{
    "T01n0001_021:0137a27_0": "佛說長阿含經卷第二十一",
    "T01n0001_021:0137a29_0": "後秦弘始年佛陀耶舍共竺佛念譯",
    "T01n0001_021:0137b01_0": "第四分世記經三災品第九",
    "T01n0001_021:0137b02_0": "佛告比丘：「有四事長久，無量無限，不可以日月歲數而稱計也。",
    "T01n0001_021:0137b03_1": "云何為四？",
    "T01n0001_021:0137b03_2": "一者世間災漸起，壞此世時，中間長久，無量無限，不可以日月歲數而稱計也。",
    "T01n0001_021:0137b05_3": "二者此世間壞已，中間空曠，無有世間，長久逈遠，不可以日月歲數而稱計也。",
    "T01n0001_021:0137b07_4": "三者天地初起，向欲成時，中間長久，不可以日月歲數而稱計也。",
    "T01n0001_021:0137b09_5": "四者天地成已，久住不壞，不可以日月歲數而稱計也。",
    "T01n0001_021:0137b10_6": "是為四事長久，無量無限，不可以日月歲數而計量也。」",
    "T01n0001_021:0137b11_7": "佛告比丘：「世有三災。",
    "T01n0001_021:0137b12_8": "云何為三？",
    "T01n0001_021:0137b12_9": "一者火災，二者水災，三者風災。",
    "T01n0001_021:0137b13_10": "有三災上際。",
    "T01n0001_021:0137b13_11": "云何為三？",
    "T01n0001_021:0137b13_12": "一者光音天，二者遍淨天，三者果實天。",
    "T01n0001_021:0137b14_13": "若火災起時，至光音天，光音天為際。",
    "T01n0001_021:0137b15_14": "若水災起時，至遍淨天，遍淨天為際。",
    "T01n0001_021:0137b16_15": "若風災起時，至果實天，果實天為際。",
    "T01n0001_021:0137b17_16": "云何為火災？",
    "T01n0001_021:0137b17_17": "火災始欲起時，此世間人皆行正法，正見不倒，修十善行，行此法時，有人得第二禪者，即踊身上昇於虛空中，住聖人道、天道、梵道，高聲唱言：『諸賢！",
    "T01n0001_021:0137b21_0": "當知無覺、無觀第二禪樂，第二禪樂。』",
    "T01n0001_021:0137b21_1": "時，世間人聞此聲已，仰語彼言：『善哉！",
    "T01n0001_021:0137b22_2": "善哉！",
    "T01n0001_021:0137b22_3": "唯願為我說無覺、無觀第二禪道。』",
    "T01n0001_021:0137b23_4": "時，空中人聞其語已，即為說無覺、無觀第二禪道。",
    "T01n0001_021:0137b24_5": "此世間人聞彼說已，即修無覺無觀第二禪道，身壞命終，生光音天。",
    "T01n0001_021:0137b26_6": "「是時，地獄眾生罪畢命終，來生人間，復修無覺、無觀第二禪，身壞命終，生光音天；畜生、餓鬼、阿須倫、四天王、忉利天、炎天、兜率天、化自在天、他化自在天、梵天眾生命終，來生人間，修無覺、無觀第二禪，身壞命終，生光音天。",
    "T01n0001_021:0137c02_7": "由此因緣地獄道盡，畜生、餓鬼、阿須倫乃至梵天皆盡。",
    "T01n0001_021:0137c03_8": "當於爾時，先地獄盡，然後畜生盡；畜生盡已，餓鬼盡；餓鬼盡已，阿須倫盡；阿須倫盡已，四天王盡；四天王盡已，忉利天王盡；忉利天王盡已，炎摩天盡；炎摩天盡已，兜率天盡；兜率天盡已，化自在天盡；化自在天盡已，他化自在天盡；他化自在天盡已，梵天盡；梵天盡已，然後人盡，無有遺餘。",
    "T01n0001_021:0137c10_9": "人盡無餘已，此世敗壞，乃成為災，其後天不降雨，百穀草木自然枯死。」",
    "T01n0001_021:0137c12_0": "佛告比丘：「以是當知，一切行無常，變易朽壞，不可恃怙，有為諸法，甚可厭患，當求度世解脫之道。",
    "T01n0001_021:0137c14_1": "其後久久，有大黑風暴起，吹大海水，海水深八萬四千由旬，吹使兩披，取日宮殿，置於須彌山半，去地四萬二千由旬，安日道中，緣此世間有二日出。",
    "T01n0001_021:0137c17_2": "二日出已，令此世間所有小河、汱澮、渠流皆悉乾竭。」",
    "T01n0001_021:0137c18_3": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0137c21_4": "其後久久，有大黑風暴起，海水深八萬四千由旬，吹使兩披，取日宮殿，置於須彌山半，去地四萬二千由旬，安日道中，緣此世間有三日出。",
    "T01n0001_021:0137c24_5": "三日出已，此諸大水，恒河、耶婆那河、婆羅河、阿夷羅婆提河、阿摩怯河、辛陀河、故舍河皆悉乾竭，無有遺餘。",
    "T01n0001_021:0137c27_0": "「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0137c29_1": "其後久久，有大黑風暴起，海水深八萬四千由旬，吹使兩披，取日宮殿，置於須彌山半，安日道中，緣此世間有四日出。",
    "T01n0001_021:0138a02_2": "四日出已，此諸世間所有泉源、淵池，善見大池、阿耨大池、四方陀延池、優鉢羅池、拘物頭池、分陀利池、離池，縱廣五十由旬皆盡乾竭。",
    "T01n0001_021:0138a05_3": "「以是故知，一切無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a07_4": "其後久久，有大黑風暴起，吹大海水，使令兩披，取日宮殿，置於須彌山半，安日道中，緣此世間有五日出。",
    "T01n0001_021:0138a10_5": "五日出已，大海水稍減百由旬，至七百由旬。",
    "T01n0001_021:0138a11_6": "以是可知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a13_7": "是時，大海稍盡，餘有七百由旬、六百由旬、五百由旬、四百由旬乃至百由旬在。",
    "T01n0001_021:0138a15_8": "以是可知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a17_9": "時，大海水稍稍減盡，至七由旬、六由旬、五由旬，乃至一由旬在。」",
    "T01n0001_021:0138a18_10": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a21_11": "其後海水稍盡，至七多羅樹、六多羅樹，乃至一多羅樹。」",
    "T01n0001_021:0138a22_12": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a24_13": "其後海水轉淺，七人、六人、五人、四人、三人、二人、一人，至腰、至膝，至于[跳兆+專]、踝。」",
    "T01n0001_021:0138a26_14": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138a28_15": "其後海水猶如春雨後，亦如牛跡中水，遂至涸盡，不漬人指。」",
    "T01n0001_021:0138b01_16": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138b03_17": "其後久久，有大黑風暴起，吹海底沙，深八萬四千由旬，令著兩岸飃，取日宮殿，置於須彌山半，安日道中，緣此世間有六日出。",
    "T01n0001_021:0138b06_18": "六日出已，其四天下及八萬天下諸山、大山、須彌山王皆烟起燋燃，猶如陶家初然陶時，六日出時亦復如是。」",
    "T01n0001_021:0138b09_0": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138b11_1": "其後久久，有大黑風暴起，吹海底沙，八萬四千由旬，令著兩岸飄，取日宮殿，置於須彌山半，安日道中，緣此世間有七日出。",
    "T01n0001_021:0138b14_2": "七日出已，此四天下及八萬天下諸山、大山、須彌山王皆悉洞然，猶如陶家然竈焰起，七日出時亦復如是。」",
    "T01n0001_021:0138b16_3": "佛告比丘：「以此當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138b18_4": "此四天下及八萬天下諸山、須彌山皆悉洞然；一時，四天王宮、忉利天宮、炎摩天宮、兜率天、化自在天、他化自在天、梵天宮亦皆洞然。」",
    "T01n0001_021:0138b21_5": "佛告比丘：「是故當知，一切行無常，變易朽壞，不可恃怙，凡諸有為法甚可厭患，當求度世解脫之道。",
    "T01n0001_021:0138b24_6": "此四天下，乃至梵天火洞然已，風吹火焰至光音天，其彼初生天子見此火焰，皆生怖畏言：『咄！",
    "T01n0001_021:0138b26_7": "此何物？』",
    "T01n0001_021:0138b26_8": "先生諸天語後生天言：『勿怖畏也，彼火曾來，齊此而止。』",
    "T01n0001_021:0138b28_9": "以念前火光，故名光念天。",
    "T01n0001_021:0138b28_10": "此四天下，乃至梵天火洞然已，須彌山王漸漸頹落，百由旬、二百由旬，至七百由旬。」",
    "T01n0001_021:0138c01_11": "佛告比丘：「以是當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138c04_12": "此四天下乃至梵天火洞然已，其後大地及須彌山盡無灰燼。",
    "T01n0001_021:0138c05_13": "是故當知，一切行無常，變易朽壞，不可恃怙，凡諸有為甚可厭患，當求度世解脫之道。",
    "T01n0001_021:0138c07_14": "其此大地火燒盡已，地下水盡，水下風盡。",
    "T01n0001_021:0138c08_15": "是故當知，一切行無常，變易朽壞，不可恃怙，凡諸有為甚可厭患，當求度世解脫之道。」",
    "T01n0001_021:0138c10_16": "佛告比丘：「火災起時，天不復雨，百穀草木自然枯死。",
    "T01n0001_021:0138c11_17": "誰當信者？",
    "T01n0001_021:0138c12_18": "獨有見者，自當知耶？",
    "T01n0001_021:0138c12_19": "如是乃至地下水盡，水下風盡。",
    "T01n0001_021:0138c13_20": "誰當信者？",
    "T01n0001_021:0138c13_21": "獨有見者，自當知耶？",
    "T01n0001_021:0138c14_22": "是為火災。",
    "T01n0001_021:0138c14_23": "「云何火劫還復？",
    "T01n0001_021:0138c14_24": "其後久久，有大黑雲在虛空中，至光音天，周遍降雨，渧如車輪，如是無數百千歲雨，其水漸長，高無數百千由旬，乃至光音天。」",
    "T01n0001_021:0138c17_25": "「時，有四大風起，持此水住。",
    "T01n0001_021:0138c18_26": "何等為四？",
    "T01n0001_021:0138c18_27": "一名住風，二名持風，三名不動，四名堅固。",
    "T01n0001_021:0138c19_28": "其後此水稍減百千由旬，無數百千萬由旬，其水四面有大風起，名曰僧伽，吹水令動，鼓蕩濤波，起沫積聚，風吹離水，在於空中自然堅固，變成天宮，七寶校飾，由此因緣有梵迦夷天宮。",
    "T01n0001_021:0138c24_0": "其水轉減至無數百千萬由旬，其水四面有大風起，名曰僧伽，吹水令動，鼓蕩濤波，起沫積聚，風吹波離水，在於空中自然堅固，變成天宮，七寶校飾，由此因緣有他化自在天宮。",
    "T01n0001_021:0138c28_1": "「其水轉減至無數千萬由旬，其水四面有大風起，名曰僧伽，吹水令動，鼓蕩濤波，起沫積聚，風吹離水，在虛空中自然堅固，變成天宮，七寶校飾，由此因緣有化自在天宮。",
    "T01n0001_021:0139a03_2": "其水轉減至無數百千由旬，有僧伽風，吹水令動，鼓蕩濤波，起沫積聚，風吹離水，在虛空中自然堅固，變成天宮，七寶校飾，由此因緣有兜率天宮。",
    "T01n0001_021:0139a06_3": "其水轉減至無數百千由旬，有僧伽風，吹水令動，鼓蕩濤波，起沫積聚，風吹離水，在虛空中自然堅固，變成天宮，由此因緣有炎摩天宮。",
    "T01n0001_021:0139a09_4": "其水轉減至無數百千由旬，水上有沫，深六十萬八千由旬，其邊無際，譬如此間，穴泉流水，水上有沫，彼亦如是。",
    "T01n0001_021:0139a12_5": "「以何因緣有須彌山？",
    "T01n0001_021:0139a13_0": "有亂風起，吹此水沫造須彌山，高六十萬八千由旬，縱廣八萬四千由旬，四寶所成，金、銀、水精、琉璃。",
    "T01n0001_021:0139a15_1": "以何因緣有四阿須倫宮殿？",
    "T01n0001_021:0139a15_2": "其後亂風吹大海水吹大水沫，於須彌山四面起大宮殿，縱廣各八萬由旬，自然變成七寶宮殿。",
    "T01n0001_021:0139a18_3": "復何因緣有四天王宮殿？",
    "T01n0001_021:0139a18_4": "其後亂風吹大海水沫，於須彌山半四萬二千由旬，自然變成七寶宮殿，以是故名為四天王宮殿。",
    "T01n0001_021:0139a21_5": "以何因緣有忉利天宮殿？",
    "T01n0001_021:0139a21_6": "其後亂風吹大水沫，於須彌山上自然變成七寶宮殿。",
    "T01n0001_021:0139a23_0": "「復以何緣有伽陀羅山？",
    "T01n0001_021:0139a23_1": "其後亂風吹大水沫，去須彌山不遠，自然化成寶山，下根入地四萬二千由旬，縱廣四萬二千由旬，其邊無際，雜色間廁，七寶所成，以是緣故有伽陀羅山。",
    "T01n0001_021:0139a27_2": "復以何緣有伊沙山？",
    "T01n0001_021:0139a27_3": "其後亂風吹大水沫，去伽陀羅山不遠，自然變成伊沙山，高二萬一千由旬，縱廣二萬一千由旬，其邊無際，雜色參間，七寶所成，以是緣故有伊沙山。",
    "T01n0001_021:0139b02_4": "其後亂風吹大水沫，去伊沙山不遠，自然變成樹辰陀羅山，高萬二千由旬，縱廣萬二千由旬，其邊無際，雜色參間，七寶所成，以是因緣有樹辰陀羅山。",
    "T01n0001_021:0139b05_5": "其後亂風吹大水沫，去樹辰陀羅山不遠，自然變成阿般泥樓山，高六千由旬，縱廣六千由旬，其邊無際，雜色參間，七寶所成，以是緣故有阿般尼樓山。",
    "T01n0001_021:0139b09_6": "「其後亂風吹大水沫，去阿般尼樓山不遠，自然變成彌隣陀羅山，高三千由旬，縱廣三千由旬，其邊無際，雜色參間，七寶所成，以是因緣有尼隣陀羅山。",
    "T01n0001_021:0139b12_7": "其後亂風吹大水沫，去尼隣陀羅山不遠，自然變成比尼陀山，高千二百由旬，縱廣千二百由旬，其邊無際，雜色參間，七寶所成，以是緣故有比尼陀山。",
    "T01n0001_021:0139b16_8": "其後亂風吹大水沫，去比尼陀山不遠，自然變成金剛輪山，高三百由旬，縱廣三百由旬，其邊無際，雜色參間，七寶所成，以是因緣有金剛輪山。",
    "T01n0001_021:0139b19_9": "「何故有月、有七日宮殿？",
    "T01n0001_021:0139b20_10": "其後亂風吹大水沫，自然變成一月宮殿、七日宮殿，雜色參間，七寶所成，為黑風所吹還到本處，以是因緣有日、月宮殿。",
    "T01n0001_021:0139b23_11": "「其後亂風吹大水沫，自然變成四天下及八萬天下，以是因緣有四天下及八萬天下。",
    "T01n0001_021:0139b25_12": "其後亂風吹大水沫，在四天下及八萬天下，自然變成大金剛輪山，高十六萬八千由旬，縱廣十六萬八千由旬，其邊無限，金剛堅固，不可毀壞，以是因緣有大金剛輪山。",
    "T01n0001_021:0139b29_0": "其後久久，有自然雲遍滿空中，周遍大雨，渧如車輪，其水彌漫，沒四天下，與須彌山等，其後亂風吹地為大坑，澗水盡入中，因此為海，以是因緣有四大海水。",
    "T01n0001_021:0139c03_1": "海水鹹苦有三因緣。",
    "T01n0001_021:0139c04_2": "何等為三？",
    "T01n0001_021:0139c04_3": "一者有自然雲遍滿虛空，至光音天，周遍降雨，洗濯天宮，滌蕩天下，從梵迦夷天宮、他化自在天宮，下至炎摩天宮、四天下、八萬天下、諸山、大山、須彌山王皆洗濯滌蕩，其中諸處有穢惡鹹苦諸不淨汁，下流入海，合為一味，故海水鹹。",
    "T01n0001_021:0139c09_4": "二者昔有大仙人禁呪海水，長使鹹苦，人不得飲，是故鹹苦。",
    "T01n0001_021:0139c11_5": "三者彼大海水雜眾生居，其身長大，或百由旬、二百由旬，至七百由旬，呼哈吐納，大小便中，故海水鹹。",
    "T01n0001_021:0139c13_6": "是為火災。」",
    "T01n0001_021:0139c15_0": "佛告比丘：「云何為水災？",
    "T01n0001_021:0139c15_1": "水災起時，此世間人皆奉正法，正見，不邪見，修十善業，修善行已。",
    "T01n0001_021:0139c17_2": "時，有人得無喜第三禪者，踊身上昇於虛空中，住聖人道、天道、梵道，高聲唱言：『諸賢！",
    "T01n0001_021:0139c19_3": "當知無喜第三禪樂，無喜第三禪樂。』",
    "T01n0001_021:0139c20_4": "時，世間人聞此聲已，仰語彼言：『善哉！",
    "T01n0001_021:0139c21_5": "善哉！",
    "T01n0001_021:0139c21_6": "願為我說是無喜第三禪道。』",
    "T01n0001_021:0139c22_7": "時，空中人聞此語已，即為演說無喜第三禪道，此世間人聞其說已，即修第三禪道，身壞命終，生遍淨天。",
    "T01n0001_021:0139c24_8": "「爾時，地獄眾生罪畢命終，來生人間，復修第三禪道，身壞命終，生遍淨天；畜生、餓鬼、阿須輪、四天王、忉利天、炎摩天、兜率天、化自在天、他化自在天、梵天、光音天眾生命終，來生人間，修第三禪道，身壞命終，生遍淨天。",
    "T01n0001_021:0139c29_9": "由此因緣，地獄道盡，畜生、餓鬼、阿須倫、四天王，乃至光音天趣皆盡。",
    "T01n0001_021:0140a02_10": "當於爾時，先地獄盡，然後畜生盡；畜生盡已，餓鬼盡；餓鬼盡已，阿須倫盡；阿須倫盡已，四天王盡；四天王盡已，忉利天盡；忉利天盡已，炎摩天盡；炎摩天盡已，兜率天盡；兜率天盡已，化自在天盡；化自在天盡已，他化自在天盡；他化自在天盡已，梵天盡；梵天盡已，光音天盡；光音天盡已，然後人盡無餘。",
    "T01n0001_021:0140a09_11": "人盡無餘已，此世間敗壞，乃成為災。",
    "T01n0001_021:0140a09_12": "「其後久久，有大黑雲暴起，上至遍淨天，周遍大雨，純雨熱水，其水沸湧，煎熬天上，諸天宮殿皆悉消盡，無有遺餘。",
    "T01n0001_021:0140a12_13": "猶如酥油置於火中，煎熬消盡，無有遺餘，光音天宮亦復如是。",
    "T01n0001_021:0140a14_14": "以此可知，一切行無常，為變易法，不可恃怙，有為諸法，甚可厭患，當求度世解脫之道。",
    "T01n0001_021:0140a16_15": "「其後此雨復浸梵迦夷天宮，煎熬消盡，無有遺餘。",
    "T01n0001_021:0140a17_16": "猶如酥油置於火中，無有遺餘，梵迦夷宮亦復如是。",
    "T01n0001_021:0140a18_17": "其後此雨復浸他化自在天、化自在天、兜率天、炎摩天宮，煎熬消盡，無有遺餘。",
    "T01n0001_021:0140a20_18": "猶如酥油置於火中，無有遺餘，彼諸天宮亦復如是。",
    "T01n0001_021:0140a21_19": "其後此雨復浸四天下及八萬天下諸山、大山、須彌山王，煎熬消盡，無有遺餘。",
    "T01n0001_021:0140a23_20": "猶如酥油置於火中，煎熬消盡，無有遺餘，彼亦如是。",
    "T01n0001_021:0140a24_21": "是故當知，一切行無常，為變易法，不可恃怙，凡諸有為甚可厭患，當求度世解脫之道。",
    "T01n0001_021:0140a26_22": "其後此水煎熬大地，盡無餘已，地下水盡，水下風盡。",
    "T01n0001_021:0140a27_23": "是故當知，一切行無常，為變易法，不可恃怙，凡諸有為甚可厭患，當求度世解脫之道。」",
    "T01n0001_021:0140a29_24": "佛告比丘：「遍淨天宮煎熬消盡。",
    "T01n0001_021:0140b01_25": "誰當信者？",
    "T01n0001_021:0140b01_26": "獨有見者，乃能知耳。",
    "T01n0001_021:0140b02_27": "梵迦夷宮煎熬消盡，乃至地下水盡，水下風盡。",
    "T01n0001_021:0140b03_28": "誰當信者？",
    "T01n0001_021:0140b03_29": "獨有見者，乃當知耳。",
    "T01n0001_021:0140b04_30": "是為水災。",
    "T01n0001_021:0140b04_31": "「云何水災還復？",
    "T01n0001_021:0140b04_32": "其後久久，有大黑雲充滿虛空，至遍淨天，周遍降雨，渧如車輪，如是無數百千萬歲，其水漸長，至遍淨天。",
    "T01n0001_021:0140b07_33": "有四大風，持此水住。",
    "T01n0001_021:0140b07_34": "何等為四？",
    "T01n0001_021:0140b08_35": "一名住風，二名持風，三名不動，四名堅固。",
    "T01n0001_021:0140b09_36": "其後此水稍減無數百千由旬，四面有大風起，名曰僧伽，吹水令動，鼓蕩濤波，起沫積聚，風吹離水，在虛空中，自然變成光音天宮，七寶校飾，由此因緣有光音天宮。",
    "T01n0001_021:0140b12_37": "其水轉減無數百千由旬，彼僧伽風吹水令動，鼓蕩濤波，起沫積聚，風吹離水，在虛空中，自然變成梵迦夷天宮，七寶校飾；如是乃至海水一味鹹苦，亦如火災復時。",
    "T01n0001_021:0140b16_38": "是為水災。」",
    "T01n0001_021:0140b16_39": "佛告比丘：「云何為風災？",
    "T01n0001_021:0140b17_40": "風災起時，此世間人皆奉正法，正見，不邪見，修十善業，修善行時，時，有人得清淨護念第四禪，於虛空中住聖人道、天道、梵道，高聲唱言：『諸賢！",
    "T01n0001_021:0140b20_41": "護念清淨第四禪樂，護念清淨第四禪樂。』",
    "T01n0001_021:0140b21_42": "時，此世人聞其聲已，仰語彼言：『善哉！",
    "T01n0001_021:0140b22_43": "善哉！",
    "T01n0001_021:0140b22_44": "願為我說護念清淨第四禪道。』",
    "T01n0001_021:0140b23_45": "時，空中人聞此語已，即為說第四禪道，此世間人聞其說已，即修第四禪道，身壞命終，生果實天。",
    "T01n0001_021:0140b25_46": "「爾時，地獄眾生罪畢命終，來生人間，復修第四禪，身壞命終，生果實天；畜生、餓鬼、阿須倫、四天王乃至遍淨天眾生命終，來生人間，修第四禪，身壞命終，生果實天。",
    "T01n0001_021:0140b29_47": "由此因緣，地獄道盡，畜生、餓鬼、阿須倫、四天王，乃至遍淨天趣皆盡。",
    "T01n0001_021:0140c01_48": "爾時，地獄先盡，然後畜生盡；畜生盡已，餓鬼盡；餓鬼盡已，阿須倫盡；阿須倫盡已，四天王盡；四天王盡已，如是展轉至遍淨天盡；遍淨天盡已，然後人盡無餘。",
    "T01n0001_021:0140c05_49": "人盡無餘已，此世間敗壞，乃成為災。",
    "T01n0001_021:0140c06_50": "其後久久，有大風起，名曰大僧伽，乃至果實天，其風四布，吹遍淨天宮、光音天宮，使宮宮相拍，碎若粉塵。",
    "T01n0001_021:0140c08_51": "猶如力士執二銅杵，杵杵相拍，碎盡無餘，二宮相拍亦復如是。",
    "T01n0001_021:0140c10_52": "以是當知，一切行無常，為變易法，不可恃怙，凡諸有為甚可厭患，當求度世解脫之道。",
    "T01n0001_021:0140c12_53": "「其後此風吹梵迦夷天宮、他化自在天宮，宮宮相拍，碎如粉塵，無有遺餘。",
    "T01n0001_021:0140c14_0": "猶如力士執二銅杵，杵杵相拍，碎盡無餘，二宮相拍亦復如是。",
    "T01n0001_021:0140c15_1": "以是當知，一切行無常，為變易法，不可恃怙，凡諸有為甚可厭患，當求度世解脫之道。",
    "T01n0001_021:0140c17_2": "其後此風吹化自在天宮、兜率天宮、炎摩天宮，宮宮相拍，碎若粉塵，無有遺餘。",
    "T01n0001_021:0140c19_3": "猶如力士執二銅杵，杵杵相拍，碎盡無餘，彼宮如是碎盡無餘。",
    "T01n0001_021:0140c20_4": "以是當知，一切行無常，為變易法，不可恃怙，凡諸有為甚可厭患，當求度世解脫之道。",
    "T01n0001_021:0140c23_0": "「其後此風吹四天下及八萬天下諸山、大山、須彌山王置於虛空，高百千由旬，山山相拍，碎若粉塵。",
    "T01n0001_021:0140c25_1": "猶如力士手執輕糠散於空中，彼四天下、須彌諸山碎盡分散，亦復如是。",
    "T01n0001_021:0140c26_2": "以是可知，一切行無常，為變易法，不可恃怙，凡諸有為甚可厭患，當求度世解脫之道。",
    "T01n0001_021:0140c29_0": "其後風吹大地盡，地下水盡，水下風盡。",
    "T01n0001_021:0140c29_1": "是故當知，一切行無常，為變易法，不可恃怙，凡諸有為甚可厭患，當求度世解脫之道。」",
    "T01n0001_021:0141a02_2": "佛告比丘：「遍淨天宮、光音天宮，宮宮相拍，碎若粉塵。",
    "T01n0001_021:0141a04_3": "誰當信者？",
    "T01n0001_021:0141a04_4": "獨有見者，乃能知耳。",
    "T01n0001_021:0141a04_5": "如是乃至地下水盡，水下風盡。",
    "T01n0001_021:0141a05_6": "誰能信者？",
    "T01n0001_021:0141a05_7": "獨有見者，乃能信耳。",
    "T01n0001_021:0141a06_8": "是為風災。",
    "T01n0001_021:0141a06_9": "「云何風災還復？",
    "T01n0001_021:0141a06_10": "其後久久，有大黑雲周遍虛空，至果實天，而降大雨，渧如車輪，霖雨無數百千萬歲，其水漸長，至果實天。",
    "T01n0001_021:0141a09_11": "時，有四風持此水住。",
    "T01n0001_021:0141a10_0": "何等為四？",
    "T01n0001_021:0141a10_1": "一名住風，二名持風，三名不動，四名堅固。",
    "T01n0001_021:0141a11_2": "其後此水漸漸稍減無數百千由旬，其水四面有大風起，名曰僧伽，吹水令動，鼓蕩濤波，起沫積聚，風吹離水，在於空中自然變成遍淨天宮，雜色參間，七寶所成，以此因緣有遍淨天宮。",
    "T01n0001_021:0141a15_3": "其水轉減無數百千由旬，彼僧伽風吹水令動，鼓蕩濤波，起沫積聚，風吹離水，在於空中自然變成光音天宮，雜色參間，七寶所成；乃至海水一味鹹苦，亦如火災復時。",
    "T01n0001_021:0141a19_4": "是為風災。",
    "T01n0001_021:0141a19_5": "是為三災，是為三復。」",
    "T01n0001_021:0141a21_0": "佛說長阿含第四分世記經戰鬪品第十佛告比丘：「昔者，諸天與阿須倫共鬪。",
    "T01n0001_021:0141a22_1": "時，釋提桓因命忉利諸天而告之曰：『汝等今往與彼共戰，若得勝者，捉毘摩質多羅阿須倫，以五繫繫縛，將詣善法講堂，吾欲觀之。』",
    "T01n0001_021:0141a26_0": "時，忉利諸天受帝釋教已，各自莊嚴。",
    "T01n0001_021:0141a26_1": "時，毘摩質多羅阿須倫命諸阿須倫而告之曰：『汝等今往與彼共戰，若得勝者，捉釋提桓因，以五繫繫縛，將詣七葉講堂，吾欲觀之。』",
    "T01n0001_021:0141a29_2": "時，諸阿須倫受毘摩質多阿須倫教已，各自莊嚴。",
    "T01n0001_021:0141b02_3": "「於是，諸天、阿須倫眾遂共戰鬪，諸天得勝，阿須倫退。",
    "T01n0001_021:0141b03_4": "時，忉利諸天捉阿須倫王，以五繫繫縛，將詣善法堂所，示天帝釋。",
    "T01n0001_021:0141b04_5": "時，阿須倫王見天上快樂，生慕樂心，即自念言：『此處殊勝，即可居止，用復還歸阿須倫宮為？』",
    "T01n0001_021:0141b07_6": "發此念時，五繫即得解，五樂在前。",
    "T01n0001_021:0141b07_7": "若阿須倫生念欲還詣本宮殿，五繫還縛，五樂自去。",
    "T01n0001_021:0141b09_8": "時，阿須倫所被繫縛，轉更牢固。",
    "T01n0001_021:0141b09_9": "魔所繫縛復過於是，計吾我人為魔所縛，不計吾我人魔縛得解，愛我為縛，愛愛為縛，我當有為縛，我當無為縛，有色為縛，無色為縛，有色無色為縛，我有想為縛，無想為縛，有想無想為縛，我為大患、為癰、為刺。",
    "T01n0001_021:0141b15_0": "是故，賢聖弟子知我為大患、為癰、為刺，捨吾我想，修無我行，觀彼我為重擔、為放逸、為有。",
    "T01n0001_021:0141b17_1": "當有我是有為，當有無我是有為，有色是有為，無色是有為，有色無色是有為，有想是有為，無想是有為，有想無想是有為，有為為大患、為刺、為瘡。",
    "T01n0001_021:0141b20_2": "是故，賢聖弟子知有為為大患、為刺、為瘡故，捨有為，為無為行。」",
    "T01n0001_021:0141b22_3": "佛告比丘：「昔者，諸天子與阿須倫共鬪。",
    "T01n0001_021:0141b23_4": "時，釋提桓因命忉利天而告之曰：『汝等今往與阿須倫共鬪，若得勝者，捉毘摩質多羅阿須倫，以五繫繫縛，將詣善法講堂，吾欲觀之。』",
    "T01n0001_021:0141b26_5": "時，忉利諸天受帝釋教已，各即自莊嚴。",
    "T01n0001_021:0141b27_6": "時，毘摩質多阿須倫復命諸阿須倫而告之曰：『汝等今往與彼共戰，若得勝者，捉釋提桓因，以五繫繫縛，將詣七葉講堂，吾欲觀之。』",
    "T01n0001_021:0141c01_7": "時，諸阿須倫受毘摩質多阿須倫教已，各自莊嚴。",
    "T01n0001_021:0141c03_8": "於是，諸天、阿須倫眾遂共戰鬪，諸天得勝，阿須倫退。",
    "T01n0001_021:0141c04_9": "忉利諸天捉阿須倫，以五繫繫縛，將詣善法堂所，示天帝釋。",
    "T01n0001_021:0141c05_10": "彷徉遊善法堂上，阿須倫王遙見帝釋，於五繫中惡口罵詈。",
    "T01n0001_021:0141c07_11": "時，天帝侍者於天帝前，即說偈言：「『天帝何恐怖，　　自現己劣弱，　　須質面毀呰，　　默聽其惡言。』",
    "T01n0001_021:0141c10_0": "「時，天帝釋即復以偈答侍者曰：「『彼亦無大力，　　我亦不恐畏，　　如何大智士，　　與彼無智諍。』",
    "T01n0001_021:0141c13_0": "「爾時，侍者復作偈頌白帝釋言：「『今不折愚者，　　恐後轉難忍，　　宜加以杖捶，　　使愚自改過。』",
    "T01n0001_021:0141c16_0": "「時，天帝釋復作偈頌答侍者曰：「『我常言智者，　　不應與愚諍，　　愚罵而智默，　　即為信勝彼。』",
    "T01n0001_021:0141c19_0": "「爾時，侍者復作偈頌白帝釋言：「『天王所以默，　　恐損智者行，　　而彼愚騃人，　　謂王懷怖畏。",
    "T01n0001_021:0141c22_0": "　　愚不自忖量，　　謂可與王敵，　　沒死來觸突，　　欲王如牛退。』",
    "T01n0001_021:0141c24_0": "「時，天帝釋復作偈頌答侍者曰：「『彼愚無知見，　　謂我懷恐怖，　　我觀第一義，　　忍默為最上。",
    "T01n0001_021:0141c27_0": "　　惡中之惡者，　　於瞋復生瞋，　　能於瞋不瞋，　　為戰中最上。",
    "T01n0001_021:0141c29_0": "　　夫人有二緣，　　為己亦為他，　　眾人諍有訟，　　不報者為勝。",
    "T01n0001_021:0142a02_0": "　　夫人有二緣，　　為己亦為他，　　見無諍訟者，　　乃謂為愚騃。",
    "T01n0001_021:0142a04_0": "　　若人有大力，　　能忍無力者，　　此力為第一，　　於忍中最上。",
    "T01n0001_021:0142a06_0": "　　愚自謂有力，　　此力非為力，　　如法忍力者，　　此力不可沮。』」",
    "T01n0001_021:0142a08_0": "佛告比丘：「爾時，天帝釋豈異人乎？",
    "T01n0001_021:0142a08_1": "勿造斯觀。",
    "T01n0001_021:0142a09_2": "時，天帝釋即我身是也。",
    "T01n0001_021:0142a09_3": "我於爾時，修習忍辱，不行卒暴，常亦稱讚能忍辱者。",
    "T01n0001_021:0142a10_4": "若有智之人欲弘吾道者，當修忍默，勿懷忿諍。」",
    "T01n0001_021:0142a12_5": "佛告比丘：「昔者，忉利諸天與阿須倫共鬪。",
    "T01n0001_021:0142a13_6": "時，釋提桓因語質多阿須倫言：『卿等何為嚴飾兵仗，懷怒害心，共戰諍為？",
    "T01n0001_021:0142a14_7": "今當共汝講論道義，知有勝負。』",
    "T01n0001_021:0142a15_8": "彼質多阿須倫語帝釋言：『正使捨諸兵仗，止於諍訟論義者，誰知勝負？』",
    "T01n0001_021:0142a17_9": "帝釋教言：『但共論議，今汝眾中、我天眾中，自有智慧知勝負者。』",
    "T01n0001_021:0142a18_10": "時，阿須倫語帝釋言：『汝先說偈。』",
    "T01n0001_021:0142a19_11": "帝釋報言：『汝是舊天，汝應先說。』",
    "T01n0001_021:0142a20_12": "爾時，質多阿須倫即為帝釋而作頌曰：「『今不折愚者，　　恐後轉難忍，　　宜加以杖捶，　　使愚自改過。』",
    "T01n0001_021:0142a24_0": "「時，阿須倫說此偈已，阿須倫眾即大歡喜，高聲稱善；唯諸天眾默然無言。",
    "T01n0001_021:0142a25_1": "時，阿須倫王語帝釋言：『汝次說偈。』",
    "T01n0001_021:0142a26_2": "爾時，帝釋即為阿須倫而說偈言：「『我常言智者，　　不應與愚諍，　　愚罵而智默，　　即為勝彼愚。』",
    "T01n0001_021:0142b01_0": "「時，天帝釋說此偈已，忉利諸天皆大歡喜，舉聲稱善；時，阿須倫眾默然無言。",
    "T01n0001_021:0142b02_1": "爾時，天帝語阿須倫言：『汝次說偈。』",
    "T01n0001_021:0142b03_2": "時，阿須倫復說偈言：「『天王所以默，　　恐損智者行，　　而彼愚騃人，　　謂王懷怖畏。",
    "T01n0001_021:0142b07_0": "　　愚不自忖量，　　謂可與王敵，　　沒死來觸突，　　欲王如牛退。』",
    "T01n0001_021:0142b09_0": "「時，阿須倫王說此偈已，阿須倫眾踊躍歡喜，舉聲稱善；時，忉利天眾默然無言。",
    "T01n0001_021:0142b10_1": "時，阿須倫王語帝釋言：『汝次說偈。』",
    "T01n0001_021:0142b11_2": "時，天帝釋為阿須倫而說偈言：「『彼愚無知見，　　謂我懷恐畏，　　我觀第一義，　　忍默為最上。",
    "T01n0001_021:0142b15_0": "　　惡中之惡者，　　於瞋復生瞋，　　能於瞋不瞋，　　為戰中最勝。",
    "T01n0001_021:0142b17_0": "　　夫人有二緣，　　為己亦為他，　　眾人為諍訟，　　不報者為勝。",
    "T01n0001_021:0142b19_0": "　　夫人有二緣，　　為己亦為他，　　見無諍訟者，　　不謂為愚騃。",
    "T01n0001_021:0142b21_0": "　　若人有大力，　　能忍無力者，　　此力為第一，　　於忍中最上。",
    "T01n0001_021:0142b23_0": "　　愚自謂有力，　　此力非為力，　　如法忍力者，　　此力不可沮。』",
    "T01n0001_021:0142b25_0": "「釋提桓因說此偈已，忉利天眾踊躍歡喜，舉聲稱善；阿須倫眾默然無言。",
    "T01n0001_021:0142b26_1": "時，天眾、阿須倫眾各小退却，自相謂言：『阿須倫王所說偈頌，有所觸犯，起刀劍讐，生鬪訟根，長諸怨結，樹三有本。",
    "T01n0001_021:0142b29_2": "天帝釋所說偈者，無所觸嬈，不起刀劍，不生鬪訟，不長怨結，絕三有本。",
    "T01n0001_021:0142c02_3": "天帝所說為善，阿須倫所說不善。",
    "T01n0001_021:0142c02_4": "諸天為勝，阿須倫負。』」",
    "T01n0001_021:0142c03_5": "佛告比丘：「爾時，釋提桓因豈異人乎？",
    "T01n0001_021:0142c04_6": "勿造斯觀。",
    "T01n0001_021:0142c04_7": "所以者何？",
    "T01n0001_021:0142c04_8": "即我身是。",
    "T01n0001_021:0142c05_0": "我於爾時，以柔濡言，勝阿須倫眾。」",
    "T01n0001_021:0142c05_1": "佛告比丘：「昔者，諸天復與阿須倫共鬪。",
    "T01n0001_021:0142c06_2": "時，阿須倫勝，諸天不如。",
    "T01n0001_021:0142c07_3": "時，釋提桓因乘千輻寶車怖懼而走，中路見晱婆羅樹上有一巢，巢有兩子，即以偈頌告御者言，頌曰：「『此樹有二鳥，　　汝當迴車避，　　正使賊害我，　　勿傷二鳥命。』",
    "T01n0001_021:0142c12_0": "「爾時，御者聞帝釋偈已，尋便住車迴避鳥。",
    "T01n0001_021:0142c13_0": "爾時，車頭向阿須倫，阿須倫眾遙見寶車迴向，其軍即相謂言：『今天帝釋乘千輻寶車迴向我眾，必欲還鬪，不可當也。』",
    "T01n0001_021:0142c15_1": "阿須倫眾即便退散，諸天得勝，阿須倫退。」",
    "T01n0001_021:0142c16_2": "佛告比丘：「爾時，帝釋者豈異人乎？",
    "T01n0001_021:0142c17_3": "勿造斯觀。",
    "T01n0001_021:0142c17_4": "所以者何？",
    "T01n0001_021:0142c18_5": "即我身是也。",
    "T01n0001_021:0142c18_6": "我於爾時，於諸眾生起慈愍心。",
    "T01n0001_021:0142c19_7": "諸比丘！",
    "T01n0001_021:0142c19_8": "汝等於我法中出家修道，宜起慈心，哀愍黎庶。」",
    "T01n0001_021:0142c21_0": "佛告比丘：「昔者，諸天與阿須倫共鬪。」",
    "T01n0001_021:0142c21_1": "爾時，諸天得勝，阿須倫退。",
    "T01n0001_021:0142c22_2": "時，天帝釋戰勝還宮，更造一堂，名曰最勝，東西長百由旬，南北廣六十由旬。",
    "T01n0001_021:0142c24_3": "其堂百間，間間有七交露臺，一一臺上有七玉女，一一玉女有七使人。",
    "T01n0001_021:0142c25_4": "釋提桓因亦不憂供給諸玉女衣被、飲食、莊嚴之具，隨本所造，自受其福，以戰勝阿須倫，因歡喜心而造此堂，故名最勝堂。",
    "T01n0001_021:0142c28_5": "又千世界中所有堂觀無及此堂，故名最勝。",
    "T01n0001_021:0142c29_6": "佛告比丘：「昔者，阿須倫自生念言：『我有大威德，神力不少，而忉利天、日月諸天常在虛空，於我頂上遊行自在，今我寧可取彼日月以為耳璫，自在遊行耶？』",
    "T01n0001_021:0143a04_7": "時，阿須倫王瞋恚熾盛，即念捶打阿須倫，捶打阿須倫即復念言：『今阿須倫王念我，我等當速莊嚴。』",
    "T01n0001_021:0143a06_8": "即勅左右備具兵仗，駕乘寶車，與無數阿須倫眾前後導從，詣阿須倫王前，於一面立。",
    "T01n0001_021:0143a08_9": "時，王復念舍摩梨阿須倫，舍摩梨阿須倫復自念言：『今王念我，我等宜速莊嚴。』",
    "T01n0001_021:0143a10_10": "即勅左右備具兵仗，駕乘寶車，與無數阿須倫眾前後導從，詣阿須倫王前，在一面立。",
    "T01n0001_021:0143a12_11": "「時，王復念毘摩質多阿須倫，毘摩質多阿須倫復自念言：『今王念我，我等宜速莊嚴。』",
    "T01n0001_021:0143a14_12": "即勅左右備具兵仗，駕乘寶車，與無數阿須倫眾前後導從，往詣王前，在一面立。",
    "T01n0001_021:0143a16_13": "時，王復念大臣阿須倫，大臣阿須倫即自念言：『今王念我，我等宜速莊嚴。』",
    "T01n0001_021:0143a18_14": "即勅左右備具兵仗，駕乘寶車，與無數阿須倫眾前後導從，往詣王前，於一面立。",
    "T01n0001_021:0143a20_15": "時，王復念諸小阿須倫，諸小阿須倫復自念言：『今王念我，我等宜速莊嚴。』",
    "T01n0001_021:0143a22_16": "即自莊嚴，備具兵仗，與無數眾相隨，往詣王前，於一面立。",
    "T01n0001_021:0143a23_17": "時，羅呵阿須倫王即自莊嚴，身著寶鎧，駕乘寶車，與無數百千阿須倫眾兵仗嚴事，前後圍遶出其境界，欲往與諸天共鬪。」",
    "T01n0001_021:0143a26_18": "「爾時，難陀龍王、跋難陀龍王以身纏遶須彌山七匝，震動山谷，薄布微雲，渧渧稍雨，以尾打大海水，海水波涌，至須彌山頂。",
    "T01n0001_021:0143a29_19": "時，忉利天即生念言：『今薄雲微布，渧渧稍雨，海水波涌，乃來至此。",
    "T01n0001_021:0143b01_20": "將是阿須倫欲來戰鬪，故有此異瑞耳。』",
    "T01n0001_021:0143b02_21": "「爾時，海中諸龍兵眾無數巨億，皆持戈鉾、弓矢、刀劍，重被寶鎧，器仗嚴整，逆與阿須倫共戰，若龍眾勝時，即逐阿須倫入其宮殿。",
    "T01n0001_021:0143b05_22": "若龍眾退，龍不還宮，即[馬*奔]趣伽樓羅鬼神所，而告之曰：『阿須倫眾欲與諸天共戰，我往逆鬪，彼今得勝；汝等當備諸兵仗，眾共併力，與彼共戰。』",
    "T01n0001_021:0143b09_23": "時，諸鬼神聞龍語已，即自莊嚴，備諸兵仗，重被寶鎧，與諸龍眾共阿須倫鬪，得勝時，即逐阿須倫入其宮殿。",
    "T01n0001_021:0143b11_24": "若不如時，不還本宮，即退走[馬*奔]持華鬼神界，而告之言：『阿須倫眾欲與諸天共鬪，我等逆戰，彼今得勝；汝等當備諸兵仗，眾共併力，與彼共戰。』",
    "T01n0001_021:0143b15_25": "「諸持華鬼神聞龍語已，即自莊嚴，備諸兵仗，重被寶鎧，眾共併力，與阿須倫鬪，若得勝時，即逐阿須倫入其宮殿。",
    "T01n0001_021:0143b17_26": "若不如時，不還本宮，即退走[馬*奔]常樂鬼神界，而告之言：『阿須倫眾欲與諸天共鬪，我等逆戰，彼今得勝；汝等當備諸兵仗，與我併力，共彼戰鬪。』",
    "T01n0001_021:0143b21_27": "時，諸常樂鬼神聞是語已，即自莊嚴，備諸兵仗，重被寶鎧，眾共併力，與阿須倫鬪，若得勝時，即逐阿須倫入其宮殿。",
    "T01n0001_021:0143b23_28": "若不如時，不還本宮，即退走[馬*奔]四天王，而告之曰：『阿須倫眾欲與諸天共鬪，我等逆戰，彼今得勝；汝等當備諸兵仗，眾共併力，與彼共戰。』",
    "T01n0001_021:0143b27_29": "「時，四天王聞此語已，即自莊嚴，備諸兵仗，重被寶鎧，眾共併力，與阿須倫共鬪，若得勝時，即逐阿須倫入其宮殿。",
    "T01n0001_021:0143b29_30": "若不如者，四天王即詣善法講堂，白天帝釋及忉利諸天言：『阿須倫欲與諸天共鬪，今忉利諸天當自莊嚴，備諸兵仗，眾共併力，往共彼戰。』",
    "T01n0001_021:0143c04_0": "時，天帝釋命一侍天而告之曰：『汝持我聲往告焰摩天、兜率天、化自在天、他化自在天子言：「阿須倫與無數眾欲來戰鬪，今者諸天當自莊嚴，備諸兵仗，助我鬪戰。」』",
    "T01n0001_021:0143c07_1": "時，彼侍天受帝教已，即詣焰摩天，乃至他化自在天，持天帝釋聲而告之曰：『彼阿須倫無數眾來戰鬪，今者諸天當自莊嚴，備諸兵仗，助我戰鬪。』",
    "T01n0001_021:0143c11_2": "「時，焰摩天子聞此語已，即自莊嚴，備諸兵仗，重被寶鎧，駕乘寶車，與無數巨億百千天眾前後圍遶，在須彌山東面住。",
    "T01n0001_021:0143c14_0": "時，兜率天子聞此語已，即自莊嚴，備諸兵仗，重被寶鎧，駕乘寶車，與無數巨億百千天眾圍遶，在須彌山南面住。",
    "T01n0001_021:0143c16_1": "時，化自在天子聞此語已，亦嚴兵眾，在須彌山西面住。",
    "T01n0001_021:0143c17_2": "時，他化自在天子聞此語已，亦嚴兵眾，在須彌山北住。",
    "T01n0001_021:0143c19_3": "「時，天帝釋即念三十三天忉利天，三十三天忉利天即自念言：『今帝釋念我，我等宜速莊嚴。』",
    "T01n0001_021:0143c21_4": "即勅左右備諸兵仗，駕乘寶車，與無數巨億諸天眾前後圍遶，詣天帝釋前，於一面立。",
    "T01n0001_021:0143c23_5": "時，天帝釋復念餘忉利諸天，餘忉利諸天即自念言：『今帝釋念我，我等宜速莊嚴。』",
    "T01n0001_021:0143c25_6": "即勅左右備諸兵仗，駕乘寶車，與無數巨億諸天眾前後圍遶，詣帝釋前，於一面立。",
    "T01n0001_021:0143c27_7": "時，帝釋復念妙匠鬼神，妙匠鬼神即自念言：『今帝釋念我，我宜速莊嚴。』",
    "T01n0001_021:0143c28_8": "即勅左右備諸兵仗，駕乘寶車，無數千眾前後圍遶，詣帝釋前立。",
    "T01n0001_021:0144a01_9": "時，帝釋復念善住龍王，善住龍王即自念言：『今天帝釋念我，我今宜往。』",
    "T01n0001_021:0144a03_10": "即詣帝釋前立。",
    "T01n0001_021:0144a03_11": "「時，帝釋即自莊嚴，備諸兵仗，身被寶鎧，乘善住龍王頂上，與無數諸天鬼神前後圍遶，自出天宮與阿須倫往鬪。",
    "T01n0001_021:0144a06_12": "所謂嚴兵仗、刀劍、鉾矟、弓矢、斲釿、鉞斧、旋輪、羂索，兵仗鎧器，以七寶成，復以鋒刃加阿須倫身，其身不傷，但刃觸而已。",
    "T01n0001_021:0144a09_0": "阿須倫眾執持七寶刀劍、鉾矟、弓矢、斲釿、鉞斧、旋輪、羂索，以鋒刃加諸天身，但觸而已，不能傷損。",
    "T01n0001_021:0144a11_1": "如是欲行諸天共阿須倫鬪，欲因欲是。」",
    "T01n0001_021:0144a13_0": "佛說長阿含經卷第二十一"
}