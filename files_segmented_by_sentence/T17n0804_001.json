{
    "T17n0804_001:0749b03_0": "佛說解憂經",
    "T17n0804_001:0749b05_0": "西天譯經三藏朝散大夫試鴻臚卿",
    "T17n0804_001:0749b06_0": "傳教大師臣法天奉　詔譯",
    "T17n0804_001:0749b07_0": "　稽首歸依正等覺，　　能度無邊大苦海。",
    "T17n0804_001:0749b08_0": "　恒以甘露潤群生，　　令得涅槃我頂禮。",
    "T17n0804_001:0749b09_0": "　稽首歸依正法藏，　　能止無邊苦惱因，　顯示過失利眾生，　　令獲寂靜我頂禮。",
    "T17n0804_001:0749b11_0": "　稽首歸依大苾芻，　　能與世間為福聚，　發行勤修安樂因，　　善斷輪迴我頂禮。",
    "T17n0804_001:0749b13_0": "　愛別離最苦，　　憂火鎮燒然，　若欲自安心，　　端居作觀想。",
    "T17n0804_001:0749b15_0": "　譬如群鳥獸，　　暫聚各分飛，　生死人亦然，　　云何懷憂苦？",
    "T17n0804_001:0749b17_0": "　只自一有死，　　眾人皆長生，　別離痛不任，　　親姻須啼泣。",
    "T17n0804_001:0749b19_0": "　三界大輪迴，　　無有免斯者，　平等受無常，　　云何懷憂苦？",
    "T17n0804_001:0749b21_0": "　若人生貪愛，　　孰知貪火燒，　如彼犛牛身，　　愛尾遭人殺。",
    "T17n0804_001:0749b23_0": "　世人多迷醉，　　欲逃嶮惡道，　設盡方便心，　　不能免離苦。",
    "T17n0804_001:0749b25_0": "　如彼野麞鹿，　　常被師子逐，　究竟不能逃，　　云何懷憂苦？",
    "T17n0804_001:0749b27_0": "　大地及天上，　　三界與四生，　未曾得見聞，　　不受無常者。",
    "T17n0804_001:0749b29_0": "　亦如山野火，　　焚燒草木時，　不擇花果林，　　俱時成灰燼。",
    "T17n0804_001:0749c02_0": "　愚癡諸眾生，　　顛倒生妄想，　身繫無常繩，　　無人能可解。",
    "T17n0804_001:0749c04_0": "　色界梵世中，　　禪味為安樂，　亦如樹臨河，　　不久風水壞。",
    "T17n0804_001:0749c06_0": "　百億轉輪王，　　千萬天帝釋，　念念即無常，　　如風吹燈焰。",
    "T17n0804_001:0749c08_0": "　過去大神仙，　　五通心自在，　往復騰空行，　　猶被無常取。",
    "T17n0804_001:0749c10_0": "　金剛堅固身，　　尚自示寂滅，　凡識如芭蕉，　　云何欲久住？",
    "T17n0804_001:0749c12_0": "　大地妙高山，　　及以四大海，　劫壞亦歸空，　　何況眾生趣！",
    "T17n0804_001:0749c14_0": "　龍居深海裏，　　眷屬常圍繞，　金翅鳥能食，　　別離苦亦爾。",
    "T17n0804_001:0749c16_0": "　或人往他界，　　欲避於無常，　如入摩竭魚，　　口中求安隱。",
    "T17n0804_001:0749c18_0": "　如是欲色界，　　及彼非非想，　未有於一物，　　不被無常吞。",
    "T17n0804_001:0749c20_0": "　唯有正等覺，　　是真依仗處，　信受汝諦聽，　　能解諸憂惱。",
    "T17n0804_001:0749c22_0": "如是我聞：一時佛在舍衛國祇樹給孤獨園。",
    "T17n0804_001:0749c23_0": "爾時世尊告苾芻言：「眾生無數，輪迴無邊，如蟻循環，無有窮盡。",
    "T17n0804_001:0749c24_1": "眾生貪愛，無明障閉，如陷泥中，而不能出。",
    "T17n0804_001:0749c25_2": "過去有情，輪迴往復，數不能知。",
    "T17n0804_001:0749c26_3": "苾芻！",
    "T17n0804_001:0749c26_4": "所有大地之土都聚一處，和為泥丸，大小如豆，數彼眾生無始劫來所生父母子孫，每一人下一泥丸，如是泥丸下盡，父母子孫數不能盡。",
    "T17n0804_001:0749c29_5": "苾芻！",
    "T17n0804_001:0749c29_6": "如是無邊輪迴眾生，貪愛無明，顛倒陷愛欲泥中，生死輪迴，不知其數，是故令汝學斷輪迴。」",
    "T17n0804_001:0750a02_7": "佛言：「苾芻！",
    "T17n0804_001:0750a02_8": "如是補特伽羅輪迴眾生以骨作聚，如妙高山，不壞不爛。",
    "T17n0804_001:0750a04_9": "如是無學聲聞，證四聖諦，了知此苦，真實為苦、苦滅，證苦聖諦。",
    "T17n0804_001:0750a05_10": "彼補特伽羅見此屍骨不知是苦，亦不能滅三界煩惱。",
    "T17n0804_001:0750a06_11": "若滅三界煩惱，證須陀洹不空法，決定得菩提。",
    "T17n0804_001:0750a07_12": "由於七生天、人之中，作斷輪迴，除滅煩惱。",
    "T17n0804_001:0750a08_13": "七生滿已，聖諦現前，正見智慧，滅盡餘惑，到涅槃寂靜，彼補特伽羅方得解脫輪迴之苦！」",
    "T17n0804_001:0750a11_0": "佛言：「苾芻！",
    "T17n0804_001:0750a11_1": "如人眷屬，互相愛樂。",
    "T17n0804_001:0750a11_2": "以貪愛故，廣造諸業，生死輪迴。",
    "T17n0804_001:0750a12_3": "譬如野象陷泥坑中，無有出期。",
    "T17n0804_001:0750a13_4": "又彼眷屬，如恒河沙，父母養育，皆如親子。",
    "T17n0804_001:0750a14_5": "至後世中，隨其報應，各各不同——或為僕從，或為冤家，互相瞋恨，欺辱打罵；或為傍類，互相食噉，或被殺害——如是種種，諸趣輪迴，如七仙眾，或聚或散；亦如天雨，生其水漚，或生或滅。",
    "T17n0804_001:0750a18_6": "如是眾生，愚癡大力，迷惑顛倒，不了輪迴；於其眷屬，妄生樂想，造種種業，未有須臾得清淨住。",
    "T17n0804_001:0750a20_7": "「又彼有情，無始輪迴，入地獄中，所飲銅汁，過大海水；如彼猪狗，食不淨物，如妙高山。",
    "T17n0804_001:0750a22_8": "又彼有情，生死別離，愛戀泣淚，亦如海水。",
    "T17n0804_001:0750a23_9": "又彼有情，更相殺害，積聚彼頭，過梵天界，虫食膿血，亦如海水。",
    "T17n0804_001:0750a24_10": "又餓鬼趣，以宿慳貪，受飢渴苦，如遇飲食即成煙焰。",
    "T17n0804_001:0750a25_11": "鬼報滿已，設生人中，貧窮飢困，種種苦惱，說不能盡。",
    "T17n0804_001:0750a26_12": "「又彼有情，以修福善，生忉利天等境界殊勝，恒受快樂；貪愛熾盛，如火燒乾草，報壽盡時，即墮惡趣。",
    "T17n0804_001:0750a29_13": "譬如飛禽折其兩翼，剎那落地，受種種苦。",
    "T17n0804_001:0750b01_14": "是故汝等，學斷輪迴，速求解脫。」",
    "T17n0804_001:0750b02_0": "佛言：「苾芻！",
    "T17n0804_001:0750b02_1": "譬如江河、大地、日月、星辰、須彌盧山及諸聚落世界，未壞而得久住，常在世間。",
    "T17n0804_001:0750b04_0": "今此經典亦復如是，世界未壞，法亦久住。",
    "T17n0804_001:0750b05_0": "於意云何？",
    "T17n0804_001:0750b05_1": "為與一切有情止息輪迴故。」",
    "T17n0804_001:0750b05_2": "苾芻聞已，信受奉行。",
    "T17n0804_001:0750b07_0": "佛說解憂經"
}