{
    "T03n0159_006:0317c01_0": "大乘本生心地觀經卷第六",
    "T03n0159_006:0317c03_0": "大唐罽賓國三藏般若奉　詔譯",
    "T03n0159_006:0317c04_0": "離世間品第六",
    "T03n0159_006:0317c05_0": "爾時，會中有一菩薩摩訶薩名樂遠離行，承佛威力從坐而起，於大眾中為諸菩薩說阿蘭若行，普告一切諸菩薩言：「出家菩薩住阿蘭若，應作是念：『以何因緣遠離世間，修阿蘭若清淨妙行？』",
    "T03n0159_006:0317c09_1": "諸佛子等，一心諦聽，我承佛力，今為汝等分別演說阿蘭若行。」",
    "T03n0159_006:0317c11_2": "諸菩薩言：「善哉大士！",
    "T03n0159_006:0317c11_3": "為我等輩及未來世求菩提者，唯願說之，我等樂聞。」",
    "T03n0159_006:0317c12_4": "是時樂遠離行菩薩告諸大眾：「一切世間多諸恐怖，出家菩薩為厭世間種種恐怖，捨離父母及諸眷屬，住阿蘭若修遠離行。",
    "T03n0159_006:0317c15_5": "云何名為種種恐怖？",
    "T03n0159_006:0317c16_6": "或有菩薩而作是念：『我為恐怖，一切煩惱從我生故。』",
    "T03n0159_006:0317c17_7": "或有菩薩，而說我所是為恐怖，一切煩惱我所生故。",
    "T03n0159_006:0317c18_8": "或有菩薩，而說七慢是為恐怖，起種種慢不敬善人故。",
    "T03n0159_006:0317c20_9": "或有菩薩，以彼三毒而為恐怖，造無量罪墮惡道故。",
    "T03n0159_006:0317c21_10": "或有菩薩，以彼五欲而為恐怖，耽著世樂墮八難故。",
    "T03n0159_006:0317c22_11": "譬如世間有七步蛇，若害人時毒力熾盛，出過七步即便命終。",
    "T03n0159_006:0317c24_12": "一蛇毒力尚能損人，何況五蛇共為傷殺，毒力轉盛命難得全。",
    "T03n0159_006:0317c25_13": "世間五欲亦復如是，一一欲樂各能引起八萬四千微細塵勞，迷惑愚夫，令墮地獄、餓鬼、畜生及餘難處受大苦惱，何況具足貪著諸塵？",
    "T03n0159_006:0317c28_14": "如恒河沙無數諸佛，出興於世說法教化，隙光迅疾終不得見，常在惡道猶於自家，處無睱中如戲園觀。",
    "T03n0159_006:0318a02_15": "過去有佛，欲令眾生厭捨五欲，而說偈言：「『譬如飛蛾見火光，　　以愛火故而競入，　　不知焰炷燒然力，　　委命火中甘自焚。",
    "T03n0159_006:0318a06_0": "　　世間凡夫亦如是，　　貪愛好色而追求，　　不知色欲染著人，　　還被火燒來眾苦。",
    "T03n0159_006:0318a08_0": "　　譬如群鹿居林藪，　　食於豐草而自養，　　獵師假作母鹿聲，　　尋聲中箭皆致死。",
    "T03n0159_006:0318a10_0": "　　世間凡夫亦如是，　　貪著種種可意聲，　　不知聲能染著人，　　還受三塗諸苦報。",
    "T03n0159_006:0318a12_0": "　　譬如蜜蜂能飛遠，　　遊於春林採眾花，　　為愛醉象頰上香，　　象耳因之而掩死。",
    "T03n0159_006:0318a14_0": "　　世間凡夫亦如是，　　愛著一切受用香，　　不知香能染著心，　　生死輪迴長夜苦。",
    "T03n0159_006:0318a16_0": "　　譬如龍魚處於水，　　游泳沈浮而自樂，　　為貪芳餌遂吞鉤，　　愛味忘生皆致死。",
    "T03n0159_006:0318a18_0": "　　世間凡夫亦如是，　　舌根躭味以資身，　　殺佗自活心不平，　　感得三塗極重苦。",
    "T03n0159_006:0318a20_0": "　　譬如白象居山澤，　　自在猶如師子王，　　欲心醉亂處昏迷，　　追尋母象生貪染。",
    "T03n0159_006:0318a22_0": "　　一切凡夫亦如是，　　趣彼妙觸同狂象，　　恩愛纏綿不休息，　　死入地獄苦難量。",
    "T03n0159_006:0318a24_0": "　　世間男女互貪求，　　皆由樂著諸色欲，　　人天由此被纏縛，　　墮墜三塗黑闇中。",
    "T03n0159_006:0318a26_0": "　　若能捨離貪欲心，　　住阿蘭若修梵行，　　必得超於生死苦，　　速入無為常樂宮。』",
    "T03n0159_006:0318a28_0": "「或有菩薩，以貪多財而為恐怖。",
    "T03n0159_006:0318a28_1": "自己財寶恒求積聚而不受用，何況能施貧乏眾生？",
    "T03n0159_006:0318b01_0": "於己財寶深生貪著，於佗財寶欲令損減，以是因緣，命終之後墮大地獄受無量苦，如是苦報，名為第一正感之果。",
    "T03n0159_006:0318b03_1": "從地獄出受畜生身，身常勞苦，水草不足，經多時中酬損他財，如是眾苦，名為第二正感之果。",
    "T03n0159_006:0318b06_2": "受是罪已生餓鬼中困飢渴苦，無量千劫不聞漿水飲食之名，其咽如針其腹如山，縱得飲食隨變為火，如是苦身，名為第三正感之果。",
    "T03n0159_006:0318b09_3": "畢是罪已來生人間，貧窮下賤為他所使，於諸財寶所求難得，於一切時而不自在，如是餘報名相似果。",
    "T03n0159_006:0318b11_4": "一切菩薩分明知見如是因果，常生恐怖欲求解脫，由是恐怖遠離眷屬住阿蘭若。",
    "T03n0159_006:0318b13_5": "或有菩薩，以渴愛心而為恐怖，於諸未得一切財寶，日夜追求生渴愛故。",
    "T03n0159_006:0318b15_6": "或有菩薩，我我所見而為恐怖，為諸煩惱作依止故。",
    "T03n0159_006:0318b16_7": "或有菩薩，以諸法見而為恐怖，與所知障作依止故。",
    "T03n0159_006:0318b18_8": "或有菩薩，六十二見而為恐怖，入邪見林難出離故。",
    "T03n0159_006:0318b19_9": "或有菩薩疑為恐怖，於真正法生疑惑故。",
    "T03n0159_006:0318b20_10": "或有菩薩，以彼斷見而為恐怖，執無後世撥無因果，生大邪見入地獄故。",
    "T03n0159_006:0318b22_11": "或有菩薩，以彼常見而為恐怖，執五趣身恒常決定，隨善惡業無變易故。",
    "T03n0159_006:0318b24_12": "或有菩薩，以彼嫉妬而為恐怖，不耐佗榮懷惡心故。",
    "T03n0159_006:0318b25_13": "或有菩薩，常以掉舉而為恐怖，心不寂靜生散亂故。",
    "T03n0159_006:0318b26_14": "或有菩薩，以不信心而為恐怖，如人無手雖至寶山終無所得，無信手者雖遇三寶無所得故。",
    "T03n0159_006:0318b29_15": "或有菩薩，以彼無慚而為恐怖，內無羞恥常造諸惡，業障無明難見佛故。",
    "T03n0159_006:0318c02_0": "或有菩薩，以無愧心而為恐怖，外無羞恥棄恩背德，生死輪迴墮三塗故。",
    "T03n0159_006:0318c03_1": "或有菩薩，以忿恨等而為恐怖，能損自佗互為怨結，於多劫中障佛道故。",
    "T03n0159_006:0318c05_2": "或有菩薩，以彼忘失而為恐怖，於所聞法不能憶持，忘失文義增愚癡故。",
    "T03n0159_006:0318c07_3": "或有菩薩，乃至一切不善黑業而為恐怖。",
    "T03n0159_006:0318c08_4": "何以故？",
    "T03n0159_006:0318c08_5": "一切不善是生死因，輪轉三界不得出離，於是無量無邊恐怖，皆能障礙出世勝法。",
    "T03n0159_006:0318c10_6": "或有菩薩，以五種蓋而為恐怖，五種煩惱覆蓋菩薩菩提心故。",
    "T03n0159_006:0318c12_7": "或有菩薩，以憎惡心而為恐怖，於諸眾生無憐愍心，修菩提行多退轉故。",
    "T03n0159_006:0318c13_8": "或有菩薩，以破戒垢而為恐怖，污穢聖法難得果故。",
    "T03n0159_006:0318c15_9": "或有菩薩，以彼憂惱而為恐怖，妄想熾然失善業故。",
    "T03n0159_006:0318c16_10": "或有菩薩，以惡作心而為恐怖，於所修善生追悔故。",
    "T03n0159_006:0318c17_11": "或有菩薩，而說狂醉是為恐怖，不識善惡無尊卑故。",
    "T03n0159_006:0318c19_12": "或有菩薩，以非時死而為恐怖，不住正念歸無常故。",
    "T03n0159_006:0318c20_13": "或有菩薩，以妄語業而為恐怖，生生世世所有言說，一切眾生不信受故。",
    "T03n0159_006:0318c22_14": "或有菩薩，以四顛倒而為恐怖，由四顛倒輪迴生死，起煩惱業不求佛故。",
    "T03n0159_006:0318c24_15": "或有菩薩，而說惡友是為恐怖，隨不善友造惡業故。",
    "T03n0159_006:0318c25_16": "或有菩薩，以五蘊魔而為恐怖，是五蘊身從煩惱生，生已即起無量煩惱，因諸煩惱造不善業，由諸惑業墮大深坑，以是因緣而生恐怖。",
    "T03n0159_006:0318c28_17": "或有菩薩，以煩惱魔而為恐怖，大小煩惱能續生死，退菩提心墮惡道故。",
    "T03n0159_006:0319a01_18": "或有菩薩，厭患死魔而為恐怖，發菩提心未得不退，身壞命終生退轉故。",
    "T03n0159_006:0319a03_19": "或有菩薩，以諸天魔而為恐怖，天魔眷屬充滿欲界，障修道人退菩提故。",
    "T03n0159_006:0319a05_20": "或有菩薩，以無記心而為恐怖，於諸善法不能進修，空過長時退善業故。",
    "T03n0159_006:0319a07_21": "或有菩薩，以彼八難而為恐怖，墮八難者從冥入冥，生死長夜難遇明故。",
    "T03n0159_006:0319a09_22": "或有菩薩，觀彼地獄而為恐怖，一墮地獄經無量劫，受大苦惱，難解脫故。",
    "T03n0159_006:0319a10_23": "或有菩薩，觀畜生道而為恐怖，傍生界中受愚癡報，經無量劫難出離故。",
    "T03n0159_006:0319a12_24": "或有菩薩觀餓鬼道而為恐怖，於恒沙劫受飢渴苦，難可值遇佛法僧故。",
    "T03n0159_006:0319a14_25": "或有菩薩，想欲界生而為恐怖，煩惱雜起造諸惡業墮三塗故。",
    "T03n0159_006:0319a16_26": "或有菩薩，以彼色界而為恐怖，有覆煩惱能障定故。",
    "T03n0159_006:0319a17_27": "或有菩薩，以無色界而為恐怖，三界之中最為寂靜猶如涅槃，有情妄執而為究竟，劫盡命終墮地獄故。",
    "T03n0159_006:0319a19_28": "或有菩薩，數數生死而為恐怖，生邪見家難出離故。",
    "T03n0159_006:0319a21_29": "或有菩薩，厭離生死而為恐怖，死此生彼常受苦惱，障菩薩行求涅槃故。",
    "T03n0159_006:0319a23_0": "或有菩薩，以世間語是為恐怖，心常散亂妨善業故。",
    "T03n0159_006:0319a24_1": "或有菩薩，以心意識而為恐怖，所緣行相不可知故。",
    "T03n0159_006:0319a25_2": "若在俗家由斯恐怖，晝夜相續擾亂善心，不能證得無恐怖法。",
    "T03n0159_006:0319a27_3": "過去菩薩住阿蘭若，皆能證得無恐怖法，即是阿耨多羅三藐三菩提；未來菩薩住阿蘭若，悉皆當得無恐怖法阿耨多羅三藐三菩提；現在十方諸大菩薩住阿蘭若斷一切障，得無恐怖阿耨多羅三藐三菩提。",
    "T03n0159_006:0319b02_4": "汝等當知！",
    "T03n0159_006:0319b03_5": "隨應修學三世菩薩，攝念身心住阿蘭若，調伏妄想永無恐怖，究竟阿耨多羅三藐三菩提。",
    "T03n0159_006:0319b05_6": "「復次，出家菩薩住阿蘭若，當作何業？",
    "T03n0159_006:0319b06_7": "作何等念？",
    "T03n0159_006:0319b06_8": "日夜常作如是思惟：『世間所有一切恐怖皆從我生，一切恐怖著我生故，一切恐怖我為根本故，一切恐怖我愛生故，一切恐怖我想生故，一切恐怖我見生故；一切恐怖我為住處，一切恐怖因我生故，一切恐怖分別生故，一切恐怖煩惱生故，一切煩惱我愛生故。",
    "T03n0159_006:0319b12_9": "若我住在阿蘭若處，不能捨離我我所執，不應住是阿蘭若中，不如還住白衣屋舍。",
    "T03n0159_006:0319b14_10": "何以故？",
    "T03n0159_006:0319b14_11": "若有我想不應住止阿蘭若處。",
    "T03n0159_006:0319b15_12": "若有補特伽羅相者，不應住止阿蘭若處。",
    "T03n0159_006:0319b16_13": "若人具有我我所執，不應住止阿蘭若處。",
    "T03n0159_006:0319b17_14": "若有法見，不應住止阿蘭若處。",
    "T03n0159_006:0319b18_15": "若有具此四顛倒執，不應住止阿蘭若處。』",
    "T03n0159_006:0319b19_16": "汝等諦聽！",
    "T03n0159_006:0319b19_17": "若有修行作涅槃相，不應住止阿蘭若處，何況更起諸煩惱相？",
    "T03n0159_006:0319b21_18": "「汝等諦聽！",
    "T03n0159_006:0319b21_19": "若有不著一切法相，應當安住阿蘭若處，是名當坐無著道場，一切諸法皆不可得。",
    "T03n0159_006:0319b23_20": "若心調柔無有諍論，應當安住阿蘭若處。",
    "T03n0159_006:0319b24_21": "於世因緣都無所著，應當安住阿蘭若處。",
    "T03n0159_006:0319b25_22": "於色聲香味觸等法無依止者，應當安住阿蘭若處。",
    "T03n0159_006:0319b26_23": "於一切法有平等見，應當安住阿蘭若處。",
    "T03n0159_006:0319b27_24": "於四威儀能調自心，應當安住阿蘭若處。",
    "T03n0159_006:0319b28_25": "能捨一切諸恐怖者，應當安住阿蘭若處。",
    "T03n0159_006:0319b29_26": "諸佛子等！",
    "T03n0159_006:0319c01_0": "以要言之，於諸煩惱得解脫者，應當安住阿蘭若處。",
    "T03n0159_006:0319c02_1": "若得成就涅槃因者，應當安住阿蘭若處。",
    "T03n0159_006:0319c03_2": "能善修行四無垢性，應當安住阿蘭若處。",
    "T03n0159_006:0319c04_3": "若有少欲能知足者，應當安住阿蘭若處。",
    "T03n0159_006:0319c05_4": "具足多聞有智慧者，應當安住阿蘭若處。",
    "T03n0159_006:0319c06_5": "若能修行三解脫者，應當安住阿蘭若處。",
    "T03n0159_006:0319c07_6": "永斷能縛煩惱結者，應當安住阿蘭若處。",
    "T03n0159_006:0319c08_7": "能審觀察十二因緣，應當安住阿蘭若處。",
    "T03n0159_006:0319c09_8": "所作已辦者，應當安住阿蘭若處。",
    "T03n0159_006:0319c10_9": "捨諸重擔者，應當安住阿蘭若處。",
    "T03n0159_006:0319c11_10": "證悟真如深妙理者，應當安住阿蘭若處。",
    "T03n0159_006:0319c12_11": "「汝等當知！",
    "T03n0159_006:0319c12_12": "阿蘭若處種種藥草，大小樹木生阿蘭若，曾無恐怖亦無分別。",
    "T03n0159_006:0319c13_13": "菩薩摩訶薩住阿蘭若亦復如是，觀自身心猶如枯樹，牆壁瓦礫等無有異，於一切法無有分別。",
    "T03n0159_006:0319c16_14": "我觀身心猶如幻夢，中無有實，念念衰老，其息出已更不復入，由善惡因隨業受報，是身無常速起速滅，是身虛假終不久停，如是身中無我我所，無有情，無命者，無養育者，無士夫者，無補特伽羅者，無作業者，無童兒者。",
    "T03n0159_006:0319c21_15": "如是等相本來空寂，猶如虛空，亦如泡沫，常應念念作如是觀，一切恐怖皆得解脫，如彼樹木無有恐怖。",
    "T03n0159_006:0319c23_16": "時，諸菩薩得大安樂無畏坐處，是名菩薩住阿蘭若求阿耨多羅三藐三菩提。",
    "T03n0159_006:0319c25_17": "「復次出家菩薩住阿蘭若，晝夜相續應如是觀：是阿蘭若，善能修習四無垢性安樂之處。",
    "T03n0159_006:0319c27_18": "是阿蘭若，善能修習知足之處。",
    "T03n0159_006:0319c28_19": "是阿蘭若，於諸煩惱得解脫處。",
    "T03n0159_006:0319c29_20": "是阿蘭若，具足多聞智慧之處。",
    "T03n0159_006:0320a01_21": "是阿蘭若，伏斷煩惱所知障處。",
    "T03n0159_006:0320a01_22": "是阿蘭若，能入三種解脫門處。",
    "T03n0159_006:0320a02_23": "是阿蘭若，善能證得八解脫處。",
    "T03n0159_006:0320a03_24": "是阿蘭若，善能觀察十二緣處。",
    "T03n0159_006:0320a04_25": "是阿蘭若，善能斷除業障之處。",
    "T03n0159_006:0320a04_26": "是阿蘭若，能得初果預流之處。",
    "T03n0159_006:0320a05_27": "是阿蘭若，能得第二一來果處。",
    "T03n0159_006:0320a06_28": "是阿蘭若，能得第三不還果處。",
    "T03n0159_006:0320a07_29": "是阿蘭若，得第四果阿羅漢處。",
    "T03n0159_006:0320a07_30": "是阿蘭若，證得辟支佛果之處。",
    "T03n0159_006:0320a08_31": "是阿蘭若，已辦所作得自在處。",
    "T03n0159_006:0320a09_32": "是阿蘭若，捨諸重擔得輕安處。",
    "T03n0159_006:0320a10_33": "是阿蘭若，證得二空真如之處。",
    "T03n0159_006:0320a10_34": "是阿蘭若，能修證無量大慈心處。",
    "T03n0159_006:0320a11_35": "是阿蘭若，修證無量大悲心處。",
    "T03n0159_006:0320a12_36": "是阿蘭若，能善修習喜無量處。",
    "T03n0159_006:0320a13_37": "是阿蘭若，善能修習捨無量處。",
    "T03n0159_006:0320a14_0": "是阿蘭若，能發菩提心處。",
    "T03n0159_006:0320a14_1": "是阿蘭若，菩薩修持到十信處。",
    "T03n0159_006:0320a15_2": "是阿蘭若，復次進修到十住處。",
    "T03n0159_006:0320a16_3": "是阿蘭若，展轉增修到十行處。",
    "T03n0159_006:0320a16_4": "是阿蘭若，展轉修行十迴向處。",
    "T03n0159_006:0320a17_5": "是阿蘭若，善能修習四善根處。",
    "T03n0159_006:0320a18_6": "是阿蘭若，修行六度波羅蜜處。",
    "T03n0159_006:0320a19_7": "是阿蘭若，修行初地至十地處。",
    "T03n0159_006:0320a19_8": "是阿蘭若，證得六根清淨之處。",
    "T03n0159_006:0320a20_9": "是阿蘭若，善能證得天眼通處。",
    "T03n0159_006:0320a21_10": "是阿蘭若，得天耳通及宿住智、生死智、明神境、他心如是通處。",
    "T03n0159_006:0320a22_11": "是阿蘭若，有慚愧處。",
    "T03n0159_006:0320a23_12": "是阿蘭若，不放逸處。",
    "T03n0159_006:0320a23_13": "是阿蘭若，修五根處。",
    "T03n0159_006:0320a24_14": "是阿蘭若，證得無量無邊三昧之處。",
    "T03n0159_006:0320a25_15": "是阿蘭若，能得恒沙陀羅尼門證自在處。",
    "T03n0159_006:0320a26_16": "是阿蘭若，悟無生忍。",
    "T03n0159_006:0320a26_17": "是阿蘭若，永出三界斷生死處。",
    "T03n0159_006:0320a27_18": "是阿蘭若，得不退轉。",
    "T03n0159_006:0320a27_19": "是阿蘭若，降伏一切眾魔怨敵，銷除業障見佛聞法，如是之處。",
    "T03n0159_006:0320a29_20": "是阿蘭若，得佛不共最上法門。",
    "T03n0159_006:0320b01_21": "是阿蘭若，修習戒蘊清淨之處。",
    "T03n0159_006:0320b01_22": "是阿蘭若，出生無漏三摩地處。",
    "T03n0159_006:0320b02_23": "是阿蘭若，能生般若證解脫處。",
    "T03n0159_006:0320b03_24": "是阿蘭若，能生解脫知見之處。",
    "T03n0159_006:0320b04_25": "是阿蘭若，得三十七菩提分法。",
    "T03n0159_006:0320b05_0": "是阿蘭若，善能修攝十二頭陀。",
    "T03n0159_006:0320b05_1": "是阿蘭若，智能分別諦理住處。",
    "T03n0159_006:0320b06_2": "是阿蘭若，永離有漏五蘊生處。",
    "T03n0159_006:0320b07_3": "是阿蘭若，能得解脫十二入處。",
    "T03n0159_006:0320b08_4": "是阿蘭若，永離有漏十八界處。",
    "T03n0159_006:0320b08_5": "是阿蘭若，微妙觀察十八空處。",
    "T03n0159_006:0320b09_6": "是阿蘭若，容受一切諸法空處。",
    "T03n0159_006:0320b10_7": "是阿蘭若，增長十善法生之處。",
    "T03n0159_006:0320b11_0": "是阿蘭若，增長堅固菩提心處。",
    "T03n0159_006:0320b11_1": "是阿蘭若，三世諸佛讚歎之處。",
    "T03n0159_006:0320b12_2": "是阿蘭若，一切菩薩恭敬讚歎如是之處。",
    "T03n0159_006:0320b13_3": "是阿蘭若，毘婆尸佛於尼俱陀樹下成道。",
    "T03n0159_006:0320b14_4": "是阿蘭若，尸棄如來於尸利沙樹下成道。",
    "T03n0159_006:0320b15_5": "是阿蘭若，毘舍如來阿尸婆多樹下成道。",
    "T03n0159_006:0320b16_6": "是阿蘭若，俱留孫佛無憂樹下成等正覺。",
    "T03n0159_006:0320b17_7": "是阿蘭若，俱那含牟尼如來優曇樹下成等正覺。",
    "T03n0159_006:0320b18_8": "是阿蘭若，迦葉如來婆陀樹下成等正覺。",
    "T03n0159_006:0320b19_9": "是阿蘭若，釋迦如來於畢鉢羅樹下成道之處。",
    "T03n0159_006:0320b20_10": "汝等當知！",
    "T03n0159_006:0320b20_11": "阿蘭若處有如是等無量無邊功德勝利。」",
    "T03n0159_006:0320b21_12": "爾時，樂遠離行菩薩為諸大眾，而說偈言：「出家菩薩住蘭若，　　當作何念及何業？",
    "T03n0159_006:0320b24_0": "　世間所有諸恐怖，　　皆從我見我所生，　若能斷除我我所，　　一切恐怖無所依，　若有能執我見心，　　畢竟不成菩提道，　涅槃常住皆無相，　　何況煩惱非法相？",
    "T03n0159_006:0320b28_0": "　不著諸法及眾生，　　心無諍論修正念，　四威儀中調伏心，　　應住蘭若常寂靜。",
    "T03n0159_006:0320c01_0": "　能斷煩惱心知足，　　住於蘭若空寂舍。",
    "T03n0159_006:0320c02_0": "　入三解脫無相門，　　住於蘭若離塵垢。",
    "T03n0159_006:0320c03_0": "　能觀十二因緣法，　　四諦二空真妙理，　世間八法不傾動，　　如是大士住蘭若。",
    "T03n0159_006:0320c05_0": "　能觀自身如枯木，　　亦如水沫及幻夢，　不著二邊平等相，　　如是薩埵住蘭若。",
    "T03n0159_006:0320c07_0": "　罪業纏縛無常身，　　本來虛假元無實，　我法二執及罪相，　　於三世中不可得。",
    "T03n0159_006:0320c09_0": "　自身他身無有二，　　一切諸法亦如是，　諦觀法性無去來，　　如是菩薩住蘭若。",
    "T03n0159_006:0320c11_0": "　栴檀塗身及讚歎，　　以刀屠割并罵辱，　於此二人無愛憎，　　如是菩薩住蘭若。",
    "T03n0159_006:0320c13_0": "　出家樂住阿蘭若，　　晝夜應作如是觀：　阿蘭若處真道場，　　一切如來成正覺。",
    "T03n0159_006:0320c15_0": "　阿蘭若處妙法空，　　出世正法之所生。",
    "T03n0159_006:0320c16_0": "　阿蘭若處聖所尊，　　能生三乘聖道故。",
    "T03n0159_006:0320c17_0": "　阿蘭若處聖所宅，　　一切聖賢常住故。",
    "T03n0159_006:0320c18_0": "　阿蘭若處如來宮，　　十方諸佛所依故。",
    "T03n0159_006:0320c19_0": "　阿蘭若處金剛座，　　三世諸佛得道故。",
    "T03n0159_006:0320c20_0": "　阿蘭若處涅槃宮，　　三世如來圓寂故。",
    "T03n0159_006:0320c21_0": "　阿蘭若處大慈室，　　菩薩住此修慈故。",
    "T03n0159_006:0320c22_0": "　阿蘭若處是悲田，　　三世諸佛修悲故。",
    "T03n0159_006:0320c23_0": "　阿蘭若處六通室，　　菩薩於此遊戲故。",
    "T03n0159_006:0320c24_0": "　阿蘭若處大無畏，　　能斷一切恐怖故。",
    "T03n0159_006:0320c25_0": "　阿蘭若處三摩地，　　諸求道者得定故。",
    "T03n0159_006:0320c26_0": "　阿蘭若處陀羅尼，　　諸持呪人神力故。",
    "T03n0159_006:0320c27_0": "　阿蘭若處善法堂，　　增長一切善法故。",
    "T03n0159_006:0320c28_0": "　阿蘭若處菩提室，　　菩薩修道得忍故。",
    "T03n0159_006:0320c29_0": "　若欲永超三界苦，　　菩提涅槃當修證，　遍周法界利群生，　　應居蘭若菩提室。",
    "T03n0159_006:0321a02_0": "　所修六度四攝法，　　迴施三有及四恩，　自他俱入甘露城，　　同證一如真法界。」",
    "T03n0159_006:0321a04_0": "爾時，樂遠離行菩薩摩訶薩，為諸大眾說是法已，佛言：「善哉，善哉！",
    "T03n0159_006:0321a05_1": "善男子！",
    "T03n0159_006:0321a05_2": "汝為大眾及未來世求佛道者，分別演說阿蘭若處殊勝功德，利益安樂現在未來一切眾生，趣向菩提正真覺道。",
    "T03n0159_006:0321a08_3": "汝所成就無量功德，千佛共說不能窮盡。」",
    "T03n0159_006:0321a09_4": "爾時，會中智光菩薩、無量阿僧祇菩薩大眾，聞阿蘭若最勝功德，即得聞持陀羅尼門；無量眾生發無等等阿耨多羅三藐三菩提心得不退轉；千億眾生遠塵離垢得法眼淨。",
    "T03n0159_006:0321a14_0": "大乘本生心地觀經厭身品第七",
    "T03n0159_006:0321a15_0": "爾時，彌勒菩薩摩訶薩，即從座起，偏袒右肩右膝著地，合掌恭敬，而白佛言：「世尊！",
    "T03n0159_006:0321a16_1": "我等既悟出家菩薩摩訶薩，厭離世間住阿蘭若，調伏其心修無垢行。",
    "T03n0159_006:0321a18_2": "然此菩薩住空閑處，自於是身應作何觀？」",
    "T03n0159_006:0321a20_0": "爾時，佛告彌勒菩薩言：「善哉，善哉！",
    "T03n0159_006:0321a20_1": "善男子！",
    "T03n0159_006:0321a21_0": "汝為眾生起大悲心，請問如來入聖智觀妙行法門。",
    "T03n0159_006:0321a22_1": "汝當善聽，今為汝說。」",
    "T03n0159_006:0321a22_2": "「唯然世尊！",
    "T03n0159_006:0321a23_0": "願樂欲聞。」",
    "T03n0159_006:0321a23_1": "「善男子！",
    "T03n0159_006:0321a23_2": "出家菩薩住阿蘭若，求阿耨多羅三藐三菩提時，四威儀中微細觀察，是有漏身三十七種不淨穢惡，是不可愛、是不堅牢，當觀此身猶如坏器，外以雜彩金銀七寶巧飾莊嚴，內以糞穢種種不淨填塞充滿，兩肩擔負隨途而行，其有見者皆生愛樂，不知器中盛滿不淨，有六黑蛇常在此器，一蛇隨動，器即破壞，毒害臭惡，竟無所堪。",
    "T03n0159_006:0321b02_3": "世間之人莊嚴其身，如彼彩畫盛不淨器，貪瞋癡三名為心病，風黃痰癊名為身病，內外六病能害身心，如彼六蛇居於器內，一一蛇動，器即破壞，一一病發，身即無常。",
    "T03n0159_006:0321b06_4": "善男子！",
    "T03n0159_006:0321b06_5": "出家菩薩處於空閑觀察是身，名為第一不淨觀相。",
    "T03n0159_006:0321b07_6": "出家菩薩於日夜中又觀自身，臭穢不淨猶如死狗。",
    "T03n0159_006:0321b09_0": "何以故？",
    "T03n0159_006:0321b09_1": "彼身亦是父母不淨為生緣故。",
    "T03n0159_006:0321b09_2": "出家菩薩又觀自身，如蟻子臺安住眾蟻。",
    "T03n0159_006:0321b10_3": "時，有白象來至臺邊，以身觸臺臺即崩碎。",
    "T03n0159_006:0321b11_4": "善男子！",
    "T03n0159_006:0321b12_5": "此臺所謂五蘊之身，白象是為琰魔羅使，身歸後世如象壞臺。",
    "T03n0159_006:0321b13_6": "出家菩薩又觀自身，而作是念：『我今此身從頂至足，皮肉骨髓共相和合以成其身，猶如芭蕉中無實故。』",
    "T03n0159_006:0321b16_7": "出家菩薩又觀自身無有強力，皮肉薄覆如塗附牆，億萬毛髮如草生地，微細風大出入毛孔，誰有智者當樂此身？",
    "T03n0159_006:0321b18_8": "剎那剎那衰敗轉故。",
    "T03n0159_006:0321b19_9": "出家菩薩又觀自身，如養毒蛇而取其害。",
    "T03n0159_006:0321b20_10": "我今雖以飲食衣服資長是身，而不識恩，畢竟還令墮於惡道。",
    "T03n0159_006:0321b21_11": "出家菩薩又觀自身，譬如怨家詐作親友伺求其便，而將毒藥斷彼命根。",
    "T03n0159_006:0321b23_12": "我身如是本非真實，終致無常非聖愛故。",
    "T03n0159_006:0321b24_13": "出家菩薩又觀自身如水上泡，雖復妙好瑠璃珠色，剎那因緣起滅無恒，有為念念不久住故。",
    "T03n0159_006:0321b26_14": "出家菩薩又觀自身，如乾闥婆城雖現相狀而不實有，今者我身亦復如是。",
    "T03n0159_006:0321b28_15": "出家菩薩又觀自身猶如影像，我身亦爾雖有非真。",
    "T03n0159_006:0321b29_16": "出家菩薩又觀自身，譬如外國強盛怨敵，今者我身亦復如是，煩惱怨敵侵掠善根。",
    "T03n0159_006:0321c02_17": "出家菩薩又觀自身，如朽舍宅雖加修葺當必崩壞，我身亦爾，雖加愛念當必無常。",
    "T03n0159_006:0321c04_18": "出家菩薩又觀自身，如近怨國城邑人民常懷恐怖，今者我身亦復如是，於念念中畏無常怨。",
    "T03n0159_006:0321c07_19": "出家菩薩又觀自身，如無量薪為火燒爇，然是猛火曾無厭足，我身亦爾，以貪愛火燒五欲薪，其心增長亦復如是。",
    "T03n0159_006:0321c09_20": "出家菩薩又觀自身，如新生子慈母憐愍恒加守護，我身亦爾，若不守護病之身心，即便不能有所修證。",
    "T03n0159_006:0321c12_21": "出家菩薩又觀自身，本性不淨，譬如有人厭患炭色，設諸方便以水洗之，經無量時黑色仍舊，乃至炭盡終無所益，我身亦爾，有漏不淨，假使海水盡未來際洗之無益，亦復如是。",
    "T03n0159_006:0321c16_22": "出家菩薩又觀自身，如油沃薪以火焚燒，又遇大風勢不可止，是身亦爾，名五蘊薪，沃貪愛油縱瞋恚火，愚癡風力無有休息。",
    "T03n0159_006:0321c19_23": "出家菩薩觀於自身猶如惡疾，四百四病所住處故。",
    "T03n0159_006:0321c20_24": "亦如大腸，八萬四千蟲所住故。",
    "T03n0159_006:0321c21_25": "是無常處，出息不還即無常故。",
    "T03n0159_006:0321c22_26": "亦如非情，神識易脫同瓦石故。",
    "T03n0159_006:0321c23_27": "亦如河水，剎那前後不暫住故。",
    "T03n0159_006:0321c23_28": "亦如壓油，於一切事受勞苦故。",
    "T03n0159_006:0321c24_29": "無所依者，猶如嬰兒失父母故。",
    "T03n0159_006:0321c25_30": "無救護者，猶如蝦蟆蛇所吞故。",
    "T03n0159_006:0321c26_31": "如穴無底，心心所法不可知故。",
    "T03n0159_006:0321c26_32": "恒不知足，於五欲樂心無厭故。",
    "T03n0159_006:0321c27_33": "恒不自在，斷常二見所繫縛故。",
    "T03n0159_006:0321c28_34": "不生慚愧，雖蒙養育棄捨主故。",
    "T03n0159_006:0321c29_35": "亦如死屍，於日夜分近滅壞故。",
    "T03n0159_006:0322a01_36": "唯受諸苦，於一切處無真樂故。",
    "T03n0159_006:0322a01_37": "為苦所依，一切眾苦依身住故。",
    "T03n0159_006:0322a02_38": "如空聚落，於是身中無主宰故。",
    "T03n0159_006:0322a03_39": "畢竟空寂，遍計所執妄搆畫故。",
    "T03n0159_006:0322a04_40": "如谷中響，皆是虛妄所顯現故。",
    "T03n0159_006:0322a04_41": "亦如船舶，若無船師即漂沒故。",
    "T03n0159_006:0322a05_42": "亦如大車運載財寶。",
    "T03n0159_006:0322a06_43": "何以故？",
    "T03n0159_006:0322a06_44": "乘於大乘到菩提故。",
    "T03n0159_006:0322a06_45": "善男子！",
    "T03n0159_006:0322a07_0": "出家菩薩日夜觀察，非不愛惜如是之身，欲令眾生出生死海到彼岸故。」",
    "T03n0159_006:0322a09_0": "爾時，世尊說是法已，告彌勒菩薩摩訶薩言：「善男子！",
    "T03n0159_006:0322a10_1": "修如是行，此則名為出家佛子所觀法要。",
    "T03n0159_006:0322a11_2": "若有佛子發菩提心，為求阿耨多羅三藐三菩提住阿蘭若，修習如是三十七觀，亦教佗修如是法要，解說書寫受持讀習，遠離一切我我所執，永斷貪著五欲世樂，速能成就不壞信心，求大菩提不惜軀命，何況世間所有珍寶？",
    "T03n0159_006:0322a16_3": "現身必得究竟成滿一切如來金剛智印，於無上道永不退轉，六度萬行速得圓滿，疾成阿耨多羅三藐三菩提。」",
    "T03n0159_006:0322a20_0": "爾時，會中八萬四千新發意菩薩，深厭世間得大忍力，不復退轉於無上道；百千婆羅門發菩提心，成熟信根得不退轉；三萬六千善男子、善女人，遠離塵垢得法眼淨。",
    "T03n0159_006:0322a24_0": "大乘本生心地觀經卷第六"
}