{
    "T14n0474_002:0528a07_0": "維摩詰經卷下",
    "T14n0474_002:0528a09_0": "吳月氏優婆塞支謙譯",
    "T14n0474_002:0528a10_0": "◎觀人物品第七",
    "T14n0474_002:0528a11_0": "於是文殊師利問維摩詰言：「菩薩何以觀察人物？」",
    "T14n0474_002:0528a12_1": "答曰：「譬如幻者見幻事相，菩薩觀人物為若此。",
    "T14n0474_002:0528a13_2": "譬如達士見水中月，菩薩觀人物為若此。",
    "T14n0474_002:0528a14_3": "譬如明鏡見其面像，菩薩觀人物為若此。",
    "T14n0474_002:0528a15_4": "取要言之，如熱時之焰，如呼聲之響，如空中之霧，如地水火風空，如諸情同等，如無像之像，如真人斷三垢，如溝港見自身，如如來諸所有，如所見諸色像，如得盡定無身不身，如空中之鳥無跡，如蟲蚤之根自然，如夢所見已寤，如未生塵，如真人現；菩薩觀人物為若此也。」",
    "T14n0474_002:0528a22_0": "文殊師利曰：「如是觀者，何以行慈？」",
    "T14n0474_002:0528a22_1": "答曰：「如是觀人，人物為幻，知法亦然，而為說法。",
    "T14n0474_002:0528a23_2": "以慈修止，止而慈者，為無所起。",
    "T14n0474_002:0528a24_3": "行不嬈慈，以無瑕穢；行等之慈，等于三塗；行無諍慈，無所止處；行不二慈，內外無習；行不怒慈，為都成就；行牢強慈，強若金剛，莫能沮壞；行清白慈，內性已淨；行平等慈，平若虛空；行如來慈，如本隨覺；行佛之慈，覺諸凡人；行自然慈，以自覺正；行道之慈，同其所味；行無比慈，能却眾惡；行大悲慈，導以大乘；行不視慈，其視如空；行布施慈，無所遺忘；行戒以慈，與惡戒眼；行忍以慈，彼我皆護；行精進慈，荷負眾人；行一心慈，思所當念；行智慧慈，而以知時；行善權慈，一切現聞；行不諂慈，意淨無求；行不飾慈，心無所著；行不我慈，無復惡意；行安慰慈，至于得佛，為立大安。",
    "T14n0474_002:0528b08_4": "菩薩之慈為若此也。」",
    "T14n0474_002:0528b08_5": "文殊師利又問：「何謂為悲？」",
    "T14n0474_002:0528b09_6": "曰：「所造德本，修辯為人。」",
    "T14n0474_002:0528b09_7": "「何謂為喜？」",
    "T14n0474_002:0528b10_8": "曰：「所以施眾而無悔。」",
    "T14n0474_002:0528b10_9": "「何謂為護？」",
    "T14n0474_002:0528b10_10": "曰：「兼利之。」",
    "T14n0474_002:0528b11_11": "又問：「生死為畏，菩薩何以御之？」",
    "T14n0474_002:0528b11_12": "曰：「生死畏者，菩薩以聖大之意，為之作御。」",
    "T14n0474_002:0528b12_13": "又問：「欲建聖大，當何所立？」",
    "T14n0474_002:0528b13_14": "曰：「建聖大者，必等一切而度眾生。」",
    "T14n0474_002:0528b14_15": "又問：「欲度眾生，當何除解？」",
    "T14n0474_002:0528b14_16": "曰：「度眾生者，解其勞塵。」",
    "T14n0474_002:0528b15_17": "又問：「既解勞塵，當復何應？」",
    "T14n0474_002:0528b15_18": "曰：「已解勞塵，當應自然。」",
    "T14n0474_002:0528b16_19": "又問：「何所施行，而應自然？」",
    "T14n0474_002:0528b16_20": "曰：「不起不滅，是應自然。」",
    "T14n0474_002:0528b17_21": "又問：「何等不起？",
    "T14n0474_002:0528b17_22": "何等不滅？」",
    "T14n0474_002:0528b18_0": "曰：「不善不起，善者不滅。」",
    "T14n0474_002:0528b18_1": "又問：「善、不善孰為本？」",
    "T14n0474_002:0528b19_0": "曰：「善、不善身為本。」",
    "T14n0474_002:0528b19_1": "又問：「身孰為本？」",
    "T14n0474_002:0528b19_2": "曰：「欲貪為本。」",
    "T14n0474_002:0528b20_3": "又問：「欲貪孰為本？」",
    "T14n0474_002:0528b20_4": "曰：「不誠之雜為本。」",
    "T14n0474_002:0528b20_5": "又問：「不誠之雜孰為本？」",
    "T14n0474_002:0528b21_6": "曰：「不住為本。",
    "T14n0474_002:0528b21_7": "如是，仁者！",
    "T14n0474_002:0528b22_0": "不住之本無所為本，從不住本立一切法。」",
    "T14n0474_002:0528b23_0": "於是，有天在其室止，聞上人言，現其天身，即以天華散諸菩薩、大弟子上。",
    "T14n0474_002:0528b24_1": "華至諸菩薩即如應若持，至大弟子，即著不墮，一切弟子神足舉華，便不墮落。",
    "T14n0474_002:0528b26_2": "天問舍利弗：「何故舉華？」",
    "T14n0474_002:0528b26_3": "曰：「不如應，是以舉之。」",
    "T14n0474_002:0528b27_4": "天曰：「不然！",
    "T14n0474_002:0528b27_5": "此華如應！",
    "T14n0474_002:0528b27_6": "何為賢者謂之不應？",
    "T14n0474_002:0528b28_7": "又如此華無應不應，賢者自為應不應耳。",
    "T14n0474_002:0528b29_8": "觀諸大人華不著身者，以一切棄應不應也。",
    "T14n0474_002:0528c01_9": "譬如丈夫畏時，非人得其便；弟子畏生死故，色聲香味細滑得其便；已離畏者，一切五樂無能為也，止處未斷，華著身耳，止處斷者，華不著也。」",
    "T14n0474_002:0528c04_10": "舍利弗言：「天止此室，其已久如？」",
    "T14n0474_002:0528c05_11": "曰：「至於此久，如耆年解脫。」",
    "T14n0474_002:0528c05_12": "又問：「止此久耶？」",
    "T14n0474_002:0528c06_13": "曰：「耆年解脫，亦何如久？」",
    "T14n0474_002:0528c06_14": "舍利弗默而不答。",
    "T14n0474_002:0528c07_15": "天曰：「如何耆舊大智而默？」",
    "T14n0474_002:0528c07_16": "曰：「真解者無所言取，故吾於是不知所云。」",
    "T14n0474_002:0528c08_17": "天曰：「若耆年案文言之，則一切如文解相。",
    "T14n0474_002:0528c09_18": "何則？",
    "T14n0474_002:0528c09_19": "解脫者，不內不外，不從兩間得，而文字亦無內外兩間之得。",
    "T14n0474_002:0528c11_20": "是故，賢者！",
    "T14n0474_002:0528c11_21": "無以文字說解脫也。",
    "T14n0474_002:0528c11_22": "所以者何？",
    "T14n0474_002:0528c12_23": "一切諸法皆從等解。」",
    "T14n0474_002:0528c12_24": "曰：「不復以不欲婬怒癡而解乎？」",
    "T14n0474_002:0528c13_25": "天曰：「甚慢者，不用是說解，如不樂慢，婬怒癡者乃以是解。」",
    "T14n0474_002:0528c14_26": "舍利弗言：「善哉，善哉！",
    "T14n0474_002:0528c15_0": "天女！",
    "T14n0474_002:0528c15_1": "奚得以何為證，辯乃如是？」",
    "T14n0474_002:0528c15_2": "曰：「不我得，不為證，故辯如是。",
    "T14n0474_002:0528c16_3": "若有得有證則於自然法律為甚慢矣！」",
    "T14n0474_002:0528c17_4": "舍利弗問天：「汝於三乘，為何志求？」",
    "T14n0474_002:0528c18_0": "天曰：「弟子行者，乘弟子法；緣一覺行，眼見道意；求大乘者，自行大悲。",
    "T14n0474_002:0528c19_1": "如入栴檀林者，唯嗅栴檀，不嗅他香。",
    "T14n0474_002:0528c20_2": "如是，賢者！",
    "T14n0474_002:0528c20_3": "在佛德香之室者，不樂弟子、緣一覺香。",
    "T14n0474_002:0528c21_4": "若天龍神、釋梵四天王得入此室，聞斯正士講說法者，皆樂佛美德香，終不起欲樂香也。",
    "T14n0474_002:0528c23_5": "昔者菩薩發意出家，十有二年吾止此室，不聞弟子、緣一覺之雜言，但聞殊異菩薩雜語，大慈大悲不可思議佛法積要。",
    "T14n0474_002:0528c26_6": "又，舍利弗！",
    "T14n0474_002:0528c26_7": "此室有八未曾有自然之法，以現正化。",
    "T14n0474_002:0528c27_8": "何謂八？",
    "T14n0474_002:0528c27_9": "此室晝夜照以智慧覩佛金光，不以日月所照為樂，是為一未曾有；此室入者，在中而止，一切無復婬怒癡垢，是為二未曾有；此室恒有釋梵四天王、異剎菩薩來會不休，是為三未曾有；此室常聞講說道，化六度無極不退之輪，法語不廢，是為四未曾有；此室天人恒歌正樂，絃出無量法化之聲，是為五未曾有；此室其中有四大藏眾寶積滿，周窮濟乏求得無盡，是為六未曾有；此室釋迦文、阿閦佛、寶首、樂忻、寶月、寶淨、無量、固受、師子響、慧作斯，彼諸如來等，是正士念時說時，彼佛即為來，來說佛行無不悅懌，是為七未曾有；此室清淨，常見諸天名好宮室，及一切佛嚴淨之土，是為八未曾有自然之法。",
    "T14n0474_002:0529a12_10": "如是，賢者！",
    "T14n0474_002:0529a12_11": "此常見正，誰已見此，當復捨學弟子法乎？」",
    "T14n0474_002:0529a14_0": "舍利弗問天：「汝何以不轉女人身？」",
    "T14n0474_002:0529a14_1": "天曰：「滿十二歲，始以女人形求而得之，夫女人相猶幻事也。",
    "T14n0474_002:0529a16_2": "故女人為幻觀世如類，而云何以轉女人身？」",
    "T14n0474_002:0529a17_3": "舍利弗言：「觀諸有身皆無所成。」",
    "T14n0474_002:0529a17_4": "「如是，賢者！",
    "T14n0474_002:0529a18_5": "一切諸法亦無所成，奚為復問何轉女身？」",
    "T14n0474_002:0529a19_0": "於是，其天即以神足，立舍利弗令如天像，天自化身如舍利弗。",
    "T14n0474_002:0529a20_1": "既現化，而問曰：「云何賢者轉為此女像？」",
    "T14n0474_002:0529a21_2": "舍利弗以天女像而答曰：「不識吾何以轉成此女像也。」",
    "T14n0474_002:0529a22_3": "天曰：「賢者！",
    "T14n0474_002:0529a22_4": "若能轉此女像，則眾女人身可轉，若其不女于女身亦不見者，則眾女人雖女身，為非女非見也。",
    "T14n0474_002:0529a24_5": "又如佛言：『一切諸法非女非男。』」",
    "T14n0474_002:0529a25_6": "即時，舍利弗身復如故。",
    "T14n0474_002:0529a26_7": "天曰：「賢者！",
    "T14n0474_002:0529a26_8": "何緣作此女相？」",
    "T14n0474_002:0529a26_9": "曰：「吾不作，非不作。」",
    "T14n0474_002:0529a27_10": "天曰：「如是，賢者！",
    "T14n0474_002:0529a27_11": "諸法亦非作非不作。",
    "T14n0474_002:0529a28_0": "夫不作非不作者，佛所說也。」",
    "T14n0474_002:0529a29_0": "舍利弗問天：「汝沒此，當於何生？」",
    "T14n0474_002:0529a29_1": "天曰：「佛化所生，吾如彼生。」",
    "T14n0474_002:0529b01_2": "曰：「如佛化生，非沒生也。」",
    "T14n0474_002:0529b01_3": "天曰：「眾生猶然，亦不見其沒生者也。」",
    "T14n0474_002:0529b02_4": "曰：「天久如能成無上正真道最正覺乎？」",
    "T14n0474_002:0529b03_5": "曰：「久猶凡民之普得法，乃吾成最正覺。」",
    "T14n0474_002:0529b04_6": "曰：「云何凡民之普得法者，無乃非處乎？」",
    "T14n0474_002:0529b05_7": "天曰：「其為無上最正覺者非有處也。",
    "T14n0474_002:0529b06_8": "所以者何？",
    "T14n0474_002:0529b06_9": "佛無所立，故曰無所於最正覺者。」",
    "T14n0474_002:0529b07_10": "舍利弗言：「今諸佛最正覺，及其已正覺與當正覺者，如江河沙，皆謂何乎？」",
    "T14n0474_002:0529b08_11": "曰：「此以文數為讀者耳，非謂道有去來今也。",
    "T14n0474_002:0529b09_12": "夫三塗等，且如賢者得道云何？」",
    "T14n0474_002:0529b10_13": "曰：「所得者，為不惑耳。」",
    "T14n0474_002:0529b11_0": "天曰：「如是，賢者！",
    "T14n0474_002:0529b11_1": "吾成佛者，亦以為彼未正覺故。」",
    "T14n0474_002:0529b12_2": "爾時，維摩詰謂賢者舍利弗言：「是天已奉事九十二億佛，神通之智已解了，所願普具，法忍已得，已不退轉，願行如言所欲能現。」",
    "T14n0474_002:0529b15_0": "維摩詰經如來種品第八",
    "T14n0474_002:0529b16_0": "文殊師利問曰：「何謂，族姓子！",
    "T14n0474_002:0529b16_1": "菩薩所至到處興有佛法？」",
    "T14n0474_002:0529b17_2": "維摩詰言：「其來往周旋，有智慧興有佛法。」",
    "T14n0474_002:0529b18_3": "「菩薩來往，為之奈何？」",
    "T14n0474_002:0529b18_4": "「其至五無間處，能使無諍怒；至地獄處，能使除冥塵；至於畜生處，則為除闇昧，能使無慢；求入餓鬼道，一切以福，隨次合會；至無智處，不與同歸，能使知道；在怒害處，為現仁意，不害眾生；在憍處，為現橋梁，合聚度人；在塵勞處，為現都淨，無有勞穢；如在魔道，則能使其覺知所緣；在弟子道，所未聞法，令人得聞；在緣一覺道，能行大悲，坐而化人；入貧窶中，則為施以無盡之財；入鄙陋中，為以威相嚴其種姓；入異學中，則使世間一切依附；遍入諸道，一切能為解說正要，至泥洹道，度脫生死。",
    "T14n0474_002:0529b29_5": "如無絕已，是為菩薩來往周旋所入諸道，能有佛法。」",
    "T14n0474_002:0529c01_6": "於是，維摩詰又問文殊師利：「何等為如來種？」",
    "T14n0474_002:0529c02_7": "答曰：「有身為種，無明與恩愛為種，婬怒癡為種，四顛倒為種，五蓋為種，六入為種，七識住為種，八邪道為種，九惱為種，十惡為種；是為佛種。」",
    "T14n0474_002:0529c06_0": "曰：「何謂也？」",
    "T14n0474_002:0529c06_1": "文殊師利言：「夫虛無無數，不能出現住發無上正真道意，在塵勞事未見諦者，乃能發斯大道意耳。",
    "T14n0474_002:0529c08_2": "譬如，族姓子！",
    "T14n0474_002:0529c08_3": "高原陸土，不生青蓮芙蓉蘅華，卑濕污田，乃生此華。",
    "T14n0474_002:0529c10_0": "如是，不從虛無無數出生佛法，塵勞之中乃得眾生而起道意，以有道意則生佛法，從自見身積若須彌，乃能兼見而起道意，故生佛法。",
    "T14n0474_002:0529c13_1": "依如是要，可知一切塵勞之疇，為如來種。",
    "T14n0474_002:0529c14_0": "又譬如人不下巨海，能舉夜光寶耶？",
    "T14n0474_002:0529c14_1": "如是，不入塵勞事者，豈其能發一切智意？」",
    "T14n0474_002:0529c16_0": "賢者大迦葉言：「善哉，善哉！",
    "T14n0474_002:0529c16_1": "文殊師利快說此言，誠如之意塵勞之疇，為如來種，奚但身見能發無上正真道乎？",
    "T14n0474_002:0529c18_2": "雖以五無間具，猶能發斯大道意而具佛法矣。",
    "T14n0474_002:0529c19_3": "已得羅漢為應真者，終不能復起道意而具佛法也。",
    "T14n0474_002:0529c20_4": "如根敗之士，其於五樂不能復利，如是弟子雜行已斷，其於佛法不樂不利無復志願，是以凡夫於佛法為有反復，如弟子無有。",
    "T14n0474_002:0529c23_5": "所以者何？",
    "T14n0474_002:0529c23_6": "凡夫聞佛法能起大道，不斷三寶，使夫弟子終身聞佛法、力、無所畏，非復有意起大道也。」",
    "T14n0474_002:0529c25_7": "於是，眾中有坐菩薩，字眾像見，問維摩詰言：「居士！",
    "T14n0474_002:0529c26_8": "父母妻子，奴客執事安在？",
    "T14n0474_002:0529c27_9": "朋友親戚徒隸，為誰群從？",
    "T14n0474_002:0529c28_10": "所有象馬、車乘，皆何所在？」",
    "T14n0474_002:0529c28_11": "爾時，長者維摩詰答眾像見，而說頌曰：「母智度無極，　　父為權方便，　菩薩由是生，　　得佛一切見。",
    "T14n0474_002:0530a03_0": "　樂法以為妻，　　悲慈為男女，　奉諦以降調，　　居則思空義。",
    "T14n0474_002:0530a05_0": "　學知一切塵，　　其生隨所欲，　上道為親友，　　覺意而不著。",
    "T14n0474_002:0530a07_0": "　我徒勇而果，　　群從度無極，　四恩當女事，　　樂以歌道德。",
    "T14n0474_002:0530a09_0": "　總持為苑囿，　　覺華甚奇快，　厥實度知見，　　彼樹法林大。",
    "T14n0474_002:0530a11_0": "　八解之浴池，　　正水滿其淵，　淨葉眾如殖，　　浴此無垢塵。",
    "T14n0474_002:0530a13_0": "　參駕五通馳，　　大乘難過踰，　調御以道意，　　八道坦忘憂。",
    "T14n0474_002:0530a15_0": "　相具以嚴容，　　眾好飾其姿，　慚愧免行成，　　華鬘謂不疑。",
    "T14n0474_002:0530a17_0": "　七寶貨之大，　　求者兼與法，　得報利弘多，　　隨布分斯道。",
    "T14n0474_002:0530a19_0": "　守如禪解教，　　無患清淨道，　以是依諸佛，　　常勇志不搖。",
    "T14n0474_002:0530a21_0": "　是食甘露者，　　以解味為漿，　不慢不疑淨，　　戒品為塗香。",
    "T14n0474_002:0530a23_0": "　在彼眾塵埃，　　勇犍莫能勝，　降伏一切魔，　　咸使至道場。",
    "T14n0474_002:0530a25_0": "　其於所墮生，　　都已無惑根，　為現諸剎土，　　將護度眾塵。",
    "T14n0474_002:0530a27_0": "　供養億如來，　　奉諸三界將，　不我則為佛，　　生輒務成養。",
    "T14n0474_002:0530a29_0": "　修治佛土淨，　　訓化諸群生，　由是得最剎，　　無人人所行。",
    "T14n0474_002:0530b02_0": "　一切民萌類，　　聲響及眾變，　一時能盡現，　　菩薩樂精進。",
    "T14n0474_002:0530b04_0": "　邪行為順現，　　隨欲牽致來，　方便度無極，　　一切示軌儀。",
    "T14n0474_002:0530b06_0": "　為現勝言教，　　示身終如死，　祐化諸人物，　　於幻法不殆。",
    "T14n0474_002:0530b08_0": "　現劫盡乾燒，　　更始生地形，　眾人有常想，　　照令知無常。",
    "T14n0474_002:0530b10_0": "　正使或億千，　　出之一邑里，　能悉為空舍，　　安諸施以道。",
    "T14n0474_002:0530b12_0": "　如有禁呪語，　　嶮谷若干輩，　皆為到彼度，　　菩薩無所畏。",
    "T14n0474_002:0530b14_0": "　世間眾道術，　　一切從而學，　非以隨疑見，　　因之解人惑。",
    "T14n0474_002:0530b16_0": "　或作日月天，　　或為梵中尊，　為地主以德，　　為風神亦然。",
    "T14n0474_002:0530b18_0": "　劫中有疾疫，　　為之設醫藥，　勤恤護養安，　　除病消諸毒。",
    "T14n0474_002:0530b20_0": "　劫中設饑饉，　　則施食與漿，　前救彼飢渴，　　却以法語人。",
    "T14n0474_002:0530b22_0": "　劫中若兵起，　　己為作慈利，　化之以不諍，　　兆民得休濟。",
    "T14n0474_002:0530b24_0": "　若於大戰中，　　則我得臣眾，　恒協用和安，　　菩薩力勢強。",
    "T14n0474_002:0530b26_0": "　至於有獄刑，　　佛土不可勝，　輒至到于彼，　　趣使眾庶寧。",
    "T14n0474_002:0530b28_0": "　所往方教化，　　五道遍分明，　一切生索現，　　此為菩薩生。",
    "T14n0474_002:0530c01_0": "　在欲示饒有，　　現捨而行禪，　能禁制魔首，　　莫知孰執焉。",
    "T14n0474_002:0530c03_0": "　火中生蓮荷，　　是可謂希有，　無比為大炬，　　其在欲能爾。",
    "T14n0474_002:0530c05_0": "　有民眾所聚，　　則為興農利，　導以無貪欲，　　立之以佛智。",
    "T14n0474_002:0530c07_0": "　求為世間將，　　宗長若帝師，　輔上而懷下，　　以此安群黎。",
    "T14n0474_002:0530c09_0": "　周惠諸貧民，　　資財無有極，　因厥所布施，　　勸勵起道德。",
    "T14n0474_002:0530c11_0": "　在於憍慢中，　　示現作力士，　消伏諸貢高，　　使立佛正道。",
    "T14n0474_002:0530c13_0": "　見人有危懼，　　居前而慰安，　既施使無畏，　　乃化以道真。",
    "T14n0474_002:0530c15_0": "　為五通仙人，　　修治梵行事，　立眾以淨戒，　　及忍和損意。",
    "T14n0474_002:0530c17_0": "　以敬養烝民，　　見者樂精進，　所有僮僕奴，　　教學立其信。",
    "T14n0474_002:0530c19_0": "　隨如方便隨，　　令人得樂法，　欲現一切最，　　善權必深學。",
    "T14n0474_002:0530c21_0": "　無際行謂此，　　是以遊無疆，　合會無邊慧，　　說法無有量。」",
    "T14n0474_002:0530c23_0": "維摩詰經不二入品第九",
    "T14n0474_002:0530c24_0": "於是，維摩詰問眾菩薩曰：「諸正士！",
    "T14n0474_002:0530c24_1": "所樂菩薩不二入法門者，為何謂也？」",
    "T14n0474_002:0530c25_2": "座中有名法作菩薩，答曰：「族姓子！",
    "T14n0474_002:0530c26_3": "起分為二，不起、不生則無有二，得不起法忍者，是不二入。」",
    "T14n0474_002:0530c28_0": "首閉菩薩曰：「吾我為二，如不有二，不同像則無吾我，以無吾我，無所同像者，是不二入。」",
    "T14n0474_002:0531a01_0": "不眴菩薩曰：「有受為二，如不受則無得，無得者不作淵，以無作無馳騁者，是不二入。」",
    "T14n0474_002:0531a03_0": "首立菩薩曰：「勞生為二，為勞乘者其於生也，弗知弗樂，以過眾知而受色欲者，是不二入。」",
    "T14n0474_002:0531a06_0": "善宿菩薩曰：「慮知為二，當以不慮不知，於諸法念作而行不念作者，是不二入。」",
    "T14n0474_002:0531a08_0": "善多菩薩曰：「菩薩意、弟子意為二，如我以等意於所更樂，無菩薩意，無弟子意，與無意同相者，是不二入。」",
    "T14n0474_002:0531a11_0": "善眼菩薩曰：「一相、不相為二，若都不視、不熟視、不暫視，不作一相，亦不暫相，於視不視以等視者，是不二入。」",
    "T14n0474_002:0531a14_0": "奉養菩薩曰：「善、不善為二，於善不善如無所興，是謂無想，以無想立者，而不為二，都於其中而無度者，是不二入。」",
    "T14n0474_002:0531a17_0": "師子意菩薩曰：「一切不受為二，當如金剛而無覺知，不為愚行亦不解者，是不二入。」",
    "T14n0474_002:0531a19_0": "勇意菩薩曰：「漏、不漏為二，如得正法則其意等，已得等者，終不為漏不漏想，亦不以無想而得，不以想受而住者，是不二入。」",
    "T14n0474_002:0531a22_0": "淨解菩薩曰：「此有數、此無數為二，若離一切數則道與空等，意都已解無所著者，是不二入。」",
    "T14n0474_002:0531a25_0": "人乘菩薩曰：「是世間、是世尊為二，若世間意空，於其中不捨不念，不依尊上者，是不二入。」",
    "T14n0474_002:0531a28_0": "目見菩薩曰：「盡、不盡為二，盡者都盡，都盡者不可盡，是謂無盡；無所盡，故曰盡。",
    "T14n0474_002:0531a29_1": "曰盡者，無有盡，如斯入者，是不二入。」",
    "T14n0474_002:0531b02_0": "普閉菩薩曰：「我、非我為二，如我之不得，非我何可得？",
    "T14n0474_002:0531b03_1": "於我自然而不作者，是不二入。」",
    "T14n0474_002:0531b04_0": "明天菩薩曰：「明、不明為二，不明滋多，是故有明，若是不用不計，以作等計，於其中而平等，不以二得要者，是不二入。」",
    "T14n0474_002:0531b07_0": "愛覲菩薩曰：「世間空耳，作之為二。",
    "T14n0474_002:0531b07_1": "色空不色敗空，色之性空，如是痛想行識空而作之為二，識空不識敗空，識之性空，彼於五陰，知其性者，是不二入。」",
    "T14n0474_002:0531b10_2": "光造菩薩曰：「四種異、空種異為二，空種自然，四大亦爾，本空自然，末空自然，知此種者，是不二入。」",
    "T14n0474_002:0531b13_0": "善意菩薩曰：「眼色為二，其知眼者，見色不染、不怒、不癡，是謂清淨。",
    "T14n0474_002:0531b14_1": "如是耳聲、鼻香、舌味、身更、心法為二，其知心者，於法不染、不怒、不癡，是謂清淨。",
    "T14n0474_002:0531b16_2": "如此住者，是不二入。」",
    "T14n0474_002:0531b17_0": "無盡意菩薩曰：「布施、一切智而分布為二，布施而自然，一切智亦爾；一切智自然，布施亦爾。",
    "T14n0474_002:0531b19_1": "如是持戒、忍辱、精進、一心、智慧、一切智而分布為二，智慧而自然，一切智亦爾；一切智自然，智慧亦爾。",
    "T14n0474_002:0531b21_2": "於其中而一入者，是不二入。」",
    "T14n0474_002:0531b22_0": "深妙菩薩曰：「空異、無相異、無願異為二，如空則無相，無相則無願，無願者不意、不心、不識、不行，其以一向行眾解門者，是不二入。」",
    "T14n0474_002:0531b25_0": "寂根菩薩曰：「佛法眾為二，佛性則法，法性則眾，一切是三寶無有數，無數則朴，朴則正諸法，樂隨此者，是不二入。」",
    "T14n0474_002:0531b28_0": "不毀根菩薩曰：「有身與有身盡為二，有身則有盡，何則？",
    "T14n0474_002:0531b29_1": "從身生見，從見有身。",
    "T14n0474_002:0531b29_2": "是故有身有毀滅雜，彼以無雜自然如滅，而不迷不惑者，是不二入。」",
    "T14n0474_002:0531c03_0": "善斷菩薩曰：「身、口、心為二，所以者何？",
    "T14n0474_002:0531c03_1": "是身則無為之相也，如身之無為，口相亦無為，如口之無為，心相亦無為，如其心之無為，一切法亦無為。",
    "T14n0474_002:0531c06_2": "其以無二無三事者，是不二入。」",
    "T14n0474_002:0531c07_0": "福土菩薩曰：「福與不福，為與不知為為二，於福不福，如不知為如，不有為是則無二。",
    "T14n0474_002:0531c08_1": "其於罪福不以知為如自然相，以空知者，不是福不非福，亦不無知，覺如此者，是不二入。」",
    "T14n0474_002:0531c11_0": "首懷菩薩曰：「攀緣稱說為二，若其不攀緣則無所不善、無非善也。",
    "T14n0474_002:0531c12_1": "如無不善、無非善者，是不二入。」",
    "T14n0474_002:0531c14_0": "月盛菩薩曰：「闇與明為二，不闇不明，乃無有二。",
    "T14n0474_002:0531c15_1": "何則？",
    "T14n0474_002:0531c15_2": "如滅定者，無闇無明，如諸法相而等入者，是不二入。」",
    "T14n0474_002:0531c17_0": "寶印手菩薩曰：「其樂泥洹，不樂生死為二，如不樂泥洹，不惡生死，乃無有二。",
    "T14n0474_002:0531c18_1": "何則？",
    "T14n0474_002:0531c18_2": "在生死縛彼乃求解，若都無縛，其誰求解？",
    "T14n0474_002:0531c19_3": "如無縛、無解、無樂、無不樂者，是不二入。」",
    "T14n0474_002:0531c21_0": "心珠立菩薩曰：「大道、小道為二，依大道者不樂小道，亦不習塵，無大道相，無小道相，如如想之士，無以行道者，是不二入。」",
    "T14n0474_002:0531c24_0": "誠樂仰菩薩曰：「誠不誠為二，誠見者不見誠，奚欺偽之能見！",
    "T14n0474_002:0531c25_1": "何則？",
    "T14n0474_002:0531c25_2": "非肉眼所見也，以慧見乃而見。",
    "T14n0474_002:0531c26_3": "其以如見、無見、無不見者，是不二入。」",
    "T14n0474_002:0531c28_0": "如是，諸菩薩各各說已，又問文殊師利：「何謂菩薩不二入法門者？」",
    "T14n0474_002:0531c29_1": "文殊師利曰：「如彼所言，皆各建行，於一切法如，無所取、無度、無得、無思、無知、無見、無聞，是謂不二入。」",
    "T14n0474_002:0532a02_2": "◎◎維摩詰經香積佛品第十於是賢者舍利弗心念：「日時欲過，此諸大人當於何食？」",
    "T14n0474_002:0532a05_3": "維摩詰知其意而應曰：「唯然，賢者！",
    "T14n0474_002:0532a06_0": "若如來說八解之行，豈雜欲食而聞法乎？",
    "T14n0474_002:0532a06_1": "要聞法者當為先食。」",
    "T14n0474_002:0532a07_2": "是時維摩詰即如其像正受三昧，上方界分去此剎度如四十二江河沙佛土，有佛名香積如來、至真、等正覺，世界曰眾香。",
    "T14n0474_002:0532a10_3": "一切弟子及諸菩薩皆見其國，香氣普薰十方佛國諸天人民，比諸佛土，其香最勝。",
    "T14n0474_002:0532a12_4": "而彼世界無有弟子、緣一覺名，彼如來不為菩薩說法。",
    "T14n0474_002:0532a13_5": "其界一切皆以香作樓閣，經行香地，苑園皆香，菩薩飲食則皆眾香，其香周流無量世界。",
    "T14n0474_002:0532a15_6": "時，彼佛諸菩薩方坐食，有天子學大乘，字香淨，住而侍焉。",
    "T14n0474_002:0532a16_7": "一切大眾皆見香積如來與諸菩薩坐食，維摩詰問眾菩薩言：「諸族姓子！",
    "T14n0474_002:0532a18_8": "誰能致彼佛飯？」",
    "T14n0474_002:0532a18_9": "皆曰不能。",
    "T14n0474_002:0532a18_10": "即復問文殊師利：「卿！",
    "T14n0474_002:0532a19_11": "此眾中未悉了乎？」",
    "T14n0474_002:0532a19_12": "答曰：「如佛所言，未知當學。」",
    "T14n0474_002:0532a20_13": "於是，維摩詰不起于座，居眾會前化作菩薩，光像分明，而告之曰：「汝行，從此佛土度如四十二江河沙世界，到眾香剎香積佛所。",
    "T14n0474_002:0532a23_14": "往必見食，則禮佛足，如我辭曰：『維摩詰言：「願得世尊所食之餘，欲於忍界施作佛事，令此懈廢之人，得弘大意，亦使如來名聲普聞。」』」",
    "T14n0474_002:0532a26_15": "即化菩薩居眾會前，上昇上方，忽然不現，舉眾皆見其去。",
    "T14n0474_002:0532a27_16": "而化菩薩到眾香界，禮彼佛足言：「維摩詰菩薩稽首世尊足下，敬問無量，興居輕利，遊步康強，少承福慶，願得世尊所食之餘，欲於忍界施作佛事，令此懈廢之人得弘大意，亦使如來名聲普聞。」",
    "T14n0474_002:0532b02_17": "彼諸菩薩皆愕然曰：「此人奚來？",
    "T14n0474_002:0532b03_18": "何等世界有懈廢人？」",
    "T14n0474_002:0532b03_19": "即以問佛。",
    "T14n0474_002:0532b04_20": "香積報曰：「下方去此度如四十二江河沙剎，得忍世界，有佛名釋迦文漢言能仁如來、至真、等正覺。",
    "T14n0474_002:0532b06_21": "於五濁剎，以法解說懈廢之人。",
    "T14n0474_002:0532b07_22": "彼有菩薩名維摩詰，說上法語，今遣化來，稱揚我名。」",
    "T14n0474_002:0532b08_23": "彼菩薩曰：「其人何如，乃作是化，德力無畏，神足若斯？」",
    "T14n0474_002:0532b09_24": "佛言：「甚大。",
    "T14n0474_002:0532b09_25": "一切世界皆遣化往，化作佛事，以立眾人。」",
    "T14n0474_002:0532b11_0": "於是，香積如來，以滿鉢香飯，一切香具，與化菩薩。",
    "T14n0474_002:0532b12_1": "時，彼九萬菩薩俱發聲言：「我等欲詣忍土見釋迦文。」",
    "T14n0474_002:0532b13_2": "彼佛報言：「往！",
    "T14n0474_002:0532b13_3": "族姓子！",
    "T14n0474_002:0532b13_4": "齎爾忍香入彼世界，無以仁故，有放逸意，自持汝所樂行，勿念彼國菩薩不如，無得於彼生廢退意而有勞想。",
    "T14n0474_002:0532b16_5": "所以者何？",
    "T14n0474_002:0532b16_6": "佛土虛空，諸佛世尊欲度人故，為現其剎耳。」",
    "T14n0474_002:0532b17_7": "化菩薩既受飯，與諸大人，俱承佛聖旨，及維摩詰化，須臾從彼已來在維摩詰舍。",
    "T14n0474_002:0532b19_8": "維摩詰即化為九萬師子床，嚴好如前，諸菩薩皆坐訖，化菩薩奉佛具足之飯與維摩詰，飯香一切薰維耶離，及三千大千世界皆有美香。",
    "T14n0474_002:0532b22_9": "時，維耶離諸梵志，居士尊者，月蓋等，聞是香氣，皆得未曾有自然之法，身意快然。",
    "T14n0474_002:0532b24_10": "具足八萬四千人入維摩詰舍，觀其室中，菩薩甚多，覩師子座，高大嚴好，見皆大喜，悉禮菩薩、諸大弟子，却住一面。",
    "T14n0474_002:0532b26_11": "諸香地天人，色行天人，皆來詣舍。",
    "T14n0474_002:0532b27_12": "維摩詰謂耆年舍利弗諸大弟子言：「賢者！",
    "T14n0474_002:0532b28_13": "可食如來之飯，惟大悲味，無有限行以縛意也。」",
    "T14n0474_002:0532b29_14": "有異弟子念此飯少，而此大眾人人當食。",
    "T14n0474_002:0532c01_15": "化菩薩曰：「四海有竭，此飯無盡，使眾人食摶若須彌，猶不能盡，是不可盡。",
    "T14n0474_002:0532c03_16": "所以者何？",
    "T14n0474_002:0532c03_17": "無有盡戒，至于定慧，解度知見，如來之飯，終不可盡。」",
    "T14n0474_002:0532c04_18": "於是，鉢飯悉飽，眾會飯故不盡，諸菩薩、大弟子、天與人食此飯已，氣走安身，譬如一切安養國中諸菩薩也。",
    "T14n0474_002:0532c07_19": "其香所薰，毛孔皆安，亦如眾香之國，香徹八難。",
    "T14n0474_002:0532c09_0": "於是，維摩詰問眾香菩薩言：「諸族姓子！",
    "T14n0474_002:0532c09_1": "香積如來云何說法？」",
    "T14n0474_002:0532c10_2": "彼菩薩曰：「我土如來無文字說，但以其香，而諸菩薩自入律行，菩薩各各坐香樹下，其香皆薰，一切同等，悉得一切香德之定，堪任得定，菩薩一切行無所著。」",
    "T14n0474_002:0532c13_3": "彼諸菩薩問維摩詰：「今世尊釋迦文，云何現法？」",
    "T14n0474_002:0532c14_4": "維摩詰曰：「此土人民剛強難化，故佛為說剛強之語：是趣地獄，是趣畜生、鬼神之道，是為由身、由言、由意惡行之報。",
    "T14n0474_002:0532c17_5": "至于不善惡行滋多，故為之說若干法要，以化其麁獷之意。",
    "T14n0474_002:0532c18_6": "譬如象馬[怡-台+龍]悷不調，著之羈絆，加諸杖痛，然後調良。",
    "T14n0474_002:0532c20_7": "如是難化譸張之人，為以一切苦諫之言，乃得入律。」",
    "T14n0474_002:0532c21_8": "彼菩薩曰：「未曾有。",
    "T14n0474_002:0532c21_9": "如世尊釋迦文，乃忍以聖大之意，解貧貪之人，及其菩薩亦能勞謙，止斯佛土，甚可奇也！」",
    "T14n0474_002:0532c23_10": "維摩詰曰：「如卿等言，此土菩薩於五罰世，以大悲利人民，多於彼國百千劫行。",
    "T14n0474_002:0532c25_11": "所以者何？",
    "T14n0474_002:0532c25_12": "諸族姓子！",
    "T14n0474_002:0532c25_13": "此忍世界有十德之法為清淨，彼土無有。",
    "T14n0474_002:0532c26_14": "何等十？",
    "T14n0474_002:0532c27_15": "以布施，攝貧窮；以敬戒，攝無禮；以忍辱，攝強暴；以精進，攝懈怠；以一心，攝亂意；以智慧，攝惡智；以悔過，度八難；以大乘，樂遍行；以種德本，濟無德者；以合聚，度人民。",
    "T14n0474_002:0533a01_16": "是為十德。",
    "T14n0474_002:0533a01_17": "而以發意取彼。」",
    "T14n0474_002:0533a02_18": "彼菩薩曰：「為以幾法，行無瘡痏，從此忍界到他佛土？」",
    "T14n0474_002:0533a03_19": "維摩詰曰：「有八法行，菩薩為無瘡痏，從此忍界到他佛土。",
    "T14n0474_002:0533a04_20": "何等八？",
    "T14n0474_002:0533a04_21": "為眾設恥，避亂羞望；為一切人，任苦忍諍；為諸善本，以救眾生；為不距眾，人而愛敬；菩薩所未聞經，諮聽不亂；不嫉彼供，不謀自利；常省己過，不訟彼短；自檢第一以學眾經。",
    "T14n0474_002:0533a08_22": "是為八。」",
    "T14n0474_002:0533a09_0": "當此維摩詰與眾會及文殊師利說法時，滿百千人發無上正真道意，十千菩薩逮得法忍。",
    "T14n0474_002:0533a12_0": "維摩詰經菩薩行品第十一",
    "T14n0474_002:0533a13_0": "是時，佛說法於奈氏之園，其場忽然廣博嚴事，一切眾會皆見金色。",
    "T14n0474_002:0533a14_1": "賢者阿難問佛言：「世尊！",
    "T14n0474_002:0533a15_2": "是為誰先瑞應，而此場地廣博嚴事，一切眾會皆見金色？」",
    "T14n0474_002:0533a16_3": "佛告阿難：「是維摩詰、文殊師利大眾欲來，故先為此瑞應。」",
    "T14n0474_002:0533a17_4": "於是，維摩詰報文殊師利：「吾欲詣如來，此諸大人可共見佛，禮事供養。」",
    "T14n0474_002:0533a19_5": "文殊師利言：「善哉！",
    "T14n0474_002:0533a19_6": "行矣，宜知是時。」",
    "T14n0474_002:0533a20_7": "是時，維摩詰即如其象而為神足，使一切眾立其右掌，并諸師子座，共行詣佛。",
    "T14n0474_002:0533a21_8": "既到，諸菩薩皆避坐而下，稽首佛足，却住一面。",
    "T14n0474_002:0533a22_9": "諸大弟子，釋梵四天王，稽首佛足，皆住一面。",
    "T14n0474_002:0533a23_10": "於是，世尊問訊諸菩薩，使各復坐。",
    "T14n0474_002:0533a24_11": "即悉受教。",
    "T14n0474_002:0533a24_12": "眾坐已定，佛語賢者舍利弗言：「汝已見菩薩大士之所為乎？」",
    "T14n0474_002:0533a26_13": "對曰：「唯然，已見。」",
    "T14n0474_002:0533a26_14": "佛言：「以何等相而知其轉？」",
    "T14n0474_002:0533a27_15": "對曰：「其轉不可念知，非意所圖，非度所測，我覩其為不可思議。」",
    "T14n0474_002:0533a28_16": "阿難問佛：「今所聞香，自昔未有，是為何香？」",
    "T14n0474_002:0533a29_17": "佛言：「是彼菩薩身毛孔之香也。」",
    "T14n0474_002:0533b01_18": "舍利弗告賢者阿難：「我等一切諸毛孔，亦得是香。」",
    "T14n0474_002:0533b02_19": "阿難言：「此所從出？」",
    "T14n0474_002:0533b03_0": "曰：「是維摩詰從香積佛取飯，於舍食者，一切毛孔皆香若此。」",
    "T14n0474_002:0533b04_1": "阿難問曰：「是香氣轉能久如？」",
    "T14n0474_002:0533b05_0": "維摩詰答言：「至此飯消。」",
    "T14n0474_002:0533b05_1": "曰：「此飯者幾時而消？」",
    "T14n0474_002:0533b06_2": "答曰：「此飯住止至七日七夜，後乃消化。",
    "T14n0474_002:0533b06_3": "而隨所語，若弟子行者，服食此飯，不得道終不消。",
    "T14n0474_002:0533b08_4": "其食此飯而中止者，則不消也。",
    "T14n0474_002:0533b08_5": "新行大道而服食此飯，不得法忍則亦不消。",
    "T14n0474_002:0533b09_6": "若得法忍而食此飯，至一生補處，其飯乃消。",
    "T14n0474_002:0533b10_7": "譬如，阿難！",
    "T14n0474_002:0533b11_8": "阿昏陀藥其香遍一室，皆作蜜香氣，悉消眾毒，藥氣乃歇。",
    "T14n0474_002:0533b12_9": "此飯如是，未孚即消。",
    "T14n0474_002:0533b12_10": "至諸垢毒一切除盡，飯氣乃消。」",
    "T14n0474_002:0533b13_11": "阿難曰：「彼以佛事作此飯耶？」",
    "T14n0474_002:0533b14_12": "佛言：「如是，如是。",
    "T14n0474_002:0533b14_13": "阿難！",
    "T14n0474_002:0533b14_14": "或有佛土以光明作佛事；或有佛土以菩薩作佛事；有以如來色相、名號現作佛事；有以衣食、苑園、棚閣而作佛事；有以示現神足變化而作佛事；有以虛靜空無寂寞為作佛事，而使達士得入律行；有以影、嚮、夢、幻、水月、野馬，曉喻文說而作佛事；有以清淨，無身無得，無言無取，而為眾人作佛事。",
    "T14n0474_002:0533b21_15": "若此，阿難！",
    "T14n0474_002:0533b21_16": "不有是義及諸所有，亦不為人作佛事也。",
    "T14n0474_002:0533b22_17": "以此四魔八十四垢，百千種人為之疲勞，是故諸佛為作佛事。",
    "T14n0474_002:0533b24_18": "故此，阿難！",
    "T14n0474_002:0533b24_19": "名為佛法，隨所行入之法門。",
    "T14n0474_002:0533b25_20": "菩薩得入此門者，若得一切好大佛土，不以喜悅，得不好土，而亦不避，其近如來即益起敬。",
    "T14n0474_002:0533b27_21": "妙哉！",
    "T14n0474_002:0533b27_22": "一切佛法，以等度人，而佛土不同。",
    "T14n0474_002:0533b28_0": "譬如有佛土有地若干，道所覆蓋不若干也。",
    "T14n0474_002:0533b29_0": "如是，阿難！",
    "T14n0474_002:0533b29_1": "有諸如來為若干像，其無礙慧不若干也。",
    "T14n0474_002:0533c01_2": "正等，阿難！",
    "T14n0474_002:0533c01_3": "如來身色，威相性大，戒定慧解度知見事，力無所畏，及佛法慈悲護安，受行壽量，說法度人，是故，名為等正覺，名為如來，名為佛。",
    "T14n0474_002:0533c04_4": "此三句者，其義甚廣，使吾以劫之壽，未能周竟三千大千申暢其義，以知眾生之意。",
    "T14n0474_002:0533c06_5": "上智多聞，得念總持，為一切人說此三句之義，窮劫未能竟，此為等正覺，為如來，為佛者也。",
    "T14n0474_002:0533c08_6": "是故，阿難！",
    "T14n0474_002:0533c08_7": "佛道無量，如來智辯不可思議。」",
    "T14n0474_002:0533c09_8": "阿難白佛：「願今已後，無稱我為上智多聞。」",
    "T14n0474_002:0533c10_9": "佛言：「阿難！",
    "T14n0474_002:0533c10_10": "汝起疲厭之意，於弟子中為最多聞，比諸菩薩未有見焉。",
    "T14n0474_002:0533c11_11": "菩薩志願所作彌多，一切海淵尚可測量，菩薩智慧諸持定念，種種所得不可稱度。",
    "T14n0474_002:0533c13_12": "阿難！",
    "T14n0474_002:0533c13_13": "汝且觀菩薩行。",
    "T14n0474_002:0533c14_0": "是維摩詰一時所現德善之本，彼諸弟子、緣一覺者，一切變化於百千劫不能現也。」",
    "T14n0474_002:0533c15_1": "於是眾香世界菩薩來者，皆叉手言：「如來名等，吾甚思念，無有遺忘，於此佛土終不起想。",
    "T14n0474_002:0533c17_2": "又如世尊諸佛權道不可思議，以度人故，為隨所欲而現佛土之好。",
    "T14n0474_002:0533c19_3": "願佛贈我以佛之法遺，遷於彼土當念如來。」",
    "T14n0474_002:0533c20_4": "佛告諸菩薩言：「有盡不盡門，汝等當學。",
    "T14n0474_002:0533c21_5": "何謂為盡？",
    "T14n0474_002:0533c21_6": "謂其有數。",
    "T14n0474_002:0533c21_7": "何謂不盡？",
    "T14n0474_002:0533c22_8": "謂為無數。",
    "T14n0474_002:0533c22_9": "如菩薩者，不盡於數，不住無數。",
    "T14n0474_002:0533c23_0": "以何於數而不動者？",
    "T14n0474_002:0533c23_1": "謂之大慈不動，大悲不捨，性以和樂，意而不荒，見人而悅，奉事聖眾，惠施軀命，以受正法，種善無厭，分德不住，學法不懈，說教不忘，供事佛勸，所生不恐，具受不慢，不輕未學，不為塵埃，守真化生，欣樂受決。",
    "T14n0474_002:0533c28_2": "安身以力，安彼以悅。",
    "T14n0474_002:0533c28_3": "禪定為學行想，生死為善權想，來求為賢友想，悉知為具足想，所有為布施想，惡戒為依受想，不忍為忍默想，懈怠為精進想，亂意為知念想，惡智為行智想，度無極為父母想，道品法為群從想。",
    "T14n0474_002:0534a03_4": "欲行眾善，而無厭足，以諸剎好，成己佛土。",
    "T14n0474_002:0534a04_5": "生死無數劫，意而有勇；聞佛無量德，志而不倦。",
    "T14n0474_002:0534a05_6": "勞者為作歸，貪者為福，導為眾重任，曉陰入種降魔兵，不以謀為法，淵慧有餘，以少求而知足。",
    "T14n0474_002:0534a08_7": "諸世間已畢竟，於眾俗不漸漬，得世際感聖賢，現諸儀式，起神通行。",
    "T14n0474_002:0534a09_8": "博聞能諷，慧力持念，斷眾人疑，知本本根，無礙無住，為致辯才。",
    "T14n0474_002:0534a11_9": "順化天人，十善為淨，梵迹為立，行四無量。",
    "T14n0474_002:0534a12_0": "致佛音聲為法都講，導至善行得佛仙路，捐身口意，行欲殊勝，憙在眾經取菩薩眾以大乘化，德行不敗，善法不惑。",
    "T14n0474_002:0534a14_1": "如是，諸族姓子！",
    "T14n0474_002:0534a15_0": "以應此法者，不盡數也。",
    "T14n0474_002:0534a15_1": "「何謂菩薩不住無數？",
    "T14n0474_002:0534a16_0": "謂求為空，不以空為證；求為無相、無數、無願，不以無相、無數、無願，隨至為證。",
    "T14n0474_002:0534a17_1": "觀於無常，不厭善本；觀世間苦，以誠信生；觀於非身，誨人不倦；觀寂然法，寂而不轉；觀退轉者，身意不隨；觀無處所，為住生死，以度斯漏；觀無所行，為行導人；觀於無我，以大悲乘而成濟之；觀無所生，不隨弟子、緣一覺律；觀于惶荒，不荒福德；觀夫虛無，不虛正智；觀於言語，不厭智慧；觀無有主，應自然智；觀無適莫，義合則行是為。",
    "T14n0474_002:0534a25_2": "諸族姓子！",
    "T14n0474_002:0534a25_3": "菩薩不住無數。",
    "T14n0474_002:0534a26_0": "「又復不盡數者，為合會福，不住無數者，為合會慧；不盡數者，為行大慈，不住無數者，為有大悲；不盡數者，為道人民，不住無數者，為求佛法；不盡數者，為具佛身相，不住無數者，為具一切智；不盡數者，為行善權，不住無數者，為出智慧；不盡數者，為淨佛土，不住無數者，為佛立故；不盡數者，利誘進人，不住無數者，現人利故；不盡數者，計會善本，不住無數者，施善力故；不盡數者，為具所願，不住無數者，為本願故；不盡數者，為具滿性，不住無數者，為性淨故；不盡數者，為五通不邪，不住無數者，知佛六通故；不盡數者，行度無極，不住無數者，無滿時故；不盡數者，求諸佛寶，不住無數者，不求無寶處故；不盡數者，習行眾藥，不住無數者，知彼眾病故；不盡數者，生死自然，不住無數者，泥洹自然故。」",
    "T14n0474_002:0534b12_1": "於是，彼諸菩薩聞此喜悅，皆生善心。",
    "T14n0474_002:0534b13_2": "諸是三千大千世界一切好華，積至于膝，以供養佛。",
    "T14n0474_002:0534b14_3": "稽首佛足，右遶三匝，以次合聚。",
    "T14n0474_002:0534b15_4": "於是佛土忽然不現，須臾之間已還彼國，近香積佛。",
    "T14n0474_002:0534b17_0": "維摩詰經見阿閦佛品第十二",
    "T14n0474_002:0534b18_0": "於是，世尊問維摩詰：「汝族姓子！",
    "T14n0474_002:0534b18_1": "欲見如來，為以何等觀如來乎？」",
    "T14n0474_002:0534b19_2": "維摩詰曰：「始不以生，終不以數，今則不住。",
    "T14n0474_002:0534b20_3": "空種是同，入無所積，眼耳鼻口身心已離三界。",
    "T14n0474_002:0534b21_4": "不疲懈三脫門，得三達智，為無所至，至一切法，得無礙立，積於誠信，如無所住，如慧無雜，不生因緣。",
    "T14n0474_002:0534b23_5": "不為相，不熟相，不暫相。",
    "T14n0474_002:0534b24_6": "不一相不非相，不無視不為視，不熟視不暫視，不此岸不度汎不中流，不以此不以彼不以異，不解慧不住識。",
    "T14n0474_002:0534b26_7": "無晦無明，無顯無名，無弱無強，無教無不教，無淨無不淨，無數無不數，無言無不言。",
    "T14n0474_002:0534b28_8": "不施不受，不戒不犯，不忍不諍，不進不怠，不禪不亂，不智不愚，不誠不欺，不出不入，不往不反，斷諸雜聲，非有土非無土，非有餘非盡[歹*斯]，非模非想，非著捨著，平等正法。",
    "T14n0474_002:0534c03_9": "非量非稱，非過非逝非作，非見非聞，非意非識，度諸所生，正至諸慧，等諸人物，說一切法。",
    "T14n0474_002:0534c05_10": "無所生無所有無罣礙，一切受無不樂作，無刺無擊，無滅無敗無固，無畏無憂，無喜無聲，一切滅說無語。",
    "T14n0474_002:0534c07_11": "如是，世尊！",
    "T14n0474_002:0534c08_12": "如來身為若此，為如是觀。",
    "T14n0474_002:0534c08_13": "如是觀者，名為正觀，以他觀者，猶為邪觀。」",
    "T14n0474_002:0534c09_14": "賢者舍利弗承佛聖旨，而問佛言：「是人何沒，來生此土？」",
    "T14n0474_002:0534c10_15": "佛言：「汝自以是問維摩詰。」",
    "T14n0474_002:0534c11_16": "舍利弗言：「族姓子！",
    "T14n0474_002:0534c11_17": "汝於何沒，而來生此？」",
    "T14n0474_002:0534c12_18": "維摩詰言：「如卿，賢者！",
    "T14n0474_002:0534c12_19": "以法為證，沒當何生？」",
    "T14n0474_002:0534c13_20": "曰：「安有斯法，沒而生者？」",
    "T14n0474_002:0534c13_21": "維摩詰曰：「若無沒來，何有諸法？",
    "T14n0474_002:0534c14_22": "曷云如是：『汝於何沒而來生此？』",
    "T14n0474_002:0534c15_23": "幻士造化，為男為女，寧有沒來？」",
    "T14n0474_002:0534c16_0": "舍利弗言：「化者，無沒生也。」",
    "T14n0474_002:0534c16_1": "維摩詰曰：「如來不云一切法化自然？」",
    "T14n0474_002:0534c17_2": "答曰：「如是。」",
    "T14n0474_002:0534c17_3": "曰：「化自然相，非諸法耶？",
    "T14n0474_002:0534c18_4": "曷云如是：『汝於何沒，而來生此？』",
    "T14n0474_002:0534c18_5": "沒者，舍利弗！",
    "T14n0474_002:0534c19_6": "為行盡[歹*斯]，生者，為行長善。",
    "T14n0474_002:0534c19_7": "菩薩沒者，不盡善本，生不長惡。」",
    "T14n0474_002:0534c20_8": "佛告舍利弗：「是族姓子本從阿閦佛阿維羅提世界來。",
    "T14n0474_002:0534c21_9": "阿閦者漢言無怒。",
    "T14n0474_002:0534c22_10": "阿維羅提者妙樂也。」",
    "T14n0474_002:0534c22_11": "舍利弗言：「希有！",
    "T14n0474_002:0534c23_0": "世尊！",
    "T14n0474_002:0534c23_1": "是族姓子乃從清淨佛土而來，樂此多怒之處。」",
    "T14n0474_002:0534c24_2": "維摩詰言：「云何，賢者！",
    "T14n0474_002:0534c24_3": "夫日一切周，行冥中為樂冥耶？」",
    "T14n0474_002:0534c25_4": "答曰：「不然！",
    "T14n0474_002:0534c25_5": "日不休者，其明堪任行眾冥故也。」",
    "T14n0474_002:0534c26_6": "曰：「夫日奚故行閻浮利上？」",
    "T14n0474_002:0534c26_7": "答曰：「欲以明照，為之除冥。」",
    "T14n0474_002:0534c27_8": "曰：「如是，賢者！",
    "T14n0474_002:0534c27_9": "菩薩若生不淨佛土，則淨其人不俱為污，一切所近輒為除冥。」",
    "T14n0474_002:0534c30_0": "是時，大眾渴仰，欲見妙樂世界阿閦如來，及其大人。",
    "T14n0474_002:0535a01_1": "佛知一切眾會所念，即請維摩詰言：「族姓子！",
    "T14n0474_002:0535a02_2": "現此眾中，妙樂世界阿閦如來及其菩薩、諸弟子眾，眾皆欲見。」",
    "T14n0474_002:0535a03_3": "於是，維摩詰菩薩自念：「吾當止此師子座不起，為現妙樂世界鐵圍山川，溪谷江湖，河海州域，須彌眾山，明冥日月，星宿龍神，天宮梵宮，及眾菩薩、弟子具足，國邑墟聚，人民君王，阿閦如來及其道樹、所坐蓮華，其於十方施作佛事。",
    "T14n0474_002:0535a08_4": "及其三重寶階，從閻浮利至忉利宮，其階忉利諸天所，以下閻浮利禮佛拜謁供事聞法，閻浮利人亦緣其階上忉利宮，天人相見，如是無數德好之樂，從妙樂世界上至第二十四阿迦膩吒天。",
    "T14n0474_002:0535a13_5": "又斷取來供養入此忍界，使一切眾兩得相見。」",
    "T14n0474_002:0535a14_6": "維摩詰念欲喜眾會，即如其像，正受三昧，而為神足，居諸眾前於師子座，以右掌接妙樂世界來入忍土。",
    "T14n0474_002:0535a16_7": "彼得神通菩薩天人弟子，見接舉來，皆起稱曰：「唯然，世尊！",
    "T14n0474_002:0535a18_0": "哀取我！",
    "T14n0474_002:0535a18_1": "惟，世尊！",
    "T14n0474_002:0535a18_2": "安立我！」",
    "T14n0474_002:0535a18_3": "阿閦佛以方便受眾人而解之曰：「非我所為，是維摩詰所接也。」",
    "T14n0474_002:0535a20_0": "其餘天人不知為誰取我如往，而妙樂世界入此忍土，不增不減，又此土不迫隘，而彼土亦不損也。",
    "T14n0474_002:0535a23_0": "於是，世尊釋迦文告諸眾曰：「汝等觀是妙樂世界阿閦如來，其土嚴好，菩薩行淨，弟子清白。」",
    "T14n0474_002:0535a25_1": "皆曰：「唯然，已見。",
    "T14n0474_002:0535a25_2": "願受如是淨好佛土。」",
    "T14n0474_002:0535a25_3": "諸菩薩皆欲追學阿閦如來菩薩所行。",
    "T14n0474_002:0535a26_4": "其於是見彼阿閦如來佛土者，十四姟人起無上正真道意，皆願生妙樂世界。",
    "T14n0474_002:0535a28_5": "佛即記說：「是輩皆當生妙樂土。",
    "T14n0474_002:0535a29_6": "又當來化我此忍世界，一切化已，當復還彼。」",
    "T14n0474_002:0535b01_7": "佛問舍利弗：「汝已見妙樂世界阿閦如來？」",
    "T14n0474_002:0535b02_8": "「如是，世尊！",
    "T14n0474_002:0535b02_9": "見彼土人，一切淨好，皆得神足如維摩詰。",
    "T14n0474_002:0535b03_10": "我等，世尊！",
    "T14n0474_002:0535b03_11": "快得善利，得與是輩從之正士相見與事。",
    "T14n0474_002:0535b04_12": "在在人人，聞是法者，快得善利。",
    "T14n0474_002:0535b05_13": "誰聞是語而不好信？",
    "T14n0474_002:0535b05_14": "如有手執翫習諷讀，是為得佛行念；如有諷起是經法者，為受正法為捨眾道，為如來到其舍；若究暢書，隨是法說而敬事者，是為得佛福施得大法智。",
    "T14n0474_002:0535b09_15": "其以是經四句頌教，為同學說，是為已得記莂，為得法樂已甚解矣。」",
    "T14n0474_002:0535b11_0": "維摩詰經法供養品第十三",
    "T14n0474_002:0535b12_0": "於是，天帝釋白佛言：「多福哉！",
    "T14n0474_002:0535b12_1": "世尊！",
    "T14n0474_002:0535b12_2": "得近如來、文殊師利者，雖百千聞，未有若此純法化者也。",
    "T14n0474_002:0535b14_3": "以宿曾聞是法不疑故，使其人得此法乘，能受持誦，況我面值應心與合。",
    "T14n0474_002:0535b15_4": "諸愛此者，吾無所違，若一切見軌跡不離諸佛者，於諸彼轉其已得勝，為降眾魔而來體道，道意佛念其人必得。",
    "T14n0474_002:0535b18_5": "持是法者，吾與官屬，當助安之。",
    "T14n0474_002:0535b19_0": "在所墟聚國邑，有以是法教勸說者，吾與官屬共詣其所。",
    "T14n0474_002:0535b20_1": "其未樂之天人，吾當起其樂，必以喜樂而營護法。」",
    "T14n0474_002:0535b21_2": "佛言：「善哉，善哉！",
    "T14n0474_002:0535b21_3": "天帝！",
    "T14n0474_002:0535b21_4": "吾代汝喜。",
    "T14n0474_002:0535b22_5": "是諸去、來、現在佛得道者，皆說是法。",
    "T14n0474_002:0535b23_0": "若是，天帝！",
    "T14n0474_002:0535b23_1": "欲得供養去、來、現在諸佛世尊，當受是法，持誦自清，宣示同學。",
    "T14n0474_002:0535b24_2": "正使，天帝！",
    "T14n0474_002:0535b24_3": "三千世界如來滿中，譬如甘蔗、竹蘆、稻麻、叢林，甚多無數皆為如來，有賢者子、賢者女，於一劫若百劫，敬之、事之、奉之、養之，一切施安進諸所樂。",
    "T14n0474_002:0535b28_4": "至諸佛般泥曰，一一等意，穿地藏骨，立七寶塔，周於四方，彌滿佛界，高至梵天，施設蓋幡，為諸佛別造塔，皆於一劫若百劫，供養眾華、眾香、眾蓋、幢幡、伎樂。",
    "T14n0474_002:0535c02_5": "云何？",
    "T14n0474_002:0535c02_6": "天帝！",
    "T14n0474_002:0535c02_7": "此人殖福能增多不？」",
    "T14n0474_002:0535c03_8": "曰：「多矣。",
    "T14n0474_002:0535c03_9": "世尊！",
    "T14n0474_002:0535c03_10": "彼之福祐，不可稱說億百千劫。」",
    "T14n0474_002:0535c04_11": "佛告天帝：「當以知是賢者子、賢者女，受此不思議門所說法要，奉持說者，福多於彼。",
    "T14n0474_002:0535c06_12": "所以者何？",
    "T14n0474_002:0535c06_13": "法生佛道，法出諸佛，其能供養此正法者，非思欲施輩，當以知此。」",
    "T14n0474_002:0535c09_0": "佛告天帝：「有昔過去無央數劫不可稱計，時世有佛，名俾沙闍羅耶(漢言藥王)如來、至真、等正覺、明行成為、善逝、世間解、無上士、道法御、天人師，號佛、世尊，其世界名太清，劫曰淨除。",
    "T14n0474_002:0535c12_1": "彼時，天帝！",
    "T14n0474_002:0535c13_2": "藥王如來壽三十劫，其弟子眾凡三十六億姟，菩薩十二億。",
    "T14n0474_002:0535c14_3": "是時，有轉輪聖王名曰寶蓋，王有七寶，主四天下，五劫奉事藥王如來，率其官屬施諸所安。",
    "T14n0474_002:0535c16_4": "至五劫中，聖王寶蓋召其千子而告之曰：『汝等已見如來，當共奉事，施以所安。』",
    "T14n0474_002:0535c18_5": "於是，千子聞父王命，皆以安和，復至五劫供養藥王如來，并其官屬一切施安。",
    "T14n0474_002:0535c20_6": "第一太子名曰善宿，獨坐自念：『寧有供養殊過此者？』",
    "T14n0474_002:0535c21_7": "空中有天承佛聖旨，應曰：『正士！",
    "T14n0474_002:0535c22_0": "法之供養，勝諸供養。』",
    "T14n0474_002:0535c22_1": "即問：『何謂法之供養？』",
    "T14n0474_002:0535c22_2": "天曰：『何不行問藥王如來？",
    "T14n0474_002:0535c23_3": "佛當為汝解說法之供養。』",
    "T14n0474_002:0535c24_4": "於是，太子善宿即起，行詣藥王如來，稽首佛足，而問：『法之供養，為法見者，是何謂也？』",
    "T14n0474_002:0535c26_0": "藥王佛言：『法供養者，如佛所說，眾經奧藏，深邃之言，諸世所歸，非為難受，難見之輩，以無憍慢，微妙無像，其義夷易。",
    "T14n0474_002:0535c28_1": "菩薩篋藏修至諸持，經印所封，非無道理，其輪清淨，入六度無極，可善取學道品，法淨入正之事。",
    "T14n0474_002:0536a01_2": "為下大悲建于大慈，離諸大見覩大緣起，非人非命，非女非男，如空無相無願無為，道地之行，法輪之際，天人百千所共歎譽，法藏多度，含受眾人。",
    "T14n0474_002:0536a05_3": "明宣諸佛菩薩道行，為入有義法之正要，下於無常、苦、空、非身。",
    "T14n0474_002:0536a06_4": "戒無所犯，一切彼轉見為怖畏，師仰諸佛，覩夫生死而不與，同現滅度，安習如是像眾經微言，分別惟觀而以受法，是為法之供養。",
    "T14n0474_002:0536a09_5": "又，族姓子！",
    "T14n0474_002:0536a09_6": "法供養者，為聞法生法，法轉成緣起，隨順離諸際見，為如不生，不起法忍，非身非人。",
    "T14n0474_002:0536a11_7": "為上因緣，無違無受，如無所諍。",
    "T14n0474_002:0536a12_8": "以捨我作而依於義，不以嚴好；以隨聖典而依於慧，不為文飾；處處入義而依於經，不習非義；以所懷戢而依於法，不用人所見。",
    "T14n0474_002:0536a15_9": "得諸法無受入無處所，滅於不明，滅於行，滅於識、名色、六入、更樂、痛愛、受、有、生、老死苦，一切以滅。",
    "T14n0474_002:0536a17_10": "如是滅、如是觀十二因緣起，以不可盡而受微妙，人所視見而以不視。",
    "T14n0474_002:0536a18_11": "是，族姓子！",
    "T14n0474_002:0536a19_12": "名為無上法之供養。』",
    "T14n0474_002:0536a20_0": "「如是，天帝！",
    "T14n0474_002:0536a20_1": "太子善宿，從藥王佛，聞法供養，便得順忍，即解寶衣以覆佛上而言曰：『余以堪任，於如來滅後，奉受正法，作法供養，擁護是道。",
    "T14n0474_002:0536a23_2": "惟願如來加哀竪立，令我得降魔怨，取佛正法。』",
    "T14n0474_002:0536a24_3": "彼佛知其內性，即說曰：『末後汝當守護法城。』",
    "T14n0474_002:0536a25_4": "於時，善宿從見世尊，以家之信，捨家受道，勤修德本。",
    "T14n0474_002:0536a26_5": "精進不久，即立善法，起五神通，得入諸道之持，不斷辯才。",
    "T14n0474_002:0536a27_6": "遂於世尊般泥曰後，以智慧力至滿十劫，藥王如來所轉法施隨而分布。",
    "T14n0474_002:0536a29_7": "於時，善宿比丘化十億人使立大道，十四姟人解弟子乘，餘無量人得生天上。",
    "T14n0474_002:0536b02_8": "如是，天帝！",
    "T14n0474_002:0536b02_9": "在昔異時王寶蓋者，於今得佛名寶成如來，其太子善宿者，則吾是也。",
    "T14n0474_002:0536b04_0": "其餘諸子，於是賢劫，皆得如來、至真、等正覺，此賢劫中千佛興者是也。",
    "T14n0474_002:0536b05_1": "從鳩留先為始作佛，至樓由如來為最後得。",
    "T14n0474_002:0536b06_2": "如是，天帝！",
    "T14n0474_002:0536b06_3": "當知此要，昔者我身於諸如來行法供養，得為上化，為長化、為願化、為無上無比之化。",
    "T14n0474_002:0536b08_4": "是故，天帝！",
    "T14n0474_002:0536b09_5": "當以知此法之供養，供養於佛。」",
    "T14n0474_002:0536b10_0": "維摩詰經囑累彌勒品第十四",
    "T14n0474_002:0536b11_0": "彼時，佛語彌勒菩薩言：「彌勒！",
    "T14n0474_002:0536b11_1": "是名為無數億劫習佛道品，汝隨分布，受是像經，佛所建立，如來滅後，廣博此道。",
    "T14n0474_002:0536b13_2": "所以者何？",
    "T14n0474_002:0536b13_3": "後世得者，族姓子族姓女、天龍神、揵沓和，當下德本，其於前勝已作無上正真道行，而未得聞受此法者，聞是輩經，必甚愛樂，當頂受此佛之要道。",
    "T14n0474_002:0536b17_4": "又，汝彌勒！",
    "T14n0474_002:0536b17_5": "當利是輩諸族姓子，於是當為布現是經文。",
    "T14n0474_002:0536b18_6": "菩薩有二印，何謂二？",
    "T14n0474_002:0536b18_7": "有憙雜句嚴飾之印，有入深法妙化之印。",
    "T14n0474_002:0536b19_8": "彼若好憙雜句飾者，當知是為阿夷恬菩薩輩也。",
    "T14n0474_002:0536b21_0": "若得是深經書受廣行，不以數數有畏，聞之能傳，當知是菩薩為久修梵行。",
    "T14n0474_002:0536b22_1": "復有四事，阿夷恬用空耗。",
    "T14n0474_002:0536b23_2": "何謂四？",
    "T14n0474_002:0536b23_3": "所未聞經，聞之驚疑，不作勸助，專增為亂：『吾未曾聞，此從何來？』",
    "T14n0474_002:0536b24_4": "若族姓子！",
    "T14n0474_002:0536b25_5": "甚解深法樂說微妙，不從受習，雖近不敬專，於中作毀行，是為四，阿夷恬為空耗不得至深法忍。",
    "T14n0474_002:0536b27_6": "又，彌勒！",
    "T14n0474_002:0536b27_7": "有二行，菩薩雖解深法，猶以空耗。",
    "T14n0474_002:0536b28_8": "何謂二？",
    "T14n0474_002:0536b28_9": "習在邊方，不恒其行，檀智蔑人，不受不誦，亦不追求。",
    "T14n0474_002:0536b29_10": "自有甚解學深法者，則以輕慢、貪濁、懷嫉，不能納人，亦不法施，是為二。",
    "T14n0474_002:0536c02_11": "雖解深法，猶以空耗，不能疾近，不起法忍。」",
    "T14n0474_002:0536c04_0": "於是，彌勒菩薩白佛言：「未曾有，唯然！",
    "T14n0474_002:0536c04_1": "世尊！",
    "T14n0474_002:0536c04_2": "至於如來之善言，吾當遠離如此之惡，以護如來無數億劫道品之習。",
    "T14n0474_002:0536c06_3": "若賢者子心入是輩經者，當令手得恣所念取，若念受持如是輩經，傳示同學，廣說分明。",
    "T14n0474_002:0536c08_4": "其時，世尊！",
    "T14n0474_002:0536c08_5": "得如是經，樂憙相傳者，當知此輩菩薩為彌勒所建立也。」",
    "T14n0474_002:0536c10_6": "佛言：「善哉，善哉！",
    "T14n0474_002:0536c10_7": "彌勒！",
    "T14n0474_002:0536c10_8": "如來代喜，善說是言。」",
    "T14n0474_002:0536c11_9": "於是，一切菩薩等，俱共同出聲言：「如來滅後，我等在所佛土，當來於此分布佛道，示諸同學以其所樂。」",
    "T14n0474_002:0536c13_10": "爾時，四天王白佛言：「在所，世尊！",
    "T14n0474_002:0536c14_11": "墟聚國邑，有行如是深經法者。",
    "T14n0474_002:0536c14_12": "吾當率諸官屬，詣講法所，為護講法。",
    "T14n0474_002:0536c15_13": "百由延內，當令一切聞見講法，令無伺求得其便者。」",
    "T14n0474_002:0536c16_14": "彼時，佛告賢者阿難：「受是經法，奉持誦說，以布現人。」",
    "T14n0474_002:0536c18_15": "阿難言：「唯，當受是經，布現眾人。",
    "T14n0474_002:0536c18_16": "要者，世尊！",
    "T14n0474_002:0536c19_17": "當何名斯經？",
    "T14n0474_002:0536c19_18": "亦當以何奉持之？」",
    "T14n0474_002:0536c19_19": "佛告阿難：「是名為『維摩詰所說』，亦名為『不可思議法門之稱』，當奉持之。」",
    "T14n0474_002:0536c21_20": "佛說是已，莫不勸受。",
    "T14n0474_002:0536c21_21": "尊者維摩詰、文殊師利為上首，眾菩薩、大弟子，一切魔眾，聞佛所說，皆大歡喜。",
    "T14n0474_002:0536c24_0": "維摩詰經卷下"
}