{
    "T33n1717_016:0927b24_0": "法華玄義釋籤卷第十六",
    "T33n1717_016:0927b26_0": "天台沙門湛然述",
    "T33n1717_016:0927b27_0": "◎次引大集者，但是約蓮華為法門耳，亦未足以顯妙；今文判之，亦且依其因果義邊用為解釋。",
    "T33n1717_016:0927b29_1": "四正解中二：先重敘法喻意，次正解。",
    "T33n1717_016:0927c01_2": "初文三：初更敘經論意，次「然經文」下釋疑，三「夫喻」下明體不同。",
    "T33n1717_016:0927c02_3": "初文又二：初敘經論意，次「當知」下明法喻意。",
    "T33n1717_016:0927c03_4": "次釋疑中文不立疑，直釋而已，即是釋伏疑也。",
    "T33n1717_016:0927c04_5": "有伏疑云：兩處優曇並可以喻此權實，經「一切」之言遍攝眾機，又「時一現耳」足表最後，何不以為喻，而用蓮華耶？",
    "T33n1717_016:0927c07_6": "然經文兩處明優曇華者，「如優曇鉢華時一現耳」，又「譬如優曇華一切皆愛樂」，今但云「時一現耳」。",
    "T33n1717_016:0927c09_7": "且從一文結語，古今釋云：此似蓮華，故以為喻。",
    "T33n1717_016:0927c10_8": "是故正應須用蓮華，蓮華中有全分喻故。",
    "T33n1717_016:0927c11_9": "三明用喻意中二：初敘涅槃通論八喻，次明經論分喻非極。",
    "T33n1717_016:0927c13_10": "言「涅槃八喻」者，凡諸經論取喻不同，有分有遍，如《大經》云，喻有八種，謂順喻、逆喻、現喻、非喻、先喻、後喻、先後喻、遍喻。",
    "T33n1717_016:0927c16_11": "分喻者具如經說，故第五云「面貌端正如盛滿月，白象鮮潔猶如雪山」，滿月不可即同於面，雪山不可即是白象，不可以喻喻真解脫，為眾生故故作是喻。",
    "T33n1717_016:0927c19_12": "今亦如是不可以喻喻於妙法，為眾生故以喻蓮華。",
    "T33n1717_016:0927c21_13": "次「夫華」下正釋中二：初更通敘用喻意，次「又餘華」下正釋。",
    "T33n1717_016:0927c22_14": "初又二：初示前文，次出今喻意。",
    "T33n1717_016:0927c23_15": "初文具如第一卷文意。",
    "T33n1717_016:0927c23_16": "次文中二：初總，次「多分」下別。",
    "T33n1717_016:0927c24_17": "總如分喻，別如全喻。",
    "T33n1717_016:0927c24_18": "初總中二：釋、結。",
    "T33n1717_016:0927c25_19": "釋又二：先略，次「又以」下廣。",
    "T33n1717_016:0927c25_20": "初文言「九法佛法」者，秖是權實，權實不出十法界法，故略以對之。",
    "T33n1717_016:0927c27_21": "次廣中猶總，故但對本迹六文，具如序中文意，又二：先對六喻，次以十如結成。",
    "T33n1717_016:0927c29_22": "初文二：標、釋。",
    "T33n1717_016:0927c29_23": "釋中本迹各二：釋、結。",
    "T33n1717_016:0928a01_24": "釋中各皆先譬，次合。",
    "T33n1717_016:0928a01_25": "或有引文等，前序文中具引六文竟，故今不委悉。",
    "T33n1717_016:0928a02_26": "次結成中亦二：先舉前生後，次釋。",
    "T33n1717_016:0928a03_27": "釋又二：先釋、次結。",
    "T33n1717_016:0928a04_0": "初文二：先迹，次本。",
    "T33n1717_016:0928a04_1": "初又二：先結成十如，次例餘境餘妙。",
    "T33n1717_016:0928a05_2": "次本文，可見。",
    "T33n1717_016:0928a05_3": "次「始終」下結，迹門以施為始、開為終，本門以垂為始、拂為終，各以始開終合，合竟名為圓滿具足。",
    "T33n1717_016:0928a07_4": "次「是為」下總結可見。",
    "T33n1717_016:0928a08_5": "次多分喻，即全分也。",
    "T33n1717_016:0928a08_6": "今不云「全」但云「多分」者，雖以此華喻於本迹各十意足，然因果自他久近適時，乃至實相妙體，取體妙宗，體家之用，體宗用三料簡之相，何由可以此華能喻？",
    "T33n1717_016:0928a12_7": "理足事闕，故云多分。",
    "T33n1717_016:0928a13_8": "於中又二：先敘意，次廣釋。",
    "T33n1717_016:0928a13_9": "初文略述兩文遍喻之相，如師子法門遍喻如來果人大用，次波利樹法門遍喻行者從因至果。",
    "T33n1717_016:0928a15_10": "今蓮華獨能喻前兩義，約本門則是果人無方大用節節不休當當不已，約迹門譬於行者從因至果味味調熟位位入圓。",
    "T33n1717_016:0928a18_11": "於中二：先引二譬，次「今亦」下結意顯同。",
    "T33n1717_016:0928a19_12": "同意如向，可以意得。",
    "T33n1717_016:0928a20_13": "言「譬如師子吼法門」者，《大論》二十三，先列師子種類身相吼聲，然後合云「如來師子亦復如是。",
    "T33n1717_016:0928a22_14": "從六波羅蜜、四聖諦清淨種中生，寂滅大山谷中住，一切種智頭，集諸善頰，無漏正見脩廣目，光澤定慧等行步，高廣眉，四無所畏牙白利，四正勤堅滿頤，三十七品齒齊密，修不淨觀吐赤舌，修念慧耳高上，十八不共毛光澤，三解脫門身肉堅，三種示現修平脊，明行足腹不現，忍辱腰纖細，遠離尾長，四如意足安立，四無量知嚬呻，無礙解脫口，威伏諸外道邪見之屬，覺諸眾生四諦睡」等。",
    "T33n1717_016:0928b02_15": "「大經波利質多羅樹」者，二十七經遍喻中，始自葉黃終至開敷，遍喻佛弟子，初始出家乃至得果。",
    "T33n1717_016:0928b04_16": "經云：「三十三天有波利質多樹，其根入地深五由旬，枝葉四布五十由旬，葉熟則黃。",
    "T33n1717_016:0928b06_17": "諸天見已心生歡喜，是葉不久必當墮落。",
    "T33n1717_016:0928b07_18": "其葉既落復生歡喜，是枝不久必當變色。",
    "T33n1717_016:0928b08_19": "枝既變色復生歡喜，是色不久必當生皰。",
    "T33n1717_016:0928b09_20": "見已復喜，是皰不久必當生嘴。",
    "T33n1717_016:0928b10_21": "見已復喜，是嘴不久必當開敷。",
    "T33n1717_016:0928b10_22": "開敷之時，香氣周遍五十由旬，光明遠照八十由旬，諸天爾時夏三月在下受樂。",
    "T33n1717_016:0928b12_23": "我諸弟子，亦復如是。",
    "T33n1717_016:0928b13_24": "其葉黃者喻念欲捨家，葉落喻剃髮，色變喻白四羯磨，生皰喻發菩提心，嘴喻十住菩薩見性，開敷喻得阿耨菩提，香氣喻十方無量眾生受持禁戒，光喻如來名號周遍。",
    "T33n1717_016:0928b17_25": "夏三月者喻三三昧，諸天受樂喻諸佛在大涅槃常樂我淨。」",
    "T33n1717_016:0928b18_26": "次今蓮華喻中為二：先喻，次結。",
    "T33n1717_016:0928b19_27": "初文二：先喻迹十，次喻本十。",
    "T33n1717_016:0928b20_28": "初迹十中，文自為十。",
    "T33n1717_016:0928b20_29": "初喻境廣餘九稍略，前境有六，兼無諦境為七，今亦具喻。",
    "T33n1717_016:0928b22_30": "初喻十如，前釋法中，先總次別，今亦如是，還須以總而冠於別。",
    "T33n1717_016:0928b23_31": "初釋中二：釋、結。",
    "T33n1717_016:0928b24_32": "初中，在外相，在內性，質為體，欲生力，眾具作，開華因，布鬚緣，蓮實果，房成報，初後不異為究竟等。",
    "T33n1717_016:0928b26_33": "蓮華始終，秖是相乃至報。",
    "T33n1717_016:0928b27_34": "次「譬如」下別釋中自為十文，一一皆先譬，次合，次引證等。",
    "T33n1717_016:0928b28_35": "初釋譬相中，眾生無始諸法具足，猶如石蓮。",
    "T33n1717_016:0928b29_36": "「黑則」下列石蓮相，「劫初」下釋上六句中不生不滅，理相自然，故云「無種」。",
    "T33n1717_016:0928c02_0": "流轉至今不增不減，為不滅。",
    "T33n1717_016:0928c02_1": "「一切」下合譬，文略。",
    "T33n1717_016:0928c03_2": "「客塵不染」合初句，「生死重沓」下合次句，「乘其句勢」便合不方不圓，方故住，圓故動。",
    "T33n1717_016:0928c05_3": "今合意者，不住如不方，不動如不圓，是則不住生死、不動生死，不住故不滅、不動故不生。",
    "T33n1717_016:0928c07_4": "次釋性中，初如文。",
    "T33n1717_016:0928c07_5": "次言「智願不失」，後言「煩惱」，即是與前智願不失，二義似如相違，共成如是性耳。",
    "T33n1717_016:0928c09_6": "智願是宿種，煩惱是理具，稱在惑中而惑體全是。",
    "T33n1717_016:0928c10_7": "「又諸」下復顯修得，以有當成之性，故般若可生。",
    "T33n1717_016:0928c11_8": "次釋體中四德為四微，不為生死所動而理性不壞，釋《大經》意如《止觀》第一記。",
    "T33n1717_016:0928c13_9": "次釋力中具合四句，「如師子」下重譬甚大勇猛。",
    "T33n1717_016:0928c14_10": "次引經者，動無邊生死如生長之氣，破無始有輪如有鑽皮之用，有即二十五有因果如輪轉也。",
    "T33n1717_016:0928c17_11": "「閻浮」下證能發心。",
    "T33n1717_016:0928c17_12": "釋如是作中，「烏皮」如無明，「眾德」如內具，「發心」如欲生，「不惑」如決定，「慈悲」去明發心之相，「成就」如頓足，始從根莖，終至頓足，始從發心，終至極果。",
    "T33n1717_016:0928c21_13": "次引《華首》以證始終。",
    "T33n1717_016:0928c21_14": "次釋如是因中合譬一一對喻，合之文足。",
    "T33n1717_016:0928c22_15": "次引經者但證前真因如華處空耳。",
    "T33n1717_016:0928c23_16": "次譬十二因緣中，亦應通釋，故云「通如上說」。",
    "T33n1717_016:0928c24_17": "今略通從別，指上八字即是無明。",
    "T33n1717_016:0928c25_18": "從「譬四諦」去但文相通總，細尋可見。",
    "T33n1717_016:0928c26_19": "次譬下九妙，文雖通總，大意具足。",
    "T33n1717_016:0928c27_0": "初言智妙中但云「三智」者，秖用三智攝二十智，意亦略盡，況更立一心對前以為次第。",
    "T33n1717_016:0928c29_1": "次譬位中觀行位舉於欲定乃至四禪者，寄此伏惑之位以釋，非即五品必修世禪。",
    "T33n1717_016:0929a02_2": "「隨日開迥」者，白蓮青蓮並因日開。",
    "T33n1717_016:0929a02_3": "有人云：白蓮因日，青蓮因月，故諸天中用華開合以表晝夜，以龍眠龍起以表春秋。",
    "T33n1717_016:0929a04_4": "「如游絲薄霧」者，夫蓮華池，見下風邊他人池中，荷草等上，如似游絲。",
    "T33n1717_016:0929a06_5": "復似薄霧者，即是此藕移入他人池。",
    "T33n1717_016:0929a07_6": "古俗相傳皆有此說，乃至本中諸妙意亦可知，自非大師妙證，何能以此遍喻本迹？",
    "T33n1717_016:0929a09_7": "◎◎△前已釋別名竟。",
    "T33n1717_016:0929a10_8": "此之別名法喻合題，然古人釋諸經題，或但從人，如郁伽長者；或但從法，如大般若；或從人法，如仁王般若；但作此說何能顯於名下深致？",
    "T33n1717_016:0929a13_9": "秖如今家解「妙法」兩字，二百餘紙，豈但人法、法譬而已。",
    "T33n1717_016:0929a15_0": "如此消釋尚恐不能盡經幽旨。",
    "T33n1717_016:0929a15_1": "又復餘經當機被物無多關涉，若釋此經不可率爾，是故今師殷勤再三，豈節外生文，皆事不獲己。",
    "T33n1717_016:0929a18_2": "於中二：初略對別名重辨，次正釋。",
    "T33n1717_016:0929a19_0": "初中言「胡音」者，自古著述諍競未生，但從西來以胡為稱，應云「梵音」，元梵天種，還作梵語及以梵書。",
    "T33n1717_016:0929a21_1": "梵天初下，具如疏及《止觀》第七記。",
    "T33n1717_016:0929a22_2": "此土書法本無從始，但是大權隨其方土為其制立，是故倉頡初觀鳥跡，故《感通傳》云：「倉頡造書臺，亦名高四臺，有人姓高，兄弟四人造得此臺，名高四臺，倉頡於彼造書。",
    "T33n1717_016:0929a26_3": "有云是迦葉佛說法堂，故知迦葉佛密化此土。」",
    "T33n1717_016:0929a27_4": "次正釋中先列彼音輕重不同，有翻無翻此方不定。",
    "T33n1717_016:0929a28_5": "言「楚夏」者，京華為夏，淮南為楚，音詞不同，所詮不異；彼土亦爾，雖同梵音，諸國輕重不無少異。",
    "T33n1717_016:0929b01_6": "次開章中，列章、解釋。",
    "T33n1717_016:0929b02_7": "初言「無翻」者，又二：先列無翻，次開五義。",
    "T33n1717_016:0929b03_8": "初文二：先立無翻，次述他解。",
    "T33n1717_016:0929b03_9": "解未全當，是故須開以為五門，五門並是《毘曇》、《雜心》中意。",
    "T33n1717_016:0929b05_10": "於中又三：標、列、釋。",
    "T33n1717_016:0929b05_11": "列中先列，次列今家，義開為三通釋五義。",
    "T33n1717_016:0929b06_12": "釋中又二：先正釋五義，次釋訓。",
    "T33n1717_016:0929b07_13": "初又二：先釋，次結。",
    "T33n1717_016:0929b07_14": "初文自五，初釋「法本具三義」者，又二：先散釋，次束為法門。",
    "T33n1717_016:0929b09_15": "初文又二，初通釋，次別釋。",
    "T33n1717_016:0929b09_16": "所言「通」者，經是一切諸法之本。",
    "T33n1717_016:0929b10_17": "次「世界」下，別釋又二：先略對，次廣解。",
    "T33n1717_016:0929b11_18": "廣解中三：初明佛言還以佛言為本；次「若後」下明佛經為論之本；三「諸外」下明斥外道無佛經本，故法本義不成。",
    "T33n1717_016:0929b13_19": "初言「若通若別」者，一經通別、諸經通別、諸教通別。",
    "T33n1717_016:0929b15_20": "「故經」下引證教本。",
    "T33n1717_016:0929b15_21": "「經云一一脩多羅無量脩多羅以為眷屬」者，《華嚴》第二十五〈不思議品〉云：「隨根性行廣說不可說億那由他脩多羅，一一脩多羅初中後善，出生一切句身味身。」",
    "T33n1717_016:0929b19_22": "又三十六云：「一切諸佛，於一身化不可說不可說佛剎微塵數頭，一一頭化不可說不可說佛剎微塵數舌，一一舌出不可說不可說佛剎微塵數音聲，一一音聲出不可說不可說佛剎微塵數脩多羅，一一脩多羅說不可說不可說微塵數法，一一法說不可說不可說微塵數句身味身法，及句味名為眷屬。」",
    "T33n1717_016:0929b26_23": "眷屬秖是隨順彼脩多羅流類法耳。",
    "T33n1717_016:0929b26_24": "次義本中云「尋一句詮一義」等者，如《大經》三十一「因佛答迦葉闡提善根不定有斷不斷，迦葉復問：何故世尊作不定說？",
    "T33n1717_016:0929b29_25": "佛言：譬如醫方皆為治病。",
    "T33n1717_016:0929c01_26": "或於一名下說無量名，如大涅槃亦名無生、無出、無作、歸依、窟宅、解脫、燈明、彼岸、無畏等；或有一義說無量名，如天帝釋，名憍尸迦、婆蹉婆、摩佉婆、因陀羅、千眼天、舍脂夫、金剛寶頂等；或有無量義說無量名，如佛、如來義異名異；復有一義說無量名，如五陰亦名顛倒、苦諦、四念處、四識住道時、眾生、第一義身戒、心慧解脫、十二緣、三乘、六道、三世等也。」",
    "T33n1717_016:0929c09_27": "名是能詮，義是名旨，《大經》從義故義為名本，故後二句並義居先。",
    "T33n1717_016:0929c11_28": "初立一名無量名，不立一義一名，及無量義一名者，為酬迦葉是故不立。",
    "T33n1717_016:0929c12_29": "若一義一名即當定義，即是迦葉所難之辭，是故不立。",
    "T33n1717_016:0929c14_30": "此中文意為釋經名，從名詮義，是故四句以名為先，前後雖殊其意不別。",
    "T33n1717_016:0929c15_31": "《涅槃》云「名」此中云「句」者，如云「名詮自性，句詮差別」，今為存於詮差別名，是故云「句」。",
    "T33n1717_016:0929c17_32": "如云「妙法蓮華殊於諸典」，即差別也。",
    "T33n1717_016:0929c18_33": "次三發者亦二：先通，次「聞教」下別釋。",
    "T33n1717_016:0929c19_34": "別中亦先散、次束。",
    "T33n1717_016:0929c19_35": "束中在初住前名教行理，至初住時此三開發，此約修得三德而說，故從發心漸漸微發，至初住位一時頓發，從初受名故云「微發」。",
    "T33n1717_016:0929c23_36": "又云「若約小乘三解脫」者，性念處慧解脫約理，共念處俱解脫約行，緣念處無疑，解脫約教，應須委釋出其義意。",
    "T33n1717_016:0929c25_37": "含涌泉中對四辨者，「教」謂教法，即十界教，「辭」謂言辭，即利他行，「義」謂言旨，即所詮理，餘文可知。",
    "T33n1717_016:0929c28_38": "三和融中二：初斥，次「今和融」下正融通。",
    "T33n1717_016:0929c29_0": "初又三：初雙斥二家，次「釋論」下二家引證，三「舊云」下重斥無翻。",
    "T33n1717_016:0930a01_1": "初如文。",
    "T33n1717_016:0930a01_2": "次二家引證中初無翻家云「般若尊重、智慧輕薄」者，譯梵為漢，漢音浮淺，故安師云「譯經有五失及三不易」，譯梵為秦，如嚼食與人，令人嘔噦，據此似如非不可翻但薄淡也。",
    "T33n1717_016:0930a05_3": "今既已翻，非全不可。",
    "T33n1717_016:0930a06_4": "三重斥無翻者，意在共翻為經，故且廣斥無翻，次方融通二計。",
    "T33n1717_016:0930a07_5": "於中二：初立舊無翻家，次「此未必」下斥。",
    "T33n1717_016:0930a08_6": "又四：初總舉《大經》，次引今經並折，三「若謂」下縱折，四「若執」下以失意折。",
    "T33n1717_016:0930a10_7": "初二如文。",
    "T33n1717_016:0930a10_8": "第三又二：初直以滅度名折，次按經題以大滅度名折。",
    "T33n1717_016:0930a12_9": "四斥失意如文。",
    "T33n1717_016:0930a12_10": "次正和融中三：初以今家如前所釋融通，次「大經」下引證融通，何不專憑一理而雙是二家？",
    "T33n1717_016:0930a14_11": "故引《大經》明雙是意，凡立破之法皆先出彼非，彼二無大非何須固斥？",
    "T33n1717_016:0930a16_12": "故雙是二解，以三意助之，使雙益其美，復順如來善權益物。",
    "T33n1717_016:0930a17_13": "三「復次」下助一家用義處中而立，共翻為經。",
    "T33n1717_016:0930a18_14": "又為二：初明翻意，次「何者」下釋所以。",
    "T33n1717_016:0930a19_15": "又三：初略立，次「若餘」下重略斥二家，三「諸大小」下重立。",
    "T33n1717_016:0930a21_16": "四歷法明經中二：先歷法，次約教。",
    "T33n1717_016:0930a21_17": "初又二：先略明經體，次正明歷法。",
    "T33n1717_016:0930a22_18": "初文又二：先明此土三法，次「若他土」下明諸土六塵。",
    "T33n1717_016:0930a23_19": "初文又二：初通立三法，次明利鈍互非。",
    "T33n1717_016:0930a24_20": "初文二：初略徵起，次「舊用」下釋三法相。",
    "T33n1717_016:0930a25_21": "次明隨根利鈍異故各取者，又二：初總標，次別釋三文。",
    "T33n1717_016:0930a27_22": "然今古共以法為經者，文從強說，雖別立三法，然聲色兩種必假法通，若覩若聞，不以意思無能令教與心相應。",
    "T33n1717_016:0930a29_23": "次他土中二：先總立，言「亦六亦偏」者，或一土具六，或一土偏一，或二三四，即如此土具足用三。",
    "T33n1717_016:0930b03_24": "復有增強，若單雙具，若爾何妨此土根性不等。",
    "T33n1717_016:0930b04_25": "亦有因味及香觸等，即如下文通釋者是。",
    "T33n1717_016:0930b05_26": "於中二：先釋六相，次明此土不用之意。",
    "T33n1717_016:0930b06_27": "次正釋中二，先假問徵起，次「答」下正釋。",
    "T33n1717_016:0930b07_28": "釋中二：先通辨六塵皆具諸法，次別釋，即正歷諸法。",
    "T33n1717_016:0930b08_29": "於中二：先寄歷十八界，次「是則」下總結。",
    "T33n1717_016:0930b09_30": "初文二：初廣約六塵，次略例根識。",
    "T33n1717_016:0930b10_31": "初六塵中，初色極廣，次聲漸略，餘四全略。",
    "T33n1717_016:0930b11_32": "初廣色中二：初約色立相，次結成三諦。",
    "T33n1717_016:0930b12_0": "初又二：初舉一黑色，次青黃下以餘色例。",
    "T33n1717_016:0930b13_0": "初黑色中二：初一「黑」字，歷於有翻無翻及和通等；次正以「黑」字為法界遍說諸法，即是結成三諦也。",
    "T33n1717_016:0930b15_1": "初文二：先總引《大品》色具諸法，次正借色能詮諸義。",
    "T33n1717_016:0930b16_2": "於中又三：初詮無翻，次有翻，三和通。",
    "T33n1717_016:0930b17_3": "初文五義，即為五文。",
    "T33n1717_016:0930b18_4": "初法本中，先且積「黑」字為諸法之本，即是教本。",
    "T33n1717_016:0930b19_5": "中云「左迴」等者，此以所表為善惡等，左謂偏僻以表於惡，右謂便易以表為善，在上為勝以表無漏，在下為劣以表有漏。",
    "T33n1717_016:0930b22_6": "亦如梵書，以十一點加於本音，成十二字，各有所表，故知迴轉皆由於墨。",
    "T33n1717_016:0930b23_7": "次正詮法本，即教行義三。",
    "T33n1717_016:0930b24_8": "次「黑墨」下成三微發，從淺至深，故云「微發」。",
    "T33n1717_016:0930b25_9": "從「有黑色」下涌泉。",
    "T33n1717_016:0930b25_10": "「次又」下約詮裁邪。",
    "T33n1717_016:0930b26_11": "次「又約」下詮結鬘，結鬘中二義，今亦具之。",
    "T33n1717_016:0930b27_12": "次「又色」下詮經是由義及訓等。",
    "T33n1717_016:0930b28_13": "次「有色」下詮不可翻，文略，準前可知。",
    "T33n1717_016:0930b29_0": "次「又可翻」下共翻為經，今亦詮之，於詮經中具結成三諦，以一切法不出三諦，故非字亦字，即雙照空假。",
    "T33n1717_016:0930c02_1": "次於一黑色既名為經，經詮諸法，故於經字廣歷十妙，方是今文妙法之經。",
    "T33n1717_016:0930c04_2": "於中先約迹文自為十即十妙也。",
    "T33n1717_016:0930c05_3": "於中二：先釋，次「如此解」下結功能。",
    "T33n1717_016:0930c05_4": "前九可見。",
    "T33n1717_016:0930c06_5": "十利益中云「勤學此字」等者，通論五乘皆因勤學，別論今經專能利益佛乘學者。",
    "T33n1717_016:0930c08_6": "「祿」即是益。",
    "T33n1717_016:0930c08_7": "次結功能中云「手不執卷」等者，卷軸是色，今以色法遍一切法，乃見一期佛法常在一塵，豈假執於黃卷經耶？",
    "T33n1717_016:0930c10_8": "是則一念具讀一期色教，色具眾典未藉口言，如來一音出一切音，此中遍詮何殊梵響？",
    "T33n1717_016:0930c13_9": "一塵即足何須別思？",
    "T33n1717_016:0930c13_10": "如此勸學豈與夫一經一論至皓首耶？",
    "T33n1717_016:0930c14_11": "次例餘色可知。",
    "T33n1717_016:0930c14_12": "結成三諦中四：先結三諦，次「不可」下歷事雙非，三「能於」下勸誡，四「若於」下結示。",
    "T33n1717_016:0930c16_13": "初如文。",
    "T33n1717_016:0930c17_0": "次歷事中色中諸法既在一色，故不可說。",
    "T33n1717_016:0930c17_1": "亦可寄事分別解釋，色是可說，色中諸法則不可見。",
    "T33n1717_016:0930c19_2": "色為法界無可簡擇，復須簡九以從佛界，即空故無所攝，即假故遍攝，「棄」等重釋於攝，遍攝故不棄，無所攝故遍棄；同一法界故俱是，法界離念故俱非。",
    "T33n1717_016:0930c22_3": "三勸誡中二：先勸，次「若於」下誡。",
    "T33n1717_016:0930c23_4": "四結示中二：先結，次示今經意。",
    "T33n1717_016:0930c24_5": "今經秖是開顯十妙，色具十妙及一切法，故是今經意也。",
    "T33n1717_016:0930c25_6": "聲中二：先詮諸法，次略示三諦相，餘文指同。",
    "T33n1717_016:0930c26_7": "次「香」下餘四塵例。",
    "T33n1717_016:0930c27_8": "次引證中云但舉資生等，餘攝有翻等及十妙等，並如前。",
    "T33n1717_016:0930c28_9": "次餘根識中二：先引例，次引證。",
    "T33n1717_016:0930c29_10": "根識皆為所觀故也。",
    "T33n1717_016:0930c29_11": "初云「外入」等者，如相傳云：有三藏至此，嗅《春秋》書云有血腥氣，嗅《周易》云有玄氣。",
    "T33n1717_016:0931a02_12": "故知鼻根具知諸法，故經中鼻根最為委悉。",
    "T33n1717_016:0931a03_13": "餘身根等，例此可知。",
    "T33n1717_016:0931a04_14": "六塵皆具一切諸法，更互相攝猶如帝網。",
    "T33n1717_016:0931a05_15": "次總結，亦不出三諦，文舉塵識，略不列根。",
    "T33n1717_016:0931a06_16": "又三：初結三諦，次「自在」下歎，三「若欲」下結用義勢。",
    "T33n1717_016:0931a07_17": "初文初句假，次空，「通達」下中，識中例知。",
    "T33n1717_016:0931a08_18": "「何者」下如前，是則俱具三諦等。",
    "T33n1717_016:0931a09_19": "次約教中，文不次第五時義足，圓是法華，藏是鹿苑。",
    "T33n1717_016:0931a10_20": "次觀心，經中具約前來四段明經，又二：初標、次釋。",
    "T33n1717_016:0931a11_21": "釋中先無翻中三：初來意，次正約十五義，三結。",
    "T33n1717_016:0931a12_22": "初華嚴一塵有大千經卷，如《止觀》第三記。",
    "T33n1717_016:0931a13_23": "次例有翻者，先釋，次結。",
    "T33n1717_016:0931a14_24": "初文又五：初如文。",
    "T33n1717_016:0931a14_25": "次文云慧行觀理，理體漸深，故慧行為經；行行屬事，事門不同，惑相非一，治法亦多，以多對治，共顯深理，故行行為緯。",
    "T33n1717_016:0931a17_26": "三類和通有無者，若定無翻應同前五，若定有翻應同後五，一切教中雖不見名心為此二五各十五名，當知不定有翻無翻，今但名心則遍於三十，而不使二家有怨。",
    "T33n1717_016:0931a21_27": "次歷法中三：先略舉大小兩乘，明大有多含；次「觀一心」下總具法；三「如此」下正歷有翻無翻等。",
    "T33n1717_016:0931a23_28": "乃至十妙，文略。",
    "T33n1717_016:0931a24_29": "初文中言「隘路不受二人並行」者，《大經》第五百解脫中云無窄隘等，如《止觀》第六記。",
    "T33n1717_016:0931a26_0": "已前釋通別名竟。",
    "T33n1717_016:0931a26_1": "次第二釋體中二：先總明來意，次開章正釋。",
    "T33n1717_016:0931a27_2": "初文又二：先正明來意，次「體者」下正明說體意。",
    "T33n1717_016:0931a28_3": "初文二：初對上名以明來意，次對下宗用以明來意。",
    "T33n1717_016:0931a29_4": "初言「總說」者，名含下三，三是總中之別，體又三中之別，未涉諸義，故頓點三軌之中體屬真性。",
    "T33n1717_016:0931b03_5": "次「真性」下對宗用，可知。",
    "T33n1717_016:0931b03_6": "次明說體意中四：初約部歎，次「非但」下約行解歎，三「文云」下引兩文證不可說，四「又云」下正明被機名為因緣。",
    "T33n1717_016:0931b06_7": "所言「眾義之都會」者，本迹二門皆歸實相，一代義旨咸契於體，餘如文。",
    "T33n1717_016:0931b08_8": "正解中自為七門，初正顯體，又開四意。",
    "T33n1717_016:0931b09_9": "初如文。",
    "T33n1717_016:0931b09_10": "次文中云「此亦通濫」者，大小乘中俱有真諦，以濫小故，是故不可。",
    "T33n1717_016:0931b10_11": "但以真諦為今經體，借使大乘亦不免濫，故云「大乘亦復多種」。",
    "T33n1717_016:0931b12_12": "以衍門中六種真諦，今經唯在一切法中以為真諦是今經體也。",
    "T33n1717_016:0931b13_13": "私破古人此體通因果及引經論，初中云「為變為不變」等者，夫因為能通、果為所通，若因變為果，則無能所，故變則不可。",
    "T33n1717_016:0931b16_14": "若不變者，因至果邊，因與果並，故無斯理，故不變不可。",
    "T33n1717_016:0931b18_0": "次從「若別有法」去縱難，若因自住因不變為果，別立一法通因至果者，當知此因非果家之因，果亦非是因家之果，因果自住則非佛果之經體也。",
    "T33n1717_016:0931b21_1": "云何乃言體通因果耶？",
    "T33n1717_016:0931b22_0": "「法華」至「果德也」者，初句述古人上引文立體，此乃下破古立體。",
    "T33n1717_016:0931b23_1": "經文上句雖云「佛自住大乘」，下句既云「如其所得法，以此度眾生」，故知乘本證得之理，以御眾生。",
    "T33n1717_016:0931b25_2": "御謂控御，制勒眾生，此之制勒非住果德實相之體，是故不得偏用自住之言以為果體。",
    "T33n1717_016:0931b27_3": "「普賢」至「今皆不用」者，此責古人引彼因果，以證經體，彼文正可用證經宗。",
    "T33n1717_016:0931b29_4": "經文但云因之與果不離實相，是故可證因果為宗。",
    "T33n1717_016:0931c01_5": "若證經體，應云實相不離因果，此則宗家之體。",
    "T33n1717_016:0931c03_6": "故知古人所引，但成證於體家之宗，是故不取。",
    "T33n1717_016:0931c04_7": "又有人云：因之與果，各立本末，薩婆若是果智，餘者謂果上萬德；今明乘體，何須因果之上各立本末？",
    "T33n1717_016:0931c06_8": "本末為體與體永殊，廣狹與一體異體等亦復非體。",
    "T33n1717_016:0931c07_9": "古人之意，以一體乘為今經體，以異體乘為餘經體；今家意以實相為體，彼人既云般若相應，為與何等般若相應？",
    "T33n1717_016:0931c10_10": "故不可也。",
    "T33n1717_016:0931c10_11": "又人云：無所得相應行等並是具度，不應為體。",
    "T33n1717_016:0931c11_12": "又人云：六度等者有理度事度，名為世出世雜，去果既遠，故名遠乘；道品一向是出世法，去果近故，名為近乘。",
    "T33n1717_016:0931c14_13": "是故近遠俱是乘體亦不可依。",
    "T33n1717_016:0931c15_14": "乃至廣破又四句者，初句云度之與品，俱與無所得心相應，俱是出世；俱有得者，有所得心相應，俱是世間。",
    "T33n1717_016:0931c17_15": "第三句如向釋也。",
    "T33n1717_016:0931c18_16": "第四句者，意言道品有約位故，則有有漏及以無漏，是故名為世出世雜。",
    "T33n1717_016:0931c19_17": "大乘六度，一向無雜，所以四句互有遠近及俱遠近。",
    "T33n1717_016:0931c21_18": "「私謂」者，章安判前諸師所解。",
    "T33n1717_016:0931c21_19": "初「白牛」等者，無漏般若稱之為「白」，故知白牛非乘體也。",
    "T33n1717_016:0931c23_0": "從「中邊分別論」去，章安引五論以出乘體，皆非具度。",
    "T33n1717_016:0931c24_1": "先釋，次結。",
    "T33n1717_016:0931c24_2": "初釋中初引《中邊分別論》者，即第一乘本以為乘體。",
    "T33n1717_016:0931c25_3": "次《唯識論》展轉相由以釋乘義，真如居初即是乘本，本即體也。",
    "T33n1717_016:0931c27_4": "次《攝論》中有三不同，第一乘因以本為因，因謂真如，即乘體也。",
    "T33n1717_016:0931c28_5": "次《法華論》，云「隱顯」者，平等法身名之為隱，隱在於纏，涅槃是顯，已成滿故。",
    "T33n1717_016:0932a01_6": "雖有隱顯，莫非經體。",
    "T33n1717_016:0932a01_7": "次《十二門論》，第一乘本即是體也。",
    "T33n1717_016:0932a02_8": "言「乘主」者，由白牛故令至所在，故名為「主」，故不以主用為乘體。",
    "T33n1717_016:0932a04_9": "次論體意中四：先徵起，次「釋論」下引論明體意，三「何故」下釋疑，四「此小大」下結。",
    "T33n1717_016:0932a06_10": "次文言「若有無常」至「三法印」者，《大論》第二十云：「一切法無常，一切法無我，涅槃寂滅。」",
    "T33n1717_016:0932a08_0": "問：寂滅中何以但說一不說多？",
    "T33n1717_016:0932a08_1": "答：初印中說五眾，第二印中說一切皆無我，第三印是果故名寂滅。",
    "T33n1717_016:0932a10_2": "若說無常，破外五欲之我所也。",
    "T33n1717_016:0932a11_3": "若說無我，破於內我。",
    "T33n1717_016:0932a11_4": "我我所破，故是寂滅涅槃。",
    "T33n1717_016:0932a12_5": "行者觀於無常，便生厭離，既厭苦已存著能觀，故有第二無我觀也。",
    "T33n1717_016:0932a13_6": "推求能觀至不可得，是一切法無所依止，但歸寂滅，以是義故，說寂滅印也。",
    "T33n1717_016:0932a15_7": "問：摩訶衍中諸法不生一相無相，此中云何說一切法無我無常，名為法印，二法云何而不相違？",
    "T33n1717_016:0932a17_8": "答：觀無常即是觀空因緣，猶如觀色念念無常即知為空，過去色壞故不可見，故無色相；未來色不生無作無用不可見故，故無色相；現在無住故不可見不可分別，故無色相。",
    "T33n1717_016:0932a22_9": "無色相故是空無生滅，無生滅及以生滅其實是一，說有廣略耳。",
    "T33n1717_016:0932a23_10": "問：摩訶衍中說一實相，聲聞法中亦應說於一實相法。",
    "T33n1717_016:0932a24_11": "答：聲聞法中三種法印，廣說四種，略說一種。",
    "T33n1717_016:0932a25_12": "無常即是苦諦集諦，無我即是道諦，寂滅涅槃即是滅諦，是故衍中唯說諸法不生不滅一相無相，無相即是寂滅涅槃。",
    "T33n1717_016:0932a28_13": "論云「衍中明法印」者，是法華前共部所說，小乘法印數復不同，故須料簡。",
    "T33n1717_016:0932b01_14": "若此經中獨明實相為一法印，故須料簡。",
    "T33n1717_016:0932b02_15": "三正顯體中三：先約法，次譬，三約諸三法。",
    "T33n1717_016:0932b03_16": "初文三：初指體，次約三軌簡，三歷諸妙簡。",
    "T33n1717_016:0932b04_17": "於中又二：初廣約境，次略指餘九妙。",
    "T33n1717_016:0932b05_18": "問：前智行妙初皆悉簡言「境是體是法身，智行是宗是用」，今何故於此諸境一一復簡耶？",
    "T33n1717_016:0932b07_19": "答：通論開權顯實諸法皆體亦如後簡，今取權實相對的示體相，是故簡之。",
    "T33n1717_016:0932b08_20": "次譬中二：譬、結。",
    "T33n1717_016:0932b09_21": "譬中二：重譬、合。",
    "T33n1717_016:0932b09_22": "初梁柱等譬中三：初正譬體，次「屋若」下譬體功能，三「釋論」下引論。",
    "T33n1717_016:0932b11_23": "初譬中二：先譬，次合。",
    "T33n1717_016:0932b11_24": "初文言「非梁」至「屋內之空」者，空譬於體，屋譬於宗，空為所取，屋為能取，能取可多，空不可多，所取是體，體不可多，能取是宗，宗是因果，是故不一。",
    "T33n1717_016:0932b15_25": "次譬「日月綱天」等者，重舉譬簡。",
    "T33n1717_016:0932b15_26": "天以日月為綱，地以四海為紀，日月周行遍歷於天，日月可二，天不可二。",
    "T33n1717_016:0932b17_27": "「公臣輔主」者，公者舉五等之初，五等皆臣共輔於主，五等可多，主不可多。",
    "T33n1717_016:0932b19_28": "言「五等」者，謂公侯伯子男。",
    "T33n1717_016:0932b20_0": "公者正也，當為王者正行天道。",
    "T33n1717_016:0932b20_1": "候者候也，當為王者伺候非常。",
    "T33n1717_016:0932b21_2": "伯者長也，當為王者長理百姓。",
    "T33n1717_016:0932b22_3": "子者慈也，當為王者子愛人民。",
    "T33n1717_016:0932b23_4": "男者任也，當為王者任其職理。",
    "T33n1717_016:0932b24_0": "合文甚略，準前可知。",
    "T33n1717_016:0932b24_1": "四引證文二：初正引證，次「故知」下結意。",
    "T33n1717_016:0932b26_0": "○次廣簡偽中為二：初敘來意，次廣簡。",
    "T33n1717_016:0932b26_1": "文自為六：列章，解釋。",
    "T33n1717_016:0932b27_2": "釋中初約凡中二：初通列，次解釋。",
    "T33n1717_016:0932b28_3": "初文二：初列，次結。",
    "T33n1717_016:0932b28_4": "初文意者且約凡簡，文中兼對外道小乘簡者何耶？",
    "T33n1717_016:0932b29_5": "答：對況來耳。",
    "T33n1717_016:0932c01_6": "外小尚乃不實，況復鈍使凡夫？",
    "T33n1717_016:0932c01_7": "次釋中二：先明世間邪惡，次「若周孔」下明世間清正。",
    "T33n1717_016:0932c03_8": "初文二：先釋，次結。",
    "T33n1717_016:0932c03_9": "釋中又三：初略判，次「或」下行相，三「內則」下明過患。",
    "T33n1717_016:0932c04_10": "初如文。",
    "T33n1717_016:0932c04_11": "次文約行，簡中云「或髑髏盛屎約多人前」等者，此等皆是鈍使凡夫悉能如是，若利使外道各加所尊及宗計等，乃至神通及韋陀等，今此凡夫如《大論》第十云：「狂有二種，一者人皆知狂，二者惡邪自裸，人不知狂。",
    "T33n1717_016:0932c09_12": "如南天竺有法師，高座為王說於五戒，多有外道，在座聽法。",
    "T33n1717_016:0932c11_13": "王時難曰：若言施酒及自飲酒得狂愚者，今時何故狂愚者少，正見者多？",
    "T33n1717_016:0932c12_14": "諸外道言：善哉善哉！",
    "T33n1717_016:0932c13_15": "斯難甚深，是禿高座必不能答。",
    "T33n1717_016:0932c14_16": "以王利故，法師以手指諸外道，更說餘事。",
    "T33n1717_016:0932c15_17": "外道語王：是難甚深果不能答，恥所不知，更說餘事。",
    "T33n1717_016:0932c16_18": "王語外道：高座答訖，將護汝故不以言說。",
    "T33n1717_016:0932c17_19": "向者指汝，云是狂不少，汝等以灰塗身，裸形無恥，以人髑髏盛屎而食，拔髮臥刺，倒懸熏鼻，冬則入水，夏則火炙，皆是狂相。",
    "T33n1717_016:0932c20_20": "又汝言賣肉賣鹽，便言失法；於天祀中，得牛布施，即時賣之，即言得法，牛即是肉，是狂惑人。",
    "T33n1717_016:0932c22_21": "法師護汝而不說之。」",
    "T33n1717_016:0932c23_22": "且約行事，與鈍使同。",
    "T33n1717_016:0932c23_23": "「晡食」者，字書云「申時食」也。",
    "T33n1717_016:0932c24_24": "又《楚辭》云「餔其糟糠」，謂進食也。",
    "T33n1717_016:0932c25_25": "「譎」權詐也。",
    "T33n1717_016:0932c25_26": "齊桓公正而不譎，譎詭變異也。",
    "T33n1717_016:0932c26_27": "次世間正法中又三：先雜明，次引經，三結斥。",
    "T33n1717_016:0932c27_28": "總而言之，不出人天。",
    "T33n1717_016:0932c27_29": "言「周孔經籍」者，周公制禮，孔子刪詩，「經」謂五經七九等也。",
    "T33n1717_016:0932c29_30": "「籍」謂墳籍，即三墳也。",
    "T33n1717_016:0932c29_31": "三墳謂三皇之書。",
    "T33n1717_016:0933a01_32": "「典」謂五典，即五帝之書。",
    "T33n1717_016:0933a01_33": "古人書簡，故籍篇等字皆從竹也。",
    "T33n1717_016:0933a02_34": "「治法」謂治家治國之法，在忠在孝也。",
    "T33n1717_016:0933a03_35": "「禮法」如三禮等，「兵法」如六韜等，「醫法」如神農等，「天文」者如孔子有三備卜經，上知天文，中知人事，下知地理。",
    "T33n1717_016:0933a05_36": "「八卦」者，東震、西兌、南離、北坎、西北乾、西南坤、東南巽、東北艮，一卦生七，七八五十六，并八純卦合六十四卦。",
    "T33n1717_016:0933a08_37": "各卦系象彖等詞非此可盡，善占者以此能知一切。",
    "T33n1717_016:0933a09_38": "「五行」如《止觀》第六記。",
    "T33n1717_016:0933a10_39": "「親」謂六親，謂父母兄弟妻子，各有其親。",
    "T33n1717_016:0933a11_40": "「社」謂后土，「稷」謂后稷，略如《止觀》第六第十記。",
    "T33n1717_016:0933a12_41": "非父母無以生，非師長無以成，非君主無以榮，人生在三事之如一，國安所以家安，家安所以行孝，是故先須安其國也。",
    "T33n1717_016:0933a15_42": "「鳥不暇棲」等者，若準儒宗，獺未祭不施網罟，豺未祭不施畋獵，獺二月祭，豺八月祭，所以去奢去泰，湯除三面之羅。",
    "T33n1717_016:0933a17_43": "古施四面之羅，故祝者曰：「四方無極，入吾網中」，故云「鳥不暇棲」。",
    "T33n1717_016:0933a19_44": "湯除三面之羅，而祝者曰：「犯命者入吾網中」。",
    "T33n1717_016:0933a20_45": "「牛馬內向」者，若依周孔之法，牛馬自歸；世間之法尚有斯感，況出世耶？",
    "T33n1717_016:0933a22_46": "張陵為大蟒所吞，稽康為鍾會所譖，而記傳云得仙者謬矣。",
    "T33n1717_016:0933a23_47": "故知此土必無仙術，豈有服靈芝吞玉液令飛升耶？",
    "T33n1717_016:0933a24_48": "故西土神通非禪不發，故並結云「愛論屬鈍使」。",
    "T33n1717_016:0933a26_49": "論謂凡夫所述也。",
    "T33n1717_016:0933a26_50": "次約外簡為二：初通敘不實，次「若此」下別出相狀。",
    "T33n1717_016:0933a27_51": "初如文。",
    "T33n1717_016:0933a27_52": "次為二：初此方，次西方。",
    "T33n1717_016:0933a28_53": "初又二，先明見相，次「直是」下結斥。",
    "T33n1717_016:0933a29_54": "斥中言「不出單四句」者，計天真者仍屬有句，計自然者仍屬無句。",
    "T33n1717_016:0933b01_55": "所言「縱」者，與而言之，實不可出。",
    "T33n1717_016:0933b02_56": "次西方中亦二：先明見相，次斥。",
    "T33n1717_016:0933b03_57": "初文言「外道論力受梨昌募」者，《大論》十八云：「毘耶離梵志等大顧其寶，令與佛論。",
    "T33n1717_016:0933b05_58": "取其雇已，即以其夜撰《五百明難》，與離昌來至佛所，問佛言：為一究竟道，為眾多究竟道？",
    "T33n1717_016:0933b07_59": "佛言：唯一究竟道，無眾多也。",
    "T33n1717_016:0933b08_60": "梵志言：我法各說有究竟道。",
    "T33n1717_016:0933b08_61": "佛言：雖有眾多，皆非究竟。",
    "T33n1717_016:0933b09_62": "何者？",
    "T33n1717_016:0933b09_63": "一切皆以邪著，故非究竟。",
    "T33n1717_016:0933b10_64": "佛言：鹿頭梵志得道不？",
    "T33n1717_016:0933b10_65": "答言：一切道中其為第一。",
    "T33n1717_016:0933b11_66": "時鹿頭比丘在佛後扇佛，佛問諸梵志：汝識其不？",
    "T33n1717_016:0933b12_67": "梵志云：識。",
    "T33n1717_016:0933b12_68": "慚愧低頭。",
    "T33n1717_016:0933b13_69": "佛說偈云：各各謂究竟，而若自愛著，各自是非彼，是皆非究竟。",
    "T33n1717_016:0933b14_70": "是人入論中，明辨義理時，各各相是非，勝負懷憂喜。",
    "T33n1717_016:0933b15_71": "勝者墮憍坑，負者墜憂獄，是故有智者，不墮此二法。",
    "T33n1717_016:0933b17_72": "論力汝當知，我諸弟子法，無虛亦無實，汝欲何法求？",
    "T33n1717_016:0933b18_73": "汝欲壞我論，終無有是處，一切智難勝，適足自毀壞。」",
    "T33n1717_016:0933b19_74": "長爪緣，如《止觀》第五記，具在無見、亦有亦無見、非有非無見及絕言見中所攝，以彼外道所見巧故所攝處多。",
    "T33n1717_016:0933b22_75": "次斥中三：先總斥，次「或時」下歷諸句斥，三引證。",
    "T33n1717_016:0933b23_76": "如是襵牒但是複四句耳。",
    "T33n1717_016:0933b24_0": "言「或時襵牒有無為有等」者，如《止觀》中直列名而已，此中略解麁寄複句以示其相。",
    "T33n1717_016:0933b26_0": "初句語略，應云有有有無為有，此是有家之有無也。",
    "T33n1717_016:0933b27_1": "雖有有無之別，同屬於有，故襵著有中。",
    "T33n1717_016:0933b28_2": "無等三句，例此可解。",
    "T33n1717_016:0933b28_3": "若約具足四句，則有中具四皆屬於有，襵著有中。",
    "T33n1717_016:0933c01_0": "無等三句，準此可見。",
    "T33n1717_016:0933c01_1": "「百千番牒」者，假使一句復生無量，隨其所生攝屬能生，此之能所不出於見，故非真實。",
    "T33n1717_016:0933c03_2": "三約小簡中二：初示小乘名同，同有實相中道；次「然小乘」下釋其體異，又三：初釋初句，次「真無漏」下釋大集經意，三「對前」下結非真體。",
    "T33n1717_016:0933c06_3": "四對偏簡中二：初明簡意，次「如摩訶」下正簡者，前對小簡即三藏小乘，今對偏簡即對通別二教及前四味中諸偏教，故今文中仍有二乘者，即通教二乘耳，故云「三人同斷」等。",
    "T33n1717_016:0933c10_4": "所以不云三藏菩薩者，義同凡故，雖無邪倒，未斷惑故。",
    "T33n1717_016:0933c12_0": "於中又二：初約教，次約五時。",
    "T33n1717_016:0933c12_1": "初約教中又三：初空對不空簡，次「見不空」下直就不空簡，三「釋論云」下約一相攝無量相簡。",
    "T33n1717_016:0933c14_2": "此之三文展轉生後。",
    "T33n1717_016:0933c15_3": "何者？",
    "T33n1717_016:0933c15_4": "由共位菩薩中有利根者，能見不空，即指不空為今經體，以此不空復有教道帶方便說，故云「但中不但中」，即次不次行相別故。",
    "T33n1717_016:0933c18_5": "此不但中攝一切法，中無中相，故云「一相」。",
    "T33n1717_016:0933c19_6": "此之一相入無量相，故云「相入」。",
    "T33n1717_016:0933c20_7": "故有第三文來，意在此也。",
    "T33n1717_016:0933c20_8": "初文二：初引《大品》示相，次引《大經》證成。",
    "T33n1717_016:0933c21_9": "初文者，即通教位，從始至終，待至法華，方乃被會，即其人也。",
    "T33n1717_016:0933c23_10": "初文又二：初正釋，次「共實相」下還引《大品》斥，次引《大經》言無智慧，亦斥奪之辭，非無自智慧也。",
    "T33n1717_016:0933c25_11": "又云「至二乘得寂」等者，且據但空與寂義等，以其未得即寂而照，故云「但寂」。",
    "T33n1717_016:0933c27_12": "次文中云「二乘但一即」，通教二乘也。",
    "T33n1717_016:0933c28_13": "「別教菩薩二即」者，兼通別入空出假兩菩薩也。",
    "T33n1717_016:0933c29_14": "以附論偈，且與即名，其實未即，唯獨圓教方具三即。",
    "T33n1717_016:0934a01_15": "今經體者，但是中即假空，尚簡假空即中，況但空偏假寧是經體？",
    "T33n1717_016:0934a03_16": "三引《釋論》「菩薩入於一相」等，例此可解。",
    "T33n1717_016:0934a04_17": "所以前之三義皆對二乘簡者，於共部中皆有二乘，此空不空及一相等，復在共部中明，故須節節相對簡出。",
    "T33n1717_016:0934a06_18": "於中又二：初正對教簡，次「如此」下結成圓意。",
    "T33n1717_016:0934a07_19": "次約五時中二：先正約五時，次「大經」下更獨明一實。",
    "T33n1717_016:0934a09_20": "初文不云鹿苑者，以鹿苑中無大可論。",
    "T33n1717_016:0934a10_21": "前以對二乘人竟，今文欲相對簡之，故云「方等三虛一實」等，或是略無；若云鹿苑，無實唯虛，亦應無爽。",
    "T33n1717_016:0934a12_22": "次獨明一實中又三：初獨明一實，次「如是」下約待對說，三「又開」下約開顯說。",
    "T33n1717_016:0934a14_23": "初文又二：初正釋，次「一實」下結示正體。",
    "T33n1717_016:0934a15_24": "初文又二：初約對所破以說，次從「異則為二，二故非一實」等，約能對德體以說。",
    "T33n1717_016:0934a17_25": "初文者，無二乘之二，亦是無二邊之二，無三惑二死之虛，無無常等四倒故也。",
    "T33n1717_016:0934a19_0": "並須約圓行說，故如是等法魔不能說。",
    "T33n1717_016:0934a19_1": "次約能對中，約德體謂四德三諦，德若無諦，德無所依，諦若無德，諦不能顯，故以修成之德，顯於理性之諦，即是今經正體。",
    "T33n1717_016:0934a22_2": "故更複疎明體無非無前所對諸過故也。",
    "T33n1717_016:0934a23_3": "文為六：先明無二，次無虛偽，三無顛倒，四一乘者即是無異轉釋無倒，五「魔雖」下明即義者非魔所說，六「若空」下重釋具德之相，此具德相即無前所對，故四德具足。",
    "T33n1717_016:0934a27_4": "四德具足非二乘所知，況魔能說？",
    "T33n1717_016:0934a28_5": "次結示正體，可知。",
    "T33n1717_016:0934a29_6": "次明待對，以由前明有能破所破、能對所對故，故知所破所對不出藏通及別方便，故今更明之，以不思議三諦非三而三，以三為破，非空而空故破凡夫，餘三被破，準此可知。",
    "T33n1717_016:0934b04_7": "於中又二：先明對破，次「無復」下顯一實相。",
    "T33n1717_016:0934b05_8": "又二：先顯一實，次「亦具」下更明一實攝法。",
    "T33n1717_016:0934b06_9": "又二：先明攝法，次「何以故」下釋攝法意。",
    "T33n1717_016:0934b07_10": "三明開中二：先開，次「即絕」下結。",
    "T33n1717_016:0934b07_11": "初開中二：先正開說諸教從淺至深，從聖至凡次第開之。",
    "T33n1717_016:0934b09_12": "次「一切諸法」下結束開意，以諸法中有妙理，故方可論開。",
    "T33n1717_016:0934b10_13": "若也本無，何所開顯？",
    "T33n1717_016:0934b11_14": "點示眾生及三乘人本有覺藏，心佛眾生三無差別耳。",
    "T33n1717_016:0934b12_15": "◎法華玄義釋籤卷第十六"
}