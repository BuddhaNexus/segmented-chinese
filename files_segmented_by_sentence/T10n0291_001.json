{
    "T10n0291_001:0592c03_0": "佛說如來興顯經卷第一",
    "T10n0291_001:0592c05_0": "西晉月氏三藏竺法護譯",
    "T10n0291_001:0592c06_0": "聞如是：一時佛遊如來建立之土，號歎法身深奧，悅豫普見棚閣為大嚴淨，顯曜威宮琉璃之藏、如來所行。",
    "T10n0291_001:0592c08_1": "佛時興出無量之路為法界宮，觀菩薩身光明清淨師子之座，咸受一切菩薩之體為大法座。",
    "T10n0291_001:0592c10_2": "諮嗟法界如來聖旨，緣虛空界，行無罣礙，曉了本際聖慧之界，普解佛慧，分別聖道。",
    "T10n0291_001:0592c12_3": "去、來、今佛一切悉等，為一法身；一切諸佛行皆平等，神通之行無所罣礙。",
    "T10n0291_001:0592c14_4": "法身慧體，究竟無相；法度無極，遊于法界，無有二行，玄曠無限為最正覺，其等如稱則超度行，無有陰蓋解脫之門。",
    "T10n0291_001:0592c16_5": "其法界者，普同虛空；常遊十方諸佛國土，無限之故靡所不覩。",
    "T10n0291_001:0592c18_6": "億百千姟諸菩薩等猶如塵數，一切悉已一生補處，各各在於異佛世界，志願無極、奉諸慧行，各各入於無所破壞平等法界。",
    "T10n0291_001:0592c21_7": "空界無限，無所獲致、無中間行、無有自然、亦無所生；曉了、證明一切諸法亦復如是。",
    "T10n0291_001:0592c23_0": "眾菩薩身無所動捨，逮諸通慧、遍諸佛土而無所念，遵如來慧，而於佛道現在得致顯明之曜。",
    "T10n0291_001:0592c25_1": "遊大聖行無所震動，慧以一身示于無量，所行之體周于無限法界之裏，分別善人眾生之界至不退轉。",
    "T10n0291_001:0592c27_2": "等獲本際無本法界，除去自大，身常卑順則無所畏，如來照明一切德本以為徒類。",
    "T10n0291_001:0593a01_0": "其名曰：普賢菩薩、普稱尊菩薩、如來族姓成首菩薩、金剛幢英菩薩、無蓋月淨菩薩、日光離垢藏菩薩、大神通變動菩薩、離垢光首、十方精進王、大師子娛樂神通菩薩。",
    "T10n0291_001:0593a04_1": "如是等類，猶如十方不可計數億百千姟諸佛之土滿中眾塵，眾會菩薩，其數如斯。",
    "T10n0291_001:0593a07_0": "於是有光，號如來聖旨，世尊眉間演出斯耀，無央數姟億百千明照於無量、無有邊際、無餘世界十方佛土，示現如來威神之變，告無央數億百千姟諸菩薩眾，威神則令諸佛世界一切惡趣悉為銷滅，覆蔽一切諸魔宮殿。",
    "T10n0291_001:0593a12_1": "又，諸如來成最正覺，寤諸未覺，示現諸佛眾會道場，所出光明嚴淨之座，顯曜法界、第一空界，在所周遍達諸佛界，尋復來還，皆繞一切菩薩坐場，入如來族姓成首菩薩頂上不現。",
    "T10n0291_001:0593a16_2": "如是眾會一切菩薩怪未曾有，身心踊躍：「今日當有無極之變講說大法，如此光明自然來現。」",
    "T10n0291_001:0593a18_3": "光明適沒，如來族姓成首菩薩即從坐起，於蓮花上而下右膝，長跪叉手思如來德，以偈頌曰：「寤諸不覺者，　　超踰諸德王，　其行無罣礙，　　所起度無極。",
    "T10n0291_001:0593a23_0": "　其大聖安住，　　平等於三世，　恭敬今稽首，　　明哲之慧士。",
    "T10n0291_001:0593a25_0": "　所行無形相，　　則度于彼岸，　又復而示現，　　善莊嚴身相。",
    "T10n0291_001:0593a27_0": "　光明離眾垢，　　演顯百千曜，　降伏諸魔事，　　以頂歸命禮。",
    "T10n0291_001:0593a29_0": "　震動諸國土，　　宮殿之元首，　乃至於十方，　　諸所有土地，　終不令一人，　　而使獲恐懼，　佛道之威神，　　所興如是比。",
    "T10n0291_001:0593b04_0": "　而平等建立，　　於虛空之界，　其法界如是，　　獲逮諸境土。",
    "T10n0291_001:0593b06_0": "　嚴淨於黎庶，　　億姟之塵數；　蠲除諸眾生，　　一切之罪釁。",
    "T10n0291_001:0593b08_0": "　志願甚堅強，　　行于億千劫，　玩習積累德，　　殊勝之佛道。",
    "T10n0291_001:0593b10_0": "　逮得於一行，　　聖慧無罣礙；　以一之自然，　　皆行諸佛道。",
    "T10n0291_001:0593b12_0": "　所演放光明，　　導師為若茲，　普見於忍界，　　一切靡不周；　普示現一切，　　威神之變化，　吾身已得入，　　於一自然行。",
    "T10n0291_001:0593b16_0": "　今以是之故，　　興發如此念：『今為正應時，　　稽首於法王。』",
    "T10n0291_001:0593b18_0": "　無央數菩薩，　　悉來集會斯，　而欲得聽省，　　所分別法事。",
    "T10n0291_001:0593b20_0": "　今日諸會者，　　清淨復清淨，　而於諸世界，　　親近遵修行。",
    "T10n0291_001:0593b22_0": "　聖慧無限量、　　境界無罣礙，　逮得於勇猛，　　無極之威神。",
    "T10n0291_001:0593b24_0": "　斯等遊世誼，　　所行逮神仙，　智慧不可計，　　超越精進力，　而造奮光明，　　悉照諸菩薩。",
    "T10n0291_001:0593b27_0": "　今鄙如應問：　　『殊勝最上法，　所堪任境界？』",
    "T10n0291_001:0593b28_1": "　　為之大聖通，　自恣其威曜，　　而普悉示現。",
    "T10n0291_001:0593c01_0": "　導師最上尊！",
    "T10n0291_001:0593c01_1": "　　頒宣諸佛土，　孰為人中聖、　　至上之真子？」",
    "T10n0291_001:0593c03_0": "說此頌讚已，應時世尊從口演光，名不可計億數照明，照於一切無有邊際諸佛世界，繞諸佛土具足十匝，示現如來聖旨威變，請無央數諸菩薩億百千姟悉見告勅，動諸佛土，至諸惡趣悉滅災患，覆蔽一切諸魔宮殿。",
    "T10n0291_001:0593c07_1": "十方如來平等正覺覺諸不覺，示現諸佛眾會道場。",
    "T10n0291_001:0593c09_2": "光明之耀度于法界，一切周遍虛空之界，達諸佛土尋即復還，繞諸菩薩，入於普賢菩薩面門。",
    "T10n0291_001:0593c11_3": "普賢菩薩適遇斯光，尋時如應，功德、威顏、師子之座倍加於前——超越佛身及師子座，又復絕踰諸菩薩體師子之座。",
    "T10n0291_001:0593c13_4": "普賢菩薩儀觀、美德、師子之座高廣殊妙，而現特為顯麗。",
    "T10n0291_001:0593c15_5": "爾時，如來族姓成首菩薩問普賢曰：「唯，佛之子！",
    "T10n0291_001:0593c16_6": "仁之功德不可思議，一切世界悉遍知之。",
    "T10n0291_001:0593c17_7": "興大變化悅諸菩薩，無極感動，今斯，佛子！",
    "T10n0291_001:0593c18_8": "如來所現變本瑞應？」",
    "T10n0291_001:0593c18_9": "普賢菩薩謂如來族姓成首菩薩：「如吾所憶，又如往古諸平等覺之所覩現，如斯變化無極感動，當講如來興顯經典。",
    "T10n0291_001:0593c21_10": "今者，大聖欲演此義，故復示現如是變應。」",
    "T10n0291_001:0593c22_11": "如來族姓成首菩薩適聞於斯興顯典名，尋時即以佛之威神，地則大動。",
    "T10n0291_001:0593c24_12": "於是，如來族姓成首菩薩謂普賢曰：「善哉，佛子！",
    "T10n0291_001:0593c25_13": "堪任能樂為諸菩薩大士之等讚揚如來、至真、等正覺興顯成乎。",
    "T10n0291_001:0593c26_14": "今者，十方悉皆嚴淨，無央數億百千姟眾而來集會。",
    "T10n0291_001:0593c27_15": "往古善修清淨之行，心有所歸，懷抱道德，顯發覺意，演大言辭，超度彼岸。",
    "T10n0291_001:0593c29_16": "建立一切諸如來行、威儀禮節，心念諸佛未曾忘捨，興設大哀，普觀眾生。",
    "T10n0291_001:0594a02_17": "諸大菩薩決了神通，分別一切如來精進，己身惔怕，聞一切佛所讚道音、尊妙之法。",
    "T10n0291_001:0594a04_18": "如是儔倫功德名稱，平等蠲除一切憎愛而無適莫，今斯菩薩皆來集會。",
    "T10n0291_001:0594a05_19": "仁為佛子，曾已供養無央數億百千姟佛，稽首諮受；悉已遵修諸菩薩行，獲大神足、諸三昧門、娛樂神通，皆入如來祕密之藏；銷諸狐疑，入于如來無畏精進，探覩眾生一切諸根；皆以信於真諦解脫而說經典，達如來動；聖性所歸，頒宣一切諸佛之法，最為第一得度無極。",
    "T10n0291_001:0594a12_20": "如是比類不可稱計，眾德奇特。",
    "T10n0291_001:0594a12_21": "善哉，佛子！",
    "T10n0291_001:0594a13_22": "願說如來興顯現身、暢演弘音，所可講說諸心念行、境界之處，所歎行者成最正覺、轉于法輪、宣傳佛教、現大滅度，示於如來一切德本、諸所造行。」",
    "T10n0291_001:0594a16_23": "爾時，如來族姓成首菩薩重欲解義分別所歸，則為普賢菩薩而說頌曰：「善歸無合會，　　諦曉了悉覺，　其慧則無上，　　平等離欲塵。",
    "T10n0291_001:0594a21_0": "　稱歎於最勝，　　所行無限量，　其聞于音響，　　一切悉踊躍。",
    "T10n0291_001:0594a23_0": "　菩薩之殊特，　　云何興出勝？",
    "T10n0291_001:0594a24_0": "　所以得歸趣，　　何因致真實？",
    "T10n0291_001:0594a25_0": "　如來之音響，　　何謂為身心？",
    "T10n0291_001:0594a26_0": "　其行之境界，　　斯大稱云何？",
    "T10n0291_001:0594a27_0": "　何謂為諸佛，　　而因言如來？",
    "T10n0291_001:0594a28_0": "　何故為最勝，　　而轉於法輪？",
    "T10n0291_001:0594a29_0": "　願講眾安住，　　滅度之道地，　當悅可斯等，　　無量諸佛子。",
    "T10n0291_001:0594b02_0": "　其在于十方，　　安住大法王，　一切諸眾生，　　功德之所歸。",
    "T10n0291_001:0594b04_0": "　斯等之福慶，　　大聖願為說，　何緣見道意？",
    "T10n0291_001:0594b05_1": "　　云何至安住？",
    "T10n0291_001:0594b06_0": "　云何得聽聞，　　如來之名號？",
    "T10n0291_001:0594b07_0": "　未曾得覩見，　　滅度諸大聖，　假使發踊躍，　　恭敬於尊聖。",
    "T10n0291_001:0594b09_0": "　唯悅豫說之，　　何因成大意？",
    "T10n0291_001:0594b10_0": "　今以問於此，　　清淨之大人！",
    "T10n0291_001:0594b11_0": "　為說所奉行，　　大德之巨海。",
    "T10n0291_001:0594b12_0": "　察斯諸菩薩，　　一切悉叉手，　問佛并仁者，　　及諮于鄙身。",
    "T10n0291_001:0594b14_0": "　當為斯等故，　　宣說淨尊法，　為斷眾狐疑，　　獲無量大慧。",
    "T10n0291_001:0594b16_0": "　因為引譬喻，　　示現佛種姓，　設眾生聞者，　　發清淨道心。",
    "T10n0291_001:0594b18_0": "　悉令諸佛土，　　周遍勝無餘，　諸佛普示現，　　若干種身形。",
    "T10n0291_001:0594b20_0": "　知法清淨者，　　則演隨應時，　因其族譬喻，　　而為示現說。",
    "T10n0291_001:0594b22_0": "　往至姟佛土，　　於十方百、千、　億百那術數，　　無量不可計，　難可得值見，　　如是等菩薩，　如今日聚會，　　若茲自在勝。",
    "T10n0291_001:0594b26_0": "　是故願說之，　　安住行清淨，　由斯廣宣闡，　　如來之族姓。",
    "T10n0291_001:0594b28_0": "　斯等諸菩薩，　　一切叉手立，　普悉志求法，　　渴仰於經典。」",
    "T10n0291_001:0594c01_0": "普賢菩薩緣如來族姓成首所問，普告一切諸菩薩眾：「唯，最勝子！",
    "T10n0291_001:0594c02_1": "諸如來處不可思議至真、等正覺，若興出者，演不可量敘法次第，無能稱計。",
    "T10n0291_001:0594c04_2": "如來熙隆巍巍如是，雖以一事，不以一事而歸於道。",
    "T10n0291_001:0594c05_3": "所以者何？",
    "T10n0291_001:0594c05_4": "唯佛之號。",
    "T10n0291_001:0594c05_5": "又有十事為無量法歸不可計百千功德，修習所行得至如來。",
    "T10n0291_001:0594c07_6": "何謂為十？",
    "T10n0291_001:0594c07_7": "道心無量，普護群黎一切之意、往宿積累善行之念；志性無限，從本清淨；合集無極大慈大哀，而以習趣救濟眾生；願行無底，不斷遵修福慧無極；習行無厭而習歸趣；教化眾生無邊佛藏；亦以習趣善諦清淨；無量善權智慧之路；奉無量德無限之道；所習聖智合集，懷來無際法義經典之藏。",
    "T10n0291_001:0594c14_8": "是故，佛子！",
    "T10n0291_001:0594c14_9": "十法之行為法面首。",
    "T10n0291_001:0594c15_10": "已具足十，不可計會無量百千眷屬枝黨得歸如來。",
    "T10n0291_001:0594c16_11": "「譬如，佛子！",
    "T10n0291_001:0594c16_12": "其千世界所因得號，不以一事而合成也，以無數合會成。",
    "T10n0291_001:0594c17_13": "譬如大陰不失時節而以澍雨，有四因緣諸風習習、飄颻流布：風名執御，其大風場多有眾水主導御雨；有枯竭風，其風燒水；有風名曰住立，住立一切所有宮殿；風名莊嚴，為諸三千受體眾生罪福俱遊。",
    "T10n0291_001:0594c22_14": "計諸菩薩所成功德亦復如是，無有限量、不可計會；亦如若干立三千界乃得諸法，無有能為分別計數、稱量本末，無能覩見盡其原者。",
    "T10n0291_001:0594c25_15": "如是，佛子！",
    "T10n0291_001:0594c26_0": "如來、至真、等正覺不以一事、不以一義而興出也。",
    "T10n0291_001:0594c27_1": "「又，從往古諸如來所先興弘陰法雨，其心奉教而無厭惓，志性堅強，執持不忘，不有憒亂，觀察寂然。",
    "T10n0291_001:0594c29_2": "以慧道場枯竭一切塵勞之欲，誘勸修殖眾德之本，而善建進、銷却憍慢。",
    "T10n0291_001:0595a02_3": "分別決了清淨之行，講暢言教，德淨群生。",
    "T10n0291_001:0595a03_4": "如來功祚道原無漏，懷來如是至真、正覺，獲致諸法，於彼無有興出之者，是為入于第一之門，菩薩所行至於如來之所興顯。",
    "T10n0291_001:0595a06_0": "「復次，佛子！",
    "T10n0291_001:0595a06_1": "譬如喻於三千世界自然興盛，起大陰雲名不可壞，應時而雨，其餘地者不能堪任受於此水，唯有三千世界遭水變時。",
    "T10n0291_001:0595a08_2": "如是，仁者！",
    "T10n0291_001:0595a09_3": "佛之法界有弘法澤名曰無壞，合集如來不斷佛種，及諸聖士、一切聲聞及與緣覺所不堪任受持、奉行。",
    "T10n0291_001:0595a11_4": "唯有菩薩承大勢力，心無恐懼，誓被德鎧，是為二事。」",
    "T10n0291_001:0595a12_5": "於是頌曰：「明聽諸十方，　　一切世間上，　求比無等倫，　　譬之若虛空。",
    "T10n0291_001:0595a16_0": "　導師之所行，　　無量、無邊際，　則為無儔匹，　　其德皆周遍。",
    "T10n0291_001:0595a18_0": "　假使思惟佛，　　心念之所由，　斯諸十方者，　　功德無限量。",
    "T10n0291_001:0595a20_0": "　眾人之口辭，　　億百千劫歎，　雄師子無極，　　世俗無有雙。",
    "T10n0291_001:0595a22_0": "　一切諸十方，　　諸所有佛土，　皆破碎如塵，　　如是塵數劫，　復如億百千，　　諮嗟諸十方，　一毛之功德，　　而不能盡極。",
    "T10n0291_001:0595a26_0": "　假令有丈夫，　　欲稱量虛空，　第二人計然，　　疾算諸受相，　不可計無量、　　不能盡虛空，　當知諸十方，　　如是行無限。",
    "T10n0291_001:0595b01_0": "　假令三世人，　　諸在三界者，　設計此眾生，　　心之所行念，　心一時須臾，　　悉可知分數，　群萌諸思想，　　神識之所念。",
    "T10n0291_001:0595b05_0": "　猶譬如法界，　　悉無有邊際，　而不見一切，　　法界之所趣。",
    "T10n0291_001:0595b07_0": "　十力亦如是，　　所行無限量，　一切無一切，　　法界為自然。",
    "T10n0291_001:0595b09_0": "　猶如大雨時，　　名曰不可壞，　無能任受者，　　水災乃能苞。",
    "T10n0291_001:0595b11_0": "　佛演無極澤，　　小乘不堪受，　唯菩薩能奉，　　遍布於一切。",
    "T10n0291_001:0595b13_0": "　無本如無本，　　寂寞無二想，　永無有生者，　　是曰為普等。",
    "T10n0291_001:0595b15_0": "　一切世間上，　　境界亦如茲，　無本等自然，　　已脫於增損。",
    "T10n0291_001:0595b17_0": "　猶如斯本際，　　真本際無際，　三世為平等，　　普解脫一切。",
    "T10n0291_001:0595b19_0": "　愍哀等如斯，　　導師之所行，　咸周於三世，　　一切無罣礙。",
    "T10n0291_001:0595b21_0": "　本際無所造，　　無造能自然，　本淨如虛空，　　無垢、無塵勞。",
    "T10n0291_001:0595b23_0": "　最勝顯如是，　　一切悉嚴淨，　已捨造、無造，　　棄於有、無事。",
    "T10n0291_001:0595b25_0": "　釋放言聲辭，　　及一切音響，　蠲除於去、來，　　滅度無所有。",
    "T10n0291_001:0595b27_0": "　諸十方如斯，　　於法而自然，　一切言無聲，　　亦不可受持。",
    "T10n0291_001:0595b29_0": "　如是淨寂然，　　曉了一切法，　如空中鳥跡，　　若石處虛空。",
    "T10n0291_001:0595c02_0": "　緣本所誓願，　　而示現色身，　自觀諸十方，　　最勝所變化。",
    "T10n0291_001:0595c04_0": "　假使欲入斯，　　如是最勝界，　當志念遵道，　　自淨其志性。",
    "T10n0291_001:0595c06_0": "　制捐諸思想，　　於念亦無念，　猶空中鳥跡，　　心所入如是。",
    "T10n0291_001:0595c08_0": "　是故，安住子！",
    "T10n0291_001:0595c08_1": "　　省諸導師行，　聽我之所說，　　精舉諸譬喻。",
    "T10n0291_001:0595c10_0": "　計於諸十方，　　名德不可極，　況復說其義，　　諮嗟講聖尊？",
    "T10n0291_001:0595c12_0": "　如彼群萌類，　　自然行致身，　不能思念計，　　諸導師所行。",
    "T10n0291_001:0595c14_0": "　十方境界果，　　佛道自在倫，　成就諸德本，　　聽說一切德。",
    "T10n0291_001:0595c16_0": "　今現是世人，　　思行令無餘，　未曾念堪任，　　合聚依因緣。",
    "T10n0291_001:0595c18_0": "　百億土有辭，　　音合億百千，　所以曰言世，　　因立三千界；　人中上如是，　　斯等自然悉，　不能計演德，　　如其等所周。",
    "T10n0291_001:0595c22_0": "　常可數宣暢，　　一切眾生念，　不可知人尊，　　所行之自然。",
    "T10n0291_001:0595c24_0": "「復次，佛子！",
    "T10n0291_001:0595c24_1": "猶如此雨，無所從來、無所從去，而致斯潤；是群萌類因罪、福生。",
    "T10n0291_001:0595c25_2": "如是，佛子！",
    "T10n0291_001:0595c25_3": "斯諸如來興隆道化，無所從來、無所從去，而致法雨，悉是菩薩眾德本力，是為三事。」",
    "T10n0291_001:0595c27_4": "於是頌曰：「如雨無從來，　　去亦無所至；　佛化一切然，　　無來亦無去。",
    "T10n0291_001:0596a02_0": "「復次，佛子！",
    "T10n0291_001:0596a02_1": "譬如大雨三千世界，受體眾人無能計會知其渧數——設一佛土所興眾生，思念弘澤，心眼為惑，唯有主知——三千世界雨，尊天子悉知諸數，不失一渧，悉是宿本德之所致。",
    "T10n0291_001:0596a06_2": "如是，仁者！",
    "T10n0291_001:0596a06_3": "一切眾生聲聞、緣覺不能曉了、思惟、觀察如來法澤，不能及念懷來大心，假使聞之斯大心者，則當迷惑；唯眾生尊菩薩大人於過去佛善修道業、得無上力能知之耳，是為第四。」",
    "T10n0291_001:0596a10_4": "於是頌曰：「猶如有大雨，　　遍三千佛土，　唯尊天子知，　　其餘無能別。",
    "T10n0291_001:0596a13_0": "　計一切聲聞，　　及緣覺之乘，　不解佛法雨，　　唯菩薩能知。",
    "T10n0291_001:0596a15_0": "「復次，佛子！",
    "T10n0291_001:0596a15_1": "興大雲時，又有陰雨名曰滅除，滅盡於火；有大雨名曰憒亂，壞於水災；又有大雨名曰斷絕，斷除於風；又有大雨名曰壞敗，毀壞大寶；又有大雨名曰消爛，則以糜爛三千世界。",
    "T10n0291_001:0596a19_2": "如來如是興顯于世，有大法雨名曰滅除而演法澤，消除一切塵勞之欲；又名積業而演法澤，積累一切眾德之本；又名蠲釋而演法澤，斷除一切六十二見；又名壞敗而演法澤，令成一切諸法之慧；又名消化而演法澤，化滅一切心志所行，是為第五。」",
    "T10n0291_001:0596a24_3": "於是頌曰：「如雨滅除火、　　有雨壞水災、　有雨斷絕風、　　毀落大寶山；　如來興顯世，　　滅一切貪欲、　積累眾德本、　　除六十二見、　法雨於十方，　　成就一切慧、　化眾生志性，　　使順從正道。",
    "T10n0291_001:0596b03_0": "　令不悋四大，　　三界無根原，　自然無極慈，　　三達無罣礙。",
    "T10n0291_001:0596b05_0": "「復次，佛子！",
    "T10n0291_001:0596b05_1": "如雨一味，若滋無限，潤悉周遍；如來若斯，以一大哀，咸雨一切令至無邊，法澤周普，懷致大聖，故曰如來分別顯現無量之法，是為六事。」",
    "T10n0291_001:0596b08_2": "於是頌曰：「譬如雨一味，　　而悉遍蒙潤；　如來亦如是，　　行等無偏邪，　則以一大哀，　　咸雨一切人，　法澤至無邊，　　普懷來大道。",
    "T10n0291_001:0596b13_0": "「復次，佛子！",
    "T10n0291_001:0596b13_1": "猶如三千世界還復之時，先成色界諸天子身所有宮殿，次成欲界世人所居，然後成就眾生之類。",
    "T10n0291_001:0596b15_2": "如來若斯，興顯現世，先成就於諸菩薩慧，然後次演緣覺慧行，次乃顯示聲聞德本所行之慧，然後示於餘眾生合集善本所當行慧。",
    "T10n0291_001:0596b18_3": "道法一味，隨眾生樂、所為德本、所居屋宅宮殿之處，如現一類，或不用者。",
    "T10n0291_001:0596b20_4": "如來法味亦復如是，從黎庶器所殖德本而顯慧行，自然為現，是為七事。」",
    "T10n0291_001:0596b21_5": "於是頌曰：「猶始立天宮，　　色界、無色界，　然後乃興盛，　　欲界之宮殿，　已後乃成地，　　人民之處所、　一切諸萌類、　　諸龍、揵沓惒。",
    "T10n0291_001:0596b27_0": "　十力亦如是，　　本已應自然，　修行無邊際，　　菩薩之風儀，　然後寂然寶，　　因緣而得立，　次於得自在，　　分乃及眾生。",
    "T10n0291_001:0596c02_0": "　雨諸渧墮已，　　無青亦無黃，　水則入于地，　　緣是生若干，　因其地欲就，　　生樹、山、叢林，　其水不若干，　　生地種之名。",
    "T10n0291_001:0596c06_0": "　諸導師住諦，　　智慧悉聖達，　哀慧如虛空，　　執持於善權。",
    "T10n0291_001:0596c08_0": "　如最勝之法，　　則入斯供養，　智慧離眾垢，　　其身無所住。",
    "T10n0291_001:0596c10_0": "「復次，佛子！",
    "T10n0291_001:0596c10_1": "猶如水災興起之時等在虛空，斯三千界現有蓮華，名成德寶，為若干種而自然生，皆悉覆蔽於水災變，普照世間。",
    "T10n0291_001:0596c12_2": "假使蓮華自然出時，大尊天子及淨居天得見斯華，則便知之於此劫中當有若干平等覺興。",
    "T10n0291_001:0596c15_3": "「彼有自然風名顯曜而起遊行，則已成就色界天子宮殿、屋宅。",
    "T10n0291_001:0596c16_4": "又復有風名淨顯明，安隱淨潔，而以成立欲行天子宮殿、屋宅。",
    "T10n0291_001:0596c18_0": "又復有風名曰一類，無所破壞，而成立於大鐵圍山、金剛之山。",
    "T10n0291_001:0596c19_1": "又復有風名曰特尊，而吹成立須彌山王。",
    "T10n0291_001:0596c20_2": "又復有風名曰長立，而吹成就七大寶山王，一曰、陰塗利，二曰、懿此山其利，三曰、除害[土*屋]，四曰、除優陀羅，五曰、脫化民隨羅，六曰、目隣、大目隣，七曰、香山、氷山。",
    "T10n0291_001:0596c24_0": "又復有風名曰善住，成立大地。",
    "T10n0291_001:0596c24_1": "又復有風名曰嚴淨，成立遊地諸天——天、龍、揵沓惒——宮殿、屋宅。",
    "T10n0291_001:0596c26_2": "又復有風名無盡意，成立三千通流一切海之淵。",
    "T10n0291_001:0596c27_3": "又復有風名照明藏，成立普世如意寶珠。",
    "T10n0291_001:0596c28_4": "又復有風名堅固根，吹令成就衣服之樹。",
    "T10n0291_001:0596c29_5": "如是，仁者！",
    "T10n0291_001:0596c29_6": "其大陰雨則為一味。",
    "T10n0291_001:0596c29_7": "又其水者無有想念，獲致諸法自然之數，而使眾生別知德本。",
    "T10n0291_001:0597a02_8": "如斯諸風，則以諸風分別了知三千世界。",
    "T10n0291_001:0597a03_9": "「如來、至真、等正覺者，所以懷來一切德本、成就諸法、積累無上無極之慧，為世面首而不斷絕如來種性。",
    "T10n0291_001:0597a05_10": "顯耀無極威神光明，普暉世間，靡不周遍，其見光明皆以至心向於如來。",
    "T10n0291_001:0597a07_11": "又，是大聖無所罣礙，及諸菩薩各自念言：『今者如來所以興顯化諸菩薩，是故現身於斯世矣。』",
    "T10n0291_001:0597a09_12": "分別演說諸佛種性、清淨離垢平等之慧，奮此光明，如來所可詠懷合集無漏之慧道光明，名曰普照，令致如來不可思議法界之慧正覺種性。",
    "T10n0291_001:0597a12_13": "又有光明名曰總持，以故，如來力不可動，懷來興顯，無能勝者。",
    "T10n0291_001:0597a14_14": "有道光明名曰超越，故諸如來慧無所畏，懷來興顯，莫能及者。",
    "T10n0291_001:0597a15_15": "有道光明名一切通，故諸如來懷來合集諸通之慧，靡不從教。",
    "T10n0291_001:0597a17_16": "有道光明名壞憍慢，故諸如來令眾聲聞見功德本，不為虛妄，無所缺減，致無所著。",
    "T10n0291_001:0597a19_17": "有慧光明名曰普德，一切眾生若見佛者，悉令歸趣無盡福慧，身亦如是。",
    "T10n0291_001:0597a20_18": "有慧光明名遠中間，如來以斯深妙之智，歸趣合集至道三寶而不斷絕。",
    "T10n0291_001:0597a22_19": "有慧光明名若干種莊校嚴淨，如來以斯具三十二相、八十種好，懷來合集一切普備，悅可眾人。",
    "T10n0291_001:0597a24_20": "有慧光明名無等倫，如來以斯度於法典，咸同空界，於佛之土壽命無量，致無窮極。",
    "T10n0291_001:0597a26_21": "如是，仁者！",
    "T10n0291_001:0597a26_22": "如來法雨則為一味、如來慧場無所想念，顯示菩薩成致道法，見眾生根而為說經。",
    "T10n0291_001:0597a28_23": "如來之慧悉為一等，聖道光明等無差特，以故如來興出現耳。",
    "T10n0291_001:0597b01_24": "「佛子！",
    "T10n0291_001:0597b01_25": "觀此如來致於一解脫味，分別顯現無有限量不可思議清淨之德，令眾生類悉覩知之，皆是大聖之所建立。",
    "T10n0291_001:0597b03_26": "又復欲令如來無所建立而顯現法，未之有也。",
    "T10n0291_001:0597b04_27": "若使勸立化於一人至于無上，則為如來俱顯德本。",
    "T10n0291_001:0597b06_28": "若能曉了如來之德、想念智慧而逮及者，未之有也。",
    "T10n0291_001:0597b07_29": "如來聖旨超殊諸法，故為眾生分別顯現，令入此義，使了亮法，不以厭足。",
    "T10n0291_001:0597b09_30": "如來無想亦無所念，無所成就亦不懷來，無所造作亦無不作。",
    "T10n0291_001:0597b10_31": "彼無作者，無所從來，乃為興顯，是為八事。」",
    "T10n0291_001:0597b11_32": "於是頌曰：「如蓮華出生，　　覺佛興如斯，　諸天歡喜者，　　曾見過去佛，　覩水之所在，　　宮殿則清明，　今世不復久，　　各當有國土。",
    "T10n0291_001:0597b16_0": "　佛真善光明，　　斯為本瑞應，　菩薩之所念，　　覺了靡不達。",
    "T10n0291_001:0597b18_0": "　其慧識清淨，　　身鮮潔無垢，　十力濟蠕動，　　念行諸佛法，　曉了世所有，　　無量所造業。",
    "T10n0291_001:0597b21_0": "　猶在因地上，　　地在於水表，　悉處於虛空，　　此謂大宮殿。",
    "T10n0291_001:0597b23_0": "　兩足及四足，　　眾生皆依仰，　人中尊如是，　　已達為法王。",
    "T10n0291_001:0597b25_0": "　為一切無餘，　　眾生所戴賴，　覩見若聞者，　　悉宗共侍之。",
    "T10n0291_001:0597b27_0": "　破壞愛欲塵，　　群生所依業，　上至于梵天，　　然及無邊際。",
    "T10n0291_001:0597b29_0": "　孰為眾生故，　　而欲安黎庶？",
    "T10n0291_001:0597c01_0": "　不應光為迷，　　而求於智慧，　無喻而為喻，　　最勝以故見。",
    "T10n0291_001:0597c03_0": "「復次，佛子！",
    "T10n0291_001:0597c03_1": "譬如空中而立四風執持水種。",
    "T10n0291_001:0597c03_2": "何謂為四？",
    "T10n0291_001:0597c04_3": "住風、起風、御風、堅周風，是為四。",
    "T10n0291_001:0597c04_4": "持虛空水，地在水上，不動、不搖，是則名曰為地力矣。",
    "T10n0291_001:0597c06_5": "水在風上，風立於空，空無所住，以是之故，三千世界而有處所。",
    "T10n0291_001:0597c07_6": "如是，仁者！",
    "T10n0291_001:0597c07_7": "假使懷集如來興顯建立於世，無所罣礙智慧之明，便有四部無極慧場，執持一切眾生德本。",
    "T10n0291_001:0597c10_0": "何謂為四？",
    "T10n0291_001:0597c10_1": "一、時順歡悅群黎慧場，二、建立諸法因緣慧場，三、護眾德本所御慧場具足諸業，四、住無漏界而覩慧場；是為四慧場，以此將育一切黎庶。",
    "T10n0291_001:0597c13_2": "其大慈者，度脫群萌；其大哀者，執師子吼。",
    "T10n0291_001:0597c14_3": "以能立此大慈、大哀，分別眾生諸所念趣，住權方便，建立慈行，是為綏懷如來興顯。",
    "T10n0291_001:0597c16_4": "又，如來者，無所罣礙聖達之明悉無所住，是為九法。」",
    "T10n0291_001:0597c17_5": "於是頌曰：「猶如虛空界，　　而無有齊限，　受有色、無色，　　所苞無有量。",
    "T10n0291_001:0597c20_0": "　八維及上、下，　　佛土諸有身，　三界無有餘，　　是為虛空界。",
    "T10n0291_001:0597c22_0": "　諸勝身如是，　　則普而示現，　觀察諸法界，　　有無之所處。",
    "T10n0291_001:0597c24_0": "　大聖之尊體，　　一切無見者，　若覩諸導師，　　隨律蒙開化。",
    "T10n0291_001:0597c26_0": "「復次，佛子！",
    "T10n0291_001:0597c26_1": "猶如三千世界彌廣無限，眾生之類有若干行，若有方便不離虛空，或在水中、或在地上、或分陀利，不可計量，各行權便；或在諸天宮殿之中、自在天宮；或在虛空，因空自恣。",
    "T10n0291_001:0598a01_2": "如是，仁者！",
    "T10n0291_001:0598a01_3": "假使如來綏集顯現，一切眾生見皆戴仰。",
    "T10n0291_001:0598a02_4": "若有覲者，歡喜踊躍，隨時自恣，則住覺力，繼習禁戒，娛樂弘業，度世賢聖。",
    "T10n0291_001:0598a04_5": "自由神通，智慧無身，說無罣礙聖達之門，修行此業演說顯耀而自恣成，不失報應，講務光輝，導利諸法，依由大化，無所忘失。",
    "T10n0291_001:0598a07_6": "是者名曰綏集如來顯現，一切眾生而悉戴仰，是為十力法。",
    "T10n0291_001:0598a08_7": "「斯為，佛子！",
    "T10n0291_001:0598a08_8": "如來、至真、等正覺為諸菩薩興顯示現懷來講法，有所歸趣、不可限量、無有放逸、亦不調戲。",
    "T10n0291_001:0598a10_9": "其心意識有所興發歸於無身，自然如空；了解眾生則為自然，不計吾我，非有崖底；一切佛土則無有土，諸土盡空，歸無退還而不斷絕。",
    "T10n0291_001:0598a13_10": "當來之際至無歡豫，如來聖慧無有[番*去]黨，歸于無二，有形、無形，有為、無為，諸法平等。",
    "T10n0291_001:0598a15_11": "假使通達一切眾生，遵修大猷自恣之業，乃是往古之所勸助，則能具足斯奇雅矣。",
    "T10n0291_001:0598a17_12": "是為，佛子！",
    "T10n0291_001:0598a17_13": "無限言辭之徒類也。",
    "T10n0291_001:0598a18_14": "所言徒類，懷集如來興顯大道。」",
    "T10n0291_001:0598a19_0": "於是頌曰：「一切諸眾生，　　依怙於佛土，　悉因虛空界，　　則順隨法教。",
    "T10n0291_001:0598a22_0": "　或水中、平地，　　若於諸天宮、　鬼、神及龍王，　　皆為依仰之。",
    "T10n0291_001:0598a24_0": "　空無有斯念，　　今吾何所造？",
    "T10n0291_001:0598a25_0": "　已為何所失？",
    "T10n0291_001:0598a25_1": "　　為誰現造義？",
    "T10n0291_001:0598a26_0": "　人中上如是，　　身顯諸緣便，　隨一切十方，　　而造若干行。",
    "T10n0291_001:0598a28_0": "　戒禁自娛樂，　　弘業度世聖，　以神通慧明，　　為益誰利義？",
    "T10n0291_001:0598b01_0": "　順示清白法，　　了無有諸身，　未曾興想念：　　『為益誰利義？』",
    "T10n0291_001:0598b02_1": "◎佛說如來興顯經卷第一"
}