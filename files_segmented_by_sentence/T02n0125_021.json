{
    "T02n0125_021:0655a02_0": "增壹阿含經卷第二十一",
    "T02n0125_021:0655a04_0": "東晉罽賓三藏瞿曇僧伽提婆譯",
    "T02n0125_021:0655a05_0": "苦樂品第二十九",
    "T02n0125_021:0655a06_0": "（一）聞如是：一時，佛在舍衛國祇樹給孤獨園。",
    "T02n0125_021:0655a07_0": "爾時，世尊告諸比丘：「今有四人出現於世。",
    "T02n0125_021:0655a08_0": "云何為四？",
    "T02n0125_021:0655a08_1": "或有人先苦而後樂；或有人先樂而後苦；或有人先苦而後苦；或有人先樂而後樂。",
    "T02n0125_021:0655a10_2": "「云何人先苦而後樂？",
    "T02n0125_021:0655a10_3": "或有一人生卑賤家，或殺人種、或工師種、或邪道家生，及餘貧匱之家，衣食不充，彼人便生彼家。",
    "T02n0125_021:0655a13_0": "然復彼人無有邪見，彼便有此見：有施、有受者，有今世、有後世，有沙門、婆羅門，有父、有母，世有阿羅漢等受教者，亦有善惡果報。",
    "T02n0125_021:0655a16_1": "若彼有極富之家，以知昔日施德之報，不放逸報。",
    "T02n0125_021:0655a17_2": "彼若復見無衣食家者，知此人等不作施德，恒值貧賤。",
    "T02n0125_021:0655a18_3": "我今復值貧賤，無有衣食，皆由曩日不造福故，誑惑世人，行放逸法，緣此惡行之報，今值貧賤，衣食不充。",
    "T02n0125_021:0655a21_4": "若復見沙門、婆羅門修善法者，便向懺悔，改往所作；若復所有之遺餘，與人等分。",
    "T02n0125_021:0655a23_5": "彼身壞命終，生善處；若生人中，多財饒寶，無所乏短。",
    "T02n0125_021:0655a24_6": "是謂此人先苦而後樂。",
    "T02n0125_021:0655a25_0": "「何等人先樂而後苦？",
    "T02n0125_021:0655a25_1": "於是，或有一人生豪族家，或剎利種、或長者種、或大姓家，及諸富貴之家，衣食充足，便生彼家。",
    "T02n0125_021:0655a27_2": "然彼人恒懷邪見，與邊見共相應，彼便有此見：無施、無受者，亦無今世、後世之報，亦無父母，世無阿羅漢，亦無有得證者，亦復無有善惡之報。",
    "T02n0125_021:0655b02_0": "彼人有此邪見，若復見有富貴之家，而作是念：『此人久有此財寶耳。』",
    "T02n0125_021:0655b03_1": "男者久是男，女者久是女，畜生者久是畜生。",
    "T02n0125_021:0655b04_2": "不好布施，不持戒律。",
    "T02n0125_021:0655b05_3": "若彼見沙門、婆羅門奉持戒者，起瞋恚心：『此人虛偽，何處當有福報之應？』",
    "T02n0125_021:0655b06_4": "彼人身壞命終之後，生地獄中；若得作人，在貧窮家生，無有衣食，身體倮露，衣食不充。",
    "T02n0125_021:0655b09_0": "是謂此人先樂而後苦。",
    "T02n0125_021:0655b09_1": "「何等人先苦而後苦？",
    "T02n0125_021:0655b10_2": "於是，有人生貧賤家，或殺人種、或工師種，及諸下劣之家，無有衣食，而此人生彼家。",
    "T02n0125_021:0655b12_0": "然復彼人身抱邪見，與邊見共相應，彼人便有此見：無施、無有受者，亦無今世、後世善惡之報，亦無父母，世無阿羅漢。",
    "T02n0125_021:0655b14_1": "不好布施，不奉持戒。",
    "T02n0125_021:0655b15_2": "若復見沙門、婆羅門，即興瞋恚向賢聖人；彼人見貧者，言久來有是；見富者，言久來有是；見父者，昔者是父，見母者，昔者是母。",
    "T02n0125_021:0655b18_3": "彼若身壞命終，生地獄中；若生人中，極為貧賤，衣食不充，是謂此人先苦而後苦。",
    "T02n0125_021:0655b20_4": "「彼云何人先樂而後樂？",
    "T02n0125_021:0655b20_5": "彼或有一人生富貴家，或剎利種、或梵志種、或生國王種、或長者種生，及諸饒財多寶家生，所生之處無有乏短，彼人便生此家。",
    "T02n0125_021:0655b23_6": "然後彼人有正見，無有邪見，彼便有此見：有施、有受者，有今世、後世，世有沙門、婆羅門，亦有善惡之報，有父、有母，世有阿羅漢。",
    "T02n0125_021:0655b26_7": "彼人若復見富貴之家饒財多寶者，便作是念：『此人昔日布施之所致。』",
    "T02n0125_021:0655b28_8": "若復見貧賤之家，『此人昔者，皆由不布施故。",
    "T02n0125_021:0655b29_9": "故我今可隨時布施，莫後更生貧賤之家，然常好喜施惠於人。』",
    "T02n0125_021:0655c02_0": "彼人若見沙門、道士者，隨時問訊可否之宜，供給衣被、飲食、床臥具、病瘦醫藥，盡惠施之。",
    "T02n0125_021:0655c04_1": "若復命終之後，生善處天上；若人中，生富貴之家，饒財多寶，是謂此人先樂而後樂。」",
    "T02n0125_021:0655c06_2": "是時，有一比丘白世尊曰：「我觀今世眾生先苦而後樂，或有眾生於今世先樂而後苦，或有眾生於今世先苦而後苦，或有眾生先樂而後樂。」",
    "T02n0125_021:0655c09_3": "爾時，世尊告彼比丘：「有此因緣，使眾生之類先苦而後樂，亦復有此眾生先樂而後苦，亦復有此眾生先苦而後苦，亦復有眾生先樂而後樂。」",
    "T02n0125_021:0655c13_0": "比丘白佛：「復以何因緣先樂而後苦？",
    "T02n0125_021:0655c13_1": "復以何因緣先苦而後樂？",
    "T02n0125_021:0655c14_2": "復以何因緣先苦而後苦？",
    "T02n0125_021:0655c15_3": "復以何因緣先樂而後樂？」",
    "T02n0125_021:0655c15_4": "世尊告曰：「比丘當知，若人壽百歲，正可十十耳。",
    "T02n0125_021:0655c17_5": "若使壽終冬、夏、春、秋。",
    "T02n0125_021:0655c17_6": "若復，比丘！",
    "T02n0125_021:0655c17_7": "百歲之中作諸功德，百歲之中造諸惡業，作諸邪見，彼於異時，或冬受樂，夏受苦。",
    "T02n0125_021:0655c19_8": "若百歲之中，功德具足，未曾有短；若復在中百歲之內，在諸邪見，造不善行，先受其罪，後受其福。",
    "T02n0125_021:0655c22_9": "若復少時作福，長時作罪；後生之時少時受福，長時受罪。",
    "T02n0125_021:0655c23_10": "若復少時作罪，長復作罪，彼人後生之時先苦而後苦。",
    "T02n0125_021:0655c24_11": "若復於少時作諸功德，分檀布施，彼於後生先樂而後樂。",
    "T02n0125_021:0655c26_12": "是謂，比丘！",
    "T02n0125_021:0655c26_13": "以此因緣先苦而後樂，亦由此因緣先樂而後苦，亦由此因緣先苦而後苦，亦由此因緣先樂而後樂。」",
    "T02n0125_021:0655c28_14": "比丘白佛言：「唯願，世尊！",
    "T02n0125_021:0655c29_15": "若有眾生欲先樂而後樂，當行布施，求此先樂而後樂。」",
    "T02n0125_021:0656a01_16": "世尊告曰：「如是，比丘！",
    "T02n0125_021:0656a02_17": "如汝所言，若有眾生欲成涅槃及阿羅漢道乃至佛道，當於中行布施，作諸功德。",
    "T02n0125_021:0656a04_18": "如是，諸比丘！",
    "T02n0125_021:0656a04_19": "當作是學。」",
    "T02n0125_021:0656a04_20": "爾時，諸比丘聞佛所說，歡喜奉行。",
    "T02n0125_021:0656a06_0": "（二）聞如是：一時，佛在舍衛國祇樹給孤獨園。",
    "T02n0125_021:0656a07_1": "爾時，世尊告諸比丘：「有四人出現於世。",
    "T02n0125_021:0656a08_0": "云何為四？",
    "T02n0125_021:0656a08_1": "或有人身樂心不樂；或有人心樂身不樂；或有人心亦不樂身亦不樂；或有人身亦樂心亦樂。",
    "T02n0125_021:0656a10_2": "「彼何等人身樂心不樂？",
    "T02n0125_021:0656a11_0": "於是，作福凡夫人，於四事供養衣被、飲食、床臥具、病瘦醫藥，無所短乏，但不免餓鬼、畜生、地獄道，亦復不免惡趣中。",
    "T02n0125_021:0656a13_1": "是謂此人身樂心不樂。",
    "T02n0125_021:0656a14_2": "「彼何等人心樂身不樂？",
    "T02n0125_021:0656a14_3": "所謂阿羅漢不作功德，於是四事供養之中，不能自辦，終不能得，但免地獄、餓鬼、畜生之道，猶如羅漢唯喻比丘。",
    "T02n0125_021:0656a17_4": "是謂此人心樂身不樂。",
    "T02n0125_021:0656a18_5": "「彼何等人身亦不樂心亦不樂？",
    "T02n0125_021:0656a19_6": "所謂凡夫之人不作功德，不能得四事供養衣被、飲食、床臥具、病瘦醫藥，恒不免地獄、餓鬼、畜生道。",
    "T02n0125_021:0656a21_7": "是謂此人身亦不樂心亦不樂。",
    "T02n0125_021:0656a22_8": "「彼何等人身亦樂心亦樂？",
    "T02n0125_021:0656a22_9": "所謂作功德阿羅漢，四事供養無所短乏，衣被、飲食、床臥具、病瘦醫藥，復免地獄、餓鬼、畜生道。",
    "T02n0125_021:0656a24_10": "所謂尸波羅比丘是。",
    "T02n0125_021:0656a25_11": "是謂，比丘！",
    "T02n0125_021:0656a25_12": "世間有此四人。",
    "T02n0125_021:0656a26_13": "是故，比丘！",
    "T02n0125_021:0656a26_14": "當求方便，當如尸波羅比丘。",
    "T02n0125_021:0656a27_15": "如是，諸比丘！",
    "T02n0125_021:0656a27_16": "當作是學。」",
    "T02n0125_021:0656a27_17": "爾時，諸比丘聞佛所說，歡喜奉行。",
    "T02n0125_021:0656a29_0": "（三）聞如是：一時，佛在舍衛國祇樹給孤獨園。",
    "T02n0125_021:0656b01_1": "爾時，世尊告諸比丘：「今當說四梵之福。",
    "T02n0125_021:0656b02_0": "云何為四？",
    "T02n0125_021:0656b02_1": "若有信善男子、善女人，未曾起偷婆處，於中能起偷婆者，是謂初梵之福也。",
    "T02n0125_021:0656b04_2": "復次，信善男子、善女人，補治故寺者，是謂第二受梵之福也。",
    "T02n0125_021:0656b05_3": "復次，信善男子、善女人，和合聖眾者，是謂第三受梵之福。",
    "T02n0125_021:0656b06_4": "復次，若多薩阿竭初轉法輪時，諸天、世人勸請轉法輪，是謂第四受梵之福，是謂四受梵之福。」",
    "T02n0125_021:0656b09_5": "爾時，有異比丘白世尊言：「梵天之福竟為多少？」",
    "T02n0125_021:0656b10_6": "世尊告曰：「諦聽！",
    "T02n0125_021:0656b10_7": "諦聽！",
    "T02n0125_021:0656b10_8": "善思念之，吾今當說。」",
    "T02n0125_021:0656b11_9": "諸比丘對曰：「如是。」",
    "T02n0125_021:0656b11_10": "世尊告曰：「閻浮里地東西七千由旬，南北二萬一千由旬，地形像車，其中眾生所有功德，正可與一輪王功德等。",
    "T02n0125_021:0656b14_11": "「瞿耶尼縱廣三十二萬里，地形如半月。",
    "T02n0125_021:0656b15_12": "比丘當知，閻浮地人民，及一輪王之德，比彼人者，與彼一人德等。",
    "T02n0125_021:0656b16_13": "「復次，比丘！",
    "T02n0125_021:0656b17_14": "弗于逮里地縱廣三十六萬里，地形方正，計閻浮里地及瞿耶尼二方之福，故不如彼弗于逮一人之福。",
    "T02n0125_021:0656b19_15": "「比丘當知，欝單曰縱廣四十萬里，地形如月滿，計三方人民之福，故不如欝單曰一人之福。",
    "T02n0125_021:0656b21_16": "「比丘當知，計四天下人民之福，故不如四天王之德；計四天下人民之福及四天王，故不如三十三天之福；計四天下及四天王、三十三天，故不如釋提桓因一人之福；計四天下及四天王及三十三天及釋提桓因，故不如一豔天之福；計四天下及四天王、三十三天、釋提桓因及豔天，故不如一兜術天福；計從四天下至兜術天之福，故不如一化自在天之福；計從四天下至化自在天之福，故不如一他化自在天之福；計從四天下至他化自在天之福，故不如一梵天王之福。",
    "T02n0125_021:0656c04_0": "「比丘當知，此是梵天之福。",
    "T02n0125_021:0656c04_1": "若有善男子、善女人，求其福者，此是其量也。",
    "T02n0125_021:0656c05_2": "是故，比丘！",
    "T02n0125_021:0656c05_3": "欲求梵天福者，當求方便，成其功德。",
    "T02n0125_021:0656c06_4": "如是，比丘！",
    "T02n0125_021:0656c07_5": "當作是學。」",
    "T02n0125_021:0656c07_6": "爾時，諸比丘聞佛所說，歡喜奉行。",
    "T02n0125_021:0656c09_0": "（四）聞如是：一時，佛在舍衛國祇樹給孤獨園。",
    "T02n0125_021:0656c10_1": "爾時，世尊告諸比丘：「眾生之類有四種食，長養眾生。",
    "T02n0125_021:0656c11_2": "何等為四？",
    "T02n0125_021:0656c11_3": "所謂摶食或大、或小，更樂食、念食、識食，是謂四食。",
    "T02n0125_021:0656c12_4": "「彼云何名為摶食？",
    "T02n0125_021:0656c13_5": "彼摶食者，如今人中所食，諸入口之物可食噉者，是謂名為摶食。",
    "T02n0125_021:0656c14_6": "「云何名更樂食？",
    "T02n0125_021:0656c15_7": "所謂更樂食者，衣裳、繖蓋、雜香華、熏火及香油，與婦人集聚，諸餘身體所更樂者，是謂名為更樂之食。",
    "T02n0125_021:0656c17_8": "「彼云何名為念食？",
    "T02n0125_021:0656c18_9": "諸意中所念想、所思惟者，或以口說，或以體觸，及諸所持之法，是謂名為念食。",
    "T02n0125_021:0656c19_10": "「彼云何為識食？",
    "T02n0125_021:0656c20_11": "所念識者，意之所知，梵天為首，乃至有想、無想天，以識為食，是謂名為識食。",
    "T02n0125_021:0656c22_12": "「是謂，比丘！",
    "T02n0125_021:0656c22_13": "有此四食，眾生之類以此四食，流轉生死，從今世至後世。",
    "T02n0125_021:0656c23_14": "是故，諸比丘！",
    "T02n0125_021:0656c24_15": "當共捨離此四食。",
    "T02n0125_021:0656c24_16": "如是，諸比丘！",
    "T02n0125_021:0656c24_17": "當作是學。」",
    "T02n0125_021:0656c25_18": "爾時，諸比丘聞佛所說，歡喜奉行。",
    "T02n0125_021:0656c26_0": "（五）聞如是：一時，佛在舍衛國祇樹給孤獨園。",
    "T02n0125_021:0656c27_1": "爾時，世尊告諸比丘：「有四辯。",
    "T02n0125_021:0656c27_2": "云何為四？",
    "T02n0125_021:0656c28_0": "所謂義辯、法辯、辭辯、應辯。",
    "T02n0125_021:0656c28_1": "「彼云何名為義辯？",
    "T02n0125_021:0656c29_2": "所謂義辯者，彼彼之所說，若天、龍、鬼神之所說，皆能分別其義，是謂名為義辯也。",
    "T02n0125_021:0657a01_3": "「彼云何名為法辯？",
    "T02n0125_021:0657a02_4": "十二部經如來所說，所謂契經、祇夜、本末、偈、因緣、授決、已說、造頌、生經、方等、合集、未曾有，及諸有為法、無為法，有漏法、無漏法，諸法之實不可沮壞，所可總持者，是謂名為法辯。",
    "T02n0125_021:0657a06_5": "「彼云何名為辭辯？",
    "T02n0125_021:0657a06_6": "若前眾生，長短之語，男語，女語，佛語，梵志、天、龍、鬼神之語，阿須倫、迦留羅、甄陀羅彼之所說，隨彼根原與其說法，是謂名為辭辯。",
    "T02n0125_021:0657a09_7": "「彼云何名為應辯？",
    "T02n0125_021:0657a10_8": "當說法時，無有怯弱，無有畏懼，能和悅四部之眾，是謂名為應辯。",
    "T02n0125_021:0657a11_9": "「我今當教勅汝，當如摩訶拘絺羅。",
    "T02n0125_021:0657a12_10": "所以然者，拘絺羅有此四辯，能與四部之眾廣分別說。",
    "T02n0125_021:0657a13_11": "如我今日觀諸眾中，得四辯才，無有出拘絺羅。",
    "T02n0125_021:0657a15_12": "若此四辯，如來之所有，是故，當求方便，成四辯才。",
    "T02n0125_021:0657a16_13": "如是，諸比丘！",
    "T02n0125_021:0657a16_14": "當作是學。」",
    "T02n0125_021:0657a16_15": "爾時，諸比丘聞佛所說，歡喜奉行。",
    "T02n0125_021:0657a18_0": "（六）聞如是：一時，佛在舍衛國祇樹給孤獨園。",
    "T02n0125_021:0657a19_1": "爾時，世尊告諸比丘：「有四事終不可思惟。",
    "T02n0125_021:0657a20_2": "云何為四？",
    "T02n0125_021:0657a20_3": "眾生不可思議；世界不可思議；龍國不可思議；佛國境界不可思議。",
    "T02n0125_021:0657a22_0": "所以然者，不由此處得至滅盡涅槃。",
    "T02n0125_021:0657a22_1": "「云何眾生不可思議？",
    "T02n0125_021:0657a23_2": "此眾生為從何來？",
    "T02n0125_021:0657a23_3": "為從何去？",
    "T02n0125_021:0657a24_4": "復從何起，從此終當從何生？",
    "T02n0125_021:0657a25_5": "如是，眾生不可思議。",
    "T02n0125_021:0657a25_6": "「云何世界不可思議？",
    "T02n0125_021:0657a26_7": "諸有邪見之人：世界斷滅、世界不斷滅，世界有邊、世界無邊，是命、是身，非命、非身，梵天之所造，諸大鬼神作此世界耶？」",
    "T02n0125_021:0657a28_8": "爾時，世尊便說此偈：「梵天造人民，　　世間鬼所造，　或能諸鬼作，　　此語誰當定？",
    "T02n0125_021:0657b03_0": "　欲恚之所纏，　　三者俱共等，　心不得自在，　　世俗有災變。",
    "T02n0125_021:0657b05_0": "「如是，比丘！",
    "T02n0125_021:0657b05_1": "世間不可思議。",
    "T02n0125_021:0657b05_2": "「云何龍界不可思議？",
    "T02n0125_021:0657b06_3": "云何此雨為從龍口出耶？",
    "T02n0125_021:0657b06_4": "所以然者，雨渧不從龍口出也。",
    "T02n0125_021:0657b07_5": "為從眼、耳、鼻出耶，此亦不可思議。",
    "T02n0125_021:0657b08_6": "所以然者，雨渧不從眼、耳、鼻出，但龍意之所念，若念惡亦雨，若念善亦雨，亦由行本而作此雨。",
    "T02n0125_021:0657b10_7": "所以然者，今須彌山腹有天，名曰大力，知眾生心之所念，亦能作雨，然雨不從彼天口出，眼、耳、鼻出也。",
    "T02n0125_021:0657b13_8": "皆由彼天有神力故，而能作雨。",
    "T02n0125_021:0657b14_0": "如是，比丘！",
    "T02n0125_021:0657b14_1": "龍境界不可思議。",
    "T02n0125_021:0657b14_2": "「云何佛國境界不可思議？",
    "T02n0125_021:0657b15_3": "如來身者，為是父母所造耶？",
    "T02n0125_021:0657b15_4": "此亦不可思議。",
    "T02n0125_021:0657b16_5": "所以然者，如來身者，清淨無穢受諸天氣。",
    "T02n0125_021:0657b17_6": "為是人所造耶？",
    "T02n0125_021:0657b17_7": "此亦不可思議。",
    "T02n0125_021:0657b18_0": "所以然者，以過人行。",
    "T02n0125_021:0657b18_1": "如來身者，為是大身，此亦不可思議。",
    "T02n0125_021:0657b19_2": "所以然者，如來身者，不可造作，非諸天所及。",
    "T02n0125_021:0657b20_3": "如來壽為短耶？",
    "T02n0125_021:0657b20_4": "此亦不可思議。",
    "T02n0125_021:0657b21_5": "所以然者，如來有四神足。",
    "T02n0125_021:0657b21_6": "如來為長壽耶？",
    "T02n0125_021:0657b22_7": "此亦不可思議。",
    "T02n0125_021:0657b22_8": "所以然者，然復如來故興世間周旋，與善權方便相應。",
    "T02n0125_021:0657b24_0": "如來身者，不可摸則，不可言長、言短。",
    "T02n0125_021:0657b24_1": "音聲亦不可法則，如來梵音，如來智慧、辯才不可思議，非世間人民之所能及。",
    "T02n0125_021:0657b26_2": "如是佛境界不可思議。",
    "T02n0125_021:0657b27_3": "「如是。",
    "T02n0125_021:0657b27_4": "比丘！",
    "T02n0125_021:0657b27_5": "有此四處不可思議，非是常人之所思議。",
    "T02n0125_021:0657b28_6": "然此四事無善根本，亦不由此得修梵行，不至休息之處，乃至不到涅槃之處，但令人狂惑，心意錯亂，起諸疑結。",
    "T02n0125_021:0657c02_7": "「所以然者，比丘當知，過去久遠，此舍衛城中有一凡人，便作是念：『我今當思議世界。』",
    "T02n0125_021:0657c04_8": "是時，彼人出舍衛城，在一華池水側，結跏趺坐，思惟世界：『此世界云何成？",
    "T02n0125_021:0657c06_9": "云何敗？",
    "T02n0125_021:0657c06_10": "誰造此世界？",
    "T02n0125_021:0657c06_11": "此眾生類為從何來？",
    "T02n0125_021:0657c07_12": "為從何出？",
    "T02n0125_021:0657c07_13": "為何時生？』",
    "T02n0125_021:0657c07_14": "是時，彼人思議，此時便見池水中有四種兵出入。",
    "T02n0125_021:0657c08_15": "是時，彼人復作是念：『我今狂惑，心意錯亂，世間無者，我今見之。』",
    "T02n0125_021:0657c10_16": "時，彼人還入舍衛城，在里巷之中作是說：『諸賢當知，世界無者，我今見之。』",
    "T02n0125_021:0657c12_17": "「是時，眾多人報彼人曰：『云何世間無者，汝今見之？』",
    "T02n0125_021:0657c13_18": "時，此人報眾多人曰：『我向者作是思惟：「世界為從何生？」",
    "T02n0125_021:0657c14_19": "便出舍衛城，在華池側，作是思議：「世界為從何來？",
    "T02n0125_021:0657c15_20": "誰造此世界？",
    "T02n0125_021:0657c16_21": "此眾生類從何而來？",
    "T02n0125_021:0657c16_22": "為誰所生？",
    "T02n0125_021:0657c16_23": "若命終者當生何處？」",
    "T02n0125_021:0657c17_24": "我當思議，此時，便見池水中有四種兵出入，世界無者，我今見之。』",
    "T02n0125_021:0657c19_25": "是時，眾多人報彼人曰：『如汝實狂愚，池水之中那得四種兵？",
    "T02n0125_021:0657c20_26": "諸世界狂愚之中，汝最為上！』",
    "T02n0125_021:0657c21_27": "「是故，比丘！",
    "T02n0125_021:0657c21_28": "我觀此義已，故告汝等耳。",
    "T02n0125_021:0657c22_29": "所以然者，此非善本功德，不得修梵行，亦復不得至涅槃處。",
    "T02n0125_021:0657c23_30": "然思議此者，則令人狂，心意錯亂。",
    "T02n0125_021:0657c24_31": "然比丘當知，彼人實見四種之兵。",
    "T02n0125_021:0657c25_32": "所以然者，昔日諸天與阿須倫共鬪，當共鬪時，諸天得勝，阿須倫不如。",
    "T02n0125_021:0657c27_33": "是時，阿須倫便懷恐怖，化形極使小，從藕根孔中過。",
    "T02n0125_021:0657c28_34": "佛眼之所見非餘者所及。",
    "T02n0125_021:0657c29_0": "「是故，諸比丘！",
    "T02n0125_021:0657c29_1": "當思議四諦。",
    "T02n0125_021:0657c29_2": "所以然者，此四諦者，有義、有理，得修梵行，行沙門法，得至涅槃。",
    "T02n0125_021:0658a02_3": "是故，諸比丘！",
    "T02n0125_021:0658a02_4": "捨離此世界之法，當求方便，思議四諦。",
    "T02n0125_021:0658a03_5": "知是，諸比丘！",
    "T02n0125_021:0658a03_6": "當作是學。」",
    "T02n0125_021:0658a04_7": "爾時，諸比丘聞佛所說，歡喜奉行。",
    "T02n0125_021:0658a05_0": "（七）聞如是：一時，佛在舍衛國祇樹給孤獨園。",
    "T02n0125_021:0658a06_1": "爾時，世尊告諸比丘：「有四神足。",
    "T02n0125_021:0658a06_2": "云何為四？",
    "T02n0125_021:0658a07_3": "自在三昧行盡神足；心三昧行盡神足；精進三昧行盡神足；誡三昧行盡神足。",
    "T02n0125_021:0658a08_4": "「彼云何為自在三昧行盡神足？",
    "T02n0125_021:0658a09_5": "所謂諸有三昧，自在意所欲，心所樂，使身體輕便，能隱形極細，是謂第一神足。",
    "T02n0125_021:0658a11_6": "「彼云何心三昧行盡神足？",
    "T02n0125_021:0658a12_0": "所謂心所知法，遍滿十方，石壁皆過，無所罣礙，是謂名為心三昧行盡神足。",
    "T02n0125_021:0658a13_1": "「彼云何名為精進三昧行盡神足？",
    "T02n0125_021:0658a14_2": "所謂此三昧無有懈惓，亦無所畏，有勇猛意，是謂名為精進三昧行盡神足。",
    "T02n0125_021:0658a16_3": "「彼云何名為誡三昧行盡神足？",
    "T02n0125_021:0658a17_4": "諸有三昧，知眾生心中所念，生時、滅時，皆悉知之。",
    "T02n0125_021:0658a18_5": "有欲心、無欲心，有瞋恚心、無瞋恚心，有愚癡心、無愚癡心，有疾心、無疾心，有亂心、無亂心，有少心、無少心，有大心、無大心，有量心、無量心，有定心、無定心，有解脫心、無解脫心，一切了知，是謂名為誡三昧行盡神足。",
    "T02n0125_021:0658a23_6": "「如是，比丘！",
    "T02n0125_021:0658a23_7": "有此四神足，欲知一切眾生心中所念者，當修行此四神足。",
    "T02n0125_021:0658a25_8": "如是，諸比丘！",
    "T02n0125_021:0658a25_9": "當作是學。」",
    "T02n0125_021:0658a25_10": "爾時，諸比丘聞佛所說，歡喜奉行。",
    "T02n0125_021:0658a27_0": "（八）聞如是：一時，佛在舍衛國祇樹給孤獨園。",
    "T02n0125_021:0658a28_1": "爾時，世尊告諸比丘：「有四愛起之法。",
    "T02n0125_021:0658a28_2": "若比丘愛起時便起。",
    "T02n0125_021:0658a29_3": "云何為四？",
    "T02n0125_021:0658a29_4": "比丘緣衣服故便起愛；由乞食故便起愛；由床坐故便起愛；由醫藥故比丘便起愛。",
    "T02n0125_021:0658b02_5": "是謂，比丘！",
    "T02n0125_021:0658b03_6": "有此四起愛之法，有所染著。",
    "T02n0125_021:0658b03_7": "「其有比丘著衣裳者，我不說此人。",
    "T02n0125_021:0658b04_8": "所以然者，彼未得衣時，便起瞋恚，興想著念。",
    "T02n0125_021:0658b05_9": "其有比丘著是食者，我不說此人。",
    "T02n0125_021:0658b06_10": "所以然者，彼未得乞食時，便興瞋恚，興想著念。",
    "T02n0125_021:0658b07_11": "其有比丘著床座者，不說此人。",
    "T02n0125_021:0658b08_12": "所以然者，彼未得床座時，便起瞋恚，興想著念。",
    "T02n0125_021:0658b09_13": "其有比丘著醫藥者，我不說此人。",
    "T02n0125_021:0658b10_14": "所以然者，彼未得醫藥時，便興瞋恚，起想著念。",
    "T02n0125_021:0658b11_15": "「比丘當知，我今當說衣裳二事，亦當親近，亦當不親近。",
    "T02n0125_021:0658b13_16": "云何親近？",
    "T02n0125_021:0658b13_17": "云何不親近？",
    "T02n0125_021:0658b13_18": "若得衣裳，極愛著衣者起不善法，此不可親近；若復得衣裳起善法心不愛著，此可親近。",
    "T02n0125_021:0658b15_19": "若乞食時起不善法，此不可親近；若乞食時起善法，此可親近。",
    "T02n0125_021:0658b17_20": "若得床座時起不善法，此不可親近；若得床座時起善法，此可親近，醫藥亦爾。",
    "T02n0125_021:0658b19_21": "「是故，諸比丘！",
    "T02n0125_021:0658b19_22": "當親近善法，除去惡法。",
    "T02n0125_021:0658b20_23": "如是，諸比丘！",
    "T02n0125_021:0658b20_24": "當作是學，欲使檀越施主，獲其功德，受福無窮，得甘露滅。」",
    "T02n0125_021:0658b21_25": "爾時，世尊便說此偈：「衣裳用布施，　　飲食床臥具，　於中莫起愛，　　不生諸世界。」",
    "T02n0125_021:0658b25_0": "爾時，諸比丘聞佛所說，歡喜奉行。",
    "T02n0125_021:0658b26_0": "（九）聞如是：一時，佛在舍衛國祇樹給孤獨園。",
    "T02n0125_021:0658b27_1": "爾時，世尊告諸比丘：「今有四大河水從阿耨達泉出。",
    "T02n0125_021:0658b28_2": "云何為四？",
    "T02n0125_021:0658b28_3": "所謂恒伽、新頭、婆叉、私陀。",
    "T02n0125_021:0658b29_4": "彼恒伽水牛頭口出向東流，新頭南流師子口出，私陀西流象口中出，婆叉北流從馬口中出。",
    "T02n0125_021:0658c02_5": "是時，四大河水遶阿耨達泉已，恒伽入東海，新頭入南海，婆叉入西海，私陀入北海。",
    "T02n0125_021:0658c04_6": "「爾時，四大河入海已，無復本名字，但名為海。",
    "T02n0125_021:0658c05_7": "此亦如是。",
    "T02n0125_021:0658c05_8": "有四姓。",
    "T02n0125_021:0658c05_9": "云何為四？",
    "T02n0125_021:0658c06_10": "剎利、婆羅門、長者、居士種，於如來所，剃除鬚髮，著三法衣，出家學道，無復本姓，但言沙門釋迦子。",
    "T02n0125_021:0658c08_11": "所以然者，如來眾者，其猶大海，四諦其如四大河，除去結使，入於無畏涅槃城。",
    "T02n0125_021:0658c10_12": "「是故，諸比丘！",
    "T02n0125_021:0658c10_13": "諸有四姓，剃除鬚髮，以信堅固，出家學道者，彼當滅本名字，自稱釋迦弟子。",
    "T02n0125_021:0658c12_14": "所以然者，我今正是釋迦子，從釋種中出家學道。",
    "T02n0125_021:0658c13_15": "比丘當知，欲論生子之義者，當名沙門釋種子是。",
    "T02n0125_021:0658c14_16": "所以者何？",
    "T02n0125_021:0658c15_0": "生皆由我生，從法起，從法成。",
    "T02n0125_021:0658c15_1": "是故，比丘！",
    "T02n0125_021:0658c15_2": "當求方便，得作釋種子。",
    "T02n0125_021:0658c16_3": "如是，諸比丘！",
    "T02n0125_021:0658c16_4": "當作是學。」",
    "T02n0125_021:0658c17_5": "爾時，諸比丘聞佛所說，歡喜奉行。",
    "T02n0125_021:0658c18_0": "（一〇）聞如是：一時，佛在舍衛國祇樹給孤獨園。",
    "T02n0125_021:0658c19_1": "爾時，世尊告諸比丘：「有四等心。",
    "T02n0125_021:0658c19_2": "云何為四？",
    "T02n0125_021:0658c20_3": "慈、悲、喜、護，以何等故名為梵堂？",
    "T02n0125_021:0658c20_4": "比丘當知，有梵、大梵名千，無與等者，無過上者，統千國界，是彼之堂，故名為梵堂。",
    "T02n0125_021:0658c22_5": "比丘！",
    "T02n0125_021:0658c23_0": "此四梵堂所有力勢，能觀此千國界，是故名為梵堂。",
    "T02n0125_021:0658c24_1": "「是故，諸比丘！",
    "T02n0125_021:0658c24_2": "若有比丘欲度欲界之天，處無欲之地者，彼四部之眾當求方便，成此四梵堂。",
    "T02n0125_021:0658c26_3": "如是，諸比丘！",
    "T02n0125_021:0658c26_4": "當作是學。」",
    "T02n0125_021:0658c27_0": "爾時，諸比丘聞佛所說，歡喜奉行。",
    "T02n0125_021:0658c28_0": "增壹阿含經卷第二十一"
}