{
    "T17n0721_055:0322a10_0": "正法念處經卷第五十五",
    "T17n0721_055:0322a12_0": "元魏婆羅門瞿曇般若流支譯",
    "T17n0721_055:0322a13_0": "觀天品之三十四(夜摩天之二十)",
    "T17n0721_055:0322a14_0": "「『又，剎利王復有一法是第二十二，應勤修習，成就相應，現在、未來二世利益。",
    "T17n0721_055:0322a15_1": "二十二者，善友堅固。",
    "T17n0721_055:0322a16_2": "友堅固王，善思惟作，久時為王，遠離諸過，他不能壞。",
    "T17n0721_055:0322a17_3": "如樹多根，長而深入，堅牢善住，不可傾轉，風不能壞。",
    "T17n0721_055:0322a18_4": "如彼牢樹風不能壞，王亦如是，知友堅固好心善意，一切人愛，所共敬重。",
    "T17n0721_055:0322a20_5": "「『世間法中，堅固不壞功德善友有十三種功德具足。",
    "T17n0721_055:0322a21_6": "何等十三？",
    "T17n0721_055:0322a21_7": "一者善知，王若有惡，能令清淨。",
    "T17n0721_055:0322a22_8": "二者堪能，最難作者，能為王作。",
    "T17n0721_055:0322a23_9": "三者有智，若彼善友復有善友，則令為友。",
    "T17n0721_055:0322a24_10": "四者心盡，所有財物善友皆知。",
    "T17n0721_055:0322a24_11": "五者盡意，知於善友有利益事，勤心作之。",
    "T17n0721_055:0322a25_12": "六者心舒，忽爾相見，不撿威儀。",
    "T17n0721_055:0322a26_13": "七者究竟，若得衰惱乃至失命，則不捨離。",
    "T17n0721_055:0322a27_14": "八者稱意，隨心所須，如心為作。",
    "T17n0721_055:0322a28_15": "九者不匿，隨家所有，一切不隱，隨其所須，索者不悋。",
    "T17n0721_055:0322a29_16": "十者共心，若見善友多有具足，則生歡喜。",
    "T17n0721_055:0322b01_17": "第十一者，若得苦惱，則共同苦，設使大瞋，心亦不變；隨有何食，一切同食，同共遊戲。",
    "T17n0721_055:0322b03_18": "第十二者，於所有物，不劣根求；若自有物，不苦求與。",
    "T17n0721_055:0322b04_19": "第十三者，若知家中消息好惡乃至諍鬪，如是等事，一切盡說，不忌不難；自家中事乃至諍鬪，亦皆盡說。",
    "T17n0721_055:0322b07_20": "如是十三功德善友如是功德具足善友，則是世間。",
    "T17n0721_055:0322b08_21": "「『如是世間功德具足十三善友，王成就一，則有大力，況復有多，是故智王應當勤攝如是善友。",
    "T17n0721_055:0322b10_22": "王若勤攝如是善友，一切所作可愛之事皆悉成就。",
    "T17n0721_055:0322b11_23": "又因善友，復能成就出世間道。",
    "T17n0721_055:0322b12_24": "略而言之，有十功德具足善友。",
    "T17n0721_055:0322b13_25": "何等為十？",
    "T17n0721_055:0322b13_26": "一者能遮非法之行；二者能教修行布施；三者能教受戒持戒；四者示智，能教修智；五者好心，遮近惡友；六者正信，示業果報；七者若見迷惡道時，教住善道；八者若見毀犯戒時，能為除滅；九者教令供養父母；十者恒常數數教誡。",
    "T17n0721_055:0322b18_27": "如是十種出世善友，一切惡道皆能擁護，猶如父母。",
    "T17n0721_055:0322b19_28": "堅固善友，常於善友。",
    "T17n0721_055:0322b20_29": "若善友朋，不生慢心。",
    "T17n0721_055:0322b20_30": "如是善友，非現在世，是未來世，是故王者應堅善友。",
    "T17n0721_055:0322b21_31": "王若如是善友堅固，則修善業功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0322b25_32": "以堅善友善業因故。",
    "T17n0721_055:0322b26_0": "「『又，剎利王復有一法是二十三，應勤捨離，成就相應，現在、未來二世利益。",
    "T17n0721_055:0322b27_1": "二十三者，所謂不近無益之友。",
    "T17n0721_055:0322b28_2": "言無益者，所謂一切誑惑之人。",
    "T17n0721_055:0322b29_3": "不近一切博戲之人、導惡行人。",
    "T17n0721_055:0322b29_4": "若惡思惟，思惟已作，近如是人，大不饒益，所失甚大。",
    "T17n0721_055:0322c02_5": "失中大者，所謂誑惑。",
    "T17n0721_055:0322c02_6": "誑惑有二：一者私密；二者公彰。",
    "T17n0721_055:0322c03_7": "彼公彰者，謂博戲等種種誑惑。",
    "T17n0721_055:0322c04_0": "彼私密者，詐設形服，猶如惡人，不識別者心謂之好。",
    "T17n0721_055:0322c05_1": "如是等人，外道所攝，并實外道，外道棘刺，誑惑自親，亦誑他人，不畏後世，現善形相，實是大賊。",
    "T17n0721_055:0322c07_2": "如是等人尚不應見，不應共語，何況親近以為知識？",
    "T17n0721_055:0322c08_3": "善人應捨。",
    "T17n0721_055:0322c08_4": "彼尚不能利益自身，況能利他？",
    "T17n0721_055:0322c09_5": "王者應當捨如是等不善知識無益之友，不近一切誑惑之人，不近一切博戲之人。",
    "T17n0721_055:0322c11_6": "如是等人不與相識，正念所作，正思惟作。",
    "T17n0721_055:0322c12_7": "王若親近善知識行、善知識熏，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0322c15_8": "以不親近無益之友善業因故。",
    "T17n0721_055:0322c17_0": "「『又，剎利王復有一法是二十四，應勤修習，成就相應，現在、未來二世利益。",
    "T17n0721_055:0322c18_1": "二十四者，所謂瞋喜所不能動。",
    "T17n0721_055:0322c19_2": "若剎利王能持瞋喜，彼王國土牢固不壞，一切國人皆悉務樂，不生厭惡，無能破壞、無能得便。",
    "T17n0721_055:0322c21_3": "王若不瞋，思惟而作，非不思惟、非無因緣退人職位，非無因緣進其官爵與財利等。",
    "T17n0721_055:0322c23_4": "以不瞋故，密語不彰。",
    "T17n0721_055:0322c24_0": "非無因緣而舉下他；於歡喜處，心不高舉；如是王者，身有實意，不作諸惡，不攝惡人，平等重意。",
    "T17n0721_055:0322c26_1": "彼王如是世間法中瞋喜不動，而得安隱。",
    "T17n0721_055:0322c27_2": "云何復於出世間道瞋喜不動，而得安隱？",
    "T17n0721_055:0322c28_3": "王若不瞋，則為能持生死一垢；王若不喜，能持力垢；彼王如是能持力垢、持生死垢。",
    "T17n0721_055:0322c29_4": "若人能持如是二垢，彼人則能持癡力垢。",
    "T17n0721_055:0323a01_5": "王若如是能持三垢，智忍堅意，有決定意，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0323a05_6": "瞋喜不動善業因故。",
    "T17n0721_055:0323a06_0": "「『又，剎利王復有一法是二十五，應勤修習，成就相應，現在、未來二世利益。",
    "T17n0721_055:0323a07_1": "二十五者，所謂不著飲食二法，不多貪著。",
    "T17n0721_055:0323a08_2": "何以故？",
    "T17n0721_055:0323a08_3": "貪多飲食，於王則妨，常念飲食在腹內故。",
    "T17n0721_055:0323a09_4": "彼諸國人左右軍眾，心生厭賤，有如是念：「彼王心意同如畜生，唯除飲食，更無餘心、無餘業心。」",
    "T17n0721_055:0323a12_5": "恒常如是貪樂飲食，心常愛樂飲食味故，則不思惟法與非法，於國土事不能籌量思惟計校，不思惟人，不能調伏一切左右內外軍眾，於大臣等一切國人不能次第如彼相應與其官爵，於所作事不知輕重。",
    "T17n0721_055:0323a16_6": "彼王財物，唯有損減。",
    "T17n0721_055:0323a17_7": "財物減故，則少財物。",
    "T17n0721_055:0323a17_8": "財物少故，飲食則盡。",
    "T17n0721_055:0323a18_9": "無飲食故，一切輕毀。",
    "T17n0721_055:0323a18_10": "以貪飲食，故致貧窮。",
    "T17n0721_055:0323a19_11": "貪多飲食，不自節王，如是妨礙世間饒益。",
    "T17n0721_055:0323a20_12": "云何復為出世間妨？",
    "T17n0721_055:0323a20_13": "謂心貪著，樂多飲食，常愛諸味，不正思惟，不能念身、不能念受、不能念心、不能念法，不能思念苦集滅道，自餘一切皆不思念。",
    "T17n0721_055:0323a23_14": "如是貪著飲食境界，同如畜生，無有差別。",
    "T17n0721_055:0323a24_15": "是故應當依順道理，相應飲食，如相應行，相應語說，清淨諸根，如應轉動，思惟正道——身受心法、苦集滅道。",
    "T17n0721_055:0323a26_16": "如是法中心善調伏，能思能念。",
    "T17n0721_055:0323a27_17": "心正念故，根轉清淨，相應飲食，身則調停；身調停故，心亦調順；心調順故，能念善法。",
    "T17n0721_055:0323a29_18": "是故不應愛著諸味。",
    "T17n0721_055:0323b01_19": "若以飲食內於身中，調適相應則為安隱，恒常依法而修習之。",
    "T17n0721_055:0323b02_20": "如是彼王能調伏心，心則正念，心正念故，能作善業。",
    "T17n0721_055:0323b03_21": "王若如是不貪飲食，功德因緣，於現在世常得安樂、常有利益，能護國土、能護自身，善人所讚，身壞命終，所修善業唯如香氣，生於善道，天世界中為夜摩王。",
    "T17n0721_055:0323b07_22": "以不貪著飲食二味善業因故。",
    "T17n0721_055:0323b09_0": "「『又，剎利王復有一法是二十六，應勤修習，成就相應，現在、未來二世利益。",
    "T17n0721_055:0323b10_1": "二十六者，謂善思惟。",
    "T17n0721_055:0323b11_2": "善思惟王，則於世間及出世間安隱之事一切皆得。",
    "T17n0721_055:0323b12_3": "何以故？",
    "T17n0721_055:0323b12_4": "心功德故。",
    "T17n0721_055:0323b12_5": "善思惟者，於現在世、若未來世常得勝樂，隨何等事，善思惟作，則無諸過。",
    "T17n0721_055:0323b14_6": "意如是念：「貪欲等垢，常行惡道，應令盡滅。",
    "T17n0721_055:0323b15_7": "以不淨法除貪欲垢，以慈悲法除瞋恚垢，以觀智法除愚癡垢。」",
    "T17n0721_055:0323b16_8": "如是皆以心善思惟故能除滅，非不善意而能除也。",
    "T17n0721_055:0323b18_9": "若惡思惟，不能成就世間之法；要善思惟，則能成就。",
    "T17n0721_055:0323b19_10": "是故當知一切諸法，善思惟作則得成就。",
    "T17n0721_055:0323b20_11": "王若如是心善思惟，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0323b23_12": "以善思惟善業因故。",
    "T17n0721_055:0323b24_0": "「『又，剎利王復有一法是二十七，應勤修習，成就相應，現在、未來二世利益。",
    "T17n0721_055:0323b25_1": "二十七者，謂不待時安詳而作。",
    "T17n0721_055:0323b26_2": "若作世間、作出世間利益之法，久時乃作則不可作。",
    "T17n0721_055:0323b27_3": "既不可作而作之者，則不成就。",
    "T17n0721_055:0323b28_4": "譬如有病，不時速治，久乃治者，則不可治；不可治故，則能殺人。",
    "T17n0721_055:0323b29_5": "如是復有無量作法不時速作，久乃作者，難作、叵作、不可得作，如是能障出世間道。",
    "T17n0721_055:0323c02_6": "微少煩惱亦如彼病，不速治故，煩惱不斷；以不斷故，則入惡道。",
    "T17n0721_055:0323c03_7": "是久乃作之大過患，如是障礙出世間道。",
    "T17n0721_055:0323c04_8": "微少煩惱不時斷故，漸次增長，猶如毒芽，久則增長，燒一切身，能令眾生若墮地獄、餓鬼、畜生，是故不應安詳待後久時乃作。",
    "T17n0721_055:0323c07_9": "如是王者、若諸餘人、若諸比丘、若諸俗人、若大富人、若貧窮人，一切不應安詳待後久時乃作。",
    "T17n0721_055:0323c09_10": "若人待後久時乃作，彼人生過，速得衰惱，乃經久時不能除滅、不能破壞、不能斷絕；以不斷故，自得衰惱。",
    "T17n0721_055:0323c12_11": "若人不觀久時乃作，則速失壞，并根普拔。",
    "T17n0721_055:0323c13_12": "如是之人無彼過故，畢竟得樂，住世間道、出世間道。",
    "T17n0721_055:0323c14_13": "如是之人若過始生，即能除滅，如毒芽生，見即除者。",
    "T17n0721_055:0323c15_14": "彼毒芽者，喻如煩惱，久則增長，過生則多。",
    "T17n0721_055:0323c16_15": "是故若有斷始生過，則為真知，而得安隱，彼人常樂。",
    "T17n0721_055:0323c17_16": "王若如是不待後時安詳而作，功德因緣，於現在世常得安樂、常有利益，能護國土、能護自身，善人所讚，彼人常樂，身壞命終生於善道，天世界中為夜摩王。",
    "T17n0721_055:0323c21_17": "以不待時安詳而作善業因故。",
    "T17n0721_055:0323c22_0": "「『又，剎利王復有一法是二十八，應勤修行，成就相應，現在、未來二世利益。",
    "T17n0721_055:0323c23_1": "二十八者，所謂以法利益國土，非是非法。",
    "T17n0721_055:0323c24_2": "彼多法王能自利益，能利益他。",
    "T17n0721_055:0323c25_3": "自利益者，若王持戒，能護國土，非不持戒，是自利益。",
    "T17n0721_055:0323c26_4": "利益他者，謂見有人不隨法行，令住法中。",
    "T17n0721_055:0323c27_5": "王者如是正護國土，護國土故，法、財、名三皆和合得。",
    "T17n0721_055:0323c28_6": "既能如是令他依法，何況自身不隨法行？",
    "T17n0721_055:0323c29_7": "如是王者，則得財物。",
    "T17n0721_055:0324a01_8": "云何得物？",
    "T17n0721_055:0324a01_9": "所謂決定於國土中一切財物，六分取一。",
    "T17n0721_055:0324a02_10": "是以國土則為大富，以正護故。",
    "T17n0721_055:0324a03_11": "若國大富，王有急事，一切人民以愛王故，知王有急須用財物，皆悉多與。",
    "T17n0721_055:0324a04_12": "此是王者第二功德具足成就。",
    "T17n0721_055:0324a05_13": "如是王者正護國土，左右軍眾敬愛於王，一切方處稱王善名。",
    "T17n0721_055:0324a06_14": "王若如是，法、財、名等和合具足，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0324a10_15": "以自他利善業因故。",
    "T17n0721_055:0324a11_0": "「『又，剎利王復有一法是二十九，應勤修習，成就相應，現在、未來二世利益。",
    "T17n0721_055:0324a12_1": "二十九者，謂常修行十善業道。",
    "T17n0721_055:0324a13_2": "彼十善道第一樂報，以要言之，則有三種，謂身、口、意。",
    "T17n0721_055:0324a14_3": "身則有三：殺、盜、邪行。",
    "T17n0721_055:0324a15_4": "口則有四：妄語、兩舌、惡口、綺語。",
    "T17n0721_055:0324a15_5": "意地有三：貪、瞋、邪見。",
    "T17n0721_055:0324a16_6": "如是十種不善業道，顛倒則名十善業道，名為慧道、名為正道。",
    "T17n0721_055:0324a17_7": "不善業道則無有慧，善道有慧，故名慧道，攝人天生，次第乃至到於涅槃。",
    "T17n0721_055:0324a19_8": "彼王如是自身能住，復令他人軍眾等住，如是王者於諸眾生猶如父母，能到涅槃。",
    "T17n0721_055:0324a21_9": "隨自所願，何道皆得。",
    "T17n0721_055:0324a21_10": "彼王如是一切所念皆悉成就，常為天護，無有刀劍、怨敵等畏，一切國土常不壞亂，一切五穀隨時善熟。",
    "T17n0721_055:0324a24_11": "如天時節，日月調和普照一切，國土所用一切具足，多饒人眾。",
    "T17n0721_055:0324a25_12": "彼王如是正護國土，後時無常，身壞命終生於善道，天世界中。",
    "T17n0721_055:0324a27_13": "「『受何業報？",
    "T17n0721_055:0324a27_14": "受何等樂？",
    "T17n0721_055:0324a27_15": "略而言之，夜摩天中，不殺業故天命則長，有下中上如是天命。",
    "T17n0721_055:0324a29_16": "於六欲天，不偷盜故，天中大富，七寶具足，園林山峯種種可愛，在如是處遊戲受樂。",
    "T17n0721_055:0324b02_17": "不邪婬故，諸天女眾於餘天子悉皆不往，乃至未退有命以來，不往不近。",
    "T17n0721_055:0324b03_18": "彼諸天女一切端正、一切好色，光明勝妙，眼見心樂。",
    "T17n0721_055:0324b05_19": "若人邪行，彼生天中，所有天女共餘天行。",
    "T17n0721_055:0324b06_20": "如是異異業報成就，此如是等身善業行，善護不犯，樂修多作，生於天中受天樂報。",
    "T17n0721_055:0324b07_21": "「『次復第二，口四善業樂修多作，生於天中。",
    "T17n0721_055:0324b08_22": "口何者業，生於天處？",
    "T17n0721_055:0324b09_23": "受何樂報？",
    "T17n0721_055:0324b09_24": "謂修四種口正行戒。",
    "T17n0721_055:0324b10_25": "不妄語故，滿語美語，種種實語，常一切時第一妙語，隨口所說，彼語則樂，隨語皆得，不妄語故。",
    "T17n0721_055:0324b12_26": "不兩舌故，所有軍眾常不破壞，於一切時隨順供養。",
    "T17n0721_055:0324b13_27": "不惡口故，常聞美妙歌舞、遊戲喜笑等聲，第一悅耳美妙之聲。",
    "T17n0721_055:0324b15_0": "不綺語故，常出義語，一切諸天愛樂其語，皆信其語，彼於天中如是成就口業果報。",
    "T17n0721_055:0324b16_1": "「『何者意業，如是天處受何樂果？",
    "T17n0721_055:0324b17_2": "以不貪故，一切憶念、一切所須，隨念皆得，得已不失，自餘諸天不能侵奪，唯自受用。",
    "T17n0721_055:0324b19_3": "此果報者，不貪業故。",
    "T17n0721_055:0324b20_4": "以不瞋故，一切天愛，第一端正，可憙妙色。",
    "T17n0721_055:0324b21_5": "不邪見故，所求皆得，如所求得，不變不異。",
    "T17n0721_055:0324b22_6": "如所念得，未曾不得，常具足得。",
    "T17n0721_055:0324b22_7": "如是略說十善業道所得果報。",
    "T17n0721_055:0324b23_8": "「『若布施者，則得勝報。",
    "T17n0721_055:0324b24_0": "以布施故，富樂轉勝。",
    "T17n0721_055:0324b24_1": "以智勝故，勝一切天。",
    "T17n0721_055:0324b24_2": "一切樂受，願是根本——若癡樂者則非是樂——心自在故、福田力故、時自在故、物自在故、信解力故。",
    "T17n0721_055:0324b27_3": "以自在故，有一善業亦生天中，乃有眾生入於涅槃，何況生天。",
    "T17n0721_055:0324b28_4": "如是業報，第一微細，何人不知，則迷業報，迷業報故入於地獄。",
    "T17n0721_055:0324c01_5": "此如所說十善業道，若王修行，或國土人、或王軍眾，以王因緣皆行十善。",
    "T17n0721_055:0324c02_6": "王若如是修十善業，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0324c05_7": "以行十善善業因故。",
    "T17n0721_055:0324c07_0": "「『又，剎利王復有一法是第三十，應勤修習，成就相應，現在、未來二世利益。",
    "T17n0721_055:0324c08_1": "第三十者，謂信因緣。",
    "T17n0721_055:0324c09_2": "信因緣王、若大臣等，不迷業報，意常正念，於境界中不放逸行。",
    "T17n0721_055:0324c10_3": "彼因名為果種子因，緣於時處具足和合。",
    "T17n0721_055:0324c11_4": "彼名信因。",
    "T17n0721_055:0324c11_5": "若信因者，亦信於果，彼以如是諦見因果，不作惡業。",
    "T17n0721_055:0324c13_0": "猶如種子與芽為因，如是諦見、信因緣故，不迷業報。",
    "T17n0721_055:0324c14_1": "彼如是業，有善不善，生死相續不斷不絕，種種苦樂，能令眾生處處受生，有中流轉。",
    "T17n0721_055:0324c16_2": "如是有中相續輪轉，在於地獄、餓鬼、畜生、天、人之中。",
    "T17n0721_055:0324c17_3": "有三種行：一、福業行；二、罪業行；三、不動行，謂四禪行。",
    "T17n0721_055:0324c18_4": "彼福業行是天人因；彼罪業行，地獄等因；彼不動行，是色界因。",
    "T17n0721_055:0324c19_5": "彼三種界，王若於中唯諦知因，彼王不迷生死曠野。",
    "T17n0721_055:0324c21_6": "如是一切，此有為中，所謂因果。",
    "T17n0721_055:0324c21_7": "王信因果，過不能壞，以能畏過，故不造作不善之業，常作善業。",
    "T17n0721_055:0324c23_8": "王若如是信於因緣功德力故，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0324c26_9": "以信因緣善業因故。",
    "T17n0721_055:0324c26_10": "一切眾生第一勝法，謂信因緣。",
    "T17n0721_055:0324c27_11": "是故王者應當精勤修習此法、受持此法，謂信因緣。",
    "T17n0721_055:0324c29_0": "「『又，剎利王復有一法是三十一，應勤修習，成就相應，現在、未來二世利益。",
    "T17n0721_055:0325a01_1": "三十一者，謂供養天。",
    "T17n0721_055:0325a02_2": "以何因緣供養彼天？",
    "T17n0721_055:0325a02_3": "善業行故，得生天中，有大神通，若我造作不善業道，能遮止我。",
    "T17n0721_055:0325a04_4": "若夜若晝恒常供養，一切所作皆能調伏，能於夢中示善不善。",
    "T17n0721_055:0325a05_5": "一切國土不饒益時，能為作護，令入善法。",
    "T17n0721_055:0325a06_6": "彼天如是能遮不善，若夜若晝常能擁護，猶如父母無量方便種種擁護。",
    "T17n0721_055:0325a08_7": "應供養天，彼能作善。",
    "T17n0721_055:0325a08_8": "是故王者供養彼天，以愛法故，離於惡業，不為侵他，非邪見故。",
    "T17n0721_055:0325a10_0": "無如是意：「離天無業，此天造作。」",
    "T17n0721_055:0325a10_1": "一切世間無如是心：「一切苦樂皆天所作。」",
    "T17n0721_055:0325a11_2": "無如是心：「供養於天，如是供養，為利益我不失饒益。」",
    "T17n0721_055:0325a12_3": "非謗因果，非邪見心，彼王如是供養天故，得他供養。",
    "T17n0721_055:0325a14_4": "王若如是常供養天，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0325a17_5": "以供養天善業因故。",
    "T17n0721_055:0325a18_0": "「『又，剎利王復有一法是三十二。",
    "T17n0721_055:0325a18_1": "王者應作，成就相應，現在、未來二世利益。",
    "T17n0721_055:0325a19_2": "三十二者，謂一切時正護國土。",
    "T17n0721_055:0325a20_3": "正護國王，隨順法行，猶如父母，一切畏處，施與無畏。",
    "T17n0721_055:0325a21_4": "施無畏故，晝夜常恒善法增長，一切軍眾皆悉敬愛，心不捨離。",
    "T17n0721_055:0325a22_5": "國內人民，或獻財物或復讚歎，稱王善名。",
    "T17n0721_055:0325a23_6": "或時晝夜心常思惟，欲令其人得安隱樂。",
    "T17n0721_055:0325a24_7": "彼王如是利益一切諸眾生故，是以令王自在增長。",
    "T17n0721_055:0325a26_0": "多自在故，五穀成熟，國土增長，一切軍眾皆悉增長。",
    "T17n0721_055:0325a27_1": "國內耆宿，願王熾盛。",
    "T17n0721_055:0325a27_2": "彼如是王，正護國土，法、財、名三，日日增長，和合相應。",
    "T17n0721_055:0325a28_3": "王若如是正護國土，於一切時利益國土，離瞋、離貪，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0325b03_4": "以護國土善業因故。",
    "T17n0721_055:0325b05_0": "「『又，剎利王復有一法是三十三，王者應作，成就相應，現在、未來二世利益。",
    "T17n0721_055:0325b06_1": "三十三者，謂一切時正護妻子。",
    "T17n0721_055:0325b07_2": "護妻子故，妻子得樂，王、若大臣無量福德，多種福德和集增長。",
    "T17n0721_055:0325b08_3": "若有財物，有何者物，何處何時有物，不惜給與妻子。",
    "T17n0721_055:0325b10_0": "若與財物、若與飲食、若與床敷、若與衣服，若或抱持，愛語信任，令心歡喜，施與無畏。",
    "T17n0721_055:0325b11_1": "如力分與，施與妻子。",
    "T17n0721_055:0325b12_2": "舍內得福，作無量種舍內福德，此護妻子有大福德。",
    "T17n0721_055:0325b13_3": "若復有人無憐愍心，或為貪覆，不憐妻子。",
    "T17n0721_055:0325b14_4": "彼人之心甚於惡獸殺生食肉，食屎獸等。",
    "T17n0721_055:0325b15_5": "若人不能出家住法，彼人應當如力如分正護妻子，令得安樂。",
    "T17n0721_055:0325b16_6": "若自有力，無憐愍心，不護妻子，如是之人不名在家，不名出家。",
    "T17n0721_055:0325b18_7": "是故應以資生布施及餘物施，若教持戒。",
    "T17n0721_055:0325b19_8": "王、若大臣能令妻子受戒持戒，教令布施，教令習智，更餘次第正護其樂，次第如力。",
    "T17n0721_055:0325b21_9": "王、若大臣如是作者，久時受樂，久時壽命。",
    "T17n0721_055:0325b22_10": "王若如是正護妻子，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0325b25_11": "以護妻子善業因故。",
    "T17n0721_055:0325b27_0": "「『又，剎利王復有一法是三十四應勤修習，成就相應，現在、未來二世利益。",
    "T17n0721_055:0325b28_1": "三十四者，謂常習智。",
    "T17n0721_055:0325b29_2": "習智者名一切苦滅，出離一切生死之因。",
    "T17n0721_055:0325c01_3": "若能決定習智者，好。",
    "T17n0721_055:0325c01_4": "彼智者名：於入大闇、墮在闇中得無量種衰惱之者，照明如燈；生死曠野嶮道資糧；盲者眼目；無力者力；無伴者伴；無救者救；病者良藥；迷者導師；生死曠野嶮道、遠行飢渴乏者之清冷水、之飲食也；繫縛生死牢獄之者出要之因；無親友者則能與作利益親友；與無目者作光明眼。",
    "T17n0721_055:0325c07_5": "能於死時，而作強伴。",
    "T17n0721_055:0325c08_6": "閻摩羅人來近至時，於死滅時，作大力伴。",
    "T17n0721_055:0325c09_7": "一切惡處能為閉塞。",
    "T17n0721_055:0325c09_8": "於欲墮墜大嶮堓者，如手接取。",
    "T17n0721_055:0325c10_9": "若作同侶，得一切樂。",
    "T17n0721_055:0325c11_10": "於裸露者，是好衣服，無能劫奪。",
    "T17n0721_055:0325c11_11": "若有怖畏破戒罪、火熱惱逼者，能作無量多枝葉花、清冷蔭影具足之樹。",
    "T17n0721_055:0325c13_12": "一切眾生眼所矚者，皆生愛樂。",
    "T17n0721_055:0325c14_13": "是故，智勝。",
    "T17n0721_055:0325c14_14": "於無始來流轉世界諸眾生等，能與現在、未來世樂，更無餘法能作樂因，如一智也。",
    "T17n0721_055:0325c16_15": "常應識知種種修習，心行正道，心善思惟，心中安住。",
    "T17n0721_055:0325c17_16": "共餘法動，無量種意，初中不善，智則能除，能示實道。",
    "T17n0721_055:0325c18_17": "此則安隱，一切饒益皆能成就，示涅槃城，常應修習。",
    "T17n0721_055:0325c20_18": "以修習故、善識知故，生人天中，為王、為勝。",
    "T17n0721_055:0325c21_19": "智火能燒一切煩惱，乃至後時得寂滅樂，更無異法能令出離一切生死如此智者。",
    "T17n0721_055:0325c22_20": "是故希望一切地者，應當思惟修習此智，為他人說。",
    "T17n0721_055:0325c24_21": "王若如是常修習智，為他而說，樂修多作，功德因緣，於現在世常得安樂、常有利益，能護國土、能護自身，善人所讚，後正流轉，身壞命終生於善道，天世界中為夜摩王。",
    "T17n0721_055:0325c27_22": "以能修習多智因故，終得涅槃。",
    "T17n0721_055:0325c29_0": "「『又，剎利王復有一法是三十五，應勤捨離，成就相應，現在、未來二世利益。",
    "T17n0721_055:0326a01_1": "三十五者，所謂不樂一切境界。",
    "T17n0721_055:0326a02_2": "若剎利王樂於境界，如是王者，不得安隱。",
    "T17n0721_055:0326a03_3": "若王樂聲觸味香色一切方便，不得安隱，亦復不能正護國土，亦復不能正護自身。",
    "T17n0721_055:0326a05_4": "常樂境界，常著心故，失法、物、名，三皆退壞。",
    "T17n0721_055:0326a06_5": "樂境界王，餘王能破；他破壞故，自軍眾等皆生厭惡，不復愛樂；以厭離故，則失王位，而得衰惱；得衰惱故，或失壽命。",
    "T17n0721_055:0326a08_6": "是故王者不用縱心樂著境界。",
    "T17n0721_055:0326a09_7": "若不縱心大樂境界，彼王則能正護自法，或時心淨，正攝色聲香味觸等，不能動心。",
    "T17n0721_055:0326a11_8": "久時為王，王領國土一切軍眾不厭不捨，是故他王不能破壞，命住久時，不得熱惱，久時受樂。",
    "T17n0721_055:0326a13_9": "今既受樂，後生樂處。",
    "T17n0721_055:0326a14_10": "王若如是不樂境界，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0326a17_11": "不樂境界善業因故。",
    "T17n0721_055:0326a18_0": "「『又，剎利王復有一法是三十六，王不應作，成就相應，現在、未來二世利益。",
    "T17n0721_055:0326a19_1": "三十六者，所謂不令惡人住國。",
    "T17n0721_055:0326a20_2": "不調伏者，不令住國。",
    "T17n0721_055:0326a20_3": "若諸惡人惡業破戒，令住國者，彼王則不久時為王，則於彼人必得殃禍。",
    "T17n0721_055:0326a22_4": "彼大過故，國人破壞，自在劣減，五穀不登，人不作業，王則不能正護國土，一切國人於王不樂。",
    "T17n0721_055:0326a24_5": "住國土天，不生憐愍，以其國內惡人住故，以其國有不調人故。",
    "T17n0721_055:0326a26_0": "彼調伏人亦不調伏，第一修業福德之人近惡人故，彼則有失。",
    "T17n0721_055:0326a27_1": "是故王者，不調伏人不令住國。",
    "T17n0721_055:0326a28_2": "若王不令不調伏人住其國者，惡法行人則不住國。",
    "T17n0721_055:0326a29_3": "以不住國，則無上過，又復常能正護國土。",
    "T17n0721_055:0326b01_4": "一切國人皆悉知王不令惡人住在國內，則不作惡，一切國人皆修行法，不作非法。",
    "T17n0721_055:0326b03_5": "彼能如是隨法行王，一切意念皆悉成就，一切國人皆知法律，依法律行；餘不饒益，不生不起。",
    "T17n0721_055:0326b05_6": "彼王如是以法為救、以法為伴。",
    "T17n0721_055:0326b06_7": "王若如是以法為本，不令惡人住其國內，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0326b09_8": "以離惡人善業因故。",
    "T17n0721_055:0326b11_0": "「『又，剎利王復有一法是三十七，王應勤修，多獲福德，一切國人皆不厭惡，成就相應，現在、未來二世利益。",
    "T17n0721_055:0326b13_1": "三十七者，所謂依前過去舊法，不斷先得，依法而與。",
    "T17n0721_055:0326b14_2": "使人、軍眾、一切人民先來得者，不斷不奪，若地、若物，依本常與。",
    "T17n0721_055:0326b15_3": "若有何人種姓次第先來得者，隨相應與。",
    "T17n0721_055:0326b16_4": "一切人民則於其王不生厭惡，左右軍眾一切不能迭相妨礙。",
    "T17n0721_055:0326b18_5": "王不憂悔、不生熱惱，王位不動，國土不亂，恒常正住，一切職人不偏斷事，強不陵弱，不違法律，一切國人如自業作，心生歡喜。",
    "T17n0721_055:0326b21_6": "天心喜故，以時降雨，寒暑隨時，常豐不儉，無刀兵劫，龍心不瞋。",
    "T17n0721_055:0326b22_7": "一切善天，不捨其國，行於餘國。",
    "T17n0721_055:0326b23_8": "彼王國土以行法故，餘天不壞。",
    "T17n0721_055:0326b24_9": "以人因緣，是故有天；以人力故，天則有力。",
    "T17n0721_055:0326b25_10": "彼王既知如是過已，依先舊與，不斷不奪。",
    "T17n0721_055:0326b26_11": "若王善行第一法行，於國內人，依次第來隨相應與，依祖父來隨所應與。",
    "T17n0721_055:0326b27_12": "若王國土令法久住，依法正護，如彼次第依分而與，如是次第依法王者，一切天眾不求其便，護其國土，彼王大富，國土具足。",
    "T17n0721_055:0326c01_13": "以大富故，布施作福，持戒修智。",
    "T17n0721_055:0326c02_14": "王若如是依隨法行，功德因緣，於現在世常得安樂、常有利益，能護國土、能護自身，善人所讚，身壞命終生於善道，天世界中為夜摩王。",
    "T17n0721_055:0326c05_15": "以不違法善業因故。",
    "T17n0721_055:0326c07_0": "「『若王成就此如是等三十七法，攝取彼法、安住彼法，一切功德皆悉具足。",
    "T17n0721_055:0326c08_1": "彼從樂處，復得樂處。』",
    "T17n0721_055:0326c09_2": "「爾時，彼名善時鵝王，為說過去尸棄如來所說偈言：「『若王軍眾淨，　　法行制諸根，　　彼則有法慧，　　生天世界中。",
    "T17n0721_055:0326c13_0": "　　若王時賦稅，　　依法而受取，　　彼則捨離貪，　　為夜摩天王。",
    "T17n0721_055:0326c15_0": "　　若王忍愛語，　　瞋喜不能動，　　彼護國土故，　　生天中最勝。",
    "T17n0721_055:0326c17_0": "　　若王不朋諍，　　不看友非友，　　彼則心平等，　　得天眾中勝。",
    "T17n0721_055:0326c19_0": "　　若王勤敬宿，　　供養諸尊長，　　彼意堅不貪，　　得為天中王。",
    "T17n0721_055:0326c21_0": "　　若王依先世，　　隨祖父法與，　　彼不奪眾生，　　得為天中王。",
    "T17n0721_055:0326c23_0": "　　若王修施戒，　　說法制諸根，　　彼護國土人，　　天世界中貴。",
    "T17n0721_055:0326c25_0": "　　若王捨非法，　　攝取行法者，　　彼正法持戒，　　生天中最勝。",
    "T17n0721_055:0326c27_0": "　　若王離婦女，　　唯親近善人，　　彼則無垢意，　　生天中為王。",
    "T17n0721_055:0326c29_0": "　　若王不普信，　　唯攝取善人，　　彼命終真見，　　夜摩天中勝。",
    "T17n0721_055:0327a02_0": "　　若王愛善名，　　不貪著財物，　　彼離貪垢故，　　為夜摩天王。",
    "T17n0721_055:0327a04_0": "　　若王不邪見，　　心愛樂正見，　　彼淨見不動，　　為夜摩天王。",
    "T17n0721_055:0327a06_0": "　　若王勤施戒，　　亦常修行智，　　彼得諸國土，　　後生為天王。",
    "T17n0721_055:0327a08_0": "　　若王常愛語，　　生他人最樂，　　彼得土清涼，　　生天中最勝。",
    "T17n0721_055:0327a10_0": "　　若王實語說，　　不動如須彌，　　彼登實階梯，　　天眾中如幢。",
    "T17n0721_055:0327a12_0": "　　若王無因緣，　　不舉下軍眾，　　彼王民不厭，　　命終為天王。",
    "T17n0721_055:0327a14_0": "　　若王知好惡，　　亦知有力無，　　彼王有慧力，　　生夜摩為王。",
    "T17n0721_055:0327a16_0": "　　三界第一勝，　　所謂名三寶，　　王若能供養，　　彼王則生天。",
    "T17n0721_055:0327a18_0": "　　若王時見人，　　能利益國土，　　彼離慢心儉，　　生天中最勝。",
    "T17n0721_055:0327a20_0": "　　若王離睡垢，　　則離於癡過，　　彼智境相應，　　決定為天王。",
    "T17n0721_055:0327a22_0": "　　若王離懈怠，　　常堅固精進，　　彼能竭過海，　　來世為天王。",
    "T17n0721_055:0327a24_0": "　　若王友堅固，　　常隨法行者，　　彼善友圍遶，　　生天為天王。",
    "T17n0721_055:0327a26_0": "　　若王離惡友，　　常捨離不近，　　彼則離諂毒，　　生天為天王。",
    "T17n0721_055:0327a28_0": "　　若王持瞋害，　　不樂作惡業，　　彼離惡垢故，　　常為天中王。",
    "T17n0721_055:0327b01_0": "　　若王不貪味，　　唯愛樂善法，　　彼能示善道，　　黠慧生勝處。",
    "T17n0721_055:0327b03_0": "　　若王善思惟，　　隨順善法行，　　彼如法見道，　　到夜摩天處。",
    "T17n0721_055:0327b05_0": "　　若王時速作，　　依如是法行，　　彼速離諸苦，　　為夜摩天王。",
    "T17n0721_055:0327b07_0": "　　若王法利國，　　或以王法護，　　彼為人所讚，　　生天天亦讚。",
    "T17n0721_055:0327b09_0": "　　若王行十善，　　是如來所說，　　彼是修行法，　　生天為天王。",
    "T17n0721_055:0327b11_0": "　　若王信因緣，　　如是道非道，　　彼則離見垢，　　黠慧生天勝。",
    "T17n0721_055:0327b13_0": "　　若王供養天，　　如所應而作，　　彼得天供養，　　生天中最勝。",
    "T17n0721_055:0327b15_0": "　　若王護妻子，　　心意不濁亂，　　彼自妻知足，　　生天中最勝。",
    "T17n0721_055:0327b17_0": "　　若王遠境界，　　愚癡所愛者，　　彼則是持戒，　　當生天為王。",
    "T17n0721_055:0327b19_0": "　　若王捨惡人，　　近依法行者，　　彼是善法王，　　應為夜摩王。",
    "T17n0721_055:0327b21_0": "　　若王依法行，　　是護國土主，　　應一切地主，　　亦堪夜摩王。』",
    "T17n0721_055:0327b23_0": "「如是彼名善時鵝王，以願力故，生彼天中而作鵝王，既見天主牟修樓陀，念本生時從尸棄佛所聞經法，為令天主牟修樓陀心歡喜故，如是說已，語天王言：『天王當知！",
    "T17n0721_055:0327b26_1": "業如是故，得此天處，以大法勝，故得此處。",
    "T17n0721_055:0327b27_2": "若得此處不放逸行，於後退時，心不生悔。",
    "T17n0721_055:0327b28_3": "命盡死時，醜面可畏地獄之使，不來現前。",
    "T17n0721_055:0327b29_4": "汝夜摩王慎勿放逸，勿放逸行。",
    "T17n0721_055:0327c01_5": "汝於彼處聞我音聲，故來至此。",
    "T17n0721_055:0327c02_6": "汝既捨離一切境界，為聽法故而來至此。",
    "T17n0721_055:0327c03_7": "若苦惱者，隨順法行，則非奇特；若受天樂，不放逸行，此則為難。",
    "T17n0721_055:0327c04_8": "汝夜摩主牟修樓陀若不著欲，則為大樂。",
    "T17n0721_055:0327c05_9": "若更餘天，近汝、愛汝，隨汝而行。",
    "T17n0721_055:0327c06_10": "為軍眾者，善得生處，以得近汝善知識故，恒常得樂。",
    "T17n0721_055:0327c07_11": "近惡知識，樂不可得。",
    "T17n0721_055:0327c08_0": "汝夜摩主牟修樓陀於此天眾多作利益，此諸天眾以近汝故，得二種樂，謂今世樂、後涅槃樂。",
    "T17n0721_055:0327c10_1": "汝等諸天一切軍眾，各各還向自地處去。",
    "T17n0721_055:0327c11_2": "我今復欲更向其餘放逸天處，為除放逸。』",
    "T17n0721_055:0327c13_0": "「善時鵝王如是說已，彼諸天眾於山頂上飛昇虛空。",
    "T17n0721_055:0327c14_1": "牟修樓陀夜摩天王聞說法已，隨喜讚歎上天宮殿，天眾圍遶上昇虛空，共諸天眾、諸天女眾之所圍遶。",
    "T17n0721_055:0327c16_2": "復有餘天住山鬘山千峯之中，遊戲受樂，如是放逸，放逸而行。",
    "T17n0721_055:0327c17_3": "境界所迷，愛樂境界，為愛所壞，於園林中蓮花水池、意念樹林，如是如是，迭共同伴遊戲受樂。",
    "T17n0721_055:0327c20_4": "五樂音聲、天樂之音，不可譬喻，在飲食河遊戲受樂。",
    "T17n0721_055:0327c21_5": "一切時華、一切時果、眾鳥音聲，皆悉具足，饒蓮華池具足之處，自業化果，受第一樂。",
    "T17n0721_055:0327c23_6": "如是乃至愛善業盡、作集業盡、善業盡故，如自業行，或墮地獄、或墮餓鬼、或墮畜生。",
    "T17n0721_055:0327c25_7": "若以餘業得生人中同業之處，第一富樂，或近海畔或在其餘饒流水處，作大富人，廣多商賈；或作國王，常在海畔，船舶具足，多有財物，多有人眾，一切人愛。",
    "T17n0721_055:0327c29_0": "正法念處經卷第五十五"
}