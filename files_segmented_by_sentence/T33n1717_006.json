{
    "T33n1717_006:0854a02_0": "法華玄義釋籤卷第六",
    "T33n1717_006:0854a04_0": "天台沙門湛然述",
    "T33n1717_006:0854a05_0": "◎次釋隨智，置於世人心所見者，獨明聖人所見二諦，自為一番。",
    "T33n1717_006:0854a06_1": "於中為五：初立相，次「如眼」下舉譬，三「又如」下引事，四「毘曇」下重以譬顯二諦深勝，五「故經」下引教結名。",
    "T33n1717_006:0854a09_2": "佛居極位，故舉極位以證智勝、以結得名。",
    "T33n1717_006:0854a10_3": "初文中「悟理」是見真，復能了俗諦，故知隨智具有二諦。",
    "T33n1717_006:0854a11_4": "譬中「色空」即譬二諦。",
    "T33n1717_006:0854a11_5": "引事中引近事以況遠理，入事禪如「悟真」，身虛心豁如「了俗」。",
    "T33n1717_006:0854a13_6": "譬顯中見惑如「小雲」，思惑如「大雲」。",
    "T33n1717_006:0854a14_7": "「無漏」謂見真，「世智」謂了俗。",
    "T33n1717_006:0854a14_8": "結名中舉凡失以顯聖得，故知聖人二諦具也。",
    "T33n1717_006:0854a16_0": "第四結文，可見。",
    "T33n1717_006:0854a16_1": "次正明二諦者，於中為四：先明來意，次明功能，三「所言」下廣釋，四「問答」下問答料簡。",
    "T33n1717_006:0854a18_2": "初文者，凡諸釋義或從廣之略、或先略後廣，從略即預用跨節，從廣則教門當分，故略言之唯一法性以對無明，無明是迷真之始，法性則全指無明無始時來奚甞非真，未發心前無真不俗，秖點一法，二諦宛然。",
    "T33n1717_006:0854a23_3": "俗即百界千如，真即同居一念，仍顯相異，義理雖足其如麁淺，聞之墮苦，故佛於一代曲開七重、二十一重以赴物情，使佛本懷暢、使物宿種遂故。",
    "T33n1717_006:0854a26_4": "以下二門判之開之，意如前說。",
    "T33n1717_006:0854a27_5": "次功能中二：先出初番，次以後況初。",
    "T33n1717_006:0854a28_6": "初又二：法、譬。",
    "T33n1717_006:0854a28_7": "初法者，如《止觀》中，始自迦羅、終至圓著，無不並為初教所破，況復列後各三番耶？",
    "T33n1717_006:0854b01_8": "三正釋中二：先列，次釋。",
    "T33n1717_006:0854b02_9": "初意者，一藏，二通，三別接通，四圓接通，五別，六圓接別，七圓。",
    "T33n1717_006:0854b03_10": "若《止觀》中為成理觀，但以界外理以接界內理，故藏通兩教明界內理，別圓二教明界外理，通別兩教是明兩理之交際，是故但明別接通耳。",
    "T33n1717_006:0854b07_0": "今前六重仍存教道，於法華前逗彼權機，故有圓接通別二義，實道秖應圓理接權，故釋今文，應順教道復以圓中接於但中。",
    "T33n1717_006:0854b10_1": "又此七名雖立二諦，後之五意義已含三，幻有即俗，空即是真，不空是中，但觀名中空，合在何諦？",
    "T33n1717_006:0854b12_2": "若合在俗諦，即如別教名含真入俗二諦；若合入真諦，如別圓入通名含中入真二諦，藏通即名單俗單真，圓教即名不思議真俗。",
    "T33n1717_006:0854b15_3": "細得此意，尋名釋義不失毫微。",
    "T33n1717_006:0854b16_4": "次解釋中文自為七，若欲憑教者，然此七文散在諸經，無一處具出，唯《大經》十二，四諦文後列八二諦，章安作七二諦銷之，初一是總，餘七是別。",
    "T33n1717_006:0854b19_5": "初云「如出世人心所見者，名第一義諦，世人心所見者，名為世諦。」",
    "T33n1717_006:0854b20_6": "疏云總冠諸諦，世情多種束為世諦，聖智多知束為第一義諦，即是諸教隨情智也。",
    "T33n1717_006:0854b22_7": "經云「五陰和合稱名某甲，是名世諦；解陰無陰亦無名字，離陰亦無是名第一義諦。」",
    "T33n1717_006:0854b24_8": "陰是實法、某甲是假名，即實有俗諦也。",
    "T33n1717_006:0854b25_9": "無陰無名即假實空，若離陰者名太虛空，是故離陰亦無某甲及二諦名。",
    "T33n1717_006:0854b27_10": "疏云名無名二諦也。",
    "T33n1717_006:0854b27_11": "世諦有名、真諦無名，即生滅二諦也。",
    "T33n1717_006:0854b28_12": "經云「或有法有名有實是名第一義諦，或有法有名無實是名世諦。」",
    "T33n1717_006:0854c01_13": "幻化假名即空，故實即真諦也。",
    "T33n1717_006:0854c01_14": "秖指幻化，但有假名，故名世諦，故疏云實不實二諦也。",
    "T33n1717_006:0854c03_15": "真實幻化不實也，即無生二諦也。",
    "T33n1717_006:0854c04_0": "經云「如我人眾生壽命知見，乃至如龜毛兔角等，陰界入是名世諦，苦集滅道是名真諦。」",
    "T33n1717_006:0854c06_0": "兔角之俗與前不殊，故成單俗，四諦義含共為真諦，即是含中真諦也。",
    "T33n1717_006:0854c07_1": "故疏云定不定二諦也。",
    "T33n1717_006:0854c08_2": "即單俗、複真，俗是不定、中道名定。",
    "T33n1717_006:0854c09_0": "經云「世法有五種：謂名世、句世、縛世、法世、執著世，是名世諦。",
    "T33n1717_006:0854c10_1": "經文廣解，於此五法心無顛倒，名第一義諦。」",
    "T33n1717_006:0854c11_2": "五種世法名與前異，大意不別亦是單俗，於世無倒謂見實相，教道但中雖未究竟，此中究竟望前故實，故疏云法不法二諦也。",
    "T33n1717_006:0854c14_3": "法謂實相，不法謂俗，亦是含中二諦也。",
    "T33n1717_006:0854c15_4": "經云「燒割死壞是名世諦，無燒割死等是名第一義諦。」",
    "T33n1717_006:0854c16_5": "地前方便皆屬無常故云可燒，登地見常故無燒等，故疏云燒不燒二諦也。",
    "T33n1717_006:0854c18_6": "無常可燒，常不可燒，複俗單中二諦也。",
    "T33n1717_006:0854c19_7": "經云「有八種苦是名世諦，無八種苦故是第一義。」",
    "T33n1717_006:0854c20_8": "八苦無常同前燒義，無八苦真即是實相，故疏云苦不苦二諦，亦是複俗單中。",
    "T33n1717_006:0854c22_9": "教道有苦，圓中無苦。",
    "T33n1717_006:0854c22_10": "經云「譬如一人有多名字，依父母生是名世諦，依十二緣和合生者名第一義諦。」",
    "T33n1717_006:0854c24_11": "依父母生即十二緣，而分二者，以《大經》中明十二緣即佛性故，且據顯說，即以佛性而為真諦，依父母生即是無明名為世諦。",
    "T33n1717_006:0854c27_12": "故疏云和合二諦，真俗不二故名和合，複俗複中二諦也。",
    "T33n1717_006:0854c28_13": "後乃結云今七二諦來銷此文，佛旨難知且用一師意耳。",
    "T33n1717_006:0855a01_14": "初釋三藏實有二諦者，但標總名，以解釋直銷，不復列別名。",
    "T33n1717_006:0855a02_15": "於中為二：初正釋二諦，次示三意。",
    "T33n1717_006:0855a03_16": "初文又四：初釋相，次引證，三述意，四結名。",
    "T33n1717_006:0855a04_17": "初文中言「森羅」者，須指三界依正相也。",
    "T33n1717_006:0855a05_18": "次引證中言「大品云色空空色」等者，此引《大品《以證三藏，既不云即，故且證藏，俗秖是色析滅色，故名為空色，謂色實有，名為不滅；雖不可滅，以無常故，名為色空。",
    "T33n1717_006:0855a09_19": "次述意中，以能治所治俱實有故是故互無。",
    "T33n1717_006:0855a10_20": "次「約此」下總釋隨情等三，歷下六重，意應可見。",
    "T33n1717_006:0855a11_21": "故諸文下但略點而已，故云「推之可知」。",
    "T33n1717_006:0855a12_22": "雖諸教不同，但約教異說即是隨情，約入理說即是隨智，二義相對即隨情智，皆以當教定之使無雜亂，其意可顯。",
    "T33n1717_006:0855a15_23": "次釋即空二諦者，亦二：初釋二諦，次明三意。",
    "T33n1717_006:0855a16_24": "初文為五：初立名，次斥前，三正釋相，四引證，五結名，並可見。",
    "T33n1717_006:0855a17_25": "次三意中二：先列、次分別。",
    "T33n1717_006:0855a18_26": "此教三乘所入真諦不殊三藏，然所照俗二教不同，故須更此分別釋疑。",
    "T33n1717_006:0855a19_27": "於中為二：先標，次釋。",
    "T33n1717_006:0855a20_28": "標中云「小當」者，未暇廣及，且略辨異，故云「小」耳。",
    "T33n1717_006:0855a21_29": "次「何者」下釋，中四：先出同異，次釋同異，三「如百川」下舉譬，四「秖就」下引例。",
    "T33n1717_006:0855a23_30": "前二可知。",
    "T33n1717_006:0855a23_31": "譬中二：先譬、次合。",
    "T33n1717_006:0855a24_32": "初譬中言「復局還源江河則異」者，會海如真同，江河如俗異。",
    "T33n1717_006:0855a25_33": "由觀俗故契真如，由眾水故成海，會海雖同却尋本源，江河則異，如會真不異却尋本俗，俗則不同。",
    "T33n1717_006:0855a27_34": "「俗是」下合譬釋疑。",
    "T33n1717_006:0855a28_35": "次「秖就」下將藏通出假不同，以例藏通兩俗。",
    "T33n1717_006:0855a29_36": "二人出假是一，而三根不同，何妨二教真同而所觀俗各異。",
    "T33n1717_006:0855b01_37": "次釋接義者，即含中入真也。",
    "T33n1717_006:0855b02_38": "於中為三：初以一法標，次「俗不」下略以三法示，三「其相」下辨相，通寄三法以辨其相。",
    "T33n1717_006:0855b04_39": "漏無漏本是通法，為成接義故立雙非。",
    "T33n1717_006:0855b05_40": "空不空本是別法，一切法趣本是圓法，於一一法，各有三人取解不同者，良由機發故所聞不同。",
    "T33n1717_006:0855b07_41": "又通教菩薩由根利鈍發習不同，故鈍同二乘，直至法華方乃被會；利者爾前接入中道，故使同觀幻有之俗而契真各異。",
    "T33n1717_006:0855b10_42": "所以別圓機發對鈍住空，致成三別。",
    "T33n1717_006:0855b11_43": "是以釋後二接須對通鈍，共成三人同聞異聽，故約漏等以示解源。",
    "T33n1717_006:0855b13_0": "若得此意，於一切法無礙自在。",
    "T33n1717_006:0855b13_1": "於中為四：初正釋三相，次「無量」下明三意，三「何故」下釋疑，四「大品」下引證三人。",
    "T33n1717_006:0855b15_2": "初文又二：初正釋，次「是故」下結。",
    "T33n1717_006:0855b16_3": "初文自有三別。",
    "T33n1717_006:0855b16_4": "初文者。",
    "T33n1717_006:0855b16_5": "三人俱作雙非之名而取解不等，於中為三：初依教立，次「初人」下明行相，三「何者」下重釋。",
    "T33n1717_006:0855b18_6": "「非無漏是遣著」者，無漏無著，由行者著心緣之，今破其著心，故名為「非」，故云「非無漏」也。",
    "T33n1717_006:0855b20_7": "「如緣」下引例釋成，復宗真諦。",
    "T33n1717_006:0855b21_8": "離著云非，還歸無漏，此初人意也，即通鈍根。",
    "T33n1717_006:0855b22_9": "「次人又人」即利根二人也。",
    "T33n1717_006:0855b23_10": "圓人亦云「雙非」者，帶通方便是故爾耳。",
    "T33n1717_006:0855b24_11": "次引《大經》空不空例漏無漏，可以意知。",
    "T33n1717_006:0855b25_12": "次言「三人聞趣」者，初人云「諸法不離空」，義當一切法趣空，故引例云「如瓶如」等，如即空也。",
    "T33n1717_006:0855b27_13": "如瓶是空，十方界空不異瓶空，故十方空皆趣瓶空，即通人也。",
    "T33n1717_006:0855b28_14": "次人聞趣知此但中須脩地前一切諸行，來趣向後以發初地中道之理，即別人也。",
    "T33n1717_006:0855c01_15": "第三人聞即具一切，名之為趣。",
    "T33n1717_006:0855c02_16": "次結中言「或對」者，三真是能對，一俗是所對。",
    "T33n1717_006:0855c03_17": "次明三意，中二：初立，次釋。",
    "T33n1717_006:0855c04_18": "初文云「無量」等者，相接已成赴機形勢，於中復各情等逗緣，去取在地，故云「出沒利物」。",
    "T33n1717_006:0855c06_19": "次釋中二：先釋入真，次釋照俗。",
    "T33n1717_006:0855c06_20": "初入真中云「若隨智證俗隨智轉」等者，若隨智證一俗隨三真轉也。",
    "T33n1717_006:0855c08_21": "以此隨智觀幻有之俗，由隨智轉，證真不同，故成三種二諦之別，並以智證字為句頭，二諦字為句末，從「三人入智」下却釋隨智證真已後，重以證智更照前俗，故使三俗相局不同。",
    "T33n1717_006:0855c12_22": "若成偏真，局照幻俗；成不空真，局照恒沙佛法之俗；成實相真，局照界外不思議俗。",
    "T33n1717_006:0855c14_23": "三釋疑中二：先立疑，次釋。",
    "T33n1717_006:0855c15_24": "釋中云「此是不共般若與二乘共說」者，諸部般若以但不但二種中道不共之法與二乘共說，如云「四諦清淨故真如清淨」等，例方等部非無此義，以方等經多順彈訶，共義稍疎，故判在般若。",
    "T33n1717_006:0855c19_25": "般若於菩薩則成共說，故至下文判麁妙中云方等有說通別入通圓入通。",
    "T33n1717_006:0855c21_26": "四「大品云」去引證三人所見不同。",
    "T33n1717_006:0855c22_27": "初人元在通教，乃至乾慧亦得義云與薩婆若相應；若成別圓，縱入初地初住，亦得通為初發心也。",
    "T33n1717_006:0855c24_28": "以望本人，是初得故，況未入位而非初耶？",
    "T33n1717_006:0855c25_29": "今文別教為「遊戲神通」者，以存教道，讓證屬圓故也。",
    "T33n1717_006:0855c27_30": "若入圓教，借使住前亦得通名坐道場也，即是相似觀行為如佛也。",
    "T33n1717_006:0855c28_31": "為異別教，故在初住，引文同異具如《止觀》第七記。",
    "T33n1717_006:0855c29_32": "次明別二諦，中二：初正釋，次明三意。",
    "T33n1717_006:0856a01_33": "初文又二：初正釋相，次「二乘」下斥小。",
    "T33n1717_006:0856a02_34": "又二：先斥，次引證。",
    "T33n1717_006:0856a03_35": "初文者，二乘在彼頓教，聞別尚自如聾瘂等，故今斥小得引彼文。",
    "T33n1717_006:0856a04_36": "次引證中言「五百聲聞謂說真諦」者，《大經》三十三云：「我雖說一切眾生悉有佛性，眾生不解佛自意語。",
    "T33n1717_006:0856a07_0": "善男子！",
    "T33n1717_006:0856a07_1": "如是語者，後身菩薩尚不能解，況復二乘其餘菩薩？",
    "T33n1717_006:0856a08_2": "我於一時在耆闍崛山與彌勒共論世諦，舍利弗等五百聲聞於是事中都無識者，何況出世第一義諦？」",
    "T33n1717_006:0856a10_3": "疏云：「問：何處為五百說？",
    "T33n1717_006:0856a11_4": "答：一云《華嚴》中如聾如瘂，又云西方經何量，又云天台師云多有所關。」",
    "T33n1717_006:0856a13_0": "又《大經》十五云：「復次如來說於世諦，眾生謂為第一義諦，有時說第一義諦，眾生謂為世諦。」",
    "T33n1717_006:0856a15_1": "是則諸佛境界非二乘所知。",
    "T33n1717_006:0856a15_2": "二乘既以菩薩之俗為真，當知菩薩真俗並非二乘所測。",
    "T33n1717_006:0856a17_3": "次圓接別又二：先正釋，次明三意。",
    "T33n1717_006:0856a18_0": "初文又二：先略立，次「別人」下斥別釋相。",
    "T33n1717_006:0856a18_1": "圓二諦者，又二：先釋二諦，次明三意。",
    "T33n1717_006:0856a19_2": "初文中又四：一立，二釋相，三譬，四明諦意。",
    "T33n1717_006:0856a20_3": "初文但以二諦俱不思議以辨別。",
    "T33n1717_006:0856a21_4": "前列名中以略有其相，如云三諦，各言趣故。",
    "T33n1717_006:0856a22_5": "次釋相中但云相即言濫於通，應從意說，意以一切趣中為真，與百界千如及千如本空為俗而相即，故知今即即彼別教次第三諦，次第即已方成今即。",
    "T33n1717_006:0856a26_6": "何者？",
    "T33n1717_006:0856a26_7": "彼若未即，猶同小空及隨事假對中論即，今若即已三俱圓極，不即而即、即而不即，故有理即乃至究竟，良由於此。",
    "T33n1717_006:0856a29_0": "故知別二諦乃至通藏本妙，本即情謂自殊，故得汝行是菩薩道。",
    "T33n1717_006:0856b01_1": "次譬中，先譬、次合。",
    "T33n1717_006:0856b01_2": "譬中「如如意珠」，如《止觀》第五記。",
    "T33n1717_006:0856b02_3": "彼文具以三譬方顯，此譬俱譬初立及第二釋相。",
    "T33n1717_006:0856b03_4": "四明諦意，可見，用初意以釋之大途自顯。",
    "T33n1717_006:0856b04_5": "次明三意中又二：先釋，次引證。",
    "T33n1717_006:0856b05_6": "「種種緣」即隨情也，即指法華已前；心安疑斷即是法華中意，即是隨智；若情智相對即第三意也。",
    "T33n1717_006:0856b07_7": "四料簡中，初「問真俗應相對」者，應如三藏俗有真無，或如通教幻有幻空，云何別接已去真俗不同？",
    "T33n1717_006:0856b09_8": "答中先列四句，次釋四句。",
    "T33n1717_006:0856b10_9": "初二句可解。",
    "T33n1717_006:0856b10_10": "「別真俗異」者，俗則有無不同，真則唯一中道。",
    "T33n1717_006:0856b11_11": "圓教二諦真俗既融二諦名同，同異相對故成四句。",
    "T33n1717_006:0856b13_12": "從「七種」下寄此料簡，略撮前七種，使文現可覽。",
    "T33n1717_006:0856b14_13": "次「問何不接三藏」者，問三藏二乘永入滅者。",
    "T33n1717_006:0856b15_14": "答中云界內小乘根敗取證，故是昔教二乘人也。",
    "T33n1717_006:0856b16_15": "「餘六是摩訶衍」等者，此置二乘，約通菩薩等於法華前得有接義，故云「餘六」。",
    "T33n1717_006:0856b18_16": "三藏菩薩非但教拙，以未斷惑接義不成，故一教俱廢。",
    "T33n1717_006:0856b19_17": "所言廢者，二乘之人於法華前生滅度想，菩薩復轉成衍中人。",
    "T33n1717_006:0856b20_18": "又通教二乘於法華前得二味益，亦名前進。",
    "T33n1717_006:0856b21_19": "三藏二乘據生滅度想者，縱未入滅，以根敗故菩提心死。",
    "T33n1717_006:0856b23_20": "此並據於法華會前挫言根敗，若至法華根敗復生，故云其不在此會，汝當為宣說，縱已入滅於彼亦聞，故云雖生滅度之想而於彼土得聞是經，無性宗家不見此意。",
    "T33n1717_006:0856b27_21": "問：若不接等者既不接二乘，何故皆會？",
    "T33n1717_006:0856b28_22": "答意者，二義不同，二乘之人於法華前不論被接，法華被會復非是接，具如《止觀》第三記。",
    "T33n1717_006:0856c01_23": "問：但云餘六得去，那簡通教二乘？",
    "T33n1717_006:0856c02_24": "答：通是衍教初門，觀境俱巧堪入不空，故云得去。",
    "T33n1717_006:0856c03_25": "小人寄此，是故不論。",
    "T33n1717_006:0856c03_26": "餘如向說。",
    "T33n1717_006:0856c03_27": "問：此是法華滅化之文，小人正應得去。",
    "T33n1717_006:0856c04_28": "答：接義本在《法華經》前，於中仍是菩薩；今借得去之語，以證菩薩迴心，據教而論不必皆去。",
    "T33n1717_006:0856c07_0": "三判中二：先約七重即是約教，次約五味。",
    "T33n1717_006:0856c08_0": "前文又二：先單約七重，次約三意。",
    "T33n1717_006:0856c08_1": "初文者自有七重，七重展轉前麁後妙，未窮圓極，故雖妙猶麁。",
    "T33n1717_006:0856c10_2": "初三藏中二：初立，次「二諦」去斥。",
    "T33n1717_006:0856c11_0": "然前立中還用後教立之，乃可得云「半字引鈍及蠲除」等。",
    "T33n1717_006:0856c12_1": "「論」謂界內愛論見論，涉此二者唐喪其功，義之如戲。",
    "T33n1717_006:0856c13_2": "復更斥云「二諦不成」，意如前說。",
    "T33n1717_006:0856c14_3": "次通教中言「滿字」者，若對四教即後三為滿，今對七重故後六為滿。",
    "T33n1717_006:0856c15_4": "別教譚理不融，如判四諦中說。",
    "T33n1717_006:0856c16_5": "次約三意者，文為二：初離判，次「又束」下束判。",
    "T33n1717_006:0856c17_6": "初中先標、次判。",
    "T33n1717_006:0856c18_7": "判中教教之中皆先自約情等三意以判麁妙，次入後教展轉漸益，故借五味義以顯益相，故漸廢前淺以興後深。",
    "T33n1717_006:0856c20_8": "初三藏又三：先立，次判，三譬。",
    "T33n1717_006:0856c21_9": "初立中四：初立隨情，次「執實」下斥情立智。",
    "T33n1717_006:0856c22_10": "教語本實，凡情未悟執之成見；見即煩惱，為因故果浩然不息。",
    "T33n1717_006:0856c24_11": "「若能」下正明情智，賢位二諦合為俗，聖位二諦合為真。",
    "T33n1717_006:0856c25_12": "次「從四果」去正明隨智。",
    "T33n1717_006:0856c25_13": "次「隨情」下判，即當此教中智妙情麁，若爾情智則是亦妙亦麁，真妙俗麁故也。",
    "T33n1717_006:0856c27_14": "三「譬如」下即鹿苑時意也。",
    "T33n1717_006:0856c28_15": "次「既成」下明下六重，中二：先釋，次結。",
    "T33n1717_006:0856c29_16": "六中各有情智，不細各明者，由用情等於諸部中次第調熟，令鈍根菩薩及二乘人堪入法華隨智故也。",
    "T33n1717_006:0857a02_17": "故寄生熟二蘇，通總而說。",
    "T33n1717_006:0857a03_18": "初言「既成」者，得羅漢已聞大不謗，故云「體信」。",
    "T33n1717_006:0857a04_19": "入聞於大、出猶住小，不同畏懼王等之時，故云「無難」。",
    "T33n1717_006:0857a05_20": "即用情等三意說通等三者，鹿苑以成藏人，於其不復須藏，故但說通，即於此座復以別圓而接通者，並對而說、彈斥而說，即當相入意也。",
    "T33n1717_006:0857a08_21": "「令其」下即明說意，意欲令其轉成生蘇，謂受彈斥令歎大自鄙即其益相，通教利根及別圓人自於一邊得益無妨。",
    "T33n1717_006:0857a11_22": "「是時」下亦舉譬。",
    "T33n1717_006:0857a12_23": "次「心漸」等者，至般若中不復同前悲泣之時，故云「通泰」。",
    "T33n1717_006:0857a13_24": "「即為三意說別」等者，前於方等中義已成通，故至般若唯須此二。",
    "T33n1717_006:0857a14_25": "「明不共」等者，說部意也。",
    "T33n1717_006:0857a15_26": "意雖不共，猶有方等，新受小者至此須通，亦有衍門傍得小者，是故兼用。",
    "T33n1717_006:0857a17_27": "上智加被故云「命領」。",
    "T33n1717_006:0857a17_28": "長者之宅為大乘家，諸珍寶物為不思議業，業即金等付與諸子。",
    "T33n1717_006:0857a19_29": "化他為「出」，自行為「入」，又化功為「入」。",
    "T33n1717_006:0857a20_0": "「皆使令知」即熟蘇益相，得此益已義成別人，即於此座以圓入之令堪入法華。",
    "T33n1717_006:0857a21_1": "「既知」下譬，故兩味中即是衍中五重之相。",
    "T33n1717_006:0857a22_2": "「諸佛」下即是第六法華意也。",
    "T33n1717_006:0857a23_3": "雖純醍醐亦用情等，如三周中各有異名，即其事也。",
    "T33n1717_006:0857a24_4": "「是則」下總結六重。",
    "T33n1717_006:0857a25_5": "次束判中，離謂別約情等諸味不同，束謂總束一代為隨情等三，如前兩教雖有情等三意，今束為一隨情，故云「一向」。",
    "T33n1717_006:0857a27_6": "「別入通去」有中道故智，帶方便故情。",
    "T33n1717_006:0857a28_7": "圓雖三意對前諸味，今但成智，說則成語，準智可知。",
    "T33n1717_006:0857b01_8": "次料簡中「問前二二諦一向是隨情」等者，問此中問文，判前兩教俱屬隨情，與《止觀》中判三假文及此文前第二卷中但以三藏而為隨情、餘並隨理，同異云何？",
    "T33n1717_006:0857b04_9": "答：此有三別：一者彼以小衍相對，是故三藏獨屬隨情；此以權實二理相對，是故前二俱屬隨情。",
    "T33n1717_006:0857b07_0": "二者彼為通申觀門，且斥三藏以為隨事；此為申於《法華經》意，須以中道而為隨理。",
    "T33n1717_006:0857b09_0": "三者彼明三假，三假是俗，藏通二俗即不即異，故彼文判事理不同。",
    "T33n1717_006:0857b10_1": "此判二諦，二諦俱權不會中理，是故此判俱屬隨情。",
    "T33n1717_006:0857b11_2": "答中以第一義對三悉者，前二無中故。",
    "T33n1717_006:0857b12_3": "次約五味，如文。",
    "T33n1717_006:0857b13_4": "四開權，中二：先標、次釋。",
    "T33n1717_006:0857b13_5": "釋中三：初總舉三世佛出世意，次舉論以證佛意，三「始見」下正明開相。",
    "T33n1717_006:0857b15_6": "初文意者，非止釋尊，三世佛化皆然，故知三世如來凡出世處，皆悉為開佛知見故。",
    "T33n1717_006:0857b17_7": "次文者又二：先引論，次「必非」下釋論意。",
    "T33n1717_006:0857b18_8": "秖以入實名為「華臺」，以內心同佛入實故，故使外器同佛處臺。",
    "T33n1717_006:0857b19_9": "三正開中三：初略明今日入實施權，次「有人」下明久遠施權入實，三「其未入」下正明今經開權顯實。",
    "T33n1717_006:0857b21_10": "初文又二：初正明入實開權，次明機感之相。",
    "T33n1717_006:0857b23_0": "初文又二：初明入實，次「為未入」下明施權。",
    "T33n1717_006:0857b24_0": "初謂華嚴利根菩薩已入實竟。",
    "T33n1717_006:0857b24_1": "其別菩薩且置不論，以此菩薩猶易開故，其難開者更以小起，故次為施鹿苑等教，故名為諸前。",
    "T33n1717_006:0857b27_0": "三藏單次五重中，如前七重中文意亦可見。",
    "T33n1717_006:0857b28_1": "次感應可見。",
    "T33n1717_006:0857b28_2": "次明久遠中二：初出舊，次「今言」下正解也。",
    "T33n1717_006:0857b29_3": "「弄引」秖是方便耳，如《止觀》記。",
    "T33n1717_006:0857c01_4": "於中又二：先明久遠施權，次明入實。",
    "T33n1717_006:0857c01_5": "初又二：先重敘寂場為況，次展轉明久。",
    "T33n1717_006:0857c02_6": "初文者，除已入者及中間入者，盡是法華方便。",
    "T33n1717_006:0857c03_7": "「所以光照他土」至「為頓開漸」者，初他土者，從「又覩諸佛」下四行說頓也。",
    "T33n1717_006:0857c05_8": "從「若人遭苦」下三行漸初也，即是鹿苑。",
    "T33n1717_006:0857c06_9": "從「文殊師利我住於此」下三十二行半方等般若，此他土漸頓也。",
    "T33n1717_006:0857c07_10": "寂場兼權頓，後為一獨而施三漸，以一漸兼頓取機不得，故至鹿苑及餘二味。",
    "T33n1717_006:0857c09_11": "次「文殊」下正展轉明久，於中又三：初正明，次「文云」下引證，三「當知」下結。",
    "T33n1717_006:0857c11_12": "是則本迹兩文中施化，未入實者並為今日法華弄引，故知菩薩本初發心已後所化眾生，乃至成道已後經於如許塵界劫數，處處成熟今方入實。",
    "T33n1717_006:0857c14_13": "當知實道何易可階，況復今世猶自未入，尚在未來遠遠方得，豈非煩惱厚重根性難迴，不蒙如來善巧之力，何有入期？",
    "T33n1717_006:0857c17_14": "故覩斯妙旨，應勤思勤聽。",
    "T33n1717_006:0857c18_15": "重之！",
    "T33n1717_006:0857c18_16": "重之！",
    "T33n1717_006:0857c18_17": "證結可知。",
    "T33n1717_006:0857c18_18": "次「本來」下明入實，中又二：初明久遠入實，次明今世入實。",
    "T33n1717_006:0857c20_19": "以今昔施化節節實益，豈待今耶？",
    "T33n1717_006:0857c20_20": "今世文云「與本入者不異」者事有本迹，今古理齊故，今入本入理無差別。",
    "T33n1717_006:0857c22_21": "三今經入，中二：先正明開，次「若如」下歎教斥偏。",
    "T33n1717_006:0857c23_22": "初文又五：先竪約四味論開，次「諸教」下約諸味中諸教橫開，三「三藏」下舉難況易，四「文云」下引證，五「此即」下總結。",
    "T33n1717_006:0857c26_23": "初如文。",
    "T33n1717_006:0857c26_24": "次文中云「諸教之中或五三二一味及全生者」者，通指四味，名為諸教。",
    "T33n1717_006:0857c28_25": "且如方等般若，初證二乘名為一味；若鹿苑已證得彈斥益，名為二味；得洮汰益，名為三味。",
    "T33n1717_006:0858a01_26": "若諸菩薩於前諸教能斷見思，名住二味；能斷無知，名住三味；能伏無明，名住四味。",
    "T33n1717_006:0858a03_27": "若住四味已成妙行，故此不論。",
    "T33n1717_006:0858a04_28": "全未伏通惑，名為「全生」。",
    "T33n1717_006:0858a04_29": "華嚴鹿苑應論顯密，思之可見。",
    "T33n1717_006:0858a05_30": "此約橫論不關竪入。",
    "T33n1717_006:0858a06_31": "若竪入者，鈍根菩薩及二乘人，依次歷教不論增減三況可見，不改本位即麁成妙，故云「當門」。",
    "T33n1717_006:0858a08_32": "引證中云「七寶大車」者，各稱本習而入圓乘，本習不同圓乘非一。",
    "T33n1717_006:0858a09_33": "五結，如文。",
    "T33n1717_006:0858a10_34": "次歎斥中二：先總歎，次「人不見」下得失。",
    "T33n1717_006:0858a11_35": "初又三：初約化儀，次佛意，三教旨。",
    "T33n1717_006:0858a11_36": "次得失又二：先失、次得。",
    "T33n1717_006:0858a12_37": "初文云「輕慢不止舌爛口中」者，不了《法華》宗極之旨，謂記聲聞事相而已，不如《華嚴》、《般若》融通無礙。",
    "T33n1717_006:0858a14_38": "如此說者諫曉不止，舌爛何疑？",
    "T33n1717_006:0858a15_39": "如彭城寺嵩法師云：佛智流動。",
    "T33n1717_006:0858a16_40": "至無常時，舌爛口中，猶不易志。",
    "T33n1717_006:0858a17_0": "又如《大經》第五云：「我今為諸聲聞諸弟子等說毘伽羅論，所謂如來常存不變，若有說言如來無常，云何是人舌不墮落？」",
    "T33n1717_006:0858a19_1": "又云：「若有說言如來許畜奴婢僕使，舌則卷縮。」",
    "T33n1717_006:0858a20_2": "如是乘戒兩門謗皆舌壞，故知若言事相者，不見一代獨顯之妙，不見般若付財之能，般若融通與法華何異？",
    "T33n1717_006:0858a23_3": "二乘於昔自無悕取，至今方云「不求自得」，已今當妙，於茲固迷，舌爛不止，猶為華報。",
    "T33n1717_006:0858a25_4": "謗法之罪苦流長劫，具如《止觀》第四逆流十心中說。",
    "T33n1717_006:0858a26_5": "次「若得」下，明得中又二：先正明得，次「攝大乘」下重破教道。",
    "T33n1717_006:0858a28_6": "初文又四：初約法以明得，次約三世佛以明得，三舉涅槃以釋疑，四結勸。",
    "T33n1717_006:0858b01_0": "初文者，有一毫之善咸至菩提，穿鑿權實、牢籠本迹，故云「意氣博遠」。",
    "T33n1717_006:0858b02_1": "大小互入，故云「更相」。",
    "T33n1717_006:0858b03_2": "越教相接，故云「間入」。",
    "T33n1717_006:0858b03_3": "從淺至深，故云「繡淡」。",
    "T33n1717_006:0858b04_4": "取機顯祕，故云「精微」。",
    "T33n1717_006:0858b04_5": "味味益遍，故云「橫周」。",
    "T33n1717_006:0858b05_6": "俱至法華，故云「竪窮」。",
    "T33n1717_006:0858b05_7": "次「二萬」下約佛者，應具如五佛章門，今略指燈明、彌勒等耳。",
    "T33n1717_006:0858b07_8": "承上曰「仰」，雖佛無優劣，我既施權同彼顯實，高尚實理，故云「仰同」。",
    "T33n1717_006:0858b08_9": "三釋疑者，疑云：法華既已顯實，涅槃何復施權？",
    "T33n1717_006:0858b09_10": "故即釋之。",
    "T33n1717_006:0858b10_11": "釋言「贖命重寶」者，《涅槃》十四云：「如人七寶不出外用，名之為藏，是人所以藏積此寶，為未來故，所謂穀貴賊來侵國，值遇惡王為用贖命，財難得時乃當出用。",
    "T33n1717_006:0858b13_12": "諸佛祕藏亦復如是，為未來世諸惡比丘畜不淨物，為四眾說如來畢竟入於涅槃，讀誦外典，不教佛經，如是等惡出現世時，為滅諸惡為說是經。",
    "T33n1717_006:0858b17_13": "是經若滅，佛法則滅。」",
    "T33n1717_006:0858b17_14": "今家引意指《大經》部以為重寶，若消此文應有單複兩義。",
    "T33n1717_006:0858b19_15": "所言複者，謂乘及戒。",
    "T33n1717_006:0858b19_16": "若言不許畜八不淨，此是戒門事門。",
    "T33n1717_006:0858b20_17": "若說如來畢竟涅槃及遮外典，此是乘門理門。",
    "T33n1717_006:0858b21_18": "以彼經部前後諸文皆扶事說常，若末代中諸惡比丘破戒說於如來無常，及讀誦外典，則並無乘戒，失常住命，賴由此經扶律說常則乘戒具足，故號此經為贖常住命之重寶也。",
    "T33n1717_006:0858b25_19": "所言單者，唯約戒門。",
    "T33n1717_006:0858b26_20": "彼經扶律，律是贖常住命之重寶也。",
    "T33n1717_006:0858b27_21": "所以法華明常已足更說贖命者，為護圓常，鄭重殷勤，如人抵掌，重叮嚀耳。",
    "T33n1717_006:0858b29_22": "《說文》云：「抵掌者，側手擊也。」",
    "T33n1717_006:0858b29_23": "四結勸中云「觀此」等者，且如諸法實相，即云百界千如，心佛眾生三無差別，乃至本因為今弄引，豈以劣見稱此經王？",
    "T33n1717_006:0858c03_24": "「莫以人情局彼太虛」者，勿以世情偏取如來赴機之說，局彼法華博遠意氣太虛之量。",
    "T33n1717_006:0858c05_25": "次斥教道中二：初舉論師謬謂，次「今試」下明今家斥失。",
    "T33n1717_006:0858c06_26": "初云「攝大乘十勝相」者，彼論始終秖明十種勝相之義，分為十品。",
    "T33n1717_006:0858c08_27": "論初云：「菩薩欲顯大乘功德，依大乘教說如是言。",
    "T33n1717_006:0858c09_28": "諸佛世尊有勝相義，所說無等過於餘教。",
    "T33n1717_006:0858c10_29": "言勝相者有十：一依止，二應知，三入應知，四因果，五入因果脩差別，六於差別依於戒學，七於中依心學，八於中依慧學，九學果寂滅，十智差別。」",
    "T33n1717_006:0858c13_30": "論文先列，次生起。",
    "T33n1717_006:0858c14_31": "釋初勝相，明第八識生十二因緣義。",
    "T33n1717_006:0858c15_32": "言依止者，謂所依也。",
    "T33n1717_006:0858c15_33": "真諦所譯則依菴摩羅，後代諸譯並依黎耶，如其各計成自他性，一論二譯尚生二計，況諸部耶？",
    "T33n1717_006:0858c18_34": "論師以黎耶依持，破於《地論》，故云「翻宗」。",
    "T33n1717_006:0858c19_0": "「翻」者改也。",
    "T33n1717_006:0858c19_1": "令地論宗破歸我攝宗。",
    "T33n1717_006:0858c19_2": "次明今家斥中為八：初總，舉迹中十妙。",
    "T33n1717_006:0858c20_3": "次別，以初妙比破。",
    "T33n1717_006:0858c21_4": "三「四悉」下以逗機比決。",
    "T33n1717_006:0858c21_5": "四「彼直」下斥偏。",
    "T33n1717_006:0858c22_6": "五「因緣」下展轉比決。",
    "T33n1717_006:0858c22_7": "六「當知」下結歎。",
    "T33n1717_006:0858c22_8": "七「天竺」下舉勝況劣。",
    "T33n1717_006:0858c23_9": "八「思自」下結。",
    "T33n1717_006:0858c23_10": "初如文。",
    "T33n1717_006:0858c23_11": "次文者，且以迹中十妙之初境妙少分，比彼十勝相之初相全分，於少分中尚有所漏，四句之中但得自他一句而已，故上斥云「有所漏」也。",
    "T33n1717_006:0858c27_12": "況破則俱破，立則俱立，不同彼論唯計一句，故今文云「不思議因緣」，豈同論文黎耶、摩羅自他因緣耶？",
    "T33n1717_006:0858c29_13": "文雖雙舉，計必偏執，如新舊兩譯，亦如地論南北二道還成性過，各計不同。",
    "T33n1717_006:0859a02_14": "今不思議離四性計，豈同彼論各計不同耶？",
    "T33n1717_006:0859a03_15": "三逗機中四悉俱立，不同彼論唯立一句。",
    "T33n1717_006:0859a04_16": "四斥偏中彼計一句為一道，「不見」下舉今得顯彼失，四味增減為開合，頓漸可知。",
    "T33n1717_006:0859a06_17": "由教行別，故情智等不同。",
    "T33n1717_006:0859a06_18": "第五意者，境妙有六，其但得一少分故也，況復餘耶？",
    "T33n1717_006:0859a08_19": "六「當知」下結。",
    "T33n1717_006:0859a08_20": "「鱗沓重積」等者，十妙生起如鱗，皆具諸法如沓，於一一妙，若鱗若沓亦復如是。",
    "T33n1717_006:0859a10_21": "第七意中「真丹」，義如《止觀》第二記。",
    "T33n1717_006:0859a11_22": "八結文，可知。",
    "T33n1717_006:0859a11_23": "次明三諦中又二：初依他教以立名義，次正開章解釋。",
    "T33n1717_006:0859a12_24": "初文中又三：初依他經立名，次依今經例立，三問答料簡。",
    "T33n1717_006:0859a14_25": "初二如文。",
    "T33n1717_006:0859a14_26": "三料簡中先問、次答。",
    "T33n1717_006:0859a14_27": "答中三：初舉《勝鬘》以例《涅槃》用斥來問，次重舉《楞伽》以例餘經用酬來難，三結。",
    "T33n1717_006:0859a16_28": "初文二：先總斥，次釋，次例，三結可知。",
    "T33n1717_006:0859a17_29": "次正明三諦中自三：初又二，先明去取即是來意，次正釋五文。",
    "T33n1717_006:0859a19_30": "初文中「約別入通點非漏非無漏」者，於真諦中點示中道故云雙非，當教論中既異於空，故有雙非也。",
    "T33n1717_006:0859a21_31": "「一三三一如止觀」者，如第三卷顯體中及第七卷破橫竪中。",
    "T33n1717_006:0859a22_32": "判中亦二，約教約味開，如文。",
    "T33n1717_006:0859a23_33": "六明一諦，又為三：初分別，次判，三開。",
    "T33n1717_006:0859a24_34": "初又二：初法、次譬。",
    "T33n1717_006:0859a24_35": "譬中但通云轉不轉相對以明一諦，即一實諦是不轉故也。",
    "T33n1717_006:0859a26_36": "所言「如醉未吐見日月轉」等者，第二云：「諸比丘白佛言：世尊！",
    "T33n1717_006:0859a27_37": "譬如醉人其心眩亂，視諸山川城郭宮殿日月星辰，皆悉迴轉。",
    "T33n1717_006:0859a29_38": "若有不脩苦無常想無我等想，不名為聖。",
    "T33n1717_006:0859b01_39": "佛便迴此醉人之譬，反斥比丘云：汝向所引醉人譬者，但知文字而不知義。",
    "T33n1717_006:0859b02_40": "何等為義？",
    "T33n1717_006:0859b03_41": "如彼醉人，見上日月實非迴轉生轉想，眾生亦爾，為諸煩惱無明所覆生顛倒心，我計無我等，當知比丘！",
    "T33n1717_006:0859b05_42": "無明未吐謂有二諦，本日如一諦，轉日如世諦。」",
    "T33n1717_006:0859b06_43": "此帶實二諦也。",
    "T33n1717_006:0859b07_44": "若二乘人於轉日上復生轉想，故二乘人以菩薩俗謂為真諦，故下文云：「三藏全是轉二，即二乘二諦」也。",
    "T33n1717_006:0859b09_45": "是故《大經》十二，七種二諦文末說一實諦。",
    "T33n1717_006:0859b10_46": "文殊難言，即是如來、虛空、佛性無差別耶？",
    "T33n1717_006:0859b11_47": "此難意者，若唯一實，如來、佛性應同虛空。",
    "T33n1717_006:0859b12_48": "佛言：有苦有諦有實，三亦如是。",
    "T33n1717_006:0859b13_49": "如來非苦非諦是實虛空，佛性亦復如是。",
    "T33n1717_006:0859b14_50": "是則唯一實諦。",
    "T33n1717_006:0859b14_51": "次判中亦先約教、次約味，文中亦且通以轉不轉對辨麁妙。",
    "T33n1717_006:0859b16_0": "若歷諸教，教教如之。",
    "T33n1717_006:0859b16_1": "次「三藏」下約五味，中二：先正明，次借《地持》以顯一實。",
    "T33n1717_006:0859b17_2": "初文略無華嚴教意者，合在下文，云「諸大乘」即其意也。",
    "T33n1717_006:0859b19_3": "不煩文故，合在下耳。",
    "T33n1717_006:0859b19_4": "故知文意以證道明中為不轉妙，教道亦屬帶轉故也。",
    "T33n1717_006:0859b20_5": "次借《地持》中二：初借《地持》，次寄此文後約行人破執。",
    "T33n1717_006:0859b22_6": "初文二：初引文，次正明今意。",
    "T33n1717_006:0859b22_7": "初有兩番意者，前文約行，次文約教。",
    "T33n1717_006:0859b23_8": "初言「地持明地相」等者，地相謂地前迴向位中道觀雙流地相現前，登地已去明真實法稱為地實，初地即是初住故也。",
    "T33n1717_006:0859b26_9": "次文言「又教門」等者，依教道義，以四悉檀說登地法名為教道，故知初地已上仍存教道，若說十地已證之法即證道也。",
    "T33n1717_006:0859b29_10": "凡釋別義多用此意，具如《止觀》第三記。",
    "T33n1717_006:0859c01_11": "次今意者，借於此文證權實部。",
    "T33n1717_006:0859c02_12": "《法華》已前如地相教道，至《法華經》猶如地實及以證道，說佛自證，名為地實，約佛自行，故云證道。",
    "T33n1717_006:0859c04_13": "次寄此文後約於行人破執等者，破末代執者，諦雖是妙執故成麁，破其執情不破所執，所執本妙非關人情。",
    "T33n1717_006:0859c07_14": "開麁，如文。",
    "T33n1717_006:0859c07_15": "無諦者，秖前諸諦理不可說，故名為無。",
    "T33n1717_006:0859c08_16": "若通論者，大小皆有無諦，通即別故別乃成通，如《婆沙》云：「佛經中說一諦無諦。",
    "T33n1717_006:0859c10_17": "問：有四諦義，云何但云一諦等耶？",
    "T33n1717_006:0859c11_18": "尊者波奢說，一諦者苦諦，無第二苦，乃至道諦無第二道。",
    "T33n1717_006:0859c12_19": "復次一諦者，謂滅諦，為破外道種種解脫故。",
    "T33n1717_006:0859c13_20": "復次一諦者，謂道諦，能盡惡道苦故。",
    "T33n1717_006:0859c14_21": "又佛說二諦者，謂世諦、第一義諦，或云世諦謂苦集，第一義諦謂道滅。",
    "T33n1717_006:0859c16_22": "前合四諦為二，正用此意。",
    "T33n1717_006:0859c16_23": "復有說者，世諦謂苦集滅，第一義諦謂道諦。",
    "T33n1717_006:0859c17_24": "評者曰：四諦亦是世諦，亦是第一義諦。",
    "T33n1717_006:0859c18_25": "如苦集是世諦；苦空無常集因緣生是第一義。",
    "T33n1717_006:0859c19_26": "滅是世諦者，如佛說言如城園林；是第一義諦者，盡止妙離。",
    "T33n1717_006:0859c21_27": "道是世諦者，佛說道諦如筏如山如梯如樓；是第一義諦者，道如迹乘。",
    "T33n1717_006:0859c22_28": "若四諦盡是第一義者，世諦說陰界入，第一義諦亦說陰界入。」",
    "T33n1717_006:0859c24_29": "彼小乘中尚開合四諦為世諦、第一義等，況復大乘？",
    "T33n1717_006:0859c25_30": "於中先正明無諦，次問答料簡。",
    "T33n1717_006:0859c26_31": "初文又二：初別約極理以明無諦，次通約諸教以明無諦。",
    "T33n1717_006:0859c27_32": "前明一諦亦有通別二義不同，故今亦爾。",
    "T33n1717_006:0859c28_33": "理無二極，故同歸一無，眾生緣異，故復歷教。",
    "T33n1717_006:0859c29_34": "初中三：初正立無諦，次「一一」下判麁妙，三「不可說亦不可說」下明絕待即是開麁。",
    "T33n1717_006:0860a02_35": "次文又二：初四教，次五味。",
    "T33n1717_006:0860a03_36": "初文二：先列四教，次明判開。",
    "T33n1717_006:0860a03_37": "初四教如文。",
    "T33n1717_006:0860a04_38": "次從「前不可說」去判，次「若麁異妙」下開。",
    "T33n1717_006:0860a05_0": "準上下文，例應在五味後開，今隨便各明，於理無失。",
    "T33n1717_006:0860a06_1": "次約五味中，初判，次從「開麁如前」者例前四教開。",
    "T33n1717_006:0860a07_2": "次料簡中有三重問答，初問者通約諸教為問，所言「無諦」者，秖應如前歷教明實別約極理，理即一實，如何諸教並論無諦？",
    "T33n1717_006:0860a10_3": "答意者，為破執理而生戲論，是故云「無」。",
    "T33n1717_006:0860a11_4": "大小乘教既並有理，是故大小俱論無諦。",
    "T33n1717_006:0860a12_5": "故引例云，滅本無惑，緣滅生惑，如三界利鈍一十九使，但破能執，不破所緣，今意亦爾。",
    "T33n1717_006:0860a14_6": "次問者，小乘未得執成戲論，是故須破；若實證得，理仍是權，是故亦破。",
    "T33n1717_006:0860a15_7": "今以此意例難於大，既得大小通論無諦，亦應大小得否俱破？",
    "T33n1717_006:0860a17_8": "答云「不例」者，小乘得否俱皆有惑，是故俱破。",
    "T33n1717_006:0860a18_9": "大乘不得有惑須破，得即無惑，得何須破？",
    "T33n1717_006:0860a19_10": "是故不例。",
    "T33n1717_006:0860a19_11": "次問意者，小乘是權，破權名無；大乘是實，實諦非無，何故中道亦名無諦？",
    "T33n1717_006:0860a21_12": "答意者，實如所問，於實得者不須云無。",
    "T33n1717_006:0860a22_13": "今云無者為未得者。",
    "T33n1717_006:0860a23_14": "次諸境開合者，文中二：初明來意，次正明開合六境，依文次第，以後後境，盡向上合。",
    "T33n1717_006:0860a25_15": "十如居初，是故先以因緣合如；四諦第三，是故次以四諦合二；下去展轉以下合上即為六章。",
    "T33n1717_006:0860a27_16": "初文言「命」者召也、起也，故以初章名為「命章」。",
    "T33n1717_006:0860a28_17": "「絕言稱歎」者，文云「止舍利弗不須復說」。",
    "T33n1717_006:0860a29_18": "絕言歎已，次歎絕言之境即十如也。",
    "T33n1717_006:0860b01_19": "故云「諸法實相，所謂諸法如是性相體力」等。",
    "T33n1717_006:0860b02_20": "「今更說五境云何同異」者，前已說六境，今以五境與十如義名異義同，餘下合上意亦如是，故更明之。",
    "T33n1717_006:0860b04_21": "於中有四：先正明離合，次準前例立隨情等三，三問答釋疑，四問答通經。",
    "T33n1717_006:0860b06_22": "以此經義通於諸境，不同他人名義俱塞。",
    "T33n1717_006:0860b07_23": "般若種種名，解脫、法身亦爾，多諸名字等，具如《止觀》第三記。",
    "T33n1717_006:0860b08_24": "如此解者則使一切佛教名異義同，無不通暢，若得此意無礙自在，故有開合門來。",
    "T33n1717_006:0860b10_25": "初文因緣合十如者，若得前來十如總釋之意，相以據外等來對銷，因緣義同，顯然可見。",
    "T33n1717_006:0860b12_26": "於中為二：先開合意，次正開合又二：先正合，次略指。",
    "T33n1717_006:0860b13_27": "初又二，前合思議兩番，次合不思議兩番，二文各有總別兩對。",
    "T33n1717_006:0860b15_28": "初文者，先對、次結。",
    "T33n1717_006:0860b15_29": "對中先別，如文。",
    "T33n1717_006:0860b16_30": "次總對者，因緣總而十如別，故云「總」。",
    "T33n1717_006:0860b16_31": "總以因緣合為三道，兩番合十如故云也。",
    "T33n1717_006:0860b17_32": "「此兩」下結，如文。",
    "T33n1717_006:0860b18_33": "次後兩番者，為二：初正對，次「若細」下辨通別。",
    "T33n1717_006:0860b19_34": "初文先標、次對。",
    "T33n1717_006:0860b19_35": "對中先別，亦是別別以緣對如。",
    "T33n1717_006:0860b20_36": "次總者，亦總合以為三道，三道即理性三德，故云「在內」等。",
    "T33n1717_006:0860b21_37": "次文云「四聖節節有異」者，如前釋中四教諸聖各各不同，居在界外，莫不皆有十二有支，如《止觀》攝法中，因緣逆順等各有其相，以前四聖同為圓釋。",
    "T33n1717_006:0860b25_38": "如前釋中云「無明轉即變為明」等，總釋中云「三道即是性德三德」，故云在內成性。",
    "T33n1717_006:0860b27_39": "二乘菩薩應從次第，何故合耶？",
    "T33n1717_006:0860b27_40": "且從久遠種性邊說，若從末說應須分四。",
    "T33n1717_006:0860b28_41": "次以四諦合如緣者，若知苦集秖是緣生，道滅秖是緣滅，十如自分界內界外各有生滅等，何俟更合？",
    "T33n1717_006:0860c02_42": "為不了者謂名義俱異，故合令義同，皆取器類大同總略而會，若更縷碎恐煩雜故。",
    "T33n1717_006:0860c04_43": "如無量無作中云「界外四聖涅槃」者，涅槃之名通大小故，且用言之，故云「亦是般若解脫，亦是法身」也。",
    "T33n1717_006:0860c06_44": "四諦合因緣者，但知因緣有生無生等，四諦有世出世，各各合之，文相最顯。",
    "T33n1717_006:0860c08_45": "次七重二諦合於如緣及四諦者，若知俗諦秖是苦集，真諦秖是道滅，四種相入故成七種，前之四諦既已與如緣合，則七二合三了了可見；亦為未了，故重合之。",
    "T33n1717_006:0860c12_46": "今亦不委細，但通總而合。",
    "T33n1717_006:0860c12_47": "七中但是屬界內俗，即對界內二種苦集；屬界內真，即對界內道滅。",
    "T33n1717_006:0860c14_48": "復有一俗含於真俗，故云有邊無邊可對界內四諦。",
    "T33n1717_006:0860c15_49": "復有一真含於真中，故云空不空邊則分對兩處道滅；界外苦集，例此可思，乃至例於如緣可見。",
    "T33n1717_006:0860c17_50": "次五三諦合上四文者，若得二諦三諦離合之相，二諦既已合上三竟，即知三諦與上四同，亦無俟復合，亦為不了者耳。",
    "T33n1717_006:0860c20_51": "又復更欲取器類同者通總而合，故重合之。",
    "T33n1717_006:0860c21_52": "如合因緣中文云今且用去，即其相也。",
    "T33n1717_006:0860c22_53": "以五種真是思議滅，亦是不思議生等，亦如五三合七二中前四種不被合等，亦如二俗即是五俗，二真即是五真，即分空不空邊，空為五真，不空為五中等，並是通總類例而合，故重明之。",
    "T33n1717_006:0860c27_54": "次一實合五者，前釋一實有通有別，今且從別故簡權取實。",
    "T33n1717_006:0860c28_55": "若依通者，應云與四聖十如同四，十二緣滅同四，四諦中滅同七，二諦與七真同，五三諦中與五中同。",
    "T33n1717_006:0861a02_56": "言有同不同者，與圓中同，不與別中同也、不與但空真同也。",
    "T33n1717_006:0861a03_57": "次無諦中二：先以無合六，次以無合無。",
    "T33n1717_006:0861a04_58": "初者，前文列中唯列六章，釋中亦因一實便釋無諦。",
    "T33n1717_006:0861a05_59": "今於開合亦對前六，名異義同，別對何妨。",
    "T33n1717_006:0861a06_60": "言「與十如同」者，約究竟等邊得作此說，若相性等非無別異，如六道相性未名無諦，四聖但得通名無諦。",
    "T33n1717_006:0861a09_61": "若別指一實，唯一無諦，然諸界中莫不皆如，故且通取故。",
    "T33n1717_006:0861a10_62": "次文云諸無明滅，諸不可說七真五中等也。",
    "T33n1717_006:0861a11_63": "次以無合無又二：初合、次結意。",
    "T33n1717_006:0861a12_64": "初文者，若無諦不無，無翻成有，故為破執立無合無。",
    "T33n1717_006:0861a13_65": "次明三意。",
    "T33n1717_006:0861a14_66": "前文唯約七二諦辨，今以七二諦例餘五境，其相可識故不委論。",
    "T33n1717_006:0861a15_67": "三問答釋疑中，先問境意，既開權顯實唯應一實，何故紛葩六相不同？",
    "T33n1717_006:0861a17_68": "復相間入情智出沒。",
    "T33n1717_006:0861a17_69": "次答中二：先總明諸紛葩之意，次正約味明紛葩之相。",
    "T33n1717_006:0861a19_70": "於中又二：先法、次譬。",
    "T33n1717_006:0861a19_71": "初文又二：先釋、次結。",
    "T33n1717_006:0861a20_72": "初者，此並如來無謀之巧，致使說境離合殊途，鑒理之智奚嘗增減？",
    "T33n1717_006:0861a21_73": "然同體妙用不動而運，故能逗物施設參差，照彼妙機，理藏平等，不謀而感致益不空，故獲諸味。",
    "T33n1717_006:0861a23_74": "若橫若竪、若顯若密，雖種熟脫異，入祕藏不殊。",
    "T33n1717_006:0861a25_75": "次結，可知，譬中先譬、次況。",
    "T33n1717_006:0861a25_76": "四問答通經者，問可知。",
    "T33n1717_006:0861a26_77": "答中意者，此經文狹但略指而已，以諸領付並在般若，是故此中指彼所付，今略引當文十如，如文。",
    "T33n1717_006:0861a28_78": "十二緣中引〈譬喻品〉者，虛妄即是無明故也。",
    "T33n1717_006:0861a29_79": "若已有無明必有十一。",
    "T33n1717_006:0861b01_80": "〈方便品〉者，既不通昔教，且約為佛種緣，故通該二義。",
    "T33n1717_006:0861b02_81": "次四諦中既有世間因果，必有出世能治，藥草中四俱無生，故並云空。",
    "T33n1717_006:0861b04_82": "「無上道」即道諦，「如來滅」即滅諦，且從證道以攝教道，故與二義同也。",
    "T33n1717_006:0861b05_83": "「一實諦」者，即以所助為名。",
    "T33n1717_006:0861b06_84": "「無諦」，可見。",
    "T33n1717_006:0861b06_85": "◎法華玄義釋籤卷第六"
}