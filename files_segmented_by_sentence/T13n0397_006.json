{
    "T13n0397_006:0033c23_0": "大方等大集經卷第六",
    "T13n0397_006:0033c25_0": "北涼天竺三藏曇無讖於姑臧譯",
    "T13n0397_006:0033c26_0": "寶女品第三之二",
    "T13n0397_006:0033c27_0": "爾時，寶女復白佛言：「世尊！",
    "T13n0397_006:0033c27_1": "如經中說，如來具足十神力者，為即十力是世尊耶！",
    "T13n0397_006:0033c28_2": "為離十力有世尊乎？",
    "T13n0397_006:0033c29_3": "若即十力是世尊者，是名二法；若是二者，即是無常。",
    "T13n0397_006:0034a01_4": "若離十力有世尊者，云何如來說諸法等？",
    "T13n0397_006:0034a02_5": "世尊！",
    "T13n0397_006:0034a02_6": "若一力中具十力者，何故如來不說百力？",
    "T13n0397_006:0034a03_7": "若不說百，當知一力非十非百。」",
    "T13n0397_006:0034a04_8": "爾時，世尊讚寶女言：「善哉！",
    "T13n0397_006:0034a04_9": "善哉！",
    "T13n0397_006:0034a04_10": "如來、世尊非一、非二。",
    "T13n0397_006:0034a05_11": "若非一、二，云何言十？",
    "T13n0397_006:0034a05_12": "云何言百？",
    "T13n0397_006:0034a06_13": "菩薩摩訶薩遠離一、二，得阿耨多羅三藐三菩提。",
    "T13n0397_006:0034a07_14": "如來、世尊非即十力，非離十力，能說十事，故名如來具足十力。",
    "T13n0397_006:0034a08_15": "如來雖說如是十力，而一力中具無量力，為流布故說言十力。」",
    "T13n0397_006:0034a10_16": "寶女復言：「善哉！",
    "T13n0397_006:0034a10_17": "世尊！",
    "T13n0397_006:0034a10_18": "唯願廣說如是十力。」",
    "T13n0397_006:0034a11_19": "佛言寶女：「至心諦聽，吾當為汝分別解說。",
    "T13n0397_006:0034a12_20": "寶女！",
    "T13n0397_006:0034a12_21": "菩薩修行菩提道時，求聲聞乘及造惡業，無有是處；以是堅心，得菩提時成就初力。",
    "T13n0397_006:0034a14_22": "如來成就如是力故，於大眾中作師子吼能轉法輪；如是法輪，天人、魔、梵沙門、婆羅門，所不能轉。",
    "T13n0397_006:0034a16_23": "「復次，寶女！",
    "T13n0397_006:0034a16_24": "菩薩修行菩提道時，了知諸業悉是一業；以是力故，了知過去、未來、現在一切諸業業因緣處及以非處，得菩提時成第二力。",
    "T13n0397_006:0034a19_25": "「復次，寶女！",
    "T13n0397_006:0034a19_26": "菩薩修行菩提道時，了眾生根，知已說法；以是力故，得菩提時成第三力。",
    "T13n0397_006:0034a21_27": "「復次，寶女！",
    "T13n0397_006:0034a21_28": "菩薩修行菩提道時，觀眾生界，觀已隨界而為說法，以觀界故，得菩提時成第四力。",
    "T13n0397_006:0034a23_29": "「復次，寶女！",
    "T13n0397_006:0034a23_30": "菩薩修行菩提道時，觀諸眾生上中下根，觀已隨解而為說法，以知解故，得菩提時成第五力。",
    "T13n0397_006:0034a25_31": "「復次，寶女！",
    "T13n0397_006:0034a25_32": "菩薩修行菩提道時，觀至處道，若有為道、若無為道、若聲聞道、若緣覺道、若菩薩道，以觀道故，得菩提時成第六力。",
    "T13n0397_006:0034a28_33": "「復次，寶女！",
    "T13n0397_006:0034a28_34": "菩薩修行菩提道時，恭敬尊重修諸禪定，為調眾生而說法要，以修集故，得菩提時成第七力。",
    "T13n0397_006:0034b02_35": "「復次，寶女！",
    "T13n0397_006:0034b02_36": "菩薩修行菩提道時，於過去善根不生誹謗，成就念心不作放逸，不放逸故，得菩提時成第八力。",
    "T13n0397_006:0034b04_37": "「復次，寶女！",
    "T13n0397_006:0034b04_38": "菩薩修行菩提道時，見未學者不生輕心，自既學已不生憍慢，能施眾生智慧光明，以施明故，得菩提時成第九力。",
    "T13n0397_006:0034b07_39": "「復次，寶女！",
    "T13n0397_006:0034b07_40": "菩薩修行菩提道時，教諸眾生遠離漏法不令增長，讚歎解脫修無漏道，亦為眾生說無漏道，以修無漏故，得菩提時成第十力。",
    "T13n0397_006:0034b10_41": "「寶女！",
    "T13n0397_006:0034b10_42": "菩薩修集如是十力，能具如來十種之力。」",
    "T13n0397_006:0034b11_43": "寶女復言：「世尊！",
    "T13n0397_006:0034b11_44": "菩薩摩訶薩修行何法，得四無畏及十八法？」",
    "T13n0397_006:0034b12_45": "佛告寶女：「菩薩修行菩提道時，所得妙法不生貪悋，不作是念：『若我教彼，彼則勝我。』",
    "T13n0397_006:0034b14_46": "於諸眾生其心平等，能捨內外施於一切，觀察法界無種種相。",
    "T13n0397_006:0034b16_47": "以是因緣，得菩提時成初無畏。",
    "T13n0397_006:0034b16_48": "「復次寶女！",
    "T13n0397_006:0034b17_49": "菩薩修行菩提道時，諸遮道法了了而知，以了知故不行不隨如是遮法，亦不稱讚、不以教人，知遮道已而遠離之。",
    "T13n0397_006:0034b19_50": "以是因緣，得菩提時成二無畏。",
    "T13n0397_006:0034b20_51": "「復次，寶女！",
    "T13n0397_006:0034b20_52": "菩薩修行菩提道時，常修淨道、常說淨法，修治莊嚴得淨法故，如是莊嚴亦自修治亦教眾生。",
    "T13n0397_006:0034b22_53": "以是因緣，得菩提時成三無畏。",
    "T13n0397_006:0034b23_54": "「復次，寶女！",
    "T13n0397_006:0034b23_55": "菩薩修行菩提道時，終不起於憍慢之心，終不自說我知我見、覆藏功德顯露罪過。",
    "T13n0397_006:0034b25_56": "以是因緣，得菩提時成四無畏。",
    "T13n0397_006:0034b26_57": "「復次，寶女！",
    "T13n0397_006:0034b26_58": "菩薩修行菩提道時，失道眾生示以正道，除去道路瓦石惡刺，津途嶮絕施作橋梁，闇冥之處為設燈明，見犯罪者能令調伏；能除眾生所有疑悔，於非犯者不強言犯，除壞眾生疑法之心，施法光明勸請說法，見說法者稱讚善哉，恭敬尊重不生輕心；欲解一切眾生言音，不正語者心不輕之。",
    "T13n0397_006:0034c04_59": "以是因緣，得菩提時成初無失。",
    "T13n0397_006:0034c04_60": "「復次，寶女！",
    "T13n0397_006:0034c05_61": "菩薩修行菩提道時，實語、法語、義語、時語、調伏語、不錯語、離諸惡語、聖人之語。",
    "T13n0397_006:0034c06_62": "若聞法已轉為他說，為於自利及利他故，說時不輕、不生諍訟，信佛法僧亦令眾生信佛法僧，觀諸法界不可宣說。",
    "T13n0397_006:0034c09_63": "以是因緣，得菩提時知一切語，得無量門總持方便，是故其身一切相好，一一毛孔悉出如來微妙音聲。",
    "T13n0397_006:0034c11_64": "「復次，寶女！",
    "T13n0397_006:0034c12_0": "菩薩修行菩提道時，常修六念亦化眾生令修六念。",
    "T13n0397_006:0034c13_1": "以是因緣，得菩提時不失念心，亦得法證總持方便，無量眾生於無量劫，思惟深義一時來問，如來不假思惟之力，而能一時各隨問答。",
    "T13n0397_006:0034c16_2": "「復次，寶女！",
    "T13n0397_006:0034c16_3": "菩薩修行菩提道時，常護一切眾生之心，不與眾生作亂心因、諸苦惱因；見諸眾生行善法時，不遮不亂。",
    "T13n0397_006:0034c18_4": "善知諸法悉如幻相，於諸眾生其心平等，知諸法界同於一味。",
    "T13n0397_006:0034c20_5": "以是因緣，得菩提時其心常定，得無邊聞總持方便，得是持已，心常在定而作佛事。",
    "T13n0397_006:0034c22_6": "「復次，寶女！",
    "T13n0397_006:0034c22_7": "菩薩修行菩提道時，想不顛倒、心不顛倒，以不倒故，於無我中不作我想、眾生命人、士夫、男女、憍慢煩惱、常斷、有無、善惡垢淨、有漏無漏、世間出世間、生死涅槃等想；一切眾生有顛倒故，有如是想。",
    "T13n0397_006:0034c26_8": "若無顛倒則無是想，行於中道。",
    "T13n0397_006:0034c27_9": "以是因緣，得菩提時成就一想無有二想。",
    "T13n0397_006:0034c28_10": "修是定故，得無盡器總持方便。",
    "T13n0397_006:0034c29_11": "以是持力，心常修集無想三昧，憐愍眾生修集大悲，說法不息。",
    "T13n0397_006:0035a01_12": "「復次，寶女！",
    "T13n0397_006:0035a01_13": "菩薩修行菩提道時，修集捨心，捨於苦、樂、不苦不樂、不喜不愁、不愛不瞋。",
    "T13n0397_006:0035a03_14": "以是因緣，利衰毀譽心無有二，常觀無常、苦、無我等，亦化眾生修如是捨。",
    "T13n0397_006:0035a05_15": "以是因緣，得菩提時名為大捨。",
    "T13n0397_006:0035a05_16": "得是捨已，得大海印總持方便。",
    "T13n0397_006:0035a06_17": "以是持力，雖得人、天、阿修羅、乾闥婆、迦樓羅、緊那羅、摩睺羅伽、釋天、梵天恭敬供養，不以為欣；邪見惡人輕慢罵辱，不以為慼。",
    "T13n0397_006:0035a09_18": "其心平等，如地水火風，不上不下、不動不濁，修大慈悲。",
    "T13n0397_006:0035a10_19": "「復次，寶女！",
    "T13n0397_006:0035a10_20": "菩薩修行菩提道時，至心求菩提甚深之法種種善根，不求聲聞乘。",
    "T13n0397_006:0035a12_21": "修集大悲如是等心，無有退轉。",
    "T13n0397_006:0035a13_22": "以是因緣，得菩提時成如來欲，無增無減，得金剛幢總持方便，得大自在。",
    "T13n0397_006:0035a14_23": "知云何說、知說何事、知何時說、知何處說、知為何眾生。",
    "T13n0397_006:0035a16_0": "「復次，寶女！",
    "T13n0397_006:0035a16_1": "菩薩修行菩提道時，常勤精進，於諸善法不知厭足，恭敬供養和上善友，亦常親近樂聽正法，隨聞而持。",
    "T13n0397_006:0035a18_2": "如是精進為調眾生，為欲供養無量諸佛，為令無量無邊眾生得無上道，亦令獲得如是精進入於法門。",
    "T13n0397_006:0035a21_0": "以是因緣，得聞佛法總持方便，是故菩薩得菩提時，成就如是精進無減，以精進故具足神通。",
    "T13n0397_006:0035a23_1": "「復次，寶女！",
    "T13n0397_006:0035a23_2": "菩薩修行菩提道時，具足念心修四念處，觀內外身無常、苦、無我，受、心、法、念亦復如是。",
    "T13n0397_006:0035a25_3": "修空、無相、無願三昧，為如來身，觀身念處不證解脫。",
    "T13n0397_006:0035a26_4": "以是因緣，得菩提時成就如來念心無減，得知心通，知諸眾生根、界、解、業、煩惱、行習心處，善根惡根果報生滅，諸有次第，諸佛世界、諸乘大眾，菩薩諸行得授記莂，父母、親族、師長、和上，知如是等心不失念。",
    "T13n0397_006:0035b02_5": "「復次，寶女！",
    "T13n0397_006:0035b02_6": "菩薩修行菩提道時，常修智慧、利慧、疾慧、無邊慧、甚深慧、解慧、淨慧、不動慧、無礙慧、無勝慧，了知聲聞緣覺乘慧、無上慧、不知足慧、具足如是等慧。",
    "T13n0397_006:0035b05_7": "求慧求法、持法說法，甘樂於法，以樂法故，於內外物不生貪著。",
    "T13n0397_006:0035b07_8": "於師和上能忍眾苦，以所須物奉獻貢上，為於一字一句之義，能以十方世界珍寶奉施法主，一偈因緣捨於身命。",
    "T13n0397_006:0035b09_9": "雖於無量恒河沙等劫修行布施，不如一聞菩提之事心生歡喜。",
    "T13n0397_006:0035b11_10": "於正法所樂聞樂說，常為諸佛諸天所念，以念力故，世間所有經典書論悉能通達。",
    "T13n0397_006:0035b13_11": "以是因緣，得菩提時成佛智慧無增無減，如是等智名為無礙。",
    "T13n0397_006:0035b14_12": "知眾生心，善、不善、無記，有漏無漏，世間出世間，垢法淨法，生死涅槃，一切法門，一切菩提事，一切菩提道，一切世界，一切劫、一切微塵、去來現在。",
    "T13n0397_006:0035b17_13": "於如是事通達無礙、說時無盡，以是因緣，如來能於一法之中說無量法。",
    "T13n0397_006:0035b19_14": "「復次，寶女！",
    "T13n0397_006:0035b19_15": "菩薩修行菩提道時，不樂在家求受五欲，樂處空閑修出家法，樂修深義及三脫門，以是修力得無礙法門、無罣礙智，過魔境界莊嚴具足，遠離煩惱及諸惡見，說甚深義破眾疑心，除去一切諸惡覺觀，破於欲界色無色界。",
    "T13n0397_006:0035b24_16": "為貪眾生演說正法令離貪心，為喜瞋者演說慈心令離瞋恚，為愚癡者說十二因緣令離無明，為慳貪者說檀波羅蜜，為破戒者說尸波羅蜜，為瞋恚者說羼提波羅蜜，為懈怠者說毘梨耶波羅蜜，為亂心者說禪波羅蜜，為無智者說般若波羅蜜。",
    "T13n0397_006:0035c01_17": "「為凡夫人說四真諦，為顛倒者說無常、無淨、無樂、無我，為結縛者說三十七助菩提法。",
    "T13n0397_006:0035c03_18": "菩薩具足如是等法，以是因緣，得菩提時成就解脫無增無減，如是解脫無能動者，畢竟清淨畢竟解脫。",
    "T13n0397_006:0035c05_19": "能知能見一切聲聞、辟支佛乘，亦得清淨總持方便，以持力故能說解脫，於一切法得大自在。",
    "T13n0397_006:0035c07_20": "「復次，寶女！",
    "T13n0397_006:0035c07_21": "菩薩修行菩提道時，恭敬智慧得智勢力，得智光明，知眷屬智，知無貪心，知無瞋心，知無癡心，知無愛心，知無垢心，知無諍心，知無食心，知無貪心，知無上心，知無礙心，知無記心，知善心，知不善心，知惡心，知淨心，知不淨心，大心小心，狹心廣心，遍知心不遍知心，貪心捨心，持戒心破戒心，忍心不忍心，懈怠心精進心，定心亂心，癡心慧心，凡心聖心，正定聚心、邪定聚心、不定聚心，聲聞心、緣覺心、菩薩心，苦諦心、集諦心、滅諦心、道諦心。",
    "T13n0397_006:0035c17_22": "「雖知如是而不取證，為調眾生常說正法，謂四真諦、十二因緣。",
    "T13n0397_006:0035c19_23": "遠離斷見及以我見，說因緣果從緣而生，非因於我眾生命等。",
    "T13n0397_006:0035c20_24": "了知無明因緣於行，行因緣識，識因緣名色，名色因緣六處，六處因緣觸，觸因緣受，受因緣取，取因緣愛，愛因緣有，有因緣生，生因緣老死憂悲苦聚；無明滅故行滅，行滅故識滅，識滅故名色滅，名色滅故六處滅，六處滅故觸滅，觸滅故受滅，受滅故取滅，取滅故愛滅，愛滅故有滅，有滅故生老死憂悲苦惱滅、大苦聚滅。",
    "T13n0397_006:0035c28_25": "作是觀已復作是念：『如是等法，實非我作、眾生壽命士夫等作，非常非斷。",
    "T13n0397_006:0035c29_26": "若非眾生士夫等作，是名為空。",
    "T13n0397_006:0036a01_27": "如其空者即是無我眾生壽命及以士夫，無常無斷；若無常斷，無生無滅；無生滅者三世不攝；三世不攝即名為無；如其無者不可算數；無算數故即第一義；第一義者即是如來語；如來語者即無鬪諍；無鬪諍者名沙門法；沙門法者即是虛空。』",
    "T13n0397_006:0036a06_28": "若能了知如是等法，名真實知。",
    "T13n0397_006:0036a07_29": "「若觀思惟，諸惡因緣則生無明至大苦聚；惡思惟滅則無明滅，乃至大苦聚滅。",
    "T13n0397_006:0036a09_30": "作是觀已，不著常見、不著斷見，知一切法從緣而生、從緣而滅，知一切法無我眾生壽命士夫，不見此彼及以中間。",
    "T13n0397_006:0036a12_0": "何以故？",
    "T13n0397_006:0036a12_1": "若無彼此云何有中？",
    "T13n0397_006:0036a12_2": "是故菩薩如是說法。",
    "T13n0397_006:0036a13_3": "以是因緣，得菩提時成解脫智無增無減，亦得無邊總持方便。",
    "T13n0397_006:0036a14_4": "以得持故，依於法界觀虛空界，說是處非處，至漏盡力四無所畏大慈大悲，宣說甚深祕密之藏，兼以是法化於眾生，是名不與二乘共之，身口意等具足神通。",
    "T13n0397_006:0036a18_5": "「復次，寶女！",
    "T13n0397_006:0036a18_6": "菩薩修行菩提道時，一切身業隨智慧行，不欺眾生而作妨礙，不貪不慳無有害心，梵行清淨勤修精進，集助道法不惜身命，為諸眾生起大慈悲。",
    "T13n0397_006:0036a21_7": "以是因緣，得菩提時名為如來，一切身業隨智慧行，得一切光總持方便。",
    "T13n0397_006:0036a23_8": "以是持力，能作種種方便之身，所謂天身、龍身、阿修羅身、迦樓羅身、乾闥婆身、緊那羅身、摩睺羅伽身、梵身、釋身、四天王身、剎利身、婆羅門身、毘舍身、首陀身、比丘、比丘尼、優婆塞、優婆夷身，示現如是種種身已，為諸大眾隨意說法。",
    "T13n0397_006:0036a28_9": "說法既竟即滅不現，令一切眾不知所在；或身滅已而故說法，一切眾生六情瞻對而無厭足，若不見時心常緣念。",
    "T13n0397_006:0036b02_10": "「復次，寶女！",
    "T13n0397_006:0036b02_11": "菩薩修行菩提道時，一切口業隨智慧行，不欺眾生，妄語、兩舌、惡口、無義語，常安隱語、法語、毘尼語、不熱語、佛語、義語、喜聞語、樂見語。",
    "T13n0397_006:0036b05_12": "以是因緣，得菩提時名為如來一切口業隨智慧行，獲得三分總持方便。",
    "T13n0397_006:0036b07_13": "以是持力，善解一切眾生語言，說諸眾生所有之業。",
    "T13n0397_006:0036b08_14": "佛所出言是真實語、十二因緣語、隨解脫語、不貪語、寂靜語、因緣語。",
    "T13n0397_006:0036b09_15": "「復次，寶女！",
    "T13n0397_006:0036b10_16": "菩薩修行菩提道時，一切意業隨智慧行，不欺眾生，不妬不害，不作邪見修於正見，起大慈悲於諸眾生其心平等，終不忘失菩提之心，具足智慧捐除憍慢。",
    "T13n0397_006:0036b13_17": "以是因緣，得菩提時，名為如來一切意業隨智慧行，獲得無垢總持方便。",
    "T13n0397_006:0036b15_18": "以是持力，住一心中能知一切眾生諸心。",
    "T13n0397_006:0036b16_19": "觀眾生心悉皆平等，如幻化相本性清淨；觀諸眾生身業平等，皆如水月；見諸眾生悉在己身，己身亦在眾生身中，猶如影現，能令眾生悉作佛身，亦令己身作眾生身，一切無有能動轉者。",
    "T13n0397_006:0036b20_20": "「◎復次，寶女！",
    "T13n0397_006:0036b20_21": "菩薩修行菩提道時，信過去世諸佛智慧，善身口意業無有疑網。",
    "T13n0397_006:0036b22_22": "若聞佛事不可思議，不驚不怖。",
    "T13n0397_006:0036b22_23": "信過去佛世界眾生，已得調伏；信如來身遊十方界往返無礙，能解一切眾生言語，隨其種種而為說法。",
    "T13n0397_006:0036b25_24": "一切三世智慧無礙，了知過去一切法界、一切諸乘，知諸眾生業果神通，知他心智。",
    "T13n0397_006:0036b27_25": "於如是等心信無疑，亦化眾生令同已信。",
    "T13n0397_006:0036b28_0": "以是因緣，得菩提時名為如來知過去世智慧無礙，因往修集勇健三昧，獲得健行總持方便。",
    "T13n0397_006:0036c01_1": "以是持力，能知過去諸佛世尊壽命種姓，亦知過去菩薩、聲聞、辟支佛等，一切眾生業果神通；亦知過去所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉得了知，如觀掌中菴摩羅果。",
    "T13n0397_006:0036c06_2": "「復次，寶女！",
    "T13n0397_006:0036c06_3": "菩薩修行菩提道時，信未來世諸佛智慧善身口意業無有疑網。",
    "T13n0397_006:0036c08_4": "若聞佛事不可思議，不生驚怖。",
    "T13n0397_006:0036c08_5": "信未來世界眾生悉當調伏；信於如來遊十方世界往返無礙，能解一切眾生語言，隨其種種而為說法。",
    "T13n0397_006:0036c11_6": "一切三世智慧無礙，了知未來一切法界一切諸乘，知諸眾生業果神通，知他心智，於如是等心信無疑，亦化眾生令同已信。",
    "T13n0397_006:0036c14_7": "以是因緣，得菩提時名為如來知未來世智慧無礙，因修悲定得師子吼總持方便。",
    "T13n0397_006:0036c16_0": "以是持力，能知未來諸佛世尊壽命種姓，亦知未來菩薩、聲聞、辟支佛等，一切眾生業果神通。",
    "T13n0397_006:0036c18_1": "亦知未來所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉得了知，如觀掌中菴摩羅果。",
    "T13n0397_006:0036c21_2": "「復次，寶女！",
    "T13n0397_006:0036c21_3": "菩薩修行菩提道時，信現在世諸佛智慧善身口意業無有疑網。",
    "T13n0397_006:0036c23_4": "若聞佛事不可思議，不驚不怖。",
    "T13n0397_006:0036c23_5": "信現在佛世界眾生悉得調伏；信如來身遊十方界往返無礙，能解一切眾生言語，隨其種種而為說法。",
    "T13n0397_006:0036c26_6": "一切三世智慧無礙，了知現在一切法界一切諸乘，知諸眾生業果神通，知他心智，於如是事心信無疑，亦化眾生令同己信。",
    "T13n0397_006:0036c28_7": "以是因緣，得菩提時名為如來知現在世智慧無礙，因修淨定獲得金剛總持方便。",
    "T13n0397_006:0037a01_8": "以是持力，能知現在諸佛世尊壽命種姓，亦知現在菩薩、聲聞、辟支佛等，一切眾生業果神通，亦知現在所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉能了知，如觀掌中菴摩羅果。",
    "T13n0397_006:0037a07_9": "寶女！",
    "T13n0397_006:0037a07_10": "是名十八不共之法。",
    "T13n0397_006:0037a07_11": "「如來復有不共之法，謂無見頂。",
    "T13n0397_006:0037a08_12": "何以故？",
    "T13n0397_006:0037a08_13": "無邊身故，無能勝者，名不共法。",
    "T13n0397_006:0037a09_14": "何以故？",
    "T13n0397_006:0037a09_15": "一切事具故。",
    "T13n0397_006:0037a09_16": "見者除惱，名不共法。",
    "T13n0397_006:0037a10_17": "何以故？",
    "T13n0397_006:0037a10_18": "身如藥樹故。",
    "T13n0397_006:0037a10_19": "處眾無畏，名不共法。",
    "T13n0397_006:0037a11_20": "何以故？",
    "T13n0397_006:0037a11_21": "一切清淨故。",
    "T13n0397_006:0037a11_22": "處眾無怯，名不共法。",
    "T13n0397_006:0037a12_23": "何以故？",
    "T13n0397_006:0037a12_24": "四無畏故。",
    "T13n0397_006:0037a12_25": "知眾生心，名不共法。",
    "T13n0397_006:0037a13_26": "何以故？",
    "T13n0397_006:0037a13_27": "隨意說法故。",
    "T13n0397_006:0037a13_28": "徒眾寂靜，名不共法。",
    "T13n0397_006:0037a14_29": "何以故？",
    "T13n0397_006:0037a14_30": "隨師教故。",
    "T13n0397_006:0037a14_31": "出言清淨，名不共法。",
    "T13n0397_006:0037a14_32": "何以故？",
    "T13n0397_006:0037a15_33": "不說無義語故。",
    "T13n0397_006:0037a15_34": "凡所宣說聞者歡喜，名不共法。",
    "T13n0397_006:0037a16_35": "何以故？",
    "T13n0397_006:0037a16_36": "離怨親想故。",
    "T13n0397_006:0037a16_37": "說法之聲齊眾而聞，名不共法。",
    "T13n0397_006:0037a17_38": "何以故？",
    "T13n0397_006:0037a17_39": "餘無利益故。",
    "T13n0397_006:0037a17_40": "各各見佛正在已前，瞻對之時目未曾眴，名不共法。",
    "T13n0397_006:0037a19_41": "何以故？",
    "T13n0397_006:0037a19_42": "身不可思議故。",
    "T13n0397_006:0037a19_43": "聞佛所說要生善芽，名不共法。",
    "T13n0397_006:0037a20_44": "何以故？",
    "T13n0397_006:0037a20_45": "成就無量諸功德故。",
    "T13n0397_006:0037a21_0": "見者無厭，名不共法。",
    "T13n0397_006:0037a21_1": "何以故？",
    "T13n0397_006:0037a21_2": "覺一切法故。",
    "T13n0397_006:0037a22_0": "舉身迴顧如象王視，名不共法。",
    "T13n0397_006:0037a22_1": "何以故？",
    "T13n0397_006:0037a22_2": "威儀清淨故。",
    "T13n0397_006:0037a23_3": "大師子吼，名不共法。",
    "T13n0397_006:0037a23_4": "何以故？",
    "T13n0397_006:0037a23_5": "具足大力故。",
    "T13n0397_006:0037a24_6": "威儀純善，名不共法。",
    "T13n0397_006:0037a24_7": "何以故？",
    "T13n0397_006:0037a24_8": "所有身業隨智行故。",
    "T13n0397_006:0037a25_9": "口業純善，名不共法。",
    "T13n0397_006:0037a25_10": "何以故？",
    "T13n0397_006:0037a25_11": "所有口業隨智行故。",
    "T13n0397_006:0037a26_12": "一切眼目，名不共法。",
    "T13n0397_006:0037a26_13": "何以故？",
    "T13n0397_006:0037a27_0": "所有意業隨智行故。",
    "T13n0397_006:0037a27_1": "眾生樂聞，名不共法。",
    "T13n0397_006:0037a27_2": "何以故？",
    "T13n0397_006:0037a28_3": "語微妙故。",
    "T13n0397_006:0037a28_4": "受上供養，名不共法。",
    "T13n0397_006:0037a28_5": "何以故？",
    "T13n0397_006:0037a29_6": "無上福田故。",
    "T13n0397_006:0037a29_7": "無盡功德，名不共法。",
    "T13n0397_006:0037a29_8": "何以故？",
    "T13n0397_006:0037b01_9": "不求果報故。",
    "T13n0397_006:0037b01_10": "無能壞者，名不共法。",
    "T13n0397_006:0037b01_11": "何以故？",
    "T13n0397_006:0037b02_12": "一一節中有那羅延力故。",
    "T13n0397_006:0037b02_13": "記事不虛，名不共法。",
    "T13n0397_006:0037b03_14": "何以故？",
    "T13n0397_006:0037b03_15": "知諸根故。",
    "T13n0397_006:0037b03_16": "為一切師，名不共法。",
    "T13n0397_006:0037b04_17": "何以故？",
    "T13n0397_006:0037b04_18": "通達一切故。",
    "T13n0397_006:0037b04_19": "壽命無盡，名不共法。",
    "T13n0397_006:0037b05_0": "何以故？",
    "T13n0397_006:0037b05_1": "得法身故。",
    "T13n0397_006:0037b05_2": "有親近者得大利益，名不共法。",
    "T13n0397_006:0037b06_3": "何以故？",
    "T13n0397_006:0037b06_4": "成就一切諸善法故。",
    "T13n0397_006:0037b06_5": "所得智慧無能濁者，名不共法。",
    "T13n0397_006:0037b07_6": "何以故？",
    "T13n0397_006:0037b07_7": "知三世智性清淨故。",
    "T13n0397_006:0037b08_8": "出身血者得五逆罪，名不共法。",
    "T13n0397_006:0037b08_9": "何以故？",
    "T13n0397_006:0037b09_10": "成就一切諸善根故。",
    "T13n0397_006:0037b09_11": "煩惱習盡，名不共法。",
    "T13n0397_006:0037b10_0": "何以故？",
    "T13n0397_006:0037b10_1": "了知一切煩惱因故。",
    "T13n0397_006:0037b10_2": "知一切行，名不共法。",
    "T13n0397_006:0037b11_3": "何以故？",
    "T13n0397_006:0037b11_4": "覺一切法故。",
    "T13n0397_006:0037b11_5": "寶女！",
    "T13n0397_006:0037b11_6": "是名如來不共之法。」",
    "T13n0397_006:0037b12_7": "爾時，寶女復白佛言：「世尊！",
    "T13n0397_006:0037b12_8": "如來所得三十二相，是何業因之所成就？」",
    "T13n0397_006:0037b13_9": "佛告寶女：「如來成就無量功德，是故得成三十二相。",
    "T13n0397_006:0037b14_10": "我今於是無量事中，當略說之。",
    "T13n0397_006:0037b15_11": "如來至心護持淨戒，得足下平相；修行種種惠施業故，得千輻輪相；不欺一切諸眾生故，得足跟傭相；護正法故，得指纖長相；不壞他眾故，得網縵相；妙服奉施故，得手足軟相；淨飲食施故，得七處滿相；喜聞佛法故，得鹿王[跳-兆+專]相；覆藏他過故，得陰藏相；修善法故，得上身如師子相；常以善法化眾生故，得缺骨平滿相；救護怖畏故，得臂肘傭相；見他事業樂佐助故，得手摩膝相；常修十善故，得清淨身相；常施病藥故，得所食之物至喉悉現相；常發莊嚴修善法故，得師子頰相；於諸眾生其心平等故，得四十齒相；和合諍訟故，得齒密相；珍寶施故，得齒齊相；身口意淨故，得二牙白相；護口四過故，得廣長舌相；成就無量功德故，得味中上味相；於眾生中常柔軟語故，得梵音相；修集慈心故，得紺色目相；至心求於無上菩提故，得牛王睫相；讚歎他人所有功德故，得白毫相；恭敬父母師長和上故，得肉髻相；樂說深法故，得身柔軟相；施敷具故得金光相；遠離聚說世間事故，得一一孔一毛生相；樂受善友師長教勅故，得身毛上靡相；不以惡事加眾生故，得髮色金精相；常勸眾生修三昧故，得身圓滿如尼拘陀相；生生之處作佛像故，得那羅延力相。",
    "T13n0397_006:0037c10_12": "寶女！",
    "T13n0397_006:0037c10_13": "菩薩摩訶薩成就如是無量功德，獲得如是三十二相。」",
    "T13n0397_006:0037c11_14": "寶女復言：「世尊！",
    "T13n0397_006:0037c12_15": "菩薩摩訶薩不可思議。",
    "T13n0397_006:0037c12_16": "快哉！",
    "T13n0397_006:0037c12_17": "如來善說佛法。」",
    "T13n0397_006:0037c13_18": "爾時，世尊讚寶女言：「善哉！",
    "T13n0397_006:0037c13_19": "善哉！",
    "T13n0397_006:0037c14_0": "如汝所說，一切眾生聞是義者，即得具足無量功德；聞已信者，亦得成就無量功德。」",
    "T13n0397_006:0037c15_1": "說是法時，十方無量無邊世界六種震動，無量眾生發菩提心，五千菩薩得無生忍。",
    "T13n0397_006:0037c17_2": "虛空諸天雨種種花，鼓眾伎樂以供養佛。",
    "T13n0397_006:0037c18_3": "若有眾生已於無量無邊佛所殖眾德本，乃得聞是如來十力、四無所畏、不共之法、三十二相。",
    "T13n0397_006:0037c20_4": "是人聞已能生深信，信已能於大眾之中作師子吼說如是法。",
    "T13n0397_006:0037c22_5": "何以故？",
    "T13n0397_006:0037c22_6": "下劣之人不能得聞如是正法，假使得聞未必得信；上人持戒智慧具足乃能得聞，聞已敬信，信已不久當得阿耨多羅三藐三菩提。",
    "T13n0397_006:0037c25_7": "寶女復言：「世尊！",
    "T13n0397_006:0037c25_8": "佛不可思議，法、僧亦爾不可思議，聞信是經亦不可思議。",
    "T13n0397_006:0037c27_9": "若有信者，是人定得阿耨多羅三藐三菩提。",
    "T13n0397_006:0037c28_10": "世尊！",
    "T13n0397_006:0037c28_11": "云何菩薩修行法行？」",
    "T13n0397_006:0037c28_12": "「寶女！",
    "T13n0397_006:0037c28_13": "菩薩摩訶薩不捨親舊，知恩報恩憐愍一切，有歸依者終不捨棄，至心念於菩提之道，修於忍辱，難施能施，攝取眾生慈心護戒，思惟善義護持正法，樂法念法持法樂靜。",
    "T13n0397_006:0038a03_14": "獨處空閑心無悔退，善護眾生淨身口意，為四無量發大莊嚴，常勸眾生於菩提道。",
    "T13n0397_006:0038a05_15": "凡所講論先讚大乘，不先許人後生悔心，清淨其行知足少欲，不慳不妬不斷聖種，心無諍訟了知因果。",
    "T13n0397_006:0038a07_16": "信聞戒施慚愧智慧，親近善友隨師長教，心無憍慢，恭敬禮拜長老有德，離貪恚癡我及我所，常念佛法僧施戒天。",
    "T13n0397_006:0038a10_17": "得供養時其心不高，常勤修行六波羅蜜、空無相願諸善方便，不見我常眾生壽命士夫之相，修四念處乃至八正道分，是名菩薩修行法行。",
    "T13n0397_006:0038a13_18": "「又，法行者，無眼無色無色想行、無耳無聲無聲想行、無鼻無香無香想行、無舌無味無味想行、無身無觸無觸想行、無意無法無法想行；非色行、非色非非色行、非色苦行、非色非非色苦行、非色我行、非色非非色我行、非色空行、非色非非色空行、非色無相行、非色無願行、非色無行行、非色性行、非色實行、非色寂行、非色生行、非色出行、非色因緣行、非色聚行，是名法行，受想行識亦復如是。",
    "T13n0397_006:0038a22_19": "「寶女！",
    "T13n0397_006:0038a22_20": "若無如是陰、入、界行，是名法行。",
    "T13n0397_006:0038a23_21": "無欲界行、色界行、無色界行，無住無脫，是名法行。",
    "T13n0397_006:0038a24_22": "無去無來無有住處、無心意識無見無聞無知無識、無有身業口業意業、非法非非法、非一非二、非去來現在、非垢非淨、非聚非散、非我眾生壽命士夫、非常非斷、非我非我所、非始非終，是名法行，是名我法，是名住處，是名法性，是名法處，是名空處非處，名畢竟處，不動不住無有相貌，無出無滅無所修行，無取無捨無受無施。",
    "T13n0397_006:0038b03_23": "若能知見如是等法，是名真知，是名實知，是名法知。",
    "T13n0397_006:0038b04_24": "若有菩薩能作是學，為諸眾生行於生死，而於涅槃無所動轉，是名菩薩真實法行。」",
    "T13n0397_006:0038b06_25": "說是法時，八千菩薩成就忍辱。",
    "T13n0397_006:0038b06_26": "爾時，寶女復以種種珍寶雜物，供養於佛，而作是言：「世尊！",
    "T13n0397_006:0038b08_27": "若有菩薩行是法行，即是修行一切佛行，即得授記坐菩提樹，成就阿耨多羅三藐三菩提。」",
    "T13n0397_006:0038b10_28": "爾時，舍利弗語寶女言：「汝知菩薩不退印耶？」",
    "T13n0397_006:0038b11_29": "爾時，寶女即說偈言：「諸眾生界及法界，　　若能平等觀無異，　不生分別一一數，　　是名菩薩不退印。",
    "T13n0397_006:0038b14_0": "　過去未來及現在，　　十方世界諸世尊，　皆悉平等觀法界，　　是名菩薩不退印。",
    "T13n0397_006:0038b16_0": "　觀有為界皆無常，　　有漏無漏亦如是，　知一切法本性淨，　　是名菩薩不退印。",
    "T13n0397_006:0038b18_0": "　觀於生死無有量，　　不可稱計知其數，　若能一念通達知，　　是名菩薩不退印。",
    "T13n0397_006:0038b20_0": "　一切世間諸法界，　　及以出世諸聖法，　若知平等悉真實，　　是名菩薩不退印。",
    "T13n0397_006:0038b22_0": "　若能了知諸佛界，　　及以諸魔波旬界，　通達是二無差別，　　是名菩薩不退印。",
    "T13n0397_006:0038b24_0": "　貪欲瞋恚愚癡等，　　一切眾生諸煩惱，　知從顛倒因緣生，　　是名菩薩不退印。",
    "T13n0397_006:0038b26_0": "　生死之法及涅槃，　　無上正道及菩提，　觀察是法無差別，　　是名菩薩不退印。",
    "T13n0397_006:0038b28_0": "　知是五陰如菩提，　　如菩提性入界然，　觀是諸法無有二，　　是名菩薩不退印。",
    "T13n0397_006:0038c01_0": "　地水火風及造色，　　觀之猶如虛空等，　如是即得真實印，　　亦如十方諸佛印；　如眼界等菩提然，　　是二平等無差別，　自能受持為他說，　　是名菩薩不退印。",
    "T13n0397_006:0038c05_0": "　知諸眾生所有心，　　能為一切心因緣，　如是因緣無障礙，　　是名菩薩不退印。",
    "T13n0397_006:0038c07_0": "　能遍觀察諸眾生，　　所有諸根上中下，　能觀生死盡彼岸，　　是名菩薩不退印。",
    "T13n0397_006:0038c09_0": "　所有字義句無盡，　　於無量劫而演說，　無能破壞作障礙，　　是名菩薩不退印。",
    "T13n0397_006:0038c11_0": "　虛空邊際尚可盡，　　世間猛風可繫縛，　菩薩所有不退心，　　一切世間不能轉；　成就無量陀羅尼，　　於諸法中不失念，　次第演說諸法義，　　如佛口出無有異；　十方世界佛世尊，　　為度眾生說無量，　悉能受持解深義，　　是名菩薩不退印。",
    "T13n0397_006:0038c17_0": "　無量劫中所聞法，　　猶如現聞而演說，　無量世學陀羅尼，　　獲得如是無盡印。",
    "T13n0397_006:0038c19_0": "　成就具足如是持，　　及以無上真智慧，　若得菩薩不退印，　　則能宣說如是法。",
    "T13n0397_006:0038c21_0": "　若觀一切諸法空，　　亦不親近不遠離，　若有成就不退心，　　當知是人有空印；　一切諸法虛空印，　　其性本來無生滅，　若能了知是法界，　　是名菩薩不退印。",
    "T13n0397_006:0038c25_0": "　諸法皆從因緣有，　　離於眾緣無法界，　若能了知如是者，　　當知是有不退印；　所有威儀諸色聲，　　能於一念悉示現，　為欲教化諸眾生，　　即是菩薩不退印。",
    "T13n0397_006:0038c29_0": "　惠施之心如虛空，　　無量劫中不可盡，　成就無量諸功德，　　即是菩薩不退印。",
    "T13n0397_006:0039a02_0": "　修集淨戒為佛戒，　　獲得佛戒如虛空，　成就如是無上戒，　　即是菩薩不退印。",
    "T13n0397_006:0039a04_0": "　一切眾生所有戒，　　及以學戒無學戒，　雖有如是無量戒，　　不及不退十六一；　若得最上無生忍，　　成就無量無有邊，　若得如是無生忍，　　如過去佛之所得；　為眾生故善莊嚴，　　無量世中不休息，　常勤修集精進行，　　即是菩薩不退印。",
    "T13n0397_006:0039a10_0": "　常樂修集諸禪定，　　亦為眾生宣說法，　雖復示現諸威儀，　　而其內心不離定；　具足無上正知見，　　遠離一切煩惱習，　若有成就不退心，　　則能近於佛境界；　具足三種之神通，　　及其如來善方便，　若有成就不退心，　　是人欲得正覺印；　一切眾生不能知，　　是人心行及境界，　為諸眾生無量行，　　即是菩薩不退印。",
    "T13n0397_006:0039a18_0": "　其實未得無上道，　　而能示現如來身，　生及成道轉法輪，　　處眾示現大涅槃；　未捨菩薩不退印，　　亦能獲得如來印，　猶如虛空無有邊，　　所得佛印亦如是。」",
    "T13n0397_006:0039a22_0": "說是偈時，三千大千佛之世界六種震動，五千菩薩得不退印。",
    "T13n0397_006:0039a23_1": "爾時，世尊讚寶女言：「善哉！",
    "T13n0397_006:0039a24_0": "善哉！",
    "T13n0397_006:0039a24_1": "快說菩薩不退轉印。」",
    "T13n0397_006:0039a25_0": "爾時，須菩提白佛言：「世尊！",
    "T13n0397_006:0039a25_1": "寶女定得不退轉印，是故能作如是宣說。",
    "T13n0397_006:0039a26_2": "若不證者，何能如是？」",
    "T13n0397_006:0039a27_0": "佛告須菩提：「如是，如是！",
    "T13n0397_006:0039a27_1": "如汝所說。",
    "T13n0397_006:0039a27_2": "寶女久已得不退印，忍辱成就已盡大乘甚深邊底。」",
    "T13n0397_006:0039a28_3": "爾時，寶女白佛言：「世尊！",
    "T13n0397_006:0039a29_4": "何故名大乘？」",
    "T13n0397_006:0039a29_5": "佛言：「其乘廣大故名大乘，於諸眾生無罣礙故故名大乘，是一切智善根根本故名大乘，無有煩惱諸結黑闇故名大乘，所有光明無處不遍故名大乘，周遍其邊有眼目故故名大乘，本性常淨初無沾污故名大乘，斷諸煩惱一切習氣故名大乘。",
    "T13n0397_006:0039b06_6": "「護持禁戒故名清淨，修集定故名為安住，修智慧故名為無漏，修解脫故名無繫縛，示一切法等無二故名解脫智，攝十力故名無能動，具四無畏故名無怖懼，攝取十八不共法故名為無礙，修集大慈故名平等，破壞一切諸魔眾故名為最勝，摧煩惱魔故名寂靜，壞陰魔故名不可數，破死魔故名為常住。",
    "T13n0397_006:0039b13_7": "「具足檀那波羅蜜故名為富足，具足尸羅波羅蜜故名為無熱，具足羼提波羅蜜故名為無怨，具足精進波羅蜜故名為無動，具足禪那波羅蜜故名無漏無轉，具足般若波羅蜜故名勝一切世間出世間，具足方便波羅蜜故名為攝取，一切諸乘斷諸有故名無有，有因八道得故名為安，具定慧翼所往無礙調諸根故名大神通。",
    "T13n0397_006:0039b20_8": "修正勤故能見一切諸佛世界修念處故遠離惡法；親近善法，修七覺分遠離一切諸煩惱結，無為無漏無勝無上，無能見頂無能知者，無有遮障，無有聽聞無入出處，大眾大堂一味不作，不作數量平等無二，得大名稱十方無礙。",
    "T13n0397_006:0039b25_9": "「一切人天之所恭敬，成就無量無邊功德，永斷一切慳悋，破戒害心懈怠亂心無明，能令眾生獲得多聞，為作安樂斷一切苦，能令作善業，佛智、無礙智、無上智、平等智、一切智，是名大乘。」",
    "T13n0397_006:0039c01_10": "說是法時，萬二千眾生發阿耨多羅三藐三菩提心，既發心已，復作是言：「若有眾生能發如是大乘心者，即得無量善法利益。」",
    "T13n0397_006:0039c03_11": "爾時，寶女白佛言：「世尊！",
    "T13n0397_006:0039c04_12": "何障礙故，不令眾生疾得大乘？」",
    "T13n0397_006:0039c05_13": "佛告寶女：「有三十二事，以是因緣為作障礙。",
    "T13n0397_006:0039c06_14": "何等三十二？",
    "T13n0397_006:0039c06_15": "一者、樂聲聞乘；二者、樂緣覺乘；三者、樂釋身故；四者、樂梵身故；五者、樂為世樂受持禁戒；六者、樂修一善；七者、常懷嫉妬；八者、多財貪著慳悋；九者、不樂勸化眾生令修善法；十者、心憍慢故；十一者、不求菩提心故；十二者、畏菩提心故；十三者、於一法中生著心故；十四者、不善思惟故；十五者、不能親近師長和上善知識故；十六者、誹謗餘部故；十七者、不能淨於身口意業故；十八者、不能護持無上法故；十九者、得少法味悋不說故；二十者、少解法義生大慢故；二十一者、遠離四攝故；二十二者、不能恭敬同師同學故；二十三者、不樂念於六波羅蜜故；二十四者、遠離三聚故；二十五者、不發願故；二十六者、少善根故；二十七者、倒解義故；二十八者、不歎三寶故；二十九者、誹謗大乘菩提事故；三十者、自不解義、誹他說故；三十一者、不覺了知諸魔事故；三十二者、樂生死故。",
    "T13n0397_006:0039c23_16": "是名三十二事障礙大乘，不令眾生疾得大乘。",
    "T13n0397_006:0039c24_17": "「寶女！",
    "T13n0397_006:0039c25_18": "如是障礙其事無量，我於今者但略說耳。",
    "T13n0397_006:0039c26_0": "大乘所有功德無量，障礙之事亦復如是；亦如涅槃功德無量，障礙之事亦復無量。",
    "T13n0397_006:0039c27_1": "如生死過無量無邊，即是大乘之障礙也。",
    "T13n0397_006:0039c28_2": "寶女！",
    "T13n0397_006:0039c28_3": "若有人能遠離如是無量惡法，當知是人即得大乘。",
    "T13n0397_006:0040a01_4": "寶女！",
    "T13n0397_006:0040a01_5": "若有菩薩能得淨心，是人即能獲得大乘。」",
    "T13n0397_006:0040a02_6": "「世尊！",
    "T13n0397_006:0040a02_7": "眾生云何速得成就無上大乘？」",
    "T13n0397_006:0040a03_0": "「寶女！",
    "T13n0397_006:0040a03_1": "有三十二事，眾生修集能速得之。",
    "T13n0397_006:0040a03_2": "何等三十二？",
    "T13n0397_006:0040a04_3": "一者、眾生不請而往親附；二者、見他福德不生妬心；三者、至心修集無量善根；四者、營他事業不生愁惱；五者、至心不濁身口業淨；六者、不為利養改四威儀；七者、如說而住；八者、於諸眾生其心清淨；九者、終不放捨菩提之心；十者、清淨莊嚴檀波羅蜜；十一者、清淨尸波羅蜜，憐愍毀禁故；十二者、淨忍波羅蜜，不惜身命故；十三者、淨精進波羅蜜，得十力無畏故；十四者、淨禪波羅蜜，遠離煩惱故；十五者、淨般若波羅蜜，除煩惱習故；十六者、修勇健定，壞諸魔業故；十七者、至心度脫諸眾生故；十八者、修四攝故；十九者、心平等故；二十者、不捨一切諸眾生故；二十一者、知恩報故；二十二者、護持正法故；二十三者、修助道法不休息故；二十四者、於諸善法無厭足故；二十五者、破憍慢故；二十六者、供養三寶故；二十七者、於一切法不生諍故；二十八者、善解十二深因緣故；二十九者、具七財故；三十者、於一切法得自在故；三十一者、修六神通故；三十二者、修集定慧故。",
    "T13n0397_006:0040a23_4": "是名三十二眾生修集疾得菩提。」",
    "T13n0397_006:0040a24_5": "說是法時，七萬二千眾生發阿耨多羅三藐三菩提心，萬二千菩薩得無生法忍。",
    "T13n0397_006:0040a26_6": "一切諸天以諸花香種種伎樂，供養於佛，尊重讚歎，作如是言：「若有得聞如是等經，當知是人定得阿耨多羅三藐三菩提。」",
    "T13n0397_006:0040a29_7": "爾時，梵天、釋天、四天王天白佛言：「世尊！",
    "T13n0397_006:0040b01_8": "如來今者演說如是無限量義、了了之義、壞煩惱義，摧諸魔業、破諸邪見，能持一切無上正法，我等亦能受持讀誦書寫解說。",
    "T13n0397_006:0040b04_9": "若佛弟子有能受持讀誦書寫廣說之者，我等亦當為作衛護。",
    "T13n0397_006:0040b05_10": "若有惡鬼欲為是人作嬈害事，我當遮止不令成就。」",
    "T13n0397_006:0040b06_11": "佛言：「善哉，善哉！",
    "T13n0397_006:0040b07_12": "善男子！",
    "T13n0397_006:0040b07_13": "汝於爾時若能護我諸弟子者，即是護持我之正法，如是護者法則久住。」",
    "T13n0397_006:0040b08_14": "爾時，世尊告阿難言：「阿難！",
    "T13n0397_006:0040b09_15": "汝當受持擁護演說如是經典。",
    "T13n0397_006:0040b10_16": "若有菩薩於無量劫樂修惠施，復有菩薩受持是經，讀誦書寫為人廣說，修大慈悲兼以此義勸人令學，其人所得福多於彼，亦能速疾獲得大乘。」",
    "T13n0397_006:0040b13_17": "阿難白佛言：「世尊！",
    "T13n0397_006:0040b14_0": "是經何名？",
    "T13n0397_006:0040b14_1": "云何奉持？」",
    "T13n0397_006:0040b14_2": "佛言：「阿難！",
    "T13n0397_006:0040b14_3": "是經名為『真實法義毘尼方便』、『成就發心無量寶聚』、『無量陀羅尼十力四無畏不共法聚』、『菩薩摩訶薩不退轉印廣說大乘寶女所問』，如是等名汝當奉持。」",
    "T13n0397_006:0040b18_4": "爾時，阿難及諸人天聞經歡喜，信受奉行。",
    "T13n0397_006:0040b20_0": "大方等大集經卷第六"
}