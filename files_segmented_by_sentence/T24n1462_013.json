{
    "T24n1462_013:0762c16_0": "善見律毘婆沙卷第十三",
    "T24n1462_013:0762c18_0": "蕭齊外國三藏僧伽跋陀羅譯",
    "T24n1462_013:0762c19_0": "「畜生女句者，龍女、迦留羅女、一切畜生女，悉不得捉，捉者突吉羅。",
    "T24n1462_013:0762c20_1": "度橋句者，或板或竹或木一切橋，比丘與女人共度橋，比丘以欲心動橋，橋動不動突吉羅。",
    "T24n1462_013:0762c22_2": "樹句者，若女人上樹或大小樹，比丘以欲心動樹突吉羅；船句亦如是。",
    "T24n1462_013:0762c24_3": "繩句者，若比丘捉繩頭，女人捉繩尾，比丘以欲心牽繩動偷蘭遮，不動突吉羅；或共捉杖竹木，一切犯不犯亦如是。",
    "T24n1462_013:0762c27_4": "觸鉢句者，易可解耳；禮拜句者亦如是。",
    "T24n1462_013:0762c28_5": "第二僧伽婆尸沙廣說竟。",
    "T24n1462_013:0762c29_0": "「爾時佛住舍衛國祇樹給孤獨園精舍，時優陀夷，麁惡語教授，若讚歎亦如是。」",
    "T24n1462_013:0763a01_1": "法師曰：「後當說。",
    "T24n1462_013:0763a02_2": "無慚愧者，女人無慚愧心，心樂者便笑其所作。",
    "T24n1462_013:0763a03_3": "答言：『善哉大德！』",
    "T24n1462_013:0763a03_4": "作種種方便，令比丘生欲心，便語或言：『大德非是男子。』",
    "T24n1462_013:0763a05_0": "或言恐是黃門，女人作如是戲笑語，不顧戒者，比丘以欲心，不思慮好惡，便說麁惡語。",
    "T24n1462_013:0763a07_0": "麁惡者，非法語也。",
    "T24n1462_013:0763a07_1": "如年少男女者，讚歎二道，得僧伽婆尸沙。",
    "T24n1462_013:0763a08_2": "二道者，穀道水道。",
    "T24n1462_013:0763a08_3": "讚歎者，汝有好相或言汝無相未犯，若言穀道水道如此，真是著女想，作是說已得罪。",
    "T24n1462_013:0763a10_4": "若毀呰言二道，或言二道合，或言長或言短或言偏，如是為初，悉得罪，或乞或求亦得罪，或言願汝父母何時持汝與我，或言我何時當得汝，作如是語，悉得罪。",
    "T24n1462_013:0763a14_5": "問句者，汝與汝夫云何作？",
    "T24n1462_013:0763a15_6": "自答言：『汝當如是作。』",
    "T24n1462_013:0763a15_7": "亦得罪。",
    "T24n1462_013:0763a16_8": "答問句者，我當與我夫眠，云何好夫當念我。",
    "T24n1462_013:0763a17_9": "比丘答言：『如是如是眠』，不犯。",
    "T24n1462_013:0763a17_10": "若言汝作婬事，得罪。",
    "T24n1462_013:0763a18_11": "教授句者，亦如是。",
    "T24n1462_013:0763a18_12": "毀呰句者，汝根相惡有孔無形，或言有形無孔。",
    "T24n1462_013:0763a19_13": "無血句者，汝水道燥無血。",
    "T24n1462_013:0763a20_14": "恒出者，是女人水道血恒自流出。",
    "T24n1462_013:0763a21_15": "塞句者，恒以衣塞水道，不令血出。",
    "T24n1462_013:0763a22_16": "長崛句者，汝根長崛。",
    "T24n1462_013:0763a22_17": "出兩邊者，女根中肉長出有毛，兩道合汝二根。",
    "T24n1462_013:0763a23_18": "此十一句中，長崛、共合、兩根，此三句得僧伽婆尸沙，初句穀道水道與婬法，為初六句，得僧伽婆尸沙，餘無形若以婬法相對得罪。」",
    "T24n1462_013:0763a26_19": "法師曰：「餘文句輕重汝自當知。",
    "T24n1462_013:0763a27_20": "女作女想，於第一僧伽婆尸沙已說竟。",
    "T24n1462_013:0763a28_21": "頸以下者，從頸下至膝，上者，從脚膝至頸，從膝以下突吉羅，若讚歎衣服鐶釧瓔珞說法論義，為講無罪，若比丘為比丘尼說法，因說法中便生欲心，作麁惡語僧伽婆尸沙。",
    "T24n1462_013:0763b03_22": "不犯者，最初未制戒、癡狂、心亂、痛惱所纏不犯。",
    "T24n1462_013:0763b04_23": "律文句廣說竟。",
    "T24n1462_013:0763b05_0": "「今次隨結此麁惡語，因身心口起婬性罪身心業。",
    "T24n1462_013:0763b06_1": "若比丘以欲心方便，欲樂此事假說傍事，若女人解此語突吉羅。",
    "T24n1462_013:0763b07_2": "若言欽婆羅毛長，或言短或言赤或言黑突吉羅。",
    "T24n1462_013:0763b08_3": "一切因事而言，若女人解突吉羅，若不解無罪。」",
    "T24n1462_013:0763b10_0": "法師曰：「次第文句易可解耳，不須廣說。",
    "T24n1462_013:0763b11_0": "麁惡語竟。",
    "T24n1462_013:0763b12_0": "「爾時佛住舍衛國，時優陀夷，於舍衛國多諸知識者，恒往至知識家，為四供養故，飲食、衣服、湯藥、房舍。",
    "T24n1462_013:0763b14_1": "惡者，最惡恒流出外血出。",
    "T24n1462_013:0763b15_2": "唾者，便唾女根，作是言：『誰用此不淨臭處？』",
    "T24n1462_013:0763b16_3": "女言：『我有何處不淨？",
    "T24n1462_013:0763b16_4": "何處不好？",
    "T24n1462_013:0763b16_5": "為衣裳不淨，為顏貌醜陋，有何物不如餘人？』",
    "T24n1462_013:0763b18_0": "律本中說，已至女邊倚看竟，然後而唾。",
    "T24n1462_013:0763b18_1": "讚歎供養者，以婬欲法讚歎供養己身，或讚其所須婬事，此第一供養。",
    "T24n1462_013:0763b20_2": "如『我等出家，餘供養易可得耳，此婬欲供養難得故，名第一供養。』",
    "T24n1462_013:0763b22_3": "得僧伽婆尸沙。",
    "T24n1462_013:0763b22_4": "又言：『我亦剎利汝亦剎利，若共和合，正好無過此也。』",
    "T24n1462_013:0763b23_5": "若如是語無罪，若言我亦剎利，汝可以欲事與我共通，作如是語，僧伽婆尸沙。」",
    "T24n1462_013:0763b25_6": "法師曰：「餘文句如前說無異，最初未制戒、癡狂、心亂、痛惱所纏不犯。",
    "T24n1462_013:0763b27_7": "今次隨結，文句次第易可解耳。",
    "T24n1462_013:0763b28_0": "第四僧伽婆尸沙竟。",
    "T24n1462_013:0763b29_0": "「爾時佛住舍衛國，行媒戒，智慧者，大有智慧聰明，了了能療理家事，不懈怠有慚愧心。",
    "T24n1462_013:0763c02_1": "語童女者，『此男子好，汝可取為夫。』",
    "T24n1462_013:0763c02_2": "復向男子言：『此童女極好作，又忠信真實無虛邪心，汝可取為婦。』",
    "T24n1462_013:0763c04_3": "檀越答：『大德！",
    "T24n1462_013:0763c04_4": "我等不甚體悉此人，未知好惡，是誰家兒子，定是何姓何名，那得輒以女相與？",
    "T24n1462_013:0763c06_5": "若大德教我與，我當遣嫁，若不教與不敢專輒。",
    "T24n1462_013:0763c08_0": "如此婚姻事大，時剋吉凶發遣進止，後日好惡悉委大德，自知故。』",
    "T24n1462_013:0763c09_1": "二眾者，此女其夫生時，是村眾主，其夫死已，故號為故二眾。",
    "T24n1462_013:0763c11_2": "村後者，是村外村後邊住也，諸人共相推論，知優陀夷先後貫練嫁娶婚姻，善解進止，悉是其知養。",
    "T24n1462_013:0763c13_3": "看兒婦者，初至看視依兒婦無異，後便增薄猶如婢使，初至一月悉付囑家事，過一月已種種驅使。",
    "T24n1462_013:0763c15_4": "作田取水苦者，是貧窮也。",
    "T24n1462_013:0763c16_5": "於是優陀夷語檀越：『莫苦人女，如此猥使甚不可。』",
    "T24n1462_013:0763c17_6": "檀越答言：『我等不與大德共論此事，我是白衣知白衣事，大德是出家知出家法，各不相關。",
    "T24n1462_013:0763c19_7": "若知白衣家者，此人非沙門。』",
    "T24n1462_013:0763c20_8": "作如是語已仍息。",
    "T24n1462_013:0763c21_0": "優陀夷便即遣出：『汝去汝去，汝莫住此處。』",
    "T24n1462_013:0763c22_0": "「裝嚴者，一切金銀珍寶。",
    "T24n1462_013:0763c22_1": "頭多者，漢言多色欲人也。",
    "T24n1462_013:0763c23_2": "能供養者，若女人以音聲色觸香味，如是一切妙物悉持供養其夫，是名能供養。",
    "T24n1462_013:0763c25_3": "共賭者，若我等能得此女，汝當償我，若不能得者，我即償汝。",
    "T24n1462_013:0763c26_4": "如律中所說，比丘不得戲賭。",
    "T24n1462_013:0763c27_5": "暫時者，乃至一剎那，漢言彈指頃，是名暫時。",
    "T24n1462_013:0763c28_6": "得行媒法則。",
    "T24n1462_013:0763c28_7": "何以故？",
    "T24n1462_013:0763c28_8": "隨人驅使行媒法故。",
    "T24n1462_013:0763c29_9": "男女者，女餉男子。",
    "T24n1462_013:0763c29_10": "比丘傳言：『此女人念汝。』",
    "T24n1462_013:0763c30_11": "男子答餉，比丘復往女處言：『如是如是此男子念汝。』",
    "T24n1462_013:0764a01_12": "女語比丘言：『我欲共某男子私通。』",
    "T24n1462_013:0764a02_13": "比丘受語向男子說，還來報女，乃至一交會，僧伽婆尸沙。",
    "T24n1462_013:0764a03_14": "「女有十護，父護者，父禁制不聽出入，恐慮他事，母護亦如是，父母護檢看視，不與餘處遊戲，亦不聽行來出入。",
    "T24n1462_013:0764a06_15": "兄護、姊護、宗親護、姓護、法護、罰護，法護者，是同法人護也。",
    "T24n1462_013:0764a07_16": "罰護者，若寡女欲與餘人私通，先向官說，若許者便通，若不許者不得專輒，犯者罰金輸官，故名罰護。",
    "T24n1462_013:0764a10_17": "「物買者，持物贖取，是名為買也。",
    "T24n1462_013:0764a11_18": "樂住者，是樂同住也。",
    "T24n1462_013:0764a11_19": "雇住者，以物雇之，家事悉以委付。",
    "T24n1462_013:0764a12_20": "衣物住者，因得衣裳承住為婦，此是貧窮女也。",
    "T24n1462_013:0764a13_21": "水得者，因共洗浴以水相灌，共作要誓為夫婦，是名水得。",
    "T24n1462_013:0764a14_22": "鐶得者，以鐶安置頭上，恒以戴物，取鐶擲去『汝來住我屋，常作我婦。』",
    "T24n1462_013:0764a16_23": "是名鐶得。",
    "T24n1462_013:0764a16_24": "婢取者，自己婢還取為婦。",
    "T24n1462_013:0764a17_25": "執作者，以直雇賃充家中執作，取以為己婦，是名執作。",
    "T24n1462_013:0764a18_26": "舉旗婦者，竪旗立軍往破他國，得他女取為己婦。",
    "T24n1462_013:0764a19_27": "「若白衣遣比丘往他處：『某方護女，求此女為我婦。』",
    "T24n1462_013:0764a21_28": "比丘答言善，即往至女所，向女說如是事，女意善，或應或不應。",
    "T24n1462_013:0764a22_29": "比丘受如是使，還報男子信，僧伽婆尸沙。",
    "T24n1462_013:0764a23_30": "若男子語比丘教語比丘，比丘仍語父母兄弟姊妹，如此使，偷蘭遮。」",
    "T24n1462_013:0764a25_31": "又法師言：「不然。",
    "T24n1462_013:0764a25_32": "何以故？",
    "T24n1462_013:0764a25_33": "如律本中說，意欲捨佛，誤言捨僧，意欲捨僧，誤言捨佛，於戒亦不失。",
    "T24n1462_013:0764a27_34": "比丘雖語父母兄弟姊妹，亦得僧伽婆尸沙。」",
    "T24n1462_013:0764a28_35": "法師曰：「後文句如前無異，故不更說。",
    "T24n1462_013:0764a29_36": "若眾多女遣一比丘傳語，語眾多男子，比丘受語往說還報女，眾多僧伽婆尸沙。",
    "T24n1462_013:0764b02_37": "不犯者，最初未制戒。",
    "T24n1462_013:0764b02_38": "若僧使，若因此使往語女言：『某甲男子意欲索汝為己婦。』",
    "T24n1462_013:0764b04_39": "不犯。",
    "T24n1462_013:0764b04_40": "何以故？",
    "T24n1462_013:0764b04_41": "由不受說語故。",
    "T24n1462_013:0764b04_42": "癡狂、心亂、痛惱所纏不犯。",
    "T24n1462_013:0764b05_43": "具六事僧伽婆尸沙，一者搖頭，二者手印，三者口受，四者搖身，五者受書，六者具此五事，是名為六事。",
    "T24n1462_013:0764b08_0": "若父母鬪諍，父遣母還本家，父後生悔心，語比丘言：『我年老，旦夕無人侍養，汝可向汝母語，還看我。』",
    "T24n1462_013:0764b10_1": "比丘受如是使，語母還報父，悉僧伽婆尸沙。",
    "T24n1462_013:0764b11_2": "此戒不問知已不知，但受語往說還報，悉僧伽婆尸沙。",
    "T24n1462_013:0764b12_3": "此是制罪，非性罪具三受。",
    "T24n1462_013:0764b13_4": "今次隨結文句，易可解耳，不須廣說。",
    "T24n1462_013:0764b14_5": "五僧伽婆尸沙竟。",
    "T24n1462_013:0764b15_0": "「爾時佛住王舍城竹林迦蘭陀林中，此房舍戒。",
    "T24n1462_013:0764b16_1": "阿羅毘迦者，是聚落名也，此比丘阿羅毘迦聚落中生，故名阿羅毘迦比丘。",
    "T24n1462_013:0764b17_2": "自乞求者，是自乞求種種材具，欲營造作大房。",
    "T24n1462_013:0764b18_3": "教作者，教餘人作或自作，此比丘捨坐禪誦經恒修下業。",
    "T24n1462_013:0764b20_4": "無主者，無檀越主，但自東西乞求。",
    "T24n1462_013:0764b21_5": "自為者，自為己身不為眾僧。",
    "T24n1462_013:0764b21_6": "大房者，此房極大無有齊限，乞求絕多，或乞人或借人，或乞作器或借作器，如是種種或乞或借，除借乞得罪，不得借獵肉捕魚，二師悉斷，餘借一切皆淨。",
    "T24n1462_013:0764b25_7": "此比丘所營造作房舍既大，魚肉難得，恐其因借倩承遣捕獵，所以斷。",
    "T24n1462_013:0764b27_8": "若立房得作田，借犁牛及餘耕具無罪。",
    "T24n1462_013:0764b28_9": "若寺中有拾取殘食人，食竟共聚種種戲笑，如是人驅使無罪。",
    "T24n1462_013:0764b29_10": "若比丘欲作殿，往至鑿石家，借作石手為作殿，若得善，若得石柱，比丘問檀越言：『此柱云何得竪？』",
    "T24n1462_013:0764c03_0": "若檀越自為竪善，若檀越更與餘柱亦得。",
    "T24n1462_013:0764c03_1": "若檀越答言：『無人。』",
    "T24n1462_013:0764c04_2": "或言：『自有事。』",
    "T24n1462_013:0764c04_3": "比丘教餘處借。",
    "T24n1462_013:0764c05_4": "比丘復言：『我無餘知識。』",
    "T24n1462_013:0764c05_5": "若檀越無人，有直與直亦好，若得直將至木師所，若須塼瓦，往至瓦師所，若須刻畫，往至刻畫師所，若有餘直可作床席衣服房舍所須。",
    "T24n1462_013:0764c08_6": "若拾殘食人作息正，得與食，若無食可入聚落乞來與善，不得與錢直。",
    "T24n1462_013:0764c10_7": "「為房舍非時入聚落乞油，以手覆鉢。",
    "T24n1462_013:0764c11_8": "若到檀越家，檀越問比丘：『欲何所須？』",
    "T24n1462_013:0764c12_9": "比丘答言：『為房舍作乞油充與作人。』",
    "T24n1462_013:0764c13_10": "食米亦如是說，若得油還付知寺事人。",
    "T24n1462_013:0764c14_11": "若比丘為折或傷或失或死，比丘悉應還直。",
    "T24n1462_013:0764c15_12": "若檀越承迴施比丘，比丘不得受，若布施寺得受。",
    "T24n1462_013:0764c16_13": "比丘不得自取，喚淨人付之，若借車及房舍所須種種雜物，亦如牛句無異。",
    "T24n1462_013:0764c18_14": "若比丘病乞藥善，白衣見比丘來，即共念言：『此比丘已復來乞。』",
    "T24n1462_013:0764c19_15": "各走隱避，或見比丘乞食，各自閉戶。",
    "T24n1462_013:0764c20_16": "「應量作者，云何應量作？",
    "T24n1462_013:0764c21_17": "應量中人三磔手，當佛一磔手，作房內量，長十二佛磔手，內廣七佛磔手。",
    "T24n1462_013:0764c23_18": "若長中減一磔手，廣中益一磔手，亦不得，若減廣益長亦不得，何況長廣俱過量，未竟乃至一摶泥亦犯。",
    "T24n1462_013:0764c25_19": "若房長六磔手廣四磔手，作如是房者無主亦不犯。",
    "T24n1462_013:0764c26_20": "何以故？",
    "T24n1462_013:0764c27_21": "以非房故。",
    "T24n1462_013:0764c27_22": "若瓦房，內外上下悉泥犯，若草房不犯。」",
    "T24n1462_013:0764c28_23": "法師曰：「定何時犯？",
    "T24n1462_013:0764c28_24": "為初作犯，為後作犯，為房成畢犯？」",
    "T24n1462_013:0764c29_25": "答曰：「初作乃至二摶泥已還，悉突吉羅，最後第一摶泥偷蘭遮，第二摶得竟，僧伽婆尸沙。",
    "T24n1462_013:0765a02_26": "泥者，有二種，一者土泥，二者石灰泥。",
    "T24n1462_013:0765a03_27": "處者，窓牖柱梁棟桁火煙孔處，此是非泥處。",
    "T24n1462_013:0765a04_28": "比丘應將比丘指示作房處，房主應將比丘為示作房處，房主先當治地平正，猶如鼓面，然後往至僧所，請僧安處房處，第二第三亦如是請。",
    "T24n1462_013:0765a08_29": "若僧往指示善，若僧不得往，僧差智慧比丘往看無難處非妨處，此比丘往看已好，如房主所治地善。",
    "T24n1462_013:0765a10_30": "「難處者，虎狼師子下極蟻子，若蟻有窟是中住不得作，若蟻子遊行覓食驅逐得作。",
    "T24n1462_013:0765a12_31": "何以故？",
    "T24n1462_013:0765a12_32": "為如來慈愍眾生及比丘故。",
    "T24n1462_013:0765a13_33": "妨處者，或人田園，或是道路處，或是怨家處，或是賊處，或是尸陀林處，或是王誌護處，如是一切妨處，悉不得作。",
    "T24n1462_013:0765a16_34": "遶屋四周使得迴十二桄梯，桄間一拳肘若迴草車，餘文句已在律本，不須復說。",
    "T24n1462_013:0765a18_35": "若比丘自起作大房，無主為身不處分過量，隨作房有所造作營理，一一悉突吉羅，若以塼壘壁，隨塼多少，一一突吉羅，最後二塼第一塼偷蘭遮，第二塼僧伽婆尸沙，屋成泥治竟已結罪，污灑不犯。",
    "T24n1462_013:0765a22_36": "「若作屋餘塼泥留置，我後當成，偷蘭遮。",
    "T24n1462_013:0765a23_37": "若決定罷心，僧伽婆尸沙。",
    "T24n1462_013:0765a24_38": "若周匝壘壁上不至屋留取明，不犯。",
    "T24n1462_013:0765a25_39": "若作屋，留一摶泥處後當成，有緣事行不作，有客比丘來住，見不成為成，彼此無罪。",
    "T24n1462_013:0765a27_40": "若難處、妨處，二突吉羅。",
    "T24n1462_013:0765a27_41": "僧不處分、過量，二僧伽婆尸沙。",
    "T24n1462_013:0765a28_42": "若作屋未成，若施僧乃至一人，若打壞若擲置，不犯。",
    "T24n1462_013:0765a29_43": "若自作自成教他成，教他作教他成，悉僧伽婆尸沙。",
    "T24n1462_013:0765b01_44": "若二三人共作屋，若一比丘一沙彌悉不犯。",
    "T24n1462_013:0765b02_45": "何以故？",
    "T24n1462_013:0765b02_46": "人無一屋分故。",
    "T24n1462_013:0765b03_47": "若段段分，人得一屋分，僧伽婆尸沙。",
    "T24n1462_013:0765b04_48": "若壘塼作窟，壘石壘土壘木，若草屋乃至過量不處分，亦不犯。",
    "T24n1462_013:0765b05_49": "有房有難處妨處，僧不指示過量，不得僧伽婆尸沙。",
    "T24n1462_013:0765b06_50": "有智慧者應解此義。",
    "T24n1462_013:0765b07_51": "「若自為身，作說戒堂溫室食堂，如此作不為自己住，無罪。",
    "T24n1462_013:0765b08_52": "若兼為自己住，僧伽婆尸沙。",
    "T24n1462_013:0765b09_53": "無罪者，最初未制戒阿羅毘迦比丘無罪。",
    "T24n1462_013:0765b10_54": "具六事，一者自作，二者教人作，三者不指示，四者過量，五者難處，六者妨處，此戒具三業三受。",
    "T24n1462_013:0765b12_55": "房舍廣說竟。",
    "T24n1462_013:0765b13_0": "「爾時佛住俱參毘瞿私多園中，此房戒中，俱參毘者，此是園名也。",
    "T24n1462_013:0765b14_1": "瞿私多園者，此是長者子名也。",
    "T24n1462_013:0765b15_2": "孱那者，此是供養菩薩人也。",
    "T24n1462_013:0765b15_3": "令大德示房處者，有檀越語孱那比丘言：『願大德示我作房處，我為大德作。』",
    "T24n1462_013:0765b17_4": "神廟樹者，此是國邑人民朝夕供養，是鬼神住處。",
    "T24n1462_013:0765b18_5": "生樹者，作眾生想也。",
    "T24n1462_013:0765b19_6": "摩呵羅者，有主為身作大房，此房有主，為身得過量作，有主為身作大房，僧不指示、有難、有妨處，僧伽婆尸沙。",
    "T24n1462_013:0765b22_7": "餘文句如前房無異。",
    "T24n1462_013:0765b23_0": "「爾時佛住王舍城，於竹林園中，時沓婆摩羅子。",
    "T24n1462_013:0765b24_1": "竹林園者，種竹圍遶，竹高十八肘，四角有樓兼好門屋，遙望靉靆猶如黑雲，故名竹林園，亦名迦蘭陀。",
    "T24n1462_013:0765b26_2": "迦蘭陀因緣如前說，故不重出。",
    "T24n1462_013:0765b27_3": "沓婆是比丘名，摩羅子是王名，此王子出家故，名沓婆摩羅子。",
    "T24n1462_013:0765b28_4": "此大德年七歲出家，剃髮落地即成羅漢，得三達智，具六神通、四無礙辯，一切聲聞所知無不通達，羅漢之中已是第一。",
    "T24n1462_013:0765c02_5": "入靜處者，是處寂靜無有喧鬧，故名寂靜處。",
    "T24n1462_013:0765c03_6": "從三昧起者，自言：『我所修善法今已悉訖，我當為眾僧分布房舍及諸飲食。』」",
    "T24n1462_013:0765c05_7": "法師曰：「大德何以作如是言？」",
    "T24n1462_013:0765c06_8": "「此最後身，所修已極，當取涅槃，譬如然燈置於風處，不久當滅，此身亦復如是。",
    "T24n1462_013:0765c07_9": "我當為眾僧分布房舍及諸飲食，所以為眾僧分布房舍及諸飲食者，見善男子比丘，從遠方來問訊世尊，房舍迮狹無有住處，我當以神力化作房舍床席氍氀毾[毯炎+登]氈褥等物。",
    "T24n1462_013:0765c12_10": "又一日見諸小比丘，恭敬宿德上座讓不受前請，以此因緣飲食不時，遂成疲勞。",
    "T24n1462_013:0765c14_11": "我今當令眾僧住止安樂，各得所宜，不以飲食為苦，是故分布令其平等。」",
    "T24n1462_013:0765c15_12": "法師曰：「大德沓婆摩羅子，於三業之中，何以獨修下業？」",
    "T24n1462_013:0765c17_13": "答曰：「此是前身宿願所牽，故有是念。」",
    "T24n1462_013:0765c18_14": "問曰：「此沓婆摩羅子，何時發此願也？」",
    "T24n1462_013:0765c18_15": "答曰：「過去有佛，號波頭勿多羅，此沓婆摩羅子生一居士家。",
    "T24n1462_013:0765c20_16": "是時國邑人民，共作大會請佛入國，有六萬八千比丘圍遶，大會供養七日布施。",
    "T24n1462_013:0765c22_17": "時有一羅漢比丘，於大眾中以神通力，分布床席及諸飲食，是時沓婆摩羅子，見此羅漢比丘以神通如此，心大歡喜往至佛所，頭面作禮却坐一面，而白佛言：『願我後身當來佛時，出家學道速成羅漢，為諸眾僧分布房舍床席及諸飲食，如今羅漢神力無異。』",
    "T24n1462_013:0765c28_18": "是時世尊見當來世，此善男子所願果得成遂不？",
    "T24n1462_013:0765c29_19": "世尊觀來世已，語沓婆摩羅子言：『汝從此百千劫已，有佛號釋迦牟尼，汝年七歲得出家，剃髮落地即成羅漢，名沓婆摩羅子，汝具六神通必得此願。』",
    "T24n1462_013:0766a03_20": "沓婆摩羅子從此以後，布施持戒得生天上，天上命終下生人間，如是展轉乃至釋迦出世，從天上下生人間，出家得道，從禪定起，而作是念。",
    "T24n1462_013:0766a07_21": "作是念已，往至佛所頭面禮足，而白佛言：『今從世尊乞二種願，一者為諸眾僧分布房舍，二者差會分布飲食。』",
    "T24n1462_013:0766a10_0": "於是世尊答言：『善哉！",
    "T24n1462_013:0766a10_1": "汝貪瞋既盡，堪為此事，汝當為眾僧分布床席及諸飲食。』」",
    "T24n1462_013:0766a11_2": "「此沓婆摩羅子，何以故？",
    "T24n1462_013:0766a12_3": "從世尊乞如是願？」",
    "T24n1462_013:0766a12_4": "答曰：「為止未來諸誹謗故。",
    "T24n1462_013:0766a13_5": "於是沓婆摩羅子，受世尊勅已，還所住處。",
    "T24n1462_013:0766a14_6": "世尊見未來慈地比丘，因沓婆摩羅子差會分房，必生誹謗。",
    "T24n1462_013:0766a16_7": "為止誹謗故，語諸比丘：『汝當請沓婆摩羅子為眾僧差會分房，請竟應作白二羯磨差。』",
    "T24n1462_013:0766a18_8": "同學者，同一法事也，亦言同一法學。",
    "T24n1462_013:0766a19_9": "若比丘共學修多羅者，為敷床座同在一處，若學阿毘曇者毘曇者共，若學毘尼毘尼者共，若說法者說法者共，若坐禪者坐禪者共。",
    "T24n1462_013:0766a22_10": "何以故？",
    "T24n1462_013:0766a22_11": "為避諠鬧故，無業無記語者共無記語者，不修三業、食已而眠，眠起洗浴、共論世間無記之語，令身體肥壯。」",
    "T24n1462_013:0766a25_0": "問曰：「沓婆摩羅子，何以使無業好語者共在一處耶？」",
    "T24n1462_013:0766a26_1": "答曰：「使其得住安心道故，因樂道故，得生天上。",
    "T24n1462_013:0766a27_2": "入火光三昧者，此是第四禪定，從禪定起已，放右手第二指，以為光明。",
    "T24n1462_013:0766a29_3": "須臾名聞滿閻浮利地，諸比丘從遠方來欲看神力，至已語沓婆摩羅子言：『長老，為我等安止住處敷施床座。』",
    "T24n1462_013:0766b02_4": "沓婆摩羅子問諸大德：『樂何處住耶？』",
    "T24n1462_013:0766b03_5": "諸比丘各各答言：『我樂耆闍崛山住。』",
    "T24n1462_013:0766b04_6": "又言：『我樂雪山邊住。』",
    "T24n1462_013:0766b05_0": "又言：『我樂天道士山住。』",
    "T24n1462_013:0766b05_1": "又言：『我樂欝單越住。』",
    "T24n1462_013:0766b06_2": "如是眾多，沓婆摩羅子自隨一比丘，為安止住處敷施床座，為餘比丘安止住處，悉是化身，如真身無異。",
    "T24n1462_013:0766b08_3": "安止諸比丘已，自還竹林寺住。",
    "T24n1462_013:0766b09_4": "慈地比丘者，是六群比丘中是第一。",
    "T24n1462_013:0766b10_5": "惡食者，不得好食，不但惡食，房舍臥具皆悉得惡。」",
    "T24n1462_013:0766b11_6": "問曰：「慈地比丘何以恒得惡房惡食？」",
    "T24n1462_013:0766b12_7": "「坐其前身無福德故，復於眾中最小，是故得惡房惡食。",
    "T24n1462_013:0766b13_8": "善飲食檀越者，此檀越恒為眾僧作餚饍飲食。",
    "T24n1462_013:0766b14_9": "又一日善檀越入寺，至沓婆摩羅子所問：『大德！",
    "T24n1462_013:0766b15_10": "明日次誰受弟子請？』",
    "T24n1462_013:0766b16_11": "沓婆答言：『次慈地比丘受請。』",
    "T24n1462_013:0766b17_12": "檀越聞已心不歡喜，還至家中語其婢言：『汝明日為慈地比丘作食，我不知事，莫如前後食。』",
    "T24n1462_013:0766b19_13": "又語其婢言：『若慈地比丘來至，於外敷施床席供設而已，勿使其入。』",
    "T24n1462_013:0766b20_14": "昨日者，慈地比丘與同伴集在一處共論言：『我等今日應得好食。』",
    "T24n1462_013:0766b22_15": "昨日此檀越來至沓婆所，當是沓婆教語檀越，於外敷施床席及麁飲食。",
    "T24n1462_013:0766b24_16": "無風風起者，極密處而大風起。",
    "T24n1462_013:0766b24_17": "水中火者，本是水能滅火，今火從水中出。",
    "T24n1462_013:0766b25_18": "佛語沓婆：『汝憶有作是事不？",
    "T24n1462_013:0766b26_19": "今慈地比丘有如是言。』",
    "T24n1462_013:0766b27_20": "沓婆答言：『唯世尊知我，世尊是一切智，我是漏盡羅漢，何須我言耶？』",
    "T24n1462_013:0766b28_21": "佛復語沓婆言：『汝不得作如此語也，若汝有如此事者，於眾中言有，若無者，於眾中答言無。』」",
    "T24n1462_013:0766c02_22": "法師曰：「世尊何以不直言沓婆無罪，此是慈地比丘尼妄語？」",
    "T24n1462_013:0766c03_23": "答曰：「世尊為憐愍眾生故。",
    "T24n1462_013:0766c04_24": "世尊言作我知比丘犯波羅夷，世尊亦言我知汝犯波羅夷。",
    "T24n1462_013:0766c05_25": "若有比丘犯波羅夷者，必謗世尊。",
    "T24n1462_013:0766c06_26": "何以故？",
    "T24n1462_013:0766c06_27": "為世尊隨瞋愛，愛沓婆故，不道其罪，瞋我故，今道我罪，世尊定非一切智。",
    "T24n1462_013:0766c08_28": "因誹謗故，死墮地獄。",
    "T24n1462_013:0766c08_29": "又為當來無慚愧比丘，實有罪而言無罪，佛不在世，誰知我罪者。",
    "T24n1462_013:0766c10_30": "是故佛語沓婆言：『汝若有作答言有作，若不作答言不作。』",
    "T24n1462_013:0766c11_31": "沓婆答言：『實不作，乃至夢中亦不為此事。』",
    "T24n1462_013:0766c12_32": "滅擯比丘尼者，滅擯有三，一者滅身，二者滅不同住，三者滅罰，是名三滅擯。」",
    "T24n1462_013:0766c14_33": "「云何滅身？」",
    "T24n1462_013:0766c14_34": "答曰：「滅作者，是滅身也。」",
    "T24n1462_013:0766c15_35": "「云何滅不同住？」",
    "T24n1462_013:0766c15_36": "「若犯罪不出，復不捨邪見，名滅不同住。」",
    "T24n1462_013:0766c16_37": "「云何滅罰？」",
    "T24n1462_013:0766c17_0": "「汝但作罪自然滅，此是滅罰也。",
    "T24n1462_013:0766c17_1": "此慈地比丘尼，於三滅中自得滅身也。",
    "T24n1462_013:0766c18_2": "佛語諸比丘：『汝等滅擯慈地比丘尼。』」",
    "T24n1462_013:0766c19_3": "法師曰：「此慈地比丘尼身清淨，為人所教作如此謗，教者應滅擯。",
    "T24n1462_013:0766c21_0": "何以世尊，教滅擯慈地比丘尼？」",
    "T24n1462_013:0766c21_1": "「為以其謗故擯，為以其犯罪故擯。",
    "T24n1462_013:0766c22_2": "若以其有罪擯者，沓婆摩羅子亦應有罪；以其謗故擯者，沓婆無罪。",
    "T24n1462_013:0766c24_3": "於律本中說，若比丘以無根波羅夷法謗比丘，得僧伽婆尸沙。",
    "T24n1462_013:0766c25_4": "若比丘以無根波羅夷謗比丘尼，突吉羅。",
    "T24n1462_013:0766c26_5": "比丘尼謗比丘亦如是。",
    "T24n1462_013:0766c27_6": "若爾慈地比丘尼得突吉羅，妄語故波夜提。」",
    "T24n1462_013:0766c28_7": "法師曰：「以無根波羅夷謗比丘，得僧伽婆尸沙，無波夜提罪。",
    "T24n1462_013:0766c29_8": "慈地比丘尼犯突吉羅，亦無波夜提罪，所以擯遣慈地比丘尼，以其自言犯罪故。",
    "T24n1462_013:0767a02_9": "於是世尊從坐起入房，諸比丘即教慈地比丘尼脫法服，覓白衣服與著，驅其令出。",
    "T24n1462_013:0767a04_10": "慈地比丘，見擯慈地比丘尼，語眾僧言：『我瞋瞋故，教比丘尼謗，此是我罪，莫擯慈地比丘尼。』",
    "T24n1462_013:0767a06_11": "瞋者，轉善心也。",
    "T24n1462_013:0767a07_12": "不喜者，因瞋故失喜心，是不喜亦言心垢。",
    "T24n1462_013:0767a08_13": "無根波羅夷法者，此無實波羅夷。",
    "T24n1462_013:0767a08_14": "謗者，於此處不見不聞不疑。",
    "T24n1462_013:0767a09_15": "不見者，不自以肉眼見，亦不自以天眼見。",
    "T24n1462_013:0767a10_16": "不聞者，不從人聞。",
    "T24n1462_013:0767a11_17": "不疑者，不以心疑。",
    "T24n1462_013:0767a11_18": "有見疑者，有比丘於村外入草中便曲，有女人亦入草中，比丘先從草出，女人復從此草出，比丘女人各不相知。",
    "T24n1462_013:0767a14_19": "有傍比丘見已，即便生疑心，自念言：『此兩人豈無非法意耶？』",
    "T24n1462_013:0767a15_20": "是名見疑。",
    "T24n1462_013:0767a15_21": "聞疑者，聞比丘與女人闇中語聲，因此生疑，是名聞疑。",
    "T24n1462_013:0767a17_22": "疑疑者，有男子女人，將飲食入寺，觀看遊戲去已，餘殘飲食處所狼藉不淨，未得掃除。",
    "T24n1462_013:0767a19_23": "明日朝旦有客比丘，來入寺中，見此處所即生疑心，復至舊比丘身有香氣，更復疑言：『當是昨夜，此比丘與女人飲食，共作非法婬欲也。』",
    "T24n1462_013:0767a22_24": "是名疑疑。",
    "T24n1462_013:0767a22_25": "慈地比丘不見不聞不疑，而生誹謗，是名無根波羅夷法謗。",
    "T24n1462_013:0767a24_26": "謗者，欲使彼比丘於清淨法退墮，若言汝得波羅夷罪、得僧伽婆尸沙，若教人謗，語語悉僧伽婆尸沙。",
    "T24n1462_013:0767a26_27": "若遣書如此使書無罪。",
    "T24n1462_013:0767a27_28": "謗者，有四種：一者戒謗，二者威儀謗，三者邪見謗，四者惡活謗。」",
    "T24n1462_013:0767a28_29": "問曰：「何謂戒謗？」",
    "T24n1462_013:0767a28_30": "答曰：「四波羅夷法、十三僧伽婆尸沙，若以一一謗，是名戒謗。",
    "T24n1462_013:0767b01_31": "餘二不定、尼薩耆、九十眾學，悉是威儀謗。",
    "T24n1462_013:0767b02_32": "邪見謗者，汝言是身有吾有我，是名邪見謗。",
    "T24n1462_013:0767b03_33": "惡活謗者，汝以因持戒覓利養，是名惡活謗。",
    "T24n1462_013:0767b04_34": "復有四種謗：一者現處，二者現罪，三者不同住，四者不共法事。",
    "T24n1462_013:0767b05_35": "現處者，汝與女人共行婬事，是名現處。",
    "T24n1462_013:0767b06_36": "現罪者，汝得重罪，是名現罪。",
    "T24n1462_013:0767b07_37": "不同住者，我不與汝共住一處，是名不同住。",
    "T24n1462_013:0767b08_38": "不共法事者，布薩說戒自恣一切羯磨不同，是名不共法事。",
    "T24n1462_013:0767b09_39": "若言汝犯重罪，非沙門非釋種子，如是之語得罪。",
    "T24n1462_013:0767b11_40": "若被謗者言：『汝何不禮我？』",
    "T24n1462_013:0767b11_41": "答言：『汝非沙門非釋種子。』",
    "T24n1462_013:0767b12_42": "若如是答者僧伽婆尸沙。",
    "T24n1462_013:0767b13_0": "若言法師自知，何假我言，如是語未犯罪。」",
    "T24n1462_013:0767b14_0": "法師曰：「謗者被謗者後當廣說。",
    "T24n1462_013:0767b14_1": "謗者共至僧前白僧言：『願諸大德，為我等歡喜判此事，我等亦歡喜奉行。』",
    "T24n1462_013:0767b16_2": "眾僧應為判此事。",
    "T24n1462_013:0767b16_3": "若言：『眾僧為我判此事莫停，若是者我當受持，若不是者我不受。』",
    "T24n1462_013:0767b18_4": "若作如是語者，眾僧語謗者言：『汝且禮佛為其說法，後當為汝判此事。』",
    "T24n1462_013:0767b20_5": "若遷延至冥，罪人語眾僧言：『日既冥，我且還所住。』",
    "T24n1462_013:0767b21_6": "眾僧答言善，得穌息已，明朝復來僧中求判此事，眾僧答言：『且還去。』",
    "T24n1462_013:0767b22_7": "如是至三。",
    "T24n1462_013:0767b23_8": "如是滿三已，心軟折伏，僧應取此事為判。",
    "T24n1462_013:0767b24_9": "雖滿三請，心猶剛強言語麁強，眾僧語言：『此處少律師，不得為汝判此事，汝可往餘寺求判。』",
    "T24n1462_013:0767b26_10": "眾僧問言：『汝已求僧未？』",
    "T24n1462_013:0767b26_11": "答言：『已求僧，教我來此。』",
    "T24n1462_013:0767b27_12": "眾僧言：『若如是者，此處亦無律師，可餘寺更覓。』",
    "T24n1462_013:0767b28_13": "如是次第求覓不得，心軟折伏還歸本處，白眾僧言：『我等諸處覓求僧，無人判，願大德為我等判此事，我等歡喜奉行。』",
    "T24n1462_013:0767c02_14": "眾僧應依法為判。",
    "T24n1462_013:0767c02_15": "眾僧問被謗者言：『汝有此事不？』",
    "T24n1462_013:0767c03_16": "眾僧應作白羯磨和合滅此鬪諍事，若無慚愧者謗有慚愧者，被謗者有智慧，謗者無智慧。",
    "T24n1462_013:0767c05_17": "若來僧撤，應窮詰此事，此比丘癡頑答對謬僻，僧語言：『汝無知不解，何以謗人？",
    "T24n1462_013:0767c07_18": "汝應共和合還去，莫舉此事。』",
    "T24n1462_013:0767c08_19": "若謗者有智慧，以見聞疑罪於僧前能答，眾僧應問被謗者。",
    "T24n1462_013:0767c09_20": "若有罪者眾僧應為治，若無罪者僧應答言：『汝各自還去。』",
    "T24n1462_013:0767c11_21": "若有慚愧者謗無慚愧者，謗者癡。",
    "T24n1462_013:0767c11_22": "若來撤僧，僧應方便問謗者言：『汝以何謗？",
    "T24n1462_013:0767c12_23": "以戒謗？",
    "T24n1462_013:0767c13_24": "以威儀謗？』」",
    "T24n1462_013:0767c13_25": "法師曰：「何以有慚愧者教，無慚愧者不教，眾僧便隨愛瞋怖癡？」",
    "T24n1462_013:0767c14_26": "答曰：「不然。",
    "T24n1462_013:0767c15_27": "何以故？",
    "T24n1462_013:0767c15_28": "為欲折伏無慚愧人故，有慚愧者得安樂住故；若教無慚愧人，得勢力增長惡法故，有慚愧者無勢力，不得安樂住故，是故僧不教無慚愧人。",
    "T24n1462_013:0767c18_29": "若謗者被謗者俱有慚愧，眾僧應懦軟為說法教化言：『汝若有相觸犯，更相懺謝，汝等各還和合共住。』",
    "T24n1462_013:0767c21_30": "若相謗事，眾僧乃至滿三教化和合，猶不肯罷，眾僧應依法為判。」",
    "T24n1462_013:0767c22_31": "法師問曰：「謗法若為初中後？」",
    "T24n1462_013:0767c23_32": "答曰：「先作求聽，是為初，若撤僧，是為中，若有罪無罪僧為滅，是為後。」",
    "T24n1462_013:0767c25_0": "問曰：「謗法有幾根、有幾地？」",
    "T24n1462_013:0767c25_1": "答曰：「謗有二根、三處、五地。」",
    "T24n1462_013:0767c26_2": "「何謂二根？」",
    "T24n1462_013:0767c26_3": "「有根法謗、無根法謗，是名二根。」",
    "T24n1462_013:0767c27_4": "「何謂三處？」",
    "T24n1462_013:0767c27_5": "「見、聞、疑，是名三處。」",
    "T24n1462_013:0767c27_6": "「何謂五地？」",
    "T24n1462_013:0767c28_7": "「一者時，二者真實不虛，三者無瞋以憐愍心，四者有義，五者不隨愛怖，是名五地。",
    "T24n1462_013:0768a01_8": "若問若不問者，以無根波羅夷法謗已，若眾僧問，若二三人乃至一人，若於僧前自說成罪，得僧伽婆尸沙。」",
    "T24n1462_013:0768a03_9": "法師曰：「諍有四諍，相言為初。」",
    "T24n1462_013:0768a04_10": "「諍有何義？」",
    "T24n1462_013:0768a04_11": "「證罪為諍此事，是名為諍。」",
    "T24n1462_013:0768a05_12": "「此相言諍，為善、為不善、為無記耶？」",
    "T24n1462_013:0768a06_13": "答曰：「亦善亦不善亦無記。",
    "T24n1462_013:0768a06_14": "云何善？",
    "T24n1462_013:0768a06_15": "云何不善？",
    "T24n1462_013:0768a07_16": "善者用法論，是名善。",
    "T24n1462_013:0768a07_17": "用非法論者，是名不善。",
    "T24n1462_013:0768a08_18": "不以法不以非法論者，是名無記。」",
    "T24n1462_013:0768a09_19": "法師曰：「餘三諍後當解說。",
    "T24n1462_013:0768a09_20": "若言：『汝沙彌、汝優婆塞，汝外道、汝尼揵陀，汝黃門、汝二根人，汝畜生，汝殺父、汝殺母、汝殺阿羅漢、汝破和合僧、汝出佛身血。』",
    "T24n1462_013:0768a12_21": "如是為初，得僧伽婆尸沙。",
    "T24n1462_013:0768a13_22": "狐疑者，於見聞狐疑，疑者二心也，亦言忘前事某時某日。」",
    "T24n1462_013:0768a14_23": "法師曰：「餘文句易可解耳。",
    "T24n1462_013:0768a15_24": "若比丘以無根波羅夷法謗，僧伽婆尸沙；僧伽婆尸沙法謗，波夜提；以威儀法謗，突吉羅。",
    "T24n1462_013:0768a17_25": "若以瞋故不現前謗，波夜提。",
    "T24n1462_013:0768a17_26": "若以威儀法不現前謗，突吉羅。",
    "T24n1462_013:0768a18_27": "無罪者，最初未制戒、顛狂、心亂、痛惱所纏不犯。",
    "T24n1462_013:0768a19_28": "此戒從身心中起，是故律本中說，身業口意業性罪。",
    "T24n1462_013:0768a21_0": "謗戒廣說竟。",
    "T24n1462_013:0768a22_0": "「爾時佛住王舍城，於竹林迦蘭陀園中，慈地比丘從耆闍崛山下，見一羊行婬。",
    "T24n1462_013:0768a23_1": "慈地比丘語諸伴言：『我等取羖羊名沓婆摩羅子，取母羊為慈地比丘尼。』",
    "T24n1462_013:0768a25_2": "諸比丘答言：『善哉，我今以此法謗沓婆摩羅子，無不為此敗。』",
    "T24n1462_013:0768a27_3": "歡喜共去往到僧所，而白僧言：『我等見沓婆摩羅子，與慈地比丘尼共作婬事。』",
    "T24n1462_013:0768a28_4": "眾僧聞慈地比丘語已，即集眾僧共判此事。",
    "T24n1462_013:0768a29_5": "眾僧問慈地比丘：『汝定何處，見沓婆摩羅子與慈地比丘尼共作婬事？』",
    "T24n1462_013:0768b02_6": "答言：『我等從耆闍崛山下，入聚落乞食，道中逢見沓婆摩羅子與慈地比丘尼共語調戲。』",
    "T24n1462_013:0768b04_7": "眾僧問沓婆摩羅子言：『此時汝在何處？』",
    "T24n1462_013:0768b05_8": "沓婆答言：『在竹林精舍。』",
    "T24n1462_013:0768b06_9": "『汝何所作？』",
    "T24n1462_013:0768b06_10": "答眾僧言：『為眾僧分布飲食。』",
    "T24n1462_013:0768b07_11": "『誰知見汝？』",
    "T24n1462_013:0768b07_12": "答言：『眾僧知見。』",
    "T24n1462_013:0768b07_13": "問者，作白羯磨問眾僧：『某時某時，定見沓婆為眾僧分布飲食不？』",
    "T24n1462_013:0768b09_14": "眾僧答言：『實見為僧分食。』",
    "T24n1462_013:0768b09_15": "眾僧復問慈地比丘：『汝語不相應，當是方便非真實也。』",
    "T24n1462_013:0768b11_16": "眾僧如是三問已，慈地比丘答言：『如是實是方便。』",
    "T24n1462_013:0768b12_17": "眾僧訶責慈地比丘言：『云何以餘分事與沓婆？』」",
    "T24n1462_013:0768b13_18": "問曰：「云何餘分？」",
    "T24n1462_013:0768b13_19": "答言：「餘分者，沓婆是人，羊是非人，以羊當沓婆處，是名餘分。",
    "T24n1462_013:0768b15_20": "以母羊當慈地比丘尼，亦名餘分。",
    "T24n1462_013:0768b16_21": "何以故？",
    "T24n1462_013:0768b16_22": "以事相似故。",
    "T24n1462_013:0768b16_23": "是故律本中說，若片若似片，次第文句易可解耳，不須廣說，是名餘分。",
    "T24n1462_013:0768b18_24": "同種姓者，有一比丘，同剎利種出家，見彼剎利行婬，謗此剎利比丘言：『汝犯波羅夷。』",
    "T24n1462_013:0768b20_25": "眾僧問言：『汝實見此剎利行婬不？』",
    "T24n1462_013:0768b21_26": "答言：『實見。』",
    "T24n1462_013:0768b21_27": "語語僧伽婆尸沙。",
    "T24n1462_013:0768b21_28": "相名房舍見彼而謗此，犯不犯如前所說。",
    "T24n1462_013:0768b22_29": "無罪者，若實見犯、最初未制戒、顛狂、心亂、痛惱所纏不犯。",
    "T24n1462_013:0768b24_30": "第二謗句廣說竟。",
    "T24n1462_013:0768b25_0": "「爾時佛住王舍城竹林精舍，此破和合僧戒中，於是提婆達多，往至拘迦利迦一吒無迦利騫陀毘耶子娑勿陀達多所，至已語諸長老言：『我等共破和合僧及如來威德。』",
    "T24n1462_013:0768b28_1": "破和合僧因緣，後騫陀迦中當說。",
    "T24n1462_013:0768b29_2": "善哉大德者，此是乞語也。",
    "T24n1462_013:0768c01_3": "願一切比丘，盡形受在阿蘭若處住，此是受頭陀法。",
    "T24n1462_013:0768c02_4": "若比丘還聚落中住犯罪，願佛為諸比丘如是結戒，餘四法亦如是。",
    "T24n1462_013:0768c04_5": "我等令人知者，佛不隨我等制，我等自行此法，令人知我等少欲知足，於是發大善心。",
    "T24n1462_013:0768c06_6": "佛聞調達乞五法欲破和合僧，佛念言：『此人為利養故，必墮地獄。』",
    "T24n1462_013:0768c07_7": "佛念言：『我若許調達五法者，多有善男子出家，若受持此法，則於道有難。』",
    "T24n1462_013:0768c09_8": "是故律本中說，止止調達，勿建此法。",
    "T24n1462_013:0768c10_9": "若善男子，或在阿蘭若處或在聚落，隨心所樂各不障道。",
    "T24n1462_013:0768c11_10": "「頭陀乞食、捨糞掃衣、半月樹下、不食魚肉。",
    "T24n1462_013:0768c12_11": "佛言：『除三疑不食。』",
    "T24n1462_013:0768c13_12": "云何三疑？",
    "T24n1462_013:0768c13_13": "一者見，二者聞，三者疑。",
    "T24n1462_013:0768c14_14": "云何見？",
    "T24n1462_013:0768c14_15": "見檀越為比丘殺。",
    "T24n1462_013:0768c14_16": "云何聞？",
    "T24n1462_013:0768c14_17": "聞檀越為比丘殺。",
    "T24n1462_013:0768c15_18": "云何疑？",
    "T24n1462_013:0768c15_19": "疑為比丘殺。",
    "T24n1462_013:0768c15_20": "若見疑者，云何見疑？",
    "T24n1462_013:0768c16_21": "比丘從阿蘭若處入聚落乞食，道逢見諸白衣入山行獵，明日聚落作大會，諸比丘於會得肉，心自念言：『昨日見諸檀越行獵，疑此肉當是為獵得也？』",
    "T24n1462_013:0768c19_22": "是名見疑，不得食。",
    "T24n1462_013:0768c20_23": "若檀越言：『我本為王及自為行獵，不為比丘，大德但食。』",
    "T24n1462_013:0768c21_24": "若如是者食無罪。",
    "T24n1462_013:0768c22_25": "聞疑者，比丘在阿蘭若處，聞聚落行獵設會。",
    "T24n1462_013:0768c23_26": "檀越請比丘食，比丘疑心，若食得罪。",
    "T24n1462_013:0768c24_0": "若檀越言：『我自為行獵，不為比丘。』",
    "T24n1462_013:0768c24_1": "若如是者食無罪，是名聞疑。",
    "T24n1462_013:0768c25_2": "若不見不聞不疑為比丘殺，如是食無罪，有見得食。",
    "T24n1462_013:0768c26_3": "云何有見得食？",
    "T24n1462_013:0768c27_4": "若見人屠殺，不為比丘，後若得肉食無罪，是名有見殺得食無罪。",
    "T24n1462_013:0768c28_5": "聞者，比丘自聞殺聲，不為比丘，比丘若得此肉，比丘得食無罪，是名聞。",
    "T24n1462_013:0769a01_6": "疑得食無罪，疑者，比丘入聚落乞食，見新肉疑不敢受，若檀越言：『不為比丘殺。』",
    "T24n1462_013:0769a03_7": "得食無罪，是名疑得食。",
    "T24n1462_013:0769a04_8": "若檀越為比丘殺，若不見不聞不疑，得食無罪。",
    "T24n1462_013:0769a05_9": "若檀越請二人與食，下座心自念言：『此當為上座殺，不為我，我食無罪。』",
    "T24n1462_013:0769a07_0": "上座復自念言：『此當為下座殺，本不為我，我食無罪。』",
    "T24n1462_013:0769a08_1": "若如此者，兩各自疑為彼，上下座疑俱食無罪。",
    "T24n1462_013:0769a09_2": "若人為比丘殺，比丘不知，食竟方知，如此者無罪。",
    "T24n1462_013:0769a10_3": "若比丘得肉食，應問然後食。",
    "T24n1462_013:0769a11_4": "何以故？",
    "T24n1462_013:0769a11_5": "為欲分別淨不淨得食故。",
    "T24n1462_013:0769a12_6": "熊猪肉相似故，不但熊猪，更有相似者，是故應問。",
    "T24n1462_013:0769a13_7": "「歡喜踊躍者，調達乞五法，世尊不與，調達歡喜自念言：『我今定得破和合僧。』",
    "T24n1462_013:0769a15_0": "拘迦利聞語已，心大懊惱，如服毒藥無異。",
    "T24n1462_013:0769a16_0": "調達教化同伴，作如是言：『汝何以懊惱？",
    "T24n1462_013:0769a16_1": "出家求道宜應精進，瞿曇沙門亦有此法，不盡形壽，我今盡形壽受持此法，何以懊惱？』",
    "T24n1462_013:0769a18_2": "同伴聞已歡喜隨從。」",
    "T24n1462_013:0769a19_3": "法師曰：「調達癡人，已向阿鼻地獄不覺不知，歡喜禮佛而去，還向拘迦利等言：『我共汝等，當行此五法，令人知我等少欲知足。』",
    "T24n1462_013:0769a22_4": "多欲無厭足者，衣服飲食受不節量，是名多欲無厭足也。",
    "T24n1462_013:0769a23_5": "調達語同伴言：『瞿曇沙門恒自思念，我聲聞弟子云何得衣服飲食不以為勞？",
    "T24n1462_013:0769a25_6": "此是多欲無厭足人。』",
    "T24n1462_013:0769a26_7": "佛語調達：『汝勿樂此法破和合僧，是重罪也。』",
    "T24n1462_013:0769a27_8": "若眾僧和合，如水乳合安樂行，若破如是僧者，一劫在阿鼻地獄受諸苦痛；若僧破能令更和合者，一劫在天上歡喜，受梵天福也。",
    "T24n1462_013:0769b01_9": "「諸比丘為調達種種方便說法，諸善比丘見調達破和合僧，以種種方便教化，令其開解，心同身同與僧和合，如水乳合。",
    "T24n1462_013:0769b04_10": "心同者，心同法。",
    "T24n1462_013:0769b04_11": "身同者，身同共一和合布薩。",
    "T24n1462_013:0769b05_12": "云何不同身？",
    "T24n1462_013:0769b05_13": "雖共一處，心行外法，是名形同心不同。",
    "T24n1462_013:0769b06_14": "堅持不捨者，執破僧事不置，是名堅持諸比丘。",
    "T24n1462_013:0769b07_15": "諫是比丘者，諸有慚愧比丘諫諸比丘，莫破和合僧，令與僧同住。",
    "T24n1462_013:0769b09_16": "諸比丘應三諫，捨者善；若不捨，第一諫不捨突吉羅罪，第二諫不捨偷蘭遮，第三諫不捨僧伽婆尸沙罪。",
    "T24n1462_013:0769b11_17": "外諫者，諸比丘聞欲破和合僧，往到其所諫言：『長老！",
    "T24n1462_013:0769b12_18": "莫破和合僧。",
    "T24n1462_013:0769b13_19": "若破僧者甚重，若捨者善。』",
    "T24n1462_013:0769b13_20": "若不捨，捉手牽至僧中語言：『汝莫破和合僧。』",
    "T24n1462_013:0769b14_21": "如是三諫。",
    "T24n1462_013:0769b15_0": "外軟語三諫，將至僧中軟語三諫不捨，悉犯突吉羅罪。",
    "T24n1462_013:0769b16_1": "若捨者善，不捨者，應作白四羯磨諫。",
    "T24n1462_013:0769b17_2": "若初白羯磨不捨，犯突吉羅罪，若作第一羯磨不捨，犯偷蘭遮罪，第二羯磨亦偷蘭遮罪，第三羯磨不捨僧伽婆尸沙。」",
    "T24n1462_013:0769b19_3": "問曰：「第三羯磨，為初得僧伽婆尸沙，為中得，為後得？」",
    "T24n1462_013:0769b21_4": "答曰：「最後得，最初犯者，調達是也。」",
    "T24n1462_013:0769b22_0": "問曰：「餘戒最初不犯，調達亦應不犯？」",
    "T24n1462_013:0769b22_1": "答曰：「以其僧三諫不捨故，所以犯罪。」",
    "T24n1462_013:0769b23_2": "法師曰：「次第文句易可解耳，不須廣說。",
    "T24n1462_013:0769b24_3": "此戒具三事，身心口意業苦受。",
    "T24n1462_013:0769b25_4": "破和合僧說竟。",
    "T24n1462_013:0769b26_0": "「爾時佛住王舍城於竹林精舍，第二破和合戒中，助破僧者，心樂隨從受持其法。",
    "T24n1462_013:0769b27_1": "別眾者，不同布薩說戒自恣，為助破和合僧，令僧不增長，是名別眾。",
    "T24n1462_013:0769b29_2": "我等可忍知者，若其所說我等皆忍皆知。",
    "T24n1462_013:0769c01_3": "諸長老，莫助破和合僧，當助和合僧，僧和合歡喜不諍，如水乳合。",
    "T24n1462_013:0769c03_4": "餘文句易可解耳。",
    "T24n1462_013:0769c03_5": "餘文句，如前破僧無異。",
    "T24n1462_013:0769c04_6": "第二破僧竟。",
    "T24n1462_013:0769c05_0": "「爾時佛住拘參毘耶於瞿私多園中，惡性難語戒中，不善行者，種種身業口業，行不善行。",
    "T24n1462_013:0769c07_1": "『長老！",
    "T24n1462_013:0769c07_2": "何以向我作如是言？",
    "T24n1462_013:0769c07_3": "此是貢高語也。』」",
    "T24n1462_013:0769c08_4": "法師曰：「我今解釋其義。",
    "T24n1462_013:0769c08_5": "此惡性比丘，不受諸比丘教語言：『汝等不應教我，我應教汝等。",
    "T24n1462_013:0769c10_6": "何以故？",
    "T24n1462_013:0769c10_7": "佛是我家佛。",
    "T24n1462_013:0769c10_8": "何以故？",
    "T24n1462_013:0769c10_9": "我與揵陟將佛入山學道，不見諸長老一人侍從佛者，佛得道已而轉法輪，是故佛是我家佛，法亦是我家法，是故我應教諸長老，長老不應反教我。』」",
    "T24n1462_013:0769c14_10": "法師曰：「闡那比丘，何以不言僧是我家僧？",
    "T24n1462_013:0769c15_11": "為與眾僧鬪諍故，不得言僧是我家僧。",
    "T24n1462_013:0769c16_12": "『諸長老，譬如秋天樹葉落地，風吹聚集共在一處。",
    "T24n1462_013:0769c17_13": "又如水上浮蓱，風吹并在一處。",
    "T24n1462_013:0769c18_14": "諸長老種種出家，入佛法中亦復如是。",
    "T24n1462_013:0769c19_15": "是故諸長老不應教我，我應教諸長老。』",
    "T24n1462_013:0769c20_16": "自身作不可共語者，諸同學比丘以波羅提木叉教，以貢高故，不受其語。",
    "T24n1462_013:0769c22_17": "應可共語者，於波羅提木叉中，共說共罪中出故，是以佛法中得增長。",
    "T24n1462_013:0769c23_18": "次第文句易可解耳。",
    "T24n1462_013:0769c24_19": "惡性戒廣說竟。",
    "T24n1462_013:0769c25_0": "善見律毘婆沙卷第十三"
}