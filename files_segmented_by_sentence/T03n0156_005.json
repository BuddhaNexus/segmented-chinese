{
    "T03n0156_005:0148c08_0": "大方便佛報恩經卷第五",
    "T03n0156_005:0148c10_0": "失譯人名在後漢錄",
    "T03n0156_005:0148c11_0": "慈品第七",
    "T03n0156_005:0148c12_0": "爾時世尊，大眾圍遶，供養恭敬，尊重讚歎。",
    "T03n0156_005:0148c12_1": "爾時如來遊於無量甚深行處，欲拔眾生三有劇苦；欲發五蓋，并解十纏；欲令一切眾生俱得解脫，安處無為，即為開示二種福田：一者，有作福田；二者，無作福田。",
    "T03n0156_005:0148c16_2": "所謂父母及與師長，諸佛法僧及諸菩薩，一切眾生修供得福，進可成道。",
    "T03n0156_005:0148c18_3": "爾時世尊告舍利弗，大弟子等諸大智慧：「汝等當知，如來不久當取涅槃。」",
    "T03n0156_005:0148c20_0": "時舍利弗聞是語已，身諸肢節，痛如針刺，憂愁懊惱，悶絕躃地，以冷水灑面，良久乃穌。",
    "T03n0156_005:0148c22_0": "即起合掌，以偈歎佛：「佛者譬甘露，　　聽聞無厭足。",
    "T03n0156_005:0148c24_0": "　佛當有懈怠，　　無益於一切。",
    "T03n0156_005:0148c25_0": "　五道生死海，　　譬如墮污泥，　愛欲所纏故，　　無智為世迷。",
    "T03n0156_005:0148c27_0": "　前世行中正，　　加施而平等，　故使眉間相，　　所照無有限。",
    "T03n0156_005:0148c29_0": "　其眼如月初，　　徹覩十方國，　能令人心眼，　　見者大歡喜。」",
    "T03n0156_005:0149a02_0": "爾時舍利弗說如是等百千偈，讚歎如來已，頭面禮足，遶百千匝，告諸大眾、諸天龍、鬼神、人及非人：「諸善男子！",
    "T03n0156_005:0149a04_1": "世間虛空，怪哉！",
    "T03n0156_005:0149a04_2": "怪哉！",
    "T03n0156_005:0149a05_0": "世間虛空，苦哉！",
    "T03n0156_005:0149a05_1": "苦哉！",
    "T03n0156_005:0149a05_2": "世間眼滅，痛哉！",
    "T03n0156_005:0149a05_3": "痛哉！",
    "T03n0156_005:0149a05_4": "妙寶法橋，今當碎壞；無上道樹，今當摧折；妙寶勝幢，今當傾倒；無上佛日，沒大涅槃山。」",
    "T03n0156_005:0149a07_5": "一切大眾聞是語已，心驚毛竪，即大恐怖。",
    "T03n0156_005:0149a08_6": "日無精光，諸山崩落，地為大動。",
    "T03n0156_005:0149a09_7": "時舍利弗於大眾中，而說偈言：「我見佛身相，　　喻如紫金山；　相好眾德滅，　　唯有名獨存。",
    "T03n0156_005:0149a13_0": "　應當勤精進，　　得出於三界；　選擇眾善業，　　涅槃最安樂。」",
    "T03n0156_005:0149a15_0": "時舍利弗說是偈慰喻諸大眾已，現大神力，身昇虛空，化作千頭寶象。",
    "T03n0156_005:0149a16_1": "一一象身共相蟠結，千頭外向；一一象皆有七牙；一一牙上有七浴池；一一浴池有七蓮花；於花臺上有七化佛；一一化佛皆有侍者舍利弗；一一舍利弗放大光明，普照十方無量恒沙世界，遠召有緣。",
    "T03n0156_005:0149a21_2": "有緣既集，時舍利弗復現大身，滿虛空中，大而現小；入地如水，出無間隙，入無孔竅；或身下出火，身上出水，踊沒虛空；或作千作百，乃至無數。",
    "T03n0156_005:0149a24_3": "現種種神變已，從虛空下，往大眾中，廣為說法，示教利喜，令無量百千眾生發阿耨多羅三藐三菩提心。",
    "T03n0156_005:0149a27_4": "復有無量百千眾生得須陀洹道乃至阿羅漢果；復有無量百千人發聲聞辟支佛心。",
    "T03n0156_005:0149a29_0": "時舍利弗作如是無量利益已，告於大眾而作是言：「我今何心，見於如來入般涅槃？」",
    "T03n0156_005:0149b02_0": "作是唱已，即昇虛空，身中出火，即自燒身，取於涅槃。",
    "T03n0156_005:0149b03_1": "爾時大眾戀慕舍利弗，目不暫捨，心生戀慕，舉聲大哭，塵土坌身；日無精光，天地大動。",
    "T03n0156_005:0149b05_2": "爾時大眾收取舍利，起塔供養。",
    "T03n0156_005:0149b05_3": "爾時有無量百千大眾圍遶塔，念舍利弗故，心生苦惱，猖狂而行，忘失正念。",
    "T03n0156_005:0149b08_0": "爾時如來以慈悲力，化作舍利弗在大眾中。",
    "T03n0156_005:0149b09_0": "爾時大眾見舍利弗，心生歡喜，憂苦即除。",
    "T03n0156_005:0149b09_1": "因歡喜心故，皆發阿耨多羅三藐三菩提心。",
    "T03n0156_005:0149b10_2": "爾時阿難以如來神力故，觀察眾心咸皆有疑，即從座起，整衣服，偏袒右肩，右膝著地，叉手長跪，而白佛言：「世尊！",
    "T03n0156_005:0149b13_3": "舍利弗以何因緣，先如來前，而取滅度，令諸大眾憂苦如是？」",
    "T03n0156_005:0149b14_4": "佛告阿難及諸大眾：「舍利弗不但今日先如來前，而取滅度。",
    "T03n0156_005:0149b16_5": "過去世時亦不能忍見我，先取滅度。」",
    "T03n0156_005:0149b17_6": "阿難白佛言：「世尊！",
    "T03n0156_005:0149b17_7": "舍利弗過去世時，先取滅度，其事云何？」",
    "T03n0156_005:0149b18_8": "佛言：「善聽！",
    "T03n0156_005:0149b18_9": "乃往過去阿僧祇劫，爾時有國，名波羅奈。",
    "T03n0156_005:0149b19_10": "其波羅奈王，名曰大光明。",
    "T03n0156_005:0149b20_11": "大光明王主六十小國、八百聚落。",
    "T03n0156_005:0149b21_0": "其王常懷慈心，布施一切，不逆人意。",
    "T03n0156_005:0149b21_1": "爾時有一邊小國王，常懷惡逆。",
    "T03n0156_005:0149b22_2": "爾時大光明王於月月諸齋日，以五百大象載珍寶、錢財、衣被飲食，著大市中，及著四城門外，布施一切。",
    "T03n0156_005:0149b25_0": "時敵國怨家聞大光明王布施一切，不逆人意，有須衣服、飲食、金銀、珍寶者，恣意自取而去。",
    "T03n0156_005:0149b28_0": "「爾時邊小國王聞大光明王布施之德，心生嫉妬，即集諸臣：『誰能往彼波羅奈國，乞大光明王頭？』",
    "T03n0156_005:0149c01_1": "諸臣皆無能往者。",
    "T03n0156_005:0149c01_2": "王復更宣令：『誰能往彼波羅奈國，乞大光明王頭？",
    "T03n0156_005:0149c02_3": "能去者，償金千斤。』",
    "T03n0156_005:0149c03_4": "其中有一婆羅門言：『我能往乞之，但給我資粮。』",
    "T03n0156_005:0149c04_5": "此國去波羅奈六千餘里。",
    "T03n0156_005:0149c05_0": "王即給資粮，遣至波羅奈國。",
    "T03n0156_005:0149c05_1": "時婆羅門往到波羅奈國界上。",
    "T03n0156_005:0149c06_2": "其地六種震動，驚諸禽獸，四散馳走；日光障蔽，月無精光；五星諸宿違失常度；赤黑白虹，晝夜常現；流星崩落；於其國中，有諸流泉、浴池，華菓茂盛，常所愛樂者，而皆枯乾。",
    "T03n0156_005:0149c10_3": "時婆羅門往到波羅奈城，在門外立。",
    "T03n0156_005:0149c11_4": "時守門神語守門者言：『此大惡婆羅門從遠方來，欲乞大光明王頭。",
    "T03n0156_005:0149c12_5": "汝莫聽入。』",
    "T03n0156_005:0149c12_6": "時婆羅門住在門外，停滯一七，不能得前，語守門者：『我從遠來，欲見大王。』",
    "T03n0156_005:0149c14_7": "時守門者即入白王：『有一婆羅門，從遠方來，今在門外。』",
    "T03n0156_005:0149c15_8": "王聞是語即出奉迎，如子見父，前為作禮：『所從來耶？",
    "T03n0156_005:0149c17_9": "冒涉途路，得無疲倦？』",
    "T03n0156_005:0149c17_10": "婆羅門言：『我在他方聞王功德，布施不逆人意；名聲遠聞，上徹蒼天，下徹黃泉；遠近歌歎，實無虛言，故從遠來，歷涉山川。",
    "T03n0156_005:0149c20_11": "今欲有所得。』",
    "T03n0156_005:0149c20_12": "王言：『我今名為一切之施，有所求索，莫自疑難。』",
    "T03n0156_005:0149c21_13": "婆羅門言：『審實爾不？",
    "T03n0156_005:0149c22_14": "我不用餘物，今欲大祠，從王乞頭。』",
    "T03n0156_005:0149c23_15": "王聞是已，深自思惟：『我從無始生死已來，空喪此身，未曾為法；空受生死，勞我精神。",
    "T03n0156_005:0149c25_16": "今者此身，深欲為求菩提誓及眾生。",
    "T03n0156_005:0149c25_17": "今不與者，違我本心。",
    "T03n0156_005:0149c26_18": "若不以此身施者，何緣當得成於阿耨多羅三藐三菩提？』",
    "T03n0156_005:0149c27_19": "王言：『大善！",
    "T03n0156_005:0149c27_20": "須我小自撿校，委付國位夫人太子。",
    "T03n0156_005:0149c28_21": "過七日已，當相給與。』",
    "T03n0156_005:0150a01_0": "「爾時大王即入宮中報諸夫人：『天下恩愛皆當別離；人生有死，事成有敗；物生於春，秋冬自枯。』",
    "T03n0156_005:0150a03_1": "夫人太子聞是語已，譬如人噎，既不能咽，復不得吐：『大王！",
    "T03n0156_005:0150a04_2": "今者何因緣故，說如是語？』",
    "T03n0156_005:0150a05_3": "王言：『有婆羅門從遠方來，欲乞我頭。",
    "T03n0156_005:0150a05_4": "我已許之。』",
    "T03n0156_005:0150a06_5": "夫人太子聞是語已，舉身投地，舉聲大哭，自拔頭髮，裂壞衣裳，而作是言：『大王！",
    "T03n0156_005:0150a08_0": "天下所重莫若己身，云何今日難捨能捨，持用施人？』",
    "T03n0156_005:0150a09_1": "時五百大臣語婆羅門言：『汝用是臭爛膿血頭為？』",
    "T03n0156_005:0150a10_2": "婆羅門言：『我自乞匂，用問我為？』",
    "T03n0156_005:0150a11_0": "大臣語言：『卿入我國，我應問卿，卿應答我。』",
    "T03n0156_005:0150a12_0": "時婆羅門正欲實答，心懷恐怖，懼畏大臣斷其命根。",
    "T03n0156_005:0150a13_1": "爾時五百大臣語婆羅門：『汝莫恐怖。",
    "T03n0156_005:0150a14_2": "我等今者，施汝無畏，以大王故。",
    "T03n0156_005:0150a14_3": "貧婆羅門何急用是膿血頭為？",
    "T03n0156_005:0150a15_4": "我等五百人，人作一七寶頭，共相貿易，并與所須，令汝七世無所乏少。』",
    "T03n0156_005:0150a17_5": "婆羅門言：『吾不用也。』",
    "T03n0156_005:0150a17_6": "時諸大臣不果所願，心生苦惱，舉聲悲哭，白大王言：『大王！",
    "T03n0156_005:0150a19_0": "今者何忍，便欲捨此國土、人民、夫人、太子，為一婆羅門永棄孤背？』",
    "T03n0156_005:0150a20_1": "王言：『今為汝等及一切眾生故，捨身布施。』",
    "T03n0156_005:0150a21_2": "時第一大臣聞王語定必欲捨身與婆羅門，即自思惟：『我今云何當見大王捨此身命？』",
    "T03n0156_005:0150a23_3": "作是思惟已，即入靜室，便以刀自斷其命。",
    "T03n0156_005:0150a25_0": "「爾時大王便入後園，喚婆羅門來：『汝今遠來，從我乞頭。",
    "T03n0156_005:0150a26_1": "我以慈心憐愍汝故，不逆汝意。",
    "T03n0156_005:0150a26_2": "令我來世得智慧頭，施於汝等。』",
    "T03n0156_005:0150a27_3": "作是語已，即起合掌，向十方禮，而作是言：『十方諸佛哀慈憐愍，諸尊菩薩威神護助，令我此事必得成辦。』",
    "T03n0156_005:0150b01_4": "語婆羅門：『隨汝持去。』",
    "T03n0156_005:0150b01_5": "時婆羅門言：『王有力士之力。",
    "T03n0156_005:0150b02_6": "臨時苦痛，脫能變悔，不能忍苦，或能反害於我。",
    "T03n0156_005:0150b03_7": "王審能爾者，何不以頭髮自繫樹枝？』",
    "T03n0156_005:0150b04_8": "王聞是語，心生慈愍：『此婆羅門怯而且羸。",
    "T03n0156_005:0150b05_9": "若當不能斷我頭者，而失大利。』",
    "T03n0156_005:0150b05_10": "即隨其言，以髮自縛著樹，語婆羅門：『汝斷我頭，還著我手中。",
    "T03n0156_005:0150b07_11": "我當以手授與於汝。』",
    "T03n0156_005:0150b07_12": "時婆羅門手自捉刀，即前向樹。",
    "T03n0156_005:0150b08_13": "爾時樹神即以手拍婆羅門頭，悶絕倒地。",
    "T03n0156_005:0150b10_0": "「爾時大光明王語樹神言：『汝不助我，反於善法而起留難。』",
    "T03n0156_005:0150b11_1": "爾時樹神聞是語已，心生苦惱，即唱是言：『怪哉！",
    "T03n0156_005:0150b12_2": "苦哉！』",
    "T03n0156_005:0150b12_3": "於虛空中無雲雨血；天地大動，日無精光。",
    "T03n0156_005:0150b13_4": "時婆羅門尋斷王頭，持還本國。",
    "T03n0156_005:0150b14_5": "爾時五百太子及諸群臣即收大光明王所餘身骨，起塔供養。」",
    "T03n0156_005:0150b15_6": "佛告阿難：「爾時第一大臣聞大光明王以頭布施，心不堪忍，尋自捨命者，今舍利弗是；爾時大光明王者，今則我身釋迦如來是。",
    "T03n0156_005:0150b18_7": "菩薩如是修習苦行，誓為眾生念諸佛恩，是故超越得成阿耨多羅三藐三菩提。",
    "T03n0156_005:0150b20_8": "是故舍利弗聞於如來欲入涅槃，眼不忍見，先取滅度，與本不異。",
    "T03n0156_005:0150b22_9": "過去世時不忍見我捨於身命。",
    "T03n0156_005:0150b22_10": "我於此後園，在此一樹下，捨轉輪王頭，布施數滿一千，況餘身分，身體手足？」",
    "T03n0156_005:0150b24_11": "說是苦行因緣時，有無量百千眾生皆發阿耨多羅三藐三菩提心；復有無量百千人得須陀洹道乃至阿羅漢果；復有無量百千人發聲聞、辟支佛心。",
    "T03n0156_005:0150b27_12": "一切大眾，諸天龍、鬼神、人及非人聞佛說法，歡喜而去。",
    "T03n0156_005:0150c01_0": "復次，摩伽陀國有五百群賊，常斷道劫人，枉濫無辜，王路斷絕。",
    "T03n0156_005:0150c03_0": "爾時摩伽陀王即起四兵而往收捕，送著深山懸嶮之處，即取一一賊，挑其兩目，刵劓耳鼻。",
    "T03n0156_005:0150c05_1": "爾時五百群賊身體苦痛，命在呼噏。",
    "T03n0156_005:0150c05_2": "爾時五百人中有一人是佛弟子，告諸大眾：「我等今者，命不云遠，何不至心，歸命於佛？」",
    "T03n0156_005:0150c08_0": "爾時五百人尋共發聲，唱如是言：「南無釋迦牟尼佛。」",
    "T03n0156_005:0150c09_1": "爾時如來在耆闍崛山，以慈悲力於遊乾陀山，即大風起，吹動樹林，起栴檀塵，滿虛空中。",
    "T03n0156_005:0150c11_2": "風即吹往至彼深山諸群賊所，坌諸賊眼及諸身瘡，平復如故。",
    "T03n0156_005:0150c13_0": "爾時諸賊還得兩眼，身瘡平復，血變為乳，俱發是言：「我等今者，蒙佛重恩，身體安樂。",
    "T03n0156_005:0150c14_1": "報佛恩者應當速發阿耨多羅三藐三菩提心。」",
    "T03n0156_005:0150c15_2": "作是唱已，一切大眾異口同音，而作是言：「諸未安眾生，我當安之；諸未解脫眾生，我當解之；諸未度者我當度之；未得道者，令得涅槃。」",
    "T03n0156_005:0150c19_3": "復次，如來慈悲方便神力不可思議。",
    "T03n0156_005:0150c19_4": "佛在舍衛國，爾時崛山中，有五百人止住其中，斷道劫人，作諸非法。",
    "T03n0156_005:0150c21_5": "如來爾時以方便力化作一人，乘大名象，身著鎧仗，帶持弓箭，手執鉾鋋。",
    "T03n0156_005:0150c23_6": "所乘大象皆以七寶而莊校之，其人亦以七寶而自莊嚴，珠環嚴具皆出光明，單獨一己而入嶮路，往至崛山。",
    "T03n0156_005:0150c25_7": "爾時山中五百群賊遙見是人，而相謂言：「我等積年作賊，未見此也。」",
    "T03n0156_005:0150c27_8": "爾時賊主問諸人言：「汝何所見？」",
    "T03n0156_005:0150c27_9": "其人答言：「見有一人乘大名象，被服瓔珞，并象乘具，純是七寶。",
    "T03n0156_005:0150c29_10": "放大光明，照動天地。",
    "T03n0156_005:0150c29_11": "隨路而來，兼復單獨一己。",
    "T03n0156_005:0151a01_12": "我等若當擒獲此人，資生衣食，七世無乏。」",
    "T03n0156_005:0151a02_13": "爾時賊主聞是語已，心生歡喜，密共唱令，而作是言：「慎莫斫射，徐徐捉取。」",
    "T03n0156_005:0151a04_0": "即前後圍繞，一時而發。",
    "T03n0156_005:0151a04_1": "時五百人同聲唱喚。",
    "T03n0156_005:0151a05_0": "爾時化人以慈悲力愍而哀傷，尋時張弓布箭射之。",
    "T03n0156_005:0151a06_1": "時五百人，人被一箭，而瘡苦痛難可堪忍，即皆躄地，宛轉大哭，起共拔箭。",
    "T03n0156_005:0151a07_2": "其箭堅固，非力所堪。",
    "T03n0156_005:0151a08_3": "爾時五百人即懷恐怖：「我等今者，必死不疑。",
    "T03n0156_005:0151a09_4": "所以者何？",
    "T03n0156_005:0151a09_5": "而此一人，難為抗對，由來未有。」",
    "T03n0156_005:0151a10_6": "即共同聲說偈問曰：「卿是何等人，　　為是呪術力，　為是龍鬼神，　　一箭射五百？",
    "T03n0156_005:0151a13_0": "　苦痛難可陳，　　我等身歸依。",
    "T03n0156_005:0151a14_0": "　為我出毒箭，　　隨順不敢違。」",
    "T03n0156_005:0151a15_0": "爾時化人說偈答曰：「斫瘡無過惡，　　射箭無過怒。",
    "T03n0156_005:0151a17_0": "　是壯莫能拔，　　唯從多聞除。」",
    "T03n0156_005:0151a18_0": "爾時化人說是偈已，即復佛身，放大光明，遍照十方。",
    "T03n0156_005:0151a19_1": "一切眾生遇斯光者，盲者得覩，瘻者得申，拘躄者得手足；若邪迷者得覩真言。",
    "T03n0156_005:0151a21_2": "總要而言：諸不稱意皆得如願。",
    "T03n0156_005:0151a22_0": "爾時如來為五百人示教利喜，說種種法。",
    "T03n0156_005:0151a22_1": "時五百人聞法歡喜，身瘡平復，血反為乳，尋時即發阿耨多羅三藐三菩提心，即共同聲而說偈言：「我等已發心，　　廣利諸眾生；　應當常恭敬，　　隨順諸佛學。",
    "T03n0156_005:0151a28_0": "　念佛慈悲力，　　拔苦身心安；　應當念佛恩，　　菩薩及善友，　師長及父母，　　及諸眾生類，　怨親心平等，　　恩德無有二。」",
    "T03n0156_005:0151b03_0": "爾時虛空中，欲界諸天憍尸迦等雨眾天華，作天伎樂，供養如來，異口同音而說偈言：「我等先世福，　　光明甚嚴飾，　眾妙供養具，　　利益於一切。",
    "T03n0156_005:0151b07_0": "　世尊甚難遇，　　妙法亦難聞，　宿殖眾德本，　　今遇釋中神，　我等念佛恩，　　亦當發道心。",
    "T03n0156_005:0151b10_0": "　我今得見佛，　　所有三業善，　為諸眾生故，　　迴向無上道。」",
    "T03n0156_005:0151b12_0": "爾時諸天說是偈已，遶百千匝，頭面禮佛，飛空而去。",
    "T03n0156_005:0151b14_0": "復次，如來方便慈善根力不可思議。",
    "T03n0156_005:0151b14_1": "爾時毘舍離國有一婆羅門，執著邪見，貪著我慢。",
    "T03n0156_005:0151b15_2": "舍利弗、大目揵連往到其家，說法慰喻，而不信受，執著邪論。",
    "T03n0156_005:0151b17_3": "其家大富，財寶無量，家無有子，一旦崩亡，財賄沒官。",
    "T03n0156_005:0151b18_4": "思惟是已，奉祠諸山及諸樹神，過九十日，其婦便覺有娠，月滿生男。",
    "T03n0156_005:0151b20_5": "其兒端正，人相具足，父母愛念，眾人宗敬。",
    "T03n0156_005:0151b21_6": "至年十二，共諸等侶出外遊觀。",
    "T03n0156_005:0151b21_7": "道逢醉象，馳犇踐踏，即便命終。",
    "T03n0156_005:0151b22_8": "父母聞之，舉聲大哭，自投於地，生狂癡心，塵土坌身，自拔頭髮，而作是言：「一何薄命，生亡我珍？」",
    "T03n0156_005:0151b24_9": "前趣兒所，抱持死尸，舉聲慟哭，絕而復穌，心發狂癡，裸形而行，得覩如來。",
    "T03n0156_005:0151b26_10": "如來以慈善根力化作其兒。",
    "T03n0156_005:0151b28_0": "爾時父母即前抱持歡喜無量，狂癡即滅，還得本心。",
    "T03n0156_005:0151b29_1": "如來爾時即為說法。",
    "T03n0156_005:0151b29_2": "因聞法故，即發阿耨多羅三藐三菩提心。",
    "T03n0156_005:0151c02_0": "復次，如來慈善根力不可思議。",
    "T03n0156_005:0151c02_1": "爾時流離王起四種兵，伐舍維國。",
    "T03n0156_005:0151c03_2": "得諸釋子，穿坑埋之，坑悉齊腋，令不動搖。",
    "T03n0156_005:0151c04_3": "過一七已，如來爾時以慈善根力，即化其地變成浴池。",
    "T03n0156_005:0151c05_4": "其浴池水具八功德，有妙香花——所謂波頭摩花、分陀利花，青黃赤白，大如車輪，充滿其中。",
    "T03n0156_005:0151c07_5": "異類眾鳥，相和悲鳴。",
    "T03n0156_005:0151c08_6": "時諸釋子見是事已，心生歡喜，尋發阿耨多羅三藐三菩提心。",
    "T03n0156_005:0151c09_7": "發菩提心已，時流離王即以酒飲五百黑象，極令犇醉，脚著鐵甲，鼻繫利劒。",
    "T03n0156_005:0151c11_8": "即聲惡鼓，放諸群象踏諸釋子。",
    "T03n0156_005:0151c12_9": "身諸肢節，皮骨糜碎，狼籍在地。",
    "T03n0156_005:0151c13_0": "以如來慈悲力故，身心安樂；身心安樂故，發菩提心；以發菩提心故，於諸眾生得平等心；心平等故，不生瞋恚；心不瞋恚故，命終生天。",
    "T03n0156_005:0151c16_0": "得生天已，即以天眼却觀本緣，尋相謂言：「我等蒙佛慈恩，得生於天。",
    "T03n0156_005:0151c17_1": "七寶宮殿，名衣上服，身諸光明，微妙伎樂，一切樂具，皆是如來神力。",
    "T03n0156_005:0151c19_2": "是故我等發大悲心，利益眾生。",
    "T03n0156_005:0151c19_3": "隨有佛法所流布處，若城邑、聚落、山林、樹下、宮殿、舍宅，有讀誦、書寫、解說其義，隨流布處，稱意供給，令無乏少；若有刀兵、疾疫、飢饉，我等應當晝夜擁護，心不捨離。」",
    "T03n0156_005:0151c23_4": "爾時諸天發是願已，身命色力，光明晃耀，復倍於常，歡喜踊躍，飛空而去。",
    "T03n0156_005:0151c25_0": "復次，如來方便慈善根力不可思議。",
    "T03n0156_005:0151c25_1": "爾時流離王伐舍維國，毀害諸釋種已，選諸釋女，擇取端正，才能過人，各無數伎，取五百人，前後圍遶，作倡伎樂，還歸本國。",
    "T03n0156_005:0151c28_2": "夫人婇女昇正殿上，結加趺坐，告大眾言：「我今快樂，稱善無量。」",
    "T03n0156_005:0152a01_3": "時諸釋女問流離王言：「汝今云何快樂？」",
    "T03n0156_005:0152a02_4": "答言：「我得勝怨。」",
    "T03n0156_005:0152a02_5": "諸釋女言：「汝不得勝。",
    "T03n0156_005:0152a03_6": "假使汝國一切四兵不敵於我釋種一人，然我釋種是佛弟子，不與物諍，令汝得勝。",
    "T03n0156_005:0152a05_7": "若起惡者，汝前後三四起兵向舍維國，而常退縮。",
    "T03n0156_005:0152a06_8": "汝第一往時，我諸釋種而作是言：『此流離王不識恩分，反生惡逆。",
    "T03n0156_005:0152a07_9": "若我等與彼戰者，賢愚不別，皂白不明。",
    "T03n0156_005:0152a08_10": "我等今者，宜應恐怖，令彼退散。』",
    "T03n0156_005:0152a09_11": "即立誓令：『今者，諸人齊共射之，令箭莫傷。』",
    "T03n0156_005:0152a10_12": "即起四兵往逆流離，去四十里，挽弓射之，箭箭相續，筈筈相拄。",
    "T03n0156_005:0152a11_13": "時流離王見是事已，即懷恐怖，退還歸去。",
    "T03n0156_005:0152a12_14": "過九十日，復起四兵伐諸釋種。",
    "T03n0156_005:0152a13_15": "爾時諸釋尋共議言：『流離惡人不知慙愧，而復更來，欲相危害。』",
    "T03n0156_005:0152a15_16": "爾時諸釋復立誓限：『今日諸人齊共射鎧，莫令傷人。』",
    "T03n0156_005:0152a16_17": "時諸釋種齊共射之，悉令諸人所著鎧仗，鉀鉀斷壞，裸身而住。",
    "T03n0156_005:0152a17_18": "時流離王心懷怖懼，即集諸臣而共議言：『我等今者恐不全濟。』",
    "T03n0156_005:0152a19_19": "中有第一大臣白大王言：『是諸釋種皆佛弟子，持不殺戒，修行慈悲。",
    "T03n0156_005:0152a20_20": "若不爾者，我等身命，久已殞滅。』",
    "T03n0156_005:0152a21_21": "王言：『審如是者，更可前進。』",
    "T03n0156_005:0152a23_0": "「爾時諸釋歛手而住，流離軍馬遂至逼近。",
    "T03n0156_005:0152a24_0": "諸釋種中有一婆羅門語諸釋子：『今衰禍至，云何儼然？』",
    "T03n0156_005:0152a25_1": "諸釋答言：『我等今者不與物諍。",
    "T03n0156_005:0152a26_2": "若與彼諍，非佛弟子。』",
    "T03n0156_005:0152a26_3": "時婆羅門即嫌其言，踊出釋前，與流離戰，一箭射七。",
    "T03n0156_005:0152a27_4": "未久之間，傷殺轉多。",
    "T03n0156_005:0152a28_5": "流離四兵即還却退。",
    "T03n0156_005:0152a28_6": "時諸釋種復作是念：『我等今者，不應與是惡人共為徒黨。』",
    "T03n0156_005:0152b01_7": "即集釋眾，共擯出是婆羅門種。",
    "T03n0156_005:0152b01_8": "既擯出已，流離四兵壞舍維國。",
    "T03n0156_005:0152b02_9": "以是因緣，令汝得勝。」",
    "T03n0156_005:0152b03_10": "時流離王即生慙愧，喚旃陀羅，即刵耳鼻，截斷手足。",
    "T03n0156_005:0152b04_11": "斷手足已，即以車載棄於塚間。",
    "T03n0156_005:0152b05_12": "時諸釋女宛轉，無復手足，悲號酸切，苦毒纏身，餘命無幾。",
    "T03n0156_005:0152b06_13": "時諸釋女各稱父母、兄弟、姉妹者，或復稱天喚地者，苦切無量。",
    "T03n0156_005:0152b07_14": "惟其中有第一釋女告諸女言：「姉妹！",
    "T03n0156_005:0152b08_15": "當知我曾從佛聞：『若有一人能於運急之中，發於一念念佛，至心歸命者，即得安隱，各稱所願。』」",
    "T03n0156_005:0152b10_16": "時五百釋女異口同音至心念佛：「南無釋迦牟尼多陀阿伽度、阿羅訶、三藐三佛陀。」",
    "T03n0156_005:0152b12_17": "復更唱言：「苦哉！",
    "T03n0156_005:0152b13_18": "苦哉！",
    "T03n0156_005:0152b13_19": "痛哉！",
    "T03n0156_005:0152b13_20": "痛哉！",
    "T03n0156_005:0152b13_21": "嗚呼！",
    "T03n0156_005:0152b13_22": "婆伽婆、修伽陀。」",
    "T03n0156_005:0152b14_23": "作是唱時，於虛空中，以如來慈善根力故，起大悲雲，雨大悲雨，雨諸女人身。",
    "T03n0156_005:0152b15_24": "既蒙雨已，身體手足還生如故。",
    "T03n0156_005:0152b16_25": "諸女歡喜，俱唱是言：「如來慈父，無上世尊，世間妙藥，世間眼目，於三界中能拔其苦，施與快樂。",
    "T03n0156_005:0152b18_26": "所以者何？",
    "T03n0156_005:0152b19_27": "我等今者得脫苦難。",
    "T03n0156_005:0152b19_28": "我等今者，當念佛恩，當念報恩。」",
    "T03n0156_005:0152b20_29": "諸女念言：「當以何事而報佛恩？",
    "T03n0156_005:0152b21_30": "如來身者，金剛之身，常住之身，無飢渴身，微妙色身，悉是具足百千禪定、根力、覺道、不可思議三十二相、八十種隨形之好；具二莊嚴，住大涅槃；等視眾生如羅睺羅，怨親等觀，亦不望報。",
    "T03n0156_005:0152b25_31": "我等今者欲報佛恩，當共出家，修持禁戒，護持正法。」",
    "T03n0156_005:0152b26_32": "思惟是已，即求衣鉢，往詣王園比丘尼精舍，求索出家。",
    "T03n0156_005:0152b27_33": "時有六群比丘尼見諸釋女，年時幼稚，美色端正：「今云何能捨此難捨，而共出家。",
    "T03n0156_005:0152b29_34": "我等當為說世間五欲快樂，待年限過，然後出家，不亦快乎？",
    "T03n0156_005:0152c01_35": "彼若還俗，必以衣鉢奉施我等。」",
    "T03n0156_005:0152c02_36": "思惟是已，於釋女前，即以上事向諸女說。",
    "T03n0156_005:0152c03_37": "諸女聞已，心懷苦惱：「此安隱處，云何有大恐怖？",
    "T03n0156_005:0152c04_38": "如餚饍飲食和以毒藥。",
    "T03n0156_005:0152c05_39": "此比丘尼所說，亦復如是。",
    "T03n0156_005:0152c05_40": "世間五欲，多諸過患，我已具知。",
    "T03n0156_005:0152c06_41": "云何而反讚歎其美，而勸我等還歸本家，在於五欲？」",
    "T03n0156_005:0152c07_42": "作是語已，舉聲大哭，還出僧房。",
    "T03n0156_005:0152c08_43": "時有比丘尼，名曰華色，即問諸女：「何為啼哭？」",
    "T03n0156_005:0152c09_44": "諸女答言：「不果所願。」",
    "T03n0156_005:0152c10_45": "比丘尼言：「汝願何等？」",
    "T03n0156_005:0152c10_46": "答言：「願欲出家，不蒙聽許。」",
    "T03n0156_005:0152c11_47": "時華色比丘尼問言：「汝欲出家者，我能度汝。」",
    "T03n0156_005:0152c12_48": "諸女聞已，心生歡喜，即便隨從，度為弟子。",
    "T03n0156_005:0152c13_49": "時諸釋女既蒙聽許，悲喜交集，而作是言：「和上！",
    "T03n0156_005:0152c14_50": "當知我等在家，眾苦非一，親族喪亡，割削耳鼻，截斷手足，禍患滋甚。」",
    "T03n0156_005:0152c16_0": "爾時和上報諸弟子：「汝等辛苦何足言耶？",
    "T03n0156_005:0152c16_1": "我在家時，荷負眾苦，其事眾多。」",
    "T03n0156_005:0152c17_2": "時諸釋女長跪白師：「願說在家眾苦因緣。」",
    "T03n0156_005:0152c19_0": "爾時華色比丘尼即入三昧，以神通力，放大光明，照閻浮提，請召有緣天龍、鬼神、人及非人，於大眾中即自說言：「我在家時，是舍衛國人。",
    "T03n0156_005:0152c22_1": "父母嫁我與北方人。",
    "T03n0156_005:0152c22_2": "彼國風俗，其婦有娠，埀欲產時，還父母家。",
    "T03n0156_005:0152c23_3": "如是次第數年生子，後復有娠。",
    "T03n0156_005:0152c24_4": "埀產之日，皆乘車馬，夫妻相將，歸父母家。",
    "T03n0156_005:0152c25_5": "中路有河，其水瀑長。",
    "T03n0156_005:0152c25_6": "其路曠絕，多諸賊難。",
    "T03n0156_005:0152c26_7": "既至河已，不能得渡，住宿岸邊。",
    "T03n0156_005:0152c27_8": "於初夜時，我腹卒痛，即便起坐。",
    "T03n0156_005:0152c27_9": "未久之間，即便娩身，生一男兒。",
    "T03n0156_005:0152c28_10": "岸邊草中有大毒蛇聞新血香，即來趣我。",
    "T03n0156_005:0152c29_11": "未至我所，我夫及奴眠在道中。",
    "T03n0156_005:0153a01_12": "蛇至奴所，尋便螫殺；前至夫所，夫眠不覺，亦螫殺夫。",
    "T03n0156_005:0153a02_13": "我時唱喚：『蛇來！",
    "T03n0156_005:0153a02_14": "蛇來！』",
    "T03n0156_005:0153a02_15": "喚夫不應，夫奴已死。",
    "T03n0156_005:0153a03_16": "爾時毒蛇亦螫牛馬。",
    "T03n0156_005:0153a03_17": "至日出已，其夫身體膖脹爛壞，骨節解散，狼籍在地。",
    "T03n0156_005:0153a05_18": "憂悲恐怖，悶絕躃地；舉聲大哭，以手搥胸；自拔頭髮，塵土坌身。",
    "T03n0156_005:0153a06_19": "尋復悶絕，舉身投骨。",
    "T03n0156_005:0153a07_20": "如是憂苦，經留數日，獨在岸邊，其水漸小。",
    "T03n0156_005:0153a08_21": "荷負小兒，以手牽持，其新產者，以裙盛之，銜著口中，即前入水。",
    "T03n0156_005:0153a09_22": "正到河半，反視大兒，見一猛虎犇走馳逐，開口唱喚，口即失裙，嬰兒沒水。",
    "T03n0156_005:0153a11_23": "以手探摸，而竟不獲；其背上者，失手落水，尋復沒喪；其岸上者為虎所食。",
    "T03n0156_005:0153a12_24": "我見是已，心肝分裂，口吐熱血，舉聲大哭：『怪哉！",
    "T03n0156_005:0153a13_25": "怪哉！",
    "T03n0156_005:0153a14_26": "我今一旦見此禍酷！』",
    "T03n0156_005:0153a14_27": "即到岸上，悶絕躃地。",
    "T03n0156_005:0153a15_0": "「未久之間有大伴至。",
    "T03n0156_005:0153a15_1": "爾時伴中有一長者是我父母舊所知識。",
    "T03n0156_005:0153a16_2": "我即前問父母消息。",
    "T03n0156_005:0153a16_3": "爾時長者即答我言：『汝父母家昨夜失火，所燒蕩盡，父母亦喪。』",
    "T03n0156_005:0153a18_4": "我聞是已，悶絕躃地，良久乃穌。",
    "T03n0156_005:0153a19_0": "未久之間，有五百群賊即壞眾伴。",
    "T03n0156_005:0153a19_1": "爾時賊主便將我去。",
    "T03n0156_005:0153a20_2": "作賊主婦法，常使守門，若有緩急，為人所逐，須速開門。",
    "T03n0156_005:0153a21_3": "後於一時，夫與群賊共行抄劫。",
    "T03n0156_005:0153a23_0": "「爾時財主王及聚落并力馳逐，即還其家。",
    "T03n0156_005:0153a23_1": "爾時其婦在其舍內，娩娠生子。",
    "T03n0156_005:0153a24_2": "夫在門外再三喚已，內無人開門。",
    "T03n0156_005:0153a26_0": "「爾時賊主即作是念：『今此婦者，欲危害我。』",
    "T03n0156_005:0153a26_1": "思惟是已，即緣牆入，語其婦言：『以何事故，不開門耶？』",
    "T03n0156_005:0153a28_2": "婦言：『以產生故，而不及耳。』",
    "T03n0156_005:0153a28_3": "爾時賊主見是事已，瞋恚小息，語其婦言：『人有娠者，便當有子。",
    "T03n0156_005:0153b01_4": "汝為產故，危害於我，用是子為？",
    "T03n0156_005:0153b02_0": "速往殺之。』",
    "T03n0156_005:0153b02_1": "爾時其婦心生憐愍，不忍殺之。",
    "T03n0156_005:0153b03_0": "「爾時賊主尋拔刀斫，解斷手足，語其婦言：『汝可還噉？",
    "T03n0156_005:0153b04_1": "若不食者，當斷汝頭。』",
    "T03n0156_005:0153b04_2": "爾時其婦以恐怖故，即還食之。",
    "T03n0156_005:0153b05_3": "既還食已，瞋恚便息。",
    "T03n0156_005:0153b05_4": "「其夫於後，續復劫盜，為王所得，即治其罪。",
    "T03n0156_005:0153b06_5": "治賊之法，要斷其命，合婦生埋。",
    "T03n0156_005:0153b07_6": "我時身體著妙瓔珞。",
    "T03n0156_005:0153b08_7": "爾時有人貪利瓔珞，於後夜時，即便開塚，取我瓔珞，并將我去。",
    "T03n0156_005:0153b09_8": "復經少時，王家伺官即伺捉得，以律斷之，如治賊罪。",
    "T03n0156_005:0153b10_9": "治賊罪法，即斷其命，合婦生埋。",
    "T03n0156_005:0153b11_10": "埋之不固，於後夜時，多諸虎狼，把發塚開，食噉死尸。",
    "T03n0156_005:0153b12_11": "我因此故，尋時得出。",
    "T03n0156_005:0153b13_12": "既得出已，荒錯迷悶，不知東西，即便馳走。",
    "T03n0156_005:0153b14_13": "路見多人，即便問言：『諸人當知我今苦惱。",
    "T03n0156_005:0153b15_14": "何處能有忘憂除患？』",
    "T03n0156_005:0153b15_15": "時有長老婆羅門等，以憐愍心，即語我言：『曾聞釋迦牟尼佛法之中，多諸安隱，無諸衰惱。』",
    "T03n0156_005:0153b17_16": "我聞是已，心生歡喜，詣大愛道憍曇彌比丘尼所出家。",
    "T03n0156_005:0153b18_17": "次第修習，即得道果，三明六通，具八解脫。",
    "T03n0156_005:0153b19_18": "以是因緣，汝等當知我在家時勤苦如是。",
    "T03n0156_005:0153b20_19": "以是因緣自致得道。」",
    "T03n0156_005:0153b21_20": "時諸釋女聞是語已，心大歡喜，得法眼淨。",
    "T03n0156_005:0153b22_21": "諸會聽眾各發所願，歡喜而去。",
    "T03n0156_005:0153b22_22": "爾時佛姨母憍曇彌比丘尼告一切比丘尼、式叉摩尼、沙彌尼、優婆夷及一切女人，而作是言：「佛法大利，一切功德，三種果報，唯有如來佛法海中乃具有之，一切眾生皆悉有分，而我等一切女人，如來不聽。",
    "T03n0156_005:0153b27_23": "以一切女人多諸疑惑，執著難捨。",
    "T03n0156_005:0153b28_24": "以執著故，使諸結業無量纏縛，癡愛覆心；覆心重故，愛水所沒，不能自出故；以二等智故，懈怠慢惰故，現身不能莊嚴菩提，獲得三十二相故；於生死中失轉輪聖王所有勝果，以十善法攝眾生故，亦失無上梵王之位；能為建立正法，勸發諮請，使一切眾生得利樂故；是故如來不聽女人樂為弟子。",
    "T03n0156_005:0153c06_25": "天魔、波旬及諸邪見一切外道，長夜惡邪，執著邪論，殘滅正法，毀佛法僧，是故如來不聽女人樂入佛法。",
    "T03n0156_005:0153c08_26": "我為一切諸女人故，三請如來，欲求佛法，如是至三，亦不聽許。",
    "T03n0156_005:0153c10_0": "時我不果所願，心懷悵恨，憂悲苦惱，即出祇桓，悲淚滿目。",
    "T03n0156_005:0153c12_0": "「爾時阿難即問我言：『母人何故憂愁如此？』",
    "T03n0156_005:0153c13_0": "我時即報侍者阿難：『欲求出家，修行佛法，三請如來，如來不許。",
    "T03n0156_005:0153c14_1": "以是因緣，我憂愁耳。』",
    "T03n0156_005:0153c14_2": "爾時阿難即報我言：『母人莫愁。",
    "T03n0156_005:0153c15_3": "我當啟請如來，使母人得入佛法。』",
    "T03n0156_005:0153c16_4": "憍曇彌聞是語已，心大歡喜。",
    "T03n0156_005:0153c17_5": "「爾時阿難入白佛言：『世尊！",
    "T03n0156_005:0153c17_6": "今欲從佛啟請一願。』",
    "T03n0156_005:0153c18_7": "佛言：『聽汝說之。』",
    "T03n0156_005:0153c18_8": "阿難白佛言：『憍曇彌母人者，乳哺養育如來色身。",
    "T03n0156_005:0153c19_9": "至今得佛，依因母人之所成立。",
    "T03n0156_005:0153c20_10": "母人於如來有大恩分。",
    "T03n0156_005:0153c21_0": "如來猶尚聽於一切眾生入佛法中，況於母人而不聽許？』",
    "T03n0156_005:0153c23_0": "「佛告阿難：『如汝所說。",
    "T03n0156_005:0153c23_1": "如來非不知母人於如來所有是重恩，但不樂使女人入佛法中。",
    "T03n0156_005:0153c24_2": "如來若聽女人入佛法中者，正法當漸微漸滅於五百歲，是故如來不樂喜聽女人入佛法中。』",
    "T03n0156_005:0153c27_3": "爾時阿難頭面禮佛足，長跪叉手，重白佛言：『世尊！",
    "T03n0156_005:0153c28_4": "阿難自念過去諸佛具四部眾，而我釋迦如來獨不具耶？』",
    "T03n0156_005:0153c29_5": "佛告阿難：『若憍曇彌愛樂佛法，發大精進，清淨修習八敬之法者，聽入佛法。』",
    "T03n0156_005:0154a02_6": "阿難即時頭面禮佛，右遶三匝，即便出外，白母人言：『阿難已勸請如來，得使母人奉持佛法。』",
    "T03n0156_005:0154a04_7": "憍曇彌聞是語已，心大歡喜，白阿難言：『善哉阿難！",
    "T03n0156_005:0154a05_8": "乃能慇懃勸請如來，得使母人稱遂本願。』",
    "T03n0156_005:0154a06_9": "「阿難具宣如來慇懃之教。",
    "T03n0156_005:0154a07_10": "母人聞已，悲喜交集：『而我身者是無常身，今日乃得貿易寶身；今我命者，念念遷滅代謝不定，始於今日貿易寶命；今我所有身命財者，眾緣所共，無有真主，今日乃得貿易寶財。』",
    "T03n0156_005:0154a11_11": "我思惟如是功德利故，於阿難所深生恭敬供養之想。",
    "T03n0156_005:0154a12_12": "白言：『大德阿難！",
    "T03n0156_005:0154a12_13": "願不有慮！",
    "T03n0156_005:0154a13_0": "如來祕教，當盡奉行，假使喪失身命，終不退失。",
    "T03n0156_005:0154a14_1": "如來即當宣說微妙八敬之法，難可毀犯。』",
    "T03n0156_005:0154a16_0": "「爾時憍曇彌母人即以大悲熏修其心，普為未來一切女人，重白佛言：『世尊！",
    "T03n0156_005:0154a17_1": "若當未來惡世之中，有善女人信樂愛敬於佛法者，唯願聽許，得蒙其例。』",
    "T03n0156_005:0154a19_2": "佛言：『善哉！",
    "T03n0156_005:0154a19_3": "若有女人護持佛法，漸次修學戒、施、多聞及諸善法，在家出家三歸、五戒乃至具戒，及諸度脫、諸助道法，皆悉聽許恣意修習，亦得是三種果報、人天泥洹。』",
    "T03n0156_005:0154a23_4": "時憍曇彌聞是說已，心生歡喜而白佛言：『世尊！",
    "T03n0156_005:0154a24_5": "若是果報正是佛恩。』",
    "T03n0156_005:0154a24_6": "佛言：『莫作是說。",
    "T03n0156_005:0154a25_7": "如來終不有恩於諸眾生，如來終不於諸眾生而計有恩。",
    "T03n0156_005:0154a26_8": "計有恩者，則破如來平等之心。",
    "T03n0156_005:0154a27_9": "憍曇彌！",
    "T03n0156_005:0154a27_10": "當知如來於諸眾生計有恩無恩者，無有平等。",
    "T03n0156_005:0154a28_11": "何以故？",
    "T03n0156_005:0154a28_12": "若有眾生毀害於佛，如來不瞋；若有眾生以栴檀汁塗如來身，如來不喜。",
    "T03n0156_005:0154b01_13": "如來普於眾生怨親等觀。",
    "T03n0156_005:0154b01_14": "唯是阿難，非如來也。",
    "T03n0156_005:0154b02_15": "以阿難故，令諸女人得入佛法。",
    "T03n0156_005:0154b02_16": "憍曇彌！",
    "T03n0156_005:0154b03_17": "未來末世，若有比丘尼及諸一切諸善女人，常當至心念阿難恩，稱名供養，恭敬尊重讚歎，令不斷絕。",
    "T03n0156_005:0154b05_18": "若不能，常晝夜六時令心不忘。』」",
    "T03n0156_005:0154b06_19": "時憍曇彌告諸比丘尼及一切諸善女人，而作是言：「我等應當至心歸命阿難大師。",
    "T03n0156_005:0154b08_0": "若有女人欲求安隱，吉祥果報，常當於二月八日、八月八日，著淨潔衣，至心受持八戒齋法，晝夜六時建大精進。",
    "T03n0156_005:0154b10_1": "阿難即以大威神力，應聲護助，如願即得。」",
    "T03n0156_005:0154b11_2": "時會大眾，聞法歡喜，右遶而去。",
    "T03n0156_005:0154b13_0": "大方便佛報恩經卷第五"
}