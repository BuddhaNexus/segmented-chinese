{
    "T03n0191_008:0954c02_0": "佛說眾許摩訶帝經卷第八",
    "T03n0191_008:0954c04_0": "西天譯經三藏朝散大夫試鴻臚少",
    "T03n0191_008:0954c05_0": "卿明教大師臣法賢奉　詔譯",
    "T03n0191_008:0954c06_0": "爾時世尊初轉法輪度五苾芻已，將諸苾芻往嚩囉迦河岸，遊止暫住。",
    "T03n0191_008:0954c07_1": "時波羅奈國中有俱梨迦長者子，名曰耶舍，家中巨富廣有財寶，母氏眷屬皆國中豪族，多畜奴婢互誇強盛，是奴婢輩皆悉年少聰明多藝，復擅歌樂，常侍左右。",
    "T03n0191_008:0954c11_2": "時長者子耶舍，忽於一日在自家中，令諸妓人嚴容麗服鼓動音樂，與諸眷屬恣其快樂，自旦至夜方始停息。",
    "T03n0191_008:0954c13_3": "時妓女輩各還所止，以其困乏睡極昏重無所警覺。",
    "T03n0191_008:0954c14_4": "時長者子耶舍，於夜後分巡諸房室，檢察庫藏，見諸妓女門不掩閉，身無拘檢，或髮髻蓬亂，或衣服離身仰覆縱橫，現露形體由如死人一無異別。",
    "T03n0191_008:0954c18_5": "時長者子耶舍，因果成熟出家時至，覩斯相狀忽生厭離，由如發狂。",
    "T03n0191_008:0954c19_6": "耶舍以其富盛，有摩尼所裝之履數及千緉，於是著寶裝履，夜詣王宮告守門者曰：「我苦！",
    "T03n0191_008:0954c21_7": "我苦！",
    "T03n0191_008:0954c22_8": "請報於王。」",
    "T03n0191_008:0954c22_9": "其守門者不肯聞報。",
    "T03n0191_008:0954c22_10": "復詣後門亦謂守門者曰：「我苦！",
    "T03n0191_008:0954c23_11": "我苦！",
    "T03n0191_008:0954c23_12": "請報於王。」",
    "T03n0191_008:0954c23_13": "其守門者亦又不聽。",
    "T03n0191_008:0954c24_14": "是時耶舍自夜後分直至天曉，乃出城門至嚩囉迦河岸，往來而行口中但言：「我苦！",
    "T03n0191_008:0954c26_15": "我苦！」",
    "T03n0191_008:0954c27_0": "爾時世尊在於彼岸，晨旦經行。",
    "T03n0191_008:0954c27_1": "於是耶舍遙見世尊威德端嚴無與等者，知非常人，乃告之曰：「聖者！",
    "T03n0191_008:0954c29_2": "我苦。",
    "T03n0191_008:0954c29_3": "聖者！",
    "T03n0191_008:0954c29_4": "我苦。」",
    "T03n0191_008:0954c29_5": "爾時世尊即以軟言而慰呼之：「善男子！",
    "T03n0191_008:0955a01_6": "汝來，我今此處安樂無事。」",
    "T03n0191_008:0955a02_7": "時彼耶舍得聞世尊慈悲之聲軟言相呼，即脫寶履致於岸側，渡嚩囉河詣於佛所，頂禮佛足却住一面。",
    "T03n0191_008:0955a04_8": "於是世尊乃與耶舍同還遊止，敷座而坐，即為耶舍如應說法。",
    "T03n0191_008:0955a06_0": "爾時世尊謂耶舍曰：「布施、持戒生天之因，雖五欲自在輪迴未斷，勿以天福心生喜樂。",
    "T03n0191_008:0955a07_1": "汝今欲求割斷煩惱，除去蓋障得解脫者，當於聖道而加修習，可證道跡，可證涅槃。」",
    "T03n0191_008:0955a09_2": "又言：「耶舍！",
    "T03n0191_008:0955a10_3": "我今問汝，色是常是非常耶？",
    "T03n0191_008:0955a10_4": "是苦非苦耶？",
    "T03n0191_008:0955a11_0": "是空非空耶？",
    "T03n0191_008:0955a11_1": "有我無我耶？",
    "T03n0191_008:0955a11_2": "受、想、行、識是常非常耶？",
    "T03n0191_008:0955a12_3": "是苦非苦耶？",
    "T03n0191_008:0955a12_4": "是空非空耶？",
    "T03n0191_008:0955a12_5": "有我無我耶？」",
    "T03n0191_008:0955a13_0": "時彼耶舍得聞世尊說如是法，譬如白色之衣易為染著，得離塵垢獲法眼淨。",
    "T03n0191_008:0955a15_0": "於是世尊又為廣說苦、集、滅、道四聖諦法，於是耶舍即於座上得漏盡意解，證無學果，便即發言答世尊曰：「如佛所說，色、受、想、行、識者，乃是無常、苦、空、無我之法。」",
    "T03n0191_008:0955a18_1": "世尊知彼實已得證漏盡解脫，猶著在家寶飾之衣，乃為耶舍說伽陀曰：「若得正道，　　猶戀莊嚴；　雖行梵行，　　未名息心。",
    "T03n0191_008:0955a23_0": "　若能調伏，　　執杖自驚；　雖婆羅門，　　是真沙門。」",
    "T03n0191_008:0955a25_0": "爾時耶舍，宿有黠慧又證無學，纔聞佛說此妙伽陀，乃自思惟：「世尊說此，正為於我猶著在家寶飾之衣。」",
    "T03n0191_008:0955a27_1": "乃白佛言：「世尊！",
    "T03n0191_008:0955a27_2": "我今於佛法中願為沙門，世尊大慈惟見聽許。」",
    "T03n0191_008:0955a28_3": "佛言：「善來苾芻！」",
    "T03n0191_008:0955a29_4": "鬚髮自落，袈裟著身，成沙門形，儀相具足。",
    "T03n0191_008:0955b01_5": "時俱梨迦長者始及天曉，見彼左右怱怱報言：「長者子耶舍不待天曉出自舍去，今不見迴，未委所至。」",
    "T03n0191_008:0955b03_6": "時俱梨迦長者聞是語已驚怪非常，乃私自念：「我子夜出，得非不正之人而相誘耶？」",
    "T03n0191_008:0955b05_7": "又問侍人：「我子所履、所服為常非常耶？」",
    "T03n0191_008:0955b06_8": "侍人對曰：「彼所常服妙衣寶履不在常處，必著隨身。」",
    "T03n0191_008:0955b07_9": "是時俱梨迦長者又復思惟：「我子耶舍著寶裝履及上妙衣，必無惡事，我今宜速諸處尋覓。」",
    "T03n0191_008:0955b09_10": "於是令諸僮僕分頭尋覓，兼自出城門至嚩囉迦河岸訪問尋求。",
    "T03n0191_008:0955b10_11": "忽於岸邊見子所著寶裝之履，又聞彼岸有佛及將弟子於彼遊止，心自思惟：「我子決定在彼而住。」",
    "T03n0191_008:0955b13_12": "時俱梨迦長者即自脫履，渡河訪覓，將至佛所，佛亦遙見知來尋子。",
    "T03n0191_008:0955b14_13": "既至佛前，覩佛光明又見異相，未及言子唯即驚歎。",
    "T03n0191_008:0955b15_14": "世尊方便承其發心，乃先諭言：「善來長者！",
    "T03n0191_008:0955b16_15": "得無疲勞？",
    "T03n0191_008:0955b17_16": "且可就坐今與汝語。」",
    "T03n0191_008:0955b17_17": "時俱梨迦長者初覩世尊威光相好，又蒙軟言慰諭，但益瞻仰全忘覓子。",
    "T03n0191_008:0955b19_18": "世尊告曰：「我有妙法，汝樂聞耶？」",
    "T03n0191_008:0955b19_19": "俱梨迦長者言：「願佛哀愍，唯垂宣示。」",
    "T03n0191_008:0955b20_20": "佛言：「布施、持戒生天之因，天之果報非為究竟，若斷煩惱可趣聖道。",
    "T03n0191_008:0955b22_21": "俱梨迦長者！",
    "T03n0191_008:0955b22_22": "我今問汝，色是常非常耶？",
    "T03n0191_008:0955b23_23": "是苦非苦耶？",
    "T03n0191_008:0955b23_24": "是空非空耶？",
    "T03n0191_008:0955b23_25": "有我無我耶？」",
    "T03n0191_008:0955b24_26": "又曰：「受、想、行、識是常非常耶？",
    "T03n0191_008:0955b24_27": "是苦非苦耶？",
    "T03n0191_008:0955b25_28": "是空不空耶？",
    "T03n0191_008:0955b25_29": "有我無我耶？」",
    "T03n0191_008:0955b25_30": "爾時世尊廣為解說：「汝可觀察，實言報我。」",
    "T03n0191_008:0955b26_31": "時俱梨迦長者曰：「我今實知色、受、想、行、識乃是無常、苦、空、無我之法。」",
    "T03n0191_008:0955b29_0": "爾時世尊又為廣說四諦之法，時俱梨迦長者因是除去塵垢得法眼淨，身心適悅，歡喜無量。",
    "T03n0191_008:0955c03_0": "爾時世尊知彼長者心意開解，恩愛淡薄，若見其子作沙門相必無憂苦，乃發問言：「俱梨迦！",
    "T03n0191_008:0955c05_1": "汝何因緣來至於此？」",
    "T03n0191_008:0955c05_2": "俱梨迦長者具以上事告於世尊。",
    "T03n0191_008:0955c06_3": "佛呼：「苾芻！」",
    "T03n0191_008:0955c06_4": "耶舍即出。",
    "T03n0191_008:0955c06_5": "是時長者見耶舍出作沙門形，復知漏盡，證無學果，乃作是言：「我子快哉！",
    "T03n0191_008:0955c08_6": "初能自利又能利他，使我得聞殊妙之法，遠離塵垢，法眼清淨，皆由我子獲斯妙利。」",
    "T03n0191_008:0955c10_7": "於是俱梨迦復白佛言：「我今住家，願佛垂戒。」",
    "T03n0191_008:0955c11_8": "佛言：「善哉，善哉！",
    "T03n0191_008:0955c11_9": "我今為汝受於三歸，汝當諦受。」",
    "T03n0191_008:0955c13_0": "佛言：「俱梨迦！",
    "T03n0191_008:0955c13_1": "汝歸依佛，歸依法，歸依僧伽，汝盡形壽不得違悔。」",
    "T03n0191_008:0955c14_2": "俱梨迦言：「我今歸依佛，歸依法，歸依僧伽。」",
    "T03n0191_008:0955c15_3": "佛言：「俱梨迦！",
    "T03n0191_008:0955c15_4": "汝今於吾受得三歸依竟，當為世間第一優婆塞。」",
    "T03n0191_008:0955c16_5": "爾時俱梨迦蒙佛為說種種之法，乃得遠塵離垢，法眼清淨；又蒙與受三自歸已，心意泰然，歡喜無量，即白佛言：「我於來日就自居舍備齋供養，唯願世尊及聖眾等，慈悲愍念同賜降赴。」",
    "T03n0191_008:0955c20_6": "佛即默然。",
    "T03n0191_008:0955c21_7": "時俱梨迦知佛受請，歡喜踊躍，旋遶三匝，禮佛而退。",
    "T03n0191_008:0955c22_8": "彼俱梨迦既請佛已，速至家中告彼妻子男女并諸眷屬：「彼耶舍夜出渡嚩囉迦河，投佛出家已作沙門，兼已得證阿羅漢果。",
    "T03n0191_008:0955c25_9": "我尋耶舍亦到於彼，便蒙世尊為我說法，獲離塵垢得法眼淨，又為我受三自歸法；我已請佛來日供養，佛與聖眾必來降赴，汝諸眷屬今當為我速淨舍宅，香水灑地無令塵坌，及速備辦種種飲食，乃至香花供養之具，汝等專至亦獲大利。」",
    "T03n0191_008:0956a01_10": "既至來朝，明相現已，家內營辦一一皆畢，俱梨迦長者即於庭際執爐焚香，遙白世尊：「飲食已辦，願佛垂降。」",
    "T03n0191_008:0956a04_0": "爾時世尊即告拘抳：「諸羅漢等，可共往赴俱梨迦請。」",
    "T03n0191_008:0956a05_1": "又告耶舍曰：「汝歸本家形服非舊，母親眷屬心必悲惱，汝今出家已證無學，宜以方便化令歡喜。」",
    "T03n0191_008:0956a07_2": "佛誡勅已，即與同詣家中受食。",
    "T03n0191_008:0956a08_3": "時俱梨迦長者立於門首顒望佛至，佛既至門，俱梨迦長者頂禮佛足，焚香迎引至第二門；時耶舍母及乳母眷屬悉出迎接，初覩世尊相好端嚴，威光殊異，又見耶舍及諸羅漢法服嚴身，威儀詳審，凡諸進止有殊異道，圍繞瞻仰歡喜無極。",
    "T03n0191_008:0956a13_4": "俱梨迦長者請佛就座，諸羅漢等亦復就座，是時長者與諸眷屬次第禮足，禮畢瞻仰，各住一面。",
    "T03n0191_008:0956a16_0": "爾時世尊為耶舍母及諸眷屬，如應說法使其歡喜，又令發起菩提之心，乃告之曰：「布施、持戒得生天上，雖復快樂未出輪迴，欲出輪迴當斷煩惱，於生滅法而須了知。",
    "T03n0191_008:0956a19_1": "汝等諦聽，深心思惟，我今為汝分別廣說。」",
    "T03n0191_008:0956a21_0": "佛言：「色是無常，是苦，是空，是無我法。」",
    "T03n0191_008:0956a21_1": "又言：「受、想、行、識是無常，是苦，是空，是無我法。",
    "T03n0191_008:0956a22_2": "汝等知否？」",
    "T03n0191_008:0956a23_3": "如是世尊廣為分別。",
    "T03n0191_008:0956a23_4": "時耶舍母及乳母等，皆已宿植善本，今遇世尊為說妙法，如潔白衣染成眾色，隨其所染皆得鮮妙，耶舍母等亦復如是。",
    "T03n0191_008:0956a26_5": "世尊乃至廣為演說苦、集、滅、道四聖諦法，耶舍母等不起於座得法眼淨，斷除貪愛離諸疑惑，而於諸法知見無礙，即從座起住立佛前白言：「世尊！",
    "T03n0191_008:0956a29_6": "五蘊、三毒，苦、空、無我、無常之法，我已實知。」",
    "T03n0191_008:0956b02_0": "爾時世尊即為受其三歸。",
    "T03n0191_008:0956b02_1": "受三歸竟，歡喜踊躍禮謝於佛，而又白言：「食時已至。」",
    "T03n0191_008:0956b03_2": "佛即默然。",
    "T03n0191_008:0956b04_0": "於是長者及耶舍母，悉持所辦上妙香美種種飲食，自手奉上佛及聖眾。",
    "T03n0191_008:0956b05_1": "佛與聖眾食畢，澡盥清淨已竟，是時長者及耶舍母，即於佛前各坐卑座，請佛說法；佛即化利，令心歡喜。",
    "T03n0191_008:0956b08_0": "時俱梨迦長者與耶舍母等，復白佛言：「我有少疑，欲伸啟問，願佛開說，斷我等疑。",
    "T03n0191_008:0956b09_1": "今我子耶舍，當有何因而獲是果，乃於家中忽發此心，會遇世尊為說妙法，而得法服莊嚴其身，獲諸漏盡證羅漢果？」",
    "T03n0191_008:0956b13_0": "爾時世尊告長者等言：「過去世時波羅奈國，不近不遠有一仙人，於彼而住，有慈悲心利益眾生，恒入城中持鉢乞食。",
    "T03n0191_008:0956b15_1": "時彼仙人會於一日，於四衢道見一死蟲，覩其壞爛，又復臭穢，過往之者不可瞻近，彼仙忽起思念：『我身無常，不異於此。』",
    "T03n0191_008:0956b18_2": "遂於輪迴而生厭離。",
    "T03n0191_008:0956b18_3": "當此之時有一童子亦見死蟲，同彼仙人厭輪迴苦。",
    "T03n0191_008:0956b20_0": "而彼仙人及以童子既厭輪迴，後勤修習解脫正道。",
    "T03n0191_008:0956b21_1": "彼仙人者即我身是，彼童子者即耶舍是。",
    "T03n0191_008:0956b22_2": "是故耶舍今遇於我，得聞妙法證無學果。」",
    "T03n0191_008:0956b23_3": "於是俱梨迦長者及諸眷屬，聞佛說已，歡喜信受禮謝而退。",
    "T03n0191_008:0956b24_4": "於是世尊將諸聖眾，還歸鹿野仙人住處。",
    "T03n0191_008:0956b26_0": "爾時俱梨迦復有四子：一名布囉努；二名尾摩羅；三名誐鑁鉢帝；四名蘇摩斛。",
    "T03n0191_008:0956b27_1": "見彼耶舍投佛出家證羅漢果，咸作斯念：「我等云何猶戀貪愛不求解脫？」",
    "T03n0191_008:0956b29_2": "又復思惟：「若今世間無最上覺，復有何人說最上法？",
    "T03n0191_008:0956c01_3": "我等輪迴無能斷絕，今值佛法宜生正信，當共捨家如彼耶舍以求解脫。」",
    "T03n0191_008:0956c03_4": "於是布囉努等兄弟四人，出波羅奈國同詣佛所，頂禮佛足却住一面，而白佛言：「我俱梨迦子，耶舍之弟，今來投佛，欲為沙門，唯願世尊慈愍聽許。」",
    "T03n0191_008:0956c07_0": "爾時世尊即令弟子與剃鬚髮、著袈裟衣。",
    "T03n0191_008:0956c07_1": "既為沙門，又與說法。",
    "T03n0191_008:0956c08_2": "佛言：「布囉努！",
    "T03n0191_008:0956c08_3": "汝為沙門，當行苦行攝心不亂，求真諦法令心無我，而於諸法決定了知，盡生死源永斷輪轉，以趣解脫。」",
    "T03n0191_008:0956c11_4": "時布囉努等聞佛世尊說是法已，正信決定精勤修習，獲諸漏盡，得心解脫，所作已作，梵行已立，我生已滅，永斷輪迴，證羅漢果。",
    "T03n0191_008:0956c13_5": "是時乃有十大阿羅漢。",
    "T03n0191_008:0956c15_0": "爾時波羅奈國中復有大族諸長者子正五十人，與俱梨迦子常為朋友，忽聞俱梨迦子耶舍及布囉努等隨佛出家證於道果，咸作是念：「彼長者子耶舍及布囉努等，種族尊勝巨富難倫，聰慧過人端嚴罕匹，常受快樂無諸苦惱，猶能捨家學道以求解脫，我等云何猶顧戀耶？」",
    "T03n0191_008:0956c21_1": "諸長者子作是念已，出波羅奈國同詣佛所，至佛所已頂禮佛足住立一面，諸長者子同白佛言：「我諸長者子正五十人，今欲於佛法出家而為沙門，願佛慈悲哀愍聽許。」",
    "T03n0191_008:0956c25_0": "佛言：「善哉！",
    "T03n0191_008:0956c25_1": "汝長者子，捨家為道今正是時。」",
    "T03n0191_008:0956c25_2": "即令弟子與剃鬚髮、著袈裟衣，度為沙門。",
    "T03n0191_008:0956c26_3": "是時世尊又與說法，令求勝果。",
    "T03n0191_008:0956c27_4": "佛言：「汝長者子！",
    "T03n0191_008:0956c27_5": "各各捨家為沙門者，當須一身行於苦行，攝心不亂求真諦法，令心無我，而於諸法決定了知，盡生死源永斷輪轉，以趣解脫。」",
    "T03n0191_008:0957a01_6": "諸長者子得聞世尊說是法已，正信決定精勤修習，獲盡諸漏心得解脫，所作已作，梵行已立，我生已滅，永斷輪迴，悉皆證得阿羅漢果。",
    "T03n0191_008:0957a04_7": "於是世間始有六十大阿羅漢。",
    "T03n0191_008:0957a06_0": "爾時世尊觀諸弟子而告之曰：「我從無量劫來勤行精進，乃於今日得成正覺，正為一切眾生解諸繫縛，汝等今日悉於我處得聞正法，漏盡解脫，三明、六通皆已具足，天上、人間離其繫縛，可與眾生為最福田，宜行慈愍隨緣利樂。」",
    "T03n0191_008:0957a11_1": "所言未竟，時彼罪魔名摩拏嚩迦即便遙知：「今日瞿曇沙門與諸弟子在鹿野苑中而共商議，謂言：『汝等天上、人間得離繫縛，宜各隨緣而行利樂。』",
    "T03n0191_008:0957a14_2": "我今若不令其惑亂，必定化盡世間眾生。」",
    "T03n0191_008:0957a15_3": "時彼罪魔摩拏嚩迦，自變其身同世間人，如展臂頃即至佛所，住立佛前說伽陀曰：「汝解脫相非解脫，　　得此解脫非沙門；　汝今自處大繫縛，　　當欲解脫於何人？」",
    "T03n0191_008:0957a20_0": "爾時世尊知是罪魔摩拏嚩迦來相惑亂，徒自作業何能壞我，即說伽陀答罪魔曰：「我於天上及人間，　　已能解脫諸繫縛；　乃至無學離繫縛，　　汝之罪魔不能破。」",
    "T03n0191_008:0957a24_0": "時魔摩拏嚩迦聞是語已，即自思惟：「此瞿曇沙門知他心事，必不能亂。」",
    "T03n0191_008:0957a25_1": "唯自苦惱隱沒而退。",
    "T03n0191_008:0957a26_2": "爾時世尊告諸苾芻：「我已語汝：『汝等已於天上、人間離諸繫縛，可愍念眾生而行化導。』",
    "T03n0191_008:0957a28_0": "汝等速去。」",
    "T03n0191_008:0957a28_1": "時諸羅漢奉佛教勅禮辭而去。",
    "T03n0191_008:0957a29_0": "爾時世尊與諸羅漢皆離鹿苑適悅之地，佛即獨行往詣西曩野儞聚落、烏魯尾螺池邊迦囉波娑林下經行宴坐。",
    "T03n0191_008:0957b02_1": "時聚落中有六十賢眾，在西曩野儞中將諸妓女及彼音樂，日日作樂無有停罷。",
    "T03n0191_008:0957b04_2": "忽有一女於此快樂心生厭離，捨眾逃避不知所至。",
    "T03n0191_008:0957b05_3": "時六十賢眾善根成熟，因尋此女入迦囉波娑林，忽於樹下見佛世尊，驚訝非常互相謂曰：「今此沙門，身如金山光明晃耀，面目端正諸相具足，吉祥尊貴無有倫匹。」",
    "T03n0191_008:0957b09_4": "嘆不能已，即前行詣而發問言：「沙門！",
    "T03n0191_008:0957b10_5": "止此還曾見一女人來否？」",
    "T03n0191_008:0957b10_6": "佛言：「賢眾！",
    "T03n0191_008:0957b10_7": "此處寂靜非女所遊。",
    "T03n0191_008:0957b11_8": "汝今來此為尋女人，何不自為尋其身耶？」",
    "T03n0191_008:0957b12_9": "是時賢眾聞佛所說，即有省悟乃知前非，而答佛言：「我等先尋女人，誠是過咎；今自尋身，願垂指示。」",
    "T03n0191_008:0957b14_10": "佛言：「賢眾！",
    "T03n0191_008:0957b14_11": "汝既如是，且可安坐，我今為汝宣說法要。」",
    "T03n0191_008:0957b15_12": "是賢眾等即禮佛足退坐一面。",
    "T03n0191_008:0957b17_0": "佛言：「賢眾！",
    "T03n0191_008:0957b17_1": "布施、持戒生天之因，雖復快樂非為究竟，若求出離當斷煩惱，亦復分別生滅之法。」",
    "T03n0191_008:0957b19_2": "時彼賢眾纔聞是說蓋障即除，心內思惟歡喜無量。",
    "T03n0191_008:0957b20_3": "佛知其意，即為廣說苦、集、滅、道四聖諦法。",
    "T03n0191_008:0957b21_4": "彼賢眾等如潔白衣易染眾色，隨彼所染皆得鮮好，而賢眾等即於座上證四聖諦微妙之理——既於諸法而得知見，貪愛息滅疑惑永斷，乃於佛法證四無畏——即從座起偏袒右肩，合掌向佛而作是言：「唯願世尊！",
    "T03n0191_008:0957b26_0": "慈哀知察，我歸依佛、歸依法、歸依僧，自今已去永不殺生，畢身奉持優婆塞戒。」",
    "T03n0191_008:0957b27_1": "時六十賢眾，於世尊所得聞法已，頂禮佛足歡喜而退。",
    "T03n0191_008:0957b29_0": "佛說眾許摩訶帝經卷第八"
}