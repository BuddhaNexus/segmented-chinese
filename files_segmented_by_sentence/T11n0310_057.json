{
    "T11n0310_057:0331a15_0": "大寶積經卷第五十七",
    "T11n0310_057:0331a17_0": "大唐三藏義淨譯",
    "T11n0310_057:0331a18_0": "佛說入胎藏會第十四之二",
    "T11n0310_057:0331a19_0": "爾時世尊復告難陀：「汝今既知胎苦生苦，應識凡受胎生者是極苦惱。",
    "T11n0310_057:0331a20_1": "初生之時，或男或女，墮人手內或在衣等、安在日中或在陰處、或置搖車或居床席懷抱之內，由是因緣，皆受酸辛楚毒極苦。",
    "T11n0310_057:0331a23_2": "難陀！",
    "T11n0310_057:0331a23_3": "如牛剝皮近牆而住被牆蟲所食，若近樹草樹草蟲食，若居空處諸蟲唼食，皆受苦惱。",
    "T11n0310_057:0331a25_4": "初生亦爾，以煖水洗受大苦惱，如癩病人皮膚潰爛膿血橫流，加之杖捶極受楚切。",
    "T11n0310_057:0331a27_5": "生身之後，飲母血垢而得長大。",
    "T11n0310_057:0331a28_6": "言血垢者，於聖法律中即乳汁是。",
    "T11n0310_057:0331a28_7": "難陀！",
    "T11n0310_057:0331a29_8": "既有如是種種極苦無一可樂，誰有智者，於斯苦海而生愛戀，常為流轉無有休息？",
    "T11n0310_057:0331b01_9": "生七日已，身內即有八萬戶蟲縱橫噉食。",
    "T11n0310_057:0331b02_10": "難陀！",
    "T11n0310_057:0331b03_0": "有一尸蟲名曰食髮，依髮根住常食其髮。",
    "T11n0310_057:0331b03_1": "有二戶蟲，一名伏藏、二名麁頭，依頭而住常食其頭。",
    "T11n0310_057:0331b05_2": "有一戶蟲名曰繞眼，依眼而住常食於眼。",
    "T11n0310_057:0331b06_3": "有四戶蟲，一名驅逐、二名奔走、三名屋宅、四名圓滿，依腦而住常食於腦。",
    "T11n0310_057:0331b07_4": "有一戶蟲名曰稻葉，依耳食耳。",
    "T11n0310_057:0331b08_5": "有一戶蟲名曰藏口，依鼻食鼻。",
    "T11n0310_057:0331b09_6": "有二戶蟲，一名遙擲、二名遍擲，依脣食脣。",
    "T11n0310_057:0331b10_7": "有一戶蟲名曰蜜葉，依齒食齒。",
    "T11n0310_057:0331b10_8": "有一戶蟲名曰木口，依齒根食齒根。",
    "T11n0310_057:0331b11_9": "有一戶蟲名曰針口，依舌食舌。",
    "T11n0310_057:0331b12_10": "有一戶蟲名曰利口，依舌根食舌根。",
    "T11n0310_057:0331b13_11": "有一戶蟲名曰手圓，依腭食腭。",
    "T11n0310_057:0331b13_12": "復有二戶蟲，一名手網、二名半屈，依手掌食手掌。",
    "T11n0310_057:0331b15_0": "有二戶蟲，一名短懸、二名長懸，依腕食腕。",
    "T11n0310_057:0331b15_1": "有二戶蟲，一名遠臂、二名近臂，依臂食臂。",
    "T11n0310_057:0331b16_2": "有二戶蟲，一名欲吞、二名已吞，依喉食喉。",
    "T11n0310_057:0331b17_3": "有二戶蟲，一名有怨、二名大怨，依胸食胸。",
    "T11n0310_057:0331b18_4": "有二戶蟲，一名螺貝、二名螺口，依肉食肉。",
    "T11n0310_057:0331b19_5": "有二戶蟲，一名有色、二名有力，依血食血。",
    "T11n0310_057:0331b20_6": "有二戶蟲，一名勇健、二名香口，依筋食筋。",
    "T11n0310_057:0331b21_7": "有二戶蟲，一名不高、二名下口，依脊食脊。",
    "T11n0310_057:0331b22_8": "有二戶蟲，俱名脂色，依脂食脂。",
    "T11n0310_057:0331b23_9": "有一戶蟲名曰黃色，依黃食黃。",
    "T11n0310_057:0331b24_10": "有一戶蟲名曰真珠，依腎食腎。",
    "T11n0310_057:0331b25_11": "有一戶蟲名曰大真珠，依腰食腰。",
    "T11n0310_057:0331b25_12": "有一戶蟲名曰未至，依脾食脾。",
    "T11n0310_057:0331b26_13": "有四戶蟲，一名水命、二名大水命、三名針口、四名刀口，依腸食腸。",
    "T11n0310_057:0331b28_14": "有五戶蟲，一名月滿、二名月面、三名暉曜、四名暉面、五名別住，依右脇食右脇。",
    "T11n0310_057:0331b29_15": "復有五蟲，名同於上，依左脇食左脇。",
    "T11n0310_057:0331c01_16": "復有四蟲，一名穿前、二名穿後、三名穿堅、四名穿住，依骨食骨。",
    "T11n0310_057:0331c03_17": "有四戶蟲，一名大白、二名小白、三名重雲、四名臭氣，依脈食脈。",
    "T11n0310_057:0331c04_18": "有四戶蟲，一名師子、二名備力、三名急箭、四名蓮花，依生藏食生藏。",
    "T11n0310_057:0331c06_19": "有二戶蟲，一名安志、二名近志，依熟藏食熟藏。",
    "T11n0310_057:0331c07_20": "有四戶蟲，一名鹽口、二名蘊口、三名網口、四名雀口，依小便道食尿而住。",
    "T11n0310_057:0331c08_21": "有四戶蟲，一名應作、二名大作、三名小形、四名小束，依大便道食糞而住。",
    "T11n0310_057:0331c10_22": "有二戶蟲。",
    "T11n0310_057:0331c10_23": "一名黑口。",
    "T11n0310_057:0331c11_0": "二名大口。",
    "T11n0310_057:0331c11_1": "依髀食髀。",
    "T11n0310_057:0331c11_2": "有二戶蟲，一名癩、二名小癩，依膝食膝。",
    "T11n0310_057:0331c12_3": "有一戶蟲名曰愚根，依脛食脛。",
    "T11n0310_057:0331c13_4": "有一戶蟲名曰黑項，依脚食脚。",
    "T11n0310_057:0331c13_5": "難陀！",
    "T11n0310_057:0331c13_6": "如此之身甚可厭患。",
    "T11n0310_057:0331c14_7": "如斯色類，常有八萬戶蟲日夜噉食，由此令身熱惱羸瘦疲困飢渴。",
    "T11n0310_057:0331c15_8": "又復心有種種苦惱，憂愁悶絕眾病現前，無有良醫能為除療。",
    "T11n0310_057:0331c17_9": "難陀！",
    "T11n0310_057:0331c17_10": "於大有海生死之中有如是苦，云何於此而生愛樂？",
    "T11n0310_057:0331c18_11": "復為諸神病之所執持，所謂天神、龍神八部所持，及諸鬼神乃至羯吒布單那及餘禽獸諸魅所持，或為日月星辰所厄。",
    "T11n0310_057:0331c21_12": "此等鬼神作諸病患逼惱身心，難可具說。」",
    "T11n0310_057:0331c23_0": "佛告難陀：「誰於生死樂入母胎，受極辛苦，如是生成、如是增長，飲母乳血及諸飲食，妄生美想漸至長成。",
    "T11n0310_057:0331c25_1": "假令身得安樂無病，衣食恣情壽滿百歲，於此生中睡眠減半。",
    "T11n0310_057:0331c26_2": "初為嬰兒、次為童子、漸至成長，憂悲患難眾病所逼，無量百苦觸惱其身，難可說盡。",
    "T11n0310_057:0331c28_3": "身內諸苦難忍受時，不願存生意便求死。",
    "T11n0310_057:0331c29_4": "如是之身苦多樂少，雖復暫住必當謝滅。",
    "T11n0310_057:0332a01_5": "難陀！",
    "T11n0310_057:0332a01_6": "生者皆死無有常存。",
    "T11n0310_057:0332a02_7": "假使藥食資養壽命得延年歲，終歸不免死王所殺送往空田。",
    "T11n0310_057:0332a03_8": "是故當知，生無可樂。",
    "T11n0310_057:0332a04_9": "來世資糧應勤積集，勿作放逸，精修梵行莫為嬾惰。",
    "T11n0310_057:0332a05_10": "於諸利行、法行、功德行、純善行，常樂修習。",
    "T11n0310_057:0332a06_11": "恒觀自身善惡二業，繫在於心，勿令後時生大追悔。",
    "T11n0310_057:0332a07_12": "一切所有愛樂之事皆悉別離，隨善惡業趣於後世。",
    "T11n0310_057:0332a08_13": "「難陀！",
    "T11n0310_057:0332a08_14": "壽命百年有其十位：初謂嬰兒位，臥於襁褓。",
    "T11n0310_057:0332a09_15": "二謂童子，樂為兒戲。",
    "T11n0310_057:0332a10_16": "三謂少年，受諸欲樂。",
    "T11n0310_057:0332a10_17": "四謂少壯，勇健多力。",
    "T11n0310_057:0332a11_18": "五謂盛年，有智談論。",
    "T11n0310_057:0332a11_19": "六謂成就，能善思量巧為計策。",
    "T11n0310_057:0332a12_20": "七謂漸衰，善知法式。",
    "T11n0310_057:0332a12_21": "八謂朽邁，眾事衰弱。",
    "T11n0310_057:0332a13_22": "九謂極老，無所能為。",
    "T11n0310_057:0332a13_23": "十謂百年，是當死位。",
    "T11n0310_057:0332a14_24": "難陀！",
    "T11n0310_057:0332a14_25": "梗概大位略說如是。",
    "T11n0310_057:0332a14_26": "計准四月以為一時，百年之中有三百時，於春夏冬各有其百。",
    "T11n0310_057:0332a16_27": "一年十二月總有一千二百月，若半月為數，總有二千四百半月，於三時中各有八百半月，總有三萬六千晝夜。",
    "T11n0310_057:0332a18_28": "一日再食，總有七萬二千度食，雖有緣不食亦在其數。",
    "T11n0310_057:0332a19_29": "不食緣者，所謂瞋恨不食、遭苦不食，或求索不得，睡眠持齋掉戲不食、事務不食。",
    "T11n0310_057:0332a21_30": "食與不食而共合集，數有爾許，并飲母乳。",
    "T11n0310_057:0332a22_31": "人命百年，我已具說年月晝夜及飲食數，汝應生厭。",
    "T11n0310_057:0332a23_32": "「難陀！",
    "T11n0310_057:0332a23_33": "如是生成長大，身有眾病，所謂頭目耳鼻、舌齒咽喉、胸腹手足，疥癩癲狂、水腫欬嗽、風黃熱癊，眾多瘧病支節痛苦。",
    "T11n0310_057:0332a26_34": "難陀！",
    "T11n0310_057:0332a26_35": "人身有如是病苦。",
    "T11n0310_057:0332a27_0": "復有百一風病、百一黃病、百一痰癊病、百一總集病，總有四百四病，從內而生。",
    "T11n0310_057:0332a28_1": "難陀！",
    "T11n0310_057:0332a28_2": "身如癰箭，眾病所成，無暫時停、念念不住。",
    "T11n0310_057:0332a29_3": "體是無常苦空無我，恒近於死敗壞之法，不可保愛。",
    "T11n0310_057:0332b02_0": "難陀！",
    "T11n0310_057:0332b02_1": "凡諸眾生復有如是生受苦痛，謂截手足眼耳鼻舌頭及支分，復受獄囚枷鎖杻械鞭打拷楚、飢渴困苦寒熱雨雪蚊虻蟻子、風塵猛獸及諸惡觸，種種諸惱無量無邊難可具說。",
    "T11n0310_057:0332b06_2": "有情之類常在如是堅鞕苦中愛樂沈沒，諸有所欲苦為根本，不知棄捨更復追求，日夜煎迫身心被惱，內起燒然無有休息。",
    "T11n0310_057:0332b08_3": "如是生苦、老苦、病苦、死苦、愛別離苦、怨憎會苦、求不得苦、五取蘊苦。",
    "T11n0310_057:0332b10_4": "四威儀中行立坐臥亦皆是苦，若常行時不立坐臥，即受苦無樂；若常立時不行坐臥，若坐不行立臥，若臥不行立坐，皆受極苦而無安樂。",
    "T11n0310_057:0332b13_5": "難陀！",
    "T11n0310_057:0332b13_6": "此等皆是捨苦求苦，唯是苦生、唯是苦滅，諸行因緣相續而起。",
    "T11n0310_057:0332b15_7": "如來了知，故說有情生死之法，諸行無常非真究竟，是變壞法不可保守。",
    "T11n0310_057:0332b16_8": "當求知足、深生厭患、勤求解脫。",
    "T11n0310_057:0332b17_9": "難陀！",
    "T11n0310_057:0332b17_10": "於善趣中有情之類，生處不淨苦劇如是，種種虛誑說不可盡。",
    "T11n0310_057:0332b19_0": "何況具說於三惡趣，餓鬼、傍生、地獄有情，所受楚毒難忍之苦。",
    "T11n0310_057:0332b21_0": "「復次難陀！",
    "T11n0310_057:0332b21_1": "有其四種入於母胎。",
    "T11n0310_057:0332b21_2": "云何為四？",
    "T11n0310_057:0332b21_3": "一者有情正念入、正念住、正念出。",
    "T11n0310_057:0332b22_4": "二者正念入、正念住、不正念出。",
    "T11n0310_057:0332b23_5": "三者正念入、不正念住出。",
    "T11n0310_057:0332b24_0": "四者三皆不正念。",
    "T11n0310_057:0332b24_1": "誰是正念入住出？",
    "T11n0310_057:0332b24_2": "如有一類凡夫有情，性愛持戒、數習善品、樂為勝事、作諸福行、極善防護，恒思質直不為放逸，有大智慧，臨終無悔即便受生，或是七生預流、或是家家、或是一來、或是一間。",
    "T11n0310_057:0332b28_3": "此人由先修善行故，臨命過時雖苦來逼受諸痛惱，心不散亂正念而終，復還正念入母胎內，了知諸法由業而生，皆從因緣而得生起，常與諸魔作居止處。",
    "T11n0310_057:0332c03_4": "難陀應知，此身恒是一切不淨窟宅，體非常住，是愚癡物誘誑迷人。",
    "T11n0310_057:0332c04_5": "此身以骨而作機關，筋脈相連通諸孔穴，脂肉骨髓共相纏縛，以皮覆上不見其過，於熱窟中不淨充滿，髮毛爪齒分位差別，執我我所故恒被拘牽不得自在。",
    "T11n0310_057:0332c08_6": "常出涕唾穢污流汗、黃水痰癊爛壞脂膩、腎膽肝肺大腸小腸屎尿可惡，及諸蟲類周遍充滿，上下諸孔常流臭穢。",
    "T11n0310_057:0332c10_7": "生熟二藏蓋以薄皮是謂行廁。",
    "T11n0310_057:0332c11_8": "汝應觀察，凡食噉時牙齒咀嚼，濕以涎唾咽入喉中，髓腦相和流津腹內。",
    "T11n0310_057:0332c13_9": "如犬咬枯骨妄生美想，食至臍間嘔逆覆上還復却咽。",
    "T11n0310_057:0332c14_10": "難陀！",
    "T11n0310_057:0332c14_11": "此身元從羯羅藍、頞部陀、閉尸、健南、鉢羅奢佉，不淨穢物而得生長，嬰兒流轉乃至老死，輪迴繫縛如黑闇坑、如臭壞井。",
    "T11n0310_057:0332c17_12": "常以醎淡苦辛酸等食味而為資養。",
    "T11n0310_057:0332c18_13": "又母腹火燒煮身根，不淨糞鍋常嬰熱苦。",
    "T11n0310_057:0332c19_14": "母若行立坐臥之時如被五縛，亦如火炙難可堪忍，無能為喻。",
    "T11n0310_057:0332c20_15": "難陀！",
    "T11n0310_057:0332c20_16": "彼胎雖在如是糞穢坑中眾多苦切，由利根故心不散亂。",
    "T11n0310_057:0332c22_17": "復有一類薄福有情，在母腹內或橫或倒，由其先業因緣力故，或由母食冷熱醎酸甘辛苦味不善調故，或飲漿水過量、或多行婬欲、或饒疾病、或懷愁惱、或時倒地、或被打拍，由是等緣母身壯熱。",
    "T11n0310_057:0332c26_18": "由身熱故胎亦燒然，由燒然故受諸苦惱，由有苦故便即動轉。",
    "T11n0310_057:0332c27_19": "由動轉故或身橫覆不能得出。",
    "T11n0310_057:0332c28_20": "有善解女人，以蘇油塗手內母腹中，緩緩觸胎令安本處。",
    "T11n0310_057:0333a01_0": "手觸著時，胎子即便受大苦惱。",
    "T11n0310_057:0333a01_1": "難陀！",
    "T11n0310_057:0333a01_2": "譬如幼小男女，人以利刀削破皮肉散灰於上，由斯便有大苦惱生。",
    "T11n0310_057:0333a03_3": "胎子楚毒亦復如是。",
    "T11n0310_057:0333a03_4": "雖受此痛，由利根故正念不散。",
    "T11n0310_057:0333a04_5": "難陀！",
    "T11n0310_057:0333a04_6": "此胎如是住母腹中受如斯苦，又欲產時辛苦而出，由彼業風令手交合，支節拳縮受大劇苦。",
    "T11n0310_057:0333a06_7": "欲出母胎身體青瘀，猶如初腫難可觸著，飢渴逼迫心懸熱惱，由業因緣被風推出。",
    "T11n0310_057:0333a08_8": "既出胎已，被外風觸如割塗炭，手衣觸時皆受極苦。",
    "T11n0310_057:0333a09_9": "雖受此苦，由上利根故正念不亂。",
    "T11n0310_057:0333a10_10": "於母腹中知入住出悉皆是苦，難陀！",
    "T11n0310_057:0333a11_11": "誰當樂入如是胎中？",
    "T11n0310_057:0333a11_12": "「難陀！",
    "T11n0310_057:0333a12_0": "誰是於母腹正念入住不正念出？",
    "T11n0310_057:0333a12_1": "難陀！",
    "T11n0310_057:0333a12_2": "如有一類凡夫有情，性樂持戒、修習善品、常為勝事、作諸福行，其心質直不為放逸，少有智慧，臨終無悔，或是七生預流、或是家家、或是一來、或是一間。",
    "T11n0310_057:0333a16_3": "此人先修善行，臨命終時雖苦來逼受諸痛惱，心不散亂，復還正念入母胎中，了知諸法由業而生，皆從因緣而得生起。",
    "T11n0310_057:0333a19_0": "廣說如上，乃至出胎，雖受如是諸極苦楚，由是中利根故入住正念、不正念出。",
    "T11n0310_057:0333a20_1": "廣說如上，乃至誰當樂入如是胎中？",
    "T11n0310_057:0333a22_0": "「難陀！",
    "T11n0310_057:0333a22_1": "誰是正念入胎、不正住出？",
    "T11n0310_057:0333a22_2": "難陀！",
    "T11n0310_057:0333a22_3": "如有一類凡夫有情，性樂持戒、修習善品、常為勝事、作諸福行。",
    "T11n0310_057:0333a24_4": "廣說如上，乃至臨終無悔，或是七生預流等，臨命終時眾苦來逼，雖受痛惱心不散亂，復還正念入母胎中。",
    "T11n0310_057:0333a26_5": "由是下利根故，入胎時知、住出不知。",
    "T11n0310_057:0333a27_6": "廣說如上，乃至誰當樂入如是胎中？",
    "T11n0310_057:0333a29_0": "「難陀！",
    "T11n0310_057:0333a29_1": "誰是入住出俱不正念？",
    "T11n0310_057:0333a29_2": "如有一類凡夫有情，樂毀淨戒、不修善品、常為惡事、作諸惡行，心不質直多行放逸，無有智慧，貪財慳悋，手常拳縮不能舒展，濟惠於人恒有希望，心不調順，見行顛倒，臨終悔恨，諸不善業皆悉現前。",
    "T11n0310_057:0333b05_3": "當死之時猛利楚毒痛惱逼切，其心散亂。",
    "T11n0310_057:0333b06_4": "由諸苦惱，不自憶識我是何人？",
    "T11n0310_057:0333b06_5": "從何而來？",
    "T11n0310_057:0333b07_0": "今何處去？",
    "T11n0310_057:0333b07_1": "難陀！",
    "T11n0310_057:0333b07_2": "是謂三時皆無正念。",
    "T11n0310_057:0333b07_3": "廣說如上。",
    "T11n0310_057:0333b08_4": "難陀！",
    "T11n0310_057:0333b08_5": "此諸有情生在人中，雖有如是無量苦惱，然是勝處。",
    "T11n0310_057:0333b09_6": "於無量百千俱胝劫中，人身難得。",
    "T11n0310_057:0333b10_7": "若生天上，常畏墜墮，有愛別離苦。",
    "T11n0310_057:0333b10_8": "命欲終時，餘天告言：『願汝當生世間善趣。』",
    "T11n0310_057:0333b11_9": "云何世間善趣？",
    "T11n0310_057:0333b12_10": "謂是人天。",
    "T11n0310_057:0333b12_11": "人趣難得，遠離難處更復是難。",
    "T11n0310_057:0333b13_12": "云何惡趣？",
    "T11n0310_057:0333b13_13": "謂三惡道。",
    "T11n0310_057:0333b13_14": "地獄趣者，常受苦切極不如意，猛利楚毒難可譬喻。",
    "T11n0310_057:0333b14_15": "餓鬼趣者，性多瞋恚無柔軟心，諂誑殺害以血塗手，無有慈悲形容醜陋見者恐怖；設近於人，受飢渴苦恒被障礙。",
    "T11n0310_057:0333b17_16": "傍生趣者，無量無邊作無義行、無福行、無法行、無善行、無淳質行，互相食噉強者凌弱。",
    "T11n0310_057:0333b19_17": "有諸傍生，若生若長若死，皆在暗中不淨糞屎垢穢之處。",
    "T11n0310_057:0333b20_18": "或時暫明，所謂蜂蝶蚊蟻蚤虱蛆蟲之類。",
    "T11n0310_057:0333b21_19": "自餘復有無量無邊，生長常暗。",
    "T11n0310_057:0333b22_20": "由彼先世是愚癡人，不聽經法、恣身語意、貪著五欲、造眾惡事，生此類中受愚迷苦。",
    "T11n0310_057:0333b24_21": "難陀！",
    "T11n0310_057:0333b24_22": "復有無量無邊傍生有情，生長及死皆在水中，所謂魚鼈黿鼉蟬蛭蚌蛤蝦蟇之類。",
    "T11n0310_057:0333b26_23": "由先世業身語意惡，如上廣說。",
    "T11n0310_057:0333b26_24": "難陀！",
    "T11n0310_057:0333b26_25": "復有無量無邊傍生有情，聞屎尿香速往其處以為食飲，所謂猪羊雞犬狐狢鵰鷲烏蠅蜣蜋禽獸之類。",
    "T11n0310_057:0333b29_26": "皆由先世惡業所招，受如是報。",
    "T11n0310_057:0333c01_0": "難陀！",
    "T11n0310_057:0333c01_1": "復有無量無邊傍生之類，常以草木及諸不淨充其飲食，所謂象馬駝牛驢騾之屬。",
    "T11n0310_057:0333c03_0": "乃至命終由先惡業，受如是報。",
    "T11n0310_057:0333c04_0": "「復次難陀！",
    "T11n0310_057:0333c04_1": "生死有海苦哉痛哉。",
    "T11n0310_057:0333c04_2": "猛焰燒然極大炎熱，無一眾生不被燒煮。",
    "T11n0310_057:0333c05_3": "斯等皆由眼耳鼻舌身意熾盛猛火，貪求前境色聲香味觸法。",
    "T11n0310_057:0333c07_4": "難陀！",
    "T11n0310_057:0333c07_5": "云何名為熾盛猛火？",
    "T11n0310_057:0333c07_6": "謂是貪瞋癡火、生老病死火、憂悲苦惱毒害之火，常自燒然無一得免。",
    "T11n0310_057:0333c09_7": "難陀！",
    "T11n0310_057:0333c09_8": "懈怠之人多受眾苦，煩惱嬰纏作不善法，輪迴不息生死無終。",
    "T11n0310_057:0333c10_9": "勤策之人多受安樂，發勇猛心斷除煩惱修習善法，不捨善軛無休息時。",
    "T11n0310_057:0333c12_10": "是故汝今應觀此身，皮肉筋骨血脈及髓，不久散壞。",
    "T11n0310_057:0333c13_11": "常當一心勿為懈怠，未證得者勤求證悟。",
    "T11n0310_057:0333c14_12": "如是應學。",
    "T11n0310_057:0333c14_13": "難陀！",
    "T11n0310_057:0333c14_14": "我不共世間作諸諍論，然而世間於我強為諍論。",
    "T11n0310_057:0333c16_0": "所以者何？",
    "T11n0310_057:0333c16_1": "諸知法者不與他諍，離我我所共誰為論？",
    "T11n0310_057:0333c17_2": "由無見解起妄執故，我證正覺，作如是語，我於諸法無不了知。",
    "T11n0310_057:0333c18_3": "難陀！",
    "T11n0310_057:0333c18_4": "我所言說有差異不？」",
    "T11n0310_057:0333c19_5": "難陀言：「不也。",
    "T11n0310_057:0333c19_6": "世尊！",
    "T11n0310_057:0333c19_7": "如來說者無有差異。」",
    "T11n0310_057:0333c20_8": "佛言：「善哉善哉。",
    "T11n0310_057:0333c20_9": "難陀！",
    "T11n0310_057:0333c20_10": "如來所說必無差異。",
    "T11n0310_057:0333c21_0": "如來是真語者、實語者、如語者、不異語者、不誑語者，欲令世間長夜安樂獲大勝利。",
    "T11n0310_057:0333c22_1": "是知道者、是識道者、是說道者、是開道者、是大導師，如來、應、正等覺、明行足、善逝、世間解、無上士、調御丈夫、天人師、佛、世尊。",
    "T11n0310_057:0333c25_2": "世間之人無知無信，常與諸根而為奴僕，唯見掌中不觀大利，易事不修難者恒作。",
    "T11n0310_057:0333c27_3": "難陀！",
    "T11n0310_057:0333c27_4": "且止如斯智慧境界。",
    "T11n0310_057:0333c28_5": "汝今應以肉眼所見而觀察之，知所見者皆是虛妄，即名解脫。",
    "T11n0310_057:0333c29_6": "難陀！",
    "T11n0310_057:0333c29_7": "汝莫信我、莫隨我欲、莫依我語、莫觀我相、莫隨沙門所有見解、莫於沙門而生恭敬，莫作是語：『沙門喬答摩是我大師。』",
    "T11n0310_057:0334a03_8": "然而但可於我自證所得之法，獨在靜處思量觀察，常多修習。",
    "T11n0310_057:0334a04_9": "隨於用心所觀之法，即於彼法觀想成就正念而住，自為洲渚、自為歸處，法為洲渚、法為歸處；無別洲渚，無別歸處。",
    "T11n0310_057:0334a07_10": "難陀！",
    "T11n0310_057:0334a07_11": "云何苾芻自為洲渚、自為歸處、法為洲渚、法為歸處；無別洲渚，無別歸處？",
    "T11n0310_057:0334a09_12": "如是難陀！",
    "T11n0310_057:0334a09_13": "若有苾芻，於自內身隨觀而住，勤勇繫念得正解了，於諸世間所有恚惱常思調伏，是謂隨觀內身是苦。",
    "T11n0310_057:0334a11_14": "若觀外身及內外身，亦復如是。",
    "T11n0310_057:0334a12_15": "難陀！",
    "T11n0310_057:0334a12_16": "次於集法，觀身而住、觀滅而住，復於集滅二法觀身而住，即於此身能為正念，或但有智、或但有見、或但有念無依而住，於此世間知無可取。",
    "T11n0310_057:0334a15_17": "如是難陀！",
    "T11n0310_057:0334a16_0": "是謂苾芻於自內身隨觀而住。",
    "T11n0310_057:0334a16_1": "外身、內外身，為觀亦爾。",
    "T11n0310_057:0334a17_2": "次觀內受、外受及內外受而住，觀內心、外心及內外心而住，觀內法、外法及內外法而住。",
    "T11n0310_057:0334a19_3": "勤勇繫念得正解了，於諸世間所有恚惱常思調伏，觀集法住、觀滅法住，復於集滅二法觀法而住，即於此身能為正念，或但有智、或但有見、或但有念，於此世間知無可取。",
    "T11n0310_057:0334a23_4": "如是難陀！",
    "T11n0310_057:0334a23_5": "是謂苾芻自為洲渚、自為歸處、法為洲渚、法為歸處；無別洲渚、無別歸處。",
    "T11n0310_057:0334a24_6": "「難陀！",
    "T11n0310_057:0334a25_7": "若有丈夫稟性質直遠離諂誑，於晨朝時來至我所，我以善法隨機教示，彼至暮時自陳所得；暮以法教，旦陳所得。",
    "T11n0310_057:0334a27_8": "難陀！",
    "T11n0310_057:0334a27_9": "我之善法，現得證悟能除熱惱，善應時機易為方便，是自覺法善為覆護。",
    "T11n0310_057:0334a29_10": "親對我前聞所說法，順於寂靜、能趣菩提。",
    "T11n0310_057:0334b01_11": "是我所知。",
    "T11n0310_057:0334b01_12": "是故汝今，見有自利、見有他利及二俱利，如是等法應常修學。",
    "T11n0310_057:0334b03_0": "於出家法謹慎行之勿令空過，當獲勝果無為安樂，受他供給衣食臥具病藥等物，令其施主獲大福利，得勝果報尊貴廣大。",
    "T11n0310_057:0334b05_1": "如是難陀！",
    "T11n0310_057:0334b06_2": "應當修學。",
    "T11n0310_057:0334b06_3": "「復次難陀！",
    "T11n0310_057:0334b06_4": "未有一色是可愛樂、能於後時不變壞者，無有是處。",
    "T11n0310_057:0334b07_5": "不起憂悲不生煩惱者，亦無是處。",
    "T11n0310_057:0334b08_6": "難陀！",
    "T11n0310_057:0334b08_7": "於汝意云何？",
    "T11n0310_057:0334b08_8": "此色是常？",
    "T11n0310_057:0334b09_9": "為是無常？」",
    "T11n0310_057:0334b09_10": "「大德！",
    "T11n0310_057:0334b09_11": "體是無常。」",
    "T11n0310_057:0334b09_12": "「難陀！",
    "T11n0310_057:0334b09_13": "體既無常，為是苦不？」",
    "T11n0310_057:0334b10_14": "「大德！",
    "T11n0310_057:0334b10_15": "是苦。」",
    "T11n0310_057:0334b10_16": "「若無常、苦，即變壞法。",
    "T11n0310_057:0334b11_17": "我諸多聞聖弟子眾，計色是我、我有諸色、色屬於我、我在色中不？」",
    "T11n0310_057:0334b12_18": "白言：「不也。",
    "T11n0310_057:0334b12_19": "世尊！」",
    "T11n0310_057:0334b12_20": "「於汝意云何？",
    "T11n0310_057:0334b13_21": "受想行識是常無常？」",
    "T11n0310_057:0334b13_22": "「大德！",
    "T11n0310_057:0334b13_23": "皆是無常。」",
    "T11n0310_057:0334b14_0": "「難陀！",
    "T11n0310_057:0334b14_1": "體既無常，為是苦不？」",
    "T11n0310_057:0334b14_2": "「大德！",
    "T11n0310_057:0334b14_3": "是苦。」",
    "T11n0310_057:0334b14_4": "「若無常、苦，即變壞法。",
    "T11n0310_057:0334b15_5": "我諸多聞聖弟子眾，計受等是我、我有受等、受等屬我、我在受等中不？」",
    "T11n0310_057:0334b16_6": "「不也。",
    "T11n0310_057:0334b17_7": "世尊！」",
    "T11n0310_057:0334b17_8": "「是故應知凡是諸色，若過去、若未來、若現在、若內若外、若麁若細、若勝若劣、若遠若近，所有諸色皆非是我、我不有色、色不屬我、我不在色中；如是應以正念正慧而審觀察。",
    "T11n0310_057:0334b21_9": "受想行識若過去、若未來、若現在、若內若外、若麁若細、若勝若劣、若遠若近，此等亦非是我、我亦非有此等、我亦非在此中；如是應以正念正慧而審觀察。",
    "T11n0310_057:0334b24_10": "若我多聞聖弟子眾如是觀察於色厭患，復於受想行識亦生厭患，若厭患已即不染著，既無染著即得解脫，既解脫已自知解脫，作如是言：『我生已盡、梵行已立、所作已辦、不受後有。』」",
    "T11n0310_057:0334b28_11": "爾時世尊說此法已，時具壽難陀遠塵離垢得法眼淨，五百苾芻於諸有漏心得解脫。",
    "T11n0310_057:0334c01_12": "爾時世尊重說伽他告難陀曰：「若人無定心，　　即無清淨智，　不能斷諸漏，　　是故汝勤修。",
    "T11n0310_057:0334c05_0": "　汝常修妙觀，　　知諸蘊生滅，　清淨若圓滿，　　諸天悉欣慶。",
    "T11n0310_057:0334c07_0": "　親友共交歡，　　往來相愛念，　貪名著利養，　　難陀汝應捨。",
    "T11n0310_057:0334c09_0": "　勿親近在家，　　及於出家者，　念超生死海，　　窮盡苦邊際。",
    "T11n0310_057:0334c11_0": "　初從羯羅藍，　　次生於肉疱，　肉疱生閉尸，　　閉尸生健南。",
    "T11n0310_057:0334c13_0": "　健南暫轉變，　　生頭及四支，　眾骨聚成身，　　皆從業因有。",
    "T11n0310_057:0334c15_0": "　頂骨合九片，　　頷車兩骨連，　齒有三十二，　　其根亦如是。",
    "T11n0310_057:0334c17_0": "　耳根及頸骨，　　腭骨并鼻梁，　胸臆與咽喉，　　總有十二骨。",
    "T11n0310_057:0334c19_0": "　眼眶有四骨，　　肩偶亦兩雙，　兩臂及指頭，　　總有五十骨。",
    "T11n0310_057:0334c21_0": "　項後有八骨，　　脊梁三十二，　此各有根本，　　其數亦四分。",
    "T11n0310_057:0334c23_0": "　右脅邊肋骨，　　相連有十三，　左脇相連生，　　亦有十三骨。",
    "T11n0310_057:0334c25_0": "　此等諸骨鎖，　　三三相續連，　二二相鈎牽，　　其餘不相續。",
    "T11n0310_057:0334c27_0": "　左右兩腿足，　　合有五十骨，　總三百十六，　　支柱於身肉。",
    "T11n0310_057:0334c29_0": "　骨節相鈎綴，　　合成眾生體，　實語者記說，　　正覺之所知。",
    "T11n0310_057:0335a02_0": "　從足至於頂，　　雜穢不堅牢，　由此共成身，　　脆危如葦舍。",
    "T11n0310_057:0335a04_0": "　無梢唯骨立，　　血肉遍塗治，　同機關木人，　　亦如幻化像。",
    "T11n0310_057:0335a06_0": "　應觀於此身，　　筋脈更纏繞，　濕皮相裹覆，　　九處有瘡門。",
    "T11n0310_057:0335a08_0": "　周遍常流溢，　　屎尿諸不淨，　譬如倉與篅，　　盛諸穀麥等。",
    "T11n0310_057:0335a10_0": "　此身亦如是，　　雜穢滿其中，　運動骨機關，　　危脆非堅實。",
    "T11n0310_057:0335a12_0": "　愚夫常愛樂，　　智者無染著，　洟唾污常流，　　膿血恒充滿。",
    "T11n0310_057:0335a14_0": "　黃脂雜乳汁，　　腦滿髑髏中，　胸鬲痰癊流，　　內有生熟藏。",
    "T11n0310_057:0335a16_0": "　肪膏與皮膜，　　五藏諸腹胃，　如是臭爛等，　　諸不淨同居。",
    "T11n0310_057:0335a18_0": "　罪身深可畏，　　此即是怨家，　無識耽欲人，　　愚癡常保護。",
    "T11n0310_057:0335a20_0": "　如是臭穢身，　　猶如朽城郭，　日夜煩惱逼，　　遷流無暫停。",
    "T11n0310_057:0335a22_0": "　身城骨牆壁，　　血肉作塗泥，　畫彩貪瞋癡，　　隨處而莊飾。",
    "T11n0310_057:0335a24_0": "　可惡骨身城，　　血肉相連合，　常被惡知識，　　內外苦相煎。",
    "T11n0310_057:0335a26_0": "　難陀汝當知，　　如我之所說，　晝夜常繫念，　　勿思於欲境。",
    "T11n0310_057:0335a28_0": "　若欲遠離者，　　常作如是觀，　勤求解脫處，　　速超生死海。」",
    "T11n0310_057:0335b01_0": "爾時世尊說是入胎經已，具壽難陀及五百苾芻，皆大歡喜，信受奉行。",
    "T11n0310_057:0335b03_0": "難陀苾芻越生死海險難之處，能至安隱究竟涅槃，獲阿羅漢果，說自慶頌曰：「敬心奉澡浴，　　淨水及塗香，　并修諸福田，　　獲斯殊勝報。」",
    "T11n0310_057:0335b07_0": "時諸大眾聞是說已咸皆有疑，為斷疑故請大師曰：「大德！",
    "T11n0310_057:0335b08_1": "難陀苾芻先作何業，由彼報得金色之身，具三十相以自嚴飾，望世尊身但少四指。",
    "T11n0310_057:0335b10_2": "於婬欲境極生愛著，大師哀愍，於生死海強拔令出，方便安置究竟涅槃。",
    "T11n0310_057:0335b11_3": "惟願為說。」",
    "T11n0310_057:0335b12_4": "佛告諸大眾：「難陀苾芻先所作業，果報成熟皆悉現前。」",
    "T11n0310_057:0335b13_5": "廣說如餘。",
    "T11n0310_057:0335b13_6": "即說頌曰：「假使經百劫，　　所作業不亡，　因緣會遇時，　　果報還自受。",
    "T11n0310_057:0335b16_0": "「汝等諦聽。",
    "T11n0310_057:0335b16_1": "過去世時九十一劫，人壽八萬歲，有毘鉢尸佛如來、應供、正等覺、明行足、善逝、世間解、無上士、調御丈夫、天人師、佛、世尊出現於世，與六萬二千苾芻遊行人間，至親慧城王所都處，往親慧林即於此住。",
    "T11n0310_057:0335b20_2": "時彼世尊有異母弟，於婬欲境極生愛著。",
    "T11n0310_057:0335b21_3": "其毘鉢尸如來、應、正等覺於生死海勸令出家，方便安置究竟涅槃。",
    "T11n0310_057:0335b23_4": "時彼國王名曰有親，以法化世，人民熾盛豐樂安隱，無諸詐偽賊盜疾疫，牛羊稻蔗在處充滿。",
    "T11n0310_057:0335b25_5": "王異母弟極耽婬染，王聞佛眾住親慧林，將諸王子親侍大臣及內宮女人民翊從，往詣佛所，頂禮佛足，退坐一面。",
    "T11n0310_057:0335b27_6": "爾時世尊為彼王眾宣揚妙法，示教利喜得殊勝解。",
    "T11n0310_057:0335b29_0": "其弟耽欲不肯出門，時大臣子及餘知友撫塵之類詣而告曰：『善友知不？",
    "T11n0310_057:0335c01_1": "王及王子并諸內宮大臣人眾往毘鉢尸佛所，躬行禮敬，聽受妙法，獲殊勝解。",
    "T11n0310_057:0335c03_2": "人身難得汝已得之，如何今時耽著婬欲不肯出門？』",
    "T11n0310_057:0335c04_3": "彼聞責已心生愧恥，俛仰相隨同行而去。",
    "T11n0310_057:0335c05_4": "時佛弟苾芻見諸徒侶共行而去，問曰：『何故君等將此一人共伴而去？』",
    "T11n0310_057:0335c07_5": "時彼同伴具以事白苾芻曰：『我是佛弟。",
    "T11n0310_057:0335c08_0": "昔在家時於諸欲境極生耽著，幸蒙大師強牽令出，安隱將趣究竟涅槃。",
    "T11n0310_057:0335c09_1": "更有如是愚癡之輩與我相似，仁等慈悲強共將去，誠為大善。",
    "T11n0310_057:0335c11_2": "今可往詣無上大師，得至佛所必生深信。』",
    "T11n0310_057:0335c12_0": "時彼同伴共至佛所，佛觀彼類稱根欲性而為說法。",
    "T11n0310_057:0335c13_1": "既得聞已，深起信心。",
    "T11n0310_057:0335c13_2": "從座而起，偏袒右肩合掌向佛，白言：『世尊！",
    "T11n0310_057:0335c14_3": "唯願大師及諸聖眾，明至我家入溫室澡浴。』",
    "T11n0310_057:0335c15_4": "佛默然受。",
    "T11n0310_057:0335c15_5": "彼知受已，禮佛雙足，奉辭而去。",
    "T11n0310_057:0335c16_6": "遂至王所申恭敬已，白言：『大王！",
    "T11n0310_057:0335c17_7": "我詣佛所聞法生信，於婬欲境起厭離心，奉請佛僧明至我家入溫室浴，如來大師慈悲為受。",
    "T11n0310_057:0335c19_8": "佛是人天所應供養，王今宜可灑掃街衢嚴飾城郭。』",
    "T11n0310_057:0335c20_9": "王作是念：『佛來入城，我當嚴飾。",
    "T11n0310_057:0335c21_10": "然我之弟耽欲難諫，佛今調伏實誠希有。』",
    "T11n0310_057:0335c22_11": "答言：『甚善。",
    "T11n0310_057:0335c22_12": "汝今可去營辦澡浴所須之物，我當隨力嚴飾城隍。』",
    "T11n0310_057:0335c23_13": "弟生大喜，辭王而去。",
    "T11n0310_057:0335c24_14": "王告諸臣曰：『當可唱令普告諸人，明日世尊將入城內。",
    "T11n0310_057:0335c25_15": "諸舊住者及遠方來汝等諸人，咸當隨力嚴飾城郭灑掃街衢，持諸香花迎大師入。』",
    "T11n0310_057:0335c27_16": "臣奉王教，普告令知具宣王勅。",
    "T11n0310_057:0335c28_0": "時諸人眾於彼城中，除去瓦礫、遍灑香水、燒諸妙香、懸眾幡蓋、散花供養，如天帝釋歡喜之園。",
    "T11n0310_057:0336a01_1": "時彼王弟辦諸香湯及香油等，莊嚴浴室敷置床座。",
    "T11n0310_057:0336a02_2": "「毘鉢尸佛漸欲至城，王及諸臣太子后妃宮人婇女及諸人眾咸出奉迎，遙禮佛足隨從入城。",
    "T11n0310_057:0336a04_3": "時彼王弟引佛世尊入溫室內，授香水等以充澡浴。",
    "T11n0310_057:0336a05_4": "見佛世尊身如金色，三十二相八十種好周遍莊嚴，見已歡喜生深信心。",
    "T11n0310_057:0336a07_5": "洗浴既竟著衣服已，即便頂禮世尊雙足，發是願言：『我今幸遇最上福田微申供養。",
    "T11n0310_057:0336a09_6": "願此善因，於未來世身得金色，與佛無異。",
    "T11n0310_057:0336a10_7": "如世尊弟，於欲境中深生耽著，強拔令出得趣安隱究竟涅槃。",
    "T11n0310_057:0336a11_8": "願我當來得為佛弟，獲金色身亦復如是。",
    "T11n0310_057:0336a12_9": "我於欲境生耽著時，強牽令出愛染深河，得趣涅槃安隱之處。』",
    "T11n0310_057:0336a13_10": "汝等苾芻勿生異念，彼親慧王耽欲之弟，即難陀苾芻是。",
    "T11n0310_057:0336a15_11": "由於昔時請毘鉢尸佛入浴室中香湯澡浴，淨心發願。",
    "T11n0310_057:0336a16_12": "彼之善因，今為佛弟，身作金色。",
    "T11n0310_057:0336a17_0": "我於耽著婬欲之境，強拔令出捨俗出家，究竟涅槃至安隱處。」",
    "T11n0310_057:0336a19_0": "時諸大眾更復有疑，請世尊曰：「大德！",
    "T11n0310_057:0336a19_1": "難陀苾芻曾作何業，今身感得三十大丈夫相？」",
    "T11n0310_057:0336a20_2": "佛告諸大眾：「彼所作業廣說如前。",
    "T11n0310_057:0336a21_3": "乃往過去於聚落中有一長者，大富多財資生無乏。",
    "T11n0310_057:0336a22_4": "有一苑園花果茂盛，流泉浴池林木森竦，堪出家人棲隱之處。",
    "T11n0310_057:0336a24_5": "時有獨覺出現於世，哀愍眾生處於閑靜，世間無佛唯此福田。",
    "T11n0310_057:0336a25_6": "于時有一獨覺尊者遊行人間至斯聚落，周旋觀察屆彼園中。",
    "T11n0310_057:0336a27_7": "其守園人既見尊者，告言：『善來，為解勞倦。』",
    "T11n0310_057:0336a28_0": "尊者住此，即於中夜入火光定。",
    "T11n0310_057:0336a28_1": "園人見已作如是念：『此之大德成斯勝行。』",
    "T11n0310_057:0336a29_2": "即便夜起往就家尊，告言：『大家！",
    "T11n0310_057:0336b01_3": "宜於今者生慶喜心。",
    "T11n0310_057:0336b01_4": "於苑園中有一大德來投我宿，成就妙行具足神通，放大光明遍照園內。』",
    "T11n0310_057:0336b03_5": "長者聞已疾往園中，禮雙足已作如是言：『聖者！",
    "T11n0310_057:0336b04_6": "仁為求食，我為福因，幸住此園我常施食。』",
    "T11n0310_057:0336b05_7": "彼見慇懃即便為受，住此園內入勝妙定解脫之樂。",
    "T11n0310_057:0336b06_8": "復作是念：『我此臭身輪迴生死，所應作者并已獲得，宜入圓寂永證無生。』",
    "T11n0310_057:0336b08_9": "作是念已，即昇虛空入火光定，現諸神變，放大光明，上燭紅輝下流清水，捨此身已神識不生，永證無餘妙涅槃界。",
    "T11n0310_057:0336b10_10": "時彼長者取其屍骸焚以香木，復持乳汁而滅其火，收餘身骨置新瓶中，造窣堵波，懸諸幡蓋，深生敬信。",
    "T11n0310_057:0336b13_11": "灑三十種眾妙香水，并發大願求諸相好。",
    "T11n0310_057:0336b14_12": "汝等諦聽，勿生異念，往時長者即難陀是。",
    "T11n0310_057:0336b15_13": "由以勝妙供養敬信業故，今受果報感得三十殊妙勝相。」",
    "T11n0310_057:0336b16_14": "時諸大眾更有疑念，重請世尊：「大德！",
    "T11n0310_057:0336b17_15": "難陀苾芻曾作何業，若不出家棄塵俗者，必當紹繼力輪王位？」",
    "T11n0310_057:0336b18_16": "佛告諸苾芻：「難陀先世所造之業，果報熟時必當自受。",
    "T11n0310_057:0336b19_17": "廣如上說。",
    "T11n0310_057:0336b20_18": "過去世時此賢劫中，人壽二萬歲，有迦葉波佛出現世間，十號具足，在婆羅痆斯仙人墮處施鹿林中依止而住。",
    "T11n0310_057:0336b22_19": "時彼城中王名訖栗枳，以法化世為大法王，廣如上說。",
    "T11n0310_057:0336b23_20": "王有三子，謂大中小。",
    "T11n0310_057:0336b24_21": "彼迦葉波佛施化事畢，猶如火盡入大涅槃。",
    "T11n0310_057:0336b25_22": "其王信敬取佛遺身，以諸香木，栴檀沈水海岸牛頭天木香等，焚燒既訖，滅以香乳。",
    "T11n0310_057:0336b27_23": "收其舍利置金寶瓶，造大窣堵波，皆用四寶，縱廣正等一踰繕那、高半踰繕那安相輪。",
    "T11n0310_057:0336b29_24": "時王之中子親上中蓋。",
    "T11n0310_057:0336b29_25": "汝等苾芻勿生異念，時王中子者即難陀是。",
    "T11n0310_057:0336c01_26": "由於昔時敬心供養安置中蓋斯之善業，於二千五百生中常為力輪王，化一洲內。",
    "T11n0310_057:0336c03_27": "今此生中若不出家者，還作力輪王得大自在。」",
    "T11n0310_057:0336c05_0": "時諸大眾更復有疑，請問世尊：「大德！",
    "T11n0310_057:0336c05_1": "難陀苾芻曾作何業，於佛弟子善護根門最為第一？」",
    "T11n0310_057:0336c07_0": "佛言：「此由願力。",
    "T11n0310_057:0336c07_1": "難陀苾芻於迦葉波佛時捨俗出家，其親教師，彼佛法中善護根門稱為第一，盡其形壽梵行自持，然於現身竟無證悟。",
    "T11n0310_057:0336c10_2": "於命終時便發誓願：『我於佛所盡斯形壽梵行自持，然於現身竟無所證。",
    "T11n0310_057:0336c11_3": "願我以此修行善根，此佛世尊記未來世有摩納婆當成正覺，號釋迦牟尼，我於彼佛教法之中，出家離俗斷諸煩惱獲阿羅漢，如親教師於斯佛所善護根門最為第一，我亦如是，於彼教中守護根門最為第一。』",
    "T11n0310_057:0336c16_4": "由彼願力，今於我所諸弟子中，善護根門最為第一。",
    "T11n0310_057:0336c17_5": "如是苾芻！",
    "T11n0310_057:0336c17_6": "若純黑業得純黑報，若純白業得純白報，若雜業者當受雜報。",
    "T11n0310_057:0336c19_7": "是故汝等離純黑雜業、修純白業。",
    "T11n0310_057:0336c20_8": "如是應修。」",
    "T11n0310_057:0336c21_0": "大寶積經卷第五十七"
}