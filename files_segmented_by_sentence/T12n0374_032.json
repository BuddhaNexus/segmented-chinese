{
    "T12n0374_032:0554a02_0": "大般涅槃經卷第三十二",
    "T12n0374_032:0554a04_0": "北涼天竺三藏曇無讖譯",
    "T12n0374_032:0554a05_0": "師子吼菩薩品第十一之六",
    "T12n0374_032:0554a06_0": "◎師子吼菩薩言：「世尊！",
    "T12n0374_032:0554a06_1": "若一切業不定得果，一切眾生悉有佛性，應當修習八聖道者，何因緣故，一切眾生悉不得是大般涅槃？",
    "T12n0374_032:0554a08_2": "世尊！",
    "T12n0374_032:0554a09_0": "若一切眾生有佛性者，即當定得阿耨多羅三藐三菩提，何須修習八聖道耶？",
    "T12n0374_032:0554a10_1": "世尊！",
    "T12n0374_032:0554a10_2": "如此經中說有病人，若得醫藥及瞻病人，隨病飲食，若使不得，皆悉除差。",
    "T12n0374_032:0554a12_3": "一切眾生亦復如是，若遇聲聞及辟支佛、諸佛菩薩、諸善知識，若聞說法，修習聖道。",
    "T12n0374_032:0554a14_4": "若不遇、不聞、不修習道，悉當得成阿耨多羅三藐三菩提。",
    "T12n0374_032:0554a15_5": "何以故？",
    "T12n0374_032:0554a16_0": "以佛性故。",
    "T12n0374_032:0554a16_1": "世尊！",
    "T12n0374_032:0554a16_2": "譬如日月，無有能遮，令不得至頞多山邊、四大河水不至大海、一闡提等不至地獄。",
    "T12n0374_032:0554a18_3": "一切眾生亦復如是，無有能遮令不得至阿耨多羅三藐三菩提。",
    "T12n0374_032:0554a19_4": "何以故？",
    "T12n0374_032:0554a19_5": "以佛性故。",
    "T12n0374_032:0554a20_6": "世尊！",
    "T12n0374_032:0554a20_7": "以是義故，一切眾生不須修道，以佛性力故，應得阿耨多羅三藐三菩提，不以修習聖道力故。",
    "T12n0374_032:0554a22_8": "世尊！",
    "T12n0374_032:0554a22_9": "若一闡提、犯四重禁、五逆罪等，不得阿耨多羅三藐三菩提者，應須修習。",
    "T12n0374_032:0554a24_10": "以因佛性定當得故，非因修習，然後得也。",
    "T12n0374_032:0554a25_11": "世尊！",
    "T12n0374_032:0554a25_12": "譬如磁石，去鐵雖遠，以其力故，鐵則隨著。",
    "T12n0374_032:0554a26_13": "眾生佛性亦復如是，是故不須勤修習道。」",
    "T12n0374_032:0554a27_14": "佛言：「善哉，善哉！",
    "T12n0374_032:0554a27_15": "善男子！",
    "T12n0374_032:0554a27_16": "如恒河邊有七種人，若為洗浴、恐畏寇賊、或為採花，則入河中。",
    "T12n0374_032:0554a29_17": "第一人者入水則沈。",
    "T12n0374_032:0554a29_18": "何以故？",
    "T12n0374_032:0554a29_19": "羸無勢力，不習浮故。",
    "T12n0374_032:0554b01_20": "第二人者雖沒還出，出已復沒。",
    "T12n0374_032:0554b01_21": "何以故？",
    "T12n0374_032:0554b02_22": "身力大故則能還出，不習浮故出已還沒。",
    "T12n0374_032:0554b03_0": "第三人者沒已即出，出更不沒。",
    "T12n0374_032:0554b03_1": "何以故？",
    "T12n0374_032:0554b03_2": "身重故沒，力大故出，先習浮故，出已即住。",
    "T12n0374_032:0554b04_3": "第四人者入已便沒，沒已還出，出已即住，遍觀四方。",
    "T12n0374_032:0554b06_0": "何以故？",
    "T12n0374_032:0554b06_1": "重故則沈，力大故還出，習浮則住，不知出處，故觀四方。",
    "T12n0374_032:0554b07_2": "第五人者入已即沈，沈已便出，出已即住，住已觀方，觀已即去。",
    "T12n0374_032:0554b08_3": "何以故？",
    "T12n0374_032:0554b09_0": "為怖畏故。",
    "T12n0374_032:0554b09_1": "第六人者入已即去，淺處則住。",
    "T12n0374_032:0554b09_2": "何以故？",
    "T12n0374_032:0554b10_3": "觀賊近遠故。",
    "T12n0374_032:0554b10_4": "第七人者既至彼岸，登上大山，無復恐怖，離諸怨賊，受大快樂。",
    "T12n0374_032:0554b11_5": "「善男子！",
    "T12n0374_032:0554b12_6": "生死大河亦復如是，有七種人畏煩惱賊故，發意欲渡生死大河，出家剃髮，身被法服。",
    "T12n0374_032:0554b14_7": "既出家已，親近惡友，隨順其教，聽受邪法，所謂眾生身者即是五蔭，五蔭者即名五大，眾生若死永斷五大，斷五大故，何須修習善惡諸業，是故當知無有善惡及善惡報。",
    "T12n0374_032:0554b17_8": "如是則名一闡提也。",
    "T12n0374_032:0554b18_9": "一闡提者名斷善根，斷善根故沒生死河，不能得出。",
    "T12n0374_032:0554b19_10": "何以故？",
    "T12n0374_032:0554b19_11": "惡業重故、無信力故，如恒河邊第一人也。",
    "T12n0374_032:0554b20_12": "善男子，一闡提輩有六因緣，沒三惡道不能得出。",
    "T12n0374_032:0554b21_13": "何等為六？",
    "T12n0374_032:0554b22_14": "一者惡心熾盛故、二者不見後世故、三者樂習煩惱故、四者遠離善根故、五者惡業障隔故、六者親近惡知識故。",
    "T12n0374_032:0554b24_15": "復有五事，沒三惡道。",
    "T12n0374_032:0554b25_16": "何等為五？",
    "T12n0374_032:0554b25_17": "一者於比丘邊作非法故、二者比丘尼邊作非法故、三者自在用僧鬘物故、四者母邊作非法故、五者於五部僧互生是非故。",
    "T12n0374_032:0554b28_18": "復有五事，沒三惡道。",
    "T12n0374_032:0554b28_19": "何等為五？",
    "T12n0374_032:0554b28_20": "一者常說無善惡果故、二者殺發菩提心眾生故、三者憙說法師過失故、四者法說非法非法說法故、五者為求法過而聽受故。",
    "T12n0374_032:0554c02_21": "復有三事，沒三惡道。",
    "T12n0374_032:0554c03_22": "何等為三？",
    "T12n0374_032:0554c03_23": "一謂如來無常永滅、二謂正法無常遷變、三謂僧寶可滅壞故，是故常沒三惡道中。",
    "T12n0374_032:0554c05_24": "「第二人者，發意欲渡生死大河，斷善根故，沒不能出。",
    "T12n0374_032:0554c06_25": "所言出者，親近善友則得信心。",
    "T12n0374_032:0554c07_26": "是信心者，信施、施果，信善、善果，信惡、惡果，信生、死、苦、無常、敗壞，是名為信。",
    "T12n0374_032:0554c08_27": "以得信心修習淨戒，受持讀誦書寫解說，常樂惠施，善修智慧。",
    "T12n0374_032:0554c10_28": "以鈍根故，復遇惡友，不能修習身、戒、心、慧，聽受邪法；或值惡時，處惡國土，斷諸善根。",
    "T12n0374_032:0554c12_29": "斷善根故，常沒生死，如恒河邊第二人也。",
    "T12n0374_032:0554c13_30": "「第三人者，發意欲渡生死大河，斷善根故於中沈沒，親近善友得名為出，信於如來是一切智、常恒無變、為眾生故說無上道，一切眾生悉有佛性，如來非滅，法、僧亦爾，無有滅壞。",
    "T12n0374_032:0554c17_31": "一闡提等不斷其法，終不能得阿耨多羅三藐三菩提，要當遠離然後乃得。",
    "T12n0374_032:0554c18_32": "以信心故修習淨戒，修習戒已，受持讀誦書寫解說十二部經，為諸眾生廣宣流布，樂於惠施，修習智慧，以利根故，堅住信慧，心無退轉，如恒河邊第三人也。",
    "T12n0374_032:0554c22_33": "「第四人者，發意欲渡生死大河，斷善根故於中沈沒，親近善友故得信心，是名為出，得信心故，受持讀誦書寫解說十二部經，為眾生故廣宣流布，樂於惠施，修習智慧，以利根故堅住信慧，心無退轉，遍觀四方，觀四方者四沙門果，如恒河邊第四人也。",
    "T12n0374_032:0554c28_34": "「第五人者，發意欲渡生死大河，斷善根故於中沈沒，親近善友故得信心，是名為出，以信心故，受持讀誦書寫解說十二部經，為眾生故廣宣流布，樂於慧施修習智慧，以利根故，堅住信慧，心無退轉，無退轉已，即便前進，前進者謂辟支佛，雖能自渡，不及眾生，是名為去，如恒河邊第五人也。",
    "T12n0374_032:0555a05_35": "「第六人者，發意欲渡生死大河，斷善根故於中沈沒，親近善友獲得信心，得信心故名之為出，以信心故，受持讀誦書寫解說十二部經，為眾生故廣宣流布，樂於惠施，修習智慧，以利根故，堅住信慧，心無退轉，無退轉已即復前進遂到淺處，到淺處已即住不去，住不去者所謂菩薩，為欲度脫諸眾生故，住觀煩惱，如恒河邊第六人也。",
    "T12n0374_032:0555a13_36": "「第七人者，發意欲渡生死大河，斷善根故於中沈沒，親近善友獲得信心，得信心已是名為出，以信心故，受持讀誦書寫解說十二部經，為眾生故廣宣流布，樂於惠施，修習智慧，以利根故，堅住信慧，心無退轉，無退轉已即便前進，既前進已得到彼岸，登大高山，離諸恐怖，多受安樂。",
    "T12n0374_032:0555a19_37": "善男子！",
    "T12n0374_032:0555a20_38": "彼岸山者喻於如來，受安樂者喻佛常住，大高山者喻大涅槃。",
    "T12n0374_032:0555a21_39": "「善男子！",
    "T12n0374_032:0555a21_40": "是恒河邊如是諸人，悉具手足而不能渡。",
    "T12n0374_032:0555a22_41": "一切眾生亦復如是，實有佛寶、法寶、僧寶，如來常說諸法要義，有八聖道大般涅槃，而諸眾生悉不能得。",
    "T12n0374_032:0555a24_42": "此非我咎，亦非聖道、眾生等過。",
    "T12n0374_032:0555a25_43": "當知悉是煩惱過惡，以是義故，一切眾生不得涅槃。",
    "T12n0374_032:0555a26_44": "善男子！",
    "T12n0374_032:0555a27_0": "譬如良醫知病說藥，病者不服，非醫咎也。",
    "T12n0374_032:0555a27_1": "善男子！",
    "T12n0374_032:0555a28_2": "如有施主，以其所有施一切人，有不受者非施主咎。",
    "T12n0374_032:0555a29_3": "善男子！",
    "T12n0374_032:0555a29_4": "譬如日出，幽冥皆明，盲瞽之人不見道路，非日過也。",
    "T12n0374_032:0555b01_5": "善男子！",
    "T12n0374_032:0555b01_6": "如恒河水能除渴乏，渴者不飲，非水咎也。",
    "T12n0374_032:0555b02_7": "善男子！",
    "T12n0374_032:0555b02_8": "譬如大地，普生果實，平等無二，農夫不種，非地過也。",
    "T12n0374_032:0555b04_9": "善男子！",
    "T12n0374_032:0555b04_10": "如來普為一切眾生廣開分別十二部經，眾生不受，非如來咎。",
    "T12n0374_032:0555b05_11": "善男子！",
    "T12n0374_032:0555b05_12": "若修道者，即得阿耨多羅三藐三菩提。",
    "T12n0374_032:0555b06_13": "「善男子！",
    "T12n0374_032:0555b06_14": "汝言眾生悉有佛性，應得阿耨多羅三藐三菩提，如磁石者。",
    "T12n0374_032:0555b08_15": "善哉，善哉！",
    "T12n0374_032:0555b08_16": "以有佛性因緣力故，得阿耨多羅三藐三菩提；若言不須修聖道者，是義不然。",
    "T12n0374_032:0555b10_17": "善男子！",
    "T12n0374_032:0555b10_18": "譬如有人行於曠野，渴乏遇井，其井幽深，雖不見水，當知必有。",
    "T12n0374_032:0555b11_19": "是人方便，求覓罐綆，汲取則見。",
    "T12n0374_032:0555b12_20": "佛性亦爾，一切眾生雖復有之，要須修習無漏聖道，然後得見。",
    "T12n0374_032:0555b14_0": "善男子！",
    "T12n0374_032:0555b14_1": "如有胡麻則得見油，離諸方便則不得見，甘蔗亦爾。",
    "T12n0374_032:0555b15_2": "善男子！",
    "T12n0374_032:0555b15_3": "如三十三天、北欝單越，雖是有法，若無善業、神通道力，則不能見。",
    "T12n0374_032:0555b17_4": "地中草根及地下水，以地覆故，眾生不見。",
    "T12n0374_032:0555b18_0": "佛性亦爾，不修聖道，故不得見。",
    "T12n0374_032:0555b18_1": "「善男子！",
    "T12n0374_032:0555b18_2": "如汝所說，世有病人，若遇瞻病，良醫好藥，隨病飲食，及以不遇，悉得差者。",
    "T12n0374_032:0555b20_3": "善男子！",
    "T12n0374_032:0555b20_4": "我為六住諸菩薩等說如是義。",
    "T12n0374_032:0555b21_5": "善男子！",
    "T12n0374_032:0555b21_6": "譬如虛空，於諸眾生，非內非外，非內外故亦無罣礙，眾生佛性亦復如是。",
    "T12n0374_032:0555b23_7": "善男子！",
    "T12n0374_032:0555b23_8": "譬如有人，財在異方，雖不現前隨意受用，有人問之，則言我許。",
    "T12n0374_032:0555b24_9": "何以故？",
    "T12n0374_032:0555b25_10": "以定有故。",
    "T12n0374_032:0555b25_11": "眾生佛性亦復如是，非此非彼，以定得故，言一切有。",
    "T12n0374_032:0555b26_12": "善男子！",
    "T12n0374_032:0555b26_13": "譬如眾生，造作諸業，若善、若惡、非內、非外，如是業性，非有、非無，亦復非是本無今有、非無因出、非此作此受、此作彼受、彼作彼受、無作無受，時節和合而得果報。",
    "T12n0374_032:0555c01_14": "眾生佛性亦復如是，亦復非是本無今有、非內非外、非有非無、非此非彼，非餘處來、非無因緣、亦非一切眾生不見，有諸菩薩時節因緣和合得見。",
    "T12n0374_032:0555c04_15": "時節者所謂十住菩薩摩訶薩修八聖道，於諸眾生得平等心，爾時得見，不名為作。",
    "T12n0374_032:0555c06_16": "「善男子！",
    "T12n0374_032:0555c06_17": "汝言如磁石者，是義不然。",
    "T12n0374_032:0555c07_18": "何以故？",
    "T12n0374_032:0555c07_19": "石不吸鐵。",
    "T12n0374_032:0555c07_20": "所以者何？",
    "T12n0374_032:0555c07_21": "無心業故。",
    "T12n0374_032:0555c08_0": "善男子！",
    "T12n0374_032:0555c08_1": "異法有故異法出生，異法無故異法滅壞，無有作者無有壞者。",
    "T12n0374_032:0555c09_2": "善男子！",
    "T12n0374_032:0555c09_3": "猶如猛火不能焚薪，火出薪壞，名為焚薪。",
    "T12n0374_032:0555c10_4": "善男子！",
    "T12n0374_032:0555c10_5": "譬如葵藿隨日而轉，而是葵藿亦無敬心、無識、無業，異法性故而自迴轉。",
    "T12n0374_032:0555c12_6": "善男子！",
    "T12n0374_032:0555c12_7": "如芭蕉樹，因雷增長，是樹無耳、無心、意、識，異法有故異法增長，異法無故異法滅壞。",
    "T12n0374_032:0555c14_8": "善男子！",
    "T12n0374_032:0555c14_9": "如阿叔迦樹，女人摩觸花為之出，是樹無心亦無覺觸，異法有故異法出生，異法無故異法滅壞。",
    "T12n0374_032:0555c16_10": "善男子！",
    "T12n0374_032:0555c17_11": "如橘得尸，果則滋多，而是橘樹無心無觸，異法有故異法滋多，異法無故異法滅壞。",
    "T12n0374_032:0555c19_0": "善男子！",
    "T12n0374_032:0555c19_1": "如安石榴塼骨糞故，果實繁茂，安石榴樹亦無心觸，異法有故異法出生，異法無故異法滅壞。",
    "T12n0374_032:0555c21_2": "善男子！",
    "T12n0374_032:0555c21_3": "磁石吸鐵亦復如是，異法有故異法出生，異法無故異法滅壞。",
    "T12n0374_032:0555c22_4": "眾生佛性亦復如是，不能吸得阿耨多羅三藐三菩提。",
    "T12n0374_032:0555c24_5": "善男子！",
    "T12n0374_032:0555c24_6": "無明不能吸取諸行，行亦不能吸取識也，亦得名為無明緣行、行緣於識，有佛無佛，法界常住。",
    "T12n0374_032:0555c27_0": "「善男子！",
    "T12n0374_032:0555c27_1": "若言佛性住眾生中者。",
    "T12n0374_032:0555c27_2": "善男子！",
    "T12n0374_032:0555c27_3": "常法無住，若有住處即是無常。",
    "T12n0374_032:0555c28_4": "善男子！",
    "T12n0374_032:0555c28_5": "如十二因緣無定住處，若有住處，十二因緣不得名常。",
    "T12n0374_032:0556a01_0": "如來法身亦無住處，法界、法入、法陰、虛空，悉無住處。",
    "T12n0374_032:0556a02_1": "佛性亦爾，都無住處。",
    "T12n0374_032:0556a02_2": "善男子！",
    "T12n0374_032:0556a02_3": "譬如四大，力雖均等，有堅、有熱、有濕、有動，有重、有輕、有赤、有白、有黃、有黑，而是四大亦無有業，異法界故各不相似。",
    "T12n0374_032:0556a05_4": "佛性亦爾，異法界故，時至則現。",
    "T12n0374_032:0556a06_5": "善男子！",
    "T12n0374_032:0556a06_6": "一切眾生不退佛性故，名之為有，阿毘跋致故、以當有故、決定得故、定當見故，是故名為一切眾生悉有佛性。",
    "T12n0374_032:0556a08_7": "「善男子！",
    "T12n0374_032:0556a09_0": "譬如有王告一大臣，汝牽一象以示盲者。",
    "T12n0374_032:0556a09_1": "爾時大臣受王勅已，多集眾盲，以象示之。",
    "T12n0374_032:0556a10_2": "時彼眾盲各以手觸，大臣即還而白王言：『臣已示竟。』",
    "T12n0374_032:0556a12_3": "爾時大王即喚眾盲各各問言：『汝見象耶？』",
    "T12n0374_032:0556a13_0": "眾盲各言：『我已得見。』",
    "T12n0374_032:0556a13_1": "王言：『象為何類？』",
    "T12n0374_032:0556a13_2": "其觸牙者，即言象形如蘆菔根；其觸耳者，言象如箕；其觸頭者，言象如石；其觸鼻者，言象如杵；其觸脚者，言象如木臼；其觸脊者，言象如床；其觸腹者，言象如甕；其觸尾者，言象如繩。",
    "T12n0374_032:0556a17_3": "善男子！",
    "T12n0374_032:0556a18_4": "如彼眾盲，不說象體，亦非不說。",
    "T12n0374_032:0556a18_5": "若是眾相，悉非象者，離是之外，更無別象。",
    "T12n0374_032:0556a19_6": "善男子！",
    "T12n0374_032:0556a19_7": "王喻如來正遍知也，臣喻方等大涅槃經，象喻佛性，盲喻一切無明眾生。",
    "T12n0374_032:0556a21_8": "「是諸眾生聞佛說已，或作是言：『色是佛性。",
    "T12n0374_032:0556a22_9": "何以故？",
    "T12n0374_032:0556a22_10": "是色雖滅，次第相續，是故獲得無上如來三十二相。",
    "T12n0374_032:0556a23_11": "如來色常，如來色者常不斷故，是故說色名為佛性。",
    "T12n0374_032:0556a25_0": "譬如真金，質雖遷變，色常不異，或時作釧，作鎞、作盤，然其黃色初無改易。",
    "T12n0374_032:0556a26_1": "眾生佛性亦復如是，質雖無常，而色是常，以是故說，色為佛性。』",
    "T12n0374_032:0556a28_2": "或有說言：『受是佛性。",
    "T12n0374_032:0556a28_3": "何以故？",
    "T12n0374_032:0556a28_4": "受因緣故，獲得如來真實之樂，如來受者謂畢竟受、第一義受。",
    "T12n0374_032:0556b01_5": "眾生受性雖復無常，然其次第相續不斷，是故獲得如來常受。",
    "T12n0374_032:0556b02_6": "譬如有人姓憍尸迦，人雖無常，而姓是常，經千萬世無有改易。",
    "T12n0374_032:0556b04_0": "眾生佛性亦復如是，以是故說受為佛性。』",
    "T12n0374_032:0556b04_1": "又有說言：『想是佛性。",
    "T12n0374_032:0556b05_2": "何以故？",
    "T12n0374_032:0556b05_3": "想因緣故，獲得如來真實之想。",
    "T12n0374_032:0556b06_4": "如來想者名無想想，無想想者非眾生想、非男女想，亦非色受想行識想、非想斷想，眾生之想雖復無常，以想次第相續不斷，故得如來常恒之想。",
    "T12n0374_032:0556b09_5": "善男子！",
    "T12n0374_032:0556b09_6": "譬如眾生十二因緣，眾生雖滅而因緣常。",
    "T12n0374_032:0556b10_7": "眾生佛性亦復如是，以是故說想為佛性。』",
    "T12n0374_032:0556b11_8": "又有說言：『行為佛性。",
    "T12n0374_032:0556b12_9": "何以故？",
    "T12n0374_032:0556b12_10": "行名壽命，壽因緣故，獲得如來常住壽命。",
    "T12n0374_032:0556b13_11": "眾生壽命雖復無常、而壽次第相續不斷，故得如來真實常壽。",
    "T12n0374_032:0556b14_12": "善男子！",
    "T12n0374_032:0556b14_13": "譬如十二部經，聽者、說者雖復無常，而是經典常存不變。",
    "T12n0374_032:0556b16_14": "眾生佛性亦復如是，以是故說，行為佛性。』",
    "T12n0374_032:0556b17_15": "又有說言：『識為佛性。",
    "T12n0374_032:0556b17_16": "識因緣故，獲得如來平等之心。",
    "T12n0374_032:0556b18_17": "眾生意識雖復無常，而識次第相續不斷，故得如來真實常心。",
    "T12n0374_032:0556b19_18": "如火熱性，火雖無常，熱非無常。",
    "T12n0374_032:0556b20_19": "眾生佛性亦復如是，以是故說識為佛性。』",
    "T12n0374_032:0556b21_20": "「又有說言：『離陰有我，我是佛性。",
    "T12n0374_032:0556b22_0": "何以故？",
    "T12n0374_032:0556b22_1": "我因緣故，獲得如來八自在我。",
    "T12n0374_032:0556b22_2": "有諸外道說言去來、見聞、悲喜，語說為我，如是我相雖復無常，而如來我真實是常。",
    "T12n0374_032:0556b24_3": "善男子！",
    "T12n0374_032:0556b24_4": "如陰入界雖復無常，而名是常，眾生佛性亦復如是。",
    "T12n0374_032:0556b26_5": "善男子！",
    "T12n0374_032:0556b26_6": "如彼盲人各各說象，雖不得實，非不說象。",
    "T12n0374_032:0556b27_7": "說佛性者亦復如是，非即六法、不離六法。",
    "T12n0374_032:0556b28_8": "善男子！",
    "T12n0374_032:0556b28_9": "是故我說眾生佛性，非色不離色，乃至非我，不離我。",
    "T12n0374_032:0556b29_10": "善男子！",
    "T12n0374_032:0556b29_11": "有諸外道雖說有我，而實無我。",
    "T12n0374_032:0556c01_12": "眾生我者，即是五陰，離陰之外更無別我。",
    "T12n0374_032:0556c02_13": "善男子！",
    "T12n0374_032:0556c02_14": "譬如莖葉、鬚臺合為蓮花，離是之外更無別花，眾生我者亦復如是。",
    "T12n0374_032:0556c04_15": "善男子！",
    "T12n0374_032:0556c04_16": "譬如牆壁、草木和合，名之為舍，離是之外，更無別舍。",
    "T12n0374_032:0556c05_17": "如佉陀羅樹、波羅奢樹、尼拘陀樹、欝曇鉢樹和合為林，離是之外更無別林。",
    "T12n0374_032:0556c07_18": "譬如車兵、象馬步兵和合為軍，離是之外更無別軍。",
    "T12n0374_032:0556c08_19": "譬如五色雜線和合，名之為綺，離是之外更無別綺。",
    "T12n0374_032:0556c09_20": "如四姓和合名為大眾，離是之外更無別眾。",
    "T12n0374_032:0556c10_21": "眾生我者亦復如是，離五陰外更無別我。",
    "T12n0374_032:0556c11_22": "善男子！",
    "T12n0374_032:0556c11_23": "如來常住，則名為我。",
    "T12n0374_032:0556c12_0": "如來法身無邊無礙，不生不滅，得八自在，是名為我。",
    "T12n0374_032:0556c13_1": "眾生真實無如是我及以我所，但以必定當得畢竟第一義空，故名佛性。』",
    "T12n0374_032:0556c14_2": "「善男子！",
    "T12n0374_032:0556c14_3": "大慈大悲名為佛性。",
    "T12n0374_032:0556c15_4": "何以故？",
    "T12n0374_032:0556c15_5": "大慈大悲常隨菩薩，如影隨形，一切眾生必定當得大慈大悲，是故說言一切眾生悉有佛性。",
    "T12n0374_032:0556c17_6": "大慈大悲者名為佛性，佛性者名為如來。",
    "T12n0374_032:0556c18_7": "大喜大捨名為佛性。",
    "T12n0374_032:0556c19_8": "何以故？",
    "T12n0374_032:0556c19_9": "菩薩摩訶薩若不能捨二十五有，則不能得阿耨多羅三藐三菩提。",
    "T12n0374_032:0556c20_10": "以諸眾生必當得故，是故說言一切眾生悉有佛性。",
    "T12n0374_032:0556c21_11": "大喜大捨者即是佛性，佛性者即是如來。",
    "T12n0374_032:0556c22_12": "「佛性者名大信心。",
    "T12n0374_032:0556c23_13": "何以故？",
    "T12n0374_032:0556c23_14": "以信心故，菩薩摩訶薩則能具足檀波羅蜜乃至般若波羅蜜。",
    "T12n0374_032:0556c24_15": "一切眾生必定當得大信心故，是故說言一切眾生悉有佛性。",
    "T12n0374_032:0556c26_16": "大信心者即是佛性，佛性者即是如來，佛性者名一子地。",
    "T12n0374_032:0556c27_17": "何以故？",
    "T12n0374_032:0556c27_18": "以一子地因緣故，菩薩則於一切眾生得平等心。",
    "T12n0374_032:0556c28_19": "一切眾生必定當得一子地故，是故說言一切眾生悉有佛性。",
    "T12n0374_032:0557a01_20": "一子地者即是佛性，佛性者即是如來。",
    "T12n0374_032:0557a02_21": "「佛性者名第四力。",
    "T12n0374_032:0557a02_22": "何以故？",
    "T12n0374_032:0557a02_23": "以第四力因緣故，菩薩則能教化眾生。",
    "T12n0374_032:0557a03_24": "一切眾生必定當得第四力故，是故說言一切眾生悉有佛性。",
    "T12n0374_032:0557a05_0": "第四力者即是佛性，佛性者即是如來。",
    "T12n0374_032:0557a05_1": "「佛性者名十二因緣。",
    "T12n0374_032:0557a06_2": "何以故？",
    "T12n0374_032:0557a06_3": "以因緣故，如來常住。",
    "T12n0374_032:0557a07_0": "一切眾生定有如是十二因緣，是故說言一切眾生悉有佛性。",
    "T12n0374_032:0557a08_1": "十二因緣即是佛性，佛性者即是如來。",
    "T12n0374_032:0557a09_2": "「佛性者名四無礙智。",
    "T12n0374_032:0557a09_3": "以四無礙因緣故說字義無礙，字義無礙故能化眾生。",
    "T12n0374_032:0557a11_0": "四無礙者即是佛性，佛性者即是如來。",
    "T12n0374_032:0557a11_1": "「佛性者名頂三昧，以修如是頂三昧故，則能總攝一切佛法，是故說言頂三昧者名為佛性。",
    "T12n0374_032:0557a13_2": "十住菩薩修是三昧未得具足，雖見佛性而不明了。",
    "T12n0374_032:0557a15_3": "一切眾生必定得故，是故說言一切眾生悉有佛性。",
    "T12n0374_032:0557a16_4": "「善男子，如上所說種種諸法，一切眾生定當得故，是故說言一切眾生悉有佛性。",
    "T12n0374_032:0557a18_5": "「善男子！",
    "T12n0374_032:0557a18_6": "我若說色是佛性者，眾生聞已則生邪倒，以邪倒故命終則生阿鼻地獄。",
    "T12n0374_032:0557a19_7": "如來說法為斷地獄，是故不說色是佛性，乃至說識亦復如是。",
    "T12n0374_032:0557a21_8": "「善男子！",
    "T12n0374_032:0557a21_9": "若有眾生了佛性者，則不須修道；十住菩薩修八聖道，少見佛性，況不修者而得見耶？",
    "T12n0374_032:0557a23_10": "善男子！",
    "T12n0374_032:0557a23_11": "如文殊師利諸菩薩等，已無量世修習聖道了知佛性，云何聲聞辟支佛等能知佛性？",
    "T12n0374_032:0557a25_12": "若諸眾生欲得了了知佛性者，應當一心受持讀誦、書寫解說、供養恭敬、尊重讚歎是涅槃經，見有受持乃至讚歎如是經者，應當以好房舍衣服飲食臥具病瘦醫藥而供給之，兼復讚歎禮拜問訊。",
    "T12n0374_032:0557b01_13": "善男子，若有已於過去無量無邊世中，親近供養無量諸佛深種善根，然後乃得聞是經名。",
    "T12n0374_032:0557b03_14": "善男子！",
    "T12n0374_032:0557b03_15": "佛性不可思議，佛、法、僧寶亦不可思議，一切眾生悉有佛性而不能知，是亦不可思議。",
    "T12n0374_032:0557b05_16": "如來常樂我淨之法亦不可思議，一切眾生能信如是大涅槃經亦不可思議。」",
    "T12n0374_032:0557b07_0": "師子吼菩薩言：「世尊！",
    "T12n0374_032:0557b07_1": "如佛所說，一切眾生能信如是大涅槃經不可思議者。",
    "T12n0374_032:0557b08_2": "世尊！",
    "T12n0374_032:0557b08_3": "是大眾中有八萬五千億人，於是經中不生信心，是故有能信是經者，名不可思議。」",
    "T12n0374_032:0557b10_4": "「善男子！",
    "T12n0374_032:0557b10_5": "如是諸人於未來世亦當定得信是經典，見於佛性，得阿耨多羅三藐三菩提。」",
    "T12n0374_032:0557b12_6": "◎◎師子吼言：「世尊！",
    "T12n0374_032:0557b13_7": "云何不退菩薩自知決定有不退心？」",
    "T12n0374_032:0557b14_8": "佛言：「善男子！",
    "T12n0374_032:0557b14_9": "菩薩摩訶薩當以苦行自試其心，日食一胡麻，經一七日，粳米、菉豆、麻子、粟[麾-毛+黍]及以白豆，亦復如是各一七日。",
    "T12n0374_032:0557b17_10": "食一麻時，作是思惟：『如是苦行，都無利益。",
    "T12n0374_032:0557b18_11": "無利益事，尚能為之，況有利益而當不作？",
    "T12n0374_032:0557b19_0": "於無利益心能堪忍不退不轉，是故定得阿耨多羅三藐三菩提。』",
    "T12n0374_032:0557b20_1": "如是等日修苦行時，一切皮肉消瘦、皺減，如斷生瓠，置之日中，其目欠陷，如井底星，肉盡肋出，如朽草屋，脊骨連現如重線塼，所坐之處如馬蹄跡。",
    "T12n0374_032:0557b23_2": "欲坐則伏，欲起則偃，雖受如是無利益苦，然不退於菩提之心。",
    "T12n0374_032:0557b25_3": "「復次善男子！",
    "T12n0374_032:0557b25_4": "菩薩摩訶薩為破眾苦、施安樂故，乃至能捨內外財物及其身命，如棄芻草。",
    "T12n0374_032:0557b27_5": "若能不惜是身命者，如是菩薩自知必定有不退心，我定當得阿耨多羅三藐三菩提。",
    "T12n0374_032:0557b29_6": "「復次菩薩為法因緣，剜身為燈，[疊*毛]纏皮肉，蘇油灌之，燒以為炷。",
    "T12n0374_032:0557c01_7": "菩薩爾時受是大苦，自呵其心而作是言：『如是苦者，於地獄苦，百千萬分未是一分。",
    "T12n0374_032:0557c03_8": "汝於無量百千劫中受大苦惱都無利益，汝若不能受是輕苦，云何而能於地獄中救苦眾生？』",
    "T12n0374_032:0557c05_9": "菩薩摩訶薩作是觀時，身不覺苦，其心不退不動不轉。",
    "T12n0374_032:0557c06_10": "菩薩爾時應深自知，我定當得阿耨多羅三藐三菩提。",
    "T12n0374_032:0557c08_11": "善男子！",
    "T12n0374_032:0557c08_12": "菩薩爾時具足煩惱未有斷者，為法因緣，能以頭目、髓腦、手足、血肉施於眾生，以釘釘身，投巖赴火。",
    "T12n0374_032:0557c10_13": "菩薩爾時雖受如是無量眾苦，若心不退不動不轉，菩薩當知我今定有不退之心，當得阿耨多羅三藐三菩提。",
    "T12n0374_032:0557c13_14": "「善男子！",
    "T12n0374_032:0557c13_15": "菩薩摩訶薩為破一切眾生苦惱，願作麁大畜生之身，以身血肉施於眾生，眾生取時復生憐愍，菩薩爾時閉氣不喘，示作死相，令彼取者不生殺害疑網之想。",
    "T12n0374_032:0557c16_16": "菩薩雖受畜生之身，終不造作畜生之業。",
    "T12n0374_032:0557c17_17": "何以故？",
    "T12n0374_032:0557c17_18": "善男子！",
    "T12n0374_032:0557c18_19": "菩薩既得不退心已，終不造作三惡道業。",
    "T12n0374_032:0557c19_20": "菩薩摩訶薩若未來世有微塵等惡業果報不定受者，以大願力為眾生故而悉受之。",
    "T12n0374_032:0557c21_0": "譬如病人，為鬼所著，藏隱身中，以呪力故，即時相現，或語或喜、或瞋或罵、或啼或哭。",
    "T12n0374_032:0557c22_1": "菩薩摩訶薩未來之世三惡道業亦復如是，菩薩摩訶薩受熊身時，常為眾生演說正法。",
    "T12n0374_032:0557c24_2": "或受迦賓闍羅鳥身，為諸眾生說正法。",
    "T12n0374_032:0557c25_3": "故受瞿陀身、鹿身、兔身、象身、羖羊身、獼猴、白鴿、金翅鳥、龍蛇之身，受如是等畜生身時，終不造作畜生惡業，常為其餘畜生、眾生，演說正法，令彼聞法速得轉離畜生身故。",
    "T12n0374_032:0557c29_4": "菩薩爾時雖受畜生身不作惡業，當知必定有不退心。",
    "T12n0374_032:0558a01_5": "「菩薩摩訶薩於飢饉世見餓眾生，作龜魚身無量由延，復作是願：『願諸眾生取我肉時，隨取隨生，因食我肉離飢渴苦，一切悉發阿耨多羅三藐三菩提心。』",
    "T12n0374_032:0558a05_6": "菩薩發願：『若有因我離飢渴者，未來之世，速得遠離二十五有飢渴之患。』",
    "T12n0374_032:0558a07_0": "菩薩摩訶薩受如是苦，心不退者，當知必定得阿耨多羅三藐三菩提。",
    "T12n0374_032:0558a08_1": "「復次菩薩於疾疫世見病苦者，作是思惟：『如藥樹王，若有病者，取根取莖、取枝取葉、取花取果、取皮取膚悉得愈病，願我此身亦復如是，若有病者，聞聲、觸身、服食血肉乃至骨髓，病悉除愈；願諸眾生食我肉時，不生惡心如食子肉；我治病已，常為說法，願彼信受，思惟轉教。』",
    "T12n0374_032:0558a14_2": "復次善男子！",
    "T12n0374_032:0558a14_3": "菩薩具足煩惱雖受身苦，其心不退不動不轉，當知必定得不退心，成阿耨多羅三藐三菩提。",
    "T12n0374_032:0558a17_4": "「復次善男子！",
    "T12n0374_032:0558a17_5": "若有眾生為鬼所病，菩薩見已即作是言：『願作鬼身、大身、健身、多眷屬身，使彼聞見病得除愈。』",
    "T12n0374_032:0558a19_6": "菩薩摩訶薩為眾生故勤修苦行，雖有煩惱，不污其心。",
    "T12n0374_032:0558a20_7": "「復次善男子！",
    "T12n0374_032:0558a21_0": "菩薩摩訶薩雖復修行六波羅蜜，亦不求於六波羅蜜果。",
    "T12n0374_032:0558a22_1": "修行無上六波羅蜜時，作是願言：『我今以此六波羅蜜施一切眾生，一一眾生受我施已，悉令得成阿耨多羅三藐三菩提，我亦自為六波羅蜜勤修苦行、受諸苦惱，當受苦時，願我不退菩提之心。』",
    "T12n0374_032:0558a26_2": "善男子！",
    "T12n0374_032:0558a26_3": "菩薩摩訶薩作是願時，是名不退菩提之相。",
    "T12n0374_032:0558a27_4": "「復次善男子！",
    "T12n0374_032:0558a28_5": "菩薩摩訶薩不可思議。",
    "T12n0374_032:0558a28_6": "何以故？",
    "T12n0374_032:0558a28_7": "菩薩摩訶薩深知生死多諸罪過，觀大涅槃有大功德，為諸眾生處在生死、受種種苦，心無退轉，是名菩薩不可思議。",
    "T12n0374_032:0558b02_8": "復次善男子！",
    "T12n0374_032:0558b02_9": "菩薩摩訶薩無有因緣而生憐愍，實不受恩而常施恩，雖施於恩而不求報，是故復名不可思議。",
    "T12n0374_032:0558b05_0": "復次善男子！",
    "T12n0374_032:0558b05_1": "或有眾生為自利益修諸苦行，菩薩摩訶薩為利他故修行苦行，是名自利，是故復名不可思議。",
    "T12n0374_032:0558b08_0": "「復次菩薩具足煩惱，為壞怨親所受諸苦，修平等心，是故復名不可思議。",
    "T12n0374_032:0558b09_1": "復次菩薩若見諸惡不善眾生，若訶責、若軟語、若驅擯、若捨之，有惡性者現為軟語，有憍慢者現為大慢，而其內心實無憍慢，是名菩薩方便不可思議。",
    "T12n0374_032:0558b13_2": "復次菩薩具足煩惱少財物時，而求者多，心不迮小，是名菩薩不可思議。",
    "T12n0374_032:0558b14_3": "復次菩薩於佛出時，知佛功德，為眾生故，於無佛處受邊地身，如盲如聾、如跛如躄，是名菩薩不可思議。",
    "T12n0374_032:0558b17_4": "復次菩薩深知眾生所有罪過，為度脫故常與共行，雖隨其意罪垢不污，是故復名不可思議。",
    "T12n0374_032:0558b20_0": "「復次菩薩了了知見，無眾生相、無煩惱污、無修習道離煩惱者，雖為菩提無菩提行，亦無成就菩提行者，無有受苦及破苦者，而亦能為眾生壞苦行菩提行，是故復名不可思議。",
    "T12n0374_032:0558b24_0": "復次菩薩受後邊身，處兜率天，是亦名為不可思議。",
    "T12n0374_032:0558b25_1": "何以故？",
    "T12n0374_032:0558b25_2": "兜率陀天，欲界中勝，在下天者其心放逸，在上天者諸根闇鈍，是故名勝。",
    "T12n0374_032:0558b27_0": "修施修戒，得上下身；修施戒定，得兜率身。",
    "T12n0374_032:0558b27_1": "一切菩薩毀呰諸有、破壞諸有，終不造作兜率天業，受彼天身。",
    "T12n0374_032:0558b29_2": "何以故？",
    "T12n0374_032:0558b29_3": "菩薩若處其餘諸有，亦能教化成就眾生，實無欲心而生欲界，是故復名不可思議。",
    "T12n0374_032:0558c02_4": "菩薩摩訶薩生兜率天，有三事勝：一者命、二者色、三者名。",
    "T12n0374_032:0558c03_5": "菩薩摩訶薩實不求於命、色、名稱，雖無求心而所得勝。",
    "T12n0374_032:0558c04_6": "菩薩摩訶薩深樂涅槃，然有因緣亦勝，是故復名不可思議。",
    "T12n0374_032:0558c06_7": "菩薩摩訶薩如是三事雖勝諸天，而諸天等於菩薩所，終不生於瞋心、妬心、憍慢之心，常生喜心，菩薩於天亦不憍慢，是故復名不可思議。",
    "T12n0374_032:0558c09_8": "菩薩摩訶薩不造命業，而於彼天畢竟壽命，是名命勝。",
    "T12n0374_032:0558c10_9": "亦無色業，而妙色身光明遍滿，是名色勝。",
    "T12n0374_032:0558c11_10": "菩薩摩訶薩處彼天宮，不樂五欲，唯為法事，是故名稱充滿十方，是名名勝。",
    "T12n0374_032:0558c13_11": "是故復名不可思議。",
    "T12n0374_032:0558c13_12": "「菩薩摩訶薩下兜率天，是時大地六種震動，是故復名不可思議。",
    "T12n0374_032:0558c15_13": "何以故？",
    "T12n0374_032:0558c15_14": "菩薩下時，欲色諸天悉來侍送，發大音聲讚歎菩薩，以口風氣故令地動。",
    "T12n0374_032:0558c17_0": "復有菩薩人中象王，人中象王名為龍王，龍王初入胎時，有諸龍王在此地下或怖、或喜，是故大地六種震動，是故復名不可思議。",
    "T12n0374_032:0558c19_1": "「菩薩摩訶薩知入胎時、住時、出時、知父、知母，不淨不污，如帝釋髻青色寶珠，是故復名不可思議。",
    "T12n0374_032:0558c22_2": "「善男子！",
    "T12n0374_032:0558c22_3": "大涅槃經亦復如是，不可思議。",
    "T12n0374_032:0558c23_0": "善男子！",
    "T12n0374_032:0558c23_1": "譬如大海，有八不思議。",
    "T12n0374_032:0558c23_2": "何等為八？",
    "T12n0374_032:0558c24_0": "一者漸漸轉深、二者深難得底、三者同一醎味、四者潮不過限、五者有種種寶藏、六者大身眾生在中居住、七者不宿死尸、八者一切萬流大雨投之不增不減。",
    "T12n0374_032:0558c27_1": "善男子！",
    "T12n0374_032:0558c27_2": "漸漸轉深有三事。",
    "T12n0374_032:0558c28_3": "何等三？",
    "T12n0374_032:0558c28_4": "一者眾生福力、二者順風而行、三者河水入故，乃至不增不減亦各有三。",
    "T12n0374_032:0559a01_5": "「是大涅槃微妙經典亦復如是，有八不思議：一者漸漸深。",
    "T12n0374_032:0559a02_6": "所謂優婆塞戒、沙彌戒、比丘戒、菩薩戒，須陀洹果、斯陀含果、阿那含果、阿羅漢果、辟支佛果、菩薩果、阿耨多羅三藐三菩提果，是涅槃經說如是等法，是名漸漸深，是故此經名漸漸深。",
    "T12n0374_032:0559a06_7": "「二者深難得底。",
    "T12n0374_032:0559a06_8": "如來世尊不生不滅，不得阿耨多羅三藐三菩提，不轉法輪，不食不受，不行惠施，是故名為常樂我淨。",
    "T12n0374_032:0559a09_9": "一切眾生悉有佛性，佛性非色不離於色，非受想行識乃至不離於識，是常可見，了因非作因。",
    "T12n0374_032:0559a11_10": "須陀洹乃至辟支佛當得阿耨多羅三藐三菩提，亦無煩惱，亦無住處，雖無煩惱不名為常，是故名深。",
    "T12n0374_032:0559a13_11": "復有甚深，於是經中或時說我、或說無我，或時說常、或說無常，或時說淨、或說不淨，或時說樂、或時說苦，或時說空、或說不空，或說一切有、或說一切無，或說三乘、或說一乘，或說五陰即是佛性、金剛三昧及以中道、首楞嚴三昧、十二因緣、第一義空、慈悲平等，於諸眾生頂智信心，知諸根力，一切法中無罣礙智，雖有佛性不說決定，是故名深。",
    "T12n0374_032:0559a21_12": "「三者一味。",
    "T12n0374_032:0559a21_13": "一切眾生同有佛性，皆同一乘、同一解脫、一因、一果、同一甘露，一切當得常樂我淨，是名一味。",
    "T12n0374_032:0559a23_14": "「四者潮不過限。",
    "T12n0374_032:0559a24_0": "如是經中制諸比丘，不得受畜八不淨物。",
    "T12n0374_032:0559a24_1": "若我弟子有能受持讀誦書寫解說分別是大涅槃微妙經典，寧失身命終不犯之，是名潮不過限。",
    "T12n0374_032:0559a27_2": "「五者有種種寶藏。",
    "T12n0374_032:0559a27_3": "是經即是無量寶藏。",
    "T12n0374_032:0559a28_4": "所言寶者，謂四念處、四正勤、四如意分、五根、五力、七覺分、八聖道分，嬰兒行、聖行、梵行、天行，諸善方便、眾生佛性、菩薩功德、如來功德、聲聞功德、緣覺功德、六波羅蜜、無量三昧、無量智慧，是名寶藏。",
    "T12n0374_032:0559b03_5": "「六者大身眾生所居住處。",
    "T12n0374_032:0559b04_6": "大身眾生者謂佛菩薩，大智慧故名大眾生，大身故、大心故、大莊嚴故、大調伏故、大方便故、大說法故、大勢力故、大徒眾故、大神通故、大慈悲故、常不變故、一切眾生無罣礙故、容受一切諸眾生故，是名大身眾生所居之處。",
    "T12n0374_032:0559b09_7": "「七者不宿死尸。",
    "T12n0374_032:0559b09_8": "死尸者，謂一闡提、犯四重禁、五無間罪、誹謗方等，非法說法、法說非法，受畜八種不淨之物，佛物、僧物隨意而用，或於比丘、比丘尼所作非法事，是名死尸。",
    "T12n0374_032:0559b13_9": "是涅槃經離如是等，是故名為不宿死尸。",
    "T12n0374_032:0559b14_10": "「八者不增不減。",
    "T12n0374_032:0559b14_11": "無邊際故、無始終故、非色故、非作故、常住故、不生滅故、一切眾生悉平等故、一切法性同一性故，是名無增減，是故此經如彼大海有八不思議。」",
    "T12n0374_032:0559b17_12": "◎◎師子吼言：「世尊！",
    "T12n0374_032:0559b18_13": "若言如來不生不滅名為深者，一切眾生有四種生：卵生、胎生、濕生、化生，是四種生，人中具有。",
    "T12n0374_032:0559b20_14": "如施婆羅比丘、優婆施婆羅比丘、彌迦羅長者母、尼拘陀長者母、半闍羅長者母，各五百子同於卵生，當知人中則有卵生。",
    "T12n0374_032:0559b23_15": "濕生者如佛所說，我於往昔作菩薩時，作頂生王及手生王；如今所說，菴羅樹女、迦不多樹女，當知人中則有濕生。",
    "T12n0374_032:0559b25_16": "劫初之時，一切眾生皆悉化生。",
    "T12n0374_032:0559b26_17": "如來世尊得八自在，何因緣故不化生耶？」",
    "T12n0374_032:0559b27_18": "佛言：「善男子！",
    "T12n0374_032:0559b27_19": "一切眾生四生所生，得聖法已，不得如本卵生、濕生。",
    "T12n0374_032:0559b28_20": "善男子！",
    "T12n0374_032:0559b29_21": "劫初眾生皆悉化生，當爾之時佛不出世。",
    "T12n0374_032:0559c01_0": "善男子！",
    "T12n0374_032:0559c01_1": "若有眾生遇病苦時，須醫須藥。",
    "T12n0374_032:0559c01_2": "劫初之時，眾生化生，雖有煩惱，其病未發，是故如來不出其世。",
    "T12n0374_032:0559c03_3": "劫初眾生身心非器，是故如來不出其世。",
    "T12n0374_032:0559c04_4": "善男子！",
    "T12n0374_032:0559c04_5": "如來世尊所有事業勝諸眾生，所謂種姓、眷屬、父母。",
    "T12n0374_032:0559c05_6": "以殊勝故，凡所說法人皆信受，是故如來不受化生。",
    "T12n0374_032:0559c06_7": "善男子！",
    "T12n0374_032:0559c06_8": "一切眾生父作子業，子作父業。",
    "T12n0374_032:0559c07_9": "如來世尊若受化身則無父母，若無父母，云何能令一切眾生作諸善業？",
    "T12n0374_032:0559c09_10": "是故如來不受化身。",
    "T12n0374_032:0559c09_11": "善男子！",
    "T12n0374_032:0559c09_12": "佛正法中有二種護：一者內，二者外。",
    "T12n0374_032:0559c10_13": "內護者所謂戒禁，外護者族親眷屬。",
    "T12n0374_032:0559c11_14": "若佛如來受化身者，則無外護，是故如來不受化身。",
    "T12n0374_032:0559c12_15": "善男子！",
    "T12n0374_032:0559c12_16": "有人恃姓而生憍慢，如來為欲破如是慢故，生在貴姓，不受化身。",
    "T12n0374_032:0559c14_17": "善男子！",
    "T12n0374_032:0559c14_18": "如來世尊有真父母，父名淨飯，母名摩耶，而諸眾生猶言是幻，云何當受化生之身？",
    "T12n0374_032:0559c16_19": "若受化身，云何得有碎身舍利？",
    "T12n0374_032:0559c17_20": "如來為益眾生福德故，碎其身而令供養，是故如來不受化身。",
    "T12n0374_032:0559c18_21": "一切諸佛悉無化生，云何獨令我受化身？」",
    "T12n0374_032:0559c19_22": "爾時師子吼菩薩合掌長跪，右膝著地，以偈讚佛：「如來無量功德聚，　　我今不能廣宣說，　今為眾生演一分，　　唯願哀愍聽我說。",
    "T12n0374_032:0559c23_0": "　眾生無明闇中行，　　具受無邊百種苦，　世尊能令遠離之，　　是故世稱為大悲。",
    "T12n0374_032:0559c25_0": "　眾生往返生死繩，　　放逸迷荒無安樂，　如來能施眾安樂，　　是故永斷生死繩。",
    "T12n0374_032:0559c27_0": "　佛能施眾安樂故，　　自於己樂不貪樂，　為諸眾生修苦行，　　是故世間興供養。",
    "T12n0374_032:0559c29_0": "　見他受苦身戰動，　　處在地獄不覺痛，　為諸眾生受大苦，　　是故無勝無有量。",
    "T12n0374_032:0560a02_0": "　如來為眾修苦行，　　成就具足滿六度，　心處邪風不傾動，　　是故能勝世大士。",
    "T12n0374_032:0560a04_0": "　眾生常欲得安樂，　　而不知修安樂因，　如來能教令修習，　　猶如慈父愛一子。",
    "T12n0374_032:0560a06_0": "　佛見眾生煩惱患，　　心苦如母念病子，　常思離病諸方便，　　是故此身繫屬他。",
    "T12n0374_032:0560a08_0": "　一切眾生行諸苦，　　其心顛倒以為樂，　如來演說真苦樂，　　是故稱號為大悲。",
    "T12n0374_032:0560a10_0": "　世間皆處無明[聲-耳+卵]，　　無有智嘴能破之，　如來智嘴能啄壞，　　是故名為最大子。",
    "T12n0374_032:0560a12_0": "　不為三世所攝持，　　無有名字及假號，　覺知涅槃甚深義，　　是故稱佛為大覺。",
    "T12n0374_032:0560a14_0": "　有河洄澓沒眾生，　　無明所盲不知出，　如來自渡能渡彼，　　是故稱佛大船師。",
    "T12n0374_032:0560a16_0": "　能知一切諸因果，　　亦復通達盡滅道，　常施眾生病苦藥，　　是故世稱大醫王。",
    "T12n0374_032:0560a18_0": "　外道邪見說苦行，　　因是能得無上樂，　如來演說真樂行，　　能令眾生受快樂。",
    "T12n0374_032:0560a20_0": "　如來世尊破邪道，　　開示眾生正真路，　行是道者得安樂，　　是故稱佛為導師。",
    "T12n0374_032:0560a22_0": "　非自非他之所作，　　亦非共作無因作，　如來所說苦受事，　　勝於一切諸外道。",
    "T12n0374_032:0560a24_0": "　成就具足戒定慧，　　亦以此法教眾生，　以法施時無妬悋，　　是故稱佛無緣悲。",
    "T12n0374_032:0560a26_0": "　無所造作無因緣，　　獲得無因無果報，　是故一切諸智者，　　稱說如來不求報。",
    "T12n0374_032:0560a28_0": "　常共世間放逸行，　　而身不為放逸污，　是故名為不思議，　　世間八法不能污。",
    "T12n0374_032:0560b01_0": "　如來世尊無怨親，　　是故其心常平等，　我師子吼讚大悲，　　能吼無量師子吼。」",
    "T12n0374_032:0560b02_1": "◎大般涅槃經卷第三十二"
}