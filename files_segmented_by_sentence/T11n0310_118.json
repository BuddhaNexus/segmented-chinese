{
    "T11n0310_118:0665a08_0": "大寶積經卷第一百一十八",
    "T11n0310_118:0665a10_0": "西晉三藏竺法護譯",
    "T11n0310_118:0665a11_0": "寶髻菩薩會第四十七之二",
    "T11n0310_118:0665a12_0": "佛告族姓子：「何謂菩薩五根淨行？",
    "T11n0310_118:0665a12_1": "不受諸法而修道義，是為信根。",
    "T11n0310_118:0665a13_2": "願度彼岸不須御人，為精進根。",
    "T11n0310_118:0665a14_3": "不捨道意為一切故，是為意根。",
    "T11n0310_118:0665a14_4": "執御大哀欲濟危厄，是為定根。",
    "T11n0310_118:0665a15_5": "若能奉受一切諸法而修寂寞，是智慧根。",
    "T11n0310_118:0665a16_6": "又族姓子！",
    "T11n0310_118:0665a16_7": "篤信一切諸佛之法順從道跡，是為信根。",
    "T11n0310_118:0665a17_8": "奉諸佛法未曾懈倦，是精進根。",
    "T11n0310_118:0665a18_9": "念諸佛法聖義存心未曾忘捨，是為意根。",
    "T11n0310_118:0665a19_10": "修習佛定初不懈廢，是為定根。",
    "T11n0310_118:0665a20_11": "能除一切眾生疑結無所念願，是為慧根。",
    "T11n0310_118:0665a21_12": "又慕佛道不懷猶豫，是為信根。",
    "T11n0310_118:0665a22_0": "其性調柔順修精進無有退還，是精進根。",
    "T11n0310_118:0665a22_1": "勸助德本長而無損，是為意根。",
    "T11n0310_118:0665a23_2": "等演光明照於眾生救脫憒亂，是為定根。",
    "T11n0310_118:0665a24_3": "分別一切人之原本而為說法，是為慧根。",
    "T11n0310_118:0665a25_4": "超越一切諸所罣礙而無所著，是為信根。",
    "T11n0310_118:0665a26_5": "解眾生結令無諸縛，是精進根。",
    "T11n0310_118:0665a27_6": "志所奉行而無所著，獨步三界卓然有異，是為意根。",
    "T11n0310_118:0665a28_7": "知諸罣礙因緣所由，是為定根。",
    "T11n0310_118:0665a29_8": "了諸著猗智靡不達，是為慧根。",
    "T11n0310_118:0665a29_9": "又使所遵而無所惑，是為信根。",
    "T11n0310_118:0665b01_10": "化人不惑捨於非時常懷悅豫，是精進根。",
    "T11n0310_118:0665b02_11": "所從法教常行清澄，微妙之法不迷眾穢，不忘道義日日增修，是為意根。",
    "T11n0310_118:0665b04_12": "其心清淨奉行平等，而以正受聖慧均平而得度矣，是為定根。",
    "T11n0310_118:0665b05_13": "若於法界了無所礙，去諸非時住解明法，是智慧根。",
    "T11n0310_118:0665b06_14": "滅除一切諸非善本修行眾德，是為信根。",
    "T11n0310_118:0665b07_15": "遵諸善本順從經典，是精進根。",
    "T11n0310_118:0665b08_16": "積累眾善不違失法，是為意根。",
    "T11n0310_118:0665b09_17": "定意歡悅不貪樂安，分別眾生諸德之本，是為定根。",
    "T11n0310_118:0665b10_18": "奉行眾善從其方便等修道法，是為慧根。",
    "T11n0310_118:0665b11_19": "又信勤修捨諸懈廢，意無所求無所忘失，將護定意令不迷惑，奉行智慧開化愚癡。",
    "T11n0310_118:0665b13_20": "又行信者棄捐邪法，行精進者放捨吾我，其心專一度於貪身。",
    "T11n0310_118:0665b14_21": "以能行定，裂壞諸網六十二見。",
    "T11n0310_118:0665b15_22": "其慧智者，蠲除一切猗著恩愛。",
    "T11n0310_118:0665b16_23": "是族姓子！",
    "T11n0310_118:0665b16_24": "菩薩所修五根淨行。」",
    "T11n0310_118:0665b17_0": "佛告族姓子：「何謂菩薩行五力淨？",
    "T11n0310_118:0665b17_1": "若計於此能立五根，奉行不捨降棄四魔，不從聲聞緣覺之乘，從於大乘未曾退還，消眾愛欲塵勞之穢，其願堅固心得自在志存勇猛，其身康寧強而有勢，諸根澹泊不壞篤信。",
    "T11n0310_118:0665b21_2": "是族姓子！",
    "T11n0310_118:0665b22_0": "名曰信力。",
    "T11n0310_118:0665b22_1": "所不當作而不為之，制御其性而令均調，是精進力。",
    "T11n0310_118:0665b23_2": "所當修者而皆行之，其意勢強，是為意力。",
    "T11n0310_118:0665b24_3": "所造道業未曾忘失以度一切，是為定力。",
    "T11n0310_118:0665b25_4": "不為色聲香味細滑眾念所危，超度一切猶豫眾結意之所住，是為慧力。",
    "T11n0310_118:0665b27_0": "又信力者，不從他教而有所受。",
    "T11n0310_118:0665b27_1": "精進力者，所當執持而不忘捨。",
    "T11n0310_118:0665b28_2": "其意力者，逮得總持不共道意。",
    "T11n0310_118:0665b29_3": "其定力者，說法平等不從偏黨。",
    "T11n0310_118:0665b29_4": "其慧力者，決諸狐疑解散眾生結網之縛。",
    "T11n0310_118:0665c01_5": "又信力者，則能具足誠信之勢。",
    "T11n0310_118:0665c02_6": "精進力者，解脫堅強度未度者。",
    "T11n0310_118:0665c03_7": "其意力者，具足解慧度知見力。",
    "T11n0310_118:0665c04_0": "其定力者，具足究竟志性之力。",
    "T11n0310_118:0665c04_1": "其慧力者，具足一切眾行之原。",
    "T11n0310_118:0665c05_2": "又信力者，能制慳貪垢穢之難。",
    "T11n0310_118:0665c06_3": "精進力者，皆能放捨一切所有。",
    "T11n0310_118:0665c06_4": "其意力者，所顯德本勸助道心。",
    "T11n0310_118:0665c07_5": "其定力者，等心遵行捨諸所求。",
    "T11n0310_118:0665c08_6": "其慧力者，諸可修行未曾望報。",
    "T11n0310_118:0665c09_0": "又信力者，釋除一切毀戒之聚。",
    "T11n0310_118:0665c09_1": "精進力者，慇懃修禁未曾違失。",
    "T11n0310_118:0665c10_2": "其意力者，具足道心令不闕漏。",
    "T11n0310_118:0665c11_3": "其定力者，輒得歸趣仁和之地。",
    "T11n0310_118:0665c11_4": "其慧力者，於諸所行皆斷生死。",
    "T11n0310_118:0665c12_5": "又信力者，離於諍訟瞋恚之本。",
    "T11n0310_118:0665c13_6": "精進力者，正念所行遵修忍辱。",
    "T11n0310_118:0665c13_7": "其意力者，具足道行亦不毀法。",
    "T11n0310_118:0665c14_8": "其定力者，先自制心令不放逸，擁護一切眾生之類。",
    "T11n0310_118:0665c15_9": "其慧力者，不計吾我亦無人想。",
    "T11n0310_118:0665c16_10": "又信力者，棄捐懈怠眾穢塵垢。",
    "T11n0310_118:0665c17_11": "精進力者，皆得超度一切因緣，不為惡事之所見迷。",
    "T11n0310_118:0665c18_12": "其意力者，修行於道而令具足。",
    "T11n0310_118:0665c19_13": "其定力者，身得休息能諧降魔。",
    "T11n0310_118:0665c19_14": "其慧力者，於諸所作無不作。",
    "T11n0310_118:0665c20_15": "又信力者，消化諸垢眾邪之行。",
    "T11n0310_118:0665c21_16": "精進力者，合會眾生而開化之。",
    "T11n0310_118:0665c21_17": "其意力者，常一其志而勸助之。",
    "T11n0310_118:0665c22_18": "其定力者，常行靜寂未曾憒亂。",
    "T11n0310_118:0665c23_19": "其慧力者，曉了諸人所行之法。",
    "T11n0310_118:0665c24_20": "又信力者，棄於諸見所識眾垢。",
    "T11n0310_118:0665c24_21": "精進力者，常勤修行求於博聞。",
    "T11n0310_118:0665c25_22": "其意力者，嚴淨思念所行如應。",
    "T11n0310_118:0665c26_23": "其定力者，心無所生乃能逮得。",
    "T11n0310_118:0665c26_24": "其慧力者，精學堪任令致成就。",
    "T11n0310_118:0665c27_25": "又信力者，常得至誠七財之貨。",
    "T11n0310_118:0665c28_26": "精進力者，曉了分別致七覺意。",
    "T11n0310_118:0665c29_27": "其意力者，心常整齊未曾憒亂。",
    "T11n0310_118:0665c29_28": "其定力者，則致超度七識之住。",
    "T11n0310_118:0666a01_29": "其慧力者，過於八邪而無著也。",
    "T11n0310_118:0666a02_30": "無能破壞心常清淨，是為信力。",
    "T11n0310_118:0666a02_31": "奉行清淨而不退還，無淨不淨、無應不應，是精進力。",
    "T11n0310_118:0666a04_32": "清淨其意合集群類道品之法，無意無念，是為意力。",
    "T11n0310_118:0666a05_33": "其心精進修於寂寞乃為正受，是為定力。",
    "T11n0310_118:0666a06_34": "若能清淨，不為諸見之所迷惑，奉諸德本，是為慧力。",
    "T11n0310_118:0666a07_35": "是族姓子！",
    "T11n0310_118:0666a07_36": "菩薩所行五力清淨。」",
    "T11n0310_118:0666a09_0": "佛告族姓子：「何謂菩薩七覺品淨？",
    "T11n0310_118:0666a09_1": "彼以發顯意覺品者，而得自在不共道慧。",
    "T11n0310_118:0666a10_2": "法覺品者，觀察所行則隨應時而無所著。",
    "T11n0310_118:0666a11_3": "精進覺品，所勤修行至無罣礙。",
    "T11n0310_118:0666a12_4": "歡悅覺品者，心成無所樂。",
    "T11n0310_118:0666a13_5": "信覺品者，身意休息得至究竟。",
    "T11n0310_118:0666a13_6": "定覺品者，離於志味而得達至。",
    "T11n0310_118:0666a14_7": "觀覺品者，所可造業而悉成辦。",
    "T11n0310_118:0666a15_8": "又求道心亦無所得亦無所失，是意覺品。",
    "T11n0310_118:0666a16_9": "若將護法精進日新，是法覺品。",
    "T11n0310_118:0666a16_10": "開化眾生不以厭倦，是精進覺品。",
    "T11n0310_118:0666a17_11": "設樂法樂慇懃思議，是悅覺品。",
    "T11n0310_118:0666a18_12": "若化人民滅除塵勞建立於道，是信覺品。",
    "T11n0310_118:0666a19_13": "若住等意心不懷亂，是定覺品。",
    "T11n0310_118:0666a20_14": "若能察行聖賢之慧建立眾人，是觀覺品。",
    "T11n0310_118:0666a21_0": "無憂不念若如師子，過於聲聞緣覺之乘，是意覺品。",
    "T11n0310_118:0666a22_1": "一切諸法皆悉清淨，曉了此者是法覺品。",
    "T11n0310_118:0666a23_2": "其行清淨，護身口意而無所犯，是精進覺品。",
    "T11n0310_118:0666a24_3": "淨無所著離於危害，是悅覺品。",
    "T11n0310_118:0666a24_4": "嚴修所行，所當為者而悉成辦，是信覺品。",
    "T11n0310_118:0666a25_5": "未曾順從世之同塵，平等色像，是定覺品。",
    "T11n0310_118:0666a26_6": "未曾住於二法之行，離於漂流，常見將護救於眾生，是觀覺品。」",
    "T11n0310_118:0666a29_0": "佛告族姓子：「所以名曰覺品者何？",
    "T11n0310_118:0666a29_1": "了了曉諸法靡所不達，分別稱量識知所趣，解其威儀禮節所歸開化眾生，彼所住處己身勤修廣行道義，除去結縛諸所拘綴，是意覺品。",
    "T11n0310_118:0666b03_2": "斯則為是賢聖之行，非是愚夫所修。",
    "T11n0310_118:0666b04_3": "說其聖行非魔所行，非是貢高自大所行，聖賢行者，此則非是外道異學之所及逮。",
    "T11n0310_118:0666b06_4": "賢聖所行，不行色聲香味細滑之法。",
    "T11n0310_118:0666b07_5": "賢聖行者，則無眾想因緣之著。",
    "T11n0310_118:0666b08_6": "賢聖行者，便無選擇處所方面有所忘失。",
    "T11n0310_118:0666b09_7": "賢聖行者，無心意識念言之行。",
    "T11n0310_118:0666b09_8": "賢聖行者，離於見聞念知識法。",
    "T11n0310_118:0666b10_9": "賢聖行者，無有泥洹造念思想。",
    "T11n0310_118:0666b11_10": "於一切法無所行者，是賢聖行。",
    "T11n0310_118:0666b11_11": "修於經典，一切無有應與不應念與不念亦無他想，是賢聖行。",
    "T11n0310_118:0666b13_12": "於一切法悉無所住，不慕尊處所，是賢者行。",
    "T11n0310_118:0666b14_13": "於一切法而不錯亂，順行正義各令得所，是賢聖行。",
    "T11n0310_118:0666b15_14": "於一切法未曾諍訟，和同止住，是賢聖行。",
    "T11n0310_118:0666b16_15": "奉行諸法無諸法想，不失道意，是賢聖行。",
    "T11n0310_118:0666b17_16": "此族姓子！",
    "T11n0310_118:0666b17_17": "修七覺品聖賢淨之行。」",
    "T11n0310_118:0666b18_18": "佛告族姓子：「何謂菩薩修八道法清淨之行？",
    "T11n0310_118:0666b19_19": "所謂八道行者，一曰正見。",
    "T11n0310_118:0666b19_20": "何謂正見？",
    "T11n0310_118:0666b20_0": "若能奉行一切諸法，於我不我不住空觀。",
    "T11n0310_118:0666b20_1": "所以者何？",
    "T11n0310_118:0666b21_2": "察身吾我等無差特，亦復不住觀身人空。",
    "T11n0310_118:0666b22_3": "所以者何？",
    "T11n0310_118:0666b22_4": "身人及空亦復等耳。",
    "T11n0310_118:0666b22_5": "亦復不住觀人壽命與空別也。",
    "T11n0310_118:0666b23_6": "所以者何？",
    "T11n0310_118:0666b23_7": "人壽命空。",
    "T11n0310_118:0666b24_0": "觀心平等，亦復不觀所有生死，離於終始空無之義。",
    "T11n0310_118:0666b25_1": "所以者何？",
    "T11n0310_118:0666b25_2": "所有生死及終始患，所見空者悉亦等耳。",
    "T11n0310_118:0666b26_3": "不住觀空斷滅常見有吾有我。",
    "T11n0310_118:0666b27_4": "所以者何？",
    "T11n0310_118:0666b27_5": "斷滅常見悉亦等矣。",
    "T11n0310_118:0666b27_6": "亦不計身及所觀空亦不住此。",
    "T11n0310_118:0666b28_7": "所以者何？",
    "T11n0310_118:0666b28_8": "身吾我空悉亦等耳。",
    "T11n0310_118:0666b29_9": "亦復不住見佛法眾觀空之行。",
    "T11n0310_118:0666b29_10": "所以者何？",
    "T11n0310_118:0666c01_11": "見佛法眾及所觀空悉亦等矣。",
    "T11n0310_118:0666c01_12": "是族姓子！",
    "T11n0310_118:0666c02_13": "有彼此見觀至滅度，是為正見見佛法眾，其邪見者不離顛倒也。",
    "T11n0310_118:0666c03_14": "若於諸見無所想念上妙中間，是謂正見。",
    "T11n0310_118:0666c04_15": "所以者何？",
    "T11n0310_118:0666c04_16": "如彼等觀則亦無邪。",
    "T11n0310_118:0666c05_17": "以何為見？",
    "T11n0310_118:0666c05_18": "其見者當觀平等。",
    "T11n0310_118:0666c05_19": "見凡夫法以為卑賤，所學法者以為尊高，如是觀者則為邪觀。",
    "T11n0310_118:0666c07_20": "見凡夫法穢行未消，菩薩法者無有塵勞，如是觀者則為邪見。",
    "T11n0310_118:0666c08_21": "見凡夫法以為是漏，無所學法以為無漏，如是觀者則為邪見。",
    "T11n0310_118:0666c10_22": "見凡夫法有求衣食，緣覺之法不望供養，如是觀者則為邪見。",
    "T11n0310_118:0666c11_23": "見有小意有所悕望，菩薩之意無所悕望，如是觀者則為邪見。",
    "T11n0310_118:0666c13_24": "見凡夫法以為放逸，菩薩之法以為無欲，如是觀者則為邪見。",
    "T11n0310_118:0666c14_25": "見凡夫法悉有為事，佛之正法是無為道，如是觀者則為邪見。」",
    "T11n0310_118:0666c16_0": "佛告族姓子：「有能察凡夫法、一切法皆本淨，其學法亦本淨，觀諸法悉自然，乃為正見也。",
    "T11n0310_118:0666c18_0": "凡夫法所學法亦空，了學法空，乃為正見。",
    "T11n0310_118:0666c19_0": "凡夫法者等於因緣，曉了如此緣覺之法因緣亦等，乃為正見。",
    "T11n0310_118:0666c20_1": "凡夫法者則為靜默，菩薩之法亦為澹泊，乃為正見。",
    "T11n0310_118:0666c21_2": "凡夫之法無所成就，諸佛之法亦無究竟，乃為正見。",
    "T11n0310_118:0666c22_3": "其正見者，心不入二不見二者，人亦無二不見吾我，則為正見。",
    "T11n0310_118:0666c24_4": "無若干見，不以若干為異見者，為平等觀，則不想念一切諸法有上中下，於一切法無所想見，乃為正見。",
    "T11n0310_118:0666c26_5": "其正見者，無若干見亦無所見，無所見者乃為正見。",
    "T11n0310_118:0666c27_6": "所可察者無有形色，以見諸法無形色者，乃為正見。",
    "T11n0310_118:0666c28_7": "是族姓子！",
    "T11n0310_118:0666c29_8": "觀一切法曉如是者，斯乃名曰班宣法律。」",
    "T11n0310_118:0667a01_9": "說是語時，五百比丘漏盡意解。",
    "T11n0310_118:0667a02_0": "佛告寶髻菩薩：「所謂正念，蠲除諸念與不念俱合集寂然，而觀智德至澹泊法，曉了所觀見於諸法。",
    "T11n0310_118:0667a04_1": "所念信者，何謂為法？",
    "T11n0310_118:0667a04_2": "何謂非法？",
    "T11n0310_118:0667a04_3": "解知諸法各各別異不相親近，以曉了是不念平等，況于信邪未之有也。",
    "T11n0310_118:0667a06_4": "於一切念無念不念，無所復思無應不應，是為正念。」",
    "T11n0310_118:0667a07_5": "佛告族姓子：「所謂正言，其所說者不自見身，不見他人不著彼我，不危己身亦不危他，是謂正言。",
    "T11n0310_118:0667a10_0": "又正言者，等解諸法，知一切法至於滅盡，知一切法歸賢聖法及與解脫，是謂正言。",
    "T11n0310_118:0667a11_1": "奉行慈心重加愍哀親仇無別，正言亦空等演諸法，無相不願悉無所作不生不起，諸法言等，一切諸法無常苦空非身之教。",
    "T11n0310_118:0667a14_2": "其正言者，一切諸法無人壽命，等說諸法從意緣起，如其所種各得其實，菩薩等示眾生宣其經法令行佛道。",
    "T11n0310_118:0667a17_3": "其正言淨，則為一切十方諸佛之所擁護，是為正言。」",
    "T11n0310_118:0667a19_0": "佛告族姓子：「所謂正業，消化一切諸所造業，未曾復作諸所原基，所修業者滅眾苦惱，諸可常業悉令立虛，不興邪業離於塵勞無有穢濁，是謂正業。",
    "T11n0310_118:0667a22_1": "若有菩薩曉了此業及與諸法，於諸善本而無所造以修德行，是謂無作則為造行，為虛無要空虛之宅，是謂菩薩行上尊道為正業也。」",
    "T11n0310_118:0667a26_0": "佛告族姓子：「所謂正命，不計有我不計有人，是謂正命。",
    "T11n0310_118:0667a27_1": "其正命者，亦不積聚一切塵勞。",
    "T11n0310_118:0667a27_2": "菩薩正命，則能淨修眾生志性，已淨志性不自計身亦無壽命等，為彼我及與法故行清淨義，是謂正命。」",
    "T11n0310_118:0667b01_3": "佛告族姓子：「所謂正便，於此不為非法之事，心不捨德所作方便安無怯弱，修於正行淳淑近之，是謂正便。",
    "T11n0310_118:0667b03_4": "其正便者不為邪便，所作方便如其所言，不計諸法等與不等，無作不作如諸法住，順其所行而設方便。",
    "T11n0310_118:0667b06_5": "計如此法，諸佛之法亦復如是，如其寂然因為方便，諸法平等無有差特所行亦等，為諸眾生除其邪便，則以勸助於諸通慧，是為菩薩所行正便。」",
    "T11n0310_118:0667b09_6": "佛告族姓子：「所謂正意，謂憶佛道，念施、持戒、忍辱、精進、一心、智慧、慈悲喜護，是謂正意。",
    "T11n0310_118:0667b11_7": "念於慇懃，不聽一切塵勞之穢，不從魔便。",
    "T11n0310_118:0667b12_8": "其所念者，在所向生不墮邪見，工御其意制其所念，如監門者知閉開時。",
    "T11n0310_118:0667b13_9": "除去一切諸不善念所思想，不聽邪念，是謂正意。",
    "T11n0310_118:0667b15_10": "菩薩已處於此正意，不於此中寂滅道性而取果證，是為菩薩正意淨行。」",
    "T11n0310_118:0667b17_0": "佛告族姓子：「所謂菩薩正定，隨賢聖行，知於苦諦、斷集諦種、證盡諦種、奉道諦種，是為正定。",
    "T11n0310_118:0667b19_1": "彼若正受，等於己身亦等諸法。",
    "T11n0310_118:0667b19_2": "己身清淨諸法亦淨，己身則空諸法亦空。",
    "T11n0310_118:0667b20_3": "定意正受能如是者，則入平等不墮滅盡，是為菩薩正定淨行。",
    "T11n0310_118:0667b22_4": "發心之頃所行平等，具足智慧一切聖福覺了諸法，是為菩薩正定淨行。」",
    "T11n0310_118:0667b23_5": "佛說是正定覺時，千六百天與人弟子行者，好樂小乘已入其法，改發無上正真道意。",
    "T11n0310_118:0667b26_0": "佛告族姓子：「何謂菩薩護覺意？",
    "T11n0310_118:0667b26_1": "將養其心令不起生，除婬怒癡去於色著痛想行識，在於三處而無所著，獨步三界過三脫門至三達智，覩去來今無所罣礙，開度眾生除諸穢垢，猶如日明無所不曜。",
    "T11n0310_118:0667c01_2": "善權智慧隨時示現，遊於三世如水蓮花，開化一切使發道意，是為菩薩護覺道意清淨之行。」",
    "T11n0310_118:0667c03_3": "佛告寶髻：「何謂菩薩成就神通為清淨行？",
    "T11n0310_118:0667c04_4": "又以五事具備徹視。",
    "T11n0310_118:0667c05_5": "何謂為五？",
    "T11n0310_118:0667c05_6": "逮得光明名曰天眼，普照十方消盡窈冥靡不覩燿，見一切佛所可開化多所度脫，故曰天眼。",
    "T11n0310_118:0667c07_7": "遙覩眾生終始所趣莊嚴其志，名曰天眼。",
    "T11n0310_118:0667c08_8": "皆見十方一切形色像貌種類好醜長短，其天眼者無所罣礙，意念寂滅其相無為，過諸天、龍、神及揵沓惒、聲聞、緣覺，見其本末靡所不達。",
    "T11n0310_118:0667c11_9": "是族姓子！",
    "T11n0310_118:0667c11_10": "如是比類致五神通，逮此天眼為菩薩眼。",
    "T11n0310_118:0667c12_11": "是為菩薩天眼之淨。」",
    "T11n0310_118:0667c14_0": "佛告族姓子：「復以五事成其徹聽靡所不聞。",
    "T11n0310_118:0667c15_0": "何謂為五？",
    "T11n0310_118:0667c15_1": "聞於人聲，亦復徹聞非人之聲，亦聞地獄餓鬼畜生辛苦之音，一切十方諸佛說法悉亦聞之，一切十方諸有言語音辭不同，各各別異億萬種音皆能聽了。",
    "T11n0310_118:0667c18_2": "是為五事菩薩神通徹聽清淨。」",
    "T11n0310_118:0667c20_0": "佛告族姓子：「復以五事知人心念。",
    "T11n0310_118:0667c20_1": "何謂為五？",
    "T11n0310_118:0667c21_0": "悉能逮知諸天人民地獄餓鬼畜生之類，本末所因心念善惡，方當來世若更受身。",
    "T11n0310_118:0667c22_1": "知去來今心念所趣，決定來處歸於邪業，眾生心念善惡所行皆了知之。",
    "T11n0310_118:0667c24_2": "察其心意，或懷貪婬瞋恚愚癡，隨其本行如應說法。",
    "T11n0310_118:0667c25_3": "是為菩薩知諸心念清淨之行。」",
    "T11n0310_118:0667c27_0": "佛告族姓子：「何謂菩薩知過去神通清淨？",
    "T11n0310_118:0667c27_1": "謂以五事了知古世。",
    "T11n0310_118:0667c28_2": "其有受於婬怒癡者，悉自然受不熟思惟致此事耳。",
    "T11n0310_118:0667c29_3": "復解己身無央數世便更專，惟布施、持戒、忍辱、精進、一心、智慧、慈悲喜護。",
    "T11n0310_118:0668a02_4": "緣其定意而逮得此，亦從已致其受吾我，念心因緣諸相之觀。",
    "T11n0310_118:0668a03_5": "其相因緣亦從已為而自然受，思惟其心自觀其志。",
    "T11n0310_118:0668a04_6": "其入癡門亦自然受，念識此已，隨其色像眷屬勢力名稱豪貴貧賤苦樂，亦己身為皆自然行而受此患。",
    "T11n0310_118:0668a07_7": "是為菩薩知往心念清淨神通。」",
    "T11n0310_118:0668a07_8": "佛告族姓子：「何謂菩薩具備神足？",
    "T11n0310_118:0668a08_9": "則以五事而逮神足。",
    "T11n0310_118:0668a09_10": "何謂為五？",
    "T11n0310_118:0668a09_11": "示現色身神通自在，神識音響神足悉達，心意所行神足普周。",
    "T11n0310_118:0668a10_12": "一切眾生心所娛樂神足皆別，親近所見神足咸至。",
    "T11n0310_118:0668a12_0": "坐見十方無數國土，周遍一切諸佛境界，隨其習俗現其形體，身遍一切十方眾生為其說法，令得開解發大道意。",
    "T11n0310_118:0668a14_1": "是族姓子！",
    "T11n0310_118:0668a14_2": "菩薩所行神足清淨。」",
    "T11n0310_118:0668a16_0": "佛告族姓子：「菩薩慧眼具天眼淨。",
    "T11n0310_118:0668a16_1": "其天眼者，住於神識亦無所著，則致天耳本末清淨。",
    "T11n0310_118:0668a17_2": "住無罣礙，尋即知眾生心念靡不通達，悉知過去當來處所，悉能證明。",
    "T11n0310_118:0668a19_3": "住無所行，皆盡諸漏生死之行，便淨神足諸通明徹。",
    "T11n0310_118:0668a20_4": "所謂神通，則諸漏盡聖慧之門。",
    "T11n0310_118:0668a21_5": "菩薩於彼以此五通而自娛樂，其心不住盡諸漏慧。」",
    "T11n0310_118:0668a22_6": "佛告族姓子：「譬如去於居邑百千俞旬玄迴之路有大國城，其路艱險眾難難計，阻邃曲隘寇賊抄掠，師子虎狼還相食噉。",
    "T11n0310_118:0668a25_7": "若出此路能到彼國，入大城者悉脫眾患安隱無量。",
    "T11n0310_118:0668a26_8": "時有一人聞彼國城恩德功勳快樂遠著，其人生年唯有一子，甚愛重念視之無厭，聞彼國名捨子而往，盡力勤行忍諸艱苦眾難之患，晝夜不懈得值陰涼，六藝備體執持五兵便得越度。",
    "T11n0310_118:0668b01_9": "到其城門住門梱上，稍復進前至第二門，開其城門而獨住立，即便憶念：『所生一子獨不得來。』",
    "T11n0310_118:0668b03_10": "以子恩情不入大城，尋更還反將其子來共至樂國。」",
    "T11n0310_118:0668b05_11": "佛告族姓子：「菩薩如是被無極鎧，以大精進堅固志性，精誠所致顯發大道，淨治心業淳淑之行，諸漏得盡興大哀心，開化眾生為其說法，慧斷生死得至無漏究竟成就。",
    "T11n0310_118:0668b08_12": "哀愍眾生欲救護故，則復來還現凡夫地。」",
    "T11n0310_118:0668b09_13": "佛告族姓子：「其城者喻聖慧巍巍諸漏已盡。",
    "T11n0310_118:0668b10_14": "涉難遠行百千俞旬玄逈路者，謂遊無量生死諸難，救脫眾生不以為拘。",
    "T11n0310_118:0668b12_15": "盜賊虎狼者，謂眾魔邪見非法之難。",
    "T11n0310_118:0668b13_16": "相食噉者，謂三界中陰衰之患。",
    "T11n0310_118:0668b14_0": "值陰涼者，謂平等行。",
    "T11n0310_118:0668b14_1": "六藝五兵，謂六度無極五神通也。",
    "T11n0310_118:0668b15_2": "其人者，菩薩也。",
    "T11n0310_118:0668b15_3": "到其城住門梱上，從外門稍復進至中門住不前者，謂菩薩而從有為至於無為，諸漏已盡其心明徹，不捨本願欲度十方，如念一子也。",
    "T11n0310_118:0668b18_4": "不入城還反者，菩薩愍傷一切眾生，中心念之如一子父，滅除生死諸漏之難，超住法頂雖出生死，不盡諸漏尋復來還，在於五趣開化眾生。",
    "T11n0310_118:0668b21_5": "是為菩薩善權方便大哀之行。」",
    "T11n0310_118:0668b22_6": "爾時寶髻菩薩前白佛言：「至未曾有天中天！",
    "T11n0310_118:0668b23_7": "菩薩大士志懷大哀不樂解脫，欲度眾生如觀己掌，反還生死而不惡厭。」",
    "T11n0310_118:0668b25_8": "復問佛言：「菩薩遵修何法不厭生死？」",
    "T11n0310_118:0668b26_9": "佛告族姓子：「菩薩有二十事不厭生死。",
    "T11n0310_118:0668b27_10": "何謂二十事？",
    "T11n0310_118:0668b27_11": "奉行德本至無極慈，執持大慈以攝大危，懷抱大哀攝不弘愍，開化眾生度脫一切，常以精進攝諸怯劣，以和調性攝諸懷結，以權方便攝不知節，則以智慧攝諸愚冥，而以一心攝諸放逸，能以神通攝諸不暢，能以聖明攝諸闇塞，能以隨時攝諸無義，其意專惟攝諸煩憒，遵奉道心攝諸不學，而行四恩攝諸無護，以布施攝貧窮，以敬戒攝無禮，以博聞攝少智，以總持攝喜忘，以辯才攝頑訥，以上德攝少福；由是之故乃成大慧。",
    "T11n0310_118:0668c08_12": "是族姓子！",
    "T11n0310_118:0668c08_13": "菩薩所行二十事不厭生死也。」",
    "T11n0310_118:0668c09_0": "寶髻菩薩復問佛言：「何謂菩薩宜於生死，為無數人而有加益？」",
    "T11n0310_118:0668c10_1": "佛告族姓子：「若使菩薩以德莊嚴宜於生死，以福潤澤窮乏危厄。",
    "T11n0310_118:0668c11_2": "博聞莊嚴宜於生死，則以辯才多所饒益。",
    "T11n0310_118:0668c12_3": "能執其意而不忽忘，逮得總持宜於生死，令一切人各各聞慧。",
    "T11n0310_118:0668c14_4": "逮得寶掌以好布施，而自莊嚴財不耗減，用此財寶多所饒益。",
    "T11n0310_118:0668c15_5": "又不放逸宜於生死，講法不倦多所饒益於一切人。",
    "T11n0310_118:0668c16_6": "又等集諸相宜於生死，修慧莊嚴於諸眾生。",
    "T11n0310_118:0668c17_7": "言行相應宜於生死，所為應時不失其節，多所饒益於諸眾生。",
    "T11n0310_118:0668c19_8": "一切所有施而不悋宜於生死，隨時開化各得其所。",
    "T11n0310_118:0668c20_9": "施度無極多所饒益於諸眾生，奉清淨戒宜於生死，莊嚴持戒多所饒益於諸眾生。",
    "T11n0310_118:0668c22_10": "忍辱精進一心智慧宜於生死，六度無極多所饒益於諸眾生。」",
    "T11n0310_118:0668c24_0": "佛告族姓子：「乃去往古無央數劫長遠無量，爾時有佛，名普壞世如來、至真、等正覺、明行成為、善逝、世間解、無上士、道法御、天人師，號佛、世尊。",
    "T11n0310_118:0668c27_1": "世界名曰天觀，劫名欣豫。",
    "T11n0310_118:0668c27_2": "何故其劫名曰欣豫？",
    "T11n0310_118:0668c28_3": "於彼劫中六萬佛興，時淨居天聞無數音班宣佛德。",
    "T11n0310_118:0668c29_4": "於是劫中有六萬佛，時天世人皆共歌頌，此諮嗟聲其有聞之靡不歡喜善心生焉，以是之故劫名欣豫。」",
    "T11n0310_118:0669a02_5": "佛告族姓子：「其佛世界安隱快樂，其德巍巍，諸天人民觀之無厭，以故世界名曰天觀。",
    "T11n0310_118:0669a04_6": "其土微妙至誠莊嚴，以雜種香而成其地，堪任執本於千世界。",
    "T11n0310_118:0669a06_7": "又其佛土所出香熏，則能周遍十方無量無數之國。",
    "T11n0310_118:0669a07_8": "栴檀煙陰於其土地，自然生起無極蓮花名光明曜。",
    "T11n0310_118:0669a08_9": "其蓮花光，常以大暉照彼世界。",
    "T11n0310_118:0669a09_10": "人民大小皆有神足，宿德所居香為樓觀、講堂精舍，軒戶窓牖床榻茵蓐微妙綩綖。",
    "T11n0310_118:0669a11_11": "其佛之土亦無國邑郡縣村落，又彼人民悉得神通經行虛空，樓閣講堂亦處于空，坐斯樓堂專精念道諷誦講論。",
    "T11n0310_118:0669a13_12": "彼無女人亦無胞胎，人皆化生不聞女名，亦無三塗惡趣之名，又無眾惱勤苦之患。",
    "T11n0310_118:0669a15_13": "一切眾人禪定歡悅以為飲食，篤信微妙志求大乘，彼無異乘聲聞緣覺之名也。",
    "T11n0310_118:0669a17_14": "其土人民皆著冠幘，衣服顏色猶如天人。",
    "T11n0310_118:0669a18_15": "假使出學，塵勞愛欲尋皆捨離，無有憂累。",
    "T11n0310_118:0669a19_16": "又彼如來亦不勅告諸菩薩等使被法服。",
    "T11n0310_118:0669a20_17": "所以者何？",
    "T11n0310_118:0669a20_18": "其人不生穢濁心故。",
    "T11n0310_118:0669a21_19": "而彼如來形體威顏現如梵天，諸菩薩眾威儀禮節靡不備悉，坐起安詳講說經道。",
    "T11n0310_118:0669a23_20": "設使十方諸佛之土有無極變神通菩薩詣天觀世界者，通過諸國來覲如來，稽首歸命聽說經典，見彼佛土無有倫匹，其德超殊巍巍無量，怪未曾有舉聲嗟歎爾乃捨去。」",
    "T11n0310_118:0669a27_0": "佛告族姓子：「若彼如來為諸菩薩班宣道化，踊昇虛空去地六十六丈，坐於微妙清淨莊嚴師子之座，為諸菩薩論上法教粗舉其要，不廣分別屢練中義，如吾於此多說慇懃。",
    "T11n0310_118:0669b02_1": "所以者何？",
    "T11n0310_118:0669b02_2": "斯諸正士悉入聖慧，以一章句輒能解入百千之義，是故如來約宣經教不以多言。",
    "T11n0310_118:0669b04_3": "其佛為說四清淨行：度無極淨，道品法淨，神通行淨，化眾生淨；是為四也。」",
    "T11n0310_118:0669b06_0": "佛告寶髻：「時彼佛土有一菩薩名曰珍寶，即自啟問壞世如來：『何謂菩薩宜在生死，多所饒益於諸眾生？』",
    "T11n0310_118:0669b08_1": "於時如來便為菩薩廣分別說此兩句義，於斯大慧道莫能當，菩薩所行恒在生死，逮得慧曜多所潤益。",
    "T11n0310_118:0669b10_2": "佛適說是，六萬菩薩得柔順忍。」",
    "T11n0310_118:0669b11_3": "佛告寶髻：「珍寶菩薩復問：『何謂菩薩嚴淨道場坐於佛樹？』",
    "T11n0310_118:0669b12_4": "壞世如來告珍寶曰：『以無放逸嚴淨道場坐於佛樹。』",
    "T11n0310_118:0669b13_5": "於彼何謂無放逸者，其佛告曰：『奉行經典。』",
    "T11n0310_118:0669b14_6": "又問：『何謂奉行經典？』",
    "T11n0310_118:0669b15_7": "告曰：『言行相應是無放逸，又無放逸不自馳騁，修於無量大德之鎧，不與陰合越於五陰；布施無量，不可盡故；持戒無量，為未學故；忍辱無量，堪眾苦故；精進無量，正士業故；禪定無量，無退落故；智慧無量，無罣礙故；慈心無量，開化眾生不可限故；悲哀無量，愍傷眾生濟匱乏故；行喜無量，以法歡悅眾生之故；行護無量，救濟將養群生之故；生死無量，長育一切佛道法故；化無量人，安彼我故；正法無量，將順隨時堅精進故；德慧無量，執權方便等應時故；奉無量佛，具足慧故；求無量聞，智卓然故。",
    "T11n0310_118:0669b26_8": "心入無量，覩見眾生志性行故；節德無量，志存閑靜有限之故；閑居無量，將順心故；寂默無量，所察廣普速疾具成諸通慧故。』",
    "T11n0310_118:0669c01_0": "「佛告珍寶：『是無放逸所當遵法，菩薩行此無放逸者，嚴淨道場坐於佛樹則其義也。",
    "T11n0310_118:0669c02_1": "又族姓子！",
    "T11n0310_118:0669c03_2": "其無放逸諸道品法所立之本，致無放逸聖慧之原。",
    "T11n0310_118:0669c04_3": "逮堅要法，以無放逸積累德本。",
    "T11n0310_118:0669c05_0": "能不放逸，未曾忘失往古久遠所聽聞法，普能執懷一切經典，消化塵勞無量陰蓋。",
    "T11n0310_118:0669c06_1": "於諸道義無所罣礙。",
    "T11n0310_118:0669c07_2": "無放逸者，則能燒盡曠野積聚愚癡之冥，悉能將護一切經法，滅除眾相抑制諸根。",
    "T11n0310_118:0669c09_3": "無放逸者，退捨邪徑奉行眾善，力勢超殊具足十力，力如虛空而無等雙。",
    "T11n0310_118:0669c10_4": "無放逸者，得無所畏具足成就一切佛法，歸其原頂。",
    "T11n0310_118:0669c12_5": "無放逸者，便能獲致佛諸通慧。』」",
    "T11n0310_118:0669c12_6": "佛告族姓子：「彼佛說此無放逸時，萬二千菩薩逮得無所從生法忍。",
    "T11n0310_118:0669c14_7": "於族姓子所憶云何？",
    "T11n0310_118:0669c14_8": "時珍寶菩薩豈異人乎？",
    "T11n0310_118:0669c15_9": "莫作是觀。",
    "T11n0310_118:0669c15_10": "所以者何？",
    "T11n0310_118:0669c15_11": "則汝身是。",
    "T11n0310_118:0669c16_12": "由斯緣故，當作此觀，若使菩薩無放逸者，乃為應宜嚴淨道場坐佛樹下入如來道不可限量。」",
    "T11n0310_118:0669c19_0": "佛復告寶髻菩薩：「所謂菩薩開化眾生，若菩薩行清淨者，見眾生行心懷善惡，便能開化無量難限不可思議眾生之類，各使奉行無極之法。",
    "T11n0310_118:0669c22_1": "其菩薩者志性調柔入於審詳，自在開化幾何人民。",
    "T11n0310_118:0669c23_2": "彼族姓子！",
    "T11n0310_118:0669c23_3": "人根不同所見各異，是故菩薩隨時示現而誘進之。",
    "T11n0310_118:0669c24_4": "或能有人堅正禁戒乃成開化，或從毀戒因得受教，或以衣物往來交接緣受道化，或以柔軟，或以麁獷，或懷毒心，或以恐怖，或以苦惱，或以安隱而受開化。",
    "T11n0310_118:0669c28_5": "或在言語，或從得勝，或從因生，或從志性，或從逼惱，或從順意，或從所有，或從無所有，或從興盛，或從所受，或無所受，或從財業治生，或從靜然無所易取，或從貪慕求妙顏容，或從惡色，或從色聲香味細滑之法而致開化。",
    "T11n0310_118:0670a04_6": "或從瞋罵臭氣惡味麁堅穢法而得開解。",
    "T11n0310_118:0670a05_7": "或從共居宿止受化，或從往來數數相見，或從聞佛法聖眾，或從歡喜，或從憂慼，或從無我，或從寂音，或從布施持戒忍辱精進一心智慧之音而受開化。",
    "T11n0310_118:0670a08_8": "或從眾生有為之惱，或從聽聞天上世間所遭安隱而受開化。",
    "T11n0310_118:0670a10_9": "或聽聲聞所說乘教或緣覺乘，或聞大乘而受開化。",
    "T11n0310_118:0670a11_10": "或從常喜不以憂惱，或從愁慼不因欣豫，或從貨利，或從踊躍不見愛敬，或從得利，或因衰耗，或復有人而從四恩因而開化。",
    "T11n0310_118:0670a14_11": "或從內業，或從外業，或從眼耳鼻口身體手足而受開化。",
    "T11n0310_118:0670a15_12": "或以娛樂歌戲，或以花香而受開化。",
    "T11n0310_118:0670a16_13": "或從其身專遭苦患，或從常樂而受開化。",
    "T11n0310_118:0670a17_14": "或從其心得靜方便，或從化作比丘形像，或復變現比丘尼、優婆塞、優婆夷像而受開化。",
    "T11n0310_118:0670a19_15": "或復現作佛像容貌而開化之。",
    "T11n0310_118:0670a20_16": "或如釋梵轉輪聖王像貌而開化之。」",
    "T11n0310_118:0670a20_17": "佛告族姓子：「若使不現若干種變，觀其性行行其心念而開化者，不能度之。",
    "T11n0310_118:0670a22_18": "當曉了知眾生性行，應病與藥所度乃廣，設令菩薩行度無極，則能奉受佛道品法，亦能明了神通之慧，然後寂然開化眾生。",
    "T11n0310_118:0670a25_19": "「菩薩有四事法，開化眾生。",
    "T11n0310_118:0670a26_20": "何謂為四？",
    "T11n0310_118:0670a26_21": "一曰不厭終始之患導示未及，二曰不貪安己願安一切，三曰常以時宜宣示道教，四曰分別眾類心性所行；是為四。",
    "T11n0310_118:0670a28_22": "復有四：一曰所說柔和言辭可敬，二曰奉戒清淨猶如日明，三曰顏色常悅未曾懷恨，四曰常懷慈心。",
    "T11n0310_118:0670b02_23": "復有四：一曰心不懷害，二曰志於大哀，三曰意多愍傷，四曰常調其心。",
    "T11n0310_118:0670b03_24": "復有四：一曰性行清淨，二曰無有諛諂，三曰精進堅強，四曰忍於苦樂善惡。",
    "T11n0310_118:0670b05_25": "是為菩薩四法開化眾生，當作此觀，乃能堪任救濟一切。」",
    "T11n0310_118:0670b07_0": "佛告族姓子：「往昔過去無央數劫，長遠無量不可思議，爾時有佛，名離垢光如來、至真、等正覺、明行成為、善逝、世間解、無上士、道法御、天人師，號佛、世尊。",
    "T11n0310_118:0670b10_1": "世界曰寂然，劫名愛敬。",
    "T11n0310_118:0670b10_2": "寂然世界豐樂安隱，五穀平賤快樂難量，天人孳盛。",
    "T11n0310_118:0670b12_3": "離垢光佛其聲聞眾九十六億，菩薩八萬四千。",
    "T11n0310_118:0670b13_4": "其佛壽三十三萬六千歲。",
    "T11n0310_118:0670b13_5": "時有梵志為大國王，王有太子名曰業首，端正姝好見者無厭。",
    "T11n0310_118:0670b15_6": "厥年十六，惑於顏貌迷於豪貴荒亂自大，不肯往詣離垢光佛，不修恭敬稽首為禮。",
    "T11n0310_118:0670b17_0": "佛心念言：『太子業首云何忽失無上正真道意勸助德本，不識宿本而計吾我，荒迷容色財業豪貴，及懷自大不數詣佛。",
    "T11n0310_118:0670b19_1": "既來至此不肯歸命，違失禮節。",
    "T11n0310_118:0670b20_2": "設為慇懃宣其本行者，必識宿命，數詣如來稽首受教。』",
    "T11n0310_118:0670b21_3": "於時離垢光如來皆悉請會八萬四千菩薩，使行法籌，誰能堪任詣太子業首所八萬四千歲教化說法者，而不患厭一切苦惱所見逼迫。",
    "T11n0310_118:0670b24_4": "雖往教彼不見接待，座席言談但得罵詈毀辱誹謗耳？」",
    "T11n0310_118:0670b26_5": "佛告族姓子：「時雖行此籌，八萬四千諸菩薩中無一菩薩肯受法籌。",
    "T11n0310_118:0670b27_6": "時彼會中有一菩薩名極妙精進，即從坐起，偏露右肩長跪叉手，前白佛言：『我能堪任八萬四千歲往來太子業首數數相見，捨一切安皆忍眾苦，雖遭諸厄不以為患。』",
    "T11n0310_118:0670c02_7": "極妙精進適發此言，三千大千世界應時六反震動，百千天人住於虛空舉聲歎曰：『善哉善哉。",
    "T11n0310_118:0670c04_8": "無極精進被弘誓鎧。』",
    "T11n0310_118:0670c05_9": "於時極妙精進菩薩往詣業首太子門前而住。",
    "T11n0310_118:0670c06_10": "太子方見，罵詈毀辱瞋恚誹謗，言語衝口無有其限，撮土坌之、瓦石打之、刀杖加之。",
    "T11n0310_118:0670c08_11": "於時菩薩被辱如是，不懷瞋恚、不以為恨亦不悔還，遂堅其心被精進鎧，智力益增興發大哀而愍傷之。",
    "T11n0310_118:0670c10_12": "如是千歲，乃得自前入第一門。",
    "T11n0310_118:0670c11_13": "從所苦困輕毀之難，不以患厭至于萬歲，轉復進至王宮第一之庭。",
    "T11n0310_118:0670c12_14": "又二萬歲至第二庭。",
    "T11n0310_118:0670c13_15": "如是之比，八萬四千歲至第七庭。",
    "T11n0310_118:0670c13_16": "七日七夜，太子業首時復見之，尋便質問：『比丘何來，詣此所求？』",
    "T11n0310_118:0670c15_17": "菩薩答曰：『故來相詣，相稱名勳。』",
    "T11n0310_118:0670c16_18": "於時太子心自念言：『怪未曾有。",
    "T11n0310_118:0670c16_19": "今此比丘戒德難量無能逮者，被諸毀辱未曾懈恥。』",
    "T11n0310_118:0670c17_20": "極妙精進歡悅業首，尋說頌曰：「『太子吾今無所求，　　不用飲食及衣服，　　宜當顯發無怖心，　　吾以法來故至此。",
    "T11n0310_118:0670c21_0": "　　人中尊號離垢光，　　大聖現世多所益，　　講說經法除苦患，　　若有人聞逮甘露。",
    "T11n0310_118:0670c23_0": "　　諸佛興出甚難值，　　無數千劫難可遇，　　執御眾人令受法，　　則為世間之炬曜。",
    "T11n0310_118:0670c25_0": "　　反以欲得而放逸，　　貪於財色自娛樂，　　迷荒豪貴及王位，　　不肯往詣見法王。",
    "T11n0310_118:0670c27_0": "　　財業無常命難保，　　佛說人壽如朝露，　　太子自察亦常然，　　云何聞佛復放逸？",
    "T11n0310_118:0670c29_0": "　　仁者以曾志佛道，　　召請眾生欲度脫，　　於今何因為欲使，　　放逸安可度眾生？",
    "T11n0310_118:0671a02_0": "　　吾且欲還詣最勝，　　當降伏心滅塵欲，　　仁興精進愍一切，　　將無後恨懷憂惱。』",
    "T11n0310_118:0671a04_0": "　　時國王子聞斯頌，　　即自下意發恭敬，　　禮極精進稽首足：　　『吾今自悔辱仁罪，　　我當棄捨一切士，　　不慕豪貴貪國土，　　吾當往至安住所，　　棄捐瑕穢求見益。』",
    "T11n0310_118:0671a08_0": "　　即與一億八萬人，　　各執眾花擎諸香，　　俱往詣於最勝所，　　見離垢光人中上。",
    "T11n0310_118:0671a10_0": "　　已皆悉到安住所，　　前稽首足而供養，　　退在一面住佛邊。",
    "T11n0310_118:0671a11_1": "　　於時太子說此言：　『極妙精進是我師，　　心不患厭和顏勸，　　此之恩德無以加，　　如是供養不足報。",
    "T11n0310_118:0671a14_0": "　　歸悔首過救護世，　　違失法王之教命，　　我今都悉自歸誠，　　願佛納受所首情。",
    "T11n0310_118:0671a16_0": "　　於是發意悉求佛，　　用一切故興愍傷，　　不復造邪為放逸，　　今我立德成佛道。』",
    "T11n0310_118:0671a18_0": "　　爾時太子棄榮位，　　與人一億八萬四，　　於最勝所作沙門，　　發意志求於佛道。",
    "T11n0310_118:0671a20_0": "　　時佛知其所志願，　　為說最上佛道業，　　諸聞淨法逮柔順，　　諸高士住無我法。」",
    "T11n0310_118:0671a22_0": "佛告寶髻菩薩：「欲知爾時極妙精進，我身是。",
    "T11n0310_118:0671a23_0": "太子業首，彌勒是。",
    "T11n0310_118:0671a23_1": "族姓子！",
    "T11n0310_118:0671a23_2": "過去菩薩開化眾生不以懈倦，威德巍巍無量如此，所學日深精進無侶。",
    "T11n0310_118:0671a25_3": "是故菩薩欲度眾生，當念修學如彼往世極妙精進菩薩之德。」",
    "T11n0310_118:0671a27_0": "佛告族姓子：「菩薩有四業而得自在，以此四業攝取諸佛道法。",
    "T11n0310_118:0671a28_1": "何謂為四？",
    "T11n0310_118:0671a28_2": "一曰超越諸魔靡不歸伏，二曰念淨佛土令修淨教，三曰嚴身口意順開士本，四曰合集一切諸佛道品；是為四法自在之業。",
    "T11n0310_118:0671b02_3": "復有四事為菩薩業。",
    "T11n0310_118:0671b02_4": "何謂為四？",
    "T11n0310_118:0671b03_5": "一曰其慧曉了所入志性，二曰普見眾生根原所歸，三曰分別一切諸趣所由應病與藥，四曰明識一切徑路所行令得寂寞不懷瞋恚；是為四事菩薩所行自在道業。」",
    "T11n0310_118:0671b06_6": "於是寶髻菩薩，從無數劫殖於難限百千德本髻中明月珠，其價當此三千佛土，以奉如來，口宣此言：「以頂上寶貢獻如來，因是德本，致無能覩其頂相者，逮成諸佛不可思議聖慧之頂。」",
    "T11n0310_118:0671b11_7": "佛即時笑，五色光明從其口出，照無央數諸佛國土，尋即來還繞佛三匝，忽沒頂上。",
    "T11n0310_118:0671b13_0": "於是會中有菩薩名曰捷辯，從坐而起，偏露右肩長跪叉手，讚歎世尊，以頌問曰：「最尊無等倫，　　超世俗之上，　無垢以離穢，　　三界稱其德。",
    "T11n0310_118:0671b17_0": "　其慈無儔匹，　　超越須彌山，　今者何欣笑？",
    "T11n0310_118:0671b18_1": "　　願慧為我說。",
    "T11n0310_118:0671b19_0": "　真諦戒調定，　　執性人敬言，　令我志趣安，　　善修快寂然。",
    "T11n0310_118:0671b21_0": "　天人尊在此，　　其志甚堅妙，　為以何感應，　　哀愍而今笑？",
    "T11n0310_118:0671b23_0": "　十方總勢強，　　光明福曜威，　勇師子壞冥，　　遊眾無所畏。",
    "T11n0310_118:0671b25_0": "　三界無有侶，　　何能有殊者，　法宅為解說，　　何故而欣笑？",
    "T11n0310_118:0671b27_0": "　離垢性遊安，　　顏色常和悅，　名德通虛空，　　馳逸不可限。",
    "T11n0310_118:0671b29_0": "　消除諸窈冥，　　光明靡不照，　安住唯為解，　　何故而欣笑？",
    "T11n0310_118:0671c02_0": "　修德心清淨，　　願如金寶山，　常訓誨不及，　　世人普供養。",
    "T11n0310_118:0671c04_0": "　則為最良田，　　眾祐聖超世，　釋師子現要，　　所演如虛空。",
    "T11n0310_118:0671c06_0": "　諸天及人民，　　無與妙等者，　等心甚堅強，　　慚愧祥豐盛。",
    "T11n0310_118:0671c08_0": "　巍巍德百千，　　相如花茂盛，　最勝能仁笑，　　願為發遣之。",
    "T11n0310_118:0671c10_0": "　其慧無罣礙，　　流布於三世，　處若干身意，　　其心無所著。",
    "T11n0310_118:0671c12_0": "　一時悉曉了，　　如應當行化，　仁師子屬笑，　　其義為何義？",
    "T11n0310_118:0671c14_0": "　諸天住空中，　　意內懷悅豫，　地上諸人民，　　叉手而自歸。",
    "T11n0310_118:0671c16_0": "　能仁勝唯說，　　殊特甘露味，　諸天神人聞，　　消滅塵勞冥。」",
    "T11n0310_118:0671c18_0": "佛告捷辯菩薩：「汝為豈見寶髻不乎？",
    "T11n0310_118:0671c18_1": "以此寶髻珠奉上如來，志願無上正真道意，則為供養佛之原慧。」",
    "T11n0310_118:0671c20_2": "對曰：「唯然已見。",
    "T11n0310_118:0671c20_3": "世尊！」",
    "T11n0310_118:0671c20_4": "佛言：「是族姓子寶髻菩薩！",
    "T11n0310_118:0671c21_5": "於恒河沙劫供養恒沙如來至真，常修梵行，開化無數眾生之類，立於三乘。",
    "T11n0310_118:0671c23_6": "過十阿僧祇劫當得作佛，號曰寶成如來、至真、等正覺、明行成為、善逝、世間解、無上士、道法御、天人師，號佛、世尊。",
    "T11n0310_118:0671c25_7": "世界名離垢光，劫曰無垢。",
    "T11n0310_118:0671c26_8": "其離垢光世界七寶合成，咸出光明照於十方無量佛土。",
    "T11n0310_118:0671c27_9": "其光紫金，假使眾生值此光者，一切塵勞悉蒙消滅。",
    "T11n0310_118:0671c28_10": "其土豐樂，皆諸菩薩悉無所著，無有異學相發起者，普修道寶，以故如來名曰寶成。",
    "T11n0310_118:0672a01_11": "此諸菩薩皆得神通咸有辯才，其土諸天人民悉當淳淑遵平等覺，無有不及無智之名。",
    "T11n0310_118:0672a03_12": "其土亦無君主，唯以世尊為無上法王。",
    "T11n0310_118:0672a04_13": "諸天人民自然化生，無有女人無愛欲名。",
    "T11n0310_118:0672a05_14": "其土人民皆殖德本無無福者，諸根悉具，皆以相好莊嚴其身。",
    "T11n0310_118:0672a06_15": "爾時如來諸菩薩眾不可稱數。",
    "T11n0310_118:0672a07_16": "佛壽十四劫。",
    "T11n0310_118:0672a07_17": "初無異談，所說唯宣菩薩之慧諸度無極，辯才大哀淳一品教。",
    "T11n0310_118:0672a09_18": "是諸菩薩皆曾被訓，諸根明達，能以一句普入一切諸佛之道。",
    "T11n0310_118:0672a10_19": "如來為說總持言教，慈心如地。",
    "T11n0310_118:0672a11_20": "何謂總持言教？",
    "T11n0310_118:0672a11_21": "以一絕句普入諸章。",
    "T11n0310_118:0672a12_22": "何謂一句？",
    "T11n0310_118:0672a12_23": "謂妙聖句不可究盡道品之法。",
    "T11n0310_118:0672a13_24": "何謂無盡句？",
    "T11n0310_118:0672a13_25": "謂於佛道不可窮盡。",
    "T11n0310_118:0672a13_26": "何謂無盡？",
    "T11n0310_118:0672a14_27": "論於無者謂無盡句。",
    "T11n0310_118:0672a14_28": "已能入無普入文字，是為一句。",
    "T11n0310_118:0672a15_29": "一切文字而不可盡，復有二字本所未聞亦未行也，而宣說言出於一字。",
    "T11n0310_118:0672a17_0": "其一字者，不與二字而同勢也，是以一字而宣訓誨。",
    "T11n0310_118:0672a18_1": "設使宣布斯訓誨者，無念不念、無應不應，此句無念亦無不念。",
    "T11n0310_118:0672a19_2": "以無念句而成開化，是為族姓子入總持教。",
    "T11n0310_118:0672a20_3": "寶成如來為諸菩薩說總持言句，於彼學入此一句者，便得普入一切佛意。",
    "T11n0310_118:0672a22_4": "我於一劫若復過劫，分別諮嗟離垢光世界功德之稱，不能究盡得其邊際。",
    "T11n0310_118:0672a24_5": "寶成如來講說經道德稱之慧，不可思議亦不可賜。",
    "T11n0310_118:0672a25_6": "其佛大德國土清淨，巍巍超絕上不可及。」",
    "T11n0310_118:0672a26_7": "寶髻菩薩聞佛授決，歡喜踊躍，以頌讚佛：「普知悉能見，　　度諸法無極，　如來皆超越，　　一切諸瑕穢。",
    "T11n0310_118:0672b01_0": "　大慧未曾有，　　皆知我往古，　供養諸佛數，　　佛悉具說之。",
    "T11n0310_118:0672b03_0": "　去來今現在，　　本末為如是，　復知鄙末世，　　及與一切人。",
    "T11n0310_118:0672b05_0": "　為佛所授決，　　不復懷狐疑，　開化度世間，　　諸根之本末。",
    "T11n0310_118:0672b07_0": "　於是一切地，　　日月尚可墮，　佛口所可宣，　　終不有改變。",
    "T11n0310_118:0672b09_0": "　佛出至誠言，　　所演無有虛，　授以尊覺道，　　成佛人中上。",
    "T11n0310_118:0672b11_0": "　如我志所願，　　嚴淨於佛土，　所言亦如是，　　悉知我心念。",
    "T11n0310_118:0672b13_0": "　彼聞此教已，　　悅顏無猶豫，　所修行為尊，　　欲度眾生故。",
    "T11n0310_118:0672b15_0": "　如我之所行，　　當復增無量，　嚴治其本際，　　我身奉淨行。",
    "T11n0310_118:0672b17_0": "　興發行得佛，　　度諸法無極，　勤力無怯弱，　　由從精進至。",
    "T11n0310_118:0672b19_0": "　堪任所布施，　　皆知我往古，　未曾捨精進，　　至大哀如來。",
    "T11n0310_118:0672b21_0": "　為以諸眾生，　　本末為如是，　吾當悉開化，　　得佛度異學。」",
    "T11n0310_118:0672b23_0": "寶髻菩薩說此偈時，七萬二千人皆發無上正真道意，悉願生彼離垢光世界，同時發聲俱說是言：「寶成如來得佛道時，普令吾等生彼佛土。」",
    "T11n0310_118:0672b26_1": "佛皆記說當生其國。",
    "T11n0310_118:0672b27_0": "爾時世尊告賢者阿難：「受是經典持諷誦說，廣為眾人宣傳其旨，慇懃勸助是經典要，天上世間之所歸伏而共供養。",
    "T11n0310_118:0672b29_1": "所以者何？",
    "T11n0310_118:0672b29_2": "其聞此經我悉授決。",
    "T11n0310_118:0672c01_3": "其不信者本宿德薄，其受是經德本非凡。",
    "T11n0310_118:0672c02_4": "趣聞此經世世值佛，何況聞持而奉行說，功勳無限。",
    "T11n0310_118:0672c03_5": "族姓子族姓女若以七寶滿此三千大千世界，隨時布施，如是比類於百千歲。",
    "T11n0310_118:0672c05_6": "其聞此經歡喜信持，功德踰彼。」",
    "T11n0310_118:0672c05_7": "阿難白佛：「此經名何？",
    "T11n0310_118:0672c06_8": "云何奉持？」",
    "T11n0310_118:0672c06_9": "佛言：「名曰『菩薩淨行寶髻所問』，當奉持之。」",
    "T11n0310_118:0672c07_10": "佛說如是。",
    "T11n0310_118:0672c07_11": "寶髻及十方諸會菩薩，賢者阿難，天、龍、鬼神、揵沓惒、阿須倫、世人，聞佛所說，莫不歡喜。",
    "T11n0310_118:0672c10_0": "大寶積經卷第一百一十八"
}