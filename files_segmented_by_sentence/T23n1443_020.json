{
    "T23n1443_020:1014c03_0": "根本說一切有部苾芻尼毘奈耶",
    "T23n1443_020:1014c04_0": "卷第二十",
    "T23n1443_020:1014c06_0": "三藏法師義淨奉　制譯",
    "T23n1443_020:1014c07_0": "以胡麻滓及水揩身學處第一百六十八緣處同前，如是應知，以胡麻滓及使他以水揩身，二戒准前問答，結罪無異。",
    "T23n1443_020:1014c10_0": "先未容許輒問學處第一百六十九",
    "T23n1443_020:1014c11_0": "緣處同前。",
    "T23n1443_020:1014c11_1": "時有苾芻，持四阿笈摩詣尼寺中，諸尼設座，苾芻便坐。",
    "T23n1443_020:1014c12_2": "吐羅難陀作如是念：「此解四阿笈摩，我今試問。」",
    "T23n1443_020:1014c13_3": "即便詰問。",
    "T23n1443_020:1014c13_4": "苾芻不解尼所問義，深懷羞恥。",
    "T23n1443_020:1014c14_5": "尼即報言：「虛道持經如鳥亂響，無所詮表徒費心力。」",
    "T23n1443_020:1014c15_6": "尼聞是語合眾皆嫌，共白苾芻，苾芻白佛。",
    "T23n1443_020:1014c16_7": "佛問吐羅難陀：「汝實如此不求容許輒問苾芻？」",
    "T23n1443_020:1014c17_8": "答言：「實爾。」",
    "T23n1443_020:1014c18_0": "世尊呵責，廣說乃至「制其學處，應如是說：「若復苾芻尼，不求容許輒詰問者，波逸底迦。」",
    "T23n1443_020:1014c20_0": "尼謂吐羅難陀等。",
    "T23n1443_020:1014c20_1": "不求容許輒為詰問者，謂先未諮請輒為申問難。",
    "T23n1443_020:1014c21_2": "問者，謂問佛所說義、聲聞說義。",
    "T23n1443_020:1014c22_3": "釋罪相等，廣說如前。",
    "T23n1443_020:1014c22_4": "「然諸苾芻尼，我今為說請問之法。",
    "T23n1443_020:1014c23_5": "若苾芻來先須設座，虔恭敬禮善言慰問，『聖者頗習阿笈摩經及論、律等皆誦持不？",
    "T23n1443_020:1014c25_6": "唯願聽許少有所問。』",
    "T23n1443_020:1014c25_7": "彼許者問；若不許者莫問。",
    "T23n1443_020:1014c26_8": "若違此者，得惡作罪。」",
    "T23n1443_020:1014c27_0": "著俗莊嚴具學處第一百七十",
    "T23n1443_020:1014c28_0": "緣處同前。",
    "T23n1443_020:1014c28_1": "時吐羅難陀尼因行乞食入婆羅門長者家，見長者妻著諸瓔珞俗莊嚴具。",
    "T23n1443_020:1014c29_2": "尼便從借用自嚴身，問言：「我今端正可樂有妙相不？」",
    "T23n1443_020:1015a02_3": "他便譏言：「徒剃頭髮為禿沙門女，猶被欲纏。」",
    "T23n1443_020:1015a03_4": "尼白苾芻，苾芻白佛。",
    "T23n1443_020:1015a03_5": "佛問吐羅難陀：「汝實如此著俗莊嚴具？」",
    "T23n1443_020:1015a04_6": "答言：「實爾。」",
    "T23n1443_020:1015a04_7": "世尊呵責，廣說乃至「制其學處，應如是說：「若復苾芻尼，著俗莊嚴具者，波逸底迦。」",
    "T23n1443_020:1015a07_0": "尼謂吐羅難陀等。",
    "T23n1443_020:1015a07_1": "著俗莊嚴具者，謂著諸瓔珞環玔耳璫等。",
    "T23n1443_020:1015a08_2": "釋罪相等，廣說如前。",
    "T23n1443_020:1015a09_0": "第十八攝頌曰：　相牽舞歌樂、　　獨出大小行、　刷批梳三假、　　墮罪百八十。",
    "T23n1443_020:1015a12_0": "相牽洗浴學處第一百七十一",
    "T23n1443_020:1015a13_0": "緣處同前。",
    "T23n1443_020:1015a13_1": "時十二眾苾芻尼以手相牽，於阿氏羅河而為洗浴，互相掉戲以水灒灑。",
    "T23n1443_020:1015a14_2": "婆羅門長者見已譏嫌：「此非寂靜剃髮出家沙門女法。」",
    "T23n1443_020:1015a16_3": "尼白苾芻，苾芻白佛。",
    "T23n1443_020:1015a16_4": "佛問尼眾：「汝等實如此以手相牽河中洗浴？」",
    "T23n1443_020:1015a17_5": "答言：「實爾。」",
    "T23n1443_020:1015a17_6": "世尊訶責，廣說乃至「制其學處，應如是說：「若復苾芻尼，以手相牽河中洗浴者，波逸底迦。」",
    "T23n1443_020:1015a21_0": "尼謂十二眾等。",
    "T23n1443_020:1015a21_1": "以手相牽而洗浴者，謂互相執手入河水中。",
    "T23n1443_020:1015a22_2": "釋罪相等，廣說如前。",
    "T23n1443_020:1015a23_0": "自舞教他舞學處第一百七十二",
    "T23n1443_020:1015a24_0": "緣處同前。",
    "T23n1443_020:1015a24_1": "時吐羅難陀尼行乞食入他家，長者妻言：「聖者！",
    "T23n1443_020:1015a25_2": "教我作舞。」",
    "T23n1443_020:1015a25_3": "尼即教他，復告彼曰：「汝等家中若嫁娶時、生男誕女有歡會時，如是應舞。」",
    "T23n1443_020:1015a27_4": "人皆譏嫌：「此禿沙門女徒自剃頭情懷欲染。」",
    "T23n1443_020:1015a28_5": "皆詣尼處說其所作。",
    "T23n1443_020:1015a28_6": "尼白苾芻，苾芻白佛。",
    "T23n1443_020:1015a29_7": "佛問吐羅難陀：「汝實如此教他作舞及自作舞？」",
    "T23n1443_020:1015b01_8": "答言：「實爾。」",
    "T23n1443_020:1015b01_9": "世尊訶責，廣說乃至「制其學處，應如是說：「若復苾芻尼，自作舞、教他作舞者，波逸底迦。」",
    "T23n1443_020:1015b04_0": "尼謂吐羅難陀等。",
    "T23n1443_020:1015b04_1": "自作舞者，謂自舞。",
    "T23n1443_020:1015b04_2": "教他舞者，謂教他作。",
    "T23n1443_020:1015b05_3": "釋罪相等，廣說如前。",
    "T23n1443_020:1015b06_0": "唱歌學處第一百七十三",
    "T23n1443_020:1015b07_0": "緣處同前。",
    "T23n1443_020:1015b07_1": "時吐羅難陀尼詣婆羅門長者家，諸婦人言：「聖者！",
    "T23n1443_020:1015b08_2": "教我唱歌。」",
    "T23n1443_020:1015b08_3": "尼便教唱。",
    "T23n1443_020:1015b08_4": "俗旅見譏，如前所說。",
    "T23n1443_020:1015b09_5": "尼白苾芻，苾芻白佛。",
    "T23n1443_020:1015b09_6": "佛問吐羅難陀：「汝實如此教他唱歌？」",
    "T23n1443_020:1015b10_7": "答言：「實爾。」",
    "T23n1443_020:1015b10_8": "世尊訶責，廣說乃至「制其學處，應如是說：「若復苾芻尼，唱歌者，波逸底迦。」",
    "T23n1443_020:1015b13_0": "尼謂吐羅難陀等。",
    "T23n1443_020:1015b13_1": "唱歌者，謂唱歌詞音韻。",
    "T23n1443_020:1015b13_2": "釋罪相等，廣說如前。",
    "T23n1443_020:1015b15_0": "作樂學處第一百七十四",
    "T23n1443_020:1015b16_0": "緣處同前。",
    "T23n1443_020:1015b16_1": "時吐羅難陀尼詣豪富家，與其女人歡娛相愛，諸婦人言：「聖者！",
    "T23n1443_020:1015b17_2": "教我音樂。」",
    "T23n1443_020:1015b17_3": "尼便教作，俗旅見譏。",
    "T23n1443_020:1015b18_4": "尼白苾芻，苾芻白佛。",
    "T23n1443_020:1015b18_5": "佛問吐羅難陀：「汝實如此教他作樂？」",
    "T23n1443_020:1015b19_6": "答言：「實爾。」",
    "T23n1443_020:1015b19_7": "世尊訶責，廣說乃至「制其學處，應如是說：「若復苾芻尼，作樂者，波逸底迦。」",
    "T23n1443_020:1015b22_0": "尼謂吐羅難陀等。",
    "T23n1443_020:1015b22_1": "作樂者，謂作音聲絃管。",
    "T23n1443_020:1015b22_2": "釋罪相等，廣說如前。",
    "T23n1443_020:1015b24_0": "獨於空宅大小便學處第一百七十五",
    "T23n1443_020:1015b25_0": "緣處同前。",
    "T23n1443_020:1015b25_1": "時珠髻難陀苾芻尼獨出寺外，於空閑處為大小行。",
    "T23n1443_020:1015b26_2": "時有耽色男子見尼入此，即來捉尼欲行非法。",
    "T23n1443_020:1015b27_3": "尼曰：「放我，此處不淨，可於餘處。」",
    "T23n1443_020:1015b28_4": "男子便捉尼行求淨處，既至露處，尼便大叫。",
    "T23n1443_020:1015b29_5": "男子惶怖放尼，告言：「此禿沙門女多虛少實，喚我將來反自號叫。」",
    "T23n1443_020:1015c01_6": "俗旅見譏。",
    "T23n1443_020:1015c01_7": "尼白苾芻，苾芻白佛。",
    "T23n1443_020:1015c02_8": "佛問珠髻難陀：「汝實如此獨出寺外於空閑處為大小行？」",
    "T23n1443_020:1015c03_9": "答言：「實爾。」",
    "T23n1443_020:1015c03_10": "世尊訶責，廣說乃至「制其學處，應如是說：「若復苾芻尼，獨出寺外，於空宅內大小行者，波逸底迦。」",
    "T23n1443_020:1015c07_0": "尼謂珠髻難陀等。",
    "T23n1443_020:1015c07_1": "獨出寺外者，謂無第二尼。",
    "T23n1443_020:1015c08_0": "於空宅內者，謂無人住舍牆匡等中。",
    "T23n1443_020:1015c08_1": "大小行者，謂便轉事。",
    "T23n1443_020:1015c09_2": "釋罪相等，廣說如前。",
    "T23n1443_020:1015c10_0": "畜香草刷學處第一百七十六",
    "T23n1443_020:1015c11_0": "緣處同時。",
    "T23n1443_020:1015c11_1": "時吐羅難陀因乞食入他家，見諸婦人畜香草根刷梳髮嚴身。",
    "T23n1443_020:1015c12_2": "時吐羅尼自畜嚴飾，復告諸婦人：「我今極有妙相。」",
    "T23n1443_020:1015c13_3": "俗旅譏嫌。",
    "T23n1443_020:1015c14_0": "尼白苾芻，苾芻白佛。",
    "T23n1443_020:1015c14_1": "佛問吐羅難陀：「汝實如此畜香草根刷？」",
    "T23n1443_020:1015c15_2": "答言：「實爾。」",
    "T23n1443_020:1015c15_3": "世尊訶責，廣說乃至「制其學處，應如是說：「若復苾芻尼，畜香草根刷者，波逸底迦。」",
    "T23n1443_020:1015c18_0": "尼謂吐羅難陀等。",
    "T23n1443_020:1015c18_1": "畜香草根刷者，謂畜香草刷。",
    "T23n1443_020:1015c19_2": "釋罪相等，廣說如前。",
    "T23n1443_020:1015c20_0": "畜細枇學處第一百七十七",
    "T23n1443_020:1015c21_0": "緣處同前。",
    "T23n1443_020:1015c21_1": "時吐羅難陀尼因乞食入他舍，取婦人細枇用梳，告言：「甚善！」",
    "T23n1443_020:1015c22_2": "便即自畜。",
    "T23n1443_020:1015c22_3": "俗旅見譏。",
    "T23n1443_020:1015c23_4": "尼白苾芻，苾芻白佛。",
    "T23n1443_020:1015c23_5": "佛問吐羅難陀：「汝實如此畜細枇不？」",
    "T23n1443_020:1015c24_6": "答言：「實爾。」",
    "T23n1443_020:1015c24_7": "世尊訶責，廣說乃至「制其學處，應如是說：「若復苾芻尼，畜細枇者，波逸底迦。」",
    "T23n1443_020:1015c27_0": "尼謂吐羅難陀等。",
    "T23n1443_020:1015c27_1": "畜細枇者，謂畜枇梳。",
    "T23n1443_020:1015c27_2": "釋罪相等，廣說如前。",
    "T23n1443_020:1015c29_0": "畜麁梳學處第一百七十八",
    "T23n1443_020:1016a01_0": "緣處同前。",
    "T23n1443_020:1016a01_1": "尼畜麁梳，制戒如上。",
    "T23n1443_020:1016a02_0": "用前三事學處第一百七十九",
    "T23n1443_020:1016a03_0": "吐羅難陀尼用前三事，制戒如上。",
    "T23n1443_020:1016a04_0": "畜假髻莊具學處第一百八十",
    "T23n1443_020:1016a05_0": "緣處同前。",
    "T23n1443_020:1016a05_1": "時吐羅難陀尼作如是念：「我今有何戲樂之事而猶未作？」",
    "T23n1443_020:1016a06_2": "遂見婬女畜假髻莊具，諸耽色男子之所圍遶。",
    "T23n1443_020:1016a07_3": "尼往竊問曰：「汝今云何得為存濟？」",
    "T23n1443_020:1016a08_4": "彼以事意具向尼說：「但由假髻眾人愛重，故得存濟。」",
    "T23n1443_020:1016a09_5": "尼作是念：「斯亦好計，我所須者因此而得。」",
    "T23n1443_020:1016a10_6": "即便作髻安於頭上嚴飾其身，同彼婬女一邊而住，耽色男子來求歡會，高索價直不遣近身。",
    "T23n1443_020:1016a12_7": "時有一人遂與其價便欲抱尼，婬女作念：「我若不告此人，恐破苾芻尼戒。」",
    "T23n1443_020:1016a14_8": "便即告曰：「且放，且放！",
    "T23n1443_020:1016a14_9": "我今在此。」",
    "T23n1443_020:1016a15_0": "男纔放已，尼持財走男隨後趁，引手撮頭空髻在手。",
    "T23n1443_020:1016a16_1": "尼將物去，便出大聲叫言：「禿沙門女！",
    "T23n1443_020:1016a17_0": "行鄙惡法誑惑世間，取我衣直急走而去。」",
    "T23n1443_020:1016a17_1": "尼白苾芻，苾芻白佛。",
    "T23n1443_020:1016a18_2": "佛問吐羅難陀：「汝實如此畜假髻莊具？」",
    "T23n1443_020:1016a19_3": "答言：「實爾。」",
    "T23n1443_020:1016a19_4": "世尊訶責，廣說乃至「制其學處，應如是說：「若復苾芻尼，畜假髻莊具者，波逸底迦。」",
    "T23n1443_020:1016a22_0": "尼謂吐羅難陀等。",
    "T23n1443_020:1016a22_1": "畜假髻莊具者，謂畜偽頭髻。",
    "T23n1443_020:1016a23_2": "釋罪相等，廣說如前。",
    "T23n1443_020:1016a24_0": "「諸大德！",
    "T23n1443_020:1016a24_1": "阿離移迦僧伽，我已說一百八十波逸底迦法。",
    "T23n1443_020:1016a25_2": "今問諸大德！",
    "T23n1443_020:1016a25_3": "是中清淨不？」",
    "T23n1443_020:1016a25_4": "(如是三說)「諸大德！",
    "T23n1443_020:1016a26_5": "是中清淨，默然故，我今如是持。」",
    "T23n1443_020:1016a26_6": "(第三部了)第四部波羅底提舍尼法「諸大德！",
    "T23n1443_020:1016a28_7": "此十一波羅底提舍尼法，半月半月戒經中說。」",
    "T23n1443_020:1016b01_0": "攝誦曰：　乳酪及生酥、　　熟酥油糖蜜、　魚肉并乾脯、　　得法學人家。",
    "T23n1443_020:1016b04_0": "緣在室羅伐城。",
    "T23n1443_020:1016b04_1": "時十二眾苾芻尼，無病為身而行乞食，從他索乳隨意而飲。",
    "T23n1443_020:1016b05_2": "諸外道不信敬長者婆羅門等共為譏嫌：「諸苾芻尼非清淨行，但自養身從他索乳得便自飲，誰不樂欲精淳美味？」",
    "T23n1443_020:1016b08_3": "諸尼聞此俗旅譏嫌，諸少欲尼具白苾芻，苾芻白佛。",
    "T23n1443_020:1016b09_4": "佛問諸尼：「汝等如此實無有病為己身從他乞乳，便於俗家隨意而飲？」",
    "T23n1443_020:1016b11_5": "答言：「實爾。」",
    "T23n1443_020:1016b11_6": "世尊訶責，廣說乃至「制其學處應如是說：「若復苾芻尼，無病為己，詣白衣家乞乳、若使人乞而飲用者，是苾芻尼應還村外住處，詣諸苾芻尼所，各別告言：『大德！",
    "T23n1443_020:1016b15_7": "我犯對說惡法，是不應為，今對說悔。』",
    "T23n1443_020:1016b16_8": "是名對說法。」",
    "T23n1443_020:1016b17_0": "如是世尊為諸苾芻尼制學處已，後於異時苾芻尼病，餘尼問疾：「聖者！",
    "T23n1443_020:1016b18_1": "病得損不？」",
    "T23n1443_020:1016b18_2": "病尼報曰：「我先以乳用為飲食，病得除損。",
    "T23n1443_020:1016b19_3": "世尊今制不許尼乞，病何能愈？」",
    "T23n1443_020:1016b20_4": "即以此緣白諸苾芻，苾芻白佛。",
    "T23n1443_020:1016b21_5": "佛言：「我今聽尼有病乞乳隨意當飲，先制不許、次復重開。",
    "T23n1443_020:1016b22_6": "如上廣說，乃至是名對說法，除有病時。」",
    "T23n1443_020:1016b24_0": "尼謂此法中尼。",
    "T23n1443_020:1016b24_1": "無病為己詣白衣家乞乳者，謂身無病患從他求乳。",
    "T23n1443_020:1016b25_2": "若使人乞而食用者，謂使餘人乞。",
    "T23n1443_020:1016b26_3": "是苾芻尼者，謂犯此學尼。",
    "T23n1443_020:1016b26_4": "應還村外住處者，謂往餘尼所。",
    "T23n1443_020:1016b27_5": "各別告言者，謂各別說悔。",
    "T23n1443_020:1016b28_6": "大德我犯對說惡法者，謂陳所犯罪相。",
    "T23n1443_020:1016b29_7": "是不應為者，謂其非法。",
    "T23n1443_020:1016b29_8": "今對說悔者，謂自發露不覆藏，是名對說。",
    "T23n1443_020:1016c01_9": "法者，謂指其事。",
    "T23n1443_020:1016c01_10": "除病時者，謂有患苦。",
    "T23n1443_020:1016c02_11": "若無病乞食者皆得惡作罪，是名對說法。",
    "T23n1443_020:1016c03_12": "有病者乞、無患者食，乞者得惡作，食者無犯。",
    "T23n1443_020:1016c04_13": "無病者乞、有患者食，乞者得惡作罪，食者無犯。",
    "T23n1443_020:1016c05_14": "為病者乞、無病者食，乞者無犯，食者應說悔。",
    "T23n1443_020:1016c06_15": "為病者乞、病者食無犯。",
    "T23n1443_020:1016c07_0": "苾芻尼乞得乳更索酪者，乞者惡作，食者應對說悔。",
    "T23n1443_020:1016c08_1": "尼得酪更從索生酥，乞者惡作，食者應對說悔。",
    "T23n1443_020:1016c09_2": "尼得生酥更從索熟酥，得罪同前。",
    "T23n1443_020:1016c10_3": "尼得熟酥已更乞油者，亦如上說。",
    "T23n1443_020:1016c10_4": "尼得油已更乞沙糖，罪亦同前。",
    "T23n1443_020:1016c11_5": "尼得糖已更從索蜜肉，同前得罪。",
    "T23n1443_020:1016c12_6": "得蜜肉已更乞魚，亦如上說。",
    "T23n1443_020:1016c12_7": "得魚已更乞肉，亦同上。",
    "T23n1443_020:1016c13_8": "得肉已乞乾脯，亦如上。",
    "T23n1443_020:1016c14_9": "得乾脯已乞諸精食，亦如上說。",
    "T23n1443_020:1016c14_10": "得精食已更乞麁食，咸得惡作。",
    "T23n1443_020:1016c15_11": "無犯者，為眾營事，癡狂、心亂、痛惱所纏，此是最初對說悔法。",
    "T23n1443_020:1016c16_12": "如是應知酪、生酥、熟酥、油、糖、蜜、魚、肉乾脯，是此十對說法，乞者皆犯，如上廣說。",
    "T23n1443_020:1016c19_0": "緣在廣嚴城。",
    "T23n1443_020:1016c19_1": "於此城中有一長者名曰師子，得見諦理，於佛聲聞眾深生正信，所有貲財供養三寶，如是奉施，家財罄盡資產悉空。",
    "T23n1443_020:1016c21_2": "時具壽舍利子與大目連，因行人間至廣嚴城，其時師子聞二尊至，速詣奉請明當就食。",
    "T23n1443_020:1016c23_3": "俗旅譏嫌，作如是語：「師子長者衣不覆身、食不充口，皆由供養。」",
    "T23n1443_020:1016c25_4": "苾芻聞已白佛，佛言：「汝諸苾芻！",
    "T23n1443_020:1016c26_5": "可與師子學家羯磨，更有斯類亦如是與。",
    "T23n1443_020:1016c27_0": "如常集眾，令一苾芻作白羯磨，應如是作：「『大德尼僧伽聽！",
    "T23n1443_020:1016c28_1": "此師子長者信心慇重意樂渟善，隨其所有悉皆惠施佛法僧伽曾無悋心，諸有求人亦皆給與，由是衣食悉皆罄盡。",
    "T23n1443_020:1017a02_0": "若僧伽時至聽者，僧伽應許僧伽今與師子長者作學家羯磨。",
    "T23n1443_020:1017a03_1": "白如是。』",
    "T23n1443_020:1017a03_2": "羯磨准白應作。",
    "T23n1443_020:1017a04_0": "若苾芻尼知僧伽作學家羯磨已，不應往彼受其飲食床座臥具及為說法，違者得惡作罪。」",
    "T23n1443_020:1017a06_1": "又因十二眾尼先不受請往此家食，以緣白佛，佛問訶責「制其學處，應如是說：「若復苾芻尼，知是學家僧伽與作學家羯磨，苾芻尼先不受請，便詣彼家自手受食食。",
    "T23n1443_020:1017a09_2": "是苾芻尼應還村外住處，詣苾芻尼所，各別告言：『大德！",
    "T23n1443_020:1017a11_3": "我犯對說惡法，是不應為，今對說悔。』",
    "T23n1443_020:1017a12_4": "是名對說法。」",
    "T23n1443_020:1017a13_0": "諸苾芻尼皆不往彼、悉不為受，佛言：「應為受床座上而食，有餘菜茹及葉亦可為受，有小男女分與殘食。」",
    "T23n1443_020:1017a15_1": "廣嚴城人皆聞師子為供養故今遭貧苦，躬為耕作收斂穀實倉庫豐盈。",
    "T23n1443_020:1017a17_0": "是時師子詣世尊所，白言：「大德！",
    "T23n1443_020:1017a17_1": "我先有物皆為供養佛法僧田致令罄盡，今者家中多收穀實。",
    "T23n1443_020:1017a19_2": "唯願世尊，哀愍我故解學家法，聽諸僧尼受我供養。」",
    "T23n1443_020:1017a20_3": "佛言：「諸苾芻應為將軍解學家法。",
    "T23n1443_020:1017a21_4": "應如是與。",
    "T23n1443_020:1017a21_5": "僧伽悉集，令師子隨次禮敬，在上座前蹲踞合掌作如是語：『大德僧伽聽！",
    "T23n1443_020:1017a22_6": "我師子先於三寶所深起信心，意樂淳善常樂惠施，由施三寶故以至貧窮。",
    "T23n1443_020:1017a24_7": "由此僧伽哀愍我故為作羯磨，令諸聖眾不入我家。",
    "T23n1443_020:1017a25_8": "我今財食還復豐盈，然我師子先得眾法，今從大眾乞解羯磨。",
    "T23n1443_020:1017a27_9": "唯願為我解羯磨法，慈愍故！』",
    "T23n1443_020:1017a27_10": "三說。",
    "T23n1443_020:1017a28_0": "如是白已禮眾而去。",
    "T23n1443_020:1017a28_1": "是時大眾應令一人准所為事作白二羯磨解。",
    "T23n1443_020:1017a29_2": "既作解已，諸苾芻苾芻尼眾，如昔還往隨受供養，並皆無犯。」",
    "T23n1443_020:1017b01_3": "若復苾芻尼者，謂此法中尼，餘如上說。",
    "T23n1443_020:1017b02_4": "學者，謂信三寶證得見諦。",
    "T23n1443_020:1017b03_5": "家謂四姓。",
    "T23n1443_020:1017b03_6": "尼謂佛弟子。",
    "T23n1443_020:1017b03_7": "羯磨者，謂白二法，於如是家先不受請輒往受食者得罪。",
    "T23n1443_020:1017b05_8": "此中犯者，於如是處受二五食噉咽之時，同前得罪，說悔如上。",
    "T23n1443_020:1017b06_9": "若得解法，食皆無犯。",
    "T23n1443_020:1017b07_10": "又無犯者，廣如前說。",
    "T23n1443_020:1017b08_0": "「諸大德！",
    "T23n1443_020:1017b08_1": "我已說十一波羅底提舍尼法。",
    "T23n1443_020:1017b08_2": "今問諸大德！",
    "T23n1443_020:1017b09_3": "是中清淨不？」",
    "T23n1443_020:1017b09_4": "(如是三說)「諸大德！",
    "T23n1443_020:1017b09_5": "是中清淨，默然故，我今如是持。」",
    "T23n1443_020:1017b10_6": "(第四部了)第五部眾學法「諸大德！",
    "T23n1443_020:1017b12_7": "此眾學法，半月半月戒經中說。」",
    "T23n1443_020:1017b13_0": "總攝頌曰：　衣食形齊整、　　俗舍善容儀、　護鉢除病人、　　洟唾過人樹。",
    "T23n1443_020:1017b16_0": "爾時世尊為諸苾芻，制眾多學法，著衣噉食等所有軌儀，諸苾芻尼皆須依學。",
    "T23n1443_020:1017b17_1": "時諸苾芻尼，雖聞教已未能依法，著衣太高。",
    "T23n1443_020:1017b18_2": "淨信婆羅門等見不齊整，便生譏誚，作如是語：「此諸苾芻尼衣不齊整，同無恥人。」",
    "T23n1443_020:1017b20_3": "諸苾芻尼聞已白苾芻，苾芻白佛。",
    "T23n1443_020:1017b21_4": "佛言：「不應太高著衣應當學。」",
    "T23n1443_020:1017b22_0": "即著衣太下，俗復譏嫌，佛言：「不應太下著衣如新嫁婦女，應當學。」",
    "T23n1443_020:1017b23_1": "或時當前長垂猶如象鼻，或時腰邊細襵如多羅葉。",
    "T23n1443_020:1017b24_2": "諸俗譏嫌，佛言：「不應爾。」",
    "T23n1443_020:1017b25_3": "或時撮聚一角反擪腰邊，猶如蛇頭，佛言：「不應爾。」",
    "T23n1443_020:1017b26_4": "或時捉其上角團內腰邊，猶如豆團，佛言：「不應如是著衣，應當學。」",
    "T23n1443_020:1017b29_0": "緣處同前。",
    "T23n1443_020:1017b29_1": "時吐羅難陀苾芻尼，著衣露腹事同婬女。",
    "T23n1443_020:1017c01_2": "諸苾芻尼見共為譏嫌，告言：「聖者！",
    "T23n1443_020:1017c01_3": "如是著衣應為淨法。」",
    "T23n1443_020:1017c02_4": "吐羅尼曰：「我曾見諸宮內女人如是著衣。」",
    "T23n1443_020:1017c03_5": "尼白苾芻，苾芻白佛。",
    "T23n1443_020:1017c03_6": "佛言：「諸苾芻尼不應著衣露腹，應當學。」",
    "T23n1443_020:1017c05_0": "時諸苾芻尼，或時高視、或復高聲入白衣舍，諸俗譏嫌，佛言：「不應高視入白衣舍，應當學。",
    "T23n1443_020:1017c07_0": "齊整著五衣，應當學。」",
    "T23n1443_020:1017c08_0": "緣處同前。",
    "T23n1443_020:1017c08_1": "時十二眾苾芻尼，於婆羅門長者家乞食，顧視四方不為庠序，諸根掉動不觀前行，入他舍時見諸端正男子，欲心熾盛不淨流下，乞得不得速便出外。",
    "T23n1443_020:1017c11_2": "俗眾見已譏嫌：「禿沙門女實非淨行詐言淨行。」",
    "T23n1443_020:1017c12_3": "尼白苾芻，苾芻白佛。",
    "T23n1443_020:1017c13_4": "佛言：「苾芻尼若月期將至，不應往他舍，應當學。」",
    "T23n1443_020:1017c15_0": "時十二眾苾芻尼，覆頭、偏抄衣、雙抄衣、叉腰、拊肩入白衣舍，同無恥人及新嫁女。",
    "T23n1443_020:1017c16_1": "諸苾芻尼聞見譏嫌，問言：「諸具壽！",
    "T23n1443_020:1017c17_2": "豈合如此？」",
    "T23n1443_020:1017c17_3": "彼便答言：「諸耽色男女皆如是作，然我等不知欲求相學。」",
    "T23n1443_020:1017c19_4": "白佛，佛言：「不覆頭、不偏抄衣、不雙抄衣、不叉腰、不拊肩入白衣舍，應當學。」",
    "T23n1443_020:1017c20_5": "時十二眾苾芻尼，蹲行、足指行、跳行、仄足行、努身行，乃至諸人譏嫌，彼答同前。",
    "T23n1443_020:1017c22_6": "佛言：「不蹲行、不足指行、不跳行、不仄足行、不努身行入白衣舍，應當學。」",
    "T23n1443_020:1017c25_0": "時十二眾苾芻尼，搖身、掉臂、搖頭、排肩、連手入白衣舍。",
    "T23n1443_020:1017c26_1": "諸人見譏亦同前說。",
    "T23n1443_020:1017c26_2": "佛言：「不搖身、不掉臂、不搖頭、不排肩、不連手入白衣舍，應當學。」",
    "T23n1443_020:1017c29_0": "時鄔波難陀，於小食時著衣持鉢，入室羅筏城乞食。",
    "T23n1443_020:1018a01_1": "時有婆羅門性樂清淨，家有床座，鄔波難陀入坐床上。",
    "T23n1443_020:1018a02_2": "婆羅門見譏嫌，佛言：「在白衣舍，未請坐不應坐，應當學。」",
    "T23n1443_020:1018a04_0": "時具壽鄔陀夷有淨信婆羅門，屈請就座而坐，不善觀察輒爾便坐，於其床上有一孩兒遂便壓死。",
    "T23n1443_020:1018a06_1": "佛言：「在白衣舍，不善觀察不應坐，應當學。」",
    "T23n1443_020:1018a08_0": "爾時世尊與聲聞眾，受淨飯大王宮中供養。",
    "T23n1443_020:1018a09_0": "時具壽鄔陀夷不善歛身，令瞿卑夫人怪其非法。",
    "T23n1443_020:1018a10_1": "後於異時獨至宮中，夫人令坐朽床，放身而坐，床破倒地因致譏醜，廣說乃至佛言：「苾芻尼，若於俗家坐時，不應放身而坐，可善觀察，應當學。」",
    "T23n1443_020:1018a14_0": "或於俗舍壘足而坐、或重內外踝而坐、或急歛足、或長舒足、或露身坐，諸俗譏嫌，佛言：「不應如是，當制學處。",
    "T23n1443_020:1018a16_1": "在白衣舍不壘足、不重內踝、不重外踝、不急歛足、不長舒足、不露身，應當學。」",
    "T23n1443_020:1018a18_2": "時有施主，請佛又僧尼就舍而食。",
    "T23n1443_020:1018a18_3": "其行食者，不善用心摋放美團。",
    "T23n1443_020:1018a19_4": "苾芻尼於鉢不恭敬護，遂多損破，佛言：「恭敬受食，應當學。」",
    "T23n1443_020:1018a21_0": "時十二眾苾芻尼，入菩提長者舍乞食。",
    "T23n1443_020:1018a21_1": "長者與食滿鉢受飯，復受羹臛，鉢便溢滿流出污地，因生譏恥。",
    "T23n1443_020:1018a23_2": "以事白佛，佛制學處應如是說：「不得滿鉢受飯，更安羹菜令食流溢，於鉢緣邊應留屈指，用意受食，應當學。」",
    "T23n1443_020:1018a26_0": "或食未至預申其鉢，如乞索人現饕餮相，因生譏恥，佛言：「為制學處，應如是說：行食未至勿預舒鉢，應當學。",
    "T23n1443_020:1018a29_0": "「不安鉢在食上，應當學。」",
    "T23n1443_020:1018b01_0": "或復食時現憍慢相，猶如小兒及諸婬女。",
    "T23n1443_020:1018b01_1": "佛言：「不應如是憍慢而食，應恭敬食，應當學。」",
    "T23n1443_020:1018b03_0": "或復食時極小、入口極大、入口如貧乞人。",
    "T23n1443_020:1018b03_1": "佛言：「不應如是，不極小摶、不極大摶，圓整而食，應當學。」",
    "T23n1443_020:1018b06_0": "時有施主，請佛及僧就舍而食。",
    "T23n1443_020:1018b06_1": "時鄔波難陀苾芻與摩訶羅苾芻隣次而坐。",
    "T23n1443_020:1018b07_2": "時摩訶羅大開其口向上而望，時鄔波難陀便以土塊遙擲口中，報言：「且食此物。」",
    "T23n1443_020:1018b09_3": "佛言：「不應如是預張其口，若食未至不張口待，應當學。」",
    "T23n1443_020:1018b11_0": "時十二眾苾芻尼，含食言語，諸俗譏嫌。",
    "T23n1443_020:1018b11_1": "佛言：「不應如是。",
    "T23n1443_020:1018b13_0": "不含食語，應當學。」",
    "T23n1443_020:1018b14_0": "或復至施主家，見羹菜少恐不充足，先請得羹，以飯蓋覆更望多得。",
    "T23n1443_020:1018b15_1": "諸俗譏嫌。",
    "T23n1443_020:1018b15_2": "佛言：「不應如是，不得以飯覆羹菜、不將羹菜覆飯更望多得，應當學。」",
    "T23n1443_020:1018b18_0": "時有施主請苾芻食。",
    "T23n1443_020:1018b18_1": "其食過甜，十二眾即便彈舌相告：「謂食大醋，或復過醋。」",
    "T23n1443_020:1018b19_2": "十二眾即便[口*專][口*集]相告，謂食大甜。",
    "T23n1443_020:1018b20_3": "或有施主，請二眾僧伽食，其食過熱，十二眾即便呵氣，相告云：「食大冷。」",
    "T23n1443_020:1018b22_4": "呵熱方食。",
    "T23n1443_020:1018b22_5": "或其食過冷，十二眾即便吹氣，相告云：「食大熱。」",
    "T23n1443_020:1018b23_6": "吹氣方食。",
    "T23n1443_020:1018b23_7": "此等皆是倒說其事故惱施主，佛言：「不應爾，應制學處：不彈舌食、不[口*專][口*集]食、不呵氣食、不吹氣食，應當學。」",
    "T23n1443_020:1018b26_0": "或時六眾受請食時，以手爬散飯食，猶如鷄鳥，或云：「食惡。」",
    "T23n1443_020:1018b27_1": "共相毀訾，或復以食填頰細細取食、或復食時齧半留半、或復舒舌舐掠脣口。",
    "T23n1443_020:1018b29_2": "佛言：「應制學處：不手散食、不毀訾食、不填頰食、不齧半食、不舒舌食，應當學。」",
    "T23n1443_020:1018c02_0": "時有露形外道鄔波索迦，近生敬信歸佛法僧，遂請佛就舍而食，行諸飲食及以麨團薄餅蘿菔。",
    "T23n1443_020:1018c04_1": "是時六眾欲譏施主，便以麨團作窣覩波像，上安蘿菔覆以薄餅，遂相告曰：「此是惡趣中露形外道脯刺拏塔。」",
    "T23n1443_020:1018c06_2": "漸取食之，蘿菔便倒，更相告曰：「此是露形外道作窣覩波，今便崩倒。」",
    "T23n1443_020:1018c08_3": "施主見已息歸敬心。",
    "T23n1443_020:1018c08_4": "佛言：「應制學處，不作窣覩波形食，應當學。」",
    "T23n1443_020:1018c10_0": "或時六眾受他請食，其美好者有餘著手中，即便以舌重舐其手，鉢亦如是；或是振手、或復振鉢，謂以鉢水振灑餘人，污彼衣服，見他好衣生嫉妬故。",
    "T23n1443_020:1018c13_1": "佛言：「如是等皆不應作，應當學。」",
    "T23n1443_020:1018c15_0": "時有施主飯食眾僧，報言：「聖者！",
    "T23n1443_020:1018c15_1": "多有好食，莫多請麨。」",
    "T23n1443_020:1018c16_2": "六眾不信便多受麨，後見好食欲棄其麨，比座有一摩訶羅苾芻，四顧而望。",
    "T23n1443_020:1018c17_3": "于時六眾苾芻便持麨團置彼鉢內，遂令溢滿不暇受餘。",
    "T23n1443_020:1018c19_4": "佛言：「常看鉢食，應當學。」",
    "T23n1443_020:1018c20_0": "時有苾芻食時鉢滿，六眾傍觀共生輕慢，云：「此摩訶羅能噉食。」",
    "T23n1443_020:1018c21_1": "佛言：「不輕慢心觀比坐鉢中食，應當學。」",
    "T23n1443_020:1018c23_0": "時六眾苾芻，以不淨手捉淨水瓶，遂令諸蠅競來附近，招致譏醜。",
    "T23n1443_020:1018c24_1": "佛言：「不以污手捉淨水瓶，應當學。」",
    "T23n1443_020:1018c26_0": "時苾芻尼在江猪山，於菩提長者高樓上食，以洗鉢水棄在好地，施主生嫌。",
    "T23n1443_020:1018c27_1": "佛言：「應制學處，在白衣舍不棄洗鉢水，除問主人，應當學。」",
    "T23n1443_020:1018c29_0": "緣在室羅伐城。",
    "T23n1443_020:1018c29_1": "時有婆羅門孩兒遇病，有鄔波索迦是彼知識，來告之曰：「孩子若病，宜往僧處從諸苾芻乞鉢中水，令其洗沐必得平善。」",
    "T23n1443_020:1019a03_2": "時婆羅門即往求水，見鄔波難陀從乞鉢水。",
    "T23n1443_020:1019a04_3": "鄔波難陀便以殘麨餅，內置鉢水中而授與彼。",
    "T23n1443_020:1019a05_4": "彼見雜水起穢惡心，作如是語：「我兒寧死，誰能用此鄙惡之物而洗浴耶？」",
    "T23n1443_020:1019a06_5": "以事白佛，佛言：「不應以此穢水持施於人，若人來乞鉢水時，應淨洗鉢置清淨水，誦經中要頌阿利沙伽他，呪之三遍授與彼人，或洗或飲能除萬病。」",
    "T23n1443_020:1019a10_6": "(阿利沙伽他者，謂是佛所說，頌出聖教中。",
    "T23n1443_020:1019a10_7": "若讀誦時有大威力，但是餘處令誦伽他者，皆此類也。",
    "T23n1443_020:1019a10_8": "即如河池、井處、洗浴飲水之時、或暫於樹下偃息取涼而去、或止客舍、或入神堂蹈曼茶羅、踐佛塔影、或時己影障弊尊容、或大眾散時、或入城聚落、或晨朝日暮禮拜尊儀、或每日食罷時、或灑掃塔廟，諸如此事，其類寔繫，皆須口誦伽他，奉行獲福。",
    "T23n1443_020:1019a13_9": "若故心違慢，感得惡作之罪。",
    "T23n1443_020:1019a13_10": "但以東川法眾，此先不行故，因注言知聖教之有，在其伽他者，即如頌曰：「世間五欲樂，　　或復諸天樂；　　若比愛盡樂，　　千分不及一。",
    "T23n1443_020:1019a15_11": "　　由集能生苦，　　因苦復生集；　八聖道能超，　　至妙涅盤處。",
    "T23n1443_020:1019a16_12": "　　所為布施者，　　必獲其義利；　　若為樂故施，　　後必得安樂。」",
    "T23n1443_020:1019a16_13": ")佛言：「不得以殘食置鉢水中，應當學。」",
    "T23n1443_020:1019a17_14": "時有苾芻，安鉢地上，下無儭替，招致譏醜，令疾損壞。",
    "T23n1443_020:1019a19_0": "佛言：「應制學處，地上無替不應安鉢，應當學。」",
    "T23n1443_020:1019a20_0": "時有尼立洗鉢，失手墮地打破其鉢。",
    "T23n1443_020:1019a20_1": "佛言：「不得立洗鉢，應當學。」",
    "T23n1443_020:1019a22_0": "時有尼於危險崖岸置鉢，佛言：「不應爾，不於危險岸處置鉢，應當學。」",
    "T23n1443_020:1019a24_0": "河水急流逆以鉢[戀-心+廾]遂令鉢破，佛言：「不應爾，不得逆流酌水，應當學。」",
    "T23n1443_020:1019a26_0": "十二眾尼，前人坐、自己立，為其說法。",
    "T23n1443_020:1019a26_1": "時有敬信三寶婆羅門居士等譏訶。",
    "T23n1443_020:1019a27_2": "佛言：「不應爾，人坐己立不為說法，應當學。」",
    "T23n1443_020:1019a29_0": "時有病人不能久立聽法，佛言：「若是病人坐臥高下，於道非道及以車乘，著靴覆頭、冠花瓔珞，持蓋刀仗并著甲冑等。",
    "T23n1443_020:1019b02_1": "若是病者，隨何威儀為說無犯。",
    "T23n1443_020:1019b03_2": "非病不合。",
    "T23n1443_020:1019b03_3": "為制學處當如是說：人坐、己立，不得為說法，除病，應當學。",
    "T23n1443_020:1019b05_0": "「人臥、己坐，不得為說法，除病，應當學。",
    "T23n1443_020:1019b05_1": "「人在高座、己在下座，不得為說法，除病，應當學。",
    "T23n1443_020:1019b07_0": "「人在前行、己在後行，不得為說法，除病，應當學。",
    "T23n1443_020:1019b09_0": "「人在道、己在非道，不得為說法，除病，應當學。",
    "T23n1443_020:1019b10_0": "「不為覆頭者、不為偏抄衣、不為雙抄衣、不為叉腰者、不為拊肩者說法，除病，應當學。",
    "T23n1443_020:1019b12_0": "「不為乘象者、不為乘馬、不為乘輿、不為乘車者說法，除病，應當學。",
    "T23n1443_020:1019b14_0": "「不為著屐靴鞋及履屨者說法，除病，應當學。",
    "T23n1443_020:1019b15_0": "「不為戴帽著冠及作佛頂髻，或纏頭或冠花者說法，除病，應當學。",
    "T23n1443_020:1019b17_0": "「不為持蓋者說法，除病，應當學。」",
    "T23n1443_020:1019b18_0": "緣在劫比羅城。",
    "T23n1443_020:1019b18_1": "時吐羅難陀立大小便，諸俗人見共作譏嫌。",
    "T23n1443_020:1019b19_2": "佛言：「不應爾，不立大小便，除病，應當學。」",
    "T23n1443_020:1019b21_0": "時吐羅尼持己故衣，令浣衣人洗。",
    "T23n1443_020:1019b21_1": "彼不肯洗，便起瞋心，於彼洗衣水中故放不淨。",
    "T23n1443_020:1019b22_2": "佛言：「不應爾，不得水中大小便洟唾，除病，應當學。」",
    "T23n1443_020:1019b24_0": "緣在室羅伐城。",
    "T23n1443_020:1019b24_1": "時有施主請僧受食，時看寺人怪其遲晚恐日時過，遂上高樹望彼歸來。",
    "T23n1443_020:1019b26_0": "時有俗旅見而譏笑：「沙門釋子昇上高樹，與俗何殊？」",
    "T23n1443_020:1019b27_1": "佛言：「不應爾，不上過人樹。」",
    "T23n1443_020:1019b27_2": "時有苾芻尼，為繫染繩不敢昇樹，復有虎狼難至亦不敢昇，因被殘害，佛言：「不得上過人樹，除為難緣，應當學。」",
    "T23n1443_020:1019c02_0": "七滅諍法",
    "T23n1443_020:1019c03_0": "攝頌曰：　現前并憶念、　　不癡與求罪、　多人語自言、　　草掩除眾諍。",
    "T23n1443_020:1019c06_0": "佛告諸苾芻尼：「有七滅諍法，應當修學。",
    "T23n1443_020:1019c07_0": "「應與現前毘奈耶，　　當與現前毘奈耶。",
    "T23n1443_020:1019c08_0": "　應與憶念毘奈耶，　　當與憶念毘奈耶。",
    "T23n1443_020:1019c09_0": "　應與不癡毘奈耶，　　當與不癡毘奈耶。",
    "T23n1443_020:1019c10_0": "　應與求罪自性毘奈耶，　當與求罪自性毘奈耶。",
    "T23n1443_020:1019c12_0": "　應與多人語毘奈耶，　　當與多人語毘奈耶。",
    "T23n1443_020:1019c13_0": "　應與自言毘奈耶，　　當與自言毘奈耶。",
    "T23n1443_020:1019c14_0": "　應與草掩毘奈耶，　　當與草掩毘奈耶。」",
    "T23n1443_020:1019c15_0": "若有諍事起，當以此七法，順大師教，如法如律而殄滅之。",
    "T23n1443_020:1019c17_0": "「忍是勤中上，　　能得涅槃處；　出家惱他人，　　不名沙門尼。」",
    "T23n1443_020:1019c19_0": "此是毘鉢尸如來等正覺說是戒經。",
    "T23n1443_020:1019c20_0": "「明眼避險途，　　能至安隱處；　智者於生界，　　能遠離諸惡。」",
    "T23n1443_020:1019c22_0": "此是尸棄如來等正覺說是戒經。",
    "T23n1443_020:1019c23_0": "「不毀亦不害，　　善護於戒經；　飲食知止足，　　受用下臥具；　勤修增上定，　　此是諸佛教。」",
    "T23n1443_020:1019c26_0": "此是毘舍浮如來等正覺說是戒經。",
    "T23n1443_020:1019c27_0": "「譬如蜂採花，　　不壞色與香；　但取其味去，　　尼入聚落然。」",
    "T23n1443_020:1019c29_0": "此是俱留孫如來等正覺說是戒經。",
    "T23n1443_020:1020a01_0": "「不違逆他人，　　不觀作不作；　但自觀身行，　　若正若不正。」",
    "T23n1443_020:1020a03_0": "此是羯諾迦如來等正覺說是戒經。",
    "T23n1443_020:1020a04_0": "「勿著於定心，　　勤修寂靜處；　能救者無憂，　　常令念不失；　若人能惠施，　　福增怨自息；　修善除眾惡，　　惑盡至涅槃。」",
    "T23n1443_020:1020a08_0": "此是迦攝波如來等正覺說是戒經。",
    "T23n1443_020:1020a09_0": "「一切惡莫作，　　一切善應修；　遍調於自心，　　是則諸佛教。",
    "T23n1443_020:1020a11_0": "　護身為善哉，　　能護語亦善；　護意為善哉，　　盡護最為善。",
    "T23n1443_020:1020a13_0": "　尼若護一切，　　能解脫眾苦；　善護於口言，　　亦善護於意。",
    "T23n1443_020:1020a15_0": "　身不作諸惡，　　常淨三種業；　是則能隨順，　　大仙所行道。」",
    "T23n1443_020:1020a17_0": "此是釋迦如來等正覺說是戒經。",
    "T23n1443_020:1020a18_0": "　毘鉢尸式棄，　　毘舍俱留孫，　羯諾迦牟尼，　　迦葉釋迦尊，　如是天中天，　　無上調御者。",
    "T23n1443_020:1020a21_0": "　七佛皆雄猛，　　能救護世間，　具足大名稱，　　咸說此戒法。",
    "T23n1443_020:1020a23_0": "　諸佛及弟子，　　咸共尊敬戒，　恭敬戒經故，　　獲得無上果。",
    "T23n1443_020:1020a25_0": "　汝當求出離，　　於佛教勤修，　降伏生死軍，　　如象摧草舍。",
    "T23n1443_020:1020a27_0": "　於此法律中，　　常為不放逸，　能竭煩惱海，　　當盡苦邊際。",
    "T23n1443_020:1020a29_0": "　所為說戒經，　　廣釋戒要義，　當共尊敬戒，　　如犛牛愛尾。",
    "T23n1443_020:1020b02_0": "　我已說戒經，　　眾僧長淨竟，　福利諸有情，　　皆共成佛道。",
    "T23n1443_020:1020b04_0": "根本說一切有部苾芻尼毘奈耶卷第二十此卷十九張，第二十行：污手捉淨水之下，丹本有「瓶應當學。」",
    "T23n1443_020:1020b06_1": "(乃至)佛言：「不等。」",
    "T23n1443_020:1020b06_2": "凡五十九行文，國本、宋本並無者食撿，若無彼文則文義斷絕。",
    "T23n1443_020:1020b08_3": "又違前略攝頌云：「俗舍善容儀、護鉢除病人。」",
    "T23n1443_020:1020b09_4": "之言，遂令眾學闕二十餘法，故今依丹足之。"
}