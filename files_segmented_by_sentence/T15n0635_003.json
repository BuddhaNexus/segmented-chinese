{
    "T15n0635_003:0498c13_0": "佛說弘道廣顯三昧經卷第三",
    "T15n0635_003:0498c15_0": "西晉月氏三藏竺法護譯",
    "T15n0635_003:0498c16_0": "信值法品第六",
    "T15n0635_003:0498c17_0": "爾時阿耨達龍王心甚悅豫，又及龍王五百太子宿發無上正真道意，聞佛說是，尋即皆得柔順法忍，忻心無量各樂供養，輒為如來施飾寶蓋，進上世尊！",
    "T15n0635_003:0498c20_1": "同時白佛言：「聖師如來、至真、正覺！",
    "T15n0635_003:0498c21_2": "為吾等故出現生世。",
    "T15n0635_003:0498c21_3": "何則然者？",
    "T15n0635_003:0498c21_4": "令吾等聞普信道品。",
    "T15n0635_003:0498c22_5": "得聞是已，意而無惓不有懈退，亦無驚恐，聞以加重專心習行，樂聽無厭如是像法也。",
    "T15n0635_003:0498c24_6": "又惟，如來！",
    "T15n0635_003:0498c24_7": "解說菩薩云何得值諸佛世尊？」",
    "T15n0635_003:0498c25_8": "如來告曰：「諸賢者等勤念受聽，吾當廣說。」",
    "T15n0635_003:0498c26_9": "諸太子言：「唯思樂聞，彼諸上士受世尊教。」",
    "T15n0635_003:0498c27_10": "如來告曰：「樹信賢者興值有佛。",
    "T15n0635_003:0498c28_0": "何謂為信？",
    "T15n0635_003:0498c28_1": "信謂：正士修諸明法，奉之為先。",
    "T15n0635_003:0498c28_2": "何謂明法？",
    "T15n0635_003:0498c29_3": "曰：依行應不離德本，習求樂賢慕隨聖眾，勤心樹信志無勞疲，思僥聞法拔棄陰、蓋，順習於道，得法利養以施周慧，戒與不戒濟接等與，在諸恚怒而常有悅，勤樂普智心無懈退，信佛不休、未曾亂法、悅心聖眾，志道難動喜樂正真，而離貢高於眾自卑，常有等心諸處無著，終捨身命不造惡行，修立質信言行相應，等過於著心無垢穢，身口意行順隨聖化，明了諸事得為清淨，知足無貪所行應淨，曉入智幻習求慧根，依順七財修念誠信，根、力以備而行正見，所受師友謙恪禮敬，安足易養數詣法會，心無退厭有患生死，示無為德勤心精進，求昇普智以弘道化，於如來法志樂出家，修諸無數梵清淨行，造立慈悲救彼眾生。",
    "T15n0635_003:0499a14_4": "志存反復，其有報恩及不報者，等接護之心無適莫。",
    "T15n0635_003:0499a15_5": "不自念利常悅彼恭，忍調之行以悉備足，目見無惡不背說人，內性以寂、志於閑居、心常樂靜，專念習法而無諍訟，等己彼過。",
    "T15n0635_003:0499a18_6": "求備戒具，集合定行，勤謹於道，斯謂賢者行應俗信。",
    "T15n0635_003:0499a19_7": "樹信如是，此謂興值佛世者也。",
    "T15n0635_003:0499a20_8": "「又賢者等！",
    "T15n0635_003:0499a20_9": "其於世俗造信無忘，是謂興信值佛世也。",
    "T15n0635_003:0499a21_10": "又賢者等！",
    "T15n0635_003:0499a21_11": "何謂俗信？",
    "T15n0635_003:0499a22_12": "其有信者：信諸法空以離妄見、信知諸法以為無想而離念應、信知諸法悉皆無願不有去來；信知諸法無識無念，靜身口意寂無有識；信知諸法以為離欲，無我、人、壽命；信知諸法信知本無去來自然；信知諸法真際無跡如本無跡；信知諸法已皆自然等若空跡；信知諸法而依法性；信知諸法等過三世；信知諸法欲處邪見而皆悉盡，信法無著以離本癡本無清淨；信知諸法心常清淨，亦不興起客欲之垢；信知諸法無所觀見；信諸法護等斷眾行，信法無我以過喜怒；信諸法無心無形像而不可獲；信諸法偽如握空拳誘調小兒；信法無欺不有上下無所捨置；信諸法虛若芭蕉樹；信法自由如常寂靜；信法無審不住三處；信法永無不有所生；信法若空以等無數；信知諸法若如泥洹常自寂靜。",
    "T15n0635_003:0499b08_13": "如是，賢者！",
    "T15n0635_003:0499b09_14": "其於世俗興起是信，斯謂造信而值佛法。",
    "T15n0635_003:0499b10_15": "「又復賢者！",
    "T15n0635_003:0499b10_16": "其有信值佛法名者，此則名曰諸法都無起之謂也。",
    "T15n0635_003:0499b11_17": "所以者何？",
    "T15n0635_003:0499b11_18": "不色生故、不色無生，化轉之習，不痛、想、行、識，已無識起，不以眼、耳、鼻、舌、身、意，無起轉習。",
    "T15n0635_003:0499b13_19": "不身起轉、不癡有無、不生老死，有無起故。",
    "T15n0635_003:0499b14_20": "如值佛世，不起有生亦不起滅；又復無起習於無滅，不以正意無志意習而值佛世。",
    "T15n0635_003:0499b16_21": "總要言之，亦不以三十七道品法起無起習；亦不以道無生之習，不以起慧，亦不滅慧，不慧無慧，無二之習，如值佛世。」",
    "T15n0635_003:0499b19_22": "當說值信佛品世時，無熱龍王五百太子皆悉逮得柔順法忍。",
    "T15n0635_003:0499b20_23": "於是世尊復說頌曰：「興信值佛世，　　而習於不生；　其無向信者，　　斯不值佛世。",
    "T15n0635_003:0499b24_0": "　修信謂最上，　　從致清淨法；　行質有報應，　　不違厥所修。",
    "T15n0635_003:0499b26_0": "　信習諸賢聖，　　勤隨常禮敬；　心不有懈退，　　此信之所行。",
    "T15n0635_003:0499b28_0": "　勤行聽法說，　　陰、蓋不能動；　從信得致道，　　行逮於柔順。",
    "T15n0635_003:0499c01_0": "　以法所得財，　　轉惠普周濟；　護戒與毀戒，　　行信而等施。",
    "T15n0635_003:0499c03_0": "　能悅諸恚怒，　　道心不懈惓；　勤求大乘法，　　有信悅向眾。",
    "T15n0635_003:0499c05_0": "　永離大貢高，　　志常自卑下；　所在無所著，　　立信相如是！",
    "T15n0635_003:0499c07_0": "　志信不惜身，　　終不造惡行；　守善無妄語，　　言行常相應。",
    "T15n0635_003:0499c09_0": "　悅信以過界，　　樂行於無心；　身口意清淨，　　習隨聖所護。",
    "T15n0635_003:0499c11_0": "　有信行內淨，　　常為慧所將；　知身之要本，　　求問宣所聞。",
    "T15n0635_003:0499c13_0": "　等念於七財，　　得力、根以足；　長離眾邪見，　　志常習等行。",
    "T15n0635_003:0499c15_0": "　禮恪有悅心，　　敬事如其師；　心宿善虔恭，　　知足無所遺。",
    "T15n0635_003:0499c17_0": "　其心常無念，　　所志唯道法；　有厭生死者，　　引示無為德。",
    "T15n0635_003:0499c19_0": "　脫之所當行，　　唯常求悅心；　速離於是世，　　修梵行無惓。",
    "T15n0635_003:0499c21_0": "　懷受諸眾生，　　救彼無利望；　當報所受恩，　　悅信當勤求。",
    "T15n0635_003:0499c23_0": "　己利不以悅，　　亦不嫉彼供；　仁忍而悉備，　　無諂調質直。",
    "T15n0635_003:0499c25_0": "　行信目所見，　　不背說人短；　根寂性安敏，　　志悅樂閑居。",
    "T15n0635_003:0499c27_0": "　其心無憒閙，　　自勵備恩行；　先順不有諍，　　內省剋己過。",
    "T15n0635_003:0499c29_0": "　勤求具戒行，　　專習於定道；　悅信慕樂行，　　信者相如是！",
    "T15n0635_003:0500a02_0": "　其過欲信者，　　彼行而解此；　興法不有諍，　　深妙佛所說。",
    "T15n0635_003:0500a04_0": "　誠信信於空，　　彼都無眾見；　諸法無有想，　　不意離眾念。",
    "T15n0635_003:0500a06_0": "　當除斷諸念，　　覺了去來事；　法求無著作，　　不有於身心。",
    "T15n0635_003:0500a08_0": "　信為無欲法，　　離我、人、壽命；　信者解無本，　　得至不二處。",
    "T15n0635_003:0500a10_0": "　其本無有積，　　體無若虛空；　諸法信亦然，　　便與法性同。",
    "T15n0635_003:0500a12_0": "　等過於三世，　　諸法無有漏；　欲處及與貪，　　樂信無受見。",
    "T15n0635_003:0500a14_0": "　諸法不有著，　　其本明清淨；　客欲無能蔽，　　不處心有住。",
    "T15n0635_003:0500a16_0": "　諸法不可見，　　因緣而無起；　常觀於高行，　　不受所住短。",
    "T15n0635_003:0500a18_0": "　無合不有離，　　脫者無合同；　信悅於空法，　　愚之所可惑。",
    "T15n0635_003:0500a20_0": "　湛泊意無起，　　欺偽如芭蕉；　口言而自然，　　無去亦不有。",
    "T15n0635_003:0500a22_0": "　諸法無所有，　　所見皆不要；　其法若虛空，　　等緣無有數。",
    "T15n0635_003:0500a24_0": "　諸法如泥洹，　　本無不可見；　信悅而行此，　　解了身虛空。",
    "T15n0635_003:0500a26_0": "　其有如是信，　　菩薩及凡人；　彼則值奉佛，　　所處無有惡。",
    "T15n0635_003:0500a28_0": "　不以造色行，　　得應值佛世；　無色不有處，　　不來亦不去。",
    "T15n0635_003:0500b01_0": "　於色無有生，　　不滅亦無住；　當來無所至，　　值佛廣演說。",
    "T15n0635_003:0500b03_0": "　五陰亦如是，　　化習轉無生；　值佛當敢說，　　慧達諸菩薩！",
    "T15n0635_003:0500b05_0": "　其身及諸情，　　亦習以無生；　佛興以無生，　　常救諸墮生。",
    "T15n0635_003:0500b07_0": "　癡本無有生，　　生死亦如斯！",
    "T15n0635_003:0500b08_0": "　是緣如本無，　　從法而有佛！",
    "T15n0635_003:0500b09_0": "　無起不有生，　　不滅無有住；　是以知無處，　　處亦不可見。",
    "T15n0635_003:0500b11_0": "　斯亦不自生，　　與佛而博演；　無志不有住，　　是亦佛所轉。",
    "T15n0635_003:0500b13_0": "　諸種亦如是，　　佛種順如法；　斯類亦起無，　　如佛而等與。",
    "T15n0635_003:0500b15_0": "　其行如是者，　　佛興為若此；　悅信斯大處，　　其限不可量。」",
    "T15n0635_003:0500b17_0": "轉法輪品第七",
    "T15n0635_003:0500b18_0": "爾時世尊告太子等：「又諸賢者！",
    "T15n0635_003:0500b18_1": "何謂菩薩得轉法輪？",
    "T15n0635_003:0500b19_2": "其有布露如是像法樂說句義，受持不忘修而行之，諸有不發大悲意者，為興普智隨順眾願，而為說之廣宣布示，志不有惓忽棄利養，勸念順時受持護行，斯謂菩薩應轉法輪。",
    "T15n0635_003:0500b23_3": "「又若如來所轉法輪，而其法輪，行像入德當粗剖說。",
    "T15n0635_003:0500b24_4": "不以起法亦不滅法，不以凡夫下劣行法，亦復不以賢聖法故而轉法輪。",
    "T15n0635_003:0500b26_0": "又其法輪，不中斷絕等斷善惡，彼以是故為無斷輪。",
    "T15n0635_003:0500b27_1": "又其法輪因緣之起，不起無起而有其轉，以斯之故為無起輪。",
    "T15n0635_003:0500b28_2": "又其法輪，不以眼色、耳聲、鼻香、舌味、身更、心法諸情轉隨有轉，以此之故彼無二輪，若有二者則非法輪。",
    "T15n0635_003:0500c01_3": "又其法輪，亦不過去、當來、現在所著而轉，是無著輪。",
    "T15n0635_003:0500c03_4": "又其法輪，不我見轉，非人、命壽所住而轉，是為空輪。",
    "T15n0635_003:0500c04_5": "又其法輪，不識行想滅念之轉，是無想輪。",
    "T15n0635_003:0500c05_6": "又其法輪，不於欲界形無形界所望而轉，是無願輪。",
    "T15n0635_003:0500c06_7": "又其法輪，不計眾生有異而轉，不處二法，是凡人法、是聖戒法，是聲聞法、是緣覺法、是菩薩法、是為佛法，彼以是故為無異輪。",
    "T15n0635_003:0500c09_8": "又其法輪，不以有住法輪而轉，以斯之故為無住輪也。",
    "T15n0635_003:0500c10_9": "「法輪名乎，諸賢者等！",
    "T15n0635_003:0500c11_10": "真諦正輪，常無毀故；要義之輪，等三世故；無處之輪，諸習見處以等過故；寂寞靜輪，身心無著不可見轉意識離故；無樔之輪，五道不處；審諦之輪，無諦現故；行信之輪，等化眾生用無欺故；不可盡輪，字無字故；法性之輪，以其諸法依法性故；本積諦輪，本無積故；本無之輪，如本無故；無所造輪，無念漏故；無數之輪，導至聖故；如空之輪，明見內故；無想之輪，無外念故；無願之輪，無內外故；不可得輪，修過度故。",
    "T15n0635_003:0500c20_11": "「又諸賢者！",
    "T15n0635_003:0500c20_12": "其如來者，以此法輪轉之眾生諸意行也，其轉不轉，彼不可得，法無所捨。」",
    "T15n0635_003:0500c22_13": "於時世尊！",
    "T15n0635_003:0500c22_14": "說是轉法輪品之時，天、龍、鬼、人及諸種神欣心踊躍，顯光讚揚如來斯法，皆同聲曰：「善哉世尊！",
    "T15n0635_003:0500c24_15": "甚為難值，如來示說轉此法輪，聞者奉行則應法輪，是法名轉空虛之輪。",
    "T15n0635_003:0500c26_16": "諸已過佛及與當來并諸現在，悉由是法。",
    "T15n0635_003:0500c27_17": "其有信者斯則已度，諸行此法，吾等，世尊！",
    "T15n0635_003:0500c28_18": "代其勸助彼諸眾生，其興是心常欲聞斯法輪品者，聞當發求是道要行，彼亦不久得轉法輪。」",
    "T15n0635_003:0501a01_19": "於是眾中聞是說者，有萬天人皆發無上正真道意，五千菩薩逮得法忍。",
    "T15n0635_003:0501a04_0": "於是世尊告諸賢曰：「又正士等！",
    "T15n0635_003:0501a04_1": "其護正法、受持正法、營護正法，是謂護法。",
    "T15n0635_003:0501a05_2": "所以者何？",
    "T15n0635_003:0501a05_3": "於永無滅。",
    "T15n0635_003:0501a06_4": "應是行者，天及世人終不能當。」",
    "T15n0635_003:0501a06_5": "於時無憂前白佛言：「又唯，世尊！",
    "T15n0635_003:0501a07_6": "若斯正士以如是法而得最覺，於其本無不有惑者；又如是像諸正士等當共擁護，所以護者，令諸正士使其速應於此大乘，彼皆行已得轉法輪，又能與識法之大明。",
    "T15n0635_003:0501a11_7": "是故，世尊！",
    "T15n0635_003:0501a11_8": "以斯等教要法正護使發大乘，以護法師安救敬禮順聽禁戒。」",
    "T15n0635_003:0501a13_9": "是時世尊讚歎無憂龍王子曰：「善哉善哉！",
    "T15n0635_003:0501a14_0": "無憂正士！",
    "T15n0635_003:0501a14_1": "諸發大乘為法師故安救擁護，是謂護法，為諸法師營護正法護持正法。",
    "T15n0635_003:0501a15_2": "「又復無憂！",
    "T15n0635_003:0501a16_3": "護正法者得十功德。",
    "T15n0635_003:0501a16_4": "何謂為十？",
    "T15n0635_003:0501a16_5": "無其自本降下貢高，又行恭敬，亦無諂行，勤思樂法，志慕習法，專意隨法，行觀於法，樂宣說法，樂修行法，隨所志乘順如說之。",
    "T15n0635_003:0501a19_6": "是為十行以護正法。",
    "T15n0635_003:0501a20_7": "「又復無憂！",
    "T15n0635_003:0501a20_8": "有十事行護得正法。",
    "T15n0635_003:0501a21_9": "何謂為十？",
    "T15n0635_003:0501a21_10": "若族姓子及於族姓女！",
    "T15n0635_003:0501a21_11": "所聞法師遙禮其處，思樂得奉，來輒敬愛，供給所欲衣被、飲食，護以諸事，往詣謙敬，順聽所說以宣同學，障其說非，常樂稱歎，使譽流布。",
    "T15n0635_003:0501a25_0": "是為十事得護正法。",
    "T15n0635_003:0501a25_1": "「又復無憂！",
    "T15n0635_003:0501a25_2": "有四施行得護正法。",
    "T15n0635_003:0501a26_3": "何謂為四？",
    "T15n0635_003:0501a26_4": "筆墨素施給與法師；衣被、飲食、床臥、醫藥供養眾所；若從法師聞所說法，以無諂心而讚善之；所聞受持廣為人說。",
    "T15n0635_003:0501a29_5": "是為四施得持正法。",
    "T15n0635_003:0501a29_6": "「又復無憂！",
    "T15n0635_003:0501a29_7": "有四精進得持正法。",
    "T15n0635_003:0501b01_8": "何謂為四？",
    "T15n0635_003:0501b01_9": "求法精進，勤廣說法，敬禮法師，若毀法人正法降之亦以精進。",
    "T15n0635_003:0501b03_0": "是四精進得持正法。」",
    "T15n0635_003:0501b03_1": "時阿耨達五百太子，聞佛說是，悅懌欣喜歡樂無量，同聲言：「如來所說甚善無比，解諸狐疑。」",
    "T15n0635_003:0501b05_2": "各以宮室及其官屬，盡以上佛奉給所應，以敬順心而重言曰：「從今，世尊！",
    "T15n0635_003:0501b07_3": "當勤受化永常無惓，至於如來無為之後，佛之所說是像寶法，當共敬受是經要品，求索通達勸進修行。",
    "T15n0635_003:0501b09_4": "斯則，世尊！",
    "T15n0635_003:0501b09_5": "吾等至願，又若如來無為之後，吾等聖尊在所國邑，當共同心供養舍利，護奉禮敬至於現滅也。」",
    "T15n0635_003:0501b12_0": "於是賢者耆年迦葉謂諸太子：「又賢目等！",
    "T15n0635_003:0501b12_1": "如仁輩言，獨欲全完供養如來神身舍利。",
    "T15n0635_003:0501b13_2": "汝等是言，多斷眾生諸德之本，障蔽明淨翳道至化，使興是言。",
    "T15n0635_003:0501b15_3": "何則然者？",
    "T15n0635_003:0501b15_4": "又若如來本始造願，使留舍利布如芥子，為諸眾生降大悲故，何得全完而獨供養耶？」",
    "T15n0635_003:0501b17_5": "彼正士等即答賢者大迦葉曰：「唯然，迦葉！",
    "T15n0635_003:0501b18_6": "勿以聲聞所有智限而限如來深邃無極明達之慧。",
    "T15n0635_003:0501b19_7": "所以者何？",
    "T15n0635_003:0501b19_8": "若如來者，有普智心一切之見，處以神足感動變化。",
    "T15n0635_003:0501b21_9": "若其興念，能使三千大千世界天、龍、鬼神，各於宮殿普令完全安置舍利，使各念言：『吾獨供養如來舍利，其餘者不。』",
    "T15n0635_003:0501b23_10": "又復迦葉！",
    "T15n0635_003:0501b23_11": "若如世尊無為之後，隨眾生心應置舍利。",
    "T15n0635_003:0501b24_12": "又復迦葉！",
    "T15n0635_003:0501b25_13": "若如來德，至阿迦膩吒天上立置舍利，其如芥子，能普明照一天地內。",
    "T15n0635_003:0501b26_14": "是佛世尊神威變化感動力也。」",
    "T15n0635_003:0501b28_0": "決諸疑難品第八",
    "T15n0635_003:0501b29_0": "爾時賢者須菩提曰：「諸族姓子！",
    "T15n0635_003:0501b29_1": "又如來者為滅度耶？」",
    "T15n0635_003:0501c01_2": "曰：「須菩提！",
    "T15n0635_003:0501c01_3": "於起生處當有其滅。」",
    "T15n0635_003:0501c01_4": "須菩提曰：「諸族姓子！",
    "T15n0635_003:0501c02_5": "如來有生乎？」",
    "T15n0635_003:0501c02_6": "曰：「如來者，如其本無，無生而生。」",
    "T15n0635_003:0501c03_7": "須菩提曰：「如如本無，無生不生，彼都無生也？」",
    "T15n0635_003:0501c04_8": "答曰：「是者。",
    "T15n0635_003:0501c04_9": "須菩提！",
    "T15n0635_003:0501c04_10": "則佛所生如其本無而不有生。」",
    "T15n0635_003:0501c05_11": "須菩提曰：「佛生如是，滅復云何？」",
    "T15n0635_003:0501c06_12": "答曰：「亦復如如本無，生於無生，無為滅度亦爾本無。",
    "T15n0635_003:0501c07_13": "唯，須菩提！",
    "T15n0635_003:0501c07_14": "不起而生，滅度亦爾！",
    "T15n0635_003:0501c08_15": "如是其滅亦爾，本無也。」",
    "T15n0635_003:0501c08_16": "說是語時，無熱淵池現大蓮花，若如車輪，[卄/敷]有無量種種之色，以名眾寶而用光飾，於諸花間有大蓮華色最暉明，現奇異好特獨踊高。",
    "T15n0635_003:0501c11_17": "賢者阿難在於無熱大池之中，覩其變化，所見若斯，尋啟世尊：「今此變化為何瑞應興其感動乃如此耶？」",
    "T15n0635_003:0501c14_18": "如來告曰：「且忍，阿難！",
    "T15n0635_003:0501c14_19": "自當見之。」",
    "T15n0635_003:0501c15_20": "說適未久，忽從下方乃於寶英如來佛土寶飾世界，六萬菩薩與濡首俱，忽然踊出遷能仁界，昇於無熱大池之中，各現妙大蓮花座上，濡首童子即就蓮花高廣顯座。",
    "T15n0635_003:0501c18_21": "是時眾會皆悉見之，愕然而驚。",
    "T15n0635_003:0501c19_22": "時阿耨達及諸菩薩、釋、梵、持世來會，諸眾悉各叉手稽首敬禮。",
    "T15n0635_003:0501c21_0": "濡首童子退住虛空，共持珠寶交露之蓋。",
    "T15n0635_003:0501c21_1": "時濡首與諸菩薩俱并蓮花座，亦踊虛空去地乃遠，於上而雨未曾所見最妙蓮花，供養如來！",
    "T15n0635_003:0501c24_2": "從諸花中有聲出曰：「寶英如來問訊世尊：『起居無量、體祚康強、神力安和乎？』",
    "T15n0635_003:0501c25_3": "聲復言曰：『濡首童子與諸菩薩六萬人俱往詣忍土！",
    "T15n0635_003:0501c26_4": "至於無熱龍王淵池觀彼感變，又志樂聽龍王所問莊飾道品入法要說，為世尊廣勸法言，便有懽悅。』」",
    "T15n0635_003:0501c29_5": "於是濡首及諸菩薩從虛空下，悉詣正覺，稽首如來！",
    "T15n0635_003:0502a01_6": "欣心肅敬住世尊前。",
    "T15n0635_003:0502a01_7": "爾時天師告濡首曰：「童子來乎！",
    "T15n0635_003:0502a02_8": "為何志故與諸菩薩俱至此耶？」",
    "T15n0635_003:0502a03_9": "濡首白佛：「吾等世尊在彼寶英如來佛土寶飾世界，承聞至真能仁如來！",
    "T15n0635_003:0502a05_10": "垂慈十方演說斯要。",
    "T15n0635_003:0502a05_11": "聞是法故，尋從彼土昇遊詣此奉禮天師！",
    "T15n0635_003:0502a06_12": "緣聞如來所講法也。」",
    "T15n0635_003:0502a07_13": "迦葉白佛：「近如？",
    "T15n0635_003:0502a07_14": "世尊！",
    "T15n0635_003:0502a07_15": "寶英佛土寶飾世界，而諸大志忽至此耶？」",
    "T15n0635_003:0502a08_16": "濡首答曰：「唯如迦葉坐一定時，極其神足飛行之力，盡其壽命於中滅度，而由不能達到彼土，其國境界弘遠乃爾！」",
    "T15n0635_003:0502a11_17": "佛告迦葉：「其土去此，過於六十恒沙佛剎乃至寶英如來佛土。」",
    "T15n0635_003:0502a12_18": "曰：「其來久如而到此乎？」",
    "T15n0635_003:0502a13_19": "答曰：「久如，耆年漏盡意得解也。」",
    "T15n0635_003:0502a13_20": "大迦葉曰：「甚未曾有。",
    "T15n0635_003:0502a14_21": "唯然，濡首！",
    "T15n0635_003:0502a14_22": "是諸正上神足若斯。」",
    "T15n0635_003:0502a15_23": "濡首又曰：「耆年漏盡意解久如耶？」",
    "T15n0635_003:0502a15_24": "答曰：「如其轉意之頃。」",
    "T15n0635_003:0502a16_25": "又曰：「耆年意以解乎？」",
    "T15n0635_003:0502a16_26": "答曰：「以解。」",
    "T15n0635_003:0502a17_27": "濡首復曰：「其誰縛心而有解乎？」",
    "T15n0635_003:0502a17_28": "答曰：「濡首！",
    "T15n0635_003:0502a18_29": "以心結解，非脫有解致慧見也。」",
    "T15n0635_003:0502a18_30": "曰：「唯，迦葉！",
    "T15n0635_003:0502a19_31": "其無縛心以何解乎？」",
    "T15n0635_003:0502a19_32": "迦葉答曰：「知心無縛，斯則為解。」",
    "T15n0635_003:0502a20_33": "曰：「唯，迦葉！",
    "T15n0635_003:0502a20_34": "以何等心？",
    "T15n0635_003:0502a20_35": "云何知心？",
    "T15n0635_003:0502a21_0": "過去知耶？",
    "T15n0635_003:0502a21_1": "當來、現在乎？",
    "T15n0635_003:0502a21_2": "去者滅盡，當來未至、現在無住，以何等心而知其心？」",
    "T15n0635_003:0502a22_3": "曰：「心已滅者，是濡首即無身心之計數也。」",
    "T15n0635_003:0502a23_4": "曰：「賢者心知其滅耶？」",
    "T15n0635_003:0502a24_5": "曰：「心滅者不可得知。」",
    "T15n0635_003:0502a24_6": "曰：「其得致都滅心者，彼永無有身識之得？」",
    "T15n0635_003:0502a25_7": "曰：「大辯哉！",
    "T15n0635_003:0502a25_8": "濡首童子！",
    "T15n0635_003:0502a26_9": "吾等微劣，豈能應答上辯之辭？」",
    "T15n0635_003:0502a26_10": "濡首又曰：「云何迦葉！",
    "T15n0635_003:0502a27_11": "響寧有辭耶？」",
    "T15n0635_003:0502a27_12": "曰：「無。",
    "T15n0635_003:0502a27_13": "童子！",
    "T15n0635_003:0502a27_14": "因緣起耳！」",
    "T15n0635_003:0502a28_15": "曰：「不云乎，唯、大迦葉！",
    "T15n0635_003:0502a28_16": "一切音聲若響耶？」",
    "T15n0635_003:0502a29_17": "曰：「爾！」",
    "T15n0635_003:0502a29_18": "濡首又曰：「響辯可致不乎？」",
    "T15n0635_003:0502a29_19": "曰：「不可致。」",
    "T15n0635_003:0502b01_20": "又曰：「如是。",
    "T15n0635_003:0502b01_21": "唯，大迦葉！",
    "T15n0635_003:0502b01_22": "菩薩協懷權辯之才不可思議，亦無其斷，若耆年問，從劫至劫，菩薩機辯難可究盡。」",
    "T15n0635_003:0502b03_23": "爾時迦葉而白佛言：「唯願世尊加勸濡首！",
    "T15n0635_003:0502b04_24": "為此大眾弘講法說，令諸會眾長夜致安，普使一切得明法要。」",
    "T15n0635_003:0502b05_25": "於是眾中有大菩薩，其名智積，問濡首曰：「何故，童子！",
    "T15n0635_003:0502b07_26": "長老迦葉年耆極舊，所言怯弱微劣乃爾？",
    "T15n0635_003:0502b08_0": "為以何故名之耆年？」",
    "T15n0635_003:0502b08_1": "濡首答曰：「是聲聞耳！",
    "T15n0635_003:0502b09_0": "故不果辯。」",
    "T15n0635_003:0502b09_1": "智積復曰：「斯不知發大乘志耶？」",
    "T15n0635_003:0502b10_0": "曰：「永不矣！",
    "T15n0635_003:0502b10_1": "唯以聲聞乘之脫也。」",
    "T15n0635_003:0502b10_2": "曰：「又濡首！",
    "T15n0635_003:0502b10_3": "何故名為聲聞之乘？」",
    "T15n0635_003:0502b11_4": "濡首答曰：「是族姓子！",
    "T15n0635_003:0502b11_5": "世尊能仁隨諸眾生，興三乘教敷以說法，有聲聞乘、緣一覺乘及大乘行。",
    "T15n0635_003:0502b13_6": "所以然者？",
    "T15n0635_003:0502b13_7": "由此眾生意多懷貪、志劣弱故，說三行耳！」",
    "T15n0635_003:0502b14_8": "智積又曰：「云何？",
    "T15n0635_003:0502b15_9": "濡首！",
    "T15n0635_003:0502b15_10": "如空、想、願都無其限，何故限之有三乘乎？」",
    "T15n0635_003:0502b16_11": "曰：「族姓子！",
    "T15n0635_003:0502b16_12": "是諸如來執權之行，空無想願不有其限，為諸著限而諸有限，終不限於無限行也。」",
    "T15n0635_003:0502b18_13": "曰：「又濡首！",
    "T15n0635_003:0502b18_14": "吾等可退，使永莫與劣志眾生得有會也。」",
    "T15n0635_003:0502b19_15": "濡首答曰：「諸族姓子！",
    "T15n0635_003:0502b20_16": "且忍。",
    "T15n0635_003:0502b20_17": "當從無熱龍王聞其智辯及無量法。」",
    "T15n0635_003:0502b21_18": "耆年迦葉謂智積曰：「云何正土！",
    "T15n0635_003:0502b21_19": "如彼寶英如來佛土，云何說法？」",
    "T15n0635_003:0502b22_20": "智積答曰：「唯一法味，從其一法演出無量法義之音，但論菩薩不退轉法，諸佛奧藏要行之論，從已取脫不由眾雜，依於普智永無餘脫，恒講菩薩清純之談，其土都無怯弱之行也。」",
    "T15n0635_003:0502b27_0": "時阿耨達問濡首曰：「仁尊濡首來奉如來！",
    "T15n0635_003:0502b27_1": "為何等像觀於如來？",
    "T15n0635_003:0502b28_2": "以色觀耶？",
    "T15n0635_003:0502b28_3": "痛、想、行、識觀如來乎？」",
    "T15n0635_003:0502b29_4": "答曰：「不也。」",
    "T15n0635_003:0502b29_5": "「以約言之，色苦觀耶？",
    "T15n0635_003:0502b29_6": "痛、想、行、識苦觀之乎？",
    "T15n0635_003:0502c01_7": "滅色、痛、想、行、識觀耶？",
    "T15n0635_003:0502c01_8": "為以空無想願行觀如來乎？」",
    "T15n0635_003:0502c02_9": "答曰：「不也。」",
    "T15n0635_003:0502c02_10": "又問：「云何去、來、現在相好，肉眼、天眼、慧眼觀如來乎？」",
    "T15n0635_003:0502c03_11": "答曰：「不也。」",
    "T15n0635_003:0502c04_12": "「云何？",
    "T15n0635_003:0502c04_13": "濡首！",
    "T15n0635_003:0502c04_14": "以何等相觀如來耶？」",
    "T15n0635_003:0502c04_15": "答曰：「龍王！",
    "T15n0635_003:0502c05_16": "觀於如來當如如來。」",
    "T15n0635_003:0502c05_17": "又曰：「軟首！",
    "T15n0635_003:0502c05_18": "如來云何乎？」",
    "T15n0635_003:0502c06_19": "曰：「如來者無等之等，等不可見，用無雙故，故妙矣。",
    "T15n0635_003:0502c07_20": "龍王！",
    "T15n0635_003:0502c07_21": "如來極尊，無偶無雙、無比無喻、無儔無等、無匹無倫、亦無色相。",
    "T15n0635_003:0502c08_22": "為其無像、無形無影、無名無字、無說無受也。",
    "T15n0635_003:0502c10_0": "如是，龍王！",
    "T15n0635_003:0502c10_1": "如來若此，當作是觀觀於如來！",
    "T15n0635_003:0502c10_2": "亦不肉眼、天眼、慧眼而觀如來。",
    "T15n0635_003:0502c11_3": "所以者何？",
    "T15n0635_003:0502c11_4": "其肉眼者以見明故，如如來者無冥無明，故不可以肉眼而觀；又天眼者有作之相，若如來者等過無住故，不可以天眼而觀；又其慧眼知本無相，又如來者眾都永無，故不可以慧眼而觀。」",
    "T15n0635_003:0502c16_5": "「云何？",
    "T15n0635_003:0502c16_6": "軟首！",
    "T15n0635_003:0502c16_7": "觀其如來得為清淨？」",
    "T15n0635_003:0502c16_8": "曰：「若，龍王！",
    "T15n0635_003:0502c17_9": "其知眼識心不有起，又知色識心無起滅，其作是觀觀於如來，為應清淨。」",
    "T15n0635_003:0502c18_10": "爾時其從寶英如來寶飾佛土菩薩來者，得未曾有，而皆歎曰：「甚快妙哉！",
    "T15n0635_003:0502c20_11": "斯諸眾生善值如來！",
    "T15n0635_003:0502c21_0": "逮聞如是龍王所問決狐疑品，聞已悅信，不恐不怖又無驚怪，加復受持諷誦宣布，如是正士應在慧署。",
    "T15n0635_003:0502c23_1": "吾等，世尊，不空至此，值聞是要無極像法。",
    "T15n0635_003:0502c24_2": "又若，世尊！",
    "T15n0635_003:0502c24_3": "斯法所至聚落國邑，當知其處如來常在，終不滅度，正法無毀道化興隆。",
    "T15n0635_003:0502c26_4": "何則然者？",
    "T15n0635_003:0502c26_5": "以此法品能降魔場伏諸外道也。」",
    "T15n0635_003:0502c27_6": "時阿耨達謂軟首曰：「善修行者軟首童子！",
    "T15n0635_003:0502c28_7": "斯之菩薩逮聞是法得佛不難，進己勸人勤道無惓也。」",
    "T15n0635_003:0503a01_0": "「何謂菩薩應修善行？」",
    "T15n0635_003:0503a01_1": "軟首答曰：「若是，龍王！",
    "T15n0635_003:0503a01_2": "如貪行空，施行亦空，等解於此是謂善行。",
    "T15n0635_003:0503a02_3": "以約言之，不戒與戒、懷恚及忍、懈退精進、亂意一心、如其愚空智慧亦空，於是等行，斯謂善行。",
    "T15n0635_003:0503a05_0": "「又復龍王！",
    "T15n0635_003:0503a05_1": "如其婬欲、恚怒、愚癡為之空者，無其婬欲、恚、癡亦空；如參行空，無雜亦空。",
    "T15n0635_003:0503a06_2": "於其等行，是謂善行。",
    "T15n0635_003:0503a07_3": "「又復龍王！",
    "T15n0635_003:0503a07_4": "如其八萬四千行空，賢聖正脫亦悉為空，於斯等行，是謂善行。",
    "T15n0635_003:0503a09_0": "「又復龍王！",
    "T15n0635_003:0503a09_1": "若有明賢修菩薩行，無行無不行，亦不見行；不有惑行，亦無念行，又不知行，於是等行，是謂善行。」",
    "T15n0635_003:0503a11_2": "無熱龍王謂軟首曰：「云何？",
    "T15n0635_003:0503a12_3": "童子！",
    "T15n0635_003:0503a12_4": "菩薩行於無所行乎？」",
    "T15n0635_003:0503a12_5": "答曰：「龍王！",
    "T15n0635_003:0503a13_0": "若初發意行菩薩道至得佛坐，所行功德，悉由初行、不生之行、無受處行、無獲捨行、無樔之行；又無著行、亦無諦行、無有限行、亦無惑行；又無婬行、無所作行、亦無特行、無審之行、亦無底行，是謂菩薩無行之行。",
    "T15n0635_003:0503a17_1": "若菩薩以不生之行，無行不行，得三十七品無所造作，以慧而脫永脫於脫，不過二際明了本際而不取證，菩薩作是，此謂菩薩得不起忍。",
    "T15n0635_003:0503a21_2": "如斯之行。",
    "T15n0635_003:0503a21_3": "此謂善行。」",
    "T15n0635_003:0503a21_4": "說是語時，三萬四千天、龍、鬼神、菩薩行者，逮無從生法樂之忍。",
    "T15n0635_003:0503a23_0": "佛說弘道廣顯三昧經卷第三"
}