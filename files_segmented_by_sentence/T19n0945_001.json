{
    "T19n0945_001:0105b25_0": "新印大佛頂首楞嚴經序",
    "T19n0945_001:0105b27_0": "前雄武軍節度推官許洞撰",
    "T19n0945_001:0105b28_0": "楞嚴經者，括諸佛萬行之樞紐也。",
    "T19n0945_001:0105b29_1": "通幽洞微，非二乘所賾；開物成務，乃十地攸宗。",
    "T19n0945_001:0105c01_2": "其文曲而達，其旨隱而暢，入於至妙之域，出於無生之表，鏗鏘磅礴群彙率化，窮玄絕聖其在茲乎。",
    "T19n0945_001:0105c03_3": "是知大和無私雖幽必煦，至神無迹雖微必貫，玄功無宰雖遐必達，率由心絕有為而大千同照，道躋無作而至感必通。",
    "T19n0945_001:0105c07_0": "如來謂斯經可以鼓吹乎群心、開決乎佛性，爰集大眾會于室羅筏城，天龍鬼神共覃斯教。",
    "T19n0945_001:0105c09_1": "嗚呼！",
    "T19n0945_001:0105c09_2": "三界以五欲而成，故摩登伽以宣淫為發題之始也；眾生以愛纏而起，故阿難以破惑為成道之基也。",
    "T19n0945_001:0105c11_3": "是以論有心則以無心為攝，悲有生則以無生為誘，談有相則破一切色境為主，示有作則脫一切煩惱為樂，此蓋覺虛妄而歸真實也。",
    "T19n0945_001:0105c14_4": "至若舉三十六地獄之因果、十鬼十類之緣業，此蓋昧真實而起虛妄也。",
    "T19n0945_001:0105c16_5": "不明實相無以煥菩提之心，不破妄塵無以悟眾生之性，是法微妙，知之者亦已鮮矣；能深究於此復廣其利於天下，余見其。",
    "T19n0945_001:0105c21_0": "大佛頂如來萬行首楞嚴經序",
    "T19n0945_001:0105c23_0": "趙宋泉南沙門釋祖派述",
    "T19n0945_001:0105c24_0": "至心歸命禮南謨無見頂相首楞嚴王。",
    "T19n0945_001:0105c24_1": "圓如來之密因，具菩薩之萬行，真修行路，妙證悟門，大乘義以了明，一切事而究竟。",
    "T19n0945_001:0105c26_2": "爰自祇園休夏聖王延齋，紫金光聚耀十方，迦陵仙音流法界，恒沙薩埵咸來咨決心疑，闔國王臣畢集願聞法要。",
    "T19n0945_001:0105c29_3": "教由緣起，阿難被溺於婬坊，道假人弘，師利承宣於祕呪。",
    "T19n0945_001:0106a01_4": "由是七處徵心，全是妄性淨元明；八還顯見，本來真覺圓常住。",
    "T19n0945_001:0106a03_5": "標迷悟之根本，令諸闡提而墮彌戾車；示同別之狂勞，俾一顛迦而摧惡叉聚。",
    "T19n0945_001:0106a04_6": "富樓那執相難性，四緣本紀於異同；波斯匿惑斷為常，一念元無於生滅。",
    "T19n0945_001:0106a06_7": "妙明覺體，非因非緣非自然；精真見元，不合不和不離即。",
    "T19n0945_001:0106a07_8": "以至六根虛妄無非菩提妙心，七大遍周盡是如來藏性。",
    "T19n0945_001:0106a09_9": "三緣永斷，不迷鏡裏之頭；二義斯明，頓悟衣中之寶；金鐘擊處，聲滅而聞自不消。",
    "T19n0945_001:0106a10_10": "華[疊*毛]綰時，六忘而一不可得。",
    "T19n0945_001:0106a11_11": "譬夫天王賜屋，二十五聖而各陳悟入之門；遠客遊方，十河沙眾而盡識歸還之路。",
    "T19n0945_001:0106a13_12": "勅文殊之揀選，誰當其根；指觀音之圓通，實從中入。",
    "T19n0945_001:0106a14_13": "而況三無漏學，真為修習之要機，四淨律儀，實號秉持之明誨。",
    "T19n0945_001:0106a16_0": "欲誦祕密之章句，須嚴清淨之壇場，無邊積業悉氷消，一切所求皆果遂。",
    "T19n0945_001:0106a17_1": "復乃開三門之漸次，是先佛之規模；立五品之名題，作將來之眼目。",
    "T19n0945_001:0106a19_2": "良由兩種之顛倒，遂成十二之類生，歷七趣之輪迴，織五重之渾濁。",
    "T19n0945_001:0106a20_3": "於是迴千光相攬七寶床，深憐恣客迷主人，痛念認賊為己子。",
    "T19n0945_001:0106a22_4": "洗心非正，五十重之魔境現前；覺際入交，四十四之聖心超越。",
    "T19n0945_001:0106a23_5": "而後慶喜欽承於妙誨，能仁宣發於真慈，窮五陰之妄源，勝十方之獻寶。",
    "T19n0945_001:0106a25_6": "貧人七錢而布施，尚獲輪王；行者一念以流通，定登佛果。",
    "T19n0945_001:0106a26_7": "真乘奧典，祕字靈文，《大佛頂如來密因修證了義諸菩薩萬行首楞嚴經》甚深法藏。",
    "T19n0945_001:0106b02_0": "大佛頂如來密因修證了義諸",
    "T19n0945_001:0106b03_0": "菩薩萬行首楞嚴經卷第一(一名中印度那蘭陀大道場經，於灌頂部錄出別行)大唐神龍元年龍集乙巳五月己卯朔二十三日辛丑中天竺沙門般剌蜜帝於廣州制止道場譯出菩薩戒弟子前正諫大夫同中書門下平章事清河房融筆授烏長國沙門彌伽釋迦譯語如是我聞：一時，佛在室羅筏城祇桓精舍，與大比丘眾千二百五十人俱，皆是無漏大阿羅漢。",
    "T19n0945_001:0106b14_1": "佛子住持善超諸有，能於國土成就威儀，從佛轉輪妙堪遺囑，嚴淨毘尼弘範三界，應身無量度脫眾生，拔濟未來越諸塵累。",
    "T19n0945_001:0106b16_2": "其名曰：大智舍利弗、摩訶目乾連、摩訶拘絺羅、富樓那彌多羅尼子、須菩提、優波尼沙陀等而為上首。",
    "T19n0945_001:0106b19_3": "復有無量辟支無學并其初心同來佛所，屬諸比丘休夏自恣。",
    "T19n0945_001:0106b20_4": "十方菩薩諮決心疑，欽奉慈嚴將求密義。",
    "T19n0945_001:0106b21_5": "即時如來敷座宴安，為諸會中宣示深奧，法筵清眾得未曾有，迦陵仙音遍十方界，恒沙菩薩來聚道場，文殊師利而為上首。",
    "T19n0945_001:0106b24_6": "時，波斯匿王為其父王諱日營齋，請佛宮掖自迎如來，廣設珍羞無上妙味，兼復親延諸大菩薩；城中復有長者居士，同時飯僧佇佛來應。",
    "T19n0945_001:0106b27_7": "佛勅文殊分領菩薩及阿羅漢應諸齋主；唯有阿難先受別請，遠遊未還不遑僧次，既無上座及阿闍黎，途中獨歸其日無供。",
    "T19n0945_001:0106c01_8": "即時阿難執持應器，於所遊城次第循乞，心中初求最後檀越以為齋主，無問淨穢剎利尊姓及旃陀羅，方行等慈不擇微賤，發意圓成一切眾生無量功德。",
    "T19n0945_001:0106c05_0": "阿難已知如來世尊訶須菩提及大迦葉為阿羅漢心不均平，欽仰如來開闡無遮度諸疑謗。",
    "T19n0945_001:0106c07_1": "經彼城隍徐步郭門，嚴整威儀肅恭齋法。",
    "T19n0945_001:0106c09_0": "爾時，阿難因乞食次經歷婬室，遭大幻術摩登伽女以娑毘迦羅先梵天呪攝入婬席，婬躬撫摩將毀戒體。",
    "T19n0945_001:0106c11_1": "如來知彼婬術所加，齋畢旋歸；王及大臣長者居士，俱來隨佛願聞法要。",
    "T19n0945_001:0106c13_2": "于時，世尊頂放百寶無畏光明，光中出生千葉寶蓮，有佛化身結跏趺坐，宣說神呪，勅文殊師利將呪往護，惡呪銷滅，提獎阿難及摩登伽歸來佛所。",
    "T19n0945_001:0106c16_3": "阿難見佛頂禮悲泣，恨無始來一向多聞未全道力，殷勤啟請十方如來得成菩提妙奢摩他、三摩禪那最初方便。",
    "T19n0945_001:0106c19_0": "於時，復有恒沙菩薩及諸十方大阿羅漢、辟支佛等，俱願樂聞，退坐默然承受聖旨。",
    "T19n0945_001:0106c21_0": "佛告阿難：「汝我同氣情均天倫，當初發心，於我法中見何勝相，頓捨世間深重恩愛？」",
    "T19n0945_001:0106c22_1": "阿難白佛：「我見如來三十二相勝妙殊絕，形體映徹猶如瑠璃。",
    "T19n0945_001:0106c24_2": "常自思惟：『此相非是欲愛所生。",
    "T19n0945_001:0106c25_0": "何以故？",
    "T19n0945_001:0106c25_1": "欲氣麁濁，腥臊交遘膿血雜亂，不能發生勝淨妙明紫金光聚。』",
    "T19n0945_001:0106c26_2": "是以渴仰從佛剃落。」",
    "T19n0945_001:0106c27_3": "佛言：「善哉，阿難！",
    "T19n0945_001:0106c27_4": "汝等當知，一切眾生從無始來生死相續，皆由不知常住真心性淨明體，用諸妄想，此想不真故有輪轉。",
    "T19n0945_001:0106c29_5": "汝今欲研無上菩提真發明性，應當直心詶我所問。",
    "T19n0945_001:0107a02_0": "十方如來同一道故，出離生死皆以直心，心言直故，如是乃至終始地位，中間永無諸委曲相。",
    "T19n0945_001:0107a04_1": "阿難！",
    "T19n0945_001:0107a04_2": "我今問汝，當汝發心緣於如來三十二相，將何所見誰為愛樂？」",
    "T19n0945_001:0107a05_3": "阿難白佛言：「世尊！",
    "T19n0945_001:0107a06_4": "如是愛樂用我心目。",
    "T19n0945_001:0107a06_5": "由目觀見如來勝相心生愛樂，故我發心願捨生死。」",
    "T19n0945_001:0107a07_6": "佛告阿難：「如汝所說，真所愛樂因于心目，若不識知心目所在，則不能得降伏塵勞。",
    "T19n0945_001:0107a09_7": "譬如國王為賊所侵，發兵討除，是兵要當知賊所在。",
    "T19n0945_001:0107a10_8": "使汝流轉心目為咎。",
    "T19n0945_001:0107a11_9": "吾今問汝，唯心與目今何所在？」",
    "T19n0945_001:0107a12_0": "阿難白佛言：「世尊！",
    "T19n0945_001:0107a12_1": "一切世間十種異生，同將識心居在身內；縱觀如來青蓮花眼亦在佛面，我今觀此浮根四塵秖在我面，如是識心實居身內。」",
    "T19n0945_001:0107a16_0": "佛告阿難：「汝今現坐如來講堂，觀祇陀林今何所在？」",
    "T19n0945_001:0107a17_1": "「世尊！",
    "T19n0945_001:0107a17_2": "此大重閣清淨講堂在給孤園，今祇陀林實在堂外。」",
    "T19n0945_001:0107a18_3": "「阿難！",
    "T19n0945_001:0107a18_4": "汝今堂中先何所見？」",
    "T19n0945_001:0107a19_5": "「世尊！",
    "T19n0945_001:0107a19_6": "我在堂中，先見如來，次觀大眾，如是外望方矚林園。」",
    "T19n0945_001:0107a20_7": "「阿難！",
    "T19n0945_001:0107a20_8": "汝矚林園因何有見？」",
    "T19n0945_001:0107a20_9": "「世尊！",
    "T19n0945_001:0107a21_10": "此大講堂戶牖開豁，故我在堂得遠瞻見。」",
    "T19n0945_001:0107a22_0": "爾時，世尊在大眾中，舒金色臂摩阿難頂，告示阿難及諸大眾：「有三摩提名大佛頂首楞嚴王，具足萬行，十方如來一門超出妙莊嚴路。",
    "T19n0945_001:0107a25_1": "汝今諦聽！」",
    "T19n0945_001:0107a25_2": "阿難頂禮，伏受慈旨。",
    "T19n0945_001:0107a26_0": "佛告阿難：「如汝所言身在講堂，戶牖開豁遠矚林園，亦有眾生在此堂中，不見如來見堂外者。」",
    "T19n0945_001:0107a28_1": "阿難答言：「世尊！",
    "T19n0945_001:0107a28_2": "在堂不見如來能見林泉，無有是處。」",
    "T19n0945_001:0107a29_3": "「阿難！",
    "T19n0945_001:0107a29_4": "汝亦如是！",
    "T19n0945_001:0107a29_5": "汝之心靈一切明了。",
    "T19n0945_001:0107b01_6": "若汝現前所明了心實在身內，爾時先合了知內身；頗有眾生先見身中後觀外物，縱不能見心、肝、脾、胃，爪生、髮長、筋轉、脈搖，誠合明了，如何不知？",
    "T19n0945_001:0107b04_7": "必不內知，云何知外？",
    "T19n0945_001:0107b04_8": "是故應知汝言：『覺了能知之心住在身內。』",
    "T19n0945_001:0107b05_9": "無有是處。」",
    "T19n0945_001:0107b06_10": "阿難稽首而白佛言：「我聞如來如是法音，悟知我心實居身外。",
    "T19n0945_001:0107b07_11": "所以者何？",
    "T19n0945_001:0107b07_12": "譬如燈光然於室中，是燈必能先照室內，從其室門後及庭際，一切眾生不見身中獨見身外，亦如燈光居在室外不能照室。",
    "T19n0945_001:0107b10_13": "是義必明將無所惑，同佛了義得無妄耶？」",
    "T19n0945_001:0107b12_0": "佛告阿難：「是諸比丘適來從我室羅筏城，循乞摶食歸祇陀林，我已宿齋，汝觀比丘一人食時諸人飽不？」",
    "T19n0945_001:0107b14_1": "阿難答言：「不也。",
    "T19n0945_001:0107b14_2": "世尊！",
    "T19n0945_001:0107b14_3": "何以故？",
    "T19n0945_001:0107b15_0": "是諸比丘雖阿羅漢，軀命不同，云何一人能令眾飽？」",
    "T19n0945_001:0107b16_1": "佛告阿難：「若汝覺了知見之心實在身外，身心相外自不相干，則心所知身不能覺，覺在身際心不能知。",
    "T19n0945_001:0107b18_2": "我今示汝兜羅綿手，汝眼見時心分別不？」",
    "T19n0945_001:0107b19_3": "阿難答言：「如是，世尊！」",
    "T19n0945_001:0107b19_4": "佛告阿難：「若相知者，云何在外？",
    "T19n0945_001:0107b20_5": "是故應知汝言：『覺了能知之心住在身外。』",
    "T19n0945_001:0107b21_6": "無有是處。」",
    "T19n0945_001:0107b22_0": "阿難白佛言：「世尊！",
    "T19n0945_001:0107b22_1": "如佛所言，不見內故不居身內；身心相知不相離故，不在身外。",
    "T19n0945_001:0107b23_2": "我今思惟，知在一處。」",
    "T19n0945_001:0107b24_3": "佛言：「處今何在？」",
    "T19n0945_001:0107b24_4": "阿難言：「此了知心，既不知內而能見外，如我思忖潛伏根裏，猶如有人取瑠璃椀合其兩眼，雖有物合而不留礙，彼根隨見隨即分別，然我覺了能知之心，不見內者為在根故，分明矚外無障礙者潛根內故。」",
    "T19n0945_001:0107c01_0": "佛告阿難：「如汝所言，潛根內者猶如瑠璃。",
    "T19n0945_001:0107c01_1": "彼人當以瑠璃籠眼，當見山河見瑠璃不？」",
    "T19n0945_001:0107c02_2": "「如是，世尊！",
    "T19n0945_001:0107c03_3": "是人當以瑠璃籠眼，實見瑠璃。」",
    "T19n0945_001:0107c03_4": "佛告阿難：「汝心若同瑠璃合者，當見山河何不見眼？",
    "T19n0945_001:0107c05_0": "若見眼者，眼即同境不得成隨；若不能見，云何說言此了知心，潛在根內如瑠璃合？",
    "T19n0945_001:0107c06_1": "是故應知汝言：『覺了能知之心潛伏根裏如瑠璃合。』",
    "T19n0945_001:0107c08_2": "無有是處。」",
    "T19n0945_001:0107c09_0": "阿難白佛言：「世尊！",
    "T19n0945_001:0107c09_1": "我今又作如是思惟：『是眾生身，府藏在中竅穴居外，有藏則暗有竅則明。』",
    "T19n0945_001:0107c11_2": "今我對佛，開眼見明名為見外，閉眼見暗名為見內，是義云何？」",
    "T19n0945_001:0107c13_0": "佛告阿難：「汝當閉眼見暗之時，此暗境界為與眼對？",
    "T19n0945_001:0107c14_1": "為不對眼？",
    "T19n0945_001:0107c14_2": "若與眼對，暗在眼前云何成內？",
    "T19n0945_001:0107c15_3": "若成內者，居暗室中無日月燈，此室暗中皆汝焦府？",
    "T19n0945_001:0107c16_4": "若不對者，云何成見？",
    "T19n0945_001:0107c16_5": "若離外見內對所成，合眼見暗名為身中，開眼見明何不見面？",
    "T19n0945_001:0107c18_6": "若不見面，內對不成。",
    "T19n0945_001:0107c18_7": "見面若成，此了知心及與眼根乃在虛空，何成在內？",
    "T19n0945_001:0107c19_8": "若在虛空，自非汝體。",
    "T19n0945_001:0107c20_9": "即應如來今見汝面亦是汝身，汝眼已知身合非覺，必汝執言身眼兩覺應有二知，即汝一身應成兩佛。",
    "T19n0945_001:0107c22_10": "是故應知汝言：『見暗名見內者。』",
    "T19n0945_001:0107c23_11": "無有是處。」",
    "T19n0945_001:0107c23_12": "阿難言：「我常聞佛開示四眾：『由心生故，種種法生；由法生故，種種心生。』",
    "T19n0945_001:0107c25_13": "我今思惟，即思惟體實我心性，隨所合處心則隨有，亦非內、外、中間三處。」",
    "T19n0945_001:0107c27_0": "佛告阿難：「汝今說言：『由法生故種種心生，隨所合處心隨有』者，是心無體則無所合。",
    "T19n0945_001:0107c28_1": "若無有體而能合者，則十九界因七塵合。",
    "T19n0945_001:0107c29_2": "是義不然！",
    "T19n0945_001:0108a01_3": "若有體者，如汝以手自挃其體，汝所知心為復內出？",
    "T19n0945_001:0108a02_4": "為從外入？",
    "T19n0945_001:0108a02_5": "若復內出還見身中；若從外來先合見面。」",
    "T19n0945_001:0108a04_0": "阿難言：「見是其眼，心知非眼，為見非義。」",
    "T19n0945_001:0108a04_1": "佛言：「若眼能見，汝在室中門能見不？",
    "T19n0945_001:0108a05_2": "則諸已死尚有眼存應皆見物。",
    "T19n0945_001:0108a06_3": "若見物者，云何名死？",
    "T19n0945_001:0108a06_4": "阿難！",
    "T19n0945_001:0108a07_0": "又汝覺了能知之心若必有體，為復一體？",
    "T19n0945_001:0108a07_1": "為有多體？",
    "T19n0945_001:0108a08_2": "今在汝身，為復遍體？",
    "T19n0945_001:0108a08_3": "為不遍體？",
    "T19n0945_001:0108a08_4": "若一體者，則汝以手挃一肢時，四肢應覺，若咸覺者，挃應無在。",
    "T19n0945_001:0108a10_5": "若挃有所，則汝一體自不能成。",
    "T19n0945_001:0108a11_6": "若多體者，則成多人。",
    "T19n0945_001:0108a11_7": "何體為汝？",
    "T19n0945_001:0108a11_8": "若遍體者，同前所挃。",
    "T19n0945_001:0108a12_9": "若不遍者，當汝觸頭，亦觸其足，頭有所覺，足應無知。",
    "T19n0945_001:0108a13_10": "今汝不然，是故應知，隨所合處心則隨有，無有是處。」",
    "T19n0945_001:0108a15_0": "阿難白佛言：「世尊！",
    "T19n0945_001:0108a15_1": "我亦聞佛與文殊等諸法王子談實相時，世尊亦言：『心不在內亦不在外。』",
    "T19n0945_001:0108a17_2": "如我思惟，內無所見外不相知，內無知故在內不成；身心相知在外非義。",
    "T19n0945_001:0108a18_3": "今相知故，復內無見，當在中間。」",
    "T19n0945_001:0108a20_0": "佛言：「汝言中間，中必不迷，非無所在。",
    "T19n0945_001:0108a20_1": "今汝推中，中何為在？",
    "T19n0945_001:0108a21_2": "為復在處？",
    "T19n0945_001:0108a21_3": "為當在身？",
    "T19n0945_001:0108a21_4": "若在身者，在邊非中，在中同內。",
    "T19n0945_001:0108a22_5": "若在處者，為有所表？",
    "T19n0945_001:0108a22_6": "為無所表？",
    "T19n0945_001:0108a23_7": "無表同無，表則無定。",
    "T19n0945_001:0108a23_8": "何以故？",
    "T19n0945_001:0108a23_9": "如人以表表為中時，東看則西，南觀成北。",
    "T19n0945_001:0108a24_10": "表體既混，心應雜亂。」",
    "T19n0945_001:0108a26_0": "阿難言：「我所說中，非此二種。",
    "T19n0945_001:0108a26_1": "如世尊言：『眼色為緣，生於眼識。』",
    "T19n0945_001:0108a27_2": "眼有分別，色塵無知，識生其中，則為心在。」",
    "T19n0945_001:0108a28_3": "佛言：「汝心若在根、塵之中，此之心體為復兼二？",
    "T19n0945_001:0108a29_4": "為不兼二？",
    "T19n0945_001:0108a29_5": "若兼二者，物體雜亂，物非體知，成敵兩立云何為中？",
    "T19n0945_001:0108b01_6": "兼二不成，非知不知即無體性，中何為相？",
    "T19n0945_001:0108b02_7": "是故應知，當在中間，無有是處。」",
    "T19n0945_001:0108b04_0": "阿難白佛言：「世尊！",
    "T19n0945_001:0108b04_1": "我昔見佛與大目連、須菩提、富樓那、舍利弗四大弟子共轉法輪，常言：『覺知分別心性，既不在內，亦不在外，不在中間，俱無所在。",
    "T19n0945_001:0108b07_2": "一切無著名之為心。』",
    "T19n0945_001:0108b07_3": "則我無著名為心不？」",
    "T19n0945_001:0108b09_0": "佛告阿難：「汝言覺知分別心性俱無在者，世間虛空水陸飛行，諸所物象名為一切。",
    "T19n0945_001:0108b10_1": "汝不著者，為在為無？",
    "T19n0945_001:0108b11_2": "無則同於龜毛兔角，云何不著？",
    "T19n0945_001:0108b12_3": "有不著者不可名無，無相則無，非無則相，相有則在，云何無著？",
    "T19n0945_001:0108b13_4": "是故應知，一切無著名覺知心，無有是處。」",
    "T19n0945_001:0108b15_0": "爾時，阿難在大眾中即從座起，偏袒右肩右膝著地，合掌恭敬而白佛言：「我是如來最小之弟，蒙佛慈愛，雖今出家猶恃憍憐，所以多聞未得無漏，不能折伏娑毘羅呪，為彼所轉溺於婬舍，當由不知真際所指。",
    "T19n0945_001:0108b19_1": "唯願世尊大慈哀愍，開示我等奢摩他路，令諸闡提隳彌戾車。」",
    "T19n0945_001:0108b21_2": "作是語已，五體投地。",
    "T19n0945_001:0108b21_3": "及諸大眾傾渴翹佇，欽聞示誨。",
    "T19n0945_001:0108b23_0": "爾時，世尊從其面門放種種光，其光晃耀如百千日，普佛世界六種震動，如是十方微塵國土一時開現；佛之威神令諸世界合成一界，其世界中所有一切諸大菩薩，皆住本國合掌承聽。",
    "T19n0945_001:0108b28_0": "佛告阿難：「一切眾生從無始來種種顛倒，業種自然如惡叉聚，諸修行人不能得成無上菩提，乃至別成聲聞、緣覺，及成外道、諸天魔王及魔眷屬，皆由不知二種根本，錯亂修習，猶如煮沙欲成嘉饌，縱經塵劫終不能得。",
    "T19n0945_001:0108c03_1": "云何二種？",
    "T19n0945_001:0108c04_2": "阿難！",
    "T19n0945_001:0108c04_3": "一者無始生死根本，則汝今者與諸眾生，用攀緣心為自性者；二者無始菩提涅槃元清淨體，則汝今者識精元明，能生諸緣緣所遺者。",
    "T19n0945_001:0108c07_4": "由諸眾生遺此本明，雖終日行而不自覺，枉入諸趣。",
    "T19n0945_001:0108c09_0": "「阿難！",
    "T19n0945_001:0108c09_1": "汝今欲知奢摩他路願出生死，今復問汝。」",
    "T19n0945_001:0108c10_2": "即時，如來舉金色臂屈五輪指，語阿難言：「汝今見不？」",
    "T19n0945_001:0108c11_3": "阿難言：「見。」",
    "T19n0945_001:0108c11_4": "佛言：「汝何所見？」",
    "T19n0945_001:0108c11_5": "阿難言：「我見如來舉臂屈指，為光明拳，曜我心目。」",
    "T19n0945_001:0108c12_6": "佛言：「汝將誰見？」",
    "T19n0945_001:0108c13_7": "阿難言：「我與大眾同將眼見。」",
    "T19n0945_001:0108c14_0": "佛告阿難：「汝今答我。",
    "T19n0945_001:0108c14_1": "如來屈指為光明拳，耀汝心目，汝目可見。",
    "T19n0945_001:0108c15_2": "以何為心，當我拳耀？」",
    "T19n0945_001:0108c15_3": "阿難言：「如來現今徵心所在，而我以心推窮尋逐，即能推者，我將為心。」",
    "T19n0945_001:0108c18_0": "佛言：「咄！",
    "T19n0945_001:0108c18_1": "阿難！",
    "T19n0945_001:0108c18_2": "此非汝心。」",
    "T19n0945_001:0108c18_3": "阿難矍然避座合掌，起立白佛：「此非我心，當名何等？」",
    "T19n0945_001:0108c19_4": "佛告阿難：「此是前塵虛妄相想惑汝真性。",
    "T19n0945_001:0108c20_5": "由汝無始至于今生認賊為子，失汝元常故受輪轉。」",
    "T19n0945_001:0108c22_0": "阿難白佛言：「世尊！",
    "T19n0945_001:0108c22_1": "我佛寵弟，心愛佛故令我出家，我心何獨供養如來，乃至遍歷恒沙國土，承事諸佛及善知識，發大勇猛，行諸一切難行法事皆用此心；縱令謗法永退善根亦因此心。",
    "T19n0945_001:0108c26_2": "若此發明不是心者，我乃無心同諸土木，離此覺知更無所有。",
    "T19n0945_001:0108c27_3": "云何如來說此非心？",
    "T19n0945_001:0108c28_4": "我實驚怖，兼此大眾無不疑惑，唯垂大悲開示未悟！」",
    "T19n0945_001:0109a01_0": "爾時，世尊開示阿難及諸大眾，欲令心入無生法忍，於師子座摩阿難頂而告之言：「如來常說諸法所生唯心所現，一切因果世界微塵因心成體。",
    "T19n0945_001:0109a04_1": "阿難！",
    "T19n0945_001:0109a04_2": "若諸世界一切所有，其中乃至草葉縷結，詰其根元咸有體性，縱令虛空亦有名貌，何況清淨妙淨明心性一切心而自無體？",
    "T19n0945_001:0109a07_3": "若汝執悋分別覺觀，所了知性必為心者，此心即應離諸一切色、香、味、觸，諸塵事業別有全性，如汝今者承聽我法，此則因聲而有分別，縱滅一切見聞覺知，內守幽閑猶為法塵分別影事，我非勅汝執為非心，但汝於心微細揣摩，若離前塵有分別性即真汝心；若分別性離塵無體，斯則前塵分別影事，塵非常住若變滅時，此心則同龜毛兔角，則汝法身同於斷滅，其誰修證無生法忍？」",
    "T19n0945_001:0109a15_4": "即時阿難與諸大眾默然自失。",
    "T19n0945_001:0109a16_5": "佛告阿難：「世間一切諸修學人，現前雖成九次第定，不得漏盡成阿羅漢，皆由執此生死妄想誤為真實。",
    "T19n0945_001:0109a19_0": "是故汝今雖得多聞不成聖果。」",
    "T19n0945_001:0109a19_1": "阿難聞已，重復悲淚五體投地，長跪合掌而白佛言：「自我從佛發心出家，恃佛威神，常自思惟無勞我修，將謂如來惠我三昧，不知身心本不相代，失我本心，雖身出家心不入道，譬如窮子捨父逃逝，今日乃知雖有多聞，若不修行與不聞等，如人說食終不能飽。",
    "T19n0945_001:0109a25_2": "世尊！",
    "T19n0945_001:0109a25_3": "我等今者二障所纏，良由不知寂常心性。",
    "T19n0945_001:0109a26_4": "唯願如來哀愍窮露發妙明心，開我道眼。」",
    "T19n0945_001:0109a28_0": "即時如來從胸卍字涌出寶光，其光晃昱有百千色，十方微塵普佛世界一時周遍，遍灌十方所有寶剎諸如來頂，旋至阿難及諸大眾。",
    "T19n0945_001:0109b02_1": "告阿難言：「吾今為汝建大法幢，亦令十方一切眾生，獲妙微密性淨明心得清淨眼。",
    "T19n0945_001:0109b03_2": "阿難！",
    "T19n0945_001:0109b04_3": "汝先答我見光明拳，此拳光明因何所有？",
    "T19n0945_001:0109b05_0": "云何成拳汝將誰見？」",
    "T19n0945_001:0109b05_1": "阿難言：「由佛全體閻浮檀金赩如寶山，清淨所生故有光明，我實眼觀五輪指端屈握示人，故有拳相。」",
    "T19n0945_001:0109b08_0": "佛告阿難：「如來今日實言告汝，諸有智者要以譬喻而得開悟。",
    "T19n0945_001:0109b09_1": "阿難！",
    "T19n0945_001:0109b09_2": "譬如我拳，若無我手不成我拳；若無汝眼不成汝見。",
    "T19n0945_001:0109b10_3": "以汝眼根例我拳理，其義均不？」",
    "T19n0945_001:0109b11_4": "阿難言：「唯然，世尊！",
    "T19n0945_001:0109b11_5": "既無我眼不成我見，以我眼根例如來拳，事義相類。」",
    "T19n0945_001:0109b13_0": "佛告阿難：「汝言相類，是義不然。",
    "T19n0945_001:0109b13_1": "何以故？",
    "T19n0945_001:0109b13_2": "如無手人拳畢竟滅；彼無眼者非見全無。",
    "T19n0945_001:0109b14_3": "所以者何？",
    "T19n0945_001:0109b15_4": "汝試於途詢問盲人：『汝何所見？』",
    "T19n0945_001:0109b15_5": "彼諸盲人必來答汝：『我今眼前唯見黑暗，更無他矚。』",
    "T19n0945_001:0109b16_6": "以是義觀，前塵自暗，見何虧損？」",
    "T19n0945_001:0109b18_0": "阿難言：「諸盲眼前唯覩黑暗，云何成見？」",
    "T19n0945_001:0109b18_1": "佛告阿難：「諸盲無眼唯觀黑暗，與有眼人處於暗室，二黑有別？",
    "T19n0945_001:0109b20_2": "為無有別？」",
    "T19n0945_001:0109b20_3": "「如是，世尊！",
    "T19n0945_001:0109b20_4": "此暗中人與彼群盲，二黑校量曾無有異。」",
    "T19n0945_001:0109b21_5": "「阿難！",
    "T19n0945_001:0109b21_6": "若無眼人全見前黑，忽得眼光還於前塵，見種種色名眼見者；彼暗中人全見前黑，忽獲燈光，亦於前塵見種種色，應名燈見。",
    "T19n0945_001:0109b24_7": "若燈見者，燈能有見自不名燈，又則燈觀何關汝事？",
    "T19n0945_001:0109b25_8": "是故當知燈能顯色。",
    "T19n0945_001:0109b26_9": "如是見者是眼非燈，眼能顯色，如是見性是心非眼。」",
    "T19n0945_001:0109b28_0": "阿難雖復得聞是言，與諸大眾口已默然心未開悟，猶冀如來慈音宣示，合掌清心佇佛悲誨。",
    "T19n0945_001:0109c02_0": "爾時，世尊舒兜羅綿網相光手，開五輪指，誨勅阿難及諸大眾：「我初成道於鹿園中，為阿若多五比丘等及汝四眾言：『一切眾生不成菩提及阿羅漢，皆由客塵煩惱所誤。』",
    "T19n0945_001:0109c05_1": "汝等當時因何開悟今成聖果？」",
    "T19n0945_001:0109c07_0": "時，憍陳那起立白佛：「我今長老於大眾中獨得解名，因悟客塵二字成果。",
    "T19n0945_001:0109c08_1": "世尊！",
    "T19n0945_001:0109c08_2": "譬如行客投寄旅亭，或宿或食，食宿事畢，俶裝前途不遑安住；若實主人自無攸往。",
    "T19n0945_001:0109c10_3": "如是思惟不住名客、住名主人，以不住者名為客義。",
    "T19n0945_001:0109c11_4": "又如新霽清暘昇天光入隙中，發明空中諸有塵相，塵質搖動虛空寂然。",
    "T19n0945_001:0109c13_5": "如是思惟澄寂名空，搖動名塵，以搖動者名為塵義。」",
    "T19n0945_001:0109c14_6": "佛言：「如是。」",
    "T19n0945_001:0109c15_0": "即時，如來於大眾中屈五輪指，屈已復開，開已又屈，謂阿難言：「汝今何見？」",
    "T19n0945_001:0109c16_1": "阿難言：「我見如來百寶輪掌眾中開合。」",
    "T19n0945_001:0109c17_2": "佛告阿難：「汝見我手眾中開合，為是我手有開有合？",
    "T19n0945_001:0109c18_3": "為復汝見有開有合？」",
    "T19n0945_001:0109c19_4": "阿難言：「世尊！",
    "T19n0945_001:0109c19_5": "寶手眾中開合，我見如來手自開合，非我見性自開自合。」",
    "T19n0945_001:0109c20_6": "佛言：「誰動誰靜？」",
    "T19n0945_001:0109c21_7": "阿難言：「佛手不住，而我見性尚無有靜，誰為無住。」",
    "T19n0945_001:0109c22_8": "佛言：「如是。」",
    "T19n0945_001:0109c22_9": "如來於是從輪掌中飛一寶光在阿難右，即時阿難迴首右[辦-力+目]，又放一光在阿難左，阿難又則迴首左[辦-力+目]。",
    "T19n0945_001:0109c24_10": "佛告阿難：「汝頭今日何因搖動？」",
    "T19n0945_001:0109c25_11": "阿難言：「我見如來出妙寶光來我左右，故左右觀，頭自搖動。」",
    "T19n0945_001:0109c26_12": "「阿難！",
    "T19n0945_001:0109c27_13": "汝[辦-力+目]佛光左右動頭，為汝頭動？",
    "T19n0945_001:0109c27_14": "為復見動？」",
    "T19n0945_001:0109c28_0": "「世尊！",
    "T19n0945_001:0109c28_1": "我頭自動，而我見性尚無有止，誰為搖動。」",
    "T19n0945_001:0109c29_2": "佛言：「如是。」",
    "T19n0945_001:0110a01_0": "於是如來普告大眾：「若復眾生，以搖動者名之為塵，以不住者名之為客，汝觀阿難頭自動搖見無所動，又汝觀我手自開合見無舒卷，云何汝今以動為身、以動為境，從始洎終念念生滅，遺失真性顛倒行事，性心失真認物為己，輪迴是中自取流轉？」",
    "T19n0945_001:0110a07_0": "大佛頂萬行首楞嚴經卷第一"
}