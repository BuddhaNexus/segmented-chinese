{
    "T24n1458_001:0525a03_0": "根本薩婆多部律攝卷第一",
    "T24n1458_001:0525a05_0": "尊者勝友集",
    "T24n1458_001:0525a06_0": "三藏法師義淨奉　制譯",
    "T24n1458_001:0525a07_0": "初釋波羅底木叉經序",
    "T24n1458_001:0525a08_0": "　敬禮調伏除煩惱，　　滅眾生惑為正因；　如日廣照利無邊，　　咸能破盡諸冥闇。",
    "T24n1458_001:0525a10_0": "　佛說廣釋并諸事，　　尼陀那及目得迦；　增一乃至十六文，　　鄔波離尊之所問。",
    "T24n1458_001:0525a12_0": "　摩納毘迦申要釋，　　比尼得迦并本母；　我今隨次攝廣文，　　令樂略者速開悟。",
    "T24n1458_001:0525a14_0": "　別解脫經難得聞，　　經於無量俱胝劫；　讀誦受持亦如是，　　如說行者更難遇。",
    "T24n1458_001:0525a16_0": "此中初頌意明教行難得。",
    "T24n1458_001:0525a16_1": "言別解脫者，由依別解脫經如說修行，於下下等九品諸惑，漸次斷除永不退故，於諸煩惱而得解脫，名別解脫。",
    "T24n1458_001:0525a19_2": "又見修煩惱其類各多，於別別品而能捨離，名別解脫。",
    "T24n1458_001:0525a20_3": "由惑漂沒三界有情，為此先應勤求解脫。",
    "T24n1458_001:0525a21_4": "經謂佛語，簡外道教。",
    "T24n1458_001:0525a21_5": "聞者於他所說謂文及義，以其耳識并後決斷心而了知故。",
    "T24n1458_001:0525a23_6": "言難得者，諸佛出世時乃一逢，又善趣等極難得故。",
    "T24n1458_001:0525a24_7": "言無量俱胝劫者，謂是大劫，雖經多數戒法難逢，設過於此亦難值遇，此顯難遭之極。",
    "T24n1458_001:0525a26_8": "言讀誦者，若文、若義以慧領受。",
    "T24n1458_001:0525a27_9": "言受持者，謂於彼二數數憶持長時不忘，由念誦等勤相應故。",
    "T24n1458_001:0525a28_10": "言如說行者，於所作業以身語心順大師言無違犯故。",
    "T24n1458_001:0525a29_11": "更難遇者，聞讀受持斯猶易得，如說行者極為難遇，勇勵精勤方全戒行，非下劣心之所能得，故說更言彰極難也。",
    "T24n1458_001:0525b03_12": "此中明教及行是難遭遇，聞讀誦持謂是其教，遵奉修習即是其行。",
    "T24n1458_001:0525b05_0": "　諸佛出現於世樂，　　演說微妙正法樂；　僧伽一心同見樂，　　和合俱修勇進樂。",
    "T24n1458_001:0525b07_0": "此頌意明三寶興世所有事業皆是樂因故。",
    "T24n1458_001:0525b08_0": "言諸佛出現於世樂者，謂入胎時、現生時名佛出世，依將成理作如是說。",
    "T24n1458_001:0525b09_1": "雖曰菩薩受佛陀稱，或成正覺時名佛出世，由於爾時成一切智得佛陀號，是妙解脫喜樂因故，說名為樂，猶如世人名火為樂。",
    "T24n1458_001:0525b12_2": "言演說微妙正法樂者，謂契經等十二分教。",
    "T24n1458_001:0525b13_3": "言僧伽者，謂八大人等。",
    "T24n1458_001:0525b14_4": "言一心同見者，謂於戒見威儀正命眾同遵故，又明一心同事難可壞故。",
    "T24n1458_001:0525b15_5": "言和合俱修者，即是齊心俱淨尸羅故。",
    "T24n1458_001:0525b16_6": "言勇進者，於三學處勤修行故，或勇心策勵令諸煩惱究竟盡故，又心勇決於所修事進無退故並是樂因。",
    "T24n1458_001:0525b19_0": "　若見寶人則為樂，　　并與共住亦為樂；　若不見諸愚癡人，　　是則名為常受樂。",
    "T24n1458_001:0525b21_0": "此頌意明親近善人遠離惡友亦是樂因故，上半、下半如次應識。",
    "T24n1458_001:0525b22_1": "言寶人者，於罪惡事遠而捨棄，即此寶人有勝善德，見及同住並能生樂。",
    "T24n1458_001:0525b24_2": "若不修善品，多為惡行迷於正理故曰愚癡，不應親近速當捨離。",
    "T24n1458_001:0525b26_0": "　見具尸羅者為樂，　　若見多聞亦名樂；　見阿羅漢是真樂，　　由於後有不生故。",
    "T24n1458_001:0525b28_0": "此頌意明善友差別。",
    "T24n1458_001:0525b28_1": "然諸寶人有其二種：一者世俗、二者勝義。",
    "T24n1458_001:0525b29_2": "世俗復二：一、住定分；二、住慧分。",
    "T24n1458_001:0525c01_3": "言具尸羅者，謂住定分，雖是俗寶亦能遠惡，此明因戒能發定故。",
    "T24n1458_001:0525c02_4": "言多聞者，謂住慧分，由定發慧故。",
    "T24n1458_001:0525c03_5": "下半明於定慧二法平等運心住究竟處，即是勝義真善知識。",
    "T24n1458_001:0525c04_6": "言阿羅漢者，於流轉中證不生法，謂從煩惱眾苦繫縛永得脫故。",
    "T24n1458_001:0525c07_0": "　於河津處妙階樂，　　以法降怨戰勝樂；　證得正慧果生時，　　能除我慢盡為樂。",
    "T24n1458_001:0525c09_0": "此頌上半明致樂之因，下半明慧生斷惑。",
    "T24n1458_001:0525c09_1": "言河津者，謂解脫河離二邊過故，由八正道方能獲得名為妙階，喻若河津有妙階道，是行旅樂因故。",
    "T24n1458_001:0525c12_2": "言以法降怨戰勝樂者，此明以正行法為捍敵具，降伏煩惱令不更生，故名戰勝。",
    "T24n1458_001:0525c14_3": "次下半頌明以智劍斬我慢幢，破魔羅軍彰勝樂故。",
    "T24n1458_001:0525c16_0": "　若有能為決定意，　　善伏根欲具多聞；　從少至老處林中，　　寂靜閑居蘭若樂。",
    "T24n1458_001:0525c18_0": "此頌述前修正行人杜多功德圓滿相應，是樂因故。",
    "T24n1458_001:0525c19_1": "言決意者，謂初發淨心為知足行，決斷策勤不希名利，撿攝身心防護外境，解脫勝果因此成故。",
    "T24n1458_001:0525c21_2": "言善伏根欲者，此顯助伴清淨能與戒俱故。",
    "T24n1458_001:0525c22_3": "言具多聞者，此明獲勝上果必藉多聞，智能簡擇煩惱方斷。",
    "T24n1458_001:0525c23_4": "非愚癡人堪住蘭若，是故苾芻先學多聞，設非多聞但明戒相，亦得住於蘭若之處。",
    "T24n1458_001:0525c25_5": "言從少至老等者，明決定心始終無退故。",
    "T24n1458_001:0525c26_6": "言寂靜閑居蘭若樂者，謂離誼雜方能趣理令心樂住。",
    "T24n1458_001:0525c27_7": "上之六頌是諸羅漢結集所置，自下序文總開十義：初、明佛所教；二、呵不總集；三、不集隨聽；四、供養法式；五、正明誡勅；六、誡勅利益；七、無誡過生；八、正作白事；九、勸至心聽；十、淨其徒眾。",
    "T24n1458_001:0526a02_8": "「諸大德！",
    "T24n1458_001:0526a03_9": "春時爾許過，餘有爾許在；老死既侵命根漸減，大師教法不久當滅。",
    "T24n1458_001:0526a04_10": "諸大德！",
    "T24n1458_001:0526a04_11": "應勤光顯莫為放逸，由不放逸必當證得，如知應正等覺，何況所餘覺品善法？」",
    "T24n1458_001:0526a06_12": "「大德僧伽先作何事？」",
    "T24n1458_001:0526a07_13": "「佛聲聞眾少求少事。",
    "T24n1458_001:0526a07_14": "不來諸苾芻說欲及清淨。」",
    "T24n1458_001:0526a09_0": "初、明佛所教者，即是諸大德春時爾許過等。",
    "T24n1458_001:0526a10_0": "過者，是已往義。",
    "T24n1458_001:0526a10_1": "言春時者，謂三時內隨在何時說波羅底木叉而稱其事，此中且據春時也。",
    "T24n1458_001:0526a12_2": "言三時者，謂春夏冬。",
    "T24n1458_001:0526a12_3": "言爾許者，指其限量，謂隨說戒日取數。",
    "T24n1458_001:0526a13_4": "而言餘有爾許在者，可准當時餘日而說。",
    "T24n1458_001:0526a14_5": "言老死既侵者，意明老死常在現前，老及於死名為老死。",
    "T24n1458_001:0526a15_6": "然十二有支但言此一者，為於憂悲等此用最強故，欲顯修淨行者失圓滿事，此是初因。",
    "T24n1458_001:0526a17_7": "然修行者圓滿之因略有二種：一謂所依、二謂行本。",
    "T24n1458_001:0526a19_0": "言所依失者，由老死逼故，無所堪能命根斷壞如其次第。",
    "T24n1458_001:0526a20_1": "言行本失者，謂大師教法不久當滅，由佛法滅退失行故。",
    "T24n1458_001:0526a21_2": "大悲世尊以無倒義化諸有情，故曰大師。",
    "T24n1458_001:0526a22_3": "法謂十二分教，世尊以此導利有情，隨有緣者悉皆受化。",
    "T24n1458_001:0526a23_4": "由此二事失圓滿行故。",
    "T24n1458_001:0526a24_5": "言莫放逸者，勸不放逸，勤心勇決光顯聖教故。",
    "T24n1458_001:0526a25_6": "所以但言不放逸者，顯不放逸諸善品中為最勝故。",
    "T24n1458_001:0526a26_7": "言應勤者，勸不放逸能與出世聖道加行為依止故，謂於奢摩他、毘鉢舍那雙修等運獲聖道故。",
    "T24n1458_001:0526a28_8": "由不放逸必當證得等者，此顯世尊令出家眾求解脫者證道果故，制眾學處。",
    "T24n1458_001:0526b01_9": "言如知者，如所了事稱實知故。",
    "T24n1458_001:0526b02_10": "應者，於諸有情應受供養故。",
    "T24n1458_001:0526b03_0": "言正等覺者，謂是無倒遍了知故。",
    "T24n1458_001:0526b03_1": "言何況所餘覺品善法者，此亦配前，由不放逸能趣菩提，所有善法皆悉名為覺品善法。",
    "T24n1458_001:0526b06_0": "次、明呵不總集。",
    "T24n1458_001:0526b06_1": "言大德僧伽先作何事者，此明先無別事應來共集故。",
    "T24n1458_001:0526b07_2": "下文云佛聲聞眾少求少事，既無餘事何故不來？",
    "T24n1458_001:0526b08_3": "又釋云褒灑陀時灑掃，清淨嚴設，燈花等是。",
    "T24n1458_001:0526b09_4": "前作業故，須問云：「大德僧伽！",
    "T24n1458_001:0526b10_5": "先所作事並已作未？」",
    "T24n1458_001:0526b10_6": "言少求少事者，少求謂少欲，少事謂知足。",
    "T24n1458_001:0526b11_7": "又少求謂意業，少事謂身語。",
    "T24n1458_001:0526b12_8": "言聲聞者，隨他聞也，隨他音聲而聽聞故，以斯成眾故言聲聞眾。",
    "T24n1458_001:0526b13_9": "眾者，同心共集不可壞故。",
    "T24n1458_001:0526b15_0": "次、明不集隨聽。",
    "T24n1458_001:0526b15_1": "言不來等者，於長淨時不同集會名為不來。",
    "T24n1458_001:0526b16_2": "言大德者，是相敬言。",
    "T24n1458_001:0526b16_3": "如世尊說：「於諸苾芻若少、若老，不應喚名及氏姓等，應言：『具壽。』",
    "T24n1458_001:0526b18_4": "或言：『大德。』",
    "T24n1458_001:0526b18_5": "若佛世尊應喚德號，不爾者得越法罪。」",
    "T24n1458_001:0526b19_6": "言說欲及清淨者，苾芻身有病患及修勝善品不能赴集，應與欲淨，或身表業而與欲淨。",
    "T24n1458_001:0526b21_7": "應如是與，偏露右肩脫革屣，隨其所應為敬事已，蹲踞合掌作如是說：「具壽存念！",
    "T24n1458_001:0526b23_8": "今僧伽十四日為褒灑陀，我苾芻某甲亦十四日為褒灑陀。",
    "T24n1458_001:0526b24_9": "我某甲自陳遍淨無諸障法，為病患因緣故，彼如法僧事，我今與欲清淨，此所陳事當為我說。」",
    "T24n1458_001:0526b26_10": "第二、第三亦如是說。",
    "T24n1458_001:0526b27_11": "若苾芻病重不能與欲者，若堪扶去應將入眾；若不堪者，俱就病人為褒灑陀。",
    "T24n1458_001:0526b29_0": "若不爾者，作法不成得越法罪。",
    "T24n1458_001:0526b29_1": "若非褒灑陀，作餘羯磨者，但直與欲不說清淨。",
    "T24n1458_001:0526c01_2": "其持欲淨苾芻既入眾中，應對比座苾芻作如是言：「具壽存念！",
    "T24n1458_001:0526c03_3": "於某處房苾芻某甲身嬰疾苦，今僧伽十四日為褒灑陀，彼苾芻某甲亦十四日為褒灑陀。",
    "T24n1458_001:0526c05_4": "彼苾芻某甲自說遍淨無諸障法，為病患因緣，如法僧事與欲清淨。",
    "T24n1458_001:0526c06_5": "彼所陳事我今具說。」",
    "T24n1458_001:0526c07_6": "若更有餘緣，隨當時事而稱說之。",
    "T24n1458_001:0526c08_7": "所以於別人邊說欲清淨不告大眾者，為遮延時、生疲勞等諸過失故。",
    "T24n1458_001:0526c09_8": "若苾芻懈墮及為鄙法而與欲者，得突色訖里多罪。",
    "T24n1458_001:0526c10_9": "若羯磨陀那或現有病、或恐病將生、或遇患新差、或瞻病人、或復疲困、或遭飢渴寒熱、或可稟性多有闇睡、修餘善品冀遣惛沈、或於靜房自誦戒本、或可於他聽受戒義、或守文句人繫心思義恐其廢忘、或創修得妙觀現前為伏心故、或於覺分善品不令間雜若雜餘緣恐失正念、或時見諦得初果位，斯皆與欲無犯。",
    "T24n1458_001:0526c18_10": "若與欲者，多同集者少年老苾芻，應廢餘善事，當赴集處。",
    "T24n1458_001:0526c19_11": "持欲之人既受欲已，若急走、若逃坑、若在欄楯危處、若乘空、若向界外、若登雙蹋道、若躡兩梯橫、若睡眠入定身死歸俗；或云：「我是求寂等。」",
    "T24n1458_001:0526c22_12": "並不成善持欲淨，應更取欲。",
    "T24n1458_001:0526c23_13": "若一人持多欲淨，隨能憶說。",
    "T24n1458_001:0526c23_14": "若在地居空互皆不成，亦不應轉授欲淨。",
    "T24n1458_001:0526c24_15": "授學之人不持他欲，應與他欲，由是苾芻故。",
    "T24n1458_001:0526c25_16": "在界內住人應與界內者欲，異此不成。",
    "T24n1458_001:0526c26_17": "尼請教授，有無隨說。",
    "T24n1458_001:0526c27_18": "因明界法有其二種：一、小；二、大。",
    "T24n1458_001:0526c28_0": "在大界內，無妨難處，安小界場，先觀標相，且如東方，或以牆樹柵籬、聚土立石、釘橛、崖等，餘方亦然。",
    "T24n1458_001:0527a01_1": "眾知相已言白，復周敷座席鳴楗椎，作前方便，大眾俱集，無與欲法。",
    "T24n1458_001:0527a03_2": "諸舊住苾芻共稱方相，先從東方次南西北。",
    "T24n1458_001:0527a04_3": "既知相已，次一苾芻作白羯磨，先結小界不應在後。",
    "T24n1458_001:0527a06_0": "「大德僧伽聽！",
    "T24n1458_001:0527a06_1": "今於此處所有舊住苾芻共稱小界四方久住標相：東方某相，乃至北方某相。",
    "T24n1458_001:0527a08_2": "若僧伽時至聽者，僧伽應許僧伽今於此相域內結作小界場。",
    "T24n1458_001:0527a09_3": "白如是。」",
    "T24n1458_001:0527a09_4": "次作羯磨：「大德僧伽聽！",
    "T24n1458_001:0527a10_5": "今於此處所有舊住苾芻共稱小界四方久住標相：東方某相，乃至北方某相。",
    "T24n1458_001:0527a12_6": "今僧伽於此相域內結作小界場。",
    "T24n1458_001:0527a13_7": "若諸具壽聽於此相域內結作小界場者默然，若不許者說。」",
    "T24n1458_001:0527a14_8": "「僧伽已於此相域內結作小界場竟，僧伽已聽許，由其默然故，我今如是持。」",
    "T24n1458_001:0527a16_9": "(此小界場，文無定制，西方在處，皆有其量，纔可丈餘，平地甎圍，更無階級，中安制底，門向一邊)次結大界法，此中大界量者極大，橫闊兩踰膳那半，若其無水向下亦然，有水隔者齊水是界；若界內有樹有山，界隨樹山，上至水界與闊量同。",
    "T24n1458_001:0527a20_10": "若樂小界量事隨情。",
    "T24n1458_001:0527a21_0": "結大界時同前標相，舊住諸苾芻共於四方觀標相已，敷座席鳴楗椎，眾應盡集，同前告知。",
    "T24n1458_001:0527a23_1": "次一苾芻作白二羯磨：「大德僧伽聽！",
    "T24n1458_001:0527a24_0": "今於此處所有舊住苾芻，共稱大界四方久住標相：東方某相，乃至北方某相。",
    "T24n1458_001:0527a25_1": "若僧伽時至聽者，僧伽應許僧伽今於此相域內結作一褒灑陀同住處法僧伽大界：從阿蘭若至斯住處，於此除村及村勢分。",
    "T24n1458_001:0527a28_2": "白如是。」",
    "T24n1458_001:0527a28_3": "次作羯磨：「大德僧伽聽！",
    "T24n1458_001:0527a29_4": "今於此處所有舊住苾芻，共稱大界四方久住標相：東方某相，乃至北方某相。",
    "T24n1458_001:0527b02_5": "僧伽應許於此相域內結作一褒灑陀同住處法僧伽大界：從阿蘭若至斯住處，於此除村及村勢分。",
    "T24n1458_001:0527b04_6": "若諸具壽聽於此相域內結作一褒灑陀同住處法僧伽大界：從阿蘭若至斯住處，於此除村及村勢分者默然；若不許者說。」",
    "T24n1458_001:0527b07_7": "「僧伽已於此相域內結作一褒灑陀同住處法僧伽大界竟，僧伽已聽許，由其默然故，我今如是持。」",
    "T24n1458_001:0527b09_8": "若僧伽已結大界，此中苾芻應集一處，為褒灑陀及隨意事，并作一切單白、白二、白四羯磨；若眾不集，作法不成，得越法罪。",
    "T24n1458_001:0527b13_0": "若欲於此界上結作不失衣界者，還依大界相而結，如是應作，令一苾芻應為白二。",
    "T24n1458_001:0527b14_1": "先作白已，方為羯磨：「大德僧伽聽！",
    "T24n1458_001:0527b15_2": "於此住處和合僧伽已共結作一褒灑陀同住處法僧伽大界，若僧伽時至聽者，僧伽應許僧伽今於此大界相域內結作苾芻不失衣界。",
    "T24n1458_001:0527b18_3": "白如是。」",
    "T24n1458_001:0527b19_4": "「大德僧伽聽！",
    "T24n1458_001:0527b19_5": "於此住處和合僧伽已共結作一褒灑陀同住處法僧伽大界，僧伽今於此大界相域內結作苾芻不失衣界。",
    "T24n1458_001:0527b21_6": "若諸具壽聽於此大界相域內結作苾芻不失衣界者默然，若不許者說。」",
    "T24n1458_001:0527b23_7": "「僧伽已於此大界相域內結作苾芻不失衣界竟，僧伽已聽許，由其默然故，我今如是持。」",
    "T24n1458_001:0527b25_8": "若僧伽已結不失衣界竟，唯將上下二衣界內行住無離衣咎。",
    "T24n1458_001:0527b26_9": "若小界大界有緣須解者，應以白四解之。",
    "T24n1458_001:0527b27_10": "於小界場中敷座席已，次鳴楗椎，若眾不集下至四人在小界中，令一苾芻應先作白，方為羯磨：「大德僧伽聽！",
    "T24n1458_001:0527c01_11": "於此住處和合僧伽先共結作小界場，若僧伽時至聽者，僧伽應許僧伽今共解此小界場。",
    "T24n1458_001:0527c03_12": "白如是。」",
    "T24n1458_001:0527c03_13": "「大德僧伽聽！",
    "T24n1458_001:0527c03_14": "於此住處和合僧伽先共結作小界場，僧伽今共解此小界場。",
    "T24n1458_001:0527c05_15": "若諸具壽聽解此小界場者默然，若不許者說。",
    "T24n1458_001:0527c06_16": "是初羯磨。」",
    "T24n1458_001:0527c06_17": "第二、第三亦如是說。",
    "T24n1458_001:0527c07_18": "「僧伽已解小界場竟，僧伽已聽許，由其默然故，我今如是持。」",
    "T24n1458_001:0527c08_19": "或可先有大界無小界，今欲結小界者，應先以白四羯磨解其大界，應如是解：「大德僧伽聽！",
    "T24n1458_001:0527c10_20": "於此住處和合僧伽先共結作一褒灑陀同住處法僧伽大界。",
    "T24n1458_001:0527c12_21": "若僧伽時至聽者，僧伽應許僧伽今解大界。",
    "T24n1458_001:0527c13_22": "白如是。」",
    "T24n1458_001:0527c13_23": "「大德僧伽聽！",
    "T24n1458_001:0527c13_24": "於此住處和合僧伽先共結作一褒灑陀同住處法僧伽大界，僧伽今解此大界。",
    "T24n1458_001:0527c15_25": "若諸具壽聽解此大界者默然，若不許者說。",
    "T24n1458_001:0527c16_26": "是初羯磨。」",
    "T24n1458_001:0527c16_27": "第二、第三亦如是說。",
    "T24n1458_001:0527c17_28": "「僧伽已解大界竟，僧伽已聽許，由其默然故，我今如是持。」",
    "T24n1458_001:0527c18_29": "既解界已，先結小界，後結大界，并不失衣，如上應作。",
    "T24n1458_001:0527c19_30": "若不解舊界更結新者，後結不成，得惡作罪。",
    "T24n1458_001:0527c20_31": "若欲小界大界一羯磨人以一白二同時結者，并以白四同時解者，於兩界上集二僧伽，應以座席壓二界上，其秉法者住此應作羯磨。",
    "T24n1458_001:0527c23_32": "又復應知結時小界在前，解時小界在後。",
    "T24n1458_001:0527c24_33": "若欲雙解雙結，牒文作法准事應知。",
    "T24n1458_001:0527c25_34": "凡結界時不應以界而入餘界及現停水處兼小界場，并尼住處亦不以界而越。",
    "T24n1458_001:0528a02_35": "餘界有五處不應越，謂苾芻界、苾芻尼界、小界場、停水處，及二界中間。",
    "T24n1458_001:0528a04_0": "亦非解此界而餘界亦解，若以一大樹亦得為多界之相。",
    "T24n1458_001:0528a05_1": "其結界時既知方相，所作羯磨已說多分，秉羯磨者忽然身死，亦成結界。",
    "T24n1458_001:0528a06_2": "若現幻術及神通力作界標相，不成結界。",
    "T24n1458_001:0528a07_3": "亦不應以水波星月等而作界相。",
    "T24n1458_001:0528a08_4": "若客苾芻至空住處，不七八日待於舊人，便結界者得惡作罪，應依前界不依後結。",
    "T24n1458_001:0528a10_5": "若諸河澗有橋梁者得通結界，異此便非。",
    "T24n1458_001:0528a11_6": "河澗之上橋梁壞者，若欲修治得經七夜，若至第八夜界法便失。",
    "T24n1458_001:0528a13_0": "若本無心重修理者，橋梁既破界亦隨失。",
    "T24n1458_001:0528a13_1": "有五事失大界：一切僧伽皆悉轉根、一切僧伽決捨而去、一切僧伽並皆歸俗、一切僧伽同時命過、一切僧伽作法而解。",
    "T24n1458_001:0528a16_2": "若阿蘭若及在村中非結界處，齊何名界？",
    "T24n1458_001:0528a17_3": "阿蘭若齊一拘盧舍，村中齊牆柵處并外勢分，名之為界。",
    "T24n1458_001:0528a18_4": "斯二界內苾芻同集，在手相及處，諸有羯磨咸隨意秉，如上所說，違教作者咸得越法罪。",
    "T24n1458_001:0528a21_0": "　合十指恭敬，　　禮釋迦師子；　別解脫調伏，　　我說仁善聽。",
    "T24n1458_001:0528a23_0": "此頌明供養法式。",
    "T24n1458_001:0528a23_1": "言合十指恭敬者，謂合兩手表恭敬相。",
    "T24n1458_001:0528a24_2": "凡於大師作供養者有其二種：一、謂致禮；二、申讚歎。",
    "T24n1458_001:0528a25_3": "合掌恭敬是致禮儀，釋迦師子是讚歎德。",
    "T24n1458_001:0528a26_4": "言釋迦者，明在俗時族姓高勝非下流故。",
    "T24n1458_001:0528a27_5": "言師子者，顯出家後先所畏憚諸外道類皆恐怖故。",
    "T24n1458_001:0528a28_6": "言別解脫者，於大師法而生恭敬，起方便時能脫煩惑，有極勝德名別解脫。",
    "T24n1458_001:0528b01_7": "現被染等煩惱所纏具縛有情能調伏故，名為調伏。",
    "T24n1458_001:0528b02_8": "我說仁善聽者，勸聽法也。",
    "T24n1458_001:0528b04_0": "　聽已當正行，　　如大仙所說；　於諸小罪中，　　勇猛亦勤護。",
    "T24n1458_001:0528b06_0": "　心馬難制止，　　勇決恒相續；　別解脫如銜，　　有百針極利。",
    "T24n1458_001:0528b08_0": "此頌正明誡勅。",
    "T24n1458_001:0528b08_1": "言聽已當正行等者，謂聽聞已無倒而行，不為懈怠、心常勤勇，勸彼修行、捨諸非法，猶如大仙親為說教皆奉持故。",
    "T24n1458_001:0528b10_2": "大仙者，謂薄伽梵，於世俗中是尊勝故。",
    "T24n1458_001:0528b11_3": "又於聲聞獨覺之仙是殊勝故，號為大仙。",
    "T24n1458_001:0528b12_4": "小罪謂是遮罪，非性罪類，於小罪中勇猛防護心無懈怠。",
    "T24n1458_001:0528b14_5": "此中亦言准知已防性過，於小罪處亦遣用心。",
    "T24n1458_001:0528b15_6": "有本云：「勇猛應勤護。」",
    "T24n1458_001:0528b15_7": "者，即准防性罪略去亦聲，此言為表於諸犯處勿生緩慢，至意守持。",
    "T24n1458_001:0528b17_8": "言罪者，謂鄙惡法，勝流之人所嫌恥故。",
    "T24n1458_001:0528b18_9": "言勤護者，於善法中起精進故。",
    "T24n1458_001:0528b18_10": "言勇決者，勤勇決列貪著諸境，如馬奔逸實可畏故。",
    "T24n1458_001:0528b20_0": "恒相續者，交馳不絕與境相近極難遮止，此言顯心是難調主故遣調心，此若善調身語隨正。",
    "T24n1458_001:0528b22_1": "由此心根生煩惱故，為此唯勸專念洗除，令善清淨，應常觀察無常無我。",
    "T24n1458_001:0528b23_2": "執我常者猶若虛空體無變易，斷惑之理不相應故。",
    "T24n1458_001:0528b25_0": "言銜者，謂是不調伏類犯戒之口，於其口中施轡勒故。",
    "T24n1458_001:0528b26_1": "言如者，謂是順理善能遠離著樂自苦二邊過故。",
    "T24n1458_001:0528b27_2": "又為稱其根欲性等故名為如，又復如者是譬況義。",
    "T24n1458_001:0528b28_3": "有百針者，謂破戒人於現法中種種熱惱悔恨傷心，比於針刺。",
    "T24n1458_001:0528b29_4": "略舉大數，且言其百。",
    "T24n1458_001:0528c01_5": "言極利者，能於後時生犯之因割令斷故，於戒銜處兩種義成，即是心生追悔說所犯罪，又令惡見永不生故。",
    "T24n1458_001:0528c04_0": "　若人違軌則，　　聞教便能止；　大士若良馬，　　當出煩惱陣。",
    "T24n1458_001:0528c06_0": "此頌明誡勅利益。",
    "T24n1458_001:0528c06_1": "違者，謂是違犯。",
    "T24n1458_001:0528c06_2": "軌則者，謂諸學處。",
    "T24n1458_001:0528c07_3": "聞教便能止者，言其不由刀杖等物而為遮制。",
    "T24n1458_001:0528c08_4": "言大士者，謂近圓人。",
    "T24n1458_001:0528c08_5": "若良馬者，謂賢善智馬。",
    "T24n1458_001:0528c09_6": "當出煩惱陣者，煩惱難摧喻之軍陣。",
    "T24n1458_001:0528c10_7": "大士要心欲出生死，策修淨戒破煩惱軍。",
    "T24n1458_001:0528c11_0": "言當出者，謂是當獲阿羅漢果等。",
    "T24n1458_001:0528c12_0": "　若人無此銜，　　亦不曾憙樂；　彼沒煩惱陣，　　迷轉於生死。",
    "T24n1458_001:0528c14_0": "此頌明無誡過生。",
    "T24n1458_001:0528c14_1": "若人無此銜者，諸外道等心馳邪境及耽欲者，惛於欲樂。",
    "T24n1458_001:0528c15_2": "言亦不曾喜樂者，顯無涅槃性，於圓寂理無愛樂心。",
    "T24n1458_001:0528c16_3": "彼沒煩惱陣者，謂因邪教共煩惱戰，為無善轡被他降伏，名為沒陣。",
    "T24n1458_001:0528c18_4": "迷轉於生死者，由無別解脫銜，於五趣中輪迴無救，隨業而轉失正道故。",
    "T24n1458_001:0528c20_5": "◎◎次下明正作白事。",
    "T24n1458_001:0528c21_6": "告眾令知：「大德僧伽聽！",
    "T24n1458_001:0528c22_0": "今僧伽黑月十四日作褒灑陀。",
    "T24n1458_001:0528c22_1": "若僧伽時至聽者，僧伽應許僧伽今作褒灑陀說波羅底木叉戒經。",
    "T24n1458_001:0528c24_2": "白如是。」",
    "T24n1458_001:0528c24_3": "言大德僧伽聽等者，欲令勿生異想專心聽故，於所聽事正憶持故。",
    "T24n1458_001:0528c26_0": "言僧伽者，有其五種：謂四人、五人、十人、二十人、多人。",
    "T24n1458_001:0528c27_1": "此中四人僧伽者，謂除隨意、出罪、近圓，自餘羯磨咸悉應作。",
    "T24n1458_001:0528c28_2": "五人僧伽者，謂除中方近圓及以出罪，餘並應作。",
    "T24n1458_001:0528c29_3": "十人僧伽者，但除出罪，餘並應作。",
    "T24n1458_001:0529a01_4": "二十人僧伽及多人僧伽者，諸法皆作。",
    "T24n1458_001:0529a02_5": "言十四日者，是顯褒灑陀時，此據春、夏、冬三時之中，每四月內，各取第三半月盡，及第七半月盡，恒是十四日為褒灑陀，餘並是十五日。",
    "T24n1458_001:0529a05_6": "應知一年之中六是十四日，十八是十五日。",
    "T24n1458_001:0529a06_7": "又黑白月每日之中，須以日數白眾令知，或上座白、或授事人、或復餘人云：「諸大德！",
    "T24n1458_001:0529a08_8": "今是黑白月某日，可為造寺施主及護寺天神并四恩類，人人各說施福伽他。」",
    "T24n1458_001:0529a10_9": "所以此時須告白者：一、為知褒灑陀時；二、防俗人來問。",
    "T24n1458_001:0529a11_10": "又復日數或依星次、或依王法，日月大小應可隨之。",
    "T24n1458_001:0529a12_11": "言褒灑陀者，褒灑是長養義、陀是持義，謂由眾集說戒便能長養善法持自心故，名褒灑陀。",
    "T24n1458_001:0529a14_12": "又復褒灑同前、陀是淨除義，謂增長善法淨除不善故。",
    "T24n1458_001:0529a16_13": "言時至者，謂是褒灑陀時無餘妨難。",
    "T24n1458_001:0529a16_14": "言聽者，謂問當時現座徒眾為聽許。",
    "T24n1458_001:0529a17_15": "不言僧伽應許者，僧伽應許我為眾說戒。",
    "T24n1458_001:0529a18_16": "白如是者，謂指其事而告知也。",
    "T24n1458_001:0529a19_17": "所以不舉眾俱說者，為皆不能誦持戒故，或有雖誦不能盡熟；又聽法者理不應然。",
    "T24n1458_001:0529a21_18": "所以不於房內別別說者，由此便非大眾為褒灑陀，共集一處利益多故；又別別說便有不聽正法之過。",
    "T24n1458_001:0529a23_19": "凡說戒日有善苾芻誦得戒者，不應令授學人說戒。",
    "T24n1458_001:0529a24_20": "若於住處但有四人，皆可共集，不應別住，亦不取欲。",
    "T24n1458_001:0529a26_21": "若於諠雜制底之處、或俗人處、或露現處、或不淨處、或憒鬧處而長淨者，得惡作罪。",
    "T24n1458_001:0529a28_22": "必無餘處，在四無犯，不應對俗。",
    "T24n1458_001:0529a28_23": "又於眠時、入定時、乞食時、消息時、供養時為長淨者，得惡作罪；餘時有礙在此非過。",
    "T24n1458_001:0529b01_24": "若有苾芻在於界內，為官所拘不來共集為長淨者，得別住罪，不成長淨。",
    "T24n1458_001:0529b03_25": "其被拘者，餘人應為詣官求令釋放，若不爾者得惡作罪。",
    "T24n1458_001:0529b04_26": "癲狂苾芻與癲狂法，防別住故。",
    "T24n1458_001:0529b05_27": "凡苾芻等每至長淨日，先應審諦觀察自身，我不於此半月之中犯諸罪耶？",
    "T24n1458_001:0529b07_28": "若憶所犯應如法說，應往清淨人邊，隨其所應具威儀已，蹲踞合掌憶先罪名，作如是說：「具壽存念！",
    "T24n1458_001:0529b10_29": "我苾芻某甲犯如是罪，此所犯罪，我今於具壽前，從清淨來，並皆發露說罪，我不覆藏。",
    "T24n1458_001:0529b12_30": "由發露說罪故得安樂，不發露說罪不安樂。」",
    "T24n1458_001:0529b13_31": "第二、第三亦如是說。",
    "T24n1458_001:0529b13_32": "彼應問言：「汝見罪不？」",
    "T24n1458_001:0529b14_33": "答言：「我見。」",
    "T24n1458_001:0529b14_34": "「將來諸戒能善護不？」",
    "T24n1458_001:0529b14_35": "答言：「善護。」",
    "T24n1458_001:0529b15_36": "所對苾芻應云：「爾。」",
    "T24n1458_001:0529b15_37": "其說罪者，答云：「善。」",
    "T24n1458_001:0529b16_0": "若於罪有疑，應就持律者善決，知已後當發露，應對苾芻而說其罪，不應對苾芻尼等，若對尼等得越法罪。",
    "T24n1458_001:0529b18_1": "不應對彼犯同分罪人而為發露，謂波羅市迦望波羅市迦為同分，乃至突色訖里多望突色訖里多為同分。",
    "T24n1458_001:0529b20_2": "言同分者，是相似義，謂同罪者。",
    "T24n1458_001:0529b21_3": "若褒灑陀時憶所犯罪，彼即應可心念守持云：「今僧伽於十四日為長淨事，我苾芻某甲於僧伽中憶所犯罪。",
    "T24n1458_001:0529b24_4": "我某甲於所犯罪自心守持，若僧伽長淨已後，對淨苾芻如法當說。」",
    "T24n1458_001:0529b25_5": "疑罪准知。",
    "T24n1458_001:0529b25_6": "其誦戒人若憶若疑，類此應作。",
    "T24n1458_001:0529b26_7": "若僧伽咸有犯者，應勸一善苾芻向餘住處，對清淨人說除罪已，還來本處，諸有犯人對此苾芻而說其罪。",
    "T24n1458_001:0529b29_0": "若無能者可為單白，應如是作：「大德僧伽聽！",
    "T24n1458_001:0529c01_1": "今僧伽十四日為褒灑陀，一切僧伽悉皆有犯，然無一人能向餘處對清淨苾芻如法說罪，可令我等對彼如法說除其罪。",
    "T24n1458_001:0529c04_2": "若僧伽時至聽者，僧伽應許僧伽今作褒灑陀，後向餘處當如法除罪。",
    "T24n1458_001:0529c05_3": "白如是。」",
    "T24n1458_001:0529c05_4": "若復苾芻於罪有疑者，應云：「於罪有疑。」",
    "T24n1458_001:0529c06_5": "准前應作。",
    "T24n1458_001:0529c07_6": "若眾中有一苾芻清淨無犯，時淨苾芻應詣同意苾芻處善心告語，令憶念已。",
    "T24n1458_001:0529c08_7": "對諸苾芻前當說其犯，冀彼眾人普知聞已，亦說其罪，必無同意自默而住。",
    "T24n1458_001:0529c10_8": "若知他苾芻情所不樂，強詰憶者得越法罪。",
    "T24n1458_001:0529c11_9": "若不知前人有罪、無罪，斟酌將為清淨就其說罪者不成說罪。",
    "T24n1458_001:0529c13_0": "若別住想疑為長淨者，得越法罪。",
    "T24n1458_001:0529c13_1": "若作破壞心為長淨者，是破僧方便，犯窣吐羅罪，應更和合而為長淨。",
    "T24n1458_001:0529c15_2": "若長淨時舊住苾芻已為長淨，客來數少，應可慇懃求眾和合更為長淨。",
    "T24n1458_001:0529c17_3": "如不肯者，往小界場中自為長淨。",
    "T24n1458_001:0529c17_4": "若客來等多者，舊住苾芻應共和合更為長淨。",
    "T24n1458_001:0529c18_5": "若安居竟，為隨意時即名長淨，更不須作。",
    "T24n1458_001:0529c19_6": "其大苾芻與苾芻尼不應同處而為長淨。",
    "T24n1458_001:0529c20_7": "若苾芻尼來請教授者，當共言語，不應避去。",
    "T24n1458_001:0529c21_8": "教授之人每至長淨日，應在門屋下坐，待尼來請，隨時處分。",
    "T24n1458_001:0529c23_9": "言有住處者，謂於其處有解羯磨人。",
    "T24n1458_001:0529c24_10": "言無住處者，謂於其處無解羯磨人。",
    "T24n1458_001:0529c25_0": "言有住處、無住處者，謂一分解為羯磨，一分不解。",
    "T24n1458_001:0529c26_1": "若苾芻處是堪共住，至長淨日應就其處而為長淨。",
    "T24n1458_001:0529c27_2": "若處有諍人而往就者，得惡作罪。",
    "T24n1458_001:0529c28_3": "縱無苾芻住處，有同行者堪為樂住，任往無犯。",
    "T24n1458_001:0529c29_4": "若難事將至，隨情應去。",
    "T24n1458_001:0529c29_5": "若至長淨日，弟子門人不應隨情聽向餘處。",
    "T24n1458_001:0530a01_6": "若當處無說戒者，應往餘處就說戒人而為長淨，如不往者得越法罪。",
    "T24n1458_001:0530a03_7": "若於無說戒人處坐，前安居不得過第二長淨，應向有說戒處，皆不得在俗人前而為說戒。",
    "T24n1458_001:0530a05_8": "凡安居時應與同意清淨無犯及同見者而為長淨。",
    "T24n1458_001:0530a06_9": "若苾芻耳聾及無識解者，應共一處為長淨事，亦成足數。",
    "T24n1458_001:0530a08_0": "若至長淨日，唯獨一身者，應於長淨之處，以新瞿摩塗拭灑掃，敷座席鳴楗椎，作前方便竟。",
    "T24n1458_001:0530a10_1": "自誦少多經已，於高逈處觀客苾芻。",
    "T24n1458_001:0530a11_2": "若有三人來共為長淨、若無來者時彼苾芻應居本座，心念口言，作如是說：「今十四日僧伽長淨，我苾芻某甲於十四日亦為長淨。",
    "T24n1458_001:0530a14_0": "我苾芻某甲於諸障法自陳遍淨，我今且為守持長淨。",
    "T24n1458_001:0530a15_1": "若於後時遇和合眾，我當共和合眾而為長淨，滿諸戒聚故。」",
    "T24n1458_001:0530a16_2": "第二、第三亦如是說。",
    "T24n1458_001:0530a17_3": "若有一、二人來者，應為對首長淨，准一人法作。",
    "T24n1458_001:0530a18_4": "若苾芻行路遇到村坊、或有入村、或住村外，是長淨日，彼應各各為其長淨。",
    "T24n1458_001:0530a19_5": "住村者齊村勢分，不得別住；在村外者村勢分外應為長淨。",
    "T24n1458_001:0530a21_6": "若與商旅同去，彼不嫌者，隨住隨行應為長淨。",
    "T24n1458_001:0530a22_7": "若彼嫌者應作心念。",
    "T24n1458_001:0530a22_8": "守持長淨有其六事，應心念守持皆成無犯：一、守持三衣；二、捨三衣；三、分別長衣；四、捨別請；五、作長淨；六、作隨意應為長淨。",
    "T24n1458_001:0530a25_9": "而不為者，得越法罪。",
    "T24n1458_001:0530a26_0": "不應長淨而輒為者亦越法罪。",
    "T24n1458_001:0530a26_1": "除吉祥長淨，此由眾破重得和合，大眾歡喜為長淨故。",
    "T24n1458_001:0530a27_2": "若有苾芻先被僧伽為捨置法，後得解時，應請大眾乞作別時長淨。",
    "T24n1458_001:0530b01_0": "說波羅底木叉有其五種：一、說序，餘以常聞而告知之；二、說序并波羅市迦訖，餘以常聞而告知之；三、僧伽伐尸沙；四、至二不定；五、乃至終。",
    "T24n1458_001:0530b04_1": "誰應為說波羅底木叉？",
    "T24n1458_001:0530b04_2": "謂眾中上座。",
    "T24n1458_001:0530b05_0": "如不能者，應令第二、第三；或為番次，或可別請餘人。",
    "T24n1458_001:0530b06_1": "若上座誦得序，餘不能誦者，餘人應誦波羅市迦等。",
    "T24n1458_001:0530b07_2": "若癲狂人能說者，亦成說戒。",
    "T24n1458_001:0530b08_0": "「諸大德！",
    "T24n1458_001:0530b08_1": "我今作褒灑陀說波羅底木叉戒經。",
    "T24n1458_001:0530b09_2": "仁等諦聽，善思念之。",
    "T24n1458_001:0530b09_3": "若有犯者當發露，無犯者默然，默然故知諸大德清淨。",
    "T24n1458_001:0530b10_4": "如餘問時即如實答。",
    "T24n1458_001:0530b11_5": "我今於此勝苾芻眾中，乃至三問亦應如實答。",
    "T24n1458_001:0530b12_6": "若苾芻憶知有犯不發露者，得故妄語罪。",
    "T24n1458_001:0530b13_7": "諸大德！",
    "T24n1458_001:0530b13_8": "佛說故妄語是障礙法，是故苾芻欲求清淨者，當發露。",
    "T24n1458_001:0530b14_9": "發露即安樂，不發露不安樂。",
    "T24n1458_001:0530b15_10": "諸大德！",
    "T24n1458_001:0530b15_11": "我已說戒經序，今問諸大德是中清淨不？」",
    "T24n1458_001:0530b16_12": "(如是三說)「諸大德！",
    "T24n1458_001:0530b16_13": "是中清淨，默然故，我今如是。」",
    "T24n1458_001:0530b18_0": "次明勸至心聽。",
    "T24n1458_001:0530b18_1": "言諸大德等者，別解脫經說時欲至，若不敬仰法水不霑，故勸攝心勿生散亂。",
    "T24n1458_001:0530b20_2": "言諦聽者，總遣用心。",
    "T24n1458_001:0530b20_3": "言善思念之者，別明三義。",
    "T24n1458_001:0530b21_4": "欲明三類聽人，喻之三器，謂仰、全、淨堪貯用故；若覆、漏、穢不堪受物，如次應知。",
    "T24n1458_001:0530b23_0": "次明淨徒眾。",
    "T24n1458_001:0530b23_1": "言若有犯等者，若先有犯今默不言，更招其罪。",
    "T24n1458_001:0530b24_2": "如餘時中他問實答，此亦如是。",
    "T24n1458_001:0530b25_3": "我今於此勝苾芻眾中者，讚美當時聽戒徒眾。",
    "T24n1458_001:0530b26_4": "言憶知者，設令有犯而不憶知，為妄語罪故。",
    "T24n1458_001:0530b27_5": "妄語者雖默不言，亦名妄語。",
    "T24n1458_001:0530b27_6": "由現身相表語業故。",
    "T24n1458_001:0530b28_7": "有云：「唯是意所犯罪。」",
    "T24n1458_001:0530b28_8": "是障礙法者，於二時中能為障礙：一、於現世障諸善法；二、於未來礙生善趣。",
    "T24n1458_001:0530c01_9": "欲求清淨者，清淨謂是涅槃。",
    "T24n1458_001:0530c02_10": "為求涅槃故，不為畏他詰責治罰而說於罪。",
    "T24n1458_001:0530c03_11": "言發露即安樂者，有五種相：一、由勤策治諸懈怠故；二、由無罪治諸過失故；三、由敬重治慢式叉故；四、由無悔治諸惡作故；五、由寂定治散亂心故。",
    "T24n1458_001:0530c06_12": "戒經序者，經是略詮義。",
    "T24n1458_001:0530c07_0": "欲明略陳戒相，詮其綱目，不廣釋故。",
    "T24n1458_001:0530c07_1": "言序者，是由緒也。",
    "T24n1458_001:0530c08_2": "謂說戒時以此為先，能令餘說得生起故。",
    "T24n1458_001:0530c09_3": "所以但為三問者，離極略極廣故。",
    "T24n1458_001:0530c10_0": "若極略者，闇昧之人卒難知故；若極廣者，恐多延時令眾倦故。",
    "T24n1458_001:0530c11_1": "然於三問皆別得罪。",
    "T24n1458_001:0530c11_2": "持者是了知義。",
    "T24n1458_001:0530c12_3": "◎根本薩婆多部律攝卷第一"
}