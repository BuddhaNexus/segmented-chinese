{
    "T16n0676_005:0708b10_0": "解深密經卷第五",
    "T16n0676_005:0708b12_0": "大唐三藏法師玄奘奉　詔譯",
    "T16n0676_005:0708b13_0": "如來成所作事品第八",
    "T16n0676_005:0708b14_0": "爾時，曼殊室利菩薩摩訶薩請問佛言：「世尊！",
    "T16n0676_005:0708b15_1": "如佛所說如來法身，如來法身有何等相？」",
    "T16n0676_005:0708b16_2": "佛告曼殊室利菩薩曰：「善男子！",
    "T16n0676_005:0708b16_3": "若於諸地波羅蜜多，善修出離，轉依成滿，是名如來法身之相。",
    "T16n0676_005:0708b18_4": "當知此相，二因緣故不可思議：無戲論故，無所為故。",
    "T16n0676_005:0708b19_5": "而諸眾生計著戲論，有所為故。」",
    "T16n0676_005:0708b21_0": "「世尊！",
    "T16n0676_005:0708b21_1": "聲聞、獨覺所得轉依，名法身不？」",
    "T16n0676_005:0708b21_2": "「善男子！",
    "T16n0676_005:0708b22_3": "不名法身。」",
    "T16n0676_005:0708b22_4": "「世尊！",
    "T16n0676_005:0708b22_5": "當名何身？」",
    "T16n0676_005:0708b22_6": "「善男子！",
    "T16n0676_005:0708b22_7": "名解脫身。",
    "T16n0676_005:0708b23_8": "由解脫身故，說一切聲聞、獨覺與諸如來平等平等；由法身故，說有差別。",
    "T16n0676_005:0708b24_9": "如來法身有差別故，無量功德最勝差別，算數譬喻所不能及。」",
    "T16n0676_005:0708b26_10": "曼殊室利菩薩復白佛言：「世尊！",
    "T16n0676_005:0708b27_11": "我當云何應知如來生起之相？」",
    "T16n0676_005:0708b27_12": "佛告曼殊室利菩薩曰：「善男子！",
    "T16n0676_005:0708b28_13": "一切如來化身作業，如世界起一切種類；如來功德眾所莊嚴，住持為相。",
    "T16n0676_005:0708c01_14": "當知化身相有生起，法身之相無有生起。」",
    "T16n0676_005:0708c02_15": "曼殊室利菩薩復白佛言：「世尊！",
    "T16n0676_005:0708c03_16": "云何應知示現化身方便善巧？」",
    "T16n0676_005:0708c03_17": "佛告曼殊室利菩薩曰：「善男子！",
    "T16n0676_005:0708c04_18": "遍於一切三千大千佛國土中，或眾推許增上王家，或眾推許大福田家，同時入胎、誕生、長大、受欲、出家、示行苦行、捨苦行已成等正覺，次第示現。",
    "T16n0676_005:0708c07_19": "是名如來示現化身方便善巧。」",
    "T16n0676_005:0708c08_20": "曼殊室利菩薩復白佛言：「世尊！",
    "T16n0676_005:0708c09_21": "凡有幾種，一切如來身所住持言音差別？",
    "T16n0676_005:0708c10_22": "由此言音所化有情，未成熟者令其成熟，已成熟者緣此為境速得解脫？」",
    "T16n0676_005:0708c12_0": "佛告曼殊室利菩薩曰：「善男子！",
    "T16n0676_005:0708c12_1": "如來言音略有三種：一者、契經；二者、調伏；三者、本母。」",
    "T16n0676_005:0708c13_2": "「世尊！",
    "T16n0676_005:0708c14_3": "云何契經？",
    "T16n0676_005:0708c14_4": "云何調伏？",
    "T16n0676_005:0708c14_5": "云何本母？」",
    "T16n0676_005:0708c14_6": "「曼殊室利！",
    "T16n0676_005:0708c15_0": "若於是處，我依攝事顯示諸法，是名契經。",
    "T16n0676_005:0708c16_0": "謂依四事，或依九事，或復依於二十九事。",
    "T16n0676_005:0708c17_0": "「云何四事？",
    "T16n0676_005:0708c17_1": "一者、聽聞事；二者、歸趣事；三者、修學事；四者、菩提事。",
    "T16n0676_005:0708c18_2": "「云何九事？",
    "T16n0676_005:0708c18_3": "一者、施設有情事；二者、彼所受用事；三者、彼生起事；四者、彼生已住事；五者、彼染淨事；六者、彼差別事；七者、能宣說事；八者、所宣說事；九者、諸眾會事。",
    "T16n0676_005:0708c22_0": "「云何名為二十九事？",
    "T16n0676_005:0708c22_1": "謂依雜染品有：攝諸行事，彼次第隨轉事，即於是中作補特伽羅想已，於當來世流轉因事，作是想已，於當來世流轉因事。",
    "T16n0676_005:0708c25_2": "依清淨品有：繫念於所緣事，即於是中勤精進事，心安住事，現法樂住事，超一切苦緣方便事，彼遍知事。",
    "T16n0676_005:0708c27_3": "此復三種：顛倒遍知所依處故，依有情想外有情中邪行遍知所依處故，內離增上慢遍知所依處故。",
    "T16n0676_005:0709a01_4": "修依處事，作證事，修習事，令彼堅固事，彼行相事，彼所緣事，已斷未斷觀察善巧事，彼散亂事，彼不散亂事，不散亂依處事，不棄修習劬勞加行事，修習勝利事，彼堅牢事，攝聖行事，攝聖行眷屬事，通達真實事，證得涅槃事，於善說法毘奈耶中世間正見超昇一切外道所得正見頂事，及即於此不修退事，於善說法毘奈耶中不修習故，說名為退，非見過失，故名為退。",
    "T16n0676_005:0709a09_5": "「曼殊室利！",
    "T16n0676_005:0709a09_6": "若於是處，我依聲聞及諸菩薩，顯示別解脫及別解脫相應之法，是名調伏。」",
    "T16n0676_005:0709a11_7": "「世尊！",
    "T16n0676_005:0709a11_8": "菩薩別解脫，幾相所攝？」",
    "T16n0676_005:0709a12_9": "「善男子！",
    "T16n0676_005:0709a12_10": "當知七相：一者、宣說受軌則事故；二者、宣說隨順他勝事故；三者、宣說隨順毀犯事故；四者、宣說有犯自性故；五者、宣說無犯自性故；六者、宣說出所犯故；七者、宣說捨律儀故。",
    "T16n0676_005:0709a17_0": "「曼殊室利！",
    "T16n0676_005:0709a17_1": "若於是處，我以十一種相決了分別顯示諸法，是名本母。",
    "T16n0676_005:0709a18_2": "何等名為十一種相？",
    "T16n0676_005:0709a19_3": "一者、世俗相；二者、勝義相；三者、菩提分法所緣相；四者、行相；五者、自性相；六者、彼果相；七者、彼領受開示相；八者、彼障礙法相；九者、彼隨順法相；十者、彼過患相；十一者、彼勝利相。",
    "T16n0676_005:0709a23_4": "「世俗相者，當知三種：一者、宣說補特伽羅故；二者、宣說遍計所執自性故；三者、宣說諸法作用事業故。",
    "T16n0676_005:0709a25_5": "勝義相者，當知宣說七種真如故。",
    "T16n0676_005:0709a26_6": "菩提分法所緣相者，當知宣說遍一切種所知事故。",
    "T16n0676_005:0709a27_7": "「行相者，當知宣說八行觀故。",
    "T16n0676_005:0709a28_8": "云何名為八行觀耶？",
    "T16n0676_005:0709a28_9": "一者、諦實故；二者、安住故；三者、過失故；四者、功德故；五者、理趣故；六者、流轉故；七者、道理故；八者、總別故。",
    "T16n0676_005:0709b02_10": "「諦實者，謂諸法真如。",
    "T16n0676_005:0709b02_11": "「安住者，謂或安立補特伽羅，或復安立諸法遍計所執自性，或復安立一向、分別、反問、置記，或復安立隱密、顯了、記別、差別。",
    "T16n0676_005:0709b05_12": "過失者，謂我宣說諸雜染法，有無量門差別過患。",
    "T16n0676_005:0709b06_13": "「功德者，謂我宣說諸清淨法，有無量門差別勝利。",
    "T16n0676_005:0709b07_14": "「理趣者，當知六種：一者、真義理趣；二者、證得理趣；三者、教導理趣；四者、遠離二邊理趣；五者、不可思議理趣；六者、意趣理趣。",
    "T16n0676_005:0709b10_15": "「流轉者，所謂三世三有為相，及四種緣。",
    "T16n0676_005:0709b11_16": "「道理者，當知四種：一者、觀待道理；二者、作用道理；三者、證成道理；四者、法爾道理。",
    "T16n0676_005:0709b13_17": "觀待道理者，謂若因若緣，能生諸行，及起隨說，如是名為觀待道理。",
    "T16n0676_005:0709b14_18": "作用道理者，謂若因若緣，能得諸法，或能成辦，或復生已作諸業用，如是名為作用道理。",
    "T16n0676_005:0709b16_19": "證成道理者，謂若因若緣，能令所立、所說、所標、義得成立，令正覺悟，如是名為證成道理。",
    "T16n0676_005:0709b19_0": "「又此道理略有二種：一者、清淨；二者不清淨。",
    "T16n0676_005:0709b20_0": "由五種相名為清淨，由七種相名不清淨。",
    "T16n0676_005:0709b22_0": "「云何由五種相名為清淨？",
    "T16n0676_005:0709b22_1": "一者、現見所得相；二者、依止現見所得相；三者、自類譬喻所引相；四者、圓成實相；五者、善清淨言教相。",
    "T16n0676_005:0709b24_2": "「現見所得相者，謂一切行皆無常性，一切行皆是苦性，一切法皆無我性，此為世間現量所得。",
    "T16n0676_005:0709b27_0": "如是等類，是名現見所得相。",
    "T16n0676_005:0709b27_1": "「依止現見所得相者，謂一切行皆剎那性，他世有性，淨不淨業無失壞性。",
    "T16n0676_005:0709b29_2": "由彼能依麁無常性，現可得故。",
    "T16n0676_005:0709c01_3": "由諸有情種種差別，依種種業現可得故，由諸有情若樂若苦，淨不淨業以為依止，現可得故。",
    "T16n0676_005:0709c03_4": "由此因緣，於不現見可為比度。",
    "T16n0676_005:0709c04_5": "如是等類，是名依止現見所得相。",
    "T16n0676_005:0709c04_6": "「自類譬喻所引相者，謂於內外諸行聚中，引諸世間共所了知所得生死以為譬喻，引諸世間共所了知所得生等種種苦相以為譬喻，引諸世間共所了知所得不自在相以為譬喻，又復於外引諸世間共所了知所得衰盛以為譬喻。",
    "T16n0676_005:0709c10_7": "如是等類，當知是名自類譬喻所引相。",
    "T16n0676_005:0709c11_8": "「圓成實相者，謂即如是現見所得相，若依止現見所得相，若自類譬喻所得相，於所成立，決定能成，當知是名圓成實相。",
    "T16n0676_005:0709c13_9": "「善清淨言教相者，謂一切智者之所宣說，如言涅槃究竟寂靜，如是等類，當知是名善清淨言教相。",
    "T16n0676_005:0709c16_10": "「善男子！",
    "T16n0676_005:0709c16_11": "是故由此五種相故，名善觀察清淨道理，由清淨故，應可修習。」",
    "T16n0676_005:0709c17_12": "曼殊室利菩薩復白佛言：「世尊！",
    "T16n0676_005:0709c18_13": "一切智相者，當知有幾種？」",
    "T16n0676_005:0709c19_14": "佛告曼殊室利菩薩曰：「善男子！",
    "T16n0676_005:0709c20_0": "略有五種：一者、若有出現世間一切智聲，無不普聞；二者、成就三十二種大丈夫相；三者、具足十力，能斷一切眾生一切疑惑；四者、具足四無所畏宣說正法，不為一切他論所伏，而能摧伏一切邪論；五者、於善說法、毘奈耶中，八支聖道、四沙門等，皆現可得。",
    "T16n0676_005:0709c25_1": "如是生故，相故，斷疑網故，非他所伏能伏他故，聖道、沙門現可得故，如是五種，當知名為一切智相。",
    "T16n0676_005:0709c28_2": "「善男子！",
    "T16n0676_005:0709c28_3": "如是證成道理，由現量故、由比量故、由聖教量故。",
    "T16n0676_005:0709c29_4": "由五種相，名為清淨。",
    "T16n0676_005:0710a02_0": "「云何由七種相名不清淨？",
    "T16n0676_005:0710a02_1": "一者、此餘同類可得相；二者、此餘異類可得相；三者、一切同類可得相；四者、一切異類可得相；五者、異類譬喻所得相；六者、非圓成實相；七者、非善清淨言教相。",
    "T16n0676_005:0710a06_2": "「若一切法意識所識性，是名一切同類可得相，若一切法相性業法因果異相，由隨如是一一異相，決定展轉各各異相，是名一切異類可得相。",
    "T16n0676_005:0710a09_3": "善男子！",
    "T16n0676_005:0710a09_4": "若於此餘同類可得相，及譬喻中有一切異類相者，由此因緣，於所成立非決定故，是名非圓成實相。",
    "T16n0676_005:0710a12_5": "又於此餘異類可得相，及譬喻中有一切同類相者，由此因緣，於所成立不決定故，亦名非圓成實相。",
    "T16n0676_005:0710a14_6": "非圓成實故，非善觀察清淨道理，不清淨故，不應修習。",
    "T16n0676_005:0710a15_7": "若異類譬喻所引相，若非善清淨言教相，當知體性皆不清淨。",
    "T16n0676_005:0710a17_8": "「法爾道理者，謂如來出世，若不出世，法性，安住、法住，法界，是名法爾道理。",
    "T16n0676_005:0710a18_9": "「總別者，謂先總說一句法已，後後諸句差別分別究竟顯了。",
    "T16n0676_005:0710a21_0": "「自性相者，謂我所說有行有緣，所有能取菩提分法，謂念住等，如是名為彼自性相。",
    "T16n0676_005:0710a23_0": "「彼果相者，謂若世間若出世間，諸煩惱斷，及所引發世出世間諸果功德，如是名為得彼果相。",
    "T16n0676_005:0710a25_1": "「彼領受開示相者，謂即於彼，以解脫智而領受之，及廣為他宣說開示，如是名為彼領受開示相。",
    "T16n0676_005:0710a27_2": "「彼障礙法相者，謂即於修菩提分法，能隨障礙諸染污法，是名彼障礙法相。",
    "T16n0676_005:0710a29_3": "「彼隨順法相者，謂即於彼多所作法，是名彼隨順法相。",
    "T16n0676_005:0710b01_4": "「彼過患相者，當知即彼諸障礙法所有過失，是名彼過患相。",
    "T16n0676_005:0710b02_5": "「彼勝利相者，當知即彼諸隨順法所有功德，是名彼勝利相。」",
    "T16n0676_005:0710b05_0": "曼殊室利菩薩復白佛言：「唯願世尊為諸菩薩略說契經、調伏、本母、不共外道陀羅尼義，由此不共陀羅尼義，令諸菩薩得入如來所說諸法甚深密意。」",
    "T16n0676_005:0710b08_1": "佛告曼殊室利菩薩曰：「善男子！",
    "T16n0676_005:0710b09_2": "汝今諦聽，吾當為汝略說不共陀羅尼義，令諸菩薩，於我所說密意言詞能善悟入。",
    "T16n0676_005:0710b11_3": "「善男子！",
    "T16n0676_005:0710b11_4": "若雜染法、若清淨法，我說一切皆無作用，亦都無有補特伽羅，以一切種離所為故。",
    "T16n0676_005:0710b13_5": "非雜染法先染後淨，非清淨法後淨先染，凡夫異生，於麁重身，執著諸法、補特伽羅自性差別，隨眠妄見以為緣故，計我我所；由此妄見，謂我見、我聞、我嗅、我甞、我觸、我知、我食、我作、我染、我淨，如是等類邪加行轉。",
    "T16n0676_005:0710b18_6": "若有如實知如是者，便能永斷麁重之身，獲得一切煩惱不住，最極清淨，離諸戲論，無為依止，無有加行。",
    "T16n0676_005:0710b20_7": "善男子！",
    "T16n0676_005:0710b21_8": "當知是名略說不共陀羅尼義。」",
    "T16n0676_005:0710b21_9": "爾時，世尊欲重宣此義，而說頌曰：「一切雜染清淨法，　　皆無作用數取趣。",
    "T16n0676_005:0710b24_0": "　由我宣說離所為，　　染污清淨非先後。",
    "T16n0676_005:0710b25_0": "　於麁重身隨眠見，　　為緣計我及我所；　由此妄謂我見等，　　我食我為我染淨。",
    "T16n0676_005:0710b27_0": "　若如實知如是者，　　乃能永斷麁重身，　得無染淨無戲論，　　無為依止無加行。」",
    "T16n0676_005:0710b29_0": "爾時，曼殊室利菩薩摩訶薩復白佛言：「世尊！",
    "T16n0676_005:0710c01_0": "云何應知諸如來心生起之相？」",
    "T16n0676_005:0710c01_1": "佛告曼殊室利菩薩曰：「善男子！",
    "T16n0676_005:0710c02_2": "夫如來者，非心意識生起所顯，然諸如來有無加行心法生起，當知此事猶如變化。」",
    "T16n0676_005:0710c04_3": "曼殊室利菩薩復白佛言：「世尊！",
    "T16n0676_005:0710c05_4": "若諸如來法身，遠離一切加行；既無加行，云何而有心法生起？」",
    "T16n0676_005:0710c06_5": "佛告曼殊室利菩薩曰：「善男子！",
    "T16n0676_005:0710c07_6": "先所修習方便般若加行力故，有心生起。",
    "T16n0676_005:0710c08_7": "善男子！",
    "T16n0676_005:0710c08_8": "譬如正入無心睡眠，非於覺悟而作加行，由先所作加行勢力而復覺悟。",
    "T16n0676_005:0710c10_9": "又如正在滅盡定中，非於起定而作加行，由先所作加行勢力，還從定起。",
    "T16n0676_005:0710c11_10": "如從睡眠及滅盡定心更生起，如是如來由先修習方便般若加行力故，當知復有心法生起。」",
    "T16n0676_005:0710c14_11": "曼殊室利菩薩復白佛言：「世尊！",
    "T16n0676_005:0710c14_12": "如來化身，當言有心為無心耶？」",
    "T16n0676_005:0710c15_13": "佛告曼殊室利菩薩曰：「善男子！",
    "T16n0676_005:0710c16_14": "非是有心，亦非無心。",
    "T16n0676_005:0710c16_15": "何以故？",
    "T16n0676_005:0710c16_16": "無自依心故，有依他心故。」",
    "T16n0676_005:0710c17_17": "曼殊室利菩薩復白佛言：「世尊！",
    "T16n0676_005:0710c18_18": "如來所行，如來境界，此之二種，有何差別？」",
    "T16n0676_005:0710c19_19": "佛告曼殊室利菩薩曰：「善男子！",
    "T16n0676_005:0710c20_0": "如來所行，謂一切種，如來共有不可思議無量功德，眾所莊嚴清淨佛土。",
    "T16n0676_005:0710c21_1": "如來境界，謂一切種，五界差別。",
    "T16n0676_005:0710c22_2": "何等為五？",
    "T16n0676_005:0710c22_3": "一者、有情界；二者、世界；三者、法界；四者、調伏界；五者、調伏方便界。",
    "T16n0676_005:0710c24_4": "如是名為二種差別。」",
    "T16n0676_005:0710c24_5": "曼殊室利菩薩復白佛言：「世尊！",
    "T16n0676_005:0710c25_6": "如來成等正覺、轉正法輪、入大涅槃，如是三種，當知何相？」",
    "T16n0676_005:0710c27_0": "佛告曼殊室利菩薩曰：「善男子！",
    "T16n0676_005:0710c27_1": "當知此三皆無二相。",
    "T16n0676_005:0710c28_2": "謂非成等正覺、非不成等正覺；非轉正法輪、非不轉正法輪；非入大涅槃、非不入大涅槃。",
    "T16n0676_005:0711a01_3": "何以故？",
    "T16n0676_005:0711a01_4": "如來法身究竟淨故，如來化身常示現故。」",
    "T16n0676_005:0711a02_5": "曼殊室利菩薩復白佛言：「世尊！",
    "T16n0676_005:0711a03_6": "諸有情類，但於化身見聞奉事生諸功德，如來於彼有何因緣？」",
    "T16n0676_005:0711a04_7": "佛告曼殊室利菩薩曰：「善男子！",
    "T16n0676_005:0711a05_8": "如來是彼增上所緣之因緣故。",
    "T16n0676_005:0711a06_0": "又彼化身，是如來力所住持故。」",
    "T16n0676_005:0711a06_1": "曼殊室利菩薩復白佛言：「世尊！",
    "T16n0676_005:0711a07_2": "等無加行，何因緣故如來法身，為諸有情放大智光，及出無量化身影像？",
    "T16n0676_005:0711a09_3": "聲聞、獨覺解脫之身，無如是事？」",
    "T16n0676_005:0711a09_4": "佛告曼殊室利菩薩曰：「善男子！",
    "T16n0676_005:0711a10_5": "譬如等無加行，從日、月輪水火二種頗胝迦寶放大光明，非餘水火頗胝迦寶，謂大威德有情所住持故，諸有情業增上力故。",
    "T16n0676_005:0711a13_6": "又如從彼善工業者之所雕飾，末尼寶珠出印文像，不從所餘不雕飾者。",
    "T16n0676_005:0711a15_7": "如是緣於無量法界方便般若，極善修習磨瑩，集成如來法身，從是能放大智光明及出種種化身影像，非唯從彼解脫之身，有如斯事。」",
    "T16n0676_005:0711a18_8": "曼殊室利菩薩復白佛言：「世尊！",
    "T16n0676_005:0711a19_9": "如世尊說：『如來、菩薩威德住持，令諸眾生於欲界中，生剎帝利、婆羅門等大富貴家，人身財寶無不圓滿，或欲界天、色、無色界，一切身財圓滿可得。』",
    "T16n0676_005:0711a22_10": "世尊！",
    "T16n0676_005:0711a22_11": "此中有何密意？」",
    "T16n0676_005:0711a23_0": "佛告曼殊室利菩薩曰：「善男子！",
    "T16n0676_005:0711a23_1": "如來、菩薩威德住持，若道若行，於一切處，能令眾生獲得身財皆圓滿者，即隨所應，為彼宣說此道此行。",
    "T16n0676_005:0711a26_2": "若有能於此道此行正修行者，於一切處所獲身財無不圓滿。",
    "T16n0676_005:0711a27_3": "若有眾生於此道行違背輕毀，又於我所起損惱心及瞋恚心，命終已後，於一切處所得身財無不下劣。",
    "T16n0676_005:0711b01_4": "曼殊室利！",
    "T16n0676_005:0711b01_5": "由是因緣，當知如來及諸菩薩威德住持，非但能令身財圓滿，如來、菩薩住持威德，亦令眾生身財下劣。」",
    "T16n0676_005:0711b03_6": "曼殊室利菩薩復白佛言：「世尊！",
    "T16n0676_005:0711b04_7": "諸穢土中，何事易得？",
    "T16n0676_005:0711b04_8": "何事難得？",
    "T16n0676_005:0711b05_9": "諸淨土中，何事易得？",
    "T16n0676_005:0711b05_10": "何事難得？」",
    "T16n0676_005:0711b05_11": "佛告曼殊室利菩薩曰：「善男子！",
    "T16n0676_005:0711b06_12": "諸穢土中，八事易得，二事難得。",
    "T16n0676_005:0711b07_13": "何等名為八事易得？",
    "T16n0676_005:0711b07_14": "一者、外道；二者、有苦眾生；三者、種姓家世興衰差別；四者、行諸惡行；五者、毀犯尸羅；六者、惡趣；七者、下乘；八者、下劣意樂加行菩薩。",
    "T16n0676_005:0711b10_15": "何等名為二事難得？",
    "T16n0676_005:0711b11_16": "一者、增上意樂加行菩薩之所遊集，二者、如來出現于世。",
    "T16n0676_005:0711b12_17": "曼殊室利！",
    "T16n0676_005:0711b12_18": "諸淨土中與上相違，當知八事甚為難得，二事易得。」",
    "T16n0676_005:0711b15_0": "爾時，曼殊室利菩薩白佛言：「世尊！",
    "T16n0676_005:0711b15_1": "於此解深密法門中，此名何教？",
    "T16n0676_005:0711b16_2": "我當云何奉持？」",
    "T16n0676_005:0711b16_3": "佛告曼殊室利菩薩曰：「善男子！",
    "T16n0676_005:0711b17_4": "此名如來成所作事了義之教，於此如來成所作事了義之教，汝當奉持。」",
    "T16n0676_005:0711b19_5": "說是如來成所作事了義教時，於大會中有七十五千菩薩摩訶薩，皆得圓滿法身證覺。",
    "T16n0676_005:0711b22_0": "解深密經卷第五"
}