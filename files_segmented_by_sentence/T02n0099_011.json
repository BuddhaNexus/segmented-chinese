{
    "T02n0099_011:0072b17_0": "雜阿含經卷第十一",
    "T02n0099_011:0072b19_0": "宋天竺三藏求那跋陀羅譯",
    "T02n0099_011:0072b20_0": "（二七三）如是我聞：一時，佛住舍衛國祇樹給孤獨園。",
    "T02n0099_011:0072b21_1": "時，有異比丘獨靜思惟：「云何為我？",
    "T02n0099_011:0072b21_2": "我何所為？",
    "T02n0099_011:0072b22_3": "何等是我？",
    "T02n0099_011:0072b22_4": "我何所住？」",
    "T02n0099_011:0072b22_5": "從禪覺已，往詣佛所，稽首禮足，退住一面，白佛言：「世尊！",
    "T02n0099_011:0072b24_0": "我獨一靜處，作是思惟：『云何為我？",
    "T02n0099_011:0072b24_1": "我何所為？",
    "T02n0099_011:0072b25_2": "何法是我？",
    "T02n0099_011:0072b25_3": "我於何住？』」",
    "T02n0099_011:0072b25_4": "佛告比丘：「今當為汝說於二法。",
    "T02n0099_011:0072b26_5": "諦聽，善思，云何為二？",
    "T02n0099_011:0072b26_6": "眼色為二。",
    "T02n0099_011:0072b27_7": "耳聲、鼻香、舌味、身觸、意法為二，是名二法。",
    "T02n0099_011:0072b28_8": "比丘！",
    "T02n0099_011:0072b28_9": "若有說言：『沙門瞿曇所說二法，此非為二，我今捨此，更立二法。』",
    "T02n0099_011:0072b29_10": "彼但有言數，問已不知，增其疑惑，以非境界故。",
    "T02n0099_011:0072c01_11": "所以者何？",
    "T02n0099_011:0072c02_12": "緣眼、色，生眼識。",
    "T02n0099_011:0072c02_13": "「比丘！",
    "T02n0099_011:0072c02_14": "彼眼者，是肉形、是內、是因緣、是堅、是受，是名眼肉形內地界。",
    "T02n0099_011:0072c04_0": "比丘！",
    "T02n0099_011:0072c04_1": "若眼肉形，若內、若因緣、津澤、是受，是名眼肉形內水界。",
    "T02n0099_011:0072c05_2": "比丘！",
    "T02n0099_011:0072c05_3": "若彼眼肉形，若內、若因緣、明暖、是受，是名眼肉形內火界。",
    "T02n0099_011:0072c06_4": "比丘！",
    "T02n0099_011:0072c06_5": "若彼眼肉形，若內、若因緣、輕飄動搖、是受，是名眼肉形內風界。",
    "T02n0099_011:0072c08_6": "「比丘！",
    "T02n0099_011:0072c08_7": "譬如兩手和合相對作聲。",
    "T02n0099_011:0072c09_8": "如是緣眼、色，生眼識，三事和合觸，觸俱生受、想、思。",
    "T02n0099_011:0072c10_9": "此等諸法非我、非常，是無常之我，非恒、非安隱、變易之我。",
    "T02n0099_011:0072c11_10": "所以者何？",
    "T02n0099_011:0072c11_11": "比丘！",
    "T02n0099_011:0072c12_0": "謂生、老、死、沒、受生之法。",
    "T02n0099_011:0072c12_1": "「比丘！",
    "T02n0099_011:0072c12_2": "諸行如幻、如炎，剎那時頃盡朽，不實來實去。",
    "T02n0099_011:0072c13_3": "是故，比丘！",
    "T02n0099_011:0072c13_4": "於空諸行當知、當喜、當念：『空諸行常、恒、住、不變易法空，無我、我所。』",
    "T02n0099_011:0072c15_5": "譬如明目士夫，手執明燈，入於空室，彼空室觀察。",
    "T02n0099_011:0072c16_6": "「如是，比丘！",
    "T02n0099_011:0072c16_7": "於一切空行、空心觀察歡喜，於空法行，常、恒、住、不變易法，空我、我所。",
    "T02n0099_011:0072c18_8": "如眼，耳、鼻、舌、身、意法因緣生意識，三事和合觸，觸俱生受、想、思，此諸法無我、無常，乃至空我、我所。",
    "T02n0099_011:0072c20_9": "比丘！",
    "T02n0099_011:0072c20_10": "於意云何？",
    "T02n0099_011:0072c21_11": "眼是常、為非常耶？」",
    "T02n0099_011:0072c21_12": "答言：「非常。",
    "T02n0099_011:0072c21_13": "世尊！」",
    "T02n0099_011:0072c21_14": "復問：「若無常者，是苦耶？」",
    "T02n0099_011:0072c22_15": "答言：「是苦。",
    "T02n0099_011:0072c22_16": "世尊！」",
    "T02n0099_011:0072c22_17": "復問：「若無常、苦，是變易法，多聞聖弟子寧於中見我、異我、相在不？」",
    "T02n0099_011:0072c24_18": "答言：「不也，世尊！」",
    "T02n0099_011:0072c24_19": "「耳、鼻、舌、身、意亦復如是。",
    "T02n0099_011:0072c25_20": "如是多聞聖弟子於眼生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』",
    "T02n0099_011:0072c27_21": "耳、鼻、舌、身、意亦復如是。」",
    "T02n0099_011:0072c28_22": "時，彼比丘聞世尊說合手聲譬經教已，獨一靜處，專精思惟，不放逸住，乃至自知不受後有。",
    "T02n0099_011:0073a01_23": "成阿羅漢。",
    "T02n0099_011:0073a02_0": "（二七四）如是我聞：一時，佛住舍衛國祇樹給孤獨園。",
    "T02n0099_011:0073a03_1": "爾時，世尊告諸比丘：「非汝有者，當棄捨，捨彼法已，長夜安樂。",
    "T02n0099_011:0073a04_2": "諸比丘！",
    "T02n0099_011:0073a04_3": "於意云何？",
    "T02n0099_011:0073a05_4": "於此祇桓中，諸草木枝葉，有人持去，汝等頗有念言：『此諸物是我所，彼人何故輒持去？』」",
    "T02n0099_011:0073a07_5": "答言：「不也，世尊！」",
    "T02n0099_011:0073a07_6": "「所以者何？",
    "T02n0099_011:0073a07_7": "彼亦非我、非我所故，汝諸比丘亦復如是。",
    "T02n0099_011:0073a08_8": "於非所有物當盡棄捨，棄捨彼法已，長夜安樂。",
    "T02n0099_011:0073a09_9": "何等為非汝所有？",
    "T02n0099_011:0073a10_10": "謂眼，眼非汝所有，彼應棄捨，捨彼法已，長夜安樂。",
    "T02n0099_011:0073a11_11": "耳、鼻、舌、身、意亦復如是。",
    "T02n0099_011:0073a12_0": "云何？",
    "T02n0099_011:0073a12_1": "比丘！",
    "T02n0099_011:0073a12_2": "眼是常耶？",
    "T02n0099_011:0073a12_3": "為非常耶？」",
    "T02n0099_011:0073a12_4": "答言：「無常。」",
    "T02n0099_011:0073a13_0": "世尊復問：「若無常者，是苦耶？」",
    "T02n0099_011:0073a13_1": "答言：「是苦。",
    "T02n0099_011:0073a13_2": "世尊！」",
    "T02n0099_011:0073a14_3": "復問：「若無常、苦者，是變易法，多聞聖弟子寧於中見我、異我、相在不？」",
    "T02n0099_011:0073a15_4": "答言：「不也，世尊！」",
    "T02n0099_011:0073a16_5": "「耳、鼻、舌、身、意亦復如是。",
    "T02n0099_011:0073a16_6": "多聞聖弟子於此六入處觀察非我、非我所，觀察已，於諸世間都無所取，無所取故無所著，無所著故自覺涅槃：『我生已盡，梵行已立，所作已作，自知不受後有。』」",
    "T02n0099_011:0073a20_7": "佛說此經已，諸比丘聞佛所說，歡喜奉行。",
    "T02n0099_011:0073a22_0": "（二七五）如是我聞：一時，佛住舍衛國祇樹給孤獨園。",
    "T02n0099_011:0073a23_1": "爾時，世尊告諸比丘：「其有說言大力者，其唯難陀！",
    "T02n0099_011:0073a24_2": "此是正說。",
    "T02n0099_011:0073a24_3": "其有說言最端政者，其唯難陀！",
    "T02n0099_011:0073a25_4": "是則正說。",
    "T02n0099_011:0073a25_5": "其有說言愛欲重者，其唯難陀！",
    "T02n0099_011:0073a26_6": "是則正說。",
    "T02n0099_011:0073a26_7": "「諸比丘！",
    "T02n0099_011:0073a26_8": "而今難陀關閉根門，飲食知量，初夜、後夜精勤修習，正智成就，堪能盡壽純一滿淨，梵行清白。",
    "T02n0099_011:0073a29_9": "彼難陀比丘關閉根門故，若眼見色，不取色相，不取隨形好。",
    "T02n0099_011:0073b01_10": "若諸眼根增不律儀、無明闇障、世間貪、愛、惡不善法不漏其心，生諸律儀；防護於眼、耳、鼻、舌、身、意根，生諸律儀，是名難陀比丘關閉根門。",
    "T02n0099_011:0073b05_0": "「飲食知量者，難陀比丘於食繫數：『不自高、不放逸、不著色、不著莊嚴，支身而已。",
    "T02n0099_011:0073b07_0": "任其所得，為止飢渴，修梵行故。",
    "T02n0099_011:0073b07_1": "故起苦覺令息滅，未起苦覺令不起故，成其崇向故。",
    "T02n0099_011:0073b09_2": "氣力安樂，無罪觸住故。",
    "T02n0099_011:0073b09_3": "如人乘車，塗以膏油，不為自高，乃至莊嚴，為載運故。",
    "T02n0099_011:0073b11_4": "又如塗瘡，不貪其味，為息苦故。』",
    "T02n0099_011:0073b11_5": "如是，善男子難陀知量而食，乃至無罪觸住，是名難陀知量而食。",
    "T02n0099_011:0073b13_6": "「彼善男子難陀初夜、後夜精勤修業者，彼難陀晝則經行、坐禪，除去陰障，以淨其身。",
    "T02n0099_011:0073b15_7": "於初夜時，經行、坐禪，除去陰障，以淨其身。",
    "T02n0099_011:0073b16_8": "於中夜時，房外洗足，入於室中，右脇而臥，屈膝累足，係念明想，作起覺想。",
    "T02n0099_011:0073b18_9": "於後夜時，徐覺徐起，經行、坐禪，是名善男子難陀初夜、後夜精勤修集。",
    "T02n0099_011:0073b20_0": "「彼善男子難陀勝念正知者，是善男子難陀觀察東方，一心正念，安住觀察；觀察南、西、北方，亦復如是。",
    "T02n0099_011:0073b22_1": "一心正念，安住觀察。",
    "T02n0099_011:0073b22_2": "如是觀者，世間貪、愛、惡不善法不漏其心。",
    "T02n0099_011:0073b23_3": "彼善男子難陀覺諸受起，覺諸受住，覺諸受滅，正念而住，不令散亂；覺諸想起，覺諸想住，覺諸想滅，覺諸覺起，覺諸覺住，覺諸覺滅，正念心住，不令散亂，是名善男子難陀正念正智成就。",
    "T02n0099_011:0073b28_4": "「是故，諸比丘！",
    "T02n0099_011:0073b28_5": "當作是學：『關閉根門，如善男子難陀；飲食知量，如善男子難陀；初夜、後夜精勤修業，如善男子難陀；正念正智成就，如善男子難陀。』",
    "T02n0099_011:0073c03_6": "如教授難陀法，亦當持是為其餘人說。」",
    "T02n0099_011:0073c04_7": "時，有異比丘而說偈言：「善關閉根門，　　正念攝心住，　飲食知節量，　　覺知諸心相，　善男子難陀，　　世尊之所歎。」",
    "T02n0099_011:0073c08_0": "佛說此經已，諸比丘聞佛所說，歡喜奉行。",
    "T02n0099_011:0073c09_0": "（二七六）如是我聞：一時，佛住舍衛國祇樹給孤獨園。",
    "T02n0099_011:0073c10_1": "爾時，有如是像類大聲聞尼眾住舍衛國王園中。",
    "T02n0099_011:0073c11_2": "比丘尼眾其名曰：純陀比丘尼、民陀比丘尼、摩羅婆比丘尼、波羅遮羅比丘尼、阿羅毘迦比丘尼、差摩比丘尼、難摩比丘尼、吉離舍瞿曇彌比丘尼、優鉢羅色比丘尼、摩訶波闍波提比丘尼，此等及餘比丘尼住王園中。",
    "T02n0099_011:0073c16_3": "爾時，摩訶波闍波提比丘尼與五百比丘尼前後圍遶，來詣佛所，稽首禮足，退坐一面。",
    "T02n0099_011:0073c18_4": "爾時，世尊為摩訶波闍波提比丘尼說法，示、教、照、喜；種種說法，示、教、照、喜已，發遣令還。",
    "T02n0099_011:0073c20_5": "言：「比丘尼！",
    "T02n0099_011:0073c20_6": "應時宜去。」",
    "T02n0099_011:0073c20_7": "摩訶波闍波提比丘尼聞佛所說，歡喜隨喜，作禮而去。",
    "T02n0099_011:0073c23_0": "爾時，世尊知摩訶波闍波提比丘尼去已，告諸比丘：「我年已老邁，不復堪能為諸比丘尼說法，汝等諸比丘僧，今日諸宿德上座，當教授諸比丘尼。」",
    "T02n0099_011:0073c26_1": "時，諸比丘受世尊教，次第教授比丘尼，次至難陀。",
    "T02n0099_011:0073c27_2": "爾時，難陀次第應至而不欲教授。",
    "T02n0099_011:0073c28_3": "爾時，摩訶波闍波提比丘尼與五百比丘尼前後圍遶，詣世尊所，稽首禮足，乃至聞法，歡喜隨喜，作禮而去。",
    "T02n0099_011:0074a02_4": "爾時，世尊知摩訶波闍波提比丘尼去已，問尊者阿難：「誰應次至教授諸比丘尼？」",
    "T02n0099_011:0074a04_5": "尊者阿難白佛言：「世尊！",
    "T02n0099_011:0074a04_6": "諸上座次第教授比丘尼，次至難陀，而難陀不欲教授。」",
    "T02n0099_011:0074a05_7": "爾時，世尊告難陀言：「汝當教授諸比丘尼，為諸比丘尼說法。",
    "T02n0099_011:0074a07_8": "所以者何？",
    "T02n0099_011:0074a07_9": "我自教授比丘尼，汝亦應爾；我為比丘尼說法，汝亦應爾。」",
    "T02n0099_011:0074a09_10": "爾時，難陀默然受教。",
    "T02n0099_011:0074a09_11": "時，難陀夜過晨朝，著衣持鉢，入舍衛城乞食。",
    "T02n0099_011:0074a10_12": "食已，還精舍，舉衣鉢，洗足已，入室坐禪。",
    "T02n0099_011:0074a11_13": "從禪覺，著僧伽梨將一比丘往詣王園，諸比丘尼遙見尊者難陀來，疾敷床座，請令就坐，尊者難陀坐已，諸比丘尼稽首敬禮，退坐一面。",
    "T02n0099_011:0074a15_14": "尊者難陀語諸比丘尼：「諸姊妹！",
    "T02n0099_011:0074a15_15": "汝等當問我，今當為汝等說法。",
    "T02n0099_011:0074a16_16": "汝等解者，當說言解；若不解者，當說不解。",
    "T02n0099_011:0074a17_17": "於我所說義，若當解者，當善受持；若不解者，汝當更問，當為汝說。」",
    "T02n0099_011:0074a19_18": "諸比丘尼白尊者難陀言：「我等今日聞尊者教，令我等問，告我等言：『汝等若未解者，今悉當問；已解者當言解，未解者當言不解。",
    "T02n0099_011:0074a22_19": "於我所說義，已解者當奉持，未解者當復更問。』",
    "T02n0099_011:0074a23_20": "我等聞此，心大歡喜，未解義者，今日當問。」",
    "T02n0099_011:0074a24_21": "爾時，尊者難陀告諸比丘尼：「云何？",
    "T02n0099_011:0074a25_22": "姊妹！",
    "T02n0099_011:0074a25_23": "於眼內入處觀察，是我、異我、相在不？」",
    "T02n0099_011:0074a26_24": "答言：「不也，尊者難陀！」",
    "T02n0099_011:0074a26_25": "「耳、鼻、舌、身、意內入處觀察，是我、異我、相在不？」",
    "T02n0099_011:0074a27_26": "答言：「不也，尊者難陀！",
    "T02n0099_011:0074a28_27": "所以者何？",
    "T02n0099_011:0074a28_28": "尊者難陀！",
    "T02n0099_011:0074a28_29": "我等已曾於此法如實知見，於六內入處觀察無我，我等已曾作如是意解：『六內入處無我。』」",
    "T02n0099_011:0074b01_30": "尊者難陀告諸比丘尼：「善哉！",
    "T02n0099_011:0074b02_31": "善哉！",
    "T02n0099_011:0074b02_32": "姊妹！",
    "T02n0099_011:0074b02_33": "應如是解：『六內入處觀察無我。』",
    "T02n0099_011:0074b03_34": "諸比丘尼！",
    "T02n0099_011:0074b03_35": "色外入處是我、異我、相在不？」",
    "T02n0099_011:0074b04_36": "答言：「不也，尊者難陀！」",
    "T02n0099_011:0074b05_37": "「聲、香、味、觸、法外入處，是我、異我、相在不？」",
    "T02n0099_011:0074b06_0": "答言：「不也，尊者難陀！",
    "T02n0099_011:0074b06_1": "所以者何？",
    "T02n0099_011:0074b06_2": "尊者難陀！",
    "T02n0099_011:0074b07_0": "我已曾於六外入處如實觀察無我，我常作此意解，六外入處如實無我。」",
    "T02n0099_011:0074b08_1": "尊者難陀讚諸比丘尼：「善哉！",
    "T02n0099_011:0074b09_2": "善哉！",
    "T02n0099_011:0074b09_3": "汝於此義應如是觀：『六外入處無我。』",
    "T02n0099_011:0074b10_4": "若緣眼、色，生眼識，彼眼識是我、異我、相在不？」",
    "T02n0099_011:0074b11_5": "答言：「不也，尊者難陀！」",
    "T02n0099_011:0074b12_6": "「耳、鼻、舌、身、意法緣生意識，彼意識是我、異我、相在不？」",
    "T02n0099_011:0074b13_7": "答言：「不也，尊者難陀！",
    "T02n0099_011:0074b13_8": "所以者何？",
    "T02n0099_011:0074b14_9": "我已曾於此六識身如實觀察無我，我亦常作是意解，六識身如實無我。」",
    "T02n0099_011:0074b16_0": "尊者難陀告諸比丘尼：「善哉！",
    "T02n0099_011:0074b16_1": "善哉！",
    "T02n0099_011:0074b16_2": "姊妹！",
    "T02n0099_011:0074b16_3": "汝於此義應如是觀察：『六識身如實無我。』",
    "T02n0099_011:0074b17_4": "緣眼、色，生眼識，三事和合生觸，彼觸是我、異我、相在不？」",
    "T02n0099_011:0074b19_5": "答言：「不也，尊者難陀！」",
    "T02n0099_011:0074b19_6": "「耳、鼻、舌、身、意法緣生意識，三事和合生觸，彼觸是我、異我、相在不？」",
    "T02n0099_011:0074b21_7": "答言：「不也，尊者難陀！",
    "T02n0099_011:0074b21_8": "所以者何？",
    "T02n0099_011:0074b22_0": "我已曾於此六觸觀察如實無我，我亦常如是意解，六觸如實無我。」",
    "T02n0099_011:0074b23_1": "尊者難陀告諸比丘尼：「善哉！",
    "T02n0099_011:0074b24_2": "善哉！",
    "T02n0099_011:0074b24_3": "當如實觀察：『於六觸身如實無我。』",
    "T02n0099_011:0074b25_4": "緣眼、色，生眼識，三事和合觸，觸緣受，彼觸緣受是我、異我、相在不？」",
    "T02n0099_011:0074b26_5": "答言：「不也，尊者難陀！」",
    "T02n0099_011:0074b27_6": "「耳、鼻、舌、身、意法緣生意識，三事和合觸，觸緣受，彼受是我、異我、相在不？」",
    "T02n0099_011:0074b28_7": "答言：「不也，尊者難陀！",
    "T02n0099_011:0074b29_8": "所以者何？",
    "T02n0099_011:0074b29_9": "我等曾於此六受身如實觀察無我，我亦常作此意解，六受身如實無我。」",
    "T02n0099_011:0074c02_10": "尊者難陀告諸比丘尼：「善哉！",
    "T02n0099_011:0074c03_11": "善哉！",
    "T02n0099_011:0074c03_12": "汝於此義應如是觀察：『此六受身如實無我。』",
    "T02n0099_011:0074c04_13": "緣眼、色，生眼識，三事和合生觸，觸緣想，彼想是我、異我、相在不？」",
    "T02n0099_011:0074c05_14": "答言：「不也，尊者難陀！」",
    "T02n0099_011:0074c06_15": "「耳、鼻、舌、身、意法緣生意識，三事和合生觸，觸緣想，彼想是我、異我、相在不？」",
    "T02n0099_011:0074c08_16": "答言：「不也，尊者難陀！",
    "T02n0099_011:0074c08_17": "所以者何？",
    "T02n0099_011:0074c08_18": "我曾於此六想身如實觀察無我，我亦常作此意解，六想身如實無我。」",
    "T02n0099_011:0074c10_19": "尊者難陀告諸比丘尼：「善哉！",
    "T02n0099_011:0074c11_20": "善哉！",
    "T02n0099_011:0074c11_21": "比丘尼！",
    "T02n0099_011:0074c11_22": "汝於此義應如是觀察：『此六想身如實無我。』",
    "T02n0099_011:0074c12_23": "緣眼、色，生眼識，三事和合觸，觸緣思，彼思是我、異我、相在不？」",
    "T02n0099_011:0074c13_24": "答言：「不也，尊者難陀！」",
    "T02n0099_011:0074c14_25": "「耳、鼻、舌、身、意法緣生意識，三事和合觸，觸緣思，彼思是我、異我、相在不？」",
    "T02n0099_011:0074c16_26": "答言：「不也，尊者難陀！",
    "T02n0099_011:0074c16_27": "所以者何？",
    "T02n0099_011:0074c16_28": "我曾於此六思身如實觀察無我，我常作此意解：『此六思身如實無我。』」",
    "T02n0099_011:0074c18_29": "尊者難陀告諸比丘尼：「善哉！",
    "T02n0099_011:0074c19_30": "善哉！",
    "T02n0099_011:0074c19_31": "比丘尼！",
    "T02n0099_011:0074c19_32": "汝於此義應如是觀察：『此六思身如實無我。』",
    "T02n0099_011:0074c20_33": "緣眼、色，生眼識，三事和合觸，觸緣愛，彼愛是我、異我、相在不？」",
    "T02n0099_011:0074c22_34": "答言：「不也，尊者難陀！」",
    "T02n0099_011:0074c22_35": "「耳、鼻、舌、身、意法緣生意識，三事和合觸，觸緣愛，彼愛是我、異我、相在不？」",
    "T02n0099_011:0074c24_36": "答言：「不也，尊者難陀！",
    "T02n0099_011:0074c24_37": "所以者何？",
    "T02n0099_011:0074c25_38": "我曾於此六愛身如實觀察無我，我常作此意解：『此六愛身如實無我。』」",
    "T02n0099_011:0074c26_39": "尊者難陀告諸比丘尼：「汝於此義應如是觀察：『此六愛身如實無我。』",
    "T02n0099_011:0074c28_40": "姊妹！",
    "T02n0099_011:0074c28_41": "譬因膏油、因炷，燈明得然；彼油無常，炷亦無常，火亦無常，器亦無常。",
    "T02n0099_011:0075a01_42": "若有作是言：『無油、無炷、無火、無器，而所依起燈光，常、恒、住、不變易。』",
    "T02n0099_011:0075a02_43": "作是說者，為等說不？」",
    "T02n0099_011:0075a03_44": "答言：「不也，尊者難陀！",
    "T02n0099_011:0075a03_45": "所以者何？",
    "T02n0099_011:0075a04_46": "緣油、炷、器然燈，彼油、炷、器悉無常；若無油、無炷、無器，所依燈光亦復隨滅、息、沒、清涼、真實。」",
    "T02n0099_011:0075a06_47": "「如是，姊妹！",
    "T02n0099_011:0075a06_48": "此六內入處無常。",
    "T02n0099_011:0075a06_49": "若有說言：『此六內入處因緣生喜樂，常、恒、住、不變易、安隱。』",
    "T02n0099_011:0075a08_50": "是為等說不？」",
    "T02n0099_011:0075a08_51": "答言：「不也，尊者難陀！",
    "T02n0099_011:0075a09_0": "所以者何？",
    "T02n0099_011:0075a09_1": "我等曾如實觀察，彼彼法緣生彼彼法；彼彼緣法滅，彼彼生法亦復隨滅、息、沒、清涼、真實。」",
    "T02n0099_011:0075a11_2": "尊者難陀告諸比丘尼：「善哉！",
    "T02n0099_011:0075a11_3": "善哉！",
    "T02n0099_011:0075a12_4": "比丘尼！",
    "T02n0099_011:0075a12_5": "汝於此義應如是觀察：『彼彼法緣生彼彼法，彼彼法緣滅，彼彼生法亦復隨滅、息、沒、寂靜、清涼、真實。』",
    "T02n0099_011:0075a14_6": "諸姊妹！",
    "T02n0099_011:0075a14_7": "譬如大樹根、莖、枝、葉，根亦無常，莖、枝、葉皆悉無常。",
    "T02n0099_011:0075a16_8": "若有說言：『無彼樹根、莖、枝、葉，唯有其影常、恒、住、不變易、安隱者，為等說不？』」",
    "T02n0099_011:0075a17_9": "答言：「不也，尊者難陀！",
    "T02n0099_011:0075a18_10": "所以者何？",
    "T02n0099_011:0075a18_11": "如彼大樹根、莖、枝、葉，彼根亦無常，莖、枝、葉亦復無常，無根、無莖、無枝、無葉，所依樹影，一切悉無。」",
    "T02n0099_011:0075a20_12": "「諸姊妹！",
    "T02n0099_011:0075a21_13": "若緣外六入處無常，若言外六入處因緣生喜樂，恒、住、不變易、安隱者，此為等說不？」",
    "T02n0099_011:0075a23_14": "答言：「不也，尊者難陀！",
    "T02n0099_011:0075a23_15": "所以者何？",
    "T02n0099_011:0075a23_16": "我曾於此義如實觀察，彼彼法緣生彼彼法，彼彼法緣滅；彼彼生法亦復隨滅、息、沒、寂靜、清涼、真實。」",
    "T02n0099_011:0075a26_17": "尊者難陀告諸比丘尼：「善哉！",
    "T02n0099_011:0075a26_18": "善哉！",
    "T02n0099_011:0075a27_19": "姊妹！",
    "T02n0099_011:0075a27_20": "汝於此義當如實觀察：『彼彼法緣生彼彼法，彼彼法緣滅，彼彼生法亦復隨滅、息、沒、寂滅、清涼、真實。』",
    "T02n0099_011:0075a29_21": "諸姊妹！",
    "T02n0099_011:0075a29_22": "聽我說譬，夫智者因譬得解。",
    "T02n0099_011:0075b01_23": "譬如善屠牛師、屠牛弟子手執利刀，解剝其牛，乘間而剝，不傷內肉、不傷外皮，解其枝節筋骨，然後還以皮覆其上。",
    "T02n0099_011:0075b04_24": "若有人言：『此牛皮肉全而不離。』",
    "T02n0099_011:0075b05_25": "為等說不？」",
    "T02n0099_011:0075b05_26": "答言：「不也，尊者難陀！",
    "T02n0099_011:0075b05_27": "所以者何？",
    "T02n0099_011:0075b06_28": "彼善屠牛師、屠牛弟子手執利刀，乘間而剝，不傷皮肉，枝節筋骨悉皆斷截，還以皮覆上，皮肉已離，非不離也。」",
    "T02n0099_011:0075b08_29": "「姊妹！",
    "T02n0099_011:0075b09_0": "我說所譬，今當說義。",
    "T02n0099_011:0075b09_1": "牛者譬人身麁色……」如篋毒蛇經廣說。",
    "T02n0099_011:0075b10_2": "「肉者謂內六入處，外皮者謂外六入處，屠牛者謂學見跡，皮肉中間筋骨者謂貪喜俱，利刀者謂利智慧。",
    "T02n0099_011:0075b12_3": "多聞聖弟子以智慧利刀斷截一切結、縛、使、煩惱、上煩惱、纏。",
    "T02n0099_011:0075b14_4": "是故，諸姊妹！",
    "T02n0099_011:0075b14_5": "當如是學：『於所可樂法，心不應著，斷除貪故；所可瞋法，不應生瞋，斷除瞋故；所可癡法，不應生癡，斷除癡故。",
    "T02n0099_011:0075b17_6": "於五受陰，當觀生滅；於六觸入處，當觀集滅；於四念處，當善繫心。",
    "T02n0099_011:0075b18_7": "住七覺分，修七覺分已，於其欲漏，心不緣著，心得解脫；於其有漏，心不緣著，心得解脫；於無明漏，心不緣著，心得解脫。』",
    "T02n0099_011:0075b21_8": "諸姊妹！",
    "T02n0099_011:0075b21_9": "當如是學。」",
    "T02n0099_011:0075b22_10": "爾時，尊者難陀為諸比丘尼說法，示、教、照、喜；示、教、照、喜已，從座起去。",
    "T02n0099_011:0075b23_11": "時，摩訶波闍波提比丘尼與五百比丘尼眷屬圍遶，往詣佛所，稽首禮足，退住一面，乃至為佛作禮而去。",
    "T02n0099_011:0075b26_12": "爾時，世尊知摩訶波闍波提比丘尼去已，告諸比丘：「譬如明月十四日夜，多眾觀月，為是滿耶？",
    "T02n0099_011:0075b28_13": "為未滿耶？",
    "T02n0099_011:0075b28_14": "當知彼月未究竟滿。",
    "T02n0099_011:0075b29_15": "如是，善男子難陀為五百比丘尼正教授、正說法，於其解脫猶未究竟。",
    "T02n0099_011:0075c02_16": "然此等比丘尼命終之時，不見一結不斷，能使彼還生於此世。」",
    "T02n0099_011:0075c03_17": "爾時，世尊復告難陀：「更為諸比丘尼說法。」",
    "T02n0099_011:0075c04_18": "爾時，尊者難陀默然奉教，夜過晨朝，持鉢入城乞食，食已，乃至往詣王園，就座而坐，為諸比丘尼說法，示、教、照、喜；示、教、照、喜已，從座起去。",
    "T02n0099_011:0075c07_19": "摩訶波闍波提比丘尼復於異時與五百比丘尼前後圍遶，往詣佛所，稽首禮足，乃至作禮而去。",
    "T02n0099_011:0075c10_20": "爾時，世尊知摩訶波闍波提比丘尼去已，告諸比丘：「譬如明月十五日夜，無有人疑月滿不滿者，然其彼月究竟圓滿。",
    "T02n0099_011:0075c12_21": "如是，善男子難陀為諸比丘尼說如是正教授，究竟解脫；若命終時，無有說彼道路所趣，此當知即是苦邊。」",
    "T02n0099_011:0075c15_22": "是為世尊為五百比丘尼受第一果記。",
    "T02n0099_011:0075c16_23": "佛說此經已，諸比丘聞佛所說，歡喜奉行。",
    "T02n0099_011:0075c18_0": "（二七七）如是我聞：一時，佛住舍衛國祇樹給孤獨園。",
    "T02n0099_011:0075c19_1": "爾時，世尊告諸比丘：「有不律儀、律儀。",
    "T02n0099_011:0075c20_0": "諦聽，善思，當為汝說。",
    "T02n0099_011:0075c20_1": "「云何不律儀？",
    "T02n0099_011:0075c20_2": "眼根不律儀所攝護。",
    "T02n0099_011:0075c21_3": "眼識著色，緣著故，以生苦受；苦受故，不一其心；不一心故，不得如實知見；不得如實知見故，不離疑惑；不離疑惑故，由他所誤，而常苦住。",
    "T02n0099_011:0075c24_4": "耳、鼻、舌、身、意亦復如是。",
    "T02n0099_011:0075c25_5": "是名不律儀。",
    "T02n0099_011:0075c25_6": "「云何律儀？",
    "T02n0099_011:0075c25_7": "眼根律儀所攝護。",
    "T02n0099_011:0075c26_8": "眼識識色，心不染著；心不染著已，常樂更住；心樂住已，常一其心；一其心已，如實知見；如實知見已，離諸疑惑；離諸疑惑已，不由他誤，常安樂住。",
    "T02n0099_011:0075c29_9": "耳、鼻、舌、身、意亦復如是。",
    "T02n0099_011:0076a01_10": "是名律儀。」",
    "T02n0099_011:0076a01_11": "佛說此經已，諸比丘聞佛所說，歡喜奉行。",
    "T02n0099_011:0076a03_0": "（二七八）如是我聞：一時，佛住舍衛國祇樹給孤獨園。",
    "T02n0099_011:0076a04_1": "爾時，世尊告諸比丘：「有退、不退法、六觸入處。",
    "T02n0099_011:0076a05_2": "諦聽，善思，當為汝說。",
    "T02n0099_011:0076a05_3": "「云何退法？",
    "T02n0099_011:0076a06_0": "謂眼識色生欲覺，彼比丘歡喜讚歎，執取繫著，隨順彼法迴轉，當知是比丘退諸善法，世尊所說，是名退法。",
    "T02n0099_011:0076a08_1": "耳、鼻、舌、身、意亦復如是。",
    "T02n0099_011:0076a09_2": "「云何名不退法？",
    "T02n0099_011:0076a09_3": "眼識色緣，生欲覺結，彼比丘不喜、不讚歎、不執取、不繫著，於彼法不隨順迴轉，當知是比丘不退轉諸善法，世尊說是不退法。",
    "T02n0099_011:0076a12_4": "耳、鼻、舌、身、意亦復如是。",
    "T02n0099_011:0076a13_0": "「云何六勝入處？",
    "T02n0099_011:0076a13_1": "眼識色緣，不生欲覺、結染著，當知是比丘勝彼入處。",
    "T02n0099_011:0076a14_2": "勝彼入處，是世尊所說。",
    "T02n0099_011:0076a15_3": "耳、鼻、舌、身、意、亦復如是。",
    "T02n0099_011:0076a15_4": "若彼比丘於六勝入處勝已，貪欲結斷，瞋恚、愚癡結斷。",
    "T02n0099_011:0076a17_5": "譬如王者，摧敵勝怨，名曰勝王；斷除眾結，名勝婆羅門。」",
    "T02n0099_011:0076a18_6": "佛說此經已，諸比丘聞佛所說，歡喜奉行。",
    "T02n0099_011:0076a20_0": "（二七九）如是我聞：一時，佛住舍衛國祇樹給孤獨園。",
    "T02n0099_011:0076a21_1": "爾時，世尊告諸比丘：「於此六根不調伏、不關閉、不守護、不執持、不修習，於未來世必受苦報。",
    "T02n0099_011:0076a23_2": "「何等為六根？",
    "T02n0099_011:0076a23_3": "眼根不調伏、不關閉、不守護、不修習、不執持，於未來世必受苦報；耳、鼻、舌、身、意根亦復如是。",
    "T02n0099_011:0076a25_4": "愚癡無聞凡夫眼根見色，執受相，執受隨形好，任彼眼根趣向，不律儀執受，住世間貪、愛、惡不善法，以漏其心，此等不能執持律儀，防護眼根。",
    "T02n0099_011:0076a29_5": "耳、鼻、舌、身、意根，亦復如是。",
    "T02n0099_011:0076a29_6": "如是於六根不調伏、不關閉、不守護、不執持、不修習，於未來世必受苦報。",
    "T02n0099_011:0076b02_7": "「云何六根善調伏、善關閉、善守護、善執持、善修習，於未來世必受樂報？",
    "T02n0099_011:0076b04_8": "多聞聖弟子眼見色，不取色相，不取隨形好，任其眼根之所趣向，常住律儀，世間貪、愛、惡不善法不漏其心，能生律儀，善護眼根。",
    "T02n0099_011:0076b07_9": "耳、鼻、舌、身、意根，亦復如是。",
    "T02n0099_011:0076b08_10": "如是六根善調伏、善關閉、善守護、善執持、善修習，於未來世必受樂報。」",
    "T02n0099_011:0076b09_11": "即說偈言：「於六觸入處，　　住於不律儀，　是等諸比丘，　　長夜受大苦。",
    "T02n0099_011:0076b13_0": "　斯等於律儀，　　常當勤修習，　正信心不二，　　諸漏不漏心。",
    "T02n0099_011:0076b15_0": "　眼見於彼色，　　可意不可意，　可意不生欲，　　不可不憎惡。",
    "T02n0099_011:0076b17_0": "　耳聞彼諸聲，　　亦有念不念，　於念不樂著，　　不念不起惡。",
    "T02n0099_011:0076b19_0": "　鼻根之所嚊，　　若香若臭物，　等心於香臭，　　無欲亦無違。",
    "T02n0099_011:0076b21_0": "　所食於眾味，　　彼亦有美惡，　美味不起貪，　　惡味亦不擇。",
    "T02n0099_011:0076b23_0": "　樂觸以觸身，　　不生於放逸，　為苦觸所觸，　　不生過惡想。",
    "T02n0099_011:0076b25_0": "　平等捨苦樂，　　不滅者令滅，　心意所觀察，　　彼種彼種相。",
    "T02n0099_011:0076b27_0": "　虛偽而分別，　　欲貪轉增廣，　覺悟彼諸惡，　　安住離欲心。",
    "T02n0099_011:0076b29_0": "　善攝此六根，　　六境觸不動，　摧伏眾魔怨，　　度生死彼岸。」",
    "T02n0099_011:0076c02_0": "佛說此經已，諸比丘聞佛所說，歡喜奉行。",
    "T02n0099_011:0076c03_0": "（二八〇）如是我聞：一時，世尊在拘薩羅國人間遊行，到頻頭城北申恕林中。",
    "T02n0099_011:0076c04_1": "爾時，頻頭城中，婆羅門長者皆聞世尊於拘薩羅國人間遊行，住頻頭城申恕林中。",
    "T02n0099_011:0076c06_2": "聞已，悉共出城，至申恕林，詣世尊所，稽首禮足，退坐一面。",
    "T02n0099_011:0076c08_3": "爾時，世尊告頻頭城婆羅門長者：「若人問汝言：『何等像類沙門、婆羅門不應恭敬、尊重、禮事、供養？』",
    "T02n0099_011:0076c10_4": "汝當答言：『若沙門、婆羅門眼見色，未離貪、未離欲、未離愛、未離渴、未離念，內心不寂靜，所行非法，所行踈澁行。",
    "T02n0099_011:0076c13_5": "耳、鼻、舌、身、意法亦復如是。",
    "T02n0099_011:0076c13_6": "如是像類比丘，不應恭敬、尊重、禮事、供養。』",
    "T02n0099_011:0076c14_7": "「作是說已，當復問言：『何故如此像類沙門、婆羅門，不應恭敬、尊重、禮事、供養？』",
    "T02n0099_011:0076c16_8": "汝應答言：『我等眼見色，不離欲、不離愛、不離渴、不離念，內心不寂靜。",
    "T02n0099_011:0076c18_9": "耳、鼻、舌、身、意法亦復如是。",
    "T02n0099_011:0076c19_10": "彼沙門、婆羅門眼見色，亦不離貪、不離欲、不離愛、不離渴、不離念，內心不寂靜，行非法，行踈澁行。",
    "T02n0099_011:0076c21_11": "耳、鼻、舌、身、意法亦復如是。",
    "T02n0099_011:0076c22_12": "我於斯等求其差別，不見差別之行。",
    "T02n0099_011:0076c23_0": "是故我於斯等像類沙門、婆羅門不應恭敬、尊重、禮事、供養。』",
    "T02n0099_011:0076c24_1": "「若復問言：『何等像類沙門、婆羅門所應恭敬、尊重、禮事、供養？』",
    "T02n0099_011:0076c25_2": "汝應答言：『若彼眼見色，離貪、離欲、離愛、離渴、離念，內心寂靜，不行非法行，行等行，不踈澁行。",
    "T02n0099_011:0076c28_3": "耳、鼻、舌、身、意法亦復如是。",
    "T02n0099_011:0076c28_4": "如是像類沙門、婆羅門所應恭敬、尊重、禮事、供養。』",
    "T02n0099_011:0077a01_0": "「若復問言：『何故於此像類沙門、婆羅門恭敬、尊重、禮事、供養？』",
    "T02n0099_011:0077a02_1": "汝應答言：『我等眼見色，不離貪、不離欲、不離愛、不離渴、不離念，內心不寂靜，行非法行，行踈澁行。",
    "T02n0099_011:0077a04_2": "耳、鼻、舌、身、意法亦復如是。』",
    "T02n0099_011:0077a05_3": "斯等像類沙門、婆羅門離貪、離欲、離渴、離念，內心寂靜，行如法行，不行踈澁行。",
    "T02n0099_011:0077a07_4": "耳、鼻、舌、身、意法亦復如是。",
    "T02n0099_011:0077a08_0": "我等於彼，求其差別，見差別故，於彼像類沙門、婆羅門所應恭敬、尊重、禮事、供養。",
    "T02n0099_011:0077a10_0": "「如是說已，若復問言：『彼沙門、婆羅門有何行？",
    "T02n0099_011:0077a11_1": "有何形貌？",
    "T02n0099_011:0077a11_2": "有何相？",
    "T02n0099_011:0077a11_3": "汝等知是沙門、婆羅門離貪、向調伏貪，離恚、向調伏恚，離癡、向調伏癡？』",
    "T02n0099_011:0077a13_4": "汝應答言：『我見彼沙門、婆羅門有如是像類，在空閑處、林中樹下、卑床草蓐，修行遠離，離諸女人，近樂獨人，同禪思者；若於彼處，無眼見色可生樂著，無耳聲、鼻香、舌味、身觸可生樂著，若彼沙門、婆羅門有如是行、如是形貌、如是相，令我等知是沙門，婆羅門離貪、向調伏貪，離恚、向調伏恚，離癡、向調伏癡。』」",
    "T02n0099_011:0077a20_5": "時，諸沙門、婆羅門長者白佛言：「奇哉！",
    "T02n0099_011:0077a21_6": "世尊！",
    "T02n0099_011:0077a21_7": "不自譽、不毀他，正說其義，各各自於諸入處，分別染污清淨，廣說緣起，如如來、應、等正覺說。",
    "T02n0099_011:0077a23_8": "譬如士夫，溺者能救，閉者能開，迷者示路，闇處然燈。",
    "T02n0099_011:0077a25_9": "世尊亦復如是。",
    "T02n0099_011:0077a25_10": "不自譽、不毀他，正說其義，乃至如如來、應、等正覺說。」",
    "T02n0099_011:0077a26_11": "爾時，頻頭城婆羅門長者聞佛所說，歡喜作禮而去。",
    "T02n0099_011:0077a29_0": "（二八一）如是我聞：一時，佛住王舍城迦蘭陀竹園。",
    "T02n0099_011:0077b01_1": "時，有縈髮目揵連出家來詣佛所，共相問訊，問訊已，退坐一面。",
    "T02n0099_011:0077b02_2": "爾時，世尊告縈髮目揵連：「汝從何來？」",
    "T02n0099_011:0077b03_3": "縈髮目揵連白佛言：「我從彼眾多種種異道沙門、婆羅門、遮羅迦出家，集會未曾講堂聽法，從彼林來。」",
    "T02n0099_011:0077b05_4": "佛告縈髮目揵連：「汝為何等福力故，從彼眾多種種異道沙門、婆羅門、遮羅迦出家所聽其說法？」",
    "T02n0099_011:0077b08_5": "縈髮目揵連言：「我試聽其競勝論義福利，聽其相違反論議福利故。」",
    "T02n0099_011:0077b09_6": "佛告目揵連：「長夜久遠，種種異道沙門、婆羅門、遮羅迦出家競勝論議，相違反論議福利，迭相破壞。」",
    "T02n0099_011:0077b12_7": "縈髮目揵連白佛言：「瞿曇！",
    "T02n0099_011:0077b12_8": "為諸弟子說何等法福利，令彼轉為人說，不謗如來，不增不減，誠說、法說、法次法說，無有餘人能來比挍、難詰、訶責？」",
    "T02n0099_011:0077b15_9": "佛告目連：「明、解脫果報福利，為人轉說者，不謗如來，不乖其理，法次法說，無有能來比挍、難詰、嫌責。」",
    "T02n0099_011:0077b17_10": "縈髮目揵連白佛言：「瞿曇！",
    "T02n0099_011:0077b18_11": "諸弟子有法，修習多修習，令明、解脫福利滿足者不？」",
    "T02n0099_011:0077b19_12": "佛告縈髮目犍連：「有七覺分，修習多修習，明、解脫福利滿足。」",
    "T02n0099_011:0077b21_13": "縈髮目揵連白佛言：「有法修習，能令七覺分滿足不？」",
    "T02n0099_011:0077b22_14": "佛告縈髮目揵連：「有四念處，修習多修習，能令七覺分滿足。」",
    "T02n0099_011:0077b23_15": "縈髮目揵連白佛：「復有法修習多修習，令四念處滿足不？」",
    "T02n0099_011:0077b25_16": "佛告縈髮目揵連：「有三妙行，修習多修習，能令四念處滿足。」",
    "T02n0099_011:0077b26_17": "縈髮目揵連白佛言：「復有法修習多修習，令三妙行滿足不？」",
    "T02n0099_011:0077b28_18": "佛告目揵連：「有六觸入處律儀，修習多修習，令三妙行滿足。」",
    "T02n0099_011:0077b29_19": "縈髮目揵連白佛言：「云何六觸入處律儀，修習多修習，令三妙行滿足？」",
    "T02n0099_011:0077c02_20": "佛告目揵連：「若眼見適意、可愛念、能長養欲樂、令人緣著之色，彼比丘見已，不喜、不讚歎、不緣、不著、不住；若眼見不適意、不可愛念、順於苦覺之色，諸比丘見已，不畏、不惡、不嫌、不恚。",
    "T02n0099_011:0077c06_21": "於彼好色，起眼見已，永不緣著；不好色，起眼見已，永不緣著；內心安住不動，善修解脫，心不懈勌。",
    "T02n0099_011:0077c08_22": "耳、鼻、舌、身、意識法亦復如是。",
    "T02n0099_011:0077c09_23": "如是於六觸入修習多修習，滿足三妙行。",
    "T02n0099_011:0077c10_24": "「云何修三妙行，滿足四念處？",
    "T02n0099_011:0077c11_25": "多聞聖弟子於空閑處、林中、樹下，作如是學、如是思惟：『此身惡行，現世、後世必得惡報。",
    "T02n0099_011:0077c13_26": "我若行身惡行者，必當自生厭悔，他亦嫌薄，大師亦責，諸梵行者亦復以法而嫌我；惡名流布，遍於諸方，身壞命終，當墮地獄。",
    "T02n0099_011:0077c16_27": "於身惡行，見現世、後世如是果報，是故除身惡行，修身妙行，口、意惡行亦復如是。』",
    "T02n0099_011:0077c18_28": "是名修習三妙行已，得四念處清淨滿足。",
    "T02n0099_011:0077c19_29": "「云何修四念處？",
    "T02n0099_011:0077c19_30": "得七覺分滿足？",
    "T02n0099_011:0077c20_31": "目揵連比丘！",
    "T02n0099_011:0077c20_32": "如是順身身觀住，彼順身身觀住時，攝念安住不忘。",
    "T02n0099_011:0077c21_33": "爾時，方便修習念覺分，方便修習念覺分已，得念覺分滿足，於彼心念選擇於法，覺想思量。",
    "T02n0099_011:0077c24_34": "爾時，方便修習擇法覺分，方便修習擇法覺分已，逮得擇法覺分滿足，選擇彼法，覺想思量。",
    "T02n0099_011:0077c26_35": "方便修習精進覺分，方便修習精進覺分已，逮得精進覺分滿足，勤精進已，生歡喜心。",
    "T02n0099_011:0077c28_36": "爾時，修習方便歡喜覺分，修習歡喜覺分已，逮得歡喜覺分滿足，心歡喜已，身心止息。",
    "T02n0099_011:0078a01_37": "爾時，修習猗息覺分，修習猗息覺分已，逮得猗息覺分滿足，身心息已，得三摩提。",
    "T02n0099_011:0078a03_38": "爾時，修習定覺分，修習定覺分已，定覺分滿足，謂一其心，貪憂滅息，內身行捨，方便修習捨覺分，方便修習捨覺分已，逮得捨覺分清淨滿足。",
    "T02n0099_011:0078a06_39": "受、心、法念處，亦如是說。",
    "T02n0099_011:0078a07_40": "如是修習四念處、七覺分滿足。",
    "T02n0099_011:0078a08_41": "「云何修習七覺分？",
    "T02n0099_011:0078a08_42": "明、解脫滿足？",
    "T02n0099_011:0078a08_43": "目揵連！",
    "T02n0099_011:0078a09_44": "若比丘修念覺分，依遠離、依離欲、依滅捨，於進趣修念覺分，逮得明、解脫清淨滿足。",
    "T02n0099_011:0078a11_45": "乃至修習捨覺分，亦如是說，是名修習七覺分已，明、解脫清淨滿足。",
    "T02n0099_011:0078a12_46": "如是，目揵連！",
    "T02n0099_011:0078a13_0": "法法相律，從此岸而到彼岸。」",
    "T02n0099_011:0078a13_1": "說是法時，縈髮目揵連遠塵離垢，得法眼淨。",
    "T02n0099_011:0078a14_2": "時，縈髮目揵連見法、得法、知法、入法，度諸疑惑，不由於他，於諸法、律得無所畏。",
    "T02n0099_011:0078a16_3": "從座起，整衣服，為佛作禮，合掌白佛言：「我今寧得於正法、律出家，得具足比丘分不？」",
    "T02n0099_011:0078a18_4": "佛告目揵連：「汝今已得於正法、律出家，具足得比丘分，得出家已，專精思惟，不放逸住，乃至成阿羅漢。」",
    "T02n0099_011:0078a22_0": "（二八二）如是我聞：一時，佛住迦微伽羅牟真隣陀林中。",
    "T02n0099_011:0078a23_1": "時，有年少名欝多羅，是波羅奢那弟子，來詣佛所，恭敬問訊已，退坐一面。",
    "T02n0099_011:0078a25_2": "爾時，世尊告欝多羅：「汝師波羅奢那為汝等說修諸根不？」",
    "T02n0099_011:0078a26_3": "欝多羅言：「說已，瞿曇！」",
    "T02n0099_011:0078a27_4": "佛告欝多羅：「汝師波羅奢那云何說修諸根？」",
    "T02n0099_011:0078a28_5": "欝多羅白佛言：「我師波羅奢那說，眼不見色，耳不聽聲，是名修根。」",
    "T02n0099_011:0078a29_6": "佛告欝多羅：「若如汝波羅奢那說，盲者是修根不？",
    "T02n0099_011:0078b01_7": "所以者何？",
    "T02n0099_011:0078b02_8": "如唯盲者眼不見色。」",
    "T02n0099_011:0078b02_9": "爾時，尊者阿難在世尊後，執扇扇佛，尊者阿難語欝多言：「如波羅奢那所說，聾者是修根不？",
    "T02n0099_011:0078b04_10": "所以者何？",
    "T02n0099_011:0078b05_11": "如唯聾者耳不聞聲。」",
    "T02n0099_011:0078b05_12": "爾時，世尊告尊者阿難：「異於賢聖法、律無上修諸根。」",
    "T02n0099_011:0078b06_13": "阿難白佛言：「唯願世尊為諸比丘說賢聖法、律無上修根，諸比丘聞已，當受奉行。」",
    "T02n0099_011:0078b09_0": "佛告阿難：「諦聽，善思，當為汝說。",
    "T02n0099_011:0078b09_1": "緣眼、色，生眼識，見可意色，欲修如來厭離正念正智。",
    "T02n0099_011:0078b11_2": "眼、色緣生眼識，不可意故，修如來不厭離正念正智，眼、色緣生眼識，可意不可意，欲修如來厭離、不厭離正念正智。",
    "T02n0099_011:0078b13_3": "眼、色緣生眼識，不可意可意，欲修如來不厭離、厭離正念正智。",
    "T02n0099_011:0078b15_4": "眼、色緣生眼識，可意不可意，可不可意，欲修如來厭、不厭、俱離捨心住正念正智。",
    "T02n0099_011:0078b17_5": "「如是，阿難！",
    "T02n0099_011:0078b17_6": "若有於此五句，心善調伏、善關閉、善守護、善攝持、善修習，是則於眼、色無上修根。",
    "T02n0099_011:0078b19_7": "耳、鼻、舌、身、意法亦如是說。",
    "T02n0099_011:0078b19_8": "阿難！",
    "T02n0099_011:0078b19_9": "是名賢聖法，律無上修根。」",
    "T02n0099_011:0078b20_10": "尊者阿難白佛言：「世尊！",
    "T02n0099_011:0078b21_11": "云何賢聖法、律為賢聖修根？」",
    "T02n0099_011:0078b21_12": "佛告阿難：「眼、色緣生眼識，生可意，生不可意，生可意不可意。",
    "T02n0099_011:0078b23_13": "彼聖弟子如是如實知：『我眼、色緣生眼識，生可意，生不可意，生可意不可意，此則寂滅，此則勝妙，所謂俱捨；得彼捨已，離厭、不厭。",
    "T02n0099_011:0078b26_14": "譬如力士頃。",
    "T02n0099_011:0078b26_15": "如是眼、色緣生眼識生可意，生不可意，生可意不可意，俄爾盡滅，得離厭、不厭，捨。』",
    "T02n0099_011:0078b28_16": "「如是耳、聲緣生耳識，生可意，生不可意，生可意不可意。",
    "T02n0099_011:0078c01_0": "聖弟子如是如實知：『我耳識聞聲，生可意，生不可意，生可意不可意，此則寂滅、勝妙，所謂為捨；得捨已，離厭、不厭。",
    "T02n0099_011:0078c03_1": "譬如大力士夫彈指，發聲即滅。",
    "T02n0099_011:0078c04_2": "如是耳、聲緣生耳識，生可意，生不可意，生可意不可意，生已盡滅，是則為捨，得彼捨已，離厭、不厭。』",
    "T02n0099_011:0078c06_3": "「鼻、香緣生鼻識，生可意，生不可意，生可意不可意。",
    "T02n0099_011:0078c08_4": "聖弟子如是如實知：『鼻、香緣生鼻識，生可意，生不可意，生可意不可意，此則寂滅，此則勝妙，所謂為捨；得彼捨已，離厭、不厭。",
    "T02n0099_011:0078c11_5": "譬如蓮荷，水所不染。",
    "T02n0099_011:0078c11_6": "如是鼻、香緣生鼻識，生可意，生不可意，生可意不可意，生已盡滅，所謂為捨；得彼捨已，離厭、不厭。』",
    "T02n0099_011:0078c14_7": "「舌、味緣生舌識，生可意，生不可意，生可意不可意。",
    "T02n0099_011:0078c15_8": "彼聖弟子如是如實知：『舌、味緣生舌識，生可意，生不可意，生可意不可意，生已盡滅、寂滅、勝妙，所謂為捨；得彼捨已，離厭、不厭。",
    "T02n0099_011:0078c18_9": "譬如力士舌端唾沫，盡唾令滅。",
    "T02n0099_011:0078c19_10": "如是舌、味緣生舌識，生可意，生不可意，生可意不可意，生已盡滅，所謂為捨，得彼捨已，離厭、不厭。』",
    "T02n0099_011:0078c21_11": "「身、觸緣生身識，生可意，生不可意，生可意不可意，生已盡滅。",
    "T02n0099_011:0078c22_12": "聖弟子如是如實知：『身、觸緣生身識，生可意，生不可意，生可意不可意，生已盡滅、寂滅、勝妙，所謂為捨；得彼捨已，離厭、不厭。",
    "T02n0099_011:0078c25_13": "譬如鐵丸燒令極熱，小渧水灑，尋即消滅。",
    "T02n0099_011:0078c27_0": "如是身、觸緣生身識，生可意，生不可意，生可意不可意，生已盡滅，所謂為捨，得彼捨已，離厭、不厭。』",
    "T02n0099_011:0078c29_1": "「意、法緣生意識，生可意，生不可意，生可意不可意，生已速滅。",
    "T02n0099_011:0079a01_2": "聖弟子如是如實知：『意、法緣生意識，生可意，生不可意，生可意不可意，生已盡滅，是則寂滅，是則勝妙，所謂為捨；得彼捨已，離厭、不厭。",
    "T02n0099_011:0079a04_3": "譬如力士斷多羅樹頭。",
    "T02n0099_011:0079a05_4": "如是意、法緣生意識，生可意，生不可意，生可意不可意，生已盡滅，所謂為捨，得彼捨已，離厭、不厭。』",
    "T02n0099_011:0079a07_5": "阿難！",
    "T02n0099_011:0079a08_6": "是為賢聖法、律，為聖弟子修諸根。」",
    "T02n0099_011:0079a08_7": "「云何為聖法、律覺見跡？」",
    "T02n0099_011:0079a09_8": "佛告阿難：「眼、色緣生眼識，生可意，生不可意，生可意不可意，彼聖弟子慚恥厭惡。",
    "T02n0099_011:0079a11_9": "耳、鼻、舌、身、意法緣生意識，生可意，生不可意，生可意不可意，彼聖弟子慚恥厭惡。",
    "T02n0099_011:0079a13_10": "阿難！",
    "T02n0099_011:0079a13_11": "是名賢聖法、律覺見跡。",
    "T02n0099_011:0079a13_12": "阿難！",
    "T02n0099_011:0079a14_13": "是名賢聖法、律無上修諸根。",
    "T02n0099_011:0079a14_14": "已說賢聖修諸根，已說覺見跡。",
    "T02n0099_011:0079a15_15": "阿難！",
    "T02n0099_011:0079a15_16": "我為諸聲聞所作，所作已作，汝等當作所作……」廣說如篋毒蛇經。",
    "T02n0099_011:0079a17_17": "佛說此經已，尊者阿難聞佛所說，歡喜奉行。",
    "T02n0099_011:0079a19_0": "雜阿含經卷第十一"
}