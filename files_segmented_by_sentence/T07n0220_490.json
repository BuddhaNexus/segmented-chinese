{
    "T07n0220_490:0489a23_0": "大般若波羅蜜多經卷第四百九",
    "T07n0220_490:0489a24_0": "十",
    "T07n0220_490:0489a26_0": "三藏法師玄奘奉　詔譯",
    "T07n0220_490:0489a27_0": "第三分善現品第三之九",
    "T07n0220_490:0489a28_0": "「復次，善現！",
    "T07n0220_490:0489a28_1": "諸菩薩摩訶薩大乘相者，謂四無礙解。",
    "T07n0220_490:0489a29_2": "何等為四？",
    "T07n0220_490:0489a29_3": "一者、義無礙解。",
    "T07n0220_490:0489a29_4": "二者、法無礙解。",
    "T07n0220_490:0489b01_5": "三者、詞無礙解。",
    "T07n0220_490:0489b01_6": "四者、辯無礙解。",
    "T07n0220_490:0489b01_7": "善現！",
    "T07n0220_490:0489b01_8": "如是四無礙解，以無所得而為方便，當知是為菩薩摩訶薩行深般若波羅蜜多時大乘之相。",
    "T07n0220_490:0489b04_9": "「復次，善現！",
    "T07n0220_490:0489b04_10": "諸菩薩摩訶薩大乘相者，謂十八佛不共法。",
    "T07n0220_490:0489b05_11": "何等十八？",
    "T07n0220_490:0489b05_12": "謂諸如來、應、正等覺，始從證得無上正等菩提夜，乃至入無餘依涅槃夜，於其中間，常無誤失，無卒暴音，無忘失念，無種種想，無不定心，無不擇捨，志欲無退，精進無退，念無退，定無退，慧無退，解脫智見無退，一切身業智為前導隨智而轉，一切語業智為前導隨智而轉，一切意業智為前導隨智而轉，於過去世所起智見無著無礙，於未來世所起智見無著無礙，於現在世所起智見無著無礙。",
    "T07n0220_490:0489b14_13": "如是十八佛不共法，無不皆以無所得為方便，當知是為諸菩薩摩訶薩行深般若波羅蜜多時大乘之相。",
    "T07n0220_490:0489b16_14": "「復次，善現！",
    "T07n0220_490:0489b17_15": "諸菩薩摩訶薩大乘相者，謂諸文字陀羅尼門。",
    "T07n0220_490:0489b18_16": "何等文字陀羅尼門？",
    "T07n0220_490:0489b18_17": "謂字平等性、語平等性入諸字門。",
    "T07n0220_490:0489b19_18": "云何字平等性、語平等性入諸字門？",
    "T07n0220_490:0489b20_19": "「善現當知！",
    "T07n0220_490:0489b20_20": "若菩薩摩訶薩行深般若波羅蜜多時，以無所得而為方便，入[褒-保+可]字門，悟一切法本不生故；入洛字門，悟一切法離塵垢故；入跛字門，悟一切法勝義教故；入者字門，悟一切法遠離死生，若死若生皆無所得為方便故；入娜字門，悟一切法遠離名相，若名若相皆無所得為方便故；入砢字門，悟一切法出世間故，愛染因緣不現前故；入柁字門，悟一切法調伏寂靜真如平等無分別故；入婆字門，悟一切法離縛解故；入荼字門，悟一切法離熱矯穢得清淨故；入沙字門，悟一切法無罣礙故；入縛字門，悟一切法言音道斷故；入[多*頁]字門，悟一切法真如不動故；入也字門，悟一切法如實不生故；入瑟吒字門，悟一切法制伏任持相不可得故；入迦字門，悟一切法作者不可得故；入娑字門，悟一切法時平等性不可得故；入磨字門，悟一切法我所執性不可得故；入伽字門，悟一切法行動取性不可得故；入他字門，悟一切法所依處性不可得故；入闍字門，悟一切法能、所生起不可得故；入濕縛字門，悟一切法安隱之性不可得故；入達字門，悟一切法能持界性不可得故；入捨字門，悟一切法奢摩他性不可得故；入佉字門，悟一切法如太虛空，平等之性不可得故；入羼字門，悟一切法窮盡之性不可得故；入薩[多*頁]字門，悟一切法任持之性不可得故；入若字門，悟一切法能所知性不可得故；入剌他字門，悟一切法執著義性不可得故；入呵字門，悟一切法能為因性不可得故；入薄字門，悟一切法可破壞性不可得故；入綽字門，悟一切法欲樂覆性不可得故；入颯磨字門，悟一切法可憶念性不可得故；入嗑縛字門，悟一切法可呼召性不可得故；入蹉字門，悟一切法離勇健故；入鍵字門，悟一切法厚平等性不可得故；入搋字門，悟一切法積集之性不可得故；入拏字門，悟一切法離諠雜故；入頗字門，悟一切法無果報故；入塞迦字門，悟一切法離蘊性故；入逸娑字門，悟一切法衰老性相不可得故；入酌字門，悟一切法無足迹故；入吒字門，悟一切法相驅迫性不可得故；入擇字門，悟一切法究竟處所不可得故。",
    "T07n0220_490:0490a03_21": "「善現當知！",
    "T07n0220_490:0490a03_22": "此擇字門是能悟入法空邊際，除此諸字表諸法空，更不可得。",
    "T07n0220_490:0490a05_23": "所以者何？",
    "T07n0220_490:0490a05_24": "此諸字義，不可宣說，不可顯示，不可書持，不可執取，不可觀察，離諸相故。",
    "T07n0220_490:0490a07_25": "善現當知！",
    "T07n0220_490:0490a07_26": "譬如虛空，是一切物所歸趣處。",
    "T07n0220_490:0490a08_0": "此諸字門亦復如是，諸法空義皆入此門方得顯了。",
    "T07n0220_490:0490a09_1": "「善現當知！",
    "T07n0220_490:0490a09_2": "入此[褒-保+可]字等，名入諸字門。",
    "T07n0220_490:0490a10_0": "諸菩薩摩訶薩若於如是入諸字門得善巧智，是菩薩摩訶薩於諸言音所詮、所表皆無罣礙，於一切法平等空性盡能證持，於眾言音咸得善巧。",
    "T07n0220_490:0490a13_1": "若菩薩摩訶薩能聽如是入諸字門印相、印句，聞已受持、讀誦、通利、為他解說無所執著，不徇名譽、利養恭敬，由此因緣得三十種功德勝利。",
    "T07n0220_490:0490a16_2": "何等三十？",
    "T07n0220_490:0490a16_3": "謂得強憶念，得勝慚愧，得堅固力，得法旨趣，得增上覺，得殊勝慧，得無礙辯，得總持門，得無疑惑，得違順語不生愛恚，得無高下平等而住，得於有情言音善巧，得蘊善巧，得界善巧，得處善巧，得諦善巧，得緣起善巧，得因善巧，得緣善巧，得法善巧，得根勝劣智善巧，得他心智善巧，得神境智善巧，得天耳智善巧，得宿住隨念智善巧，得死生智善巧，得漏盡智善巧，得處非處智善巧，得往來智善巧，得威儀路智善巧，是為三十功德勝利。",
    "T07n0220_490:0490a26_4": "「善現當知！",
    "T07n0220_490:0490a26_5": "若菩薩摩訶薩行深般若波羅蜜多時，以無所得而為方便，得如是文字陀羅尼門，當知是為菩薩摩訶薩行深般若波羅蜜多時大乘之相。",
    "T07n0220_490:0490b02_0": "「復次，善現！",
    "T07n0220_490:0490b02_1": "汝次所問『齊何當知諸菩薩摩訶薩發趣大乘？』",
    "T07n0220_490:0490b03_2": "者，善現當知！",
    "T07n0220_490:0490b03_3": "若菩薩摩訶薩勤行六種波羅蜜多從一地趣一地，齊此當知諸菩薩摩訶薩發趣大乘。」",
    "T07n0220_490:0490b05_4": "具壽善現便白佛言：「云何菩薩摩訶薩勤行六種波羅蜜多從一地趣一地？」",
    "T07n0220_490:0490b07_5": "佛告善現：「若菩薩摩訶薩知一切法無所從來亦無所趣。",
    "T07n0220_490:0490b08_6": "所以者何？",
    "T07n0220_490:0490b08_7": "以一切法無去無來、無從無趣，由彼諸法無變壞故。",
    "T07n0220_490:0490b10_0": "是菩薩摩訶薩於所從趣地不念、不思惟，雖修治地業而不見彼地，是為菩薩摩訶薩勤行六種波羅蜜多從一地趣一地。」",
    "T07n0220_490:0490b12_1": "具壽善現復白佛言：「云何菩薩摩訶薩修治地業？」",
    "T07n0220_490:0490b13_2": "佛告善現：「諸菩薩摩訶薩住初地時，應善修治十種勝業。",
    "T07n0220_490:0490b15_3": "何等為十？",
    "T07n0220_490:0490b15_4": "一者、以無所得而為方便，應善修治淨勝意樂業，利益事相不可得故。",
    "T07n0220_490:0490b17_0": "二者、以無所得而為方便，應善修治一切有情平等心業，一切有情不可得故。",
    "T07n0220_490:0490b18_1": "三者、以無所得而為方便，應善修治一切捨施業，施者、受者及所施物不可得故。",
    "T07n0220_490:0490b20_2": "四者、以無所得而為方便，應善修治親近善友業，於諸善友無執著故。",
    "T07n0220_490:0490b22_3": "五者、以無所得而為方便，應善修治勤求正法業，諸所求法不可得故。",
    "T07n0220_490:0490b23_4": "六者、以無所得而為方便，應善修治常樂出家業，所捨居家不可得故。",
    "T07n0220_490:0490b25_5": "七者、以無所得而為方便，應善修治愛敬佛身業，諸相好因不可得故。",
    "T07n0220_490:0490b26_6": "八者、以無所得而為方便，應善修治開闡法教業，所分別法不可得故。",
    "T07n0220_490:0490b28_7": "九者、以無所得而為方便，應善修治破壞憍慢業，諸興盛法不可得故。",
    "T07n0220_490:0490c01_8": "十者、以無所得而為方便，應善修治常樂諦語業，一切語言不可得故。",
    "T07n0220_490:0490c02_9": "善現當知！",
    "T07n0220_490:0490c02_10": "諸菩薩摩訶薩住初地時，應善修治此十勝業，由斯初地速得圓滿。",
    "T07n0220_490:0490c04_11": "「復次，善現！",
    "T07n0220_490:0490c04_12": "諸菩薩摩訶薩住第二地時，應於八法修習思惟令速圓滿。",
    "T07n0220_490:0490c06_13": "何等為八？",
    "T07n0220_490:0490c06_14": "一者、清淨尸羅。",
    "T07n0220_490:0490c06_15": "二者、知恩報恩。",
    "T07n0220_490:0490c07_0": "三者、住安忍力。",
    "T07n0220_490:0490c07_1": "四者、受勝歡喜。",
    "T07n0220_490:0490c07_2": "五者、不捨有情。",
    "T07n0220_490:0490c08_3": "六者、常起大悲。",
    "T07n0220_490:0490c08_4": "七者、於諸師長以敬信心諮承供養如事諸佛。",
    "T07n0220_490:0490c09_5": "八者、勤求修習波羅蜜多。",
    "T07n0220_490:0490c10_6": "善現當知！",
    "T07n0220_490:0490c10_7": "諸菩薩摩訶薩住第二地時，於此八法應正思惟，應勤修學令速圓滿。",
    "T07n0220_490:0490c11_8": "「復次，善現！",
    "T07n0220_490:0490c12_9": "諸菩薩摩訶薩住第三地時，應於五法精勤安住。",
    "T07n0220_490:0490c13_10": "何等為五？",
    "T07n0220_490:0490c13_11": "一者、勤求多聞恒無厭足，於所聞法不著文字。",
    "T07n0220_490:0490c14_12": "二者、以無染心常行法施，雖廣開化而不自高。",
    "T07n0220_490:0490c15_13": "三者、為嚴淨土種諸善根，雖用迴向而不自舉。",
    "T07n0220_490:0490c16_14": "四者、為化有情雖不厭倦無邊生死而不憍逸。",
    "T07n0220_490:0490c17_15": "五者、雖住慚愧而無所執。",
    "T07n0220_490:0490c18_16": "善現當知！",
    "T07n0220_490:0490c18_17": "諸菩薩摩訶薩住第三地時，應常安住如是五法無得暫捨。",
    "T07n0220_490:0490c19_18": "「復次，善現！",
    "T07n0220_490:0490c20_19": "諸菩薩摩訶薩住第四地時，應於十法受持不捨。",
    "T07n0220_490:0490c21_20": "何等為十？",
    "T07n0220_490:0490c21_21": "一者、住阿練若常不捨離。",
    "T07n0220_490:0490c22_22": "二者、常樂少欲。",
    "T07n0220_490:0490c22_23": "三者、常樂憙足。",
    "T07n0220_490:0490c22_24": "四者、常不捨離杜多功德。",
    "T07n0220_490:0490c23_25": "五者、於諸學處常不棄捨。",
    "T07n0220_490:0490c23_26": "六者、於諸欲樂深生厭離。",
    "T07n0220_490:0490c24_27": "七者、常樂發起涅槃俱心。",
    "T07n0220_490:0490c25_28": "八者、於一切物常樂棄捨。",
    "T07n0220_490:0490c25_29": "九者、於一切時心不沈沒。",
    "T07n0220_490:0490c26_30": "十者、於一切事常無戀著。",
    "T07n0220_490:0490c26_31": "善現當知！",
    "T07n0220_490:0490c27_32": "諸菩薩摩訶薩住第四地時，於如是十法應受持不捨。",
    "T07n0220_490:0490c28_33": "「復次，善現！",
    "T07n0220_490:0490c28_34": "諸菩薩摩訶薩住第五地時，應遠離十法。",
    "T07n0220_490:0490c29_35": "何等為十？",
    "T07n0220_490:0490c29_36": "一者、應遠離居家。",
    "T07n0220_490:0491a01_37": "二者、應遠離苾芻尼。",
    "T07n0220_490:0491a01_38": "三者、應遠離家慳。",
    "T07n0220_490:0491a02_0": "四者、應遠離眾會忿諍。",
    "T07n0220_490:0491a02_1": "五者、應遠離自讚毀他。",
    "T07n0220_490:0491a03_2": "六者、應遠離十惡業道。",
    "T07n0220_490:0491a03_3": "七者、應遠離增上慢慠。",
    "T07n0220_490:0491a04_4": "八者、應遠離顛倒。",
    "T07n0220_490:0491a04_5": "九者、應遠離猶豫。",
    "T07n0220_490:0491a04_6": "十者、應遠離貪、瞋、癡。",
    "T07n0220_490:0491a05_7": "善現當知！",
    "T07n0220_490:0491a05_8": "諸菩薩摩訶薩住第五地時，於此十法常應遠離。",
    "T07n0220_490:0491a06_9": "「復次，善現！",
    "T07n0220_490:0491a07_0": "諸菩薩摩訶薩住第六地時，應圓滿六法，應遠離六法。",
    "T07n0220_490:0491a08_1": "云何名為圓滿六法？",
    "T07n0220_490:0491a08_2": "謂應圓滿布施等六波羅蜜多。",
    "T07n0220_490:0491a09_3": "云何名為遠離六法？",
    "T07n0220_490:0491a09_4": "謂應遠離六下劣心。",
    "T07n0220_490:0491a10_5": "何等為六？",
    "T07n0220_490:0491a10_6": "一者、應遠離聲聞心。",
    "T07n0220_490:0491a11_7": "二者、應遠離獨覺心。",
    "T07n0220_490:0491a11_8": "三者、應遠離熱惱心。",
    "T07n0220_490:0491a12_0": "四者、應遠離見乞者來不喜愁惱心。",
    "T07n0220_490:0491a12_1": "五者、應遠離捨所有物追戀憂悔心。",
    "T07n0220_490:0491a13_2": "六者、應遠離於來求者方便矯亂心。",
    "T07n0220_490:0491a14_3": "善現當知！",
    "T07n0220_490:0491a14_4": "諸菩薩摩訶薩住第六地時，常應圓滿前說六法，及應遠離後說六法。",
    "T07n0220_490:0491a16_5": "「復次，善現！",
    "T07n0220_490:0491a16_6": "諸菩薩摩訶薩住第七地時，於二十法常應遠離，於二十法常應圓滿。",
    "T07n0220_490:0491a18_7": "云何名為於二十法常應遠離？",
    "T07n0220_490:0491a18_8": "一者、常應遠離我執乃至見者執。",
    "T07n0220_490:0491a19_9": "二者、常應遠離斷執。",
    "T07n0220_490:0491a20_10": "三者、常應遠離常執。",
    "T07n0220_490:0491a20_11": "四者、常應遠離相想執。",
    "T07n0220_490:0491a21_12": "五者、常應遠離見執。",
    "T07n0220_490:0491a21_13": "六者、常應遠離名色執。",
    "T07n0220_490:0491a22_14": "七者、常應遠離蘊執。",
    "T07n0220_490:0491a22_15": "八者、常應遠離處執。",
    "T07n0220_490:0491a23_0": "九者、常應遠離界執。",
    "T07n0220_490:0491a23_1": "十者、常應遠離諦執。",
    "T07n0220_490:0491a23_2": "十一者、常應遠離緣起執。",
    "T07n0220_490:0491a24_3": "十二者、常應遠離住著三界執。",
    "T07n0220_490:0491a25_4": "十三者、常應遠離一切法執。",
    "T07n0220_490:0491a25_5": "十四者、常應遠離於一切法如理、不如理執。",
    "T07n0220_490:0491a26_6": "十五者、常應遠離依佛見執。",
    "T07n0220_490:0491a27_7": "十六者、常應遠離依法見執。",
    "T07n0220_490:0491a28_8": "十七者、常應遠離依僧見執。",
    "T07n0220_490:0491a28_9": "十八者、常應遠離依戒見執。",
    "T07n0220_490:0491a29_10": "十九者、常應遠離依空見執。",
    "T07n0220_490:0491b01_11": "二十者、常應遠離厭怖空性。",
    "T07n0220_490:0491b01_12": "云何名為於二十法常應圓滿？",
    "T07n0220_490:0491b02_13": "一者、常應圓滿通達空。",
    "T07n0220_490:0491b03_0": "二者、常應圓滿證無相。",
    "T07n0220_490:0491b03_1": "三者、常應圓滿知無願。",
    "T07n0220_490:0491b04_2": "四者、常應圓滿三輪清淨。",
    "T07n0220_490:0491b04_3": "五者、常應圓滿悲愍有情，及於有情無所執著。",
    "T07n0220_490:0491b05_4": "六者、常應圓滿於一切法平等性見，及於此中無所執著。",
    "T07n0220_490:0491b07_0": "七者、常應圓滿於諸有情平等性見，及於此中無所執著。",
    "T07n0220_490:0491b08_1": "八者、常應圓滿於真理趣究竟通達，及於此中無所執著。",
    "T07n0220_490:0491b09_2": "九者、常應圓滿無生忍智。",
    "T07n0220_490:0491b10_3": "十者、常應圓滿說一切法一相理趣。",
    "T07n0220_490:0491b10_4": "十一者、常應圓滿滅除分別。",
    "T07n0220_490:0491b11_5": "十二者、常應圓滿遠離諸想。",
    "T07n0220_490:0491b12_6": "十三者、常應圓滿遠離諸見。",
    "T07n0220_490:0491b12_7": "十四者、常應圓滿遠離煩惱。",
    "T07n0220_490:0491b13_8": "十五者、常應圓滿善巧止觀。",
    "T07n0220_490:0491b14_9": "十六者、常應圓滿調伏心性。",
    "T07n0220_490:0491b14_10": "十七者、常應圓滿寂靜心性。",
    "T07n0220_490:0491b15_11": "十八者、常應圓滿無礙智性。",
    "T07n0220_490:0491b16_12": "十九者、常應圓滿無所愛染。",
    "T07n0220_490:0491b16_13": "二十者、常應圓滿隨心所欲往諸佛土，於佛眾會自現其身。",
    "T07n0220_490:0491b18_14": "善現當知！",
    "T07n0220_490:0491b18_15": "諸菩薩摩訶薩住第七地時，於前二十法常應遠離，於後二十法常應圓滿。",
    "T07n0220_490:0491b20_0": "「復次，善現！",
    "T07n0220_490:0491b20_1": "諸菩薩摩訶薩住第八地時，於四種法常應圓滿。",
    "T07n0220_490:0491b21_2": "何等為四？",
    "T07n0220_490:0491b21_3": "一者、常應圓滿悟入一切有情心行。",
    "T07n0220_490:0491b22_4": "二者、常應圓滿遊戲神通。",
    "T07n0220_490:0491b23_0": "三者、常應圓滿見諸佛土，如其所見而自嚴淨種種佛土。",
    "T07n0220_490:0491b24_1": "四者、常應圓滿承事供養諸佛世尊，於如來身如實觀察。",
    "T07n0220_490:0491b25_2": "善現！",
    "T07n0220_490:0491b25_3": "當知諸菩薩摩訶薩住第八地時，於此四法常應圓滿。",
    "T07n0220_490:0491b26_4": "「復次，善現！",
    "T07n0220_490:0491b27_5": "諸菩薩摩訶薩住第九地時，於四種法常應圓滿。",
    "T07n0220_490:0491b28_6": "何等為四？",
    "T07n0220_490:0491b28_7": "一者、常應圓滿根勝劣智。",
    "T07n0220_490:0491b29_8": "二者、常應圓滿嚴淨佛土。",
    "T07n0220_490:0491b29_9": "三者、常應圓滿如幻等持數入諸定。",
    "T07n0220_490:0491c01_10": "四者、常應圓滿隨諸有情善根應熟故，入諸有自現化生。",
    "T07n0220_490:0491c02_11": "善現當知！",
    "T07n0220_490:0491c03_0": "諸菩薩摩訶薩住第九地時，於此四法常應圓滿。",
    "T07n0220_490:0491c04_1": "「復次，善現！",
    "T07n0220_490:0491c04_2": "諸菩薩摩訶薩住第十地時，於十二法常應圓滿。",
    "T07n0220_490:0491c05_3": "何等十二？",
    "T07n0220_490:0491c05_4": "一者、常應圓滿攝受無邊處所大願，隨有所願皆令證得。",
    "T07n0220_490:0491c07_0": "二者、常應圓滿隨諸天、龍、藥叉、健達縛、阿素洛、揭路茶、緊捺洛、莫呼洛伽、人非人等異類音智。",
    "T07n0220_490:0491c09_1": "三者、常應圓滿無礙辯說。",
    "T07n0220_490:0491c09_2": "四者、常應圓滿入胎具足。",
    "T07n0220_490:0491c10_3": "五者、常應圓滿出生具足。",
    "T07n0220_490:0491c10_4": "六者、常應圓滿家族具足。",
    "T07n0220_490:0491c11_5": "七者、常應圓滿種姓具足。",
    "T07n0220_490:0491c12_0": "八者、常應圓滿眷屬具足。",
    "T07n0220_490:0491c12_1": "九者、常應圓滿生身具足。",
    "T07n0220_490:0491c13_2": "十者、常應圓滿出家具足。",
    "T07n0220_490:0491c13_3": "十一者、常應圓滿莊嚴菩提樹具足。",
    "T07n0220_490:0491c14_4": "十二者、常應圓滿一切功德成辦具足。",
    "T07n0220_490:0491c15_5": "善現當知！",
    "T07n0220_490:0491c15_6": "諸菩薩摩訶薩住第十地時，常應圓滿此十二法。",
    "T07n0220_490:0491c16_7": "善現當知！",
    "T07n0220_490:0491c17_8": "若菩薩摩訶薩住第十地已，於前所修諸地勝法皆得圓滿，與諸如來應言無異。」",
    "T07n0220_490:0491c18_9": "具壽善現白言：「世尊！",
    "T07n0220_490:0491c19_10": "云何菩薩摩訶薩以無所得而為方便，應善修治淨勝意樂業？」",
    "T07n0220_490:0491c20_11": "佛告善現：「若菩薩摩訶薩以一切智智相應作意，修集一切殊勝善根，是為菩薩摩訶薩以無所得而為方便，應善修治淨勝意樂業。」",
    "T07n0220_490:0491c23_12": "「世尊！",
    "T07n0220_490:0491c23_13": "云何菩薩摩訶薩以無所得而為方便，應善修治一切有情平等心業？」",
    "T07n0220_490:0491c25_14": "「善現！",
    "T07n0220_490:0491c25_15": "若菩薩摩訶薩以一切智智相應作意，引發慈、悲、喜、捨四無量心，是為菩薩摩訶薩以無所得而為方便，應善修治一切有情平等心業。」",
    "T07n0220_490:0491c28_16": "「世尊！",
    "T07n0220_490:0491c28_17": "云何菩薩摩訶薩以無所得而為方便，應善修治一切捨施業？」",
    "T07n0220_490:0492a01_18": "「善現！",
    "T07n0220_490:0492a01_19": "若菩薩摩訶薩於諸有情，無所分別而行布施，是為菩薩摩訶薩以無所得而為方便，應善修治一切捨施業。」",
    "T07n0220_490:0492a03_20": "「世尊！",
    "T07n0220_490:0492a03_21": "云何菩薩摩訶薩以無所得而為方便，應善修治親近善友業？」",
    "T07n0220_490:0492a05_22": "「善現！",
    "T07n0220_490:0492a05_23": "若菩薩摩訶薩見諸善友勸化有情令其修習一切智智，即便親近恭敬供養、尊重讚歎，諮受正法，晝夜承奉無懈惓心，是為菩薩摩訶薩以無所得而為方便，應善修治親近善友業。」",
    "T07n0220_490:0492a09_24": "「世尊！",
    "T07n0220_490:0492a09_25": "云何菩薩摩訶薩以無所得而為方便，應善修治勤求正法業？」",
    "T07n0220_490:0492a11_26": "「善現！",
    "T07n0220_490:0492a11_27": "若菩薩摩訶薩以一切智智相應作意，勤求如來無上正法，不墮聲聞、獨覺等地，是為菩薩摩訶薩以無所得而為方便，應善修治勤求正法業。」",
    "T07n0220_490:0492a14_28": "「世尊！",
    "T07n0220_490:0492a14_29": "云何菩薩摩訶薩以無所得而為方便，應善修治常樂出家業？」",
    "T07n0220_490:0492a15_30": "「善現！",
    "T07n0220_490:0492a16_31": "若菩薩摩訶薩一切生處，恒厭居家諠雜迫迮猶如牢獄，常欣佛法清淨出家，寂靜無為如空無礙，是為菩薩摩訶薩以無所得而為方便，應善修治常樂出家業。」",
    "T07n0220_490:0492a19_32": "「世尊！",
    "T07n0220_490:0492a19_33": "云何菩薩摩訶薩以無所得而為方便，應善修治愛敬佛身業？」",
    "T07n0220_490:0492a21_34": "「善現！",
    "T07n0220_490:0492a21_35": "若菩薩摩訶薩纔一覩見佛形相已，乃至證得一切智智，終不捨於念佛作意，是為菩薩摩訶薩以無所得而為方便，應善修治愛敬佛身業。」",
    "T07n0220_490:0492a24_36": "「世尊！",
    "T07n0220_490:0492a24_37": "云何菩薩摩訶薩以無所得而為方便，應善修治開闡法教業？」",
    "T07n0220_490:0492a26_38": "「善現！",
    "T07n0220_490:0492a26_39": "若菩薩摩訶薩於佛在世及涅槃後，為諸有情開闡法教，初中後善文義巧妙，純一圓滿清白梵行，所謂契經、應頌、記別、諷頌、自說、本事、本生、緣起、譬喻、方廣、希法及與論議，是為菩薩摩訶薩以無所得而為方便，應善修治開闡法教業。」",
    "T07n0220_490:0492b02_40": "「世尊！",
    "T07n0220_490:0492b02_41": "云何菩薩摩訶薩以無所得而為方便，應善修治破壞憍慢業？」",
    "T07n0220_490:0492b03_42": "「善現！",
    "T07n0220_490:0492b04_43": "若菩薩摩訶薩常懷謙敬伏憍慢心，由此不生下姓卑族，是為菩薩摩訶薩以無所得而為方便，應善修治破壞憍慢業。」",
    "T07n0220_490:0492b06_44": "「世尊！",
    "T07n0220_490:0492b06_45": "云何菩薩摩訶薩以無所得而為方便，應善修治常樂諦語業？」",
    "T07n0220_490:0492b08_46": "「善現！",
    "T07n0220_490:0492b08_47": "若菩薩摩訶薩稱知而說言行相符，是為菩薩摩訶薩以無所得而為方便，應善修治常樂諦語業。",
    "T07n0220_490:0492b10_48": "「善現當知！",
    "T07n0220_490:0492b10_49": "諸菩薩摩訶薩住初地時，應善修治此十勝業令速圓滿。」",
    "T07n0220_490:0492b12_50": "「世尊！",
    "T07n0220_490:0492b12_51": "云何菩薩摩訶薩清淨尸羅？」",
    "T07n0220_490:0492b12_52": "「善現！",
    "T07n0220_490:0492b13_53": "若菩薩摩訶薩不起聲聞、獨覺等心及餘破戒障菩提法，是為菩薩摩訶薩清淨尸羅。」",
    "T07n0220_490:0492b15_0": "「世尊！",
    "T07n0220_490:0492b15_1": "云何菩薩摩訶薩知恩報恩？」",
    "T07n0220_490:0492b15_2": "「善現！",
    "T07n0220_490:0492b15_3": "若菩薩摩訶薩行諸菩薩殊勝行時，得他少恩尚能重報，況多恩惠而當不酬！",
    "T07n0220_490:0492b17_4": "是為菩薩摩訶薩知恩報恩。」",
    "T07n0220_490:0492b18_5": "「世尊！",
    "T07n0220_490:0492b18_6": "云何菩薩摩訶薩住安忍力？」",
    "T07n0220_490:0492b19_7": "「善現！",
    "T07n0220_490:0492b19_8": "若菩薩摩訶薩一切有情設皆侵害，而能於彼無恚害心，是為菩薩摩訶薩住安忍力。」",
    "T07n0220_490:0492b21_9": "「世尊！",
    "T07n0220_490:0492b21_10": "云何菩薩摩訶薩受勝歡喜？」",
    "T07n0220_490:0492b21_11": "「善現！",
    "T07n0220_490:0492b22_0": "若菩薩摩訶薩見諸有情於三乘行已得成熟深心歡喜，是為菩薩摩訶薩受勝歡喜。」",
    "T07n0220_490:0492b23_1": "「世尊！",
    "T07n0220_490:0492b24_2": "云何菩薩摩訶薩不捨有情？」",
    "T07n0220_490:0492b24_3": "「善現！",
    "T07n0220_490:0492b24_4": "若菩薩摩訶薩常普濟拔一切有情令離苦難，是為菩薩摩訶薩不捨有情。」",
    "T07n0220_490:0492b26_5": "「世尊！",
    "T07n0220_490:0492b26_6": "云何菩薩摩訶薩常起大悲？」",
    "T07n0220_490:0492b27_7": "「善現！",
    "T07n0220_490:0492b27_8": "若菩薩摩訶薩行諸菩薩殊勝行時，常作是念：『我為饒益一一有情，假使各如無量無數殑伽沙劫，在大地獄受諸重苦，或燒、或煮、或斫、或截，若刺、若懸、若磨、若擣，受如是等無量苦事，乃至令彼諸有情類乘如來乘而入圓寂。",
    "T07n0220_490:0492c03_9": "如是一切有情界盡，我大悲心常無懈廢。』",
    "T07n0220_490:0492c04_10": "是為菩薩摩訶薩常起大悲。」",
    "T07n0220_490:0492c05_11": "「世尊！",
    "T07n0220_490:0492c05_12": "云何菩薩摩訶薩於諸師長以敬信心，諮承供養如事諸佛？」",
    "T07n0220_490:0492c06_13": "「善現！",
    "T07n0220_490:0492c06_14": "若菩薩摩訶薩為求無上正等菩提，恭順師長無所顧戀，是為菩薩摩訶薩於諸師長以敬信心，諮承供養如事諸佛。」",
    "T07n0220_490:0492c09_15": "「世尊！",
    "T07n0220_490:0492c09_16": "云何菩薩摩訶薩勤求修習波羅蜜多？」",
    "T07n0220_490:0492c10_17": "「善現！",
    "T07n0220_490:0492c10_18": "若菩薩摩訶薩普於一切波羅蜜多，專心修學不顧餘事，為欲成熟一切有情，是為菩薩摩訶薩勤求修習波羅蜜多。」",
    "T07n0220_490:0492c13_19": "「善現當知！",
    "T07n0220_490:0492c13_20": "諸菩薩摩訶薩住第二地時，於此八法應思應學令速圓滿。」",
    "T07n0220_490:0492c14_21": "「世尊！",
    "T07n0220_490:0492c14_22": "云何菩薩摩訶薩勤求多聞恒無厭足，於所聞法不著文字？」",
    "T07n0220_490:0492c16_23": "「善現！",
    "T07n0220_490:0492c16_24": "若菩薩摩訶薩發勤精進，作是念言：『若此佛土、若十方界一切如來、應、正等覺所說正法，我當聽聞、受持、讀誦，修學究竟令無所遺，而於其中不著文字。』",
    "T07n0220_490:0492c19_25": "是為菩薩摩訶薩勤求多聞恒無厭足，於所聞法不著文字。」",
    "T07n0220_490:0492c21_0": "「世尊！",
    "T07n0220_490:0492c21_1": "云何菩薩摩訶薩以無染心常行法施，雖廣開化而不自高？」",
    "T07n0220_490:0492c22_2": "「善現！",
    "T07n0220_490:0492c22_3": "若菩薩摩訶薩為諸有情宣說正法，尚不自為持此善根迴向菩提，況求餘事！",
    "T07n0220_490:0492c24_4": "雖多化導而不憍逸，是為菩薩摩訶薩以無染心常行法施，雖廣開化而不自高。」",
    "T07n0220_490:0492c26_5": "「世尊！",
    "T07n0220_490:0492c26_6": "云何菩薩摩訶薩為嚴淨土種諸善根，雖用迴向而不自舉？」",
    "T07n0220_490:0492c27_7": "「善現！",
    "T07n0220_490:0492c27_8": "若菩薩摩訶薩勇猛精進修諸善根，為欲莊嚴諸佛淨國，及為清淨自他心土，雖為是事而不自高，是為菩薩摩訶薩為嚴淨土種諸善根，雖用迴向而不自舉。」",
    "T07n0220_490:0493a02_9": "「世尊！",
    "T07n0220_490:0493a02_10": "云何菩薩摩訶薩為化有情，雖不厭倦無邊生死而不憍逸？」",
    "T07n0220_490:0493a03_11": "「善現！",
    "T07n0220_490:0493a03_12": "若菩薩摩訶薩為欲成熟一切有情，種諸善根嚴淨佛土，乃至未滿一切智智、未總成就一切佛法，雖受無邊生死勤苦而無厭倦亦不自高，是為菩薩摩訶薩為化有情，雖不厭倦無邊生死而不憍逸。」",
    "T07n0220_490:0493a08_13": "「世尊！",
    "T07n0220_490:0493a08_14": "云何菩薩摩訶薩雖住慚愧而無所執？」",
    "T07n0220_490:0493a09_15": "「善現！",
    "T07n0220_490:0493a09_16": "若菩薩摩訶薩專求無上正等菩提，於諸聲聞、獨覺作意具慚愧故終不暫起，而於其中亦無所執不生厭毀，是為菩薩摩訶薩雖住慚愧而無所執。」",
    "T07n0220_490:0493a12_17": "「善現當知！",
    "T07n0220_490:0493a13_18": "諸菩薩摩訶薩住第三地時，應常安住如是五法，精勤修習令速圓滿。」",
    "T07n0220_490:0493a14_19": "「世尊！",
    "T07n0220_490:0493a14_20": "云何菩薩摩訶薩住阿練若常不捨離？」",
    "T07n0220_490:0493a15_21": "「善現！",
    "T07n0220_490:0493a15_22": "若菩薩摩訶薩為求無上正等菩提，超諸聲聞、獨覺等地故，常不捨阿練若處，是為菩薩摩訶薩住阿練若常不捨離。」",
    "T07n0220_490:0493a18_23": "「世尊！",
    "T07n0220_490:0493a18_24": "云何菩薩摩訶薩常樂少欲？」",
    "T07n0220_490:0493a19_25": "「善現！",
    "T07n0220_490:0493a19_26": "若菩薩摩訶薩尚不自為希求無上正等菩提，況欲世間及二乘事！",
    "T07n0220_490:0493a20_27": "是為菩薩摩訶薩常樂少欲。」",
    "T07n0220_490:0493a21_28": "「世尊！",
    "T07n0220_490:0493a21_29": "云何菩薩摩訶薩常樂憙足？」",
    "T07n0220_490:0493a22_30": "「善現！",
    "T07n0220_490:0493a22_31": "若菩薩摩訶薩專求無上正等菩提故，於餘事不生執著，是為菩薩摩訶薩常樂憙足。」",
    "T07n0220_490:0493a24_32": "「世尊！",
    "T07n0220_490:0493a24_33": "云何菩薩摩訶薩常不捨離杜多功德？」",
    "T07n0220_490:0493a25_34": "「善現！",
    "T07n0220_490:0493a25_35": "若菩薩摩訶薩常於深佛法起諦察法忍，是為菩薩摩訶薩常不捨離杜多功德。」",
    "T07n0220_490:0493a27_36": "「世尊！",
    "T07n0220_490:0493a27_37": "云何菩薩摩訶薩於諸學處常不棄捨？」",
    "T07n0220_490:0493a28_38": "「善現！",
    "T07n0220_490:0493a28_39": "若菩薩摩訶薩於所學戒堅守不移，而於其中能不取相，是為菩薩摩訶薩於諸學處常不棄捨。」",
    "T07n0220_490:0493b01_40": "「世尊！",
    "T07n0220_490:0493b01_41": "云何菩薩摩訶薩於諸欲樂深生厭離？」",
    "T07n0220_490:0493b02_42": "「善現！",
    "T07n0220_490:0493b02_43": "若菩薩摩訶薩於妙欲樂不起欲心，是為菩薩摩訶薩於諸欲樂深生厭離。」",
    "T07n0220_490:0493b04_44": "「世尊！",
    "T07n0220_490:0493b04_45": "云何菩薩摩訶薩常樂發起涅槃俱心？」",
    "T07n0220_490:0493b05_46": "「善現！",
    "T07n0220_490:0493b05_47": "若菩薩摩訶薩達一切法常無起作，是為菩薩摩訶薩常樂發起涅槃俱心。」",
    "T07n0220_490:0493b07_48": "「世尊！",
    "T07n0220_490:0493b07_49": "云何菩薩摩訶薩於一切物常樂棄捨？」",
    "T07n0220_490:0493b08_50": "「善現！",
    "T07n0220_490:0493b08_51": "若菩薩摩訶薩於內外法常不執取，是為菩薩摩訶薩於一切物常樂棄捨。」",
    "T07n0220_490:0493b10_52": "「世尊！",
    "T07n0220_490:0493b10_53": "云何菩薩摩訶薩於一切時心不沈沒？」",
    "T07n0220_490:0493b11_54": "「善現！",
    "T07n0220_490:0493b11_55": "若菩薩摩訶薩於諸識住心常不著，是為菩薩摩訶薩於一切時心不沈沒。」",
    "T07n0220_490:0493b12_56": "「世尊！",
    "T07n0220_490:0493b13_0": "云何菩薩摩訶薩於一切事常無戀著？」",
    "T07n0220_490:0493b13_1": "「善現！",
    "T07n0220_490:0493b14_0": "若菩薩摩訶薩於一切事無所思惟，是為菩薩摩訶薩於一切事常無戀著。",
    "T07n0220_490:0493b15_1": "「善現當知！",
    "T07n0220_490:0493b15_2": "諸菩薩摩訶薩住第四地時，於如是十法常應受持無得暫捨。」",
    "T07n0220_490:0493b17_3": "「世尊！",
    "T07n0220_490:0493b17_4": "云何菩薩摩訶薩應遠離居家？」",
    "T07n0220_490:0493b18_5": "「善現！",
    "T07n0220_490:0493b18_6": "若菩薩摩訶薩志性好遊諸佛國土，隨所生處常樂出家，剃除鬚髮執持應器，被三法服現作沙門，是為菩薩摩訶薩應遠離居家。」",
    "T07n0220_490:0493b21_7": "「世尊！",
    "T07n0220_490:0493b21_8": "云何菩薩摩訶薩應遠離苾芻尼？」",
    "T07n0220_490:0493b22_9": "「善現！",
    "T07n0220_490:0493b22_10": "若菩薩摩訶薩常應遠離諸苾芻尼，不與共居如彈指頃，亦復於彼不起異心，是為菩薩摩訶薩應遠離苾芻尼。」",
    "T07n0220_490:0493b24_11": "「世尊！",
    "T07n0220_490:0493b24_12": "云何菩薩摩訶薩應遠離家慳？」",
    "T07n0220_490:0493b25_13": "「善現！",
    "T07n0220_490:0493b25_14": "若菩薩摩訶薩作是思惟：『我應長夜利益安樂一切有情，今此有情自由福力感得如是好施主家，故我於中不應慳嫉。』",
    "T07n0220_490:0493b28_15": "既思惟已遠離家慳，是為菩薩摩訶薩應遠離家慳。」",
    "T07n0220_490:0493b29_16": "「世尊！",
    "T07n0220_490:0493b29_17": "云何菩薩摩訶薩應遠離眾會忿諍？」",
    "T07n0220_490:0493c01_18": "「善現！",
    "T07n0220_490:0493c01_19": "若菩薩摩訶薩作是思惟：『若處眾會其中或有聲聞、獨覺，或說二乘相應法要，令我退失大菩提心，是故定應遠離眾會。』",
    "T07n0220_490:0493c04_20": "復作是念：『諸忿諍者能使有情發起瞋害，造作種種惡不善業，尚違善趣況大菩提！",
    "T07n0220_490:0493c06_21": "是故定應遠離忿諍。』",
    "T07n0220_490:0493c06_22": "是為菩薩摩訶薩應遠離眾會忿諍。」",
    "T07n0220_490:0493c07_23": "「世尊！",
    "T07n0220_490:0493c07_24": "云何菩薩摩訶薩應遠離自讚毀他？」",
    "T07n0220_490:0493c08_25": "「善現！",
    "T07n0220_490:0493c08_26": "若菩薩摩訶薩於內外法都無所見，故應遠離自讚毀他，是為菩薩摩訶薩應遠離自讚毀他。」",
    "T07n0220_490:0493c10_27": "「世尊！",
    "T07n0220_490:0493c10_28": "云何菩薩摩訶薩應遠離十惡業道？」",
    "T07n0220_490:0493c11_29": "「善現！",
    "T07n0220_490:0493c11_30": "若菩薩摩訶薩作是思惟：『如是十惡尚當能礙人、天善趣，況於聖道及大菩提而不為障！",
    "T07n0220_490:0493c13_31": "故我於彼定應遠離。』",
    "T07n0220_490:0493c14_32": "是為菩薩摩訶薩應遠離十惡業道。」",
    "T07n0220_490:0493c15_33": "「世尊！",
    "T07n0220_490:0493c15_34": "云何菩薩摩訶薩應遠離增上慢慠？」",
    "T07n0220_490:0493c16_0": "「善現！",
    "T07n0220_490:0493c16_1": "若菩薩摩訶薩都不見有內外諸法可能發起增上慢慠，是故定應遠離如是增上慢慠，是為菩薩摩訶薩應遠離增上慢慠。」",
    "T07n0220_490:0493c18_2": "「世尊！",
    "T07n0220_490:0493c19_3": "云何菩薩摩訶薩應遠離顛倒？」",
    "T07n0220_490:0493c19_4": "「善現！",
    "T07n0220_490:0493c19_5": "若菩薩摩訶薩觀顛倒事都不可得，是故定應遠離顛倒，是為菩薩摩訶薩應遠離顛倒。」",
    "T07n0220_490:0493c21_6": "「世尊！",
    "T07n0220_490:0493c22_0": "云何菩薩摩訶薩應遠離猶豫？」",
    "T07n0220_490:0493c22_1": "「善現！",
    "T07n0220_490:0493c22_2": "若菩薩摩訶薩觀猶豫事都不可得，是故定應遠離猶豫，是為菩薩摩訶薩應遠離猶豫。」",
    "T07n0220_490:0493c24_3": "「世尊！",
    "T07n0220_490:0493c24_4": "云何菩薩摩訶薩應遠離貪、瞋、癡？」",
    "T07n0220_490:0493c25_5": "「善現！",
    "T07n0220_490:0493c25_6": "若菩薩摩訶薩都不見有貪、瞋、癡事，故應遠離如是三毒，是為菩薩摩訶薩應遠離貪、瞋、癡。",
    "T07n0220_490:0493c27_7": "「善現當知！",
    "T07n0220_490:0493c28_8": "諸菩薩摩訶薩住第五地時，於此十法常應遠離不應習近。」",
    "T07n0220_490:0493c29_9": "「世尊！",
    "T07n0220_490:0493c29_10": "云何菩薩摩訶薩應圓滿六波羅蜜多？」",
    "T07n0220_490:0494a01_11": "「善現！",
    "T07n0220_490:0494a01_12": "若菩薩摩訶薩圓滿六種波羅蜜多，超諸聲聞、獨覺等地。",
    "T07n0220_490:0494a02_13": "又住此六波羅蜜多三乘聖眾能度五種所知彼岸。",
    "T07n0220_490:0494a04_14": "何等為五？",
    "T07n0220_490:0494a04_15": "一者、過去。",
    "T07n0220_490:0494a04_16": "二者、未來。",
    "T07n0220_490:0494a04_17": "三者、現在。",
    "T07n0220_490:0494a05_0": "四者、無為。",
    "T07n0220_490:0494a05_1": "五者、不可說。",
    "T07n0220_490:0494a05_2": "是故菩薩定應圓滿布施等六波羅蜜多，是為菩薩摩訶薩應圓滿六波羅蜜多。」",
    "T07n0220_490:0494a07_3": "「世尊！",
    "T07n0220_490:0494a07_4": "云何菩薩摩訶薩應遠離聲聞心？」",
    "T07n0220_490:0494a08_5": "「善現！",
    "T07n0220_490:0494a08_6": "若菩薩摩訶薩作如是念：『聲聞乘心非證無上菩提之道故應遠離。",
    "T07n0220_490:0494a09_7": "所以者何？",
    "T07n0220_490:0494a10_8": "厭生死故。』",
    "T07n0220_490:0494a10_9": "是為菩薩摩訶薩應遠離聲聞心。」",
    "T07n0220_490:0494a11_10": "「世尊！",
    "T07n0220_490:0494a11_11": "云何菩薩摩訶薩應遠離獨覺心？」",
    "T07n0220_490:0494a12_0": "「善現！",
    "T07n0220_490:0494a12_1": "若菩薩摩訶薩作如是念：『獨覺乘心非證無上菩提之道故應遠離。",
    "T07n0220_490:0494a13_2": "所以者何？",
    "T07n0220_490:0494a13_3": "樂涅槃故。』",
    "T07n0220_490:0494a14_4": "是為菩薩摩訶薩應遠離獨覺心。」",
    "T07n0220_490:0494a14_5": "「世尊！",
    "T07n0220_490:0494a15_0": "云何菩薩摩訶薩應遠離熱惱心？」",
    "T07n0220_490:0494a15_1": "「善現！",
    "T07n0220_490:0494a15_2": "若菩薩摩訶薩作如是念：『怖畏生死熱惱之心非證無上菩提之道故應遠離。",
    "T07n0220_490:0494a17_3": "所以者何？",
    "T07n0220_490:0494a17_4": "畏生死故。』",
    "T07n0220_490:0494a18_5": "是為菩薩摩訶薩應遠離熱惱心。」",
    "T07n0220_490:0494a18_6": "「世尊！",
    "T07n0220_490:0494a19_0": "云何菩薩摩訶薩應遠離見乞者來不喜愁惱心？」",
    "T07n0220_490:0494a20_1": "「善現！",
    "T07n0220_490:0494a20_2": "若菩薩摩訶薩作如是念：『此不喜愁惱心非證無上菩提之道故應遠離。",
    "T07n0220_490:0494a21_3": "所以者何？",
    "T07n0220_490:0494a22_4": "違慈悲故。』",
    "T07n0220_490:0494a22_5": "是為菩薩摩訶薩應遠離見乞者來不喜愁惱心。」",
    "T07n0220_490:0494a23_6": "「世尊！",
    "T07n0220_490:0494a23_7": "云何菩薩摩訶薩應遠離捨所有物追戀憂悔心？」",
    "T07n0220_490:0494a24_8": "「善現！",
    "T07n0220_490:0494a24_9": "若菩薩摩訶薩作如是念：『此追悔心非證無上菩提之道故應遠離。",
    "T07n0220_490:0494a26_10": "所以者何？",
    "T07n0220_490:0494a26_11": "違本願故。",
    "T07n0220_490:0494a26_12": "謂我先發菩提心時，作是願言：諸我所有施來求者，隨欲不空。",
    "T07n0220_490:0494a28_13": "云何今時施已追悔？』",
    "T07n0220_490:0494a28_14": "是為菩薩摩訶薩應遠離捨所有物追戀憂悔心。」",
    "T07n0220_490:0494a29_15": "「世尊！",
    "T07n0220_490:0494a29_16": "云何菩薩摩訶薩應遠離於來求者方便矯亂心？」",
    "T07n0220_490:0494b01_17": "「善現！",
    "T07n0220_490:0494b02_18": "若菩薩摩訶薩作如是念：『此矯亂心非證無上菩提之道故應遠離。",
    "T07n0220_490:0494b03_19": "所以者何？",
    "T07n0220_490:0494b03_20": "違本誓故。",
    "T07n0220_490:0494b04_21": "謂我先發菩提心時，作是誓言：凡我所有施來求者，隨欲不空。",
    "T07n0220_490:0494b05_22": "云何今時而矯亂彼？』",
    "T07n0220_490:0494b06_0": "是為菩薩摩訶薩應遠離於來求者方便矯亂心。",
    "T07n0220_490:0494b07_1": "「善現當知！",
    "T07n0220_490:0494b07_2": "諸菩薩摩訶薩住第六地時，應常圓滿前說六法，及應遠離後說六法，而於其中無所執取。」",
    "T07n0220_490:0494b10_0": "大般若波羅蜜多經卷第四百九十"
}