{
    "T24n1464_001:0851a03_0": "鼻奈耶序",
    "T24n1464_001:0851a05_0": "釋道安述",
    "T24n1464_001:0851a06_0": "阿難出經，面承聖旨，五百應真更互定察，分為十二部，於四十九年之誨無片言遺矣。",
    "T24n1464_001:0851a07_1": "又抄十二部為四阿含、阿毘曇、鼻奈耶，則三藏備也。",
    "T24n1464_001:0851a09_2": "天竺學士罔弗遵焉，諷之詠之未墜於地也。",
    "T24n1464_001:0851a10_3": "其大高座沙門則兼該三藏，中下高座則通一通二而已耳。",
    "T24n1464_001:0851a11_4": "經流秦地，有自來矣。",
    "T24n1464_001:0851a12_5": "隨天竺沙門所持來經，遇而便出，於十二部，毘曰羅部最多。",
    "T24n1464_001:0851a13_6": "以斯邦人莊老教行，與方等經兼忘相似，故因風易行也。",
    "T24n1464_001:0851a14_7": "道安常恨三藏不具，以為闕然。",
    "T24n1464_001:0851a15_8": "歲在壬午，鳩摩羅佛提齎《阿毘曇抄》、《四阿含抄》來至長安。",
    "T24n1464_001:0851a16_9": "渴仰情久，即於其夏出《阿毘曇抄》四卷，其冬出《四阿含抄》四卷。",
    "T24n1464_001:0851a18_10": "又其伴罽賓鼻奈，厥名耶捨，諷鼻奈經甚利，即令出之。",
    "T24n1464_001:0851a19_11": "佛提梵書，佛念為譯，曇景筆受，自正月十二日出，至三月二十五日乃了，凡為四卷。",
    "T24n1464_001:0851a21_12": "與往年曇摩寺出戒曲相似，如合符焉。",
    "T24n1464_001:0851a22_13": "於二百六十事疑礙之滯，都謏然焉。",
    "T24n1464_001:0851a23_14": "上聞異要，煥乎可觀焉。",
    "T24n1464_001:0851a23_15": "二年之中於此秦邦三藏具焉。",
    "T24n1464_001:0851a24_16": "然世尊制戒必有所因，六群比丘生於貴族，攀龍附鳳，雖貪出家而豪心不盡，鄙悖之行以成斯戒。",
    "T24n1464_001:0851a26_17": "二人得道、二人生天、二人墮龍。",
    "T24n1464_001:0851a27_18": "一入無擇明恃貴不節，自貽伊戚。",
    "T24n1464_001:0851a28_19": "向使中門家子遇佛出學，雖不能一坐成道，何由如此之困乎？",
    "T24n1464_001:0851a29_20": "然此經是佛未制戒時，其人所犯穢陋行多；既制之後，改之可貴。",
    "T24n1464_001:0851b02_21": "天竺持律不都通視，唯諸十二法人堅明之士，乃開緘縢而共相授。",
    "T24n1464_001:0851b03_22": "耶捨見囑見誨諄諄，人可使由之不可使知之，其言切至乃自是也。",
    "T24n1464_001:0851b05_23": "而今而後，秦土有此一部律矣。",
    "T24n1464_001:0851b06_24": "唯願同我之人，尤慎所授焉。",
    "T24n1464_001:0851b06_25": "未滿五歲、非持律人，幸勿與之也。",
    "T24n1464_001:0851b10_0": "鼻奈耶卷第一(鼻秦言去，奈耶秦言真也，去若干非而就真，故言真也，降伏此心、息此心、忍不起，故曰真也。",
    "T24n1464_001:0851b11_1": "降伏戒也，息定也，忍智也)姚秦涼州沙門竺佛念譯三戒：無上戒戒、無上意戒、無上智戒。",
    "T24n1464_001:0851b14_2": "彼云何無上戒戒？",
    "T24n1464_001:0851b15_3": "於此比丘比丘持戒，以戒解脫自嚴飾，習行成見，纖芥事即恐懼，應戒中戒，此謂無上戒戒。",
    "T24n1464_001:0851b17_4": "云何無上意戒？",
    "T24n1464_001:0851b17_5": "於此比丘除婬，乃至四禪思惟正受，此謂無上意戒。",
    "T24n1464_001:0851b18_6": "云何無上智戒？",
    "T24n1464_001:0851b19_7": "於此比丘知此苦諦、知此苦習諦、知此苦盡諦、知此苦道諦，此謂無上智戒。",
    "T24n1464_001:0851b20_8": "以此三戒得立順真，恒沙等過去當來今現在佛，佛藏佛寶佛祕要，以訓三乘聲聞各佛三耶三佛。",
    "T24n1464_001:0851b24_0": "佛世尊在鞞貰羅城(秦言廣博)獼猴江邊石臺園觀，去鞞貰羅不遠，名迦蘭陀鈐波。",
    "T24n1464_001:0851b25_1": "迦蘭陀子名須達多於彼止，富財無際限，田業盈豐舍宅成就，象馬駝牛驢、錢穀珍寶、金銀真珠琉璃貝玉虎魄碼瑙硨渠珊瑚，即捨趣如來聽受法奧，得信樂意。",
    "T24n1464_001:0851b29_2": "以此信樂意得正受，剃除鬚髮捨家為道，共無限比丘到拘薩羅城竹園結歲坐。",
    "T24n1464_001:0851c02_3": "當爾時穀貴飢餓，穀霜雹所殺，離少遺脫為蟥虫所食，乞求甚難得。",
    "T24n1464_001:0851c03_4": "於是須達迦蘭陀子作是念：「今穀貴飢餓，穀霜雹所殺，雖少遺脫為蟥虫所食，乞求甚難。",
    "T24n1464_001:0851c05_5": "諸賢聽我所言！",
    "T24n1464_001:0851c06_6": "我有鞞貰羅國知識家親里家，富貴無限，錢財田業無量、珍寶雜物豐盈。",
    "T24n1464_001:0851c07_7": "我等可共到彼福度親里，諸比丘亦可得安身，及時可向鞞貰羅國。",
    "T24n1464_001:0851c09_8": "到彼已，比丘當供食飯漿湯藥衣被。」",
    "T24n1464_001:0851c10_9": "於是須達多迦蘭陀子於拘薩羅城結坐。",
    "T24n1464_001:0851c11_10": "結坐已竟，三月補納衣裳，一日竟衣已辦，即著衣持鉢向鞞貰羅。",
    "T24n1464_001:0851c12_11": "將諸眾前行，漸漸到鞞貰羅，趣鞞貰羅獼猴江邊石臺。",
    "T24n1464_001:0851c13_12": "所作諸飯食，飯諸比丘，自手斟酌。",
    "T24n1464_001:0851c14_13": "爾時須達多迦蘭陀子，到時著衣持鉢趣鞞貰羅國親里家乞食，乞食已即速出去。",
    "T24n1464_001:0851c16_14": "于時門外迦蘭陀家婢女子見須達多迦蘭陀子入親里家，何以速出還？",
    "T24n1464_001:0851c18_15": "見迦蘭陀婦，跽白此意：「向者貴族須達多迦蘭陀子入親里家還出甚速。",
    "T24n1464_001:0851c19_16": "將無疾病意愁耶？",
    "T24n1464_001:0851c20_17": "為不樂梵行犯戒捨道就俗法乎？」",
    "T24n1464_001:0851c21_0": "須達多母聞此語已，歡喜無量不能自勝。",
    "T24n1464_001:0851c22_0": "即往須達多所，告須達多：「身體輕健不？",
    "T24n1464_001:0851c22_1": "意無餘想婆？",
    "T24n1464_001:0851c23_2": "意有犯梵行耶？",
    "T24n1464_001:0851c23_3": "為欲犯戒捨道就俗法乎？",
    "T24n1464_001:0851c24_4": "若有此心速來。",
    "T24n1464_001:0851c24_5": "須達多！",
    "T24n1464_001:0851c24_6": "捨戒習俗，不妨布施作諸功德。",
    "T24n1464_001:0851c25_7": "何以故？",
    "T24n1464_001:0851c25_8": "於佛眾中持戒甚難、學道亦難。」",
    "T24n1464_001:0851c26_9": "聞此已，即報母言：「我無疾患，亦無他想，無犯梵行，意不犯戒捨道就俗法。」",
    "T24n1464_001:0851c27_10": "母復答曰：「須達多！",
    "T24n1464_001:0851c28_11": "汝當知此意。",
    "T24n1464_001:0851c28_12": "汝前婦端正無雙，若不欲捨道就俗者，可住續種繼後，吾種姓熾盛。",
    "T24n1464_001:0852a01_13": "一旦無繼者，錢財珍寶盡為拘薩羅王所奪。」",
    "T24n1464_001:0852a02_14": "須達多答曰：「若聽我為道者，此事可隨。」",
    "T24n1464_001:0852a03_15": "爾時須達多母語須達多婦言：「我今勅汝，若月期三日後，著初嫁衣服好自嚴飾來白我。」",
    "T24n1464_001:0852a05_16": "須達多婦即隨其教，月期三日後，著夫前所敬服，往須達多母所。",
    "T24n1464_001:0852a06_17": "即如事白：「月期三日，今正是時。」",
    "T24n1464_001:0852a07_18": "於是須達多母將此婦到須達多所，語須達多言：「當知此婦端正無雙，可續種繼後，莫使吾種姓繼斷，錢財珍寶為拘薩羅王所奪。」",
    "T24n1464_001:0852a10_19": "留婦已即避出去。",
    "T24n1464_001:0852a10_20": "爾時須達多前抱此婦將屏處作不淨行，須臾間乃至三，當爾時帝釋降神處其胎。",
    "T24n1464_001:0852a12_21": "爾時須達多婦八月外九月裏生男兒，面首端正無雙。",
    "T24n1464_001:0852a13_22": "前所言續種，母即名之為續種。",
    "T24n1464_001:0852a14_23": "爾時須達多作此惡行已慚愧，為人所辱。",
    "T24n1464_001:0852a15_24": "爾時須達多與比丘同學等體者結坐，結坐已今方竟，故來問訊：「汝忍意，常不壞婆，氣力輕健不？",
    "T24n1464_001:0852a17_25": "結坐中供養充足不？",
    "T24n1464_001:0852a18_26": "出乞食婆，無疾患婆意，無若干想乎？」",
    "T24n1464_001:0852a18_27": "須達多答言：「諸賢當知，有忍意，結坐盡充足，亦不出乞食，亦無疾患。",
    "T24n1464_001:0852a20_28": "唯意有他想。」",
    "T24n1464_001:0852a20_29": "諸比丘答：「若卿有忍意，結坐竟盡充足，復無疾患。",
    "T24n1464_001:0852a21_30": "何故有他想？」",
    "T24n1464_001:0852a22_31": "須達多前所犯，盡具向諸比丘說。",
    "T24n1464_001:0852a23_0": "即時彼諸比丘極好共責須達多：「世尊以無數方便說婬之惡露，向婬念婬、婬意熾盛。",
    "T24n1464_001:0852a24_1": "世尊說婬惡露如此，向婬犯貞念婬、婬意熾盛。」",
    "T24n1464_001:0852a26_0": "如是諸比丘極好責數已，即往世尊所，頭面著地在一面坐，以此所犯具白世尊。",
    "T24n1464_001:0852a27_1": "佛知即告須達多：「汝審犯此事耶？」",
    "T24n1464_001:0852a28_2": "答：「審犯。",
    "T24n1464_001:0852a28_3": "世尊！」",
    "T24n1464_001:0852a28_4": "世尊言：「我以若干方便為癡人說婬之惡露，向婬念婬、婬意熾盛，說婬之惡露如是。」",
    "T24n1464_001:0852b01_5": "佛以若干方便，為沙門結戒：「觀比丘十德當與戒。",
    "T24n1464_001:0852b02_6": "何等十眾德？",
    "T24n1464_001:0852b03_7": "持眾德養眾德行道(一)；不信戒者教令入信(二)；常自慚愧省己短(三)；犯邪者教令入正(四)；正者欲令重正(五)；現身學道滅結欲使後身無結(六)；後身欲使結滅不起(七)；習諸淨行(八)；得梵行欲不失(九)；欲使梵行久住(十)。",
    "T24n1464_001:0852b07_8": "沙門當共知。」",
    "T24n1464_001:0852b08_9": "爾時世尊因此事因此義，集諸和合僧，結此戒：「若比丘比丘犯戒，不捨戒、戒羸，不自悔，無淨行犯婬法者，此比丘波羅移菩提阿薩婆肆(阿薩婆四者，不受僧不客也)。」",
    "T24n1464_001:0852b12_0": "佛世尊在舍衛國祇樹給孤獨園。",
    "T24n1464_001:0852b12_1": "當爾時有異比丘，拘薩羅國去城不遠有園觀，於中夏坐。",
    "T24n1464_001:0852b14_2": "去園不遠，有雌獼猴於彼止住。",
    "T24n1464_001:0852b14_3": "雌獼猴數數到比丘所，此比丘數數與彼獼猴食，如是獼猴不畏難彼比丘，比丘與獼猴為不淨行。",
    "T24n1464_001:0852b17_4": "彼大比丘眾中有同學共檀者，拘薩羅國結坐。",
    "T24n1464_001:0852b18_5": "結坐已補納衣，一日所成衣著衣執鉢到此比丘所，語比丘言：「夏坐來不有患苦不？",
    "T24n1464_001:0852b20_6": "出乞食婆意無若干想婆？」",
    "T24n1464_001:0852b20_7": "比丘答：「諸賢！",
    "T24n1464_001:0852b21_0": "有忍意，於夏坐中無所患苦，亦無亂想。」",
    "T24n1464_001:0852b21_1": "彼獼猴從外來，逕趣此比丘，在前踞熟視比丘，踞視比丘已迴面復看餘比丘，看餘比丘迴面看是比丘，於是比丘前迴身背比丘。",
    "T24n1464_001:0852b24_2": "此比丘羞諸比丘不從獼猴，亦不眄視。",
    "T24n1464_001:0852b25_3": "獼猴見比丘不眄視，便起惡意，迴身攫掣比丘頭面傷壞便去。",
    "T24n1464_001:0852b27_4": "諸大比丘語此比丘言：「向者獼猴來到此間前舉目視卿，復視我等，便迴身背卿。",
    "T24n1464_001:0852b29_5": "見卿不語不眄視，便起恚意，攫掣卿頭面破便去。」",
    "T24n1464_001:0852c01_6": "諸大比丘好切責數。",
    "T24n1464_001:0852c01_7": "得諸比丘責數已，即便自首。",
    "T24n1464_001:0852c02_8": "諸比丘語：「云何比丘，世尊竟不說無數方便說婬惡露耶？",
    "T24n1464_001:0852c03_9": "向婬念婬、婬意熾盛。",
    "T24n1464_001:0852c04_10": "世尊盡說婬之惡露，向婬念婬、婬意熾盛。",
    "T24n1464_001:0852c05_0": "卿云何不觀此婬行而為此惡行？」",
    "T24n1464_001:0852c05_1": "如是諸大比丘責數此比丘已，即往詣佛所，頭面著地禮佛足在一面坐。",
    "T24n1464_001:0852c07_2": "彼比丘眾如前所見盡白佛。",
    "T24n1464_001:0852c08_3": "佛知告此比丘：「審實爾不？」",
    "T24n1464_001:0852c08_4": "比丘慚愧，面顏失色如被塵坌，右膝著地偏袒右肩，長跪叉十指白佛世尊：「審實。",
    "T24n1464_001:0852c10_5": "世尊！」",
    "T24n1464_001:0852c10_6": "爾時世尊語此比丘：「云何比丘，我豈不為癡人無數方便說婬之惡露，向婬念婬、婬意熾盛。",
    "T24n1464_001:0852c12_7": "我盡說婬之惡露如是。」",
    "T24n1464_001:0852c13_8": "佛世尊無數方便說婬，因此事因此義，集和合僧觀有十德，乃至梵行久住，世尊為諸比丘結此戒：「若比丘比丘犯戒，婬意起不還捨戒、戒羸不自悔，為不淨行，下及畜生有形之屬，犯者不受棄捐。」",
    "T24n1464_001:0852c17_9": "彼云何為戒？",
    "T24n1464_001:0852c17_10": "戒名者，若比丘持二百五十戒無上戒戒，是謂戒戒。",
    "T24n1464_001:0852c19_11": "云何不還戒？",
    "T24n1464_001:0852c19_12": "不還戒名愚癡亂意痛惱。",
    "T24n1464_001:0852c20_0": "捨戒者為不還戒，瘂聾相向。",
    "T24n1464_001:0852c20_1": "還戒者為不還戒，音聲不相關者。",
    "T24n1464_001:0852c21_2": "還戒不為還戒，若獨還戒者不為還戒。",
    "T24n1464_001:0852c22_3": "佛塔前沙門塔前還戒，不為還戒。",
    "T24n1464_001:0852c23_4": "若離佛、和上和上友、阿闍梨阿闍梨友，離盡不依附，我不佛法中住。",
    "T24n1464_001:0852c24_5": "向諸比丘言：「我今已往不為道。」",
    "T24n1464_001:0852c25_6": "諸比丘語：「汝不為道耶？」",
    "T24n1464_001:0852c26_0": "答：「不為道。」",
    "T24n1464_001:0852c26_1": "此為還戒。",
    "T24n1464_001:0852c26_2": "婬女色三處成棄捐：近常產道是一棄捐法，近穀道是二棄捐法，若近口是三棄捐法。",
    "T24n1464_001:0852c28_3": "近男兒有二棄捐：近穀道、近口，是二棄捐。",
    "T24n1464_001:0852c29_4": "不成男亦二事：有男有女。",
    "T24n1464_001:0852c29_5": "二形者，有三與女同。",
    "T24n1464_001:0853a01_6": "近畜生有二，除口與女同。",
    "T24n1464_001:0853a02_0": "畜生雄者一棄捐，畜生捐者亦爾。",
    "T24n1464_001:0853a02_1": "畜生中有雄雌形者，二棄捐。",
    "T24n1464_001:0853a03_2": "雞鶚如上二。",
    "T24n1464_001:0853a03_3": "非人女三處與女人同。",
    "T24n1464_001:0853a04_4": "此不淨行婆羅移。",
    "T24n1464_001:0853a05_0": "佛世尊在羅閱祇鷲山，與大比丘眾俱千二百五十弟子。",
    "T24n1464_001:0853a06_1": "彼時比丘收拾薪草持用作庵舍。",
    "T24n1464_001:0853a07_2": "彼諸比丘入羅閱祇城乞食，後羅閱祇城中男女大小出城，壞諸庵舍持去供用。",
    "T24n1464_001:0853a08_3": "諸比丘乞食後，還見諸庵舍為人所壞，諸比丘復更取薪草作庵舍住。",
    "T24n1464_001:0853a10_4": "諸比丘復入羅閱祇乞食，羅閱祇城中男女大小復壞庵舍持去。",
    "T24n1464_001:0853a11_5": "如是至三。",
    "T24n1464_001:0853a12_6": "諸比丘見此已作是念：「羅閱祇城中男女大小數出壞庵舍。」",
    "T24n1464_001:0853a13_7": "彼眾中有比丘名檀貳迦，瓦窯家子，便起此意：「我等取此薪草持用作舍，吾等入城乞食，後城中男女出壞吾等庵舍。",
    "T24n1464_001:0853a16_8": "我於城中有木工師，是我親里，我當往從乞材木持用作舍。」",
    "T24n1464_001:0853a17_9": "檀貳迦比丘到時著衣持鉢入羅閱祇城，向木工師舍，語木工師：「卿知不？",
    "T24n1464_001:0853a19_10": "王阿闍貰兜賜我材木。",
    "T24n1464_001:0853a19_11": "卿當與我木工。」",
    "T24n1464_001:0853a20_12": "答曰：「若王賜賢，木隨意取。」",
    "T24n1464_001:0853a20_13": "彼檀貳迦比丘自取材木，官之要好材盡取斫截，聚著一處。",
    "T24n1464_001:0853a22_14": "守羅閱祇城人按行羅閱祇城，到大聚材木所，見官所禁材木段段聚在一處。",
    "T24n1464_001:0853a23_15": "見已尋向木工所，即問：「木工！",
    "T24n1464_001:0853a24_16": "何誰取官材段段截聚著一處？」",
    "T24n1464_001:0853a25_17": "木工尋答：「達貳迦比丘來勅我，官賜吾材，卿當與我。",
    "T24n1464_001:0853a26_18": "此比丘取材木段段截聚著一處。」",
    "T24n1464_001:0853a27_19": "爾時守城人即遙瞋阿闍貰王，即往阿闍貰王所，白王言：「大有惡材木不用，乃取好材與比丘為？」",
    "T24n1464_001:0853a29_20": "王答：「吾無此教。」",
    "T24n1464_001:0853a29_21": "爾時王阿闍貰勅使人召木工，即奉王教走召木工：「王阿闍貰有教召卿。」",
    "T24n1464_001:0853b02_22": "木工即時隨信到王所，中路值達貳迦比丘。",
    "T24n1464_001:0853b03_23": "木工見達貳迦比丘已，即前禮言：「坐尊人故，將我到王所。」",
    "T24n1464_001:0853b04_24": "比丘答言：「並且在前，吾尋後到。」",
    "T24n1464_001:0853b05_25": "爾時木工即到王所。",
    "T24n1464_001:0853b06_0": "王見木工即問：「卿非人，何以自由官好材木取與比丘？」",
    "T24n1464_001:0853b07_1": "木工尋對：「大王當知，達貳迦比丘來到材所，作是語言：『官賜我材，卿當與我。』",
    "T24n1464_001:0853b09_0": "即對比丘：『王審賜卿，便隨意取。』」",
    "T24n1464_001:0853b09_1": "王問木工言語未竟，達貳迦比丘來到王所。",
    "T24n1464_001:0853b10_2": "王遙見比丘來，便勅傍人將此木工權著下房，前此比丘。",
    "T24n1464_001:0853b12_0": "聞王教令，將木工去，前比丘。",
    "T24n1464_001:0853b12_1": "王問比丘：「今至誠時，官好材木輒取，段段截聚著一處？」",
    "T24n1464_001:0853b13_2": "比丘答王：「王賜我材。」",
    "T24n1464_001:0853b14_3": "「我省無此教。」",
    "T24n1464_001:0853b14_4": "比丘答王：「王不憶初作王時那，爾時持薪草水三事布施沙門波羅門乎？」",
    "T24n1464_001:0853b16_5": "王見比丘作此詭言，王答：「比丘！",
    "T24n1464_001:0853b17_6": "我所施者乃及無主，不及有主去。",
    "T24n1464_001:0853b17_7": "比丘往受王法。」",
    "T24n1464_001:0853b18_8": "爾時阿闍貰王瞋恚熾盛，憶世尊功德，須臾頃默然不語，勅比丘：「去還所止，莫復更為。」",
    "T24n1464_001:0853b20_9": "爾時阿闍貰王傍臣百官皆放聲大言：「怪！",
    "T24n1464_001:0853b21_10": "此比丘於死得脫」。",
    "T24n1464_001:0853b21_11": "爾時達貳迦比丘還詣大眾所，語大眾言：「諸賢當知，向者大王欲取我殺，尋復放我。」",
    "T24n1464_001:0853b23_12": "諸比丘問：「有何事故？」",
    "T24n1464_001:0853b23_13": "此達貳迦比丘具向眾說。",
    "T24n1464_001:0853b24_14": "其中有頭陀乞食比丘，聞此語各懷羞恥，往詣世尊，白如此比丘所說。",
    "T24n1464_001:0853b26_15": "爾時世尊顧謂阿難：「速去阿難！",
    "T24n1464_001:0853b26_16": "入羅閱城住四徼道頭，告作此語：『若比丘盜五錢以上、盜直五錢衣。",
    "T24n1464_001:0853b28_17": "若盜此者，阿闍貰兜有何刑罰？』」",
    "T24n1464_001:0853b29_0": "爾時阿難受世尊教，頭面禮足遶三匝，共二比丘入羅閱祇城。",
    "T24n1464_001:0853c01_1": "到四徼道頭，告中行人：「若比丘盜五錢、直五錢衣。",
    "T24n1464_001:0853c02_2": "有盜此者，阿闍貰王有何刑罰？」",
    "T24n1464_001:0853c03_3": "爾時羅閱祇城四徼道人即報之言：「若比丘盜五錢、直五錢衣，王阿闍貰有教非沙門。」",
    "T24n1464_001:0853c05_4": "爾時阿難尋出羅閱祇還詣佛所，即白佛言：「羅閱祇城中問諸行人，若比丘盜五錢、直五錢衣，王阿闍貰有教非沙門。」",
    "T24n1464_001:0853c07_5": "爾時世尊因此事，和合僧聚，觀有十德，世尊為沙門結戒，乃至梵行久住。",
    "T24n1464_001:0853c09_6": "「沙門當知此事，若比丘於村落城郭有盜意，不與取，以此形像不與取事，若王、若王大臣，捉比丘，打、縛、驅著界外，或作是語：『咄比丘！",
    "T24n1464_001:0853c12_7": "汝非，賊。",
    "T24n1464_001:0853c12_8": "汝非，小兒。",
    "T24n1464_001:0853c12_9": "汝不，癡。』",
    "T24n1464_001:0853c13_10": "作此形像不與取，波羅夷。",
    "T24n1464_001:0853c13_11": "不受多舍比丘住。」",
    "T24n1464_001:0853c14_12": "拘薩羅處，彼處近關。",
    "T24n1464_001:0853c14_13": "商人來到，語比丘：「與上人少物，令我得過關，此物與上人半。」",
    "T24n1464_001:0853c15_14": "彼比丘受此物已而反悔：「我不犯棄捐不受？」",
    "T24n1464_001:0853c16_15": "彼比丘以此事白世尊。",
    "T24n1464_001:0853c17_16": "世尊告彼比丘：「若比丘度關過物者，至五錢直五錢物，取賈客顧已，為成棄捐不受。",
    "T24n1464_001:0853c19_17": "除賊、飢餓、嶮道。」",
    "T24n1464_001:0853c19_18": "時彼村籬柵及塹牆壁，圍彼牧象馬駝牛驢，以繩連繫。",
    "T24n1464_001:0853c20_19": "若比丘，畜生中盜解其繩而度籬柵，波羅夷；度塹棄捐，度桓牆成棄捐不受；若出牆外，為成棄捐不受。",
    "T24n1464_001:0853c23_20": "若外空澤中驅來入牆，為成棄捐不受；入塹，為成棄捐不受；入柵內，為成棄捐不受。",
    "T24n1464_001:0853c25_21": "若家家轉當得水分，若比丘以盜意決水放，下至五錢，為成棄捐不受。",
    "T24n1464_001:0853c26_22": "若手若脚、若木若鍬盜決，為成棄捐不受。",
    "T24n1464_001:0853c27_23": "彼比丘在水浴，浴未竟決溝放。",
    "T24n1464_001:0853c28_24": "彼居士瞋恚言：「此比丘詐浴而決溝放。」",
    "T24n1464_001:0853c29_25": "彼比丘各懷疑：「我等不成棄捐不受耶？」",
    "T24n1464_001:0854a01_26": "彼比丘以此事而白世尊。",
    "T24n1464_001:0854a01_27": "世尊告曰：「若以盜心決者，下直五錢而決，為成棄捐不受。",
    "T24n1464_001:0854a03_28": "及池水或有主或無主，中有鳥，以鳥故施羅網。",
    "T24n1464_001:0854a04_29": "若比丘以盜意，若網內若網外而盜鳥，下直五錢，為成棄捐不受(網內，網有主也。",
    "T24n1464_001:0854a05_30": "網外，池有主也。",
    "T24n1464_001:0854a06_31": "二事互有主也)。",
    "T24n1464_001:0854a06_32": "鳥或有主或無主，若比丘以盜心取鳥，為成棄捐不受。",
    "T24n1464_001:0854a07_33": "若居士以身瓔珞曝著日中在屋上，若鳥有主無主，彼鳥若撥珠瓔及諸瓔珞持去。",
    "T24n1464_001:0854a09_34": "若比丘奪之，若以盜意奪有主鳥，下直五錢，為成棄捐不受。」",
    "T24n1464_001:0854a10_35": "若比丘以新染衣屋上曝，若風吹墮地。",
    "T24n1464_001:0854a11_36": "若比丘持入舍而反悔：「我不成棄捐不受盜婆？」",
    "T24n1464_001:0854a12_37": "彼比丘白世尊。",
    "T24n1464_001:0854a13_0": "世尊告曰：「若以盜意，為成棄捐不受。",
    "T24n1464_001:0854a13_1": "若不以盜意，不成棄捐不受。」",
    "T24n1464_001:0854a14_2": "如是衣，若中閣墮下地、若下地至中閣、中閣至上閣，若以盜意，為成棄捐不受。",
    "T24n1464_001:0854a16_3": "如是及種種物，及麻米豆錢、大麥小麥、黑豆芥子為首，若以盜意取，直五錢，為成棄捐不受。",
    "T24n1464_001:0854a18_4": "彼園菓樹，胡桃[木*奈]子椑桃梨為首，若比丘取食，便懷疑意：「我不侵眾僧及不與取，不成棄捐不受婆？」",
    "T24n1464_001:0854a20_5": "彼以事白世尊。",
    "T24n1464_001:0854a21_0": "世尊告曰：「不成棄捐不受。",
    "T24n1464_001:0854a21_1": "若非僧結界裏，其有沙彌取果，無苦也。」",
    "T24n1464_001:0854a22_2": "師子竹園外殺鹿食肉飲血而眠，餘殘。",
    "T24n1464_001:0854a23_3": "若比丘取食，是師子覺已求而不得，遍求鳴吼。",
    "T24n1464_001:0854a24_4": "佛知已問阿難言：「何故師子繞園鳴吼？」",
    "T24n1464_001:0854a25_5": "阿難以事具說。",
    "T24n1464_001:0854a25_6": "佛告：「若比丘師子所食殘，下直五錢而食，為成棄捐不受。」",
    "T24n1464_001:0854a27_0": "虎亦如是。",
    "T24n1464_001:0854a27_1": "及羆熊獼猴至豹畜生食肉，及兩足鷲鵄鵠鷹鷂為首，所食肉奪者。",
    "T24n1464_001:0854a28_2": "世尊告：「若鳥以取食而奪，為成棄捐不受。",
    "T24n1464_001:0854a29_3": "若驚走來，欲護令不取，不成棄捐不受。」",
    "T24n1464_001:0854b01_4": "若比丘，親里屠兒不與肉而取，便懷疑：「我不犯棄捐不受婆？」",
    "T24n1464_001:0854b03_0": "彼白世尊。",
    "T24n1464_001:0854b03_1": "世尊告：「若以盜意取者，為成棄捐不受。",
    "T24n1464_001:0854b04_2": "若以親里取，不成棄捐不受。」",
    "T24n1464_001:0854b04_3": "(王舍國竟)佛在舍衛國與大比丘俱，從拘薩羅來至舍衛國薩羅槃園間遇賊。",
    "T24n1464_001:0854b06_4": "彼賊，或以王力或以村力捕得，奪彼賊衣鉢還比丘。",
    "T24n1464_001:0854b07_5": "彼比丘各懷疑意：「我不成棄捐不受婆？」",
    "T24n1464_001:0854b08_6": "以事白世尊。",
    "T24n1464_001:0854b08_7": "世尊告：「若比丘，在賊許，以力奪衣，為成棄捐不受。",
    "T24n1464_001:0854b09_8": "若王力村力奪與者，不成棄捐不受(以不口告故。",
    "T24n1464_001:0854b10_9": "若言而奪不受)。」",
    "T24n1464_001:0854b11_0": "一比丘從拘薩羅來，道中為賊所剝。",
    "T24n1464_001:0854b11_1": "彼比丘以親里力而還奪賊衣鉢。",
    "T24n1464_001:0854b12_2": "奪已，比丘便懷疑意：「我不成棄捐不受婆？」",
    "T24n1464_001:0854b13_3": "彼比丘以事白佛。",
    "T24n1464_001:0854b13_4": "佛告：「賊已得，不可以力奪。",
    "T24n1464_001:0854b14_5": "若以力奪、教他奪，為成棄捐不受。",
    "T24n1464_001:0854b15_6": "若比丘與直贖，得取。」",
    "T24n1464_001:0854b15_7": "於是尊者優波離白世尊：「若比丘眾僧財不與取，是誰物不與取？」",
    "T24n1464_001:0854b17_8": "世尊告：「若財以入面門，今當食，負去者，為成棄捐不受。",
    "T24n1464_001:0854b18_9": "如是財物當分是，取，為成棄捐不受。」",
    "T24n1464_001:0854b19_10": "尊者優波離：「若眾僧物、眾僧所須，彼比丘不與取，是誰棄捐不受？」",
    "T24n1464_001:0854b20_11": "世尊告：「眾僧物難賞，若檀越與財物，彼功德斷，是故棄捐不受。」",
    "T24n1464_001:0854b22_12": "優波離復白世尊：「佛塔寺綵幡蓋，若比丘不與取，是誰棄捐不受？」",
    "T24n1464_001:0854b23_13": "世尊告：「若佛塔寺物，取者，為成棄捐不受。",
    "T24n1464_001:0854b24_14": "聲聞塔亦爾。",
    "T24n1464_001:0854b24_15": "謂檀越施與塔寺，斷彼施主福，為成棄捐不受。",
    "T24n1464_001:0854b25_16": "盜塔寺物入地獄。」",
    "T24n1464_001:0854b26_17": "佛世尊住那竭國揵抵越園(園主名也)。",
    "T24n1464_001:0854b27_18": "有優婆塞，自以信自在自悲自意，開作講堂已，私施與尊者羅云。",
    "T24n1464_001:0854b28_19": "於是尊者羅云受是講堂已，出行兩月。",
    "T24n1464_001:0854b29_20": "彼優婆塞聞尊者羅云受講堂已行至兩月，彼優婆塞聞已持講堂施與招提僧。",
    "T24n1464_001:0854c02_21": "於是尊者羅云行至兩月已還到那竭，羅云聞檀越持講堂施與招提僧，聞已到佛所，到已頭面禮佛足却住一面。",
    "T24n1464_001:0854c04_22": "尊者羅云以事而白世尊。",
    "T24n1464_001:0854c05_23": "佛告汝羅云：「至彼優婆塞所，到已作如是說：『我於汝優婆塞作不可事、苦事、非事、不淨事、非沙門事、不隨順耶？』」",
    "T24n1464_001:0854c08_24": "於是尊者羅云受世尊所說、極受持，受持已從坐而起，遶佛而去。",
    "T24n1464_001:0854c09_25": "於是尊者羅云盡夜已，早起著衣持鉢入那竭乞食。",
    "T24n1464_001:0854c10_26": "入那竭乞食已，往到彼優婆塞所。",
    "T24n1464_001:0854c11_27": "彼賢者眼遙見羅云來，見已從坐起，一向著衣叉十指，至羅云所白曰：「善來羅云！",
    "T24n1464_001:0854c13_28": "善哉羅云！",
    "T24n1464_001:0854c13_29": "久乃來，就此坐。」",
    "T24n1464_001:0854c14_0": "隨所施坐，羅云坐之。",
    "T24n1464_001:0854c14_1": "坐已告優婆塞言：「優婆塞！",
    "T24n1464_001:0854c15_2": "我不於汝不可事、苦事、非事、不淨事、非沙門事、不隨順耶？」",
    "T24n1464_001:0854c16_3": "如是說已，優婆塞言：「汝於我無有非事乃至不隨順。」",
    "T24n1464_001:0854c17_4": "聞是語已，羅云從坐起，還至佛所。",
    "T24n1464_001:0854c18_5": "到已頭面禮佛足，却住一面，如事白佛。",
    "T24n1464_001:0854c19_6": "於是世尊以此事和合僧會已，世尊告諸比丘：「有十非法施、非法受、非法用。",
    "T24n1464_001:0854c21_0": "施一比丘已，奪持與二，是非法施、是非法受、是非法用。",
    "T24n1464_001:0854c22_1": "施二已，奪二與二，是非法施、非法受、非法用。",
    "T24n1464_001:0854c23_2": "奪二以與多者，是非法施受、是非法用。",
    "T24n1464_001:0854c24_3": "施多已奪與一，是非法施受用也。",
    "T24n1464_001:0854c25_4": "施一已奪與二、奪多施與僧、與僧已奪與他僧、與二僧已奪與比丘尼僧、奪比丘尼僧已與他比丘尼僧，僧鬪作二分未合，奪一眾與一眾，或助一或不助一，是非法施、非法受、非法用。",
    "T24n1464_001:0854c29_5": "前施是施，後施非施。",
    "T24n1464_001:0854c29_6": "檀越施雖得自在，正可守護。",
    "T24n1464_001:0855a01_7": "王是地主，即床臥主。",
    "T24n1464_001:0855a01_8": "衣鉢在比丘，此應用。」",
    "T24n1464_001:0855a02_9": "如是佛說，不與沙門結戒。",
    "T24n1464_001:0855a02_10": "即於蒲萄園中有主，有比丘上樹，不與菓上樹取菓。",
    "T24n1464_001:0855a04_11": "取菓，波逸提。",
    "T24n1464_001:0855a04_12": "若取菓直五錢，為成棄捐不受。",
    "T24n1464_001:0855a05_13": "如是一切生菓、一切生花。",
    "T24n1464_001:0855a05_14": "在甘蔗園，園有主，若比丘不與截取持去，波逸提。",
    "T24n1464_001:0855a06_15": "菓滿直五錢，為成棄捐不受。",
    "T24n1464_001:0855a07_16": "藕根有主無主，若比丘取有主者掘地，為波逸提。",
    "T24n1464_001:0855a08_17": "截，為波逸提。",
    "T24n1464_001:0855a09_0": "下直五錢，成棄捐不受。",
    "T24n1464_001:0855a09_1": "如是及一切根，比丘食處而受兩分，下直五錢，為成棄捐不受(言二人犯妄言)。",
    "T24n1464_001:0855a11_2": "及請飯兩分亦如是。",
    "T24n1464_001:0855a11_3": "若近國界，比丘教王各各相伐，為成棄捐不受。",
    "T24n1464_001:0855a12_4": "若自將導，成波羅夷。",
    "T24n1464_001:0855a13_5": "相伐起軍，波逸提。",
    "T24n1464_001:0855a13_6": "所得下直五錢，為成棄捐不受。",
    "T24n1464_001:0855a14_7": "◎◎佛世尊在跋署村(金剛)跋渠沫江(秦言槃曲)，與大比丘僧俱。",
    "T24n1464_001:0855a16_8": "爾時世尊告諸比丘：「觀諸惡露，極觀莫疲坐。",
    "T24n1464_001:0855a17_9": "觀食不淨想不忘。",
    "T24n1464_001:0855a17_10": "何以故？",
    "T24n1464_001:0855a18_0": "觀惡露者得大果功德福。」",
    "T24n1464_001:0855a18_1": "爾時諸比丘作是念言：「世尊說惡露不淨行。",
    "T24n1464_001:0855a19_2": "乃至坐觀食不淨行。",
    "T24n1464_001:0855a20_3": "不淨行觀此行已，當得大果大功德報。",
    "T24n1464_001:0855a21_4": "諸賢當共勗勉觀不淨行，乃至坐觀食不淨行。",
    "T24n1464_001:0855a22_5": "我等觀此行已，當得大果大功德報。」",
    "T24n1464_001:0855a23_6": "是諸比丘觀不淨行、極觀不淨行，乃至坐觀食不淨行。",
    "T24n1464_001:0855a24_7": "作是觀行時，厭此臭身眾惱集會，還自慚愧，用此身為？",
    "T24n1464_001:0855a25_8": "何時當脫此苦？",
    "T24n1464_001:0855a25_9": "譬如壯夫端正無雙，以諸珍寶瓔珞其身，隨時澡浴香熏塗身，頭著寶冠及花鬘飾，身被天衣不受塵土，手脚柔軟髮紺青色，鬚髭奮吒為人中最。",
    "T24n1464_001:0855a29_10": "若以死蛇及狗、死人青膖膿爛食不盡段段異處、便血塗染臭處不淨，以此三尸瓔此人頸，人甚穢惡眾惱集會，還自慚愧，何時當早脫此患去？",
    "T24n1464_001:0855b02_11": "如是諸比丘觀諸不淨，乃至坐觀食不淨行，厭此臭身意自念言：「何時當死？」",
    "T24n1464_001:0855b04_12": "爾時眾中有一比丘觀不淨行，乃至自患厭，即捨本位，往獵師種沙門崛比丘所(沙門崛其名也)，語沙門崛言：「賢嚴比丘能殺我者，當雇卿三衣。」",
    "T24n1464_001:0855b07_13": "爾時沙門崛比丘手執利刀斷其命。",
    "T24n1464_001:0855b08_14": "殺此比丘已，執刀詣跋渠末水坐洗其血。",
    "T24n1464_001:0855b09_15": "時水上有立魔天(現神足在水上也)，讚沙門崛比丘言：「善哉善哉！",
    "T24n1464_001:0855b10_16": "賢嚴成大功德！",
    "T24n1464_001:0855b10_17": "能取精進比丘不度者度、不脫者脫、不般泥洹者令般泥洹。」",
    "T24n1464_001:0855b12_18": "時沙門崛比丘作是念：「誠如天言，我大得功德，令諸比丘不度者度、不脫者脫、不般泥洹者令般泥洹。",
    "T24n1464_001:0855b14_19": "既度沙門加得三衣。」",
    "T24n1464_001:0855b14_20": "喜自慶賀。",
    "T24n1464_001:0855b15_21": "爾時沙門崛比丘信此倒見已，執向者刀，還至眾中房房告令：「我能不度者度、不脫者脫、不般泥洹者令般泥洹。」",
    "T24n1464_001:0855b17_22": "時諸比丘觀不淨行，乃至自厭臭身穢惡。",
    "T24n1464_001:0855b18_23": "房房中諸比丘出，詣沙門崛比丘所，作是語：「能取我輩殺斷命者，當雇卿三衣。」",
    "T24n1464_001:0855b20_24": "時沙門崛比丘執利刀殺一二三四五乃至六十比丘斷其命。",
    "T24n1464_001:0855b21_25": "爾時世尊十五日說戒，在大眾中敷高座坐具坐定，遍觀眾比丘竟，見諸比丘坐少不足言。",
    "T24n1464_001:0855b23_26": "世尊知問阿難：「云何阿難！",
    "T24n1464_001:0855b24_27": "今日眾僧坐何以希集會說戒。」",
    "T24n1464_001:0855b25_28": "時阿難承世尊所說、善受持，右膝著地，偏袒右肩整衣服，叉手向佛，白世尊言：「世尊勅諸比丘觀不淨行，乃至厭身臭處行不淨行，坐觀食想已，得大果大功德。",
    "T24n1464_001:0855b28_29": "爾時諸比丘各自相語：『諸賢當知，世尊說觀不淨行、行不淨行已，得大果大功德。",
    "T24n1464_001:0855c01_30": "我等當共觀不淨行、行不淨行已，得大果大功德。』",
    "T24n1464_001:0855c02_31": "爾時諸比丘觀不淨行、行不淨行已，厭此臭身。",
    "T24n1464_001:0855c03_32": "譬如壯夫端正無雙，以諸珍寶瓔珞其身，隨時澡浴香熏塗身，頭著寶冠及花鬘飾，身被天衣不受塵土，手脚柔軟髮紺青色，鬚髭奮吒為人中最。",
    "T24n1464_001:0855c07_33": "若以死蛇及狗、死人青膖膿爛食不盡段段異處、便血塗染臭處不淨，以此三屍瓔此人頸，人甚穢惡眾惱集會，還自慚愧，何時當早脫此患去？",
    "T24n1464_001:0855c10_34": "如是眾比丘觀諸不淨，乃至坐觀食觀不淨行，厭此臭身，意自念言：『何時當死。』",
    "T24n1464_001:0855c12_35": "爾時眾中有一比丘觀不淨行，乃至自患厭，即捨本位，往獵師種沙門崛比丘所，語沙門崛言：『賢嚴比丘能殺我者，當雇卿三衣。』",
    "T24n1464_001:0855c15_36": "爾時沙門崛比丘手執利刀斷其命。",
    "T24n1464_001:0855c16_0": "殺此比丘已，執利刀詣跋渠沫水坐洗其血。",
    "T24n1464_001:0855c17_1": "時水上有立魔天，讚沙門崛比丘：『善哉善哉！",
    "T24n1464_001:0855c18_2": "賢嚴！",
    "T24n1464_001:0855c18_3": "成大功德，能取精進比丘不度者度、不脫者脫、不般涅槃者令般涅槃。』",
    "T24n1464_001:0855c19_4": "時沙門崛比丘作是念：『誠如天言，我得大功德，令諸比丘不度者度、不脫者脫、不般涅槃者令般涅槃。",
    "T24n1464_001:0855c22_5": "既度沙門加得三衣。』",
    "T24n1464_001:0855c22_6": "喜自慶賀。",
    "T24n1464_001:0855c22_7": "爾時沙門崛比丘信此倒見已，執向者刀還至眾中房房告令：『我能不度者度、不脫者脫、不般涅槃者令般涅槃。』",
    "T24n1464_001:0855c25_8": "時諸比丘觀不淨行，乃至自厭臭身穢惡。",
    "T24n1464_001:0855c26_9": "房房中諸比丘出，詣沙門崛比丘所，作是語：『能取我輩殺斷命者，當雇卿三衣。』",
    "T24n1464_001:0855c28_10": "時沙門崛比丘執利刀殺一二三四五乃至六十比丘斷其命。",
    "T24n1464_001:0855c29_11": "以是之故比丘僧說戒希少。",
    "T24n1464_001:0856a01_12": "善哉世尊！",
    "T24n1464_001:0856a01_13": "願說餘方便，使諸比丘得無量智慧之證。」",
    "T24n1464_001:0856a03_0": "爾時世尊告諸比丘：「當學安般念，廣修其行，食息之頃莫失安般念行。",
    "T24n1464_001:0856a04_1": "何以故？",
    "T24n1464_001:0856a04_2": "行安般念廣修其行，後得大果有大功德報。",
    "T24n1464_001:0856a05_3": "於此比丘中，比丘若在村落、若在城郭依彼止住，到時著衣持鉢入村落乞食。",
    "T24n1464_001:0856a07_4": "將護其身，專定六根莫失至行。",
    "T24n1464_001:0856a08_5": "若眼見色不興起想染著之意，作如是行，則成眼根。",
    "T24n1464_001:0856a09_6": "如是耳鼻舌身意，法不興起想染著之意，意不適彼則成意根。",
    "T24n1464_001:0856a10_7": "若於村落乞食之後，取衣鉢著房中，先洗脚舉尼師壇著肩上，求無人處，向彼閑靖樹下露精草廬、園外平處塚間山谷巖窟，依彼止住。",
    "T24n1464_001:0856a13_8": "若至閑居，若至樹下布尼師壇，結加趺坐。",
    "T24n1464_001:0856a14_9": "平坐不傾猗，繫念在門(鼻也)。",
    "T24n1464_001:0856a15_10": "比丘念息頃，息出亦念、息入亦念、息出長亦知長、息入長亦知長、息出短亦知短、息入短亦知短、身諸毛孔息出盡覺知、身諸毛孔息入盡覺知。",
    "T24n1464_001:0856a18_11": "若意定，覺滅出息、覺滅入息。",
    "T24n1464_001:0856a19_12": "身口意覺滅出息、覺滅入息(出息為安入息為般)。",
    "T24n1464_001:0856a20_13": "譬如旋作輪若旋弟子，牽旋長亦知、牽旋短亦知(此土亦作此輪作，南土名之為勃勃作，大品衍中輪同此)。",
    "T24n1464_001:0856a22_14": "比丘如是行安般念廣修其行，乃至意念覺滅出息入息。",
    "T24n1464_001:0856a23_15": "作是行安般念廣修其行，得大果有大功德報。」",
    "T24n1464_001:0856a24_16": "爾時諸比丘各自相勅：「世尊憐愍卿等說安般念，欲使我等廣修其行。",
    "T24n1464_001:0856a26_17": "行安般念廣修其行已，得大果報有大功德。",
    "T24n1464_001:0856a27_18": "卿等來共至所在，行安般念廣修其行，不失安般念。",
    "T24n1464_001:0856a28_19": "何以故？",
    "T24n1464_001:0856a28_20": "行安般念廣修其行，得大果報有大功德。」",
    "T24n1464_001:0856a29_21": "爾時諸比丘行安般念廣修其行，逮無量智慧，證得阿羅漢道。",
    "T24n1464_001:0856b01_22": "爾時尊者阿難詣世尊所，頭面禮佛足右膝著地，叉手向佛，白世尊曰：「世尊廣說安般念行乃至廣修其行。",
    "T24n1464_001:0856b04_23": "諸比丘承佛聖教行安般念，皆得無量智慧，證得阿羅漢道。」",
    "T24n1464_001:0856b05_24": "爾時世尊以是因緣、以是妙行集和合僧，備十功德，世尊為沙門結戒：「諸比丘當防此事。",
    "T24n1464_001:0856b07_25": "若比丘，若人、人形之類，自手念斷其命，若持刀、若使他持、勸他使死。",
    "T24n1464_001:0856b09_26": "若稱譽死，或作是語：『咄此男子！",
    "T24n1464_001:0856b09_27": "用此苦生為？",
    "T24n1464_001:0856b10_28": "汝生不如死。』",
    "T24n1464_001:0856b10_29": "彼人心從此心作是念，無數方便勸他使死、若稱譽死。",
    "T24n1464_001:0856b11_30": "設使此人就死者，如是比丘棄捐不受。」",
    "T24n1464_001:0856b12_31": "比丘在避屏處，持弓刀弩關機(機射科)及穽用是殺人者，波羅移不受。",
    "T24n1464_001:0856b14_32": "比丘向官讒言、以官勢殺人者，波羅移不受。",
    "T24n1464_001:0856b15_33": "比丘鞞陀路婆(鬼著尸也，使起殺人)、若作呪、若作藥持用殺人，波羅移不受。",
    "T24n1464_001:0856b16_34": "比丘作弶羂人頸殺，波羅移不受。",
    "T24n1464_001:0856b17_35": "比丘和合吐下藥、若灌鼻若從下灌、若鍼灸出血、若著眼、散持用殺人者，波羅移不受。",
    "T24n1464_001:0856b19_36": "若復比丘，女人懷妊，有殺心持手按腹、若教他人按。",
    "T24n1464_001:0856b20_37": "若兒女人死，波羅移不受。",
    "T24n1464_001:0856b21_38": "若一死二死，俱波羅移不受。",
    "T24n1464_001:0856b21_39": "若比丘懷殺心教人投火赴水投巖，作是殺人者，波羅移不受(外道多爾故戒)。",
    "T24n1464_001:0856b23_40": "比丘懷殺心，密作書讒，使持書人云有重罪，令殺彼。",
    "T24n1464_001:0856b24_41": "若殺者，波羅移不受。",
    "T24n1464_001:0856b25_42": "在母胞胎中得二根：身根、命根，比丘若於彼懷殺意呪墮人胎，作是殺者，波羅移不受。",
    "T24n1464_001:0856b27_43": "佛世尊在舍衛國祇樹給孤獨園。",
    "T24n1464_001:0856b27_44": "當爾時尊者薄佉羅處鍜作園中(鍛作人立此園，故以為名)止房中遇患病苦。",
    "T24n1464_001:0856b29_45": "尊者分尼侍扶給水漿。",
    "T24n1464_001:0856b29_46": "爾時薄佉羅語分尼：「往詣佛所，持我名字頭面禮世尊，聖體康強輕利不？",
    "T24n1464_001:0856c02_47": "起居有力得行道不？",
    "T24n1464_001:0856c02_48": "往作是語：『近日薄佉羅比丘在鍛作園止房中遇病困。",
    "T24n1464_001:0856c04_49": "此比丘遙禮世尊，聖體康強輕利不？",
    "T24n1464_001:0856c04_50": "起居有力得行道不？",
    "T24n1464_001:0856c05_51": "薄佉羅比丘欲來覲世尊，但患身，無氣力至世尊所問訊。",
    "T24n1464_001:0856c06_52": "善哉世尊！",
    "T24n1464_001:0856c07_0": "願屈意至鍛作園，為薄佉羅比丘。』」",
    "T24n1464_001:0856c07_1": "爾時分尼比丘速疾速疾受薄佉羅比丘語，詣世尊所，頭面禮足具如是白：「善哉世尊！",
    "T24n1464_001:0856c09_2": "願屈意往到鍛作園薄佉羅比丘所，為薄佉羅比丘故。」",
    "T24n1464_001:0856c10_3": "世尊默然不答。",
    "T24n1464_001:0856c11_4": "爾時分尼見世尊默然可，便從坐起，頭面禮足遶佛三匝而去。",
    "T24n1464_001:0856c12_5": "爾時世尊見分尼去不遠，食後從禪起，往至鍛作園薄佉羅比丘所。",
    "T24n1464_001:0856c14_6": "薄佉羅比丘遙見佛來，欲從坐起，然無氣力得起。",
    "T24n1464_001:0856c15_7": "爾時世尊語薄佉羅比丘言：「不須起但臥。",
    "T24n1464_001:0856c16_8": "更有餘坐，吾當昇座。」",
    "T24n1464_001:0856c16_9": "坐定後，世尊告薄佉羅比丘：「堪忍漿粥、得消化不？",
    "T24n1464_001:0856c18_10": "體中苦痛疼有除降不？",
    "T24n1464_001:0856c18_11": "除降覺增覺損不？」",
    "T24n1464_001:0856c19_0": "薄佉羅比丘白佛言：「唯然世尊！",
    "T24n1464_001:0856c19_1": "不堪忍漿粥、無有消化，有苦痛疼，但增無損，覺增不覺損。",
    "T24n1464_001:0856c21_2": "譬如世尊！",
    "T24n1464_001:0856c21_3": "有力之人以索纏頭，此人如是頭苦痛痛疼。",
    "T24n1464_001:0856c22_4": "如是世尊！",
    "T24n1464_001:0856c22_5": "我頭痛疼亦如彼人無異。",
    "T24n1464_001:0856c23_6": "以是故，不堪忍漿粥、無有消化，但有增無損，覺增不覺損。",
    "T24n1464_001:0856c24_7": "譬如世尊！",
    "T24n1464_001:0856c24_8": "有力之人手執利刀頭而讚頂上，如是頂上患苦疼痛。",
    "T24n1464_001:0856c25_9": "我今頭痛，世尊！",
    "T24n1464_001:0856c26_10": "亦爾，但覺增無損。",
    "T24n1464_001:0856c26_11": "譬如世尊！",
    "T24n1464_001:0856c26_12": "有力之人執刀刺牛腹，患此腹疼痛不可言。",
    "T24n1464_001:0856c27_13": "我今如是，腹疼痛亦如彼。",
    "T24n1464_001:0856c28_14": "譬如世尊！",
    "T24n1464_001:0856c28_15": "有兩健人捉一羸者，各持手脚於火坑上轉旋，此人疼痛不可言。",
    "T24n1464_001:0857a01_16": "我今，世尊！",
    "T24n1464_001:0857a01_17": "身如是。",
    "T24n1464_001:0857a01_18": "以是故，不堪忍漿粥，但覺增不覺損。",
    "T24n1464_001:0857a02_19": "我今，世尊！",
    "T24n1464_001:0857a02_20": "欲持刀自刺殺，不堪取生。」",
    "T24n1464_001:0857a03_21": "佛言：「我還問卿，汝當答我。",
    "T24n1464_001:0857a03_22": "云何薄佉羅！",
    "T24n1464_001:0857a04_23": "夫言色者，有常無常耶？」",
    "T24n1464_001:0857a04_24": "答：「無常也。」",
    "T24n1464_001:0857a05_0": "「云何苦無常者，為苦為樂耶？」",
    "T24n1464_001:0857a05_1": "答：「苦。",
    "T24n1464_001:0857a05_2": "世尊！」",
    "T24n1464_001:0857a05_3": "「云何若無常苦變易法者，或復於此聞諸道證，言是我所非我所，有信者不？」",
    "T24n1464_001:0857a07_4": "「不也。",
    "T24n1464_001:0857a07_5": "世尊！」",
    "T24n1464_001:0857a07_6": "「云何薄佉羅！",
    "T24n1464_001:0857a08_7": "痛想行識有常無常？」",
    "T24n1464_001:0857a08_8": "「無常也。",
    "T24n1464_001:0857a08_9": "世尊！」",
    "T24n1464_001:0857a08_10": "「若無常者，苦耶樂耶？」",
    "T24n1464_001:0857a09_11": "答：「苦也。",
    "T24n1464_001:0857a09_12": "世尊！」",
    "T24n1464_001:0857a09_13": "「若無常苦變易法者，或復於此聞諸道證，言是我所非我所，有信者不？」",
    "T24n1464_001:0857a11_14": "「不也。",
    "T24n1464_001:0857a11_15": "世尊！」",
    "T24n1464_001:0857a11_16": "「以是之故，薄佉羅！",
    "T24n1464_001:0857a11_17": "所有色，過去當來今現在，內外大小善惡、若遠若近，此一切我所非我所盡無，觀諸法等。",
    "T24n1464_001:0857a14_0": "以是故，薄佉羅！",
    "T24n1464_001:0857a14_1": "痛想行識，過去當來今現在，乃至觀諸法等。",
    "T24n1464_001:0857a15_2": "薄佉羅！",
    "T24n1464_001:0857a15_3": "聞說諸道證，覺色空無所有則得解脫，得解脫已智慧生，我今生死盡、逮淨行、所作已辦、不復處胞胎。",
    "T24n1464_001:0857a17_4": "如是痛想行識不復更，乃至不處胞胎。",
    "T24n1464_001:0857a18_5": "以是故，薄佉羅！",
    "T24n1464_001:0857a19_6": "莫恐莫怖，汝不復入惡道、不生惡道中、去處不遇惡。」",
    "T24n1464_001:0857a20_7": "世尊說已，逕還精舍中。",
    "T24n1464_001:0857a20_8": "即日夜半，有二天人色像無雙，來至佛所，頭面禮足在一面住。",
    "T24n1464_001:0857a22_9": "其一天人前白佛言：「尊者薄佉羅得護解脫(第三軟根也)。」",
    "T24n1464_001:0857a23_10": "次第二天前白佛言：「尊者薄佉羅於解脫得解脫(二解脫：一時解脫、二無疑解脫。",
    "T24n1464_001:0857a24_11": "時是信無疑法也，各於三時鈍根法利根，而其人云六阿羅漢無疑解脫，四以下時解脫，第五能通六火氣，四以下不能通也。",
    "T24n1464_001:0857a26_12": "其人云爾實三已下，時四已上法耳。",
    "T24n1464_001:0857a27_13": "此人三已下人，故曰護也)。」",
    "T24n1464_001:0857a27_14": "諸天作是語，禮佛而去。",
    "T24n1464_001:0857a28_15": "◎鼻奈耶卷第一"
}