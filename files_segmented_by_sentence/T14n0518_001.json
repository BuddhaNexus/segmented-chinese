{
    "T14n0518_001:0791c09_0": "佛說旃陀越國王經",
    "T14n0518_001:0791c11_0": "宋居士沮渠京聲譯",
    "T14n0518_001:0791c12_0": "聞如是：一時，佛在舍衛國祇樹給孤獨園，與千二百五十比丘俱。",
    "T14n0518_001:0791c13_1": "時有國王，號名旃陀越，奉事婆羅門道，王治國政輒任用諸婆羅門。",
    "T14n0518_001:0791c15_0": "王小夫人，特見珍重，時兼娠。",
    "T14n0518_001:0791c15_1": "諸夫人憎嫉之，以金賜婆羅門，令譖之於王言：「此人凶惡，若其生子，必為國患。」",
    "T14n0518_001:0791c17_2": "王聞之，甚愁憂不樂，問婆羅門言：「當如之何？」",
    "T14n0518_001:0791c18_3": "婆羅門言：「唯當并殺之耳。」",
    "T14n0518_001:0791c19_4": "王言：「人命至重，何可殺之？」",
    "T14n0518_001:0791c19_5": "報言：「若不殺者，必有亡國喪身之憂，禍不細也。」",
    "T14n0518_001:0791c21_6": "王便聽用其言，遂見抂殺，便葬埋之。",
    "T14n0518_001:0791c21_7": "兒後於塚中生，其母半身不朽，兒得飲其湩，乃至三年，其塚崩陷，兒後得出，與鳥獸共戲，暮即還塚中宿。",
    "T14n0518_001:0791c24_8": "兒時年六歲，佛以普慈，念其勤苦與鳥獸同群，即化為沙門，被服往呼，問之言：「汝是誰家子？",
    "T14n0518_001:0791c26_9": "居在何處？」",
    "T14n0518_001:0791c26_10": "兒歡喜報言：「我無家居，但栖宿此塚中耳，今乞隨道人去。」",
    "T14n0518_001:0791c28_11": "佛言：「汝隨我去，何等為乎？」",
    "T14n0518_001:0791c28_12": "兒報言：「我今善惡，終當隨道人。」",
    "T14n0518_001:0791c29_13": "佛便將其到祇洹中，見諸比丘威儀法則，意甚樂之，便白佛言：「我欲乞作比丘。」",
    "T14n0518_001:0792a02_14": "佛即聽之，以手摩其頭，髮墮袈裟自然著身，名為須陀，從佛受尊戒，勤意精進，心不懈怠，七日便得羅漢道。",
    "T14n0518_001:0792a05_15": "佛語須陀：「從佛受尊戒，拔欲之根本，生死得自在，今宜往度彼旃陀越王。」",
    "T14n0518_001:0792a06_16": "須陀承佛教，頭面著地，為佛作禮，往到其國，住在宮門，請見於王。",
    "T14n0518_001:0792a08_17": "臣下白王言：「外有道人，乞欲見王。」",
    "T14n0518_001:0792a09_18": "王聞之即出，與相見，問言：「我大有所憂者，當如之何？」",
    "T14n0518_001:0792a10_19": "道人言：「何所憂耶？」",
    "T14n0518_001:0792a10_20": "王言：「我年已長，且欲過時，國無續嗣，為之愁憂。」",
    "T14n0518_001:0792a11_21": "道人聞王語，初不應之獨笑而已。",
    "T14n0518_001:0792a12_22": "王便恚言：「我與道人語，初不答我，而反獨笑。」",
    "T14n0518_001:0792a13_23": "即欲治殺之。",
    "T14n0518_001:0792a14_24": "須陀知其意，便輕舉飛翔，上住空中，分身散體出入無間。",
    "T14n0518_001:0792a15_25": "王見其威神變化，即恐怖悔過言：「我實愚癡，不別真偽，唯願大神一還，令我得自歸命。」",
    "T14n0518_001:0792a17_26": "須陀即從空中下住王前，謂王言：「若能自歸甚善，當自歸於佛，佛是我大師，三界之尊，度脫眾生。」",
    "T14n0518_001:0792a19_27": "王便勅群臣，嚴駕當到佛所，須陀便以道力，如申臂頃，將王及人民，俱到佛所，頭面著地，為佛作禮，歸命三尊，乞受五戒，為優婆塞。",
    "T14n0518_001:0792a22_28": "佛告王言：「欲知比丘須陀者，是王昔所用婆羅門言譖，殺兼娠者子也。",
    "T14n0518_001:0792a24_29": "母死之後，子於塚中生，塚中母半身不朽，得飲其湩，乃至六年，今隨我為道，乃致於此。」",
    "T14n0518_001:0792a26_30": "王聞佛言，更恐怖不能自勝。",
    "T14n0518_001:0792a27_31": "佛言：「昔拘先尼佛世，有國王號名佛舍達，王及國中三億人，皆隨王供養三尊。",
    "T14n0518_001:0792a29_0": "時有凡人，居貧無業，常為國中富姓賃放牧，養牛數百頭。",
    "T14n0518_001:0792b01_1": "見王及人民供養比丘僧，即問言：『卿等何所為乎？』",
    "T14n0518_001:0792b02_2": "人民答言：『吾等供養三尊，後當得其福。』",
    "T14n0518_001:0792b03_3": "即復問言：『得何等福耶？』",
    "T14n0518_001:0792b04_0": "人民報言：『人有淨心施三尊者，後所在處安樂尊貴，無有勤苦。』",
    "T14n0518_001:0792b05_1": "即念言：『我居貧窮，但賃放牧，自無飲食，當何以施？』",
    "T14n0518_001:0792b06_2": "即念言：『唯當還取牛湩，煎以為酪酥，淨心上比丘。』",
    "T14n0518_001:0792b07_3": "比丘僧呪願言：『令汝世世所在處當得其福，自後展轉更生死，輒受其福，或上為諸天，或下為王侯。』",
    "T14n0518_001:0792b10_4": "「乃後為王時出遊獵，見國中人有好牸牛懷犢，王便令人取牛殺之。",
    "T14n0518_001:0792b11_5": "夫人語王：『莫令人殺其子也。』",
    "T14n0518_001:0792b12_6": "時牛主追還，破取其子養護之。",
    "T14n0518_001:0792b13_7": "其主恚言：『當令王如此牛也。』",
    "T14n0518_001:0792b13_8": "自後魂神來為王作子，時未出生，母為王所殺。",
    "T14n0518_001:0792b14_9": "欲知須陀者即是也；須陀母見抂殺者，則是時王夫人也；婆羅門者牛主是也。",
    "T14n0518_001:0792b16_10": "須陀所以於塚中生，其母半身不朽，得飲其湩以自長大者，由其宿命以酪酥上比丘僧故。」",
    "T14n0518_001:0792b18_11": "佛言：「罪福響應，如影隨形，未有為善不得福，行惡不受殃者。」",
    "T14n0518_001:0792b20_12": "王聞佛說經，意解即得須陀洹道，國中人民皆隨王奉五戒，行十善，歸命三尊，或有得須陀洹、斯陀含、阿那含、阿羅漢者。",
    "T14n0518_001:0792b23_13": "四輩弟子、天龍鬼神，聞經歡喜，前為佛作禮而去。",
    "T14n0518_001:0792b25_0": "佛說旃陀越國王經"
}