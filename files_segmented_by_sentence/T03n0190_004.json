{
    "T03n0190_004:0667c22_0": "佛本行集經卷第四",
    "T03n0190_004:0667c24_0": "隋天竺三藏闍那崛多譯",
    "T03n0190_004:0667c25_0": "受決定記品下",
    "T03n0190_004:0667c26_0": "「爾時，然燈如來、多陀阿伽度、阿羅呵、三藐三佛陀，知於我心，與大比丘百千人俱，及彼天龍千萬億眾，左右圍繞來向我所，足蹈我身及螺髮上，安庠而行如大龍王，觀看左右告諸比丘：『汝等比丘！",
    "T03n0190_004:0668a01_1": "不得共我同路而行，是摩那婆身及螺髮，無有一人堪可蹈者。",
    "T03n0190_004:0668a02_2": "此人身髮，唯除如來，乃堪踐耳。",
    "T03n0190_004:0668a03_3": "何以故？",
    "T03n0190_004:0668a03_4": "此是菩薩身及髮分。』",
    "T03n0190_004:0668a04_5": "時然燈佛即語我言：『善哉善哉！",
    "T03n0190_004:0668a04_6": "汝摩那婆！",
    "T03n0190_004:0668a05_7": "發廣大心誓願如海，汝所求者，為諸眾生作利益故，為諸眾生作安樂故。",
    "T03n0190_004:0668a06_8": "摩那婆！",
    "T03n0190_004:0668a06_9": "汝既求此如是大願，利益安樂一切世間，憐愍無量無邊眾故，能為天人作引導故，發大精進勇猛之心。",
    "T03n0190_004:0668a10_0": "「『乃能滿足如是等法，志求金剛，不惜身命，是故汝今以身荷負如來而行。",
    "T03n0190_004:0668a11_1": "汝於當來，乃至不得慳惜身命，何況餘財？",
    "T03n0190_004:0668a12_2": "汝摩那婆！",
    "T03n0190_004:0668a12_3": "求於阿耨多羅三藐三菩提，此是初相，汝能發起如是弘願，汝一切捨所有之物。",
    "T03n0190_004:0668a14_4": "汝摩那婆！",
    "T03n0190_004:0668a15_0": "所行布施，不得求於未來世報，唯求出世無上菩提。",
    "T03n0190_004:0668a16_1": "勿生貪心，見他資財不得奪取，汝持禁戒勿令缺犯，不得穢濁，不應取相，勿自譽讚誹謗他人及毀自身。",
    "T03n0190_004:0668a18_2": "汝當忍辱，設有他來打罵禁繫殺害之者，皆須忍受，乃至節節支解於汝身體之時，汝於如是怨讎等邊，應當忍辱生慈悲心。",
    "T03n0190_004:0668a21_3": "不得殺生，不得劫奪他身命財，於他財物常遠捨離，於自營求亦當知足。",
    "T03n0190_004:0668a23_4": "莫近他人婦女妻妾，於自所有，亦須不貪。",
    "T03n0190_004:0668a24_5": "遠離妄語，乃至命盡，不得向他非實而說。",
    "T03n0190_004:0668a25_6": "不得鬪亂，親者令疎，見破壞人，恒教和合。",
    "T03n0190_004:0668a26_7": "不得惡口，常以美言。",
    "T03n0190_004:0668a26_8": "不得綺語，必有利益，時語法語。",
    "T03n0190_004:0668a27_9": "汝行正見，一切邪道皆當捨離。",
    "T03n0190_004:0668a28_10": "汝摩那婆！",
    "T03n0190_004:0668a28_11": "若能荷擔如是諸事，汝所求願無不具足。",
    "T03n0190_004:0668a29_12": "汝應於彼一切眾生，生一子想哀愍眾生，調伏心口，莫作諂曲，應當供養尊重之人，汝莫慠慢，令心放逸。",
    "T03n0190_004:0668b02_13": "常須寂定三昧正受，觀無我法，勿斷未來菩提種性。",
    "T03n0190_004:0668b03_14": "汝當如是利益眾生，安樂一切。",
    "T03n0190_004:0668b04_15": "摩那婆！",
    "T03n0190_004:0668b04_16": "汝若能辦如是等事，口可自唱稱言我能。』",
    "T03n0190_004:0668b05_17": "時我爾時，即白佛言：『世尊！",
    "T03n0190_004:0668b06_18": "我能。』",
    "T03n0190_004:0668b07_0": "「時，然燈佛、多陀阿伽度、阿羅呵、三藐三佛陀，既知我心，即時微笑。",
    "T03n0190_004:0668b08_1": "彼佛有一侍者比丘，從座而起，整理衣服，偏袒右臂，長跪合掌白言：『世尊！",
    "T03n0190_004:0668b10_2": "以何因緣，如來微笑？』",
    "T03n0190_004:0668b10_3": "時然燈佛，告比丘言：『比丘！",
    "T03n0190_004:0668b11_4": "汝見是摩那婆，持七莖花，供養於我，伏身被髮，泥上作橋，令我踐渡。",
    "T03n0190_004:0668b12_5": "以是事故，此摩那婆，過於阿僧祇劫，當得作佛，號釋迦牟尼、多陀阿伽度、阿羅呵、三藐三佛陀，十號具足，如我無異。』",
    "T03n0190_004:0668b15_6": "阿難！",
    "T03n0190_004:0668b15_7": "我於是時，聞然燈佛為我授於決定記已，身心輕便，不覺自騰於虛空中，高七多羅樹，以清淨心，合十指掌，向佛作禮。",
    "T03n0190_004:0668b18_8": "阿難！",
    "T03n0190_004:0668b18_9": "我於彼時，遍身喜悅，不能自勝。",
    "T03n0190_004:0668b19_10": "阿難！",
    "T03n0190_004:0668b19_11": "時然燈佛即告我言：『摩那婆！",
    "T03n0190_004:0668b19_12": "汝可觀於東方世界。』",
    "T03n0190_004:0668b20_13": "時，我即觀見彼東方恒河沙等剎土諸佛，皆悉為我授決定記：『汝摩那婆！",
    "T03n0190_004:0668b22_14": "於未來世，過僧祇劫，當得作佛號釋迦牟尼十號具足。』",
    "T03n0190_004:0668b23_15": "如此東方，南西北方、四維上下，亦復如是。",
    "T03n0190_004:0668b25_0": "「阿難！",
    "T03n0190_004:0668b25_1": "我於爾時，從空而下，安立住地，頂禮然燈世尊佛足，却住一面，即生此念：『我今可於然燈佛邊求索出家。』",
    "T03n0190_004:0668b27_2": "即白佛言：『唯願世尊！",
    "T03n0190_004:0668b27_3": "聽我出家受具足戒，我於佛邊修行梵行。』",
    "T03n0190_004:0668b28_4": "佛語我言：『汝摩那婆！",
    "T03n0190_004:0668b29_5": "今正是時。』",
    "T03n0190_004:0668b29_6": "即得出家，剃除鬚髮；除鬚髮已，無量諸天，取於我髮，為供養故，十億諸天，共得一髮。",
    "T03n0190_004:0668c02_7": "阿難！",
    "T03n0190_004:0668c02_8": "自我得成阿耨多羅三藐三菩提已來，不見一眾生不供養諸佛而得安樂者，無有是處。",
    "T03n0190_004:0668c04_9": "阿難！",
    "T03n0190_004:0668c04_10": "我於彼時，猶尚具足諸煩惱縛，貪欲瞋恚愚癡未盡，無量百千億諸眾生，取於我髮，各持供養而得解脫；況復今日，離欲瞋癡，而於我邊，作諸功德，不得解脫，無有是處。",
    "T03n0190_004:0668c08_11": "是故阿難！",
    "T03n0190_004:0668c08_12": "一切眾生，應當發心供養如來。",
    "T03n0190_004:0668c10_0": "「阿難！",
    "T03n0190_004:0668c10_1": "我從彼來，在煩惱中行菩薩行，不捨精進勇猛之心，常行布施，常作功德。",
    "T03n0190_004:0668c11_2": "我以如是諸善業故，於彼無量百千世中，得作梵王、作於帝釋，或作百千轉輪聖王，以彼善根因緣力故，今得作佛、多陀阿伽度、阿羅呵、三藐三佛陀，得轉無上最妙法輪。",
    "T03n0190_004:0668c15_3": "阿難！",
    "T03n0190_004:0668c15_4": "我以福德智慧力故，現今所有一切剎利，及婆羅門、長者居士、沙門智人，信受我語，依我法行。",
    "T03n0190_004:0668c17_5": "阿難！",
    "T03n0190_004:0668c18_0": "汝觀我語終無二言，如然燈佛授我決記，教示於我，我依修行，今得阿耨多羅三藐三菩提。」",
    "T03n0190_004:0668c20_1": "爾時，世尊而說偈言：「假使天落地，　　此大地變壞，　一切諸眾生，　　猶得常住身。",
    "T03n0190_004:0668c23_0": "　須彌山王崩，　　大海水乾竭，　阿難汝當知，　　諸佛無二言。」",
    "T03n0190_004:0668c25_0": "爾時，世尊說此偈已，復告阿難：「諸佛世尊，常有此行，假使光明無量無邊，為諸眾生，住持一尋；從是一尋，為諸眾生，復現無量無邊光明。",
    "T03n0190_004:0668c28_1": "何以故？",
    "T03n0190_004:0668c28_2": "畏諸眾生不知晝夜，一月半月一年半年，春夏秋冬四時八節，恐其忘失。",
    "T03n0190_004:0668c29_3": "阿難！",
    "T03n0190_004:0669a01_4": "彼然燈佛十號具足，明照業成，常光無暗，是故彼佛，號曰然燈，常有光明照耀天下，自餘因緣，如上所說。",
    "T03n0190_004:0669a04_0": "「阿難！",
    "T03n0190_004:0669a04_1": "我念往昔，有一如來，出現於世，號勝一切多陀阿伽度、阿羅呵、三藐三佛陀，我以金華散彼佛上，發如是言：『願我未來，得微妙身，具足相法，如今世尊。』",
    "T03n0190_004:0669a07_2": "爾時彼佛知於我心，即時微笑。",
    "T03n0190_004:0669a08_3": "侍者比丘，整衣白佛，乃至佛告彼侍者言：『比丘！",
    "T03n0190_004:0669a09_4": "汝見是人將於金花散我上不？』",
    "T03n0190_004:0669a09_5": "時彼比丘答言：『我見。』",
    "T03n0190_004:0669a10_6": "佛告比丘：『是人過於一億劫後，當得作佛，號釋迦牟尼多陀阿伽度、阿羅呵、三藐三佛陀，十號具足。』",
    "T03n0190_004:0669a12_7": "阿難！",
    "T03n0190_004:0669a12_8": "我於彼時，得授記已，不捨精進勇猛之心，倍更增長，修餘福業。",
    "T03n0190_004:0669a14_9": "我以如是善因緣故，無量世中，生梵天上及於帝釋、轉輪聖王。",
    "T03n0190_004:0669a15_10": "又作一王，名曰善見。",
    "T03n0190_004:0669a16_11": "彼王城墎却敵門樓，宮室殿堂，純是黃金，園苑樹林，泉流池沼，皆金挍飾。",
    "T03n0190_004:0669a17_12": "彼業因緣，我今得成阿耨多羅三藐三菩提，轉於無上清淨法輪。",
    "T03n0190_004:0669a20_0": "「阿難！",
    "T03n0190_004:0669a20_1": "我念往昔，有一如來，出現於世，號蓮花上多陀阿伽度、阿羅呵、三藐三佛陀，我將銀華，散彼佛上，發如是願。",
    "T03n0190_004:0669a22_2": "乃至彼佛告侍者言：『汝見是人將於銀花供養我不？』",
    "T03n0190_004:0669a23_3": "比丘言：『見。』",
    "T03n0190_004:0669a24_0": "佛告比丘：『是人未來過十萬劫，當得作佛，號釋迦牟尼多陀阿伽度、阿羅呵、三藐三佛陀。』",
    "T03n0190_004:0669a26_0": "我於彼時，聞授記已，不捨精進勇猛之心，倍更增長，作諸功德。",
    "T03n0190_004:0669a27_1": "我以如是善果報故，無量世中，作梵天王及於帝釋、轉輪聖王。",
    "T03n0190_004:0669a28_2": "又我過去，曾作一王，名大善見，所居之城，名拘尸那，彼城樓櫓，却敵窓牖，皆為白銀之所成就，園苑樹林，泉池諸水，悉是白銀，莊嚴挍飾，乃至彼業因緣報故，今得作佛、多陀阿伽度、阿羅呵、三藐三佛陀，乃至轉於無上法輪。",
    "T03n0190_004:0669b05_0": "「阿難！",
    "T03n0190_004:0669b05_1": "往昔以來，有如是法，凡諸菩薩初生之時，東西南北各行七步，無人執持。",
    "T03n0190_004:0669b06_2": "阿難！",
    "T03n0190_004:0669b07_0": "彼蓮花上佛初生時，兩足蹈地，其地處處皆生蓮花，面行七步，東西南北所踐之處，悉有蓮花，故號此佛為蓮花上。",
    "T03n0190_004:0669b09_1": "當於彼時，無量無邊百千萬眾，天、龍、夜叉、乾闥婆、阿脩羅、摩睺羅伽、人非人等，一時大唱，處處出聲，發如是言：『此大菩薩，名蓮華上。』",
    "T03n0190_004:0669b12_2": "因於天人唱此聲故，彼佛世尊，號蓮花上。",
    "T03n0190_004:0669b14_0": "「阿難！",
    "T03n0190_004:0669b14_1": "我念往昔，有一如來，出現於世，號最上行多陀阿伽度、阿羅呵、三藐三佛陀。",
    "T03n0190_004:0669b15_2": "爾時，我將一把金粟，散彼佛上，乃至彼佛語侍者言：『是人過於一千劫後，當得作佛，號釋迦牟尼。』",
    "T03n0190_004:0669b18_3": "我於彼時，聞授記已，不捨精進，增長善業。",
    "T03n0190_004:0669b19_4": "彼功德果報因緣故，無量世中，作梵釋天、轉輪聖王。",
    "T03n0190_004:0669b20_5": "又復曾作一轉輪王，名曰頂生。",
    "T03n0190_004:0669b21_0": "我於彼時，宮殿之內，經由七日，雨金粟雨，沒於人膝，縱廣彌滿。",
    "T03n0190_004:0669b22_1": "以是善業因緣力故，我今得成阿耨多羅三藐三菩提，乃至轉於無上法輪。",
    "T03n0190_004:0669b24_2": "阿難！",
    "T03n0190_004:0669b24_3": "彼最上行如來，欲至聚落城邑乞食，足步虛空，去地六尺。",
    "T03n0190_004:0669b25_4": "是時天、龍、人非人等，高聲唱言：『此佛世尊，名最上行。』",
    "T03n0190_004:0669b26_5": "以是因緣，號是如來為最上行。",
    "T03n0190_004:0669b27_6": "「阿難！",
    "T03n0190_004:0669b27_7": "我念往昔，有一如來，出現於世，號上名稱多陀阿伽度、阿羅呵、三藐三佛陀。",
    "T03n0190_004:0669b29_8": "我時布施彼佛一室及比丘僧，而乞願言，乃至彼佛告侍者言：『是人於後滿五百劫，當得作佛，號釋迦牟尼。』",
    "T03n0190_004:0669c02_9": "我於彼時，得授記已，不捨精進業因緣故，經無量世，作梵釋天、轉輪聖王。",
    "T03n0190_004:0669c04_10": "又是報故，我時作一轉輪聖王，名曰善見。",
    "T03n0190_004:0669c05_11": "時，天帝釋毘首羯磨，下來為我化作一殿，名一切勝。",
    "T03n0190_004:0669c06_12": "以是善業果報因緣，我今得成阿耨多羅三藐三菩提，乃至轉於無上法輪。",
    "T03n0190_004:0669c09_0": "「阿難！",
    "T03n0190_004:0669c09_1": "我念往昔，有一如來，出現於世，號釋迦牟尼多陀阿伽度、阿羅呵、三藐三佛陀，與我同號，種姓父母，名字壽命，一切悉同我。",
    "T03n0190_004:0669c11_2": "將一掬蘇摩那華，散彼佛上(迦葉遺師說言，將金一掬)，發如是願，乃至彼佛語侍者言：『是人於後滿一百劫，當得作佛，號釋迦牟尼。』",
    "T03n0190_004:0669c14_3": "我於彼時，得受記已，不捨精進，增長功德，無量世中，作梵釋天、轉輪聖王。",
    "T03n0190_004:0669c16_4": "以是善業因緣力故，以三十七助菩提分法，莊嚴我身，令我得成阿耨多羅三藐三菩提，乃至轉於無上法輪。",
    "T03n0190_004:0669c19_0": "「阿難！",
    "T03n0190_004:0669c19_1": "我念往昔，有一如來，出現於世，號曰帝沙多陀阿伽度、阿羅呵、三藐三佛陀。",
    "T03n0190_004:0669c20_2": "我將一掬碎末栴檀，散彼佛上，乃至彼佛告侍者言：『是人過於九十五劫，當得作佛，號釋迦牟尼。』",
    "T03n0190_004:0669c24_0": "「我於彼時，得授記已，不捨精進，增長功德，無量世中，作梵釋天、轉輪聖王。",
    "T03n0190_004:0669c25_1": "以是善業因緣力故，我得名為最上戒行清淨具足；以是善業果報因緣，我得名為最上智見功德具足(迦葉遺師如是說言，我以善業因緣力故，得於最上戒行功德，名稱遠聞，乃至得於最上智見，功德遠聞)，我今得成阿耨多羅三藐三菩提，乃至轉於無上法輪。",
    "T03n0190_004:0670a02_0": "「阿難！",
    "T03n0190_004:0670a02_1": "我念往昔，有一如來，出現於世，號曰弗沙多陀阿伽度、阿羅呵、三藐三佛陀。",
    "T03n0190_004:0670a03_2": "時彼佛在雜寶窟內，我見彼佛，心生歡喜，合十指掌，翹於一脚，七日七夜，而將此偈讚歎彼佛，而說偈言：「『天上天下無如佛，　　十方世界亦無比，　　世間所有我盡見，　　一切無有如佛者。』",
    "T03n0190_004:0670a09_0": "「阿難！",
    "T03n0190_004:0670a09_1": "我以此偈歎彼佛已，發如是願，乃至彼佛語侍者言：『是人過於九十四劫，當得作佛，號釋迦牟尼。』",
    "T03n0190_004:0670a11_2": "我於彼時，得授記已，不捨精進，增長功德，無量世中，作梵釋天、轉輪聖王。",
    "T03n0190_004:0670a13_0": "以是善業因緣力故，我得四種辯才具足，無有一人能共我論降伏我者，我得成於阿耨多羅三藐三菩提，乃至轉於無上法輪。",
    "T03n0190_004:0670a16_0": "「阿難！",
    "T03n0190_004:0670a16_1": "我念往昔，有一如來，出現於世，號見真理多陀阿伽度、阿羅呵、三藐三佛陀。",
    "T03n0190_004:0670a17_2": "我於爾時，將種種花，散彼佛上(迦葉遺師說言，彼佛號曰見一切理)，乃至彼佛語侍者言：『是人過於九十三劫，當得作佛，號釋迦牟尼。』",
    "T03n0190_004:0670a20_3": "我於彼時，得授記已，不捨精進，增長功德，無量世中，作梵釋天、轉輪聖王。",
    "T03n0190_004:0670a22_4": "以是因緣，我今獲得最上之名具持戒行，乃至得名解脫知見一切具足，證於阿耨多羅三藐三菩提，乃至轉於無上法輪。",
    "T03n0190_004:0670a25_0": "「阿難！",
    "T03n0190_004:0670a25_1": "我念往昔，有一如來，出現於世，號毗婆尸多陀阿伽度、阿羅呵、三藐三佛陀。",
    "T03n0190_004:0670a26_2": "我於爾時，將一掬小豆，散彼佛上，乃至彼佛告侍者言：『是人過於九十一劫，當得作佛，號釋迦牟尼，十號具足。』",
    "T03n0190_004:0670a29_3": "我於彼時，得授記已，不捨精進，增長功德，無量世中，作梵釋天、轉輪聖王。",
    "T03n0190_004:0670b02_4": "以是善業因緣力故，我又曾作一轉輪王，名為頂生，得四天下，復得帝釋半座而坐。",
    "T03n0190_004:0670b03_5": "以是果報，今得成於阿耨多羅三藐三菩提，乃至轉於無上法輪。",
    "T03n0190_004:0670b06_0": "「阿難！",
    "T03n0190_004:0670b06_1": "我念往昔，有一如來，出現於世，號曰尸棄多陀阿伽度、阿羅呵、三藐三佛陀。",
    "T03n0190_004:0670b07_2": "我於彼時，將無價衣，覆彼佛上及聲聞眾，發如是願，乃至彼佛告侍者言：『是人過於三十一劫，當得作佛號釋迦牟尼。』",
    "T03n0190_004:0670b10_3": "我於彼時，得授記已，不捨精進勇猛之心，常行布施，造作福業。",
    "T03n0190_004:0670b11_4": "我以如是善業因緣，無量世中，作大梵王及天帝釋、轉輪聖王，今日復得種種衣服，所謂迦尸迦衣、芻摩妙衣、劫波妙衣、憍奢耶衣、拘沈婆衣，我今得成阿耨多羅三藐三菩提，乃至轉於無上法輪。",
    "T03n0190_004:0670b17_0": "「阿難！",
    "T03n0190_004:0670b17_1": "我念往昔，有一如來，出現於世，號毘舍浮多陀阿伽度、阿羅呵、三藐三佛陀。",
    "T03n0190_004:0670b18_2": "我於爾時，將好種種百味飲食，布施彼佛及聲聞眾，發如是願，乃至彼佛告侍者言：『是人過於三十劫後，當得作佛，號釋迦牟尼。』",
    "T03n0190_004:0670b21_3": "我於彼時，得授記已，不捨精進勇猛之心，常行布施，造作福業。",
    "T03n0190_004:0670b23_4": "我以如是善根因緣，無量世中，作大梵王，或作帝釋、轉輪聖王，今得種種百味飲食，乃至得成阿耨多羅三藐三菩提，轉於無上清淨法輪。",
    "T03n0190_004:0670b27_0": "「阿難！",
    "T03n0190_004:0670b27_1": "我念往昔，於拘婁孫多陀阿伽度、阿羅呵、三藐三佛陀邊，行於梵行，求未來世阿耨多羅三藐三菩提故。",
    "T03n0190_004:0670b29_2": "阿難！",
    "T03n0190_004:0670b29_3": "我念往昔，於迦那迦牟尼多陀阿伽度、阿羅呵、三藐三佛陀邊，行於梵行，求未來世阿耨多羅三藐三菩提故。",
    "T03n0190_004:0670c04_0": "「阿難！",
    "T03n0190_004:0670c04_1": "我念往昔，於迦葉多陀阿伽度、阿羅呵、三藐三佛陀邊，行於梵行，求未來世阿耨多羅三藐三菩提故。",
    "T03n0190_004:0670c07_0": "「阿難！",
    "T03n0190_004:0670c07_1": "我念往昔，於彌勒菩薩邊，齎持種種微妙四事供養之具，供養恭敬，尊重讚歎，自恣奉獻，求未來世阿耨多羅三藐三菩提故。",
    "T03n0190_004:0670c09_2": "阿難！",
    "T03n0190_004:0670c10_3": "我念往昔，將無量種供養之具，所至到處，即持供養過去無量諸佛菩薩及聲聞眾，種諸善根，求未來世阿耨多羅三藐三菩提故。",
    "T03n0190_004:0670c13_0": "「阿難！",
    "T03n0190_004:0670c13_1": "往昔過百阿僧祇劫，是時有佛，出現於世，號曰然燈多陀阿伽度、阿羅呵、三藐三佛陀。",
    "T03n0190_004:0670c16_0": "「阿難！",
    "T03n0190_004:0670c16_1": "如是次第，過百億劫時，有一佛出現於世，號一切勝多陀阿伽度、阿羅呵、三藐三佛陀。",
    "T03n0190_004:0670c19_0": "「阿難！",
    "T03n0190_004:0670c19_1": "如是次第，過五百劫時，有一佛出現於世，號最上名稱多陀阿伽度、阿羅呵、三藐三佛陀。",
    "T03n0190_004:0670c22_0": "「阿難！",
    "T03n0190_004:0670c22_1": "如是次第，過一百劫時，有一佛出現於世，號釋迦牟尼多陀阿伽度、阿羅呵、三藐三佛陀。",
    "T03n0190_004:0670c25_0": "「阿難！",
    "T03n0190_004:0670c25_1": "如是次第，九十四劫時，有一佛出現於世，號曰弗沙多陀阿伽度、阿羅呵、三藐三佛陀。",
    "T03n0190_004:0670c28_0": "「阿難！",
    "T03n0190_004:0670c28_1": "如是次第，九十三劫時，有一佛出現於世，號曰見義多陀阿伽度、阿羅呵、三藐三佛陀。",
    "T03n0190_004:0671a02_0": "「阿難！",
    "T03n0190_004:0671a02_1": "如是次第，九十一劫時，有一佛出現於世，號毘婆尸多陀阿伽度、阿羅呵、三藐三佛陀。",
    "T03n0190_004:0671a05_0": "「阿難！",
    "T03n0190_004:0671a05_1": "如是次第，三十一劫時，有一佛出現於世，號曰尸棄多陀阿伽度、阿羅呵、三藐三佛陀。",
    "T03n0190_004:0671a07_2": "同是劫中，又有一佛，復出於世，號曰神聞多陀阿伽度、阿羅呵、三藐三佛陀。",
    "T03n0190_004:0671a09_0": "「阿難！",
    "T03n0190_004:0671a09_1": "此賢劫初，第一拘婁孫馱如來，出現於世。",
    "T03n0190_004:0671a11_0": "「第二拘那含牟尼如來，出現於世。",
    "T03n0190_004:0671a11_1": "第三迦葉如來，出現於世。",
    "T03n0190_004:0671a13_0": "「第四我身釋迦牟尼如來，今現在世。",
    "T03n0190_004:0671a14_0": "「阿難！",
    "T03n0190_004:0671a14_1": "彼然燈多陀阿伽度、阿羅呵、三藐三佛陀，出現於世，生大婆羅門家。",
    "T03n0190_004:0671a16_0": "「一切勝佛，出現於世，生大剎利王家。",
    "T03n0190_004:0671a17_0": "「蓮華上佛，出現於世，生大婆羅門家。",
    "T03n0190_004:0671a18_0": "「最上行佛，出現於世，生大剎利王家。",
    "T03n0190_004:0671a19_0": "「德上名稱佛，出現於世，生大婆羅門家。",
    "T03n0190_004:0671a20_0": "「釋迦牟尼佛，出現於世，生大剎利王家。",
    "T03n0190_004:0671a21_0": "「帝沙如來，出現於世，生大婆羅門家。",
    "T03n0190_004:0671a22_0": "「弗沙如來，出現於世，生大剎利王家。",
    "T03n0190_004:0671a23_0": "「見真義佛，出現於世，生大婆羅門家。",
    "T03n0190_004:0671a24_0": "「毘婆尸佛，出現於世，生大剎利王家。",
    "T03n0190_004:0671a25_0": "「尸棄如來，出現於世，生大剎利王家。",
    "T03n0190_004:0671a26_0": "「神聞如來，出現於世，生大剎利王家。",
    "T03n0190_004:0671a27_0": "「拘婁孫馱佛，出現於世，生大婆羅門家。",
    "T03n0190_004:0671a28_0": "「拘那含牟尼佛，出現於世，生大婆羅門家。",
    "T03n0190_004:0671a29_0": "「迦葉如來，出現於世，生大婆羅門家。",
    "T03n0190_004:0671b01_0": "「阿難！",
    "T03n0190_004:0671b01_1": "我今在於剎利種姓大王家生，出現世間。",
    "T03n0190_004:0671b03_0": "「阿難！",
    "T03n0190_004:0671b03_1": "然燈佛多陀阿伽度、阿羅呵、三藐三佛陀，壽命八百四千萬億歲，住世利益諸世間故(尼沙塞師如是說。",
    "T03n0190_004:0671b05_2": "迦葉遺師復言，然燈如來壽命一劫住世，及聲聞眾利益諸世間故)。",
    "T03n0190_004:0671b06_0": "「阿難！",
    "T03n0190_004:0671b06_1": "一切勝如來，住世八萬億歲，利益一切諸世間故(尼沙塞師如是說。",
    "T03n0190_004:0671b07_2": "迦葉遺師復言，一切勝如來住世一劫，利益世間故)。",
    "T03n0190_004:0671b08_0": "「蓮華上佛，住世八萬歲，為利益故。",
    "T03n0190_004:0671b09_0": "「最上行佛，住世八萬歲，為利益故。",
    "T03n0190_004:0671b10_0": "「上名稱佛，住世六萬歲，為利益故。",
    "T03n0190_004:0671b11_0": "「釋迦牟尼佛，住世八萬歲，為利益故。",
    "T03n0190_004:0671b12_0": "「帝沙如來，住世六萬歲，為利益故。",
    "T03n0190_004:0671b13_0": "「弗沙如來，住世五萬歲，為利益故。",
    "T03n0190_004:0671b14_0": "「見真義佛，住世四萬歲，為利益故。",
    "T03n0190_004:0671b15_0": "「毘婆尸佛，住世八萬歲，為利益故。",
    "T03n0190_004:0671b16_0": "「神聞如來，住世六萬歲，為利益故。",
    "T03n0190_004:0671b17_0": "「拘婁孫馱佛，住世四萬歲，為利益故。",
    "T03n0190_004:0671b18_0": "「拘那含牟尼佛，住世三萬歲，為利益故。",
    "T03n0190_004:0671b19_0": "「迦葉如來，住世二萬歲，為利益故。",
    "T03n0190_004:0671b20_0": "「阿難！",
    "T03n0190_004:0671b20_1": "我今多陀阿伽度、阿羅呵、三藐三佛陀，住世八十歲，為利益故。",
    "T03n0190_004:0671b21_2": "而說偈言：「『有佛以神通，　　住世受供養，　　或神通及業，　　盡已入涅槃。』",
    "T03n0190_004:0671b24_0": "「阿難！",
    "T03n0190_004:0671b24_1": "然燈如來，有於二百五十萬億聲聞弟子大眾集會，如來滅後，法住於世，經七萬歲。",
    "T03n0190_004:0671b26_2": "末後十年，諸比丘等，不生敬信，無慚愧心，營理世務，樂於諸業，所有持疑，不相諮問，各恃己能，互生憍慢，恒聚非法。",
    "T03n0190_004:0671b28_3": "諸惡知識不善之人，以為朋友，共相狎習，圍繞遊從。",
    "T03n0190_004:0671b29_4": "是等癡人，行不純故，使彼如來佛法僧寶，速疾隱沒不現世間，所有經書，悉皆滅盡。",
    "T03n0190_004:0671c03_0": "「一切勝佛，有萬四千聲聞弟子大眾集會，如來滅後，正法住世，經於少時。",
    "T03n0190_004:0671c05_0": "「蓮華上佛，有七萬眾聲聞集會，如來滅後，正法住世，經十萬歲。",
    "T03n0190_004:0671c07_0": "「上行如來，有六萬眾聲聞集會，如來滅後，正法住世，七萬七千歲。",
    "T03n0190_004:0671c09_0": "「德上名稱佛，有二萬眾聲聞集會，如來滅後，正法住世，經五百歲。",
    "T03n0190_004:0671c11_0": "「釋迦牟尼佛，有於一千二百五十聲聞集會，如來滅後，正法住世，經五百歲，像法住世，亦五百歲。",
    "T03n0190_004:0671c14_0": "「帝沙如來，有六萬億聲聞集會，如來滅後，正法住世，經二萬歲。",
    "T03n0190_004:0671c16_0": "「弗沙如來，有無量億聲聞集會，如來滅後，正法像法，乃至法住，乃至法滅。",
    "T03n0190_004:0671c18_0": "「見一切義佛，有三十二億那由他眾聲聞集會，如來滅後，正法暫時，不久住世。",
    "T03n0190_004:0671c20_0": "「毘婆尸佛，三會說法，度聲聞眾：第一大會，一百六十八百千人；第二大會，有十萬人；第三大會，八百千人。",
    "T03n0190_004:0671c22_1": "如來滅後，正法住世，經二萬歲。",
    "T03n0190_004:0671c24_0": "「神聞如來，唯有二會，度聲聞眾：第一會度有七萬人，第二會度有六萬人。",
    "T03n0190_004:0671c25_1": "如來滅後，正法住世，經六萬歲。",
    "T03n0190_004:0671c27_0": "「拘婁孫馱佛，有四萬眾聲聞弟子，如來滅後，正法住世，經五百歲。",
    "T03n0190_004:0671c29_0": "「拘那含牟尼佛，有三百萬聲聞集會，如來滅後，正法住世二十九日。",
    "T03n0190_004:0672a02_0": "「迦葉如來，有二萬眾聲聞集會，如來滅後，正法住世，經於七日。",
    "T03n0190_004:0672a04_0": "「阿難！",
    "T03n0190_004:0672a04_1": "我多陀阿伽度、阿羅呵、三藐三佛陀，有一千二百五十聲聞集會，我滅度後，正法住世，有五百歲，像法住世，亦五百歲。",
    "T03n0190_004:0672a06_2": "今當略說優陀那偈，而說偈言：「『說施及年數，　　種姓并壽命，　　聲聞眾集會，　　正法與像法。",
    "T03n0190_004:0672a10_0": "　　彼等諸世尊，　　住世般涅槃，　　釋種大師子，　　總說悉已訖。』」",
    "T03n0190_004:0672a12_0": "佛本行集經賢劫王種品第三上",
    "T03n0190_004:0672a13_0": "爾時，佛在王舍大城竹林精舍迦蘭陀鳥所居之處，與大比丘五百人俱。",
    "T03n0190_004:0672a14_1": "爾時，世尊依諸佛法，乃至說於清淨梵行，告諸比丘：「汝諸比丘！",
    "T03n0190_004:0672a16_2": "諦聽諦受！",
    "T03n0190_004:0672a16_3": "如世尊教。」",
    "T03n0190_004:0672a16_4": "諸比丘言：「我等歡喜信心奉持。」",
    "T03n0190_004:0672a17_5": "佛告比丘：「此賢劫初，地建立已，有一最尊豪勝富貴大首領人轉輪王種，名眾集置。",
    "T03n0190_004:0672a19_6": "既安置已，時諸大眾白地主言：『我大地主，當為我等，治罰惡人，賞於良善。",
    "T03n0190_004:0672a20_7": "仁者當分稻田與我，我各種之；我等種已，當各割分，奉輸仁者。』",
    "T03n0190_004:0672a22_8": "時彼地主，受大眾請，即為如法依平撿挍，惡者治罰，善者賞之。",
    "T03n0190_004:0672a23_9": "人得稻田，各加守護，佃熟已後，隨分受之。」",
    "T03n0190_004:0672a24_10": "佛告比丘：「時彼大眾，如是集會和合，共推扶彼仁者，持為地主，以為大眾商量舉故，故號彼為大眾平章。",
    "T03n0190_004:0672a27_11": "又彼地主，為諸大眾如法治化，令眾歡喜同心愛樂，得共和合，各各處分，故名為王。",
    "T03n0190_004:0672a29_0": "又復守護一切稻田，熟取眾人，稻田分故，名剎利王。",
    "T03n0190_004:0672b01_1": "剎利王者，名為田主。",
    "T03n0190_004:0672b01_2": "汝等當知！",
    "T03n0190_004:0672b01_3": "以是因緣，劫最初時，大眾所立王種是也。」",
    "T03n0190_004:0672b03_0": "佛告比丘：「時彼大眾所立之王，後生一子，名曰真實，為轉輪王，王四天下，作大地主，七寶自然，千子具足，備三十二大丈夫相，威德勇猛，能摧怨賊。",
    "T03n0190_004:0672b06_1": "彼王治化，在世之時，大地及海，無有荊棘丘陵高下，五穀豐熟，人民安樂，無諸恐怖及以艱難，不用兵戈，諸方自伏，如法治化。",
    "T03n0190_004:0672b10_0": "「諸比丘！",
    "T03n0190_004:0672b10_1": "彼真實王，千子之內，有一長子，名曰意喜，亦名自用，此子亦作轉輪聖王，如上所說，七寶千子，乃至大地，如法治化。",
    "T03n0190_004:0672b13_0": "「諸比丘！",
    "T03n0190_004:0672b13_1": "彼自用王，千子之內，有一長子，名曰智者，眾人號之，名為受戒。",
    "T03n0190_004:0672b14_2": "彼智者王，亦紹父位，作轉輪王，如上所說，七寶千子，乃至大地，如法治化。",
    "T03n0190_004:0672b17_0": "「諸比丘！",
    "T03n0190_004:0672b17_1": "彼智者王，千子之內，最初長子，名曰頂生，亦紹父位，作轉輪王，如上所說，乃至大地，如法治化。",
    "T03n0190_004:0672b20_0": "「諸比丘！",
    "T03n0190_004:0672b20_1": "彼頂生王，千子之內，最初長子，名為大海，亦紹父位，作轉輪王，如上所說。",
    "T03n0190_004:0672b21_2": "諸比丘！",
    "T03n0190_004:0672b22_3": "彼大海王，千子之內，最初長子，名為具足，眾人又喚，名之為敷，次紹王位，如上所說。",
    "T03n0190_004:0672b25_0": "「諸比丘！",
    "T03n0190_004:0672b25_1": "彼具足王，千子之內，最初長子，名為養育，次紹王位，如上所說。",
    "T03n0190_004:0672b27_0": "「諸比丘！",
    "T03n0190_004:0672b27_1": "彼養育王，千子之內，最初長子，名曰福車，次紹王位，如上所說。",
    "T03n0190_004:0672b29_0": "「諸比丘！",
    "T03n0190_004:0672b29_1": "彼福車王，千子之內，最初長子，名曰解脫，次紹王位，如上所說。",
    "T03n0190_004:0672c02_0": "「諸比丘！",
    "T03n0190_004:0672c02_1": "彼解脫王，千子之內，最初長子，名善解脫，次紹王位，如上所說。",
    "T03n0190_004:0672c04_0": "「諸比丘！",
    "T03n0190_004:0672c04_1": "彼善解脫王，有子名曰逍遙，次紹王位，如上所說。",
    "T03n0190_004:0672c06_0": "「諸比丘！",
    "T03n0190_004:0672c06_1": "彼逍遙王有子，名大逍遙，次紹王位，如上所說。",
    "T03n0190_004:0672c08_0": "「諸比丘！",
    "T03n0190_004:0672c08_1": "彼大逍遙王有子，名曰照曜，次紹王位，如上所說。",
    "T03n0190_004:0672c10_0": "「諸比丘！",
    "T03n0190_004:0672c10_1": "彼照曜王有子，名大照曜，次紹王位，如上所說。",
    "T03n0190_004:0672c12_0": "佛本行集經卷第四"
}