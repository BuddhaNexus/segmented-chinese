{
    "T07n0220_462:0333a23_0": "大般若波羅蜜多經卷第四百六",
    "T07n0220_462:0333a24_0": "十二",
    "T07n0220_462:0333a26_0": "三藏法師玄奘奉　詔譯",
    "T07n0220_462:0333a27_0": "第二分巧便品第六十八之三",
    "T07n0220_462:0333a28_0": "爾時，具壽善現白佛言：「世尊！",
    "T07n0220_462:0333a28_1": "云何菩薩摩訶薩行深般若波羅蜜多時，應觀一切法自相皆空？」",
    "T07n0220_462:0333b01_2": "佛言：「善現！",
    "T07n0220_462:0333b01_3-0": "諸菩薩摩訶薩行深般若波羅蜜多時，應觀色由色空，應觀受、想、行、識由受、想、行、識空；應觀眼處由眼處空，應觀耳、鼻、舌、身、意處由耳、鼻、舌、身、意處空；應觀色處由色處空，應觀聲、香、味、觸、法處由聲、香、味、觸、法處空；應觀眼界由眼界空，應觀耳、鼻、舌、身、意界由耳、鼻、舌、身、意界空；應觀色界由色界空，",
    "T07n0220_462:0333b01_3-1": "應觀聲、香、味、觸、法界由聲、香、味、觸、法界空；應觀眼識界由眼識界空，應觀耳、鼻、舌、身、意識界由耳、鼻、舌、身、意識界空；應觀眼觸由眼觸空，應觀耳、鼻、舌、身、意、觸由耳、鼻、舌、身、意觸空；應觀眼觸為緣所生諸受由眼觸為緣所生諸受空，應觀耳、鼻、舌、身、意觸為緣所生諸受，由耳、鼻、舌、身、意、觸為緣所生諸受空；",
    "T07n0220_462:0333b01_3-2": "應觀地界由地界空，應觀水、火、風、空、識界由水、火、風、空、識界空；應觀因緣由因緣空，應觀等無間緣、所緣緣、增上緣由等無間緣、所緣緣、增上緣空；應觀無明由無明空，應觀行、識、名色、六處、觸、受、愛、取、有、生、老死由行乃至老死空；應觀布施波羅蜜多由布施波羅蜜多空，應觀淨戒、安忍、精進、靜慮、般若波羅蜜多由淨戒、",
    "T07n0220_462:0333b01_3-3": "安忍、精進、靜慮、般若波羅蜜多空；應觀內空由內空空，應觀外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空由外空乃至無性自性空空；應觀真如由真如空，應觀法界、法性、不虛妄性、不變異性、平等性、離生性、法定、法住、",
    "T07n0220_462:0333b01_3-4": "實際、虛空界、不思議界由法界乃至不思議界空；應觀苦聖諦由苦聖諦空，應觀集、滅、道聖諦由集、滅、道聖諦空；應觀四念住由四念住空，應觀四正斷、四神足、五根、五力、七等覺支、八聖道支由四正斷乃至八聖道支空；應觀四靜慮由四靜慮空，應觀四無量、四無色定由四無量、四無色定空；應觀八解脫由八解脫空，應觀八勝處、九次第定、",
    "T07n0220_462:0333b01_3-5": "十遍處由八勝處、九次第定、十遍處空；應觀空解脫門由空解脫門空，應觀無相、無願解脫門由無相、無願解脫門空；應觀淨觀地由淨觀地空，應觀種姓地、第八地、具見地、薄地、離欲地、已辦地、獨覺地、菩薩地、如來地由種姓地乃至如來地空；應觀極喜地由極喜地空，應觀離垢地、發光地、焰慧地、極難勝地、現前地、遠行地、不動地、",
    "T07n0220_462:0333b01_3-6": "善慧地、法雲地由離垢地乃至法雲地空；應觀一切陀羅尼門由一切陀羅尼門空，應觀一切三摩地門由一切三摩地門空；應觀五眼由五眼空，應觀六神通由六神通空；應觀如來十力由如來十力空，應觀四無所畏、四無礙解、大慈、大悲、大喜、大捨、十八佛不共法由四無所畏乃至十八佛不共法空；應觀三十二大士相由三十二大士相空，應觀八十隨好由八十隨好空；",
    "T07n0220_462:0333b01_3-7": "應觀無忘失法由無忘失法空，應觀恒住捨性由恒住捨性空；應觀一切智由一切智空，應觀道相智、一切相智由道相智、一切相智空；應觀預流果由預流果空，應觀一來、不還、阿羅漢果、獨覺菩提由一來、不還、阿羅漢果、獨覺菩提空；應觀一切菩薩摩訶薩行由一切菩薩摩訶薩行空，應觀諸佛無上正等菩提由諸佛無上正等菩提空，應觀一切智智由一切智智空。",
    "T07n0220_462:0334a02_4": "如是，善現！",
    "T07n0220_462:0334a02_5": "諸菩薩摩訶薩行深般若波羅蜜多時，應觀一切法自相皆空。」",
    "T07n0220_462:0334a04_0": "具壽善現復白佛言：「若色由色空，受、想、行、識由受、想、行、識空，如是乃至一切智智由一切智智空，云何菩薩摩訶薩行深般若波羅蜜多？」",
    "T07n0220_462:0334a07_1": "佛告善現：「若菩薩摩訶薩都無所行，是行深般若波羅蜜多。」",
    "T07n0220_462:0334a08_2": "具壽善現復白佛言：「世尊！",
    "T07n0220_462:0334a09_0": "何緣菩薩摩訶薩都無所行，是行深般若波羅蜜多？」",
    "T07n0220_462:0334a10_1": "佛告善現：「由深般若波羅蜜多不可得，菩薩摩訶薩亦不可得，行亦不可得，若能行者、若由此行、行時、行處皆不可得。",
    "T07n0220_462:0334a12_2": "是故，善現！",
    "T07n0220_462:0334a13_3": "諸菩薩摩訶薩都無所行是行深般若波羅蜜多，以於其中一切戲論不可得故。」",
    "T07n0220_462:0334a14_4": "具壽善現復白佛言：「世尊！",
    "T07n0220_462:0334a15_5": "若菩薩摩訶薩都無所行是行深般若波羅蜜多，初修業菩薩摩訶薩云何行深般若波羅蜜多？」",
    "T07n0220_462:0334a17_6": "佛告善現：「諸菩薩摩訶薩從初發心，應於一切法常學無所得，如是學已，用無所得而為方便，應修布施波羅蜜多乃至般若波羅蜜多，應住內空乃至無性自性空，應住真如乃至不思議界，應住苦、集、滅、道聖諦，應修四念住乃至八聖道支，應修四靜慮、四無量、四無色定，應修八解脫乃至十遍處，應修空、無相、無願解脫門，應修菩薩摩訶薩地，應修一切陀羅尼門、三摩地門，應修五眼、六神通，應修如來十力乃至十八佛不共法，應修無忘失法、恒住捨性，應修一切智、道相智、一切相智，應修一切菩薩摩訶薩行，應修諸佛無上正等菩提，應修一切智智。」",
    "T07n0220_462:0334b01_7": "具壽善現白言：「世尊！",
    "T07n0220_462:0334b01_8": "云何名有所得？",
    "T07n0220_462:0334b01_9": "云何名無所得？」",
    "T07n0220_462:0334b02_10": "佛言：「善現！",
    "T07n0220_462:0334b02_11": "諸有二者名有所得，諸無二者名無所得。」",
    "T07n0220_462:0334b03_12": "具壽善現復白佛言：「云何有二名有所得？",
    "T07n0220_462:0334b04_13": "云何無二名無所得？」",
    "T07n0220_462:0334b04_14": "佛告善現：「眼、色為二，乃至意、法為二，有色、無色為二，有見、無見為二，有對、無對為二，有漏、無漏為二，有為、無為為二，世間、出世間為二，生死、涅槃為二，異生法、異生為二，預流法、預流為二，乃至獨覺菩提、獨覺為二，菩薩摩訶薩行、菩薩摩訶薩為二，佛無上正等菩提、佛為二，如是一切有戲論者皆名為二，諸有二者皆有所得。",
    "T07n0220_462:0334b12_15": "善現！",
    "T07n0220_462:0334b12_16": "非眼、非色為無二，乃至非意、非法為無二，如是乃至非佛無上正等菩提、非佛為無二，如是一切離戲論者皆名無二，諸無二者皆無所得。」",
    "T07n0220_462:0334b15_17": "具壽善現白言：「世尊！",
    "T07n0220_462:0334b15_18": "為有所得故無所得？",
    "T07n0220_462:0334b16_19": "為無所得故無所得？」",
    "T07n0220_462:0334b16_20": "佛言：「善現！",
    "T07n0220_462:0334b17_21": "非有所得故無所得，非無所得故無所得，然有所得、無所得平等性名無所得。",
    "T07n0220_462:0334b18_22": "如是，善現！",
    "T07n0220_462:0334b19_23": "諸菩薩摩訶薩於有所得、無所得平等性應勤修學。",
    "T07n0220_462:0334b20_24": "善現！",
    "T07n0220_462:0334b20_25": "諸菩薩摩訶薩如是學時，名學般若波羅蜜多無所得者。」",
    "T07n0220_462:0334b22_0": "爾時，具壽善現白佛言：「世尊！",
    "T07n0220_462:0334b22_1": "若菩薩摩訶薩行深般若波羅蜜多時，不著有所得，不著無所得，是菩薩摩訶薩云何修行甚深般若波羅蜜多，能從一地至一地漸次圓滿？",
    "T07n0220_462:0334b25_2": "若無從一地至一地漸次圓滿，云何能得一切智智？」",
    "T07n0220_462:0334b27_0": "佛言：「善現！",
    "T07n0220_462:0334b27_1": "諸菩薩摩訶薩行深般若波羅蜜多時，非住有所得行深般若波羅蜜多，能從一地至一地漸次圓滿得一切智智，非住無所得行深般若波羅蜜多，能從一地至一地漸次圓滿得一切智智。",
    "T07n0220_462:0334c02_2": "所以者何？",
    "T07n0220_462:0334c02_3": "善現！",
    "T07n0220_462:0334c02_4": "甚深般若波羅蜜多無所得，一切智智亦無所得，行深般若波羅蜜多者亦無所得，此無所得亦無所得。",
    "T07n0220_462:0334c05_5": "善現！",
    "T07n0220_462:0334c05_6": "諸菩薩摩訶薩應如是行甚深般若波羅蜜多。」",
    "T07n0220_462:0334c06_7": "具壽善現復白佛言：「若甚深般若波羅蜜多不可得，一切智智亦不可得，能行深般若波羅蜜多者亦不可得，云何菩薩摩訶薩行深般若波羅蜜多時，於一切法常樂決擇？",
    "T07n0220_462:0334c10_8": "謂此是色，此是受、想、行、識，此是眼處乃至意處，此是色處乃至法處，此是眼界乃至意界，此是色界乃至法界，此是眼識界乃至意識界，此是眼觸乃至意觸，此是眼觸為緣所生諸受，乃至意觸為緣所生諸受，此是地界乃至識界，此是因緣乃至增上緣，此是無明乃至老死，此是布施波羅蜜多乃至般若波羅蜜多，此是內空乃至無性自性空，此是真如乃至不思議界，此是苦、集、滅、道聖諦，此是四念住乃至八聖道支，此是四靜慮、四無量、四無色定，此是八解脫乃至十遍處，此是空、無相、無願解脫門，此是淨觀地乃至如來地，此是極喜地乃至法雲地，此是一切陀羅尼門、三摩地門，此是五眼、六神通，此是如來十力乃至十八佛不共法，此是三十二大士相、八十隨好，此是無忘失法、恒住捨性，此是一切智、道相智、一切相智，此是預流果乃至獨覺菩提，此是一切菩薩摩訶薩行，此是諸佛無上正等菩提，此是一切智智？」",
    "T07n0220_462:0334c28_9": "佛告善現：「諸菩薩摩訶薩行深般若波羅蜜多時，雖於諸法常樂決擇而不得色，亦不得受、想、行、識，乃至亦不得一切智智。」",
    "T07n0220_462:0335a02_10": "具壽善現復白佛言：「諸菩薩摩訶薩行深般若波羅蜜多時，若不得色，亦不得受、想、行、識乃至亦不得一切智智者，云何能圓滿布施波羅蜜多乃至般若波羅蜜多？",
    "T07n0220_462:0335a06_11": "若不能圓滿布施波羅蜜多乃至般若波羅蜜多，云何能入菩薩正性離生？",
    "T07n0220_462:0335a08_12": "若不能入菩薩正性離生，云何能成熟有情？",
    "T07n0220_462:0335a09_13": "若不能成熟有情，云何能嚴淨佛土？",
    "T07n0220_462:0335a09_14": "若不能嚴淨佛土，云何能得一切智智？",
    "T07n0220_462:0335a10_15": "若不能得一切智智，云何能轉正法輪作諸佛事？",
    "T07n0220_462:0335a11_16": "若不能轉正法輪作諸佛事，云何能解脫無量、無數百千俱胝那庾多諸有情眾生老病死，令得究竟安樂涅槃？」",
    "T07n0220_462:0335a14_17": "佛告善現：「諸菩薩摩訶薩行深般若波羅蜜多時，不為色故行深般若波羅蜜多，亦不為受、想、行、識故行深般若波羅蜜多，乃至亦不為一切智智故行深般若波羅蜜多。」",
    "T07n0220_462:0335a18_18": "具壽善現復白佛言：「諸菩薩摩訶薩行般若波羅蜜多時，為何事故行深般若波羅蜜多？」",
    "T07n0220_462:0335a20_19": "佛告善現：「諸菩薩摩訶薩行深般若波羅蜜多時，無所為故行深般若波羅蜜多。",
    "T07n0220_462:0335a22_0": "何以故？",
    "T07n0220_462:0335a22_1": "善現！",
    "T07n0220_462:0335a22_2": "一切法無為無作，甚深般若波羅蜜多亦無為無作，一切智智亦無為無作，諸菩薩摩訶薩亦無為無作。",
    "T07n0220_462:0335a24_3": "如是，善現！",
    "T07n0220_462:0335a24_4": "諸菩薩摩訶薩應以無為無作而為方便，行深般若波羅蜜多。」",
    "T07n0220_462:0335a26_5": "具壽善現復白佛言：「若一切法無為無作，不應施設三乘有異，謂聲聞乘、若獨覺乘、若無上乘。」",
    "T07n0220_462:0335a28_6": "佛告善現：「非無為無作法施設可得，要有為有作法施設可得。",
    "T07n0220_462:0335a29_7": "所以者何？",
    "T07n0220_462:0335b01_8": "善現！",
    "T07n0220_462:0335b01_9": "有諸愚夫無聞異生，執著色，執著受、想、行、識，乃至執著一切智智。",
    "T07n0220_462:0335b02_10": "由執著故，念色得色，念受、想、行、識得受、想、行、識，乃至念一切智智得一切智智。",
    "T07n0220_462:0335b04_11": "由念得故，作是思惟：『我定當得一切智智，脫諸有情生老病死，令得究竟安樂涅槃。』",
    "T07n0220_462:0335b06_12": "善現！",
    "T07n0220_462:0335b06_13": "是諸愚夫無聞異生，由顛倒故作是思惟則為謗佛。",
    "T07n0220_462:0335b07_14": "所以者何？",
    "T07n0220_462:0335b07_15": "善現！",
    "T07n0220_462:0335b07_16": "佛以五眼求色不可得，求受、想、行、識不可得，乃至求一切智智不可得，求諸有情亦不可得。",
    "T07n0220_462:0335b10_0": "彼諸愚夫無聞異生，盲無慧目執著諸法，若當證得一切智智，脫諸有情生老病死，令得究竟安樂涅槃，必無是處！」",
    "T07n0220_462:0335b12_1": "具壽善現復白佛言：「若諸如來、應、正等覺，以淨五眼求色不可得，求受、想、行、識不可得，乃至求一切智智不可得，求諸有情亦不可得，應無證得一切智智，脫諸有情生老病死，令得究竟安樂涅槃，云何世尊自能證得一切智智，安立有情三聚差別，謂正性定聚、邪性定聚及不定聚？」",
    "T07n0220_462:0335b18_2": "佛告善現：「我證無上正等菩提，以淨五眼如實觀察，決無有情實能證得一切智智，安立有情三聚差別。",
    "T07n0220_462:0335b21_3": "然諸有情愚癡顛倒，於非實法起實法想，於非實有情起實有情想，我為除遣彼虛妄執，依世俗說不依勝義。」",
    "T07n0220_462:0335b23_4": "具壽善現復白佛言：「如來為住勝義，證得一切智智耶？」",
    "T07n0220_462:0335b25_0": "佛言：「不爾！」",
    "T07n0220_462:0335b25_1": "善現復問：「如來為住顛倒證得一切智智耶？」",
    "T07n0220_462:0335b26_2": "佛言：「不爾！」",
    "T07n0220_462:0335b26_3": "善現復問：「如來若不住勝義證得一切智智，亦不住顛倒證得一切智智者，將無如來不能證得一切智智？」",
    "T07n0220_462:0335b28_4": "佛言：「不爾！",
    "T07n0220_462:0335b29_5": "善現當知！",
    "T07n0220_462:0335b29_6": "我雖證得一切智智然無所住，謂不住有為界，亦不住無為界。",
    "T07n0220_462:0335c01_7": "善現！",
    "T07n0220_462:0335c01_8": "譬如如來所變化者，雖不住有為界亦不住無為界，然有去來行住坐臥。",
    "T07n0220_462:0335c03_9": "善現！",
    "T07n0220_462:0335c03_10": "是所變化者，若行布施波羅蜜多乃至般若波羅蜜多，若住內空乃至無性自性空，若住真如乃至不思議界，若住苦、集、滅、道聖諦，若修四念住乃至八聖道支，若修四靜慮、四無量、四無色定，若修八解脫乃至十遍處，若修空、無相、無願解脫門，若修極喜地乃至法雲地，若修一切陀羅尼門、三摩地門，若修五眼、六神通，若修如來十力乃至十八佛不共法，若修無忘失法、恒住捨性，若修一切智、道相智、一切相智，若修一切菩薩摩訶薩行，若修諸佛無上正等菩提，若證一切智智，若轉法輪作諸佛事。",
    "T07n0220_462:0335c14_11": "是所變化者，復轉化作無量有情，於中安立三聚差別。",
    "T07n0220_462:0335c16_12": "善現！",
    "T07n0220_462:0335c16_13": "於意云何？",
    "T07n0220_462:0335c16_14": "是諸如來所變化者，為實有去來行住坐臥？",
    "T07n0220_462:0335c17_15": "乃至實有安立有情三聚別不？」",
    "T07n0220_462:0335c18_16": "善現對曰：「不也！",
    "T07n0220_462:0335c18_17": "世尊！」",
    "T07n0220_462:0335c18_18": "佛言：「善現！",
    "T07n0220_462:0335c18_19": "如來亦爾，知一切法皆如變化，說一切法亦如變化，雖有所作而無真實，雖度有情而無所度，如所變化者度變化有情。",
    "T07n0220_462:0335c21_20": "如是，善現！",
    "T07n0220_462:0335c21_21": "諸菩薩摩訶薩行深般若波羅蜜多，應如如來所變化者，雖有所作而無執著。」",
    "T07n0220_462:0335c23_22": "具壽善現復白佛言：「若一切法皆如變化，如來亦爾，是則如來與變化者有何差別？」",
    "T07n0220_462:0335c25_23": "佛告善現：「如來與彼所變化者及一切法實無差別。",
    "T07n0220_462:0335c26_24": "所以者何？",
    "T07n0220_462:0335c27_0": "善現！",
    "T07n0220_462:0335c27_1": "如來所作一切事業，所變化者亦皆能作彼所作事，如來亦能，是故如來與所變化及一切法皆無差別。」",
    "T07n0220_462:0335c29_2": "具壽善現復白佛言：「若無由佛所變化者，如來獨能作所作事？",
    "T07n0220_462:0336a01_3": "若無如來，彼所變化為獨能作所作事不？」",
    "T07n0220_462:0336a02_4": "佛言：「能作。」",
    "T07n0220_462:0336a03_5": "善現問曰：「其事云何？」",
    "T07n0220_462:0336a03_6": "佛告善現：「如有如來、應、正等覺名善寂慧，自應度者皆已度訖，時，無菩薩堪受佛記，便化作一佛令住世間，自入無餘依大涅槃界。",
    "T07n0220_462:0336a06_7": "時，彼化佛於半劫中作諸佛事，過半劫已，授一菩薩大菩提記現入涅槃。",
    "T07n0220_462:0336a08_8": "時，諸天、人、阿素洛等，皆謂彼佛今入涅槃，然化佛身實無起滅。",
    "T07n0220_462:0336a09_9": "如是，善現！",
    "T07n0220_462:0336a09_10": "諸菩薩摩訶薩行深般若波羅蜜多，應信知一切法皆如變化。」",
    "T07n0220_462:0336a11_11": "具壽善現復白佛言：「若如來身與所變化等無差別，云何能作世間施主真淨福田？",
    "T07n0220_462:0336a13_12": "若諸有情為涅槃故，於如來所供養恭敬其福無盡，乃至最後入無餘依般涅槃界，如是若有為涅槃故供養恭敬佛變化者，所獲福聚亦應無盡，乃至最後入無餘依般涅槃界。」",
    "T07n0220_462:0336a17_13": "佛告善現：「如如來身由法性故，能與天、人、阿素洛等作淨福田，佛所變化亦復如是，由法性故能與天、人、阿素洛等作淨福田。",
    "T07n0220_462:0336a19_14": "如如來身受諸施主供養恭敬，令彼施主窮生死際其福無盡，佛所變化亦復如是，受諸施主供養恭敬，亦令施主窮生死際其福無盡。",
    "T07n0220_462:0336a22_15": "善現當知！",
    "T07n0220_462:0336a23_16": "且置供養恭敬如來及變化者所獲功德，若善男子、善女人等，於如來所起慈敬心思惟憶念，是善男子、善女人等善根無盡，乃至最後作苦邊際。",
    "T07n0220_462:0336a26_17": "善現當知！",
    "T07n0220_462:0336a26_18": "復置於佛起慈敬心思惟憶念所獲功德，若善男子、善女人等為供養佛，下至一華散虛空中，是善男子、善女人等善根無盡，乃至最後作苦邊際。",
    "T07n0220_462:0336b01_0": "善現當知！",
    "T07n0220_462:0336b01_1": "復置為欲供養佛故下至一華散虛空中所獲功德，若善男子、善女人等，下至一稱南謨佛陀、大調御士，是善男子、善女人等善根無盡，乃至最後作苦邊際。",
    "T07n0220_462:0336b04_2": "如是，善現！",
    "T07n0220_462:0336b05_0": "於諸如來、應、正等覺大福田所供養恭敬，獲如是等大功德利，其量難測。",
    "T07n0220_462:0336b06_1": "是故，善現當知！",
    "T07n0220_462:0336b07_0": "如來與變化佛俱為施主，真淨福田等無差別，與諸法性為定量故。",
    "T07n0220_462:0336b09_0": "「復次，善現！",
    "T07n0220_462:0336b09_1-0": "諸菩薩摩訶薩應以如是諸法法性而為定量，行深般若波羅蜜多，方便善巧入諸法法性已，而於諸法不壞法性，謂不分別：此是般若波羅蜜多乃至布施波羅蜜多，此是般若波羅蜜多乃至布施波羅蜜多法性；此是內空乃至無性自性空，此是內空乃至無性自性空法性；此是真如乃至不思議界，此是真如乃至不思議界法性；此是苦、集、滅、道聖諦，",
    "T07n0220_462:0336b09_1-1": "此是苦、集、滅、道聖諦法性；此是四念住乃至八聖道支，此是四念住乃至八聖道支法性；此是四靜慮、四無量、四無色定，此是四靜慮、四無量、四無色定法性；此是八解脫乃至十遍處，此是八解脫乃至十遍處法性；此是空、無相、無願解脫門，此是空、無相、無願解脫門法性；此是極喜地乃至法雲地，此是極喜地乃至法雲地法性；此是一切陀羅尼門、",
    "T07n0220_462:0336b09_1-2": "三摩地門，此是一切陀羅尼門、三摩地門法性；此是五眼、六神通，此是五眼、六神通法性；此是如來十力乃至十八佛不共法，此是如來十力乃至十八佛不共法法性；此是三十二大士相、八十隨好，此是三十二大士相、八十隨好法性；此是無忘失法、恒住捨性，此是無忘失法、恒住捨性法性；此是一切智、道相智、一切相智，此是一切智、道相智、",
    "T07n0220_462:0336b09_1-3": "一切相智法性；此是預流果乃至獨覺菩提，此是預流果乃至獨覺菩提法性；此是一切菩薩摩訶薩行，此是一切菩薩摩訶薩行法性；此是諸佛無上正等菩提；此是諸佛無上正等菩提法性，此是一切智智，此是一切智智法性。",
    "T07n0220_462:0336c08_2": "善現！",
    "T07n0220_462:0336c09_3": "諸菩薩摩訶薩行深般若波羅蜜多，不應如是分別諸法法性差別而壞法性。」",
    "T07n0220_462:0336c10_4": "具壽善現白言：「世尊！",
    "T07n0220_462:0336c11_5": "若菩薩摩訶薩行深般若波羅蜜多，不應分別諸法法性壞法性者，云何世尊自說諸法法性差別而壞法性？",
    "T07n0220_462:0336c13_6": "謂世尊說此是色，此是受、想、行、識，此是眼處乃至意處，此是色處乃至法處，此是眼界乃至意界，此是色界乃至法界，此是眼識界乃至意識界，此是眼觸乃至意觸，此是眼觸為緣所生諸受，乃至意觸為緣所生諸受，此是地界乃至識界，此是因緣乃至增上緣，此是無明乃至老死，此是內法，此是外法；此是善法，此是非善法；此是有記法，此是無記法；此是有漏法，此是無漏法；此是世間法，此是出世間法；此是共法，此是不共法；此是有諍法，此是無諍法；此是有為法，此是無為法。",
    "T07n0220_462:0336c24_7": "世尊！",
    "T07n0220_462:0336c24_8": "既說如是等法種種差別，將無世尊自壞法性？」",
    "T07n0220_462:0336c25_9": "佛言：「善現！",
    "T07n0220_462:0336c26_10": "我不自壞諸法法性，但以名相方便假說，令諸有情悟入諸法法性平等，出離生死證得涅槃。",
    "T07n0220_462:0336c28_11": "是故，善現！",
    "T07n0220_462:0336c28_12": "一切如來、應、正等覺雖說諸法種種名相，而能不壞諸法實性。」",
    "T07n0220_462:0336c29_13": "具壽善現復白佛言：「若佛但以名相假說諸法法性，令諸有情方便悟入法性平等，出離生死證得涅槃，云何佛於無名相法，以名相說而言不壞？」",
    "T07n0220_462:0337a04_14": "佛告善現：「我隨世俗於一切法假立名相，為諸有情方便宣說而無執著，故無所壞。",
    "T07n0220_462:0337a06_0": "善現！",
    "T07n0220_462:0337a06_1": "如諸愚夫聞說苦等，執著名相不了假說，非諸如來及佛弟子聞說苦等執著名相，然如實知隨世俗說，無有真實諸法名相。",
    "T07n0220_462:0337a08_2": "善現！",
    "T07n0220_462:0337a09_3": "若諸聖者於名著名，於相著相，彼則亦應於空著空，於無相著無相，於無願著無願，於真如著真如，於法界著法界，於實際著實際，於無為著無為。",
    "T07n0220_462:0337a12_4": "善現！",
    "T07n0220_462:0337a12_5": "是一切法唯有假名，唯有假相而無真實，聖者於中亦不執著唯假名相。",
    "T07n0220_462:0337a14_6": "如是，善現！",
    "T07n0220_462:0337a14_7": "諸菩薩摩訶薩住一切法，但假名相行深般若波羅蜜多，而於其中無所執著。」",
    "T07n0220_462:0337a16_8": "具壽善現復白佛言：「若一切法但有名相，諸菩薩摩訶薩為何事故發菩提心，受諸勤苦行菩薩行，謂自勤苦修行布施波羅蜜多乃至般若波羅蜜多，安住內空乃至無性自性空，安住真如乃至不思議界，安住苦、集、滅、道聖諦，修行四念住乃至八聖道支，修行四靜慮、四無量、四無色定，修行八解脫乃至十遍處，修行空、無相、無願解脫門，修行極喜地乃至法雲地，修行一切陀羅尼門、三摩地門，修行五眼、六神通，修行如來十力乃至十八佛不共法，修行無忘失法、恒住捨性，修行一切智、道相智、一切相智，修行一切菩薩摩訶薩行，修行諸佛無上正等菩提，修行一切智智皆令圓滿。」",
    "T07n0220_462:0337a29_9": "佛告善現：「以一切法但有名相，如是名相唯假施設，名相性空，諸有情類顛倒執著，沈淪生死不證涅槃。",
    "T07n0220_462:0337b02_10": "是故菩薩摩訶薩眾悲愍彼故發菩提心，受諸勤苦行菩薩行，漸次證得一切智智，既自證得一切智智，轉正法輪，以三乘法方便拔濟，令出生死入無餘依般涅槃界，然諸名相無生無滅，亦無住異施設可得。」",
    "T07n0220_462:0337b08_0": "爾時，具壽善現白佛言：「世尊！",
    "T07n0220_462:0337b08_1": "佛說一切智智為一切智智耶？」",
    "T07n0220_462:0337b09_2": "佛言：「善現！",
    "T07n0220_462:0337b09_3": "我說一切智智為一切智智。」",
    "T07n0220_462:0337b10_4": "具壽善現復白佛言：「如來曾說一切智智略有三種，謂一切智、道相智、一切相智。",
    "T07n0220_462:0337b12_5": "如是三智其相云何？",
    "T07n0220_462:0337b12_6": "有何差別？」",
    "T07n0220_462:0337b12_7": "佛告善現：「一切智者，謂共聲聞及獨覺智。",
    "T07n0220_462:0337b13_8": "道相智者，謂共菩薩摩訶薩智。",
    "T07n0220_462:0337b14_9": "一切相智者，謂諸如來、應、正等覺不共妙智。」",
    "T07n0220_462:0337b15_10": "具壽善現復白佛言：「何故一切智是共聲聞及獨覺智？」",
    "T07n0220_462:0337b16_11": "佛告善現：「一切智者，謂五蘊、十二處、十八界等差別法門，聲聞、獨覺亦能了知法門差別，而不能知一切道相及一切法、一切種相故，一切智是共聲聞及獨覺智。」",
    "T07n0220_462:0337b20_12": "具壽善現復白佛言：「何故道相智是共菩薩摩訶薩智？」",
    "T07n0220_462:0337b21_13": "佛告善現：「諸菩薩摩訶薩應學遍知一切道相，謂聲聞道相、獨覺道相、菩薩道相、如來道相，諸菩薩摩訶薩於此諸道應常修學令速圓滿。",
    "T07n0220_462:0337b24_14": "雖令此道作所應作，而不令其證住實際故，道相智是共菩薩摩訶薩智。」",
    "T07n0220_462:0337b26_15": "具壽善現復白佛言：「諸菩薩摩訶薩修如來道得圓滿已，豈於實際亦不證住？」",
    "T07n0220_462:0337b28_16": "佛告善現：「諸菩薩摩訶薩成熟有情、嚴淨佛土及修大願，若未圓滿猶於實際未應證住，若已圓滿乃於實際應可證住。」",
    "T07n0220_462:0337c01_17": "具壽善現復問世尊：「諸菩薩摩訶薩為住於道證住實際耶？」",
    "T07n0220_462:0337c03_18": "佛言：「不爾！」",
    "T07n0220_462:0337c03_19": "善現復問：「諸菩薩摩訶薩為住非道證住實際耶？」",
    "T07n0220_462:0337c04_20": "佛言：「不爾！」",
    "T07n0220_462:0337c04_21": "善現復問：「諸菩薩摩訶薩為住道非道證住實際耶？」",
    "T07n0220_462:0337c06_0": "佛言：「不爾！」",
    "T07n0220_462:0337c06_1": "善現復問：「諸菩薩摩訶薩為住非道非非道證住實際耶？」",
    "T07n0220_462:0337c07_2": "佛言：「不爾！」",
    "T07n0220_462:0337c07_3": "具壽善現復白佛言：「世尊！",
    "T07n0220_462:0337c08_4": "若爾諸菩薩摩訶薩為何所住證住實際耶？」",
    "T07n0220_462:0337c09_5": "佛言：「善現！",
    "T07n0220_462:0337c09_6": "於意云何？",
    "T07n0220_462:0337c09_7": "汝為住道得盡諸漏心解脫不？」",
    "T07n0220_462:0337c10_8": "「不也！",
    "T07n0220_462:0337c10_9": "世尊！」",
    "T07n0220_462:0337c10_10": "「善現！",
    "T07n0220_462:0337c10_11": "汝為住非道得盡諸漏心解脫不？」",
    "T07n0220_462:0337c11_12": "「不也！",
    "T07n0220_462:0337c11_13": "世尊！」",
    "T07n0220_462:0337c11_14": "「善現！",
    "T07n0220_462:0337c12_0": "汝為住道非道得盡諸漏心解脫不？」",
    "T07n0220_462:0337c12_1": "「不也！",
    "T07n0220_462:0337c12_2": "世尊！」",
    "T07n0220_462:0337c13_3": "「善現！",
    "T07n0220_462:0337c13_4": "汝為住非道非非道得盡諸漏心解脫不？」",
    "T07n0220_462:0337c14_5": "「不也！",
    "T07n0220_462:0337c14_6": "世尊！」",
    "T07n0220_462:0337c14_7": "佛言：「善現！",
    "T07n0220_462:0337c14_8": "汝何所住得盡諸漏心永解脫？」",
    "T07n0220_462:0337c15_9": "善現對曰：「非我有住得盡諸漏心永解脫，然我盡漏心得解脫都無所住。」",
    "T07n0220_462:0337c17_0": "佛告善現：「諸菩薩摩訶薩亦復如是，行深般若波羅蜜多，都無所住證住實際。」",
    "T07n0220_462:0337c18_1": "具壽善現復白佛言：「何故一切相智名一切相智耶？」",
    "T07n0220_462:0337c19_2": "佛告善現：「知一切法皆同一相，謂寂滅相，是故名為一切相智。",
    "T07n0220_462:0337c21_3": "復次，善現！",
    "T07n0220_462:0337c21_4": "諸行、狀、相能表諸法，如來如實能遍覺知，由是故名一切相智。」",
    "T07n0220_462:0337c23_0": "具壽善現復白佛言：「若一切智、若道相智、若一切相智，如是三智，諸煩惱斷有差別不？",
    "T07n0220_462:0337c24_1": "有有餘斷、無餘斷不？」",
    "T07n0220_462:0337c25_2": "佛告善現：「非諸煩惱斷有差別，然諸如來一切煩惱習氣相續皆已永斷，聲聞、獨覺習氣相續猶未永斷。」",
    "T07n0220_462:0337c27_3": "善現復問：「諸煩惱斷得無為不？」",
    "T07n0220_462:0337c28_4": "佛言：「如是！」",
    "T07n0220_462:0337c28_5": "善現復問：「聲聞、獨覺不得無為，煩惱斷不？」",
    "T07n0220_462:0337c29_6": "佛言：「不爾！」",
    "T07n0220_462:0337c29_7": "善現復問：「無為法中有差別不？」",
    "T07n0220_462:0338a01_8": "佛言：「不爾！」",
    "T07n0220_462:0338a01_9": "具壽善現復白佛言：「若無為法無差別者，佛何故說一切如來、應、正等覺習氣相續皆已永斷，聲聞、獨覺習氣相續猶未永斷？」",
    "T07n0220_462:0338a04_10": "佛言：「善現！",
    "T07n0220_462:0338a04_11": "習氣相續實非煩惱，然諸聲聞及諸獨覺煩惱已斷，猶有少分似貪瞋癡動發身、語，即說此為習氣相續。",
    "T07n0220_462:0338a07_12": "此在愚夫異生相續能引無義，非在聲聞、獨覺相續能引無義，如是一切習氣相續，諸佛世尊究竟無有。」",
    "T07n0220_462:0338a09_13": "具壽善現白言：「世尊！",
    "T07n0220_462:0338a10_14": "道與涅槃俱無自性，佛何故說此是預流、此是一來、此是不還、此是阿羅漢、此是獨覺、此是菩薩、此是如來？」",
    "T07n0220_462:0338a12_15": "佛告善現：「若預流、若一來、若不還、若阿羅漢、若獨覺、若菩薩、若如來，一切皆是無為所顯。」",
    "T07n0220_462:0338a14_16": "具壽善現復白佛言：「無為法中實有預流乃至如來義差別不？」",
    "T07n0220_462:0338a15_17": "佛言：「不爾！」",
    "T07n0220_462:0338a16_0": "善現復問：「若爾何故佛說預流乃至如來一切皆是無為所顯？」",
    "T07n0220_462:0338a17_1": "佛言：「善現！",
    "T07n0220_462:0338a17_2": "我依世俗言說顯示有預流等所顯差別，不依勝義，非勝義中可有顯示。",
    "T07n0220_462:0338a19_3": "何以故？",
    "T07n0220_462:0338a19_4": "非無為中有語言道或分別慧、若復二種，然由彼彼世俗言說諸法斷故，施設彼彼世俗言說諸法後際。」",
    "T07n0220_462:0338a21_5": "具壽善現復白佛言：「若一切法自相皆空，前際尚無，況有後際，云何施設有後際耶？」",
    "T07n0220_462:0338a23_6": "佛告善現：「如是！",
    "T07n0220_462:0338a24_7": "如是！",
    "T07n0220_462:0338a24_8": "如汝所說。",
    "T07n0220_462:0338a24_9": "諸所有法自相皆空，前際尚無，況有後際！",
    "T07n0220_462:0338a25_10": "後際實有必無是處，然諸有情不能了達諸所有法自相皆空，為益彼故方便假說：『此是前際，此是後際。』",
    "T07n0220_462:0338a27_11": "然一切法自相空中，前際後際俱不可得。",
    "T07n0220_462:0338a28_12": "如是，善現！",
    "T07n0220_462:0338a28_13": "諸菩薩摩訶薩達一切法自相空已，應行般若波羅蜜多。",
    "T07n0220_462:0338b01_14": "善現當知！",
    "T07n0220_462:0338b01_15": "諸菩薩摩訶薩達一切法自相皆空，修行般若波羅蜜多，於諸法中無所執著，謂不執著若內若外、若善若非善、若有記若無記、若世間若出世間、若有漏若無漏、若有為若無為諸法差別，亦不執著若聲聞法、若獨覺法、若菩薩法、若如來法，唯依世俗言說假立，不依勝義。」",
    "T07n0220_462:0338b08_0": "大般若波羅蜜多經卷第四百六十二"
}