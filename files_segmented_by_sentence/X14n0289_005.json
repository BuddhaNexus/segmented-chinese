{
    "X14n0289_005:0345b10_0": "大佛頂如來密因修證了義諸菩薩萬行首楞嚴經合轍卷第五明　二楞菴釋　通潤　述阿難白佛言世尊如來雖說第二義門今觀世間解結之人若不知其所結之元我信是人終不能解世尊我及會中有學聲聞亦復如是從無始際與諸無明俱滅俱生雖得如是多聞善根名為出家猶隔日瘧惟願大慈哀愍淪溺今日身心云何是結從何名解亦令未來苦難眾生得免輪迴不落三有作是語已普及大眾五體投地雨淚翹誠佇佛如來無上開示。",
    "X14n0289_005:0345b21_0": "此別索生死結元故牒前第二義門以請也與諸無明俱滅俱生者此即領前根中積生無始虗習及生住異滅分劑頭數故曰諸此諸無明一出母胎與之俱生不待教而自能謂之無始虗習亦名俱生無明如初生孩子見父母則喜見他人則哭是也猶隔日瘧者謂說時似悟對境還迷楞伽謂之鼠毒發故觀師云憫我心明力不迨時時種子發現行如人飲酒而發狂戒飲輙復逢嘉醞又如欲潔而偏染好正而固邪此皆俱生無明力之所使然我已知此無明者是生死根本不知何處是其所結之元必從何處下手方能得解故曰云何是結從何名解。",
    "X14n0289_005:0345c09_0": "爾時世尊憐愍阿難及諸會中諸有學者亦為未來一切眾生為出世因作將來眼以閻浮檀紫金光手摩訶難頂即時十方普佛世界六種震動微塵如來住世界者各有寶光從其頂出其光同時於彼世界來祗陀林灌如來頂是諸大眾得未曾有於是阿難及諸大眾俱聞十方微塵如來異口同音告阿難言善哉阿難汝欲識知俱生無明使汝輪轉生死結根唯汝六根更無他物汝復欲知無上菩提令汝速證安樂解脫寂靜妙常亦汝六根更非他物。",
    "X14n0289_005:0345c18_0": "此諸佛共證六根為結解之元也先摩頂者欲以頂法開示也六種震動者六根為無明住他根本今欲拔之故先搖動也十方如來頂光共灌釋迦頂者示此頂法是十方薄伽梵一路涅槃門也自初卷開二種根本之後至修道分阿難雖蒙如來指示根中積生無始虗習及生住異滅分劑頭數然畢竟不知無明生死根源是何物為元菩提涅槃是何物為始至此故問結解之元而十方如來同聲共告之曰生死結根無上菩提皆是六根更無他物先德云見聞覺知俱為生死之因見聞覺知俱為解脫之本所謂解鈴即是繫鈴人也異口同音者以所證是同故所說不異二死永亡曰安樂五住究盡曰解脫絕言絕思曰寂靜無生無滅曰妙常即無上大菩提果也。",
    "X14n0289_005:0346a08_0": "阿難雖聞如是法音心猶未明稽首白佛云何令我生死輪迴安樂妙常同是六根更非他物佛告阿難根塵同源縛脫無二識性虗妄猶如空華阿難由塵發知因根有相相見無性同於交蘆是故汝今知見立知即無明本知見無見斯即涅槃無漏真淨云何是中更容他物。",
    "X14n0289_005:0346a14_0": "此釋尊細釋結解皆由六根也阿難將謂離六根外別有生死結元十方如來共說生死解脫唯是六根但未說其所以猶是半明半暗故阿難自疑生死根元應是根塵識三今獨舉根而不舉塵與識者不知何義故復請問輪生死證妙常云何皆是六根更無他物故釋尊抽條引蔓復與詮註言獨舉根而不舉塵者以相見皆依自證分同一源故唯同源故縛則同縛脫亦同脫故曰無二唯無二故舉根而塵在其中矣所以不舉識者以識性無源亦由根塵妄出本無實體猶如空華故舉根而識亦在其中矣是則生死涅槃唯是六根更無他物也故通心論云縛從心縛解從心解解縛從心不關餘處故知心無自性緣起即空如欲斷其流但塞其源欲免其生但斷其根不用多功最為省要阿難下重釋上義由塵發知者因六塵而發六根之知也因根有相者因六根而有六塵之相也是則根塵二法交倚而生實無自性離塵無根離根無塵如二束蘆相倚而立是故若於所知所見處明暗妄形粘湛發見流逸奔色即此知見便是無明根本若於所知所見處不隨前塵脫黏內伏內瑩發光即此知見便是涅槃根本然則此六根者實生死涅槃之元云何是生死涅槃中除六根外豈更容他物為元哉譬如水逢沍寒結而為冰冰遇和煦化而為水是則冰結水融在日寒日煦為元豈離寒沍和煦之外而別有一物為冰水之元哉故宗鏡云世間生死出世涅槃皆從知見文字所立若無知見文字名體本空於妙明心中更有何物為緣為礙所以六祖云菩提本無樹明鏡亦非臺本來無一物何處惹塵埃是知一翳在眼空華亂起一妄在心河沙生滅若能離念則當處道場轉大法輪俱成佛道前云因明立所此云知見立知立之為害如此故有道者見無所見知無所知一法不立則立處皆真矣。",
    "X14n0289_005:0346b23_0": "爾時世尊欲重宣此義而說偈言真性有為空緣生故如幻無為無起滅不實如空華言妄顯諸真妄真同二妄猶非真非真云何見所見中間無實性是故若交蘆結解同所因聖凡無二路汝觀交中性空有二俱非迷晦即無明發明便解脫。",
    "X14n0289_005:0346c04_0": "自審因心業本後皆托第二月以示真月至此是一大結局處故特標真性為宗體以顯六根雖是第二義門切近第一義諦故能為生死涅槃之本若起信之生滅門中含覺不覺義也以真如門中生死涅槃二俱不立故故曰若於真性中反觀有為生死法悉是虗妄以是仗因托緣而生故喻之如幻應立量云有為是有法空為宗因云緣生故同喻如幻不但觀有為生死法是妄即觀無為涅槃法猶然是妄以無起無滅故喻如空華應立量云無為是有法無起滅為宗因云不實故同喻如空華是則有為無為皆屬對待生死涅槃同於昨夢故知對妄說真即真亦妄則知真性尚不與無為法相應云何乃與能見所見有為生死法相應乎且相見二法皆屬緣生中間實無自性如交蘆然不可以有無論也若縛於有為者則以交蘆為有性而性非實有縛於無為者則以交蘆為無性而性非實無故知交蘆之處是結解總因聖凡共路實生死涅槃之元汝但諦觀此文中性空有兩非謂其空耶元是菩提妙淨明體謂其有耶本無所有汝於此中顛倒淪替迷晦不覺乎即是無明之根汝於此中脫黏內伏發本明耀乎即是解脫之本是則六根為解結總因聖凡共路明矣然雖如是要知縛解聖凡總與真性無干正如演若達多迷則自迷悟則自悟總與頭無預也應立量云真性是有法非有為非無為是宗因云空有俱非故喻如淨明鏡。",
    "X14n0289_005:0347a06_0": "解結因次第六解一亦亡根選擇圓通入流成正覺。",
    "X14n0289_005:0347a07_0": "此四句是孤起頌為下文張本此正微言欲絕復吐一絲。",
    "X14n0289_005:0347a09_0": "陀那微細識習氣成暴流真非真恐迷我常不開演自心取自心非幻成幻法不取無非幻非幻尚不生幻法云何立是名妙蓮華金剛王寶覺如幻三摩提彈指超無學此阿毗達磨十方薄伽梵一路涅槃門。",
    "X14n0289_005:0347a13_0": "此下點出六根所以為生死涅槃因者以六根當體即是陀那識故至此始結歸初卷是心非眼一句陀那此翻執持以執持三類性境故二乘不能知其元故曰微等覺未能窮其際故曰細習氣者謂熏習氣分即根中無始煩惱虗習與生住異滅無明虗習乃種子異名也由此識中帶彼虗習故有微細流注生滅如暴流然能發現行波浪解深密經云如暴流水多波浪生楞伽亦云水流處藏識轉識浪生以此六根即是此識所發見分六塵即是此識所發相分由此二分織妄相成遂轉如來藏性而為識藏若離二分藏識即是如來藏性故前文喻之如第二月以第二月由揑目所成藏識由立知而有故起信云生滅與不生滅和合非一非異名阿黎耶識然此藏識尋常不輕易向人說破必待十方如來說破者有故以此識即是六根交中之性亦是聖凡通名不可說真不可道妄若以為真是認賊為子以為非真是冤子為賊所以含忍久默常不開演也自心下又說明轉識成智之方言此見相二分俱屬自心自證分起如蝸牛兩角出則成雙合則一體本無能取亦無所取今以根境角立互相牽引攬結成根遂成能取所取此即自心取自心也是知藏性真常本非是幻而由見妄忽生六塵相現遂成幻法若使對境不生取著即非幻者尚無有生云何復有能見所見之幻法哉故宗鏡云取我是垢不取我是淨若無能取所取之心亦無是幻非幻之法所謂妄真同二妄也若果到真妄兩忘時即知此陀那細識元非他物即是前文清淨本然周徧法界之藏性也言妙蓮華者即清淨義金剛王寶覺者即本然義如幻三摩提者即周徧法界義若果能轉此陀那細識成如來藏即一彈指頃便可立超羅漢坐進妙覺尚無階級可立何藉劬勞肯綮修證哉故知此法神功妙力無可比擬十方如來莫不由此一路而登正覺亦莫不由此一門而入涅槃汝等可不努力乎至此方與初卷有三摩提名大佛頂首楞嚴王一門超出妙莊嚴路照應作結是知前文一門一路皆是密指藏識亦知法華所謂是舍唯有一門而復狹小者亦是密指藏識也。",
    "X14n0289_005:0347c03_0": "於是阿難及諸大眾聞佛如來無上慈誨祗夜伽陀雜糅精瑩妙理清徹心目開明歎未曾有阿難合掌頂禮白佛我今聞佛無遮大悲性淨妙常真實法句心猶未達六解一亡舒結倫次惟垂大慈再愍斯會及與將來施以法音洗滌沉垢。",
    "X14n0289_005:0347c08_0": "此因領悟而復請未明也祗夜此云應頌應上長行而頌故伽陀此云諷頌不應長行但孤起而諷美稱頌故雜糅精瑩者謂二頌合明文如織錦義若貫珠無不精透也妙理清徹者謂真妄交陳根塵互舉理無不徹也心目開明者言我昔日認攀緣為心不知心是妙蓮華王認浮根為目不知根是陀那細識自今心目開明皆知所在更無疑惑矣歎未曾有者以如來未甞開演今始開演故無遮大悲者言如來知無不言言無不了略無纖毫遮礙以此皆從大悲心中流出故性淨妙常真實法句皆是領悟結解唯是六根更無他物等語六解一亡者謂六結解而一亦不存也舒結倫次者謂解與結皆有等倫次第不躐等而進也此即躡前結解因次第六解一亦亡二語以發問也沉垢猶言細惑即微細法執也。",
    "X14n0289_005:0347c23_0": "即時如來於師子座整涅槃僧斂僧伽梨攬七寶几引手於几取劫波羅天所奉華巾於大眾前綰成一結示阿難言此名何等阿難大眾俱白佛言此名為結於是如來綰疊華巾又成一結重問阿難此名何等阿難大眾又白佛言此亦名結如是倫次綰疊華巾總成六結一一結成皆取手中所成之結持問阿難此名何等阿難大眾亦復如是次第詶佛此名為結。",
    "X14n0289_005:0348a07_0": "先示結有倫次者欲顯因有六種迷根而一巾遂成六結如明暗發見動靜發聽等是也涅槃僧云裏衣僧伽梨云大衣劫波羅云時分郎夜摩天疊華西天之帛價直無量今天獻尤為貴重可知。",
    "X14n0289_005:0348a11_0": "佛告阿難我初綰巾汝名為結此疊華巾先實一條第二第三云何汝曹復名為結阿難白佛言世尊此寶疊華緝績成巾雖本一體如我思惟如來一綰得一結名若百綰成終名百結何況此巾秪有六結終不至七亦不停五云何如來秪許初時第二第三不名為結。",
    "X14n0289_005:0348a17_0": "一巾喻業識六結喻六根意謂一巾應成一結何故成六故返詰其第二第三不名為結者要令阿難答出巾體是一因結成六以顯六結全是一巾所成也。",
    "X14n0289_005:0348a21_0": "佛告阿難此寶華巾汝知此巾元止一條我六綰時名有六結汝審觀察巾體是同因結有異於意云何初綰結成名為第一如是乃至第六結生我今欲將第六結名成第一不不也世尊六結若存斯第六名終非第一縱我歷生盡其明辯如何令是六結亂名佛言如是六結不同循顧本因一巾所造令其雜亂終不得成則汝六根亦復如是畢竟同中生畢竟異。",
    "X14n0289_005:0348b04_0": "此又審其巾體是一因結成六必欲將六成一若何而可將六成一者如將意根作眼根用也世尊以性中相知故難其可能以六成一尊者以用中相背故答六結不可亂名畢竟同中生畢竟異者謂未結之先元是一體本無異同既結之後各有界限分隔則意不可為眼用眼不可為意用矣。",
    "X14n0289_005:0348b10_0": "佛告阿難汝必嫌此六結不成願樂一成復云何得阿難言此結若存是非鋒起於中自生此結非彼彼結非此如來今日若總解除結若不生則無彼此尚不名一六云何成佛言六解一亡亦復如是。",
    "X14n0289_005:0348b14_0": "此復審其必欲反異為同將六作一用何籌策方可得成尊者謂六結若存則彼此各有定位復有定名若以六作一則諍論鋒起決不可得以彼結非此結此結非彼結故也若將六結一總解除既無有結即無彼此彼此既無即一尚不可得而況六乎佛即就喻以答之曰所謂六解一亡亦如此也問逆流章中已明一解六亡何故此中又說六解一亡答前之一六是舉一根對五根言故曰若使一根脫黏內伏諸餘五根應拔圓脫此中一六是全舉六根對識精言以六根全體是箇識精由中串習幾故在眼名見在耳名聞故六根解而識精空猶六結解而一巾亡也故曰尚不名一六云何成問六根解而識精空六結解而一巾在得無犯法喻不齊之過歟答六根依識精而生識精依藏性而起則知識精是虗喻如六結依一巾而有一巾依[疊*毛]華而生則一巾豈是實耶故知識精是名而一巾亦是名也。",
    "X14n0289_005:0348c07_0": "由汝無始心性狂亂知見妄發發妄不息勞見發塵如勞目睛則有狂華於湛精明無因亂起一切世間山河大地生死涅槃皆即狂勞顛倒華相。",
    "X14n0289_005:0348c10_0": "此示根結生起次第以合喻也心性者指清淨覺心狂亂者謂清淨心中不覺心起而有其念遂成業識此合前一巾也知見妄發者由業識而轉成見分勞見發塵者由見分而復生相分此合一巾而成六結也如勞下復以喻合法瞪目是勞喻見分狂華喻相分湛精明即業識心性狂亂而勞見發塵如從湛精明瞪目而發狂華也一切下復以法合喻一切世間山河大地即相分生死涅槃即見分若執相分以為有而墮我見者為生死若空相分以為無而墮法見者為涅槃大經云有諍說生死無諍說涅槃生死與涅槃二俱不可得故曰皆即狂華顛倒華相以此六結皆由業識狂勞生起故知一巾六結皆是菩提瞪發勞相非菩提清淨心體本來所有也。",
    "X14n0289_005:0348c24_0": "阿難言此勞同結云何解除如來以手將所結巾偏掣其左問阿難言如是解不不也世尊旋復以手偏牽右邊又問阿難如是解不不也世尊佛告阿難我今以手左右各牽竟不能解汝設方便云何解成阿難白佛言世尊當於結心解即分散佛告阿難如是如是若欲除結當於結心。",
    "X14n0289_005:0349a06_0": "此復問解結之方而密示其要也謂此勞見發塵之勞即是一巾所成之結不知用何等工夫方能得解左右各牽竟不能解者喻凡夫執有二乘著空皆是以結去結盡屬偏邪俱不能解當從結心下手方得解除也言結心者即指陀那細識是根結之心故曰結心古人所謂從命根下一刀千了百當是也向後二十五聖無非皆從結心下手以破除識陰方證圓通故是則當於結心一語最宜喫緊廣博嚴淨經云自在世導師不可說而說於空中作結即空而解之釋曰心有即結心空即解若無於心無結無解宗鏡引古釋云左右偏掣況有見無見當於結心即正明中道所以云昧真空而有無見起執根塵而一六義生諦了自心解縛俱泯。",
    "X14n0289_005:0349a20_0": "阿難我說佛法從因緣生非取世間和合麤相如來發明世出世法知其本因隨所緣出如是乃至恒沙界外一滴之雨亦知頭數現前種種松直棘曲鵠白烏玄皆了元由是故阿難隨汝心中選擇六根根結若除塵相自滅諸妄銷亡不真何待。",
    "X14n0289_005:0349b01_0": "此下激其欲除結心必選圓根為發悟之緣也以解此結心要從緣入故先德云從緣入者永無退失如靈雲見桃香嚴擊竹二十五聖於三科七大各證圓通此皆與法有緣故觸之而即入法華所謂佛種從緣起故曰我說佛法從因緣生復恐尊者又以昔日世間因緣纏繞故曰我說因緣非取世間四緣和合而生識三緣和合而生人二緣和合而生物之類今說因緣是欲揀選圓根一門深入發明大事因緣也然我觀察六凡四聖一一知其本因皆從緣出如六凡以善惡不動業為因以趣生時所見憎愛二境為緣四聖以多生聞法界等流法為因所遇善知識開導為緣如是乃至極難知者如恒沙界中雨滴皆知其數現前松直棘曲鵠白烏玄皆了元由毫無錯謬故所說者必不賺誤汝當確信選擇圓根而入也根結若除塵相自滅者即一門深入也諸妄銷滅者即五根應拔圓脫也不真何待者即云何不成無上知覺也。",
    "X14n0289_005:0349b18_0": "阿難我今問汝此劫波羅巾六結現前同時解縈得同除不不也世尊是結本以次第綰生今日當須次第而解六結同體結不同時則結解時云何同除佛言六根解除亦復如是此根初解先得人空空性圓明成法解脫解脫法已俱空不生是名菩薩從三摩地得無生忍。",
    "X14n0289_005:0349b24_0": "此明解有倫次也先反詰其同解同除者欲其答出結有次第而解亦有次第也結有次第者謂最初由無明迷本覺而成業識為一巾因業識而成見分因見分而成相分復因見分在相分上引起分別俱生我法二執而成六結也解有次第者謂根初解而先證人空即是空分別俱生二種我見也以但空我見其空尚小未得圓明復空分別俱生二種法見故得空性圓明成法解脫由證人空則分別俱生二種我見不起由證法空則分別俱生二種法見亦亡雖證二空尚有二空相在次復空其二空故曰俱空不生所謂空病亦空也此則六結已解一巾已亡則生滅既盡始得不生不滅為因地心入發心住是名得無生忍所謂結解因次第也問逆流章中所說六結但指六根何故此中竪說六重答此是六結中具有六重非是強立前不云乎根塵同源故舉根而塵自在識性虗妄是舉根而識自在是則一巾綰成六結而六結中各各具有六重不然則根中積生無始虗習與根中生住異滅分劑頭數何以消釋故知雖舉六結而根塵識三無始虗習等悉皆具足也。",
    "X14n0289_005:0349c20_0": "阿難及諸大眾蒙佛開示慧覺圓通得無疑惑一時合掌頂禮雙足而白佛言我等今日身心皎然快得無礙雖復悟知一六亡義然猶未達圓通本根世尊我輩飄零積劫孤露何心何慮預佛天倫如失乳兒忽遇慈母若復因此際會道成所得密言還同本悟則與未聞無有差別惟垂大悲惠我祕嚴成就如來最後開示作是語已五體投地退藏密機冀佛冥授。",
    "X14n0289_005:0350a03_0": "此承上文根選擇圓通以請圓通根本也慧覺圓通即領悟六根互用六解一亡之義雖今未證而心已無疑惑矣身心無礙者由悟六解故身無礙一亡故心無礙雖復二句述其已悟然猶二句述其未悟世尊下哀懇陳情無師導引之謂孤無德庇身之謂露何心下自慶出於望外若復因此際遇得成聖果不負為如來之弟今我雖得如來開示密語猶是多聞記持非己智分還同數他家寶未有一毫新證實與未聞之時無有差別故再乞如來惠我祕嚴令我得入言祕嚴者即前所說無滲漏涅槃門暗指圓根也最後開示即前最初方便以此一門是起首工夫故曰最初方便然必待一心三觀已明因心業本已審舒結倫次已知然後指出此六門中從一門入以此開示最在末後故又云最後開示此即正請圓通本根為入華屋之門也退藏密機者言禮佛已畢即默而不言退藏於密不敢復望如來金口親說意令世尊勑諸聖眾各說而我因言得入故曰冥授。",
    "X14n0289_005:0350a21_0": "爾時世尊普告眾中諸大菩薩及諸漏盡大阿羅漢汝等菩薩及阿羅漢生我法中得成無學我今問汝最初發心悟十八界誰為圓通從何方便入三摩地。",
    "X14n0289_005:0350a24_0": "此令二十五聖各陳圓通以副阿難之望言最初發心者是問最初從那一法上發菩提心得入此門也舉十八界而不舉七大者以五大是塵見大是根識大是識故前文雖顯三科七大皆是如來藏性尚無證據故令二十五人各陳入處以顯所說之不謬也。",
    "X14n0289_005:0350b06_0": "憍陳那五比丘即從座起頂禮佛足而白佛言我在鹿苑及於雞園觀見如來最初成道於佛音聲悟明四諦佛問比丘我初稱解如來印我名阿若多妙音密圓我於音聲得阿羅漢佛問圓通如我所證音聲為上。",
    "X14n0289_005:0350b11_0": "此陳聲塵悟入也鹿苑雞園皆古帝王養畜之地憍陳那此云火器以先世為事火外道故五比丘乃佛最初得度者佛出家時淨飯乃命家族三人母族二人隨衛後各修異道佛成道時最先度之故曰觀見如來最初成道佛為五人三轉四諦而陳那最初先悟故曰於佛音聲悟明四諦阿若多此云解以最初先解如來即以解名印證也妙音密圓者即音聲而悟入無聲三昧故曰妙音一切聲是佛聲故曰圓唯陳那自聞他人不聞故曰密下文云一切密圓淨妙皆入其中是也故宗鏡云如卷大海之波瀾收歸一滴猶撮十方之剎土指在一塵。",
    "X14n0289_005:0350b23_0": "優婆尼沙陀即從座起頂禮佛足而白佛言我亦觀佛最初成道觀不淨相生大厭離悟諸色性以從不淨白骨微塵歸於虗空空色二無成無學道如來印我名尼沙陀塵色既盡妙色密圓我從色相得阿羅漢佛問圓通如我所證色因為上。",
    "X14n0289_005:0350c04_0": "此因色塵悟入也因多貪慾佛令作九想觀以治之令彼轉好心而成惡心也言不淨者謂觀此身內有三十六物外則九孔惡露常流從生至死終無一淨如種子不淨住處不淨生處不淨究竟不淨等言九想者一[月*夆]脹想二青瘀想三壞想四血塗漫想五膿瀾想六虫噉想七散想八骨想九燒想以從下是從九想而漸歸於空也空色二無者始以色為病九想與空為藥至此則藥病皆除忽然悟入成無學道優波尼沙陀此云近少亦云色性謂微塵是色之少分故妙色密圓者一切色是佛色也色因為上者前云我說佛法從因緣生此陳悟入因緣在色塵也且如觀一色法五教證入不同初小乘見是實色不說性空始教見此色法從緣所生必無自性終教見色空無礙以真空不守自性隨緣成色即是幻色頓教色法無非真理所收是故此色即真理一味更無別法而可顯說水波雙絕圓教起即全收一多互攝同時成立一塊圓明隨舉即色隨舉即空義味自在隨智取用故隨舉一門無不顯現。",
    "X14n0289_005:0350c23_0": "香嚴童子即從座起頂禮佛足而白佛言我聞如來教我諦觀諸有為相我時辭佛宴晦清齋見諸比丘燒沉水香香氣寂然來入鼻中我觀此氣非木非空非煙非火去無所著來無所從由是意銷發明無漏如來印我得香嚴號塵氣倐滅妙香密圓我從香嚴得阿羅漢佛問圓通如我所證香嚴為上。",
    "X14n0289_005:0351a05_0": "此因香塵悟入也晏晦者謂晏坐晦息也清齋靜室也我觀下究竟香之來處非木者不從自出非煙火者不從他出非空者非無因出由是意銷者狂心自歇也發明無漏者由此即見如來藏性也妙香密圓者一切香皆是法身香也如魯直聞桂老尼齅梅皆是因香悟入。",
    "X14n0289_005:0351a11_0": "藥王藥上二法王子并在會中五百梵天即從座起頂禮佛足而白佛言我無始劫為世良醫口中甞此娑婆世界草木金石名數凡有十萬八千如是悉知苦酢鹹淡甘辛等味并諸和合俱生變異是冷是熱有毒無毒悉能徧知承事如來了知味性非空非有非即身心非離身心分別味因從是開悟蒙佛如來印我昆季藥王藥上二菩薩名今於會中為法王子因味覺明位登菩薩佛問圓通如我所證味因為上。",
    "X14n0289_005:0351a19_0": "此因味塵悟入也先敘宿因甞藥作醫師如神農之類承事下明其宿習不忘即從味處觀察也非空非有者交中之性空有俱非也身即舌根心即舌識觀此味性不即根識生者以諸味不來淡性常在故不離根識生者離根識外無有味故分別味因從是開悟者正言味處觀察即從味處悟入也因味覺明者即世味而證得一味三昧所謂味味純是醍醐也如德山棒臨濟喝俱胝指頭等皆是發明此味。",
    "X14n0289_005:0351b04_0": "跋陀婆羅并其同伴十六開士即從座起頂禮佛足而白佛言我等先於威音王佛聞法出家於浴僧時隨例入室忽悟水因既不洗塵亦不洗體中間安然得無所有宿習無忘乃至今時從佛出家令得無學彼佛名我跋陀婆羅妙觸宣明成佛子住佛問圓通如我成證觸因為上。",
    "X14n0289_005:0351b10_0": "此因觸塵悟入也跋陀婆羅此云賢守亦云賢護此即輕慢常不輕之一人也我等下陳其宿昔從水因觸發也觸是身根與色塵相合中間覺其冷暖澁滑名之為觸今因浴時水身相合而因究其中間所生之觸因何而出謂能洗是水所洗是塵中間冷暖澁滑之觸既不能洗塵又不能洗體本自安然了無自性從此悟入故在威音時已得見諦今從佛化又得無學也從此一觸則觸處道場觸目菩提故曰妙觸宣明。",
    "X14n0289_005:0351b19_0": "摩訶迦葉及紫金光比丘尼等即從座起頂禮佛足而白佛言我於往劫於此界中有佛出世名日月燈我得親近聞法修學佛滅度後供養舍利然燈續明以紫金光塗佛形像自爾以來世世生生身常圓滿紫金光聚此紫金光比丘尼等即我眷屬同時發心我觀世間六塵變壞唯以空寂修於滅盡身心乃能度百千劫猶如彈指我以空法成阿羅漢世尊說我頭陀為最妙法開明銷滅諸漏佛問圓通如我所證法因為上。",
    "X14n0289_005:0351c04_0": "此因法塵悟入也我於下敘宿因我觀下敘所入也世間時劫皆由法塵妄動而有今修滅定空法塵則心念不動故忘處忘時度百千劫猶如彈指今持金襴袈裟於雞足山入定待彌勒下生此其證也頭陀此翻抖擻以能抖擻法塵故妙法開明者轉世法而成出世法所謂是法住法位世間相常住也六塵皆言妙者不縛於塵故則知六塵自性徧一切處頭頭皆是入路豈局一門動作施為無非佛事華飛釧動並可棲神矣六塵圓通竟。",
    "X14n0289_005:0351c13_0": "阿那律陀即從座起頂禮佛足而白佛言我初出家常樂睡眠如來訶我為畜生類我聞佛訶啼泣自責七日不眠失其雙目世尊示我樂見照明金剛三昧我不因眼觀見十方精真洞然如觀掌果如來印我成阿羅漢佛問圓通如我所證旋見循元斯為第一。",
    "X14n0289_005:0351c18_0": "此曰眼根悟入也阿那律陀此云無貧是佛堂弟白飯王之子過去以一飯施辟支佛感九十一劫受如意樂多樂睡眠如來訶云咄咄胡為睡螺螄蚌蛤類一睡一千年不聞佛名字那律於是徹曉不眠失其雙目後修金剛三昧得天眼通此由肉眼換天眼也我不因眼觀見十方者即明不循根寄根明發也常言半頭天眼能見一佛世界今言觀見十方者此顯實證如來藏性故反其見以見性曰旋見不循塵而循根曰循元。",
    "X14n0289_005:0352a03_0": "周利槃特迦即從座起頂禮佛足而白佛言我闕誦持無多聞性最初值佛聞法出家憶持如來一句伽陀於一百日得前遺後得後遺前佛愍我愚教我安居調出入息我時觀息微細窮盡生住異滅諸行剎那其心豁然得大無礙乃至漏盡成阿羅漢住佛座下印成無學佛問圓通如我所證反息循空斯為第一。",
    "X14n0289_005:0352a10_0": "此因鼻想悟入也槃特迦此云蛇奴亦云繼道以生路邊故即誦帚比丘過去為大法師祕吝佛法不肯教人感愚鈍報以宿善故遇佛出家五百比丘同教一偈經九十日不得成熟為治散亂故佛教其調息我時下敘調息工夫由心息相依故心漸微而息亦漸細於息微細處又窮其生住異滅乃至推窮一念復具九十剎那一剎那復具九百生滅如此專力既久向冷灰裏一粒豆爆便得心息兩妄得大無礙所謂一息不存道將來契也反息循空者謂反窮氣息至極細處亦歸於空也昔莫將尚書謁南堂靜禪師咨決心要堂使其好處提撕適入廁聞穢氣急以手掩鼻遂有省呈偈曰從來姿韻愛風流幾笑時人向外求萬別千差無覔處得來原在鼻尖頭此亦從氣息邊打失鼻孔。",
    "X14n0289_005:0352a24_0": "憍梵鉢提即從座起頂禮佛足而白佛言我有口業於過去劫輕弄沙門世世生生有牛呞病如來示我一味清淨心地法門我得滅心入三摩地觀味之知非體非物應念得超世間諸漏內脫身心外遺世界遠離三有如鳥出籠離垢銷塵法眼清淨成阿羅漢如來親印登無學道佛問圓通如我所證還味旋知斯為第一。",
    "X14n0289_005:0352b07_0": "此因舌根悟入也憍梵鉢提此云牛呞往昔見老僧無齒而食笑其似牛故世世感生牛舌常如牛呞佛為遮謗賜之數珠令常念佛斷諸雜緣純一淨念故曰一味清淨心地法門既成念佛三昧復觀味性非從根生非從物出應念之間忽然悟入如來藏性頓超諸漏內脫根身外遺器界如鳥出籠所向無礙還味旋知者味有多種知無兩般也。",
    "X14n0289_005:0352b14_0": "畢陵伽婆蹉即從座起頂禮佛足而白佛言我初發心從佛入道數聞如來說諸世間不可樂事乞食城中心思法門不覺路中毒刺傷足舉身疼痛我念有知知此深痛雖覺覺痛覺清淨心無痛痛覺我又思惟如是一身寧有雙覺攝念未久身心忽空三七日中諸漏虗盡成阿羅漢得親印記發明無學佛問圓通如我所證純覺遺身斯為第一。",
    "X14n0289_005:0352b21_0": "此因身根悟入也畢陵伽婆蹉此云餘習呼河神為婢子以宿生有尊貴習氣故不可樂事即苦諦因念不可樂事遂觸不可樂境亦啐啄同時也我念下研究身覺來處言我正當知此深痛時不為痛轉即便觀察此知痛者即是身覺覺此深痛而我本覺清淨心體痛所不及實無有痛痛此覺心如是詳思正痛之時有知痛者有痛所不及者豈此一身寧有雙覺如此推窮攝心一處未久之間身覺俱忘漏心都盡悟入性覺言純覺遺身者唯一圓融清淨寶覺更無身相如玄沙雲門臨濟皆從痛處純覺遺身者。",
    "X14n0289_005:0352c08_0": "須菩提即從座起頂禮佛足而白佛言我曠劫來心得無礙自憶受生如恒河沙初在母胎即知空寂如是乃至十方成空亦令眾生證得空性蒙如來發性覺真空空性圓明得阿羅漢頓入如來寶明空海同佛知見印成無學解脫性空我為無上佛問圓通如我所證諸相入非非所非盡旋法歸無斯為第一。",
    "X14n0289_005:0352c14_0": "此因意根悟入也我曠下敘往昔已證空性心得無礙者無隔陰之昏也蒙如下次敘今證大乘空性即前性空真覺性覺真空由證此覺故與如來把手共行同游覺海諸相入非者初以空空諸相也非所非盡者次以空空其空相也旋法歸無者旋意根而歸畢竟空也永嘉云諸行無常一切空即是如來大圓覺也此五聖曰旋見曰反息曰還味曰純覺曰旋法皆是反流旋一之義五根圓通竟。",
    "X14n0289_005:0352c23_0": "舍利弗即從座起頂禮佛足而白佛言我曠劫來心見清淨如是受生如恒河沙世出世間種種變化一見則通獲無障礙我於中路逢迦葉波兄弟相逐宣說因緣悟心無際從佛出家見覺明圓得大無畏成阿羅漢為佛長子從佛口生從法化生佛問圓通如我所證心見發光光極知見斯為第一。",
    "X14n0289_005:0353a05_0": "此因眼識悟入也先敘宿生眼識明利心見即眼識葢見性照境時但如鏡中無別分析而眼識隨見即能了達黑白大小不帶名言歷然不亂若迫求徧索種種名字即屬同時意識今言一見則通者謂不勞意識深窮細究而後知即眼識一掠而過洞然無礙此正顯眼識明利也我於下復敘此生悟入也宣說因緣者即因緣所生法我說即是空亦名為假名亦名中道義也言我始雖見地透徹未能窮深詣遠登峯造極後一聞此偈悟得藏心周遍法界含吐十虗見覺即眼識明圓謂事事明了無不透徹葢恐畏生於不足今心見清淨則識見超人見理明透故說法無畏是知鶖子智慧第一乃於眼識明利處得之心見發光者謂從眼識證徹而發光明也光極知見者謂其光明與眼識無際也。",
    "X14n0289_005:0353a20_0": "普賢菩薩即從座起頂禮佛足而白佛言我已曾與恒沙如來為法王子十方如來教其弟子菩薩根者修普賢行從我立名世尊我用心聞分別眾生所有知見若於他方恒沙界外有一眾生心中發明普賢行者我於爾時乘六牙象分身百千皆至其處縱彼障深未得見我我與其人暗中摩頂擁護安慰令其成就佛問圓通我說本因心聞發明分別自在斯為第一。",
    "X14n0289_005:0353b04_0": "此因耳識悟入也行彌法界位極鄰聖故曰普賢紹佛家業故為法王子言普賢行者即十大願王舉一色一香俱徧法界是也心聞即耳識分別眾生知見者就眾生知見擇普賢行而成熟之設有一人發心我即現身亦至其處彼雖不見我亦暗中加被也擁護者不令魔擾安慰者不令心退分別自在者即用耳識自性分別不用意識隨念計度分別也。",
    "X14n0289_005:0353b12_0": "孫陀羅難陀即從座起頂禮佛足而白佛言我初出家從佛入道雖具戒律於三摩地心常散動未獲無漏世尊教我及拘絺羅觀鼻端白我初諦觀經三七日見鼻中氣出入如煙身心內明圓洞世界徧成虗淨猶如琉璃煙相漸消鼻息成白心開漏盡諸出入息化為光明照十方界得阿羅漢世尊記我當得菩提佛問圓通我以銷息息久發明明圓滅漏斯為第一。",
    "X14n0289_005:0353b20_0": "此因鼻識悟入也先敘作觀因緣孫陀羅難陀此翻艶喜佛之親弟出家之初愛心鼓動佛令注心觀鼻端白不令散亂我初下敘悟入工夫溫陵云息由風火而起鼓煩惱濁故其狀如煙昧者不覺唯諦觀者始見故六交中見火燒息能為黑煙紫燄者皆煩惱所發也淨觀發明則煩惱漸消故內明外虗而煙銷成白莊生云瞻彼闋者虗室生白觀白之法氣初如煙中成白末後化為光明照十方世界此皆神凝所致故曰用志不分乃凝於神。",
    "X14n0289_005:0353c05_0": "富樓那多彌羅尼子即從座起頂禮佛足而白佛言我曠劫來辯才無礙宣說苦空深達實相如是乃至恒沙如來祕密法門我於眾中微妙開示得無所畏世尊知我有大辯才以音聲輪教成發揚我於佛前助佛轉輪因獅子吼成阿羅漢世尊印我說法無上佛問圓通我以法音降伏魔怨消滅諸漏斯為第一。",
    "X14n0289_005:0353c11_0": "此因舌識悟入也辯才無礙四無礙之一也祕密法門者或如來久默不說之法或半明半暗之法或言東意西之法也微妙開示者皆曲盡其意而闡明也教我發揚者令其助佛揚化也如法華會上世尊說破諸大弟子皆是內祕外現助宣大教之人故在楞嚴會中諸大弟子方敢恣口自陳遠因皆非一劫兩劫種善根者悉從無量劫中種善根者也其稱無漏無學阿羅漢亦非尋常證人空之輩流所得並驅也。",
    "X14n0289_005:0353c20_0": "優波離即從座起頂禮佛足而白佛言我親隨佛踰城出家親觀如來六年勤苦親見如來降伏諸魔制諸外道解脫世間貪欲諸漏承佛教戒如是乃至三千威儀八萬微細性業遮業悉皆清淨身心寂滅成阿羅漢我是如來眾中綱紀親印我心持戒修身眾推為上佛問圓通我以執身身得自在次第執心心得通達然後身心一切通利斯為第一。",
    "X14n0289_005:0354a03_0": "此因身識悟入也優波離此云上首以持戒為眾中綱紀故又翻近執佛為太子彼為親近執侍之臣故承佛教戒者即比丘二百五十戒也如是下即菩薩戒也溫陵曰行住坐臥律儀各二百五十對三聚成三千復以三千配身口七支成二萬一千復配四分煩惱成八萬四千言三聚者謂攝善法攝律儀攝眾生也四分者謂多貪多瞋多癡及等分也性業者謂殺盜婬業性元是妄不待制止犯即成業故其餘即因過始制以遮其惡制前所犯即為無罪故云遮業也身心寂滅者由比丘戒以寂其身由菩薩戒以滅其心故得發慧而悟入也身得自在身不毀犯也心得自在心亦不毀犯也然後身心一切通剎者從身識而證入圓通也。",
    "X14n0289_005:0354a16_0": "大目犍連即從座起頂禮佛足而白佛言我初於路乞食逢遇優樓頻螺伽耶那提三迦葉波宣說如來因緣深義我頓發心得大通達如來惠我袈裟著身鬢髮自落我遊十方得無罣礙神通發明推為無上成阿羅漢寧唯世尊十方如來歎我神力圓明清淨自在無畏佛問圓通我以旋湛心光發宣如澄濁流久成清瑩斯為第一。",
    "X14n0289_005:0354a23_0": "此因意識悟入也優樓頻螺此云木瓜癃胸前有癃如木瓜故伽耶山名那提河名因緣深義者顯非少乘所證淺因緣法故曰深也我頓發心者即從意識頓發菩提心也得大通達者由意識而頓入圓通也神通發明者由意識圓通而獲神通也圓明清淨自在者即總持妙湛不動三義我以旋湛心光發宣者謂旋意識而歸妙湛由妙湛而發光明也六識圓通竟。",
    "X14n0289_005:0354b07_0": "烏芻瑟摩於如來前合掌頂禮佛之雙足而白佛言我常先憶久遠劫前性多貪欲有佛出世名曰空王說多婬人成猛火聚教我徧觀百體四肢諸冷煖氣神光內凝化多婬心成智慧火從是諸佛皆呼召我名為火頭我以火光三昧力故成阿羅漢心發大願諸佛成道我為力士親伏魔怨佛問圓通我以諦觀身心煖觸無礙流通諸漏既銷生大寶燄登無上覺斯為第一。",
    "X14n0289_005:0354b15_0": "此因火大悟入也烏芻瑟摩此云火頭成猛火聚者如下文云婬習相交發於相摩研摩不休有大火光於中發現等教我下令其觀察火大也冷字疑誤據下文當是諸暖觸氣因專心不散神光內凝於是轉婬心而成智火故我渾身住在火光三昧諸佛即印我名火頭我以火光力故燒煩惱薪成阿羅漢復以大願而為諸佛力士親伏魔冤也言登無上覺者是帶果行因逆流菩薩也。",
    "X14n0289_005:0354b23_0": "持地菩薩即從座起頂禮佛足而白佛言我念往昔普光如來出現於世我為比丘常於一切要路津口田地險隘有不如法妨損車馬我皆平填或作橋梁或負沙土如是勤苦經無量佛出現於世或有眾生於闤闠處要人擎物我先為擎至其所詣放物即行不取其直毗舍浮佛現在世時世多饑荒我為負人無問遠近唯取一錢或有車牛被於泥溺我有神力為其推輪拔其苦惱時國大王延佛設齋我於爾時平地待佛毗舍如來摩頂謂我當平心地則世界地一切皆平我即心開見身微塵與造世界所有微塵等無差別微塵自性不相觸摩乃至刀兵亦無所觸我於法性悟無生忍成阿羅漢迴心今入菩薩位中聞諸如來宣妙蓮華佛知見地我先證明而為上首佛問圓通我以諦觀身界二塵等無差別本如來藏虗妄發塵塵銷智圓成無上道斯為第一。",
    "X14n0289_005:0354c14_0": "此因地大悟入也先敘往昔平地之行要路渡口皆舟車必由處有不如法者或險或隘或隆或窪等作梁負土猶言造橋補路也或有下敘効力之行闤市墻闠市門也毗舍浮此云徧一切自在唯取一錢者資身命故時國下敘遇佛開示即得心開也見身下正陳悟處身界微塵了不相觸者由達天地同根萬物一體故兵亦無所措刃也我於法性悟無生忍者以達蘊中無我證得人空也回心下因悟獲證謂雖悟無生而廣修萬行具菩薩道故遇宣說佛知見地我必預會為作證明也身界二塵元是如來藏性本無差別由昔無明一動知見妄發勞見發塵故見有根塵差別耳今根塵既銷鏡智圓滿云何不成無上知覺乎。",
    "X14n0289_005:0355a03_0": "月光童子即從座起頂禮佛足而白佛言我憶往昔恒河沙劫有佛出世名為水天教諸菩薩修習水觀入三摩地觀於身中水性無奪初從涕唾如是窮盡津液精血大小便利身中旋復水性一同見水身中與世界外浮幢王剎諸香水海等無差別我於是時初成此觀但見其水未得無身當為比丘室中安禪我有弟子闚窓觀室唯見清水徧在室中了無所見童稚無知取一瓦礫投於水內激水作聲顧盻而去我出定後頓覺心痛如舍利弗遭違害鬼我自思惟今我已得阿羅漢道久離病緣云何今日忽生心痛將無退失爾時童子捷來我前說如上事我則告言汝更見水可即開門入此水中除去瓦礫童子奉教後入定時還復見水瓦礫宛然開門除出我後出定身質如初逢無量佛如是至於山海自在通王如來方得亡身與十方界諸香水海性合真空無二無別今於如來得童真名預菩薩會佛問圓通我以水性一味流通得無生忍圓滿菩提斯為第一。",
    "X14n0289_005:0355a20_0": "此因水大悟入也佛名水天者亦從水大悟入故教習水觀者即以所證示人也觀於下聞法入觀也水性無奪者以水性是同故不相傾奪也準華嚴經華藏海中有大蓮華其蓮華中有無量香水海一一香水海各有一華為諸佛剎世界之種華藏世界在香水海中故曰浮幢王剎以華藏世界有二十重累高如幢最為高大故今觀身中之水與彼海水等無差別者是觀心所融也觀心雖成未得亡身者以水想雖成未得無我猶存水相全水即身未亡法見故如舍利弗遭違害鬼者身子入定於恒河岸由宿冤力為鬼所掌出定頭痛佛言汝若無定身當碎壞矣今出定心痛故疑退失四果也身質如初者心不痛也問室中之水是從何來答定心所化定果色昔外道以堅執心化石則定心化水葢可知矣是知萬法唯心問月光入定時因童子投入瓦礫水中而心痛後令除去瓦礫而痛除此一瓦礫畢竟在心內在心外若在心外不應作痛若在心內則此瓦礫從何處入答瓦礫且置即此室中之水畢竟在身外在身內若在身外入定之後此水從何處出若在身內出定之後此水從何處入若知水之出入即知瓦礫之內外矣方得亡身者執破而蘊空也此身既空水觀亦空即與性空真水性水真空打成一片周徧法界反觀此身何啻大海一漚哉得童真名者具童子之真德預菩薩會者證菩薩之法空也。",
    "X14n0289_005:0355b21_0": "琉璃光法王子即從座起頂禮佛足而白佛言我憶往昔經恒沙劫有佛出世名無量聲開示菩薩本覺妙明觀此世界及眾生身皆是妄緣風力所轉我於爾時觀界安立觀世動時觀身動止觀心動念諸動無二等無差別我時覺了此羣動性來無所從去無所至十方微塵顛倒眾生同一虗妄如是乃至三千大千一世界內所有眾生如一器中貯百蚊蚋啾啾亂鳴於分寸中鼓發狂閙逢佛未幾得無生忍爾時心開乃見東方不動佛國為法王子事十方佛身心發光洞徹無礙佛問圓通我以觀察風力無依悟菩提心入三摩地合十方佛傳一妙心斯為第一。",
    "X14n0289_005:0355c08_0": "此因風大悟入也琉璃光是其悟後洞徹無礙猶如琉璃故得此名所師之佛名無量聲者亦從萬竅怒號邊證入故風力所轉者莊子所謂天地噫氣其名為風但彼不知風之所自出耳我觀下敘入觀觀界安立者觀察世界由風力所持方得安立觀世動時者觀察三世亦由風力遷變而有觀身動止者觀察此身一動一止亦由風力所使觀心動念者觀察此心念念遷流新新不住亦由風力生滅如此觀察世界身心各各不同究其所因皆從一念無明風動而有等無差別我時下了動虗妄言微塵眾生皆是妄緣風力所轉自一世界眾生乃至大千世界眾生亦如此故曰同一虗妄於分寸中鼓發狂閙者言此眾生皆是自己方寸中鼓閙亦不在外故祖師云非旛動非風動仁者心動逢佛下敘悟入也東為震方羣動之首由在羣動中見不動佛即能紹隆佛位也風力無依者來無所從去無所至故合十方佛傳一妙心者言十方諸佛無不觀察此無明風而證不動之覺體也。",
    "X14n0289_005:0356a03_0": "虗空藏菩薩即從座起頂禮佛足而白佛言我與如來錠光佛所得無邊身爾時手執四大寶珠照明十方微塵佛剎化成虗空又於自心現大圓鏡內放十種微妙寶光流灌十方盡虗空際諸幢王剎來入鏡內涉入我身身同虗空不相妨礙身能善入微塵國土廣行佛事得大隨順此大神力由我諦觀四大無依妄想生滅虗空無二佛國本同於同發明得無生忍佛問圓通我以觀察虗空無邊入三摩地妙力圓明斯為第一。",
    "X14n0289_005:0356a12_0": "此因空大悟入也先敘果中大用手執四大等者表已得四智即用此智照見四大皆是性色真空是攝用歸體也又於自心等者以表十法界皆是自心大圓鏡智平等光中所現以顯性空真色是從體起用也諸幢下以剎入身無身非剎也身能下以身入剎無剎非身也清凉云用則波騰鼎沸隨真體而運行體則鏡淨水澄舉隨緣而會集若秦鏡之互照似帝網之相收即此義也此大下顯因心也由我諦觀四大無依元從生滅而有終歸於空既又觀察虗空無二佛國本同是則空不異土土不異空乃於色空同處忽然發明得無生忍故有如此大用也妙力圓明者正指空色無礙身土相入也。",
    "X14n0289_005:0356b01_0": "彌勒菩薩即從座起頂禮佛足而白佛言我憶往昔經微塵劫有佛出世名日月燈明我從彼佛而得出家心重世名好遊族姓爾時世尊教我修習唯心識定入三摩地歷劫已來以此三昧事恒沙佛求世名心歇滅無有至然燈佛出現於世我乃得成無上妙圓識心三昧乃至盡空如來國土淨穢有無皆是我心變化所現世尊我了如是唯心識故識性流出無量如來今得授記次補佛處佛問圓通我以諦觀十方唯識識心圓明入圓成實遠離依他及徧計執得無生忍斯為第一。",
    "X14n0289_005:0356b11_0": "此因識大悟入也心重世名者務虗名而不務真實也好遊族姓者不內旋而向外馳求也修習唯心識定者令其審觀萬法皆從心識所變非實有也求世名心歇滅無有者知幻境不實名心頓空一意內觀也至然燈下因觀成而悟入妙圓識心如來藏性也乃至下悟得器界淨穢皆從識變不自外來也世尊下明諸佛皆從識性流世不由他變也次補佛處者由所證已極故補佛位也依他起性即業識及業識所現相見二分也徧計執性即從相見二分復生周徧計度所謂我法二執也遠離依他徧計即是圓成以徧計有名無體依他有相無性故唯圓成是彼體性。",
    "X14n0289_005:0356b23_0": "大勢至法王子與其同倫五十二菩薩即從座起頂禮佛足而白佛言我憶往昔恒河沙劫有佛出世名無量光十二如來相繼一劫其最後佛名超日月光彼佛教我念佛三昧譬如有人一專為憶一人專忘如是二人若逢不逢或見非見二人相憶二憶念深如是乃至從生至生同於形影不相乖異十方如來憐念眾生如母憶子若子逃逝雖憶何為子若憶母如母憶時母子歷生不相違遠若眾生心憶佛念佛現前當來必定見佛去佛不遠不假方便自得心開如染香人身有香氣此則名曰香光莊嚴我本因地以念佛心入無生忍今於此界攝念佛人歸於淨土佛問圓通我無選擇都攝六根淨念相繼得三摩地斯為第一。",
    "X14n0289_005:0356c12_0": "此因見大悟入也觀經云以智慧光普照一切令離三途得無上力名大勢至悲華經云往昔因中彌陀作輪王時觀音為長子勢至為次子今在極樂居於彌陀左右十二如來者謂無量光無邊光無著光端嚴光愛光喜光可觀光不思議光無等光不可稱量光映蔽日光映蔽月光超日月光意在十二時不得彈指頃念世間五欲是謂十二如來淨念相繼成一劫也言念佛者若據理念念即始覺佛即本覺始本合一是名念佛若據事念冥記不忘之謂念放光接引之謂佛則能念屬己所念屬佛也一人專憶者喻佛念眾生一人專忘者喻眾生不念佛也若逢非逢若見非見者以佛專念眾生未嘗不在眾生前故若逢若見眾生不念佛故佛雖在眾生前而不逢不見也果如母子相憶則永不相隔矣如文喜初見文殊當面蹉過所謂不逢不見也後文殊在粥鍋上現是若逢若見也十方三句合一人專憶若子二句合一人專忘子若四句合兩憶不離去佛不遠者若專心憶佛念佛佛亦不遠只在當處朝暮即得相見更不必別假方便而得心開亦唯專注念佛自得心開也染香人有香氣者喻念佛必見佛也香光莊嚴者謂以念佛香光莊嚴法性本佛也我本下六句謂以自證之法度人也都攝六根者謂一心念佛則六根都攝六處皆念佛也如眼不取色是眼念佛乃至意不念法則意念佛唯其六根都攝故得淨念相繼葢一心念佛與決志參禪者本無二致故念佛之後而繼之參禪也則知此方唯有二門為入道之捷徑葢觀音勢至皆彌陀輔弼之臣一以念佛接人一以參禪誨眾皆是就此界根機各開戶牖乃世人例以參禪為高而卑視念佛者吾知其不唯不知念佛之奧訣亦不知參禪之妙旨也苟不以一心不亂之訣去參禪則禪決不悟若不以如猫捕鼠之心去念佛則淨土必不生勿謂念佛易而參禪難當知難則俱難易則俱易是在當人信力淺深習氣濃淡耳問參禪者不但不容起我人眾生壽者見即佛見法見亦不容起故此經斥見相發心為生死金剛訶聲求色見為邪道若夫念佛者志在淨念相繼現前當來決定見佛此則空有二門迥然各別惡得同日而語答參禪者志在泯一切相所以不容起念善惡盡掃念佛者志在佛來接引要須淨念相繼頭頭見佛唯能盡掃一切方能見性既能見性見佛何難亦唯淨念相繼必能見佛既能見佛見性亦易所以云唯真空者證妙有唯妙有者見真空門雖有二其究豈有二哉第參禪者志在見性而難於入流亡所念佛者志在見佛而難於一心不亂正宜各擅專門不必念掛兩頭若念掛兩頭不唯不能見性抑且不能見佛矣七大圓通竟。"
}