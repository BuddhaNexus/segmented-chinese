{
    "T23n1442_008:0663c14_0": "根本說一切有部毘奈耶卷第八",
    "T23n1442_008:0663c16_0": "三藏法師義淨奉　制譯",
    "T23n1442_008:0663c17_0": "斷人命學處第三之三",
    "T23n1442_008:0663c18_0": "云何溫堂事？",
    "T23n1442_008:0663c19_0": "爾時薄伽梵在曠野林中。",
    "T23n1442_008:0663c19_1": "苾芻造溫堂事同浴室，於中別者，如世尊言：「事未了者，應可令諸苾芻相助營作。」",
    "T23n1442_008:0663c21_2": "時諸苾芻於溫堂處助其營作，共舁材木安置梁棟，匠人在下遙共持舉。",
    "T23n1442_008:0663c23_0": "移木之時苾芻手脫，大木墮落打匠人頭，因此致死。",
    "T23n1442_008:0663c24_1": "時諸苾芻心生追悔，作如是言：「諸具壽！",
    "T23n1442_008:0663c25_2": "此乞食人多事營為強作辛苦，緣此營作打殺匠人，豈非我等犯波羅市迦耶？」",
    "T23n1442_008:0663c26_3": "以此因緣具白世尊。",
    "T23n1442_008:0663c27_4": "世尊告曰：「汝等無犯。",
    "T23n1442_008:0663c27_5": "然諸苾芻不應輒舉力不禁物，必有事緣須移轉者，應間著俗人眾共扶舉，若舉、若放相告同時，若苾芻不依教者得越法罪。」",
    "T23n1442_008:0664a01_6": "如世尊言：「苾芻不應輒移重物力不禁。」",
    "T23n1442_008:0664a02_7": "者，諸苾芻不知齊何是應舉物？",
    "T23n1442_008:0664a03_8": "佛言：「若俗人一擔之重，苾芻應分兩人，違者得越法罪。」",
    "T23n1442_008:0664a04_9": "是謂溫堂事。",
    "T23n1442_008:0664a05_0": "云何黑迦留陀夷？",
    "T23n1442_008:0664a05_1": "佛在室羅伐城給孤獨園。",
    "T23n1442_008:0664a06_0": "時具壽黑迦留陀夷，教化旃荼女人令生敬信，為受三歸并五學處。",
    "T23n1442_008:0664a07_1": "時彼女人頂禮足已請言：「聖者！",
    "T23n1442_008:0664a08_2": "若有藥食資緣闕乏，我皆奉施。」",
    "T23n1442_008:0664a08_3": "時迦留陀夷不肯為受，告女人曰：「大妹！",
    "T23n1442_008:0664a09_4": "世尊之教普利為首，我今意欲饒益多人。」",
    "T23n1442_008:0664a10_5": "女人白言：「聖者！",
    "T23n1442_008:0664a11_6": "若不見許受我所請，我今欲為聖者敷設妙座，每乞食來常於此坐，食訖而去。」",
    "T23n1442_008:0664a12_7": "答言：「可爾。」",
    "T23n1442_008:0664a13_8": "常於日日就彼坐食，食已便去。",
    "T23n1442_008:0664a13_9": "時迦留陀夷別有因緣須詣他處，便作是念：「我今宜往，報妹令知。」",
    "T23n1442_008:0664a15_10": "即便詣彼告言：「大妹！",
    "T23n1442_008:0664a15_11": "我今欲往人間遊行，汝自將愛。」",
    "T23n1442_008:0664a16_12": "白言：「聖者！",
    "T23n1442_008:0664a16_13": "幸可早歸。",
    "T23n1442_008:0664a16_14": "勿於他處久為留滯令我愁憶。」",
    "T23n1442_008:0664a17_15": "告已還逝多林將欲行去。",
    "T23n1442_008:0664a18_16": "爾時世尊欲人間遊行，命具壽阿難陀曰：「汝可告諸苾芻：『我欲人間遊行。』」",
    "T23n1442_008:0664a19_17": "乃至廣說。",
    "T23n1442_008:0664a20_18": "時阿難陀告諸苾芻曰：「諸大德！",
    "T23n1442_008:0664a20_19": "世尊今欲人間遊行。",
    "T23n1442_008:0664a21_20": "若諸大德樂欲行者，應可料理衣服。」",
    "T23n1442_008:0664a22_21": "時迦留陀夷聞斯語已作如是念：「隨佛行者有十八種利益：一、無王怖；二、無賊怖；三、無水怖；四、無火怖；五、無敵國怖；六、無師子虎狼惡獸等怖；七、無關寨怖；八、無津稅怖；九、無闕防援怖；十、無人怖；十一、無非人怖；十二、於時時間得見諸天；十三、得聞天聲；十四、見大光明；十五、聞授記音；十六、共受妙法；十七、共受飲食；十八、身無病苦。」",
    "T23n1442_008:0664a29_22": "時迦留陀夷念曰：「隨佛多益，我今宜應從佛行化。」",
    "T23n1442_008:0664b01_23": "即便不去。",
    "T23n1442_008:0664b02_24": "時旃荼舍有別女人誕生一息，是時旃荼告別女曰：「汝可洗浴孩兒，以新白疊嚴飾其身，置仙人座上，令兒長命。」",
    "T23n1442_008:0664b04_25": "彼便依教置於座中。",
    "T23n1442_008:0664b05_26": "時迦留陀夷乞得食已詣旃荼舍，然阿羅漢不豫觀察聖智不行，便於舊座放身而坐。",
    "T23n1442_008:0664b07_0": "時孩兒母忙怖告曰：「聖者！",
    "T23n1442_008:0664b07_1": "座有孩兒。」",
    "T23n1442_008:0664b07_2": "彼便急起，兒已命絕，其母見已即便號哭。",
    "T23n1442_008:0664b08_3": "時迦留陀夷報言：「大妹！",
    "T23n1442_008:0664b09_4": "汝勿啼哭，汝之孩兒植短命業，如世尊說：『諸行無常是生滅法。』",
    "T23n1442_008:0664b10_5": "然我今者理應啼泣，雖得阿羅漢果不善觀察。",
    "T23n1442_008:0664b11_6": "大師世尊！",
    "T23n1442_008:0664b12_0": "以我為緣，於諸弟子當制學處。」",
    "T23n1442_008:0664b12_1": "以此因緣告諸苾芻，諸苾芻白佛。",
    "T23n1442_008:0664b13_2": "佛告諸苾芻：「迦留陀夷無犯。",
    "T23n1442_008:0664b14_3": "然諸苾芻往俗舍中，不善觀座不應輒坐，不觀而坐得越法罪。」",
    "T23n1442_008:0664b15_4": "是名迦留陀夷事。",
    "T23n1442_008:0664b16_0": "云何施醋二緣事？",
    "T23n1442_008:0664b16_1": "佛在室羅伐城給孤獨園。",
    "T23n1442_008:0664b17_0": "於此城中有二長者，大富饒財多諸僕使，是時二人共為知友得意相親。",
    "T23n1442_008:0664b18_1": "於後漸漸二俱貧悴，二人議曰：「昔日富樂，今時貧苦，何用活為？",
    "T23n1442_008:0664b20_2": "我今宜可俱共出家。」",
    "T23n1442_008:0664b20_3": "便於善說法律之中剃除鬚髮修出離行。",
    "T23n1442_008:0664b21_4": "後於異時一人染患、一相看侍，其病漸羸不能復起，便問病者曰：「具壽！",
    "T23n1442_008:0664b23_5": "在俗之日曾病苦不？」",
    "T23n1442_008:0664b23_6": "報言：「曾有。」",
    "T23n1442_008:0664b23_7": "問曰：「何藥對治？」",
    "T23n1442_008:0664b24_8": "答言：「曾飲鹽醋。」",
    "T23n1442_008:0664b24_9": "「若爾，今者何不飲之？」",
    "T23n1442_008:0664b24_10": "答言：「我飲。」",
    "T23n1442_008:0664b25_11": "彼即為覓鹽醋與之令飲，飲已便死。",
    "T23n1442_008:0664b26_0": "時彼苾芻因生追悔：「將非我與不相宜藥，令彼命過犯他勝耶？」",
    "T23n1442_008:0664b27_1": "以此因緣告諸苾芻，諸苾芻白佛。",
    "T23n1442_008:0664b28_2": "佛告諸苾芻：「彼苾芻無犯。",
    "T23n1442_008:0664b28_3": "然諸苾芻不問醫人，不應輒與病人藥服；若無醫人應問苾芻曾是醫者；此若無者應問曾與醫人為知識者；此若無者應問曾遭病人；此若無者應問耆舊苾芻。",
    "T23n1442_008:0664c03_4": "若苾芻不問醫人乃至耆舊，輒以自意與病人藥，得越法罪。」",
    "T23n1442_008:0664c04_5": "時諸苾芻共生疑念，俱往白佛言：「世尊！",
    "T23n1442_008:0664c05_6": "有何因緣，彼病苾芻，醋先是藥今服便死？」",
    "T23n1442_008:0664c06_7": "佛言：「彼昔在家是痰癊病，今是風熱。",
    "T23n1442_008:0664c07_8": "由此緣故，昔藥今非。」",
    "T23n1442_008:0664c08_0": "佛在室羅伐城給孤獨園。",
    "T23n1442_008:0664c08_1": "時彼摩揭陀影勝王得見諦已，與八萬諸天并摩揭陀國婆羅門居士無量百千眾俱。",
    "T23n1442_008:0664c10_2": "時影勝王於王舍城擊鼓宣令，普告王城及外來者：「諸人當知，於我國中居住之者不應作賊。",
    "T23n1442_008:0664c12_3": "若作賊者當遠流擯，所失之直我以庫物而用酬填。」",
    "T23n1442_008:0664c14_0": "爾時世尊，為勝光王說《少年經》令生信已，時勝光王於憍薩羅國擊鼓宣令，普告城邑及四方客曰：「諸人當知，於我國中現居住者不應作賊。",
    "T23n1442_008:0664c17_1": "若作賊者當斷其命，所失之直我以庫物而用酬填。」",
    "T23n1442_008:0664c18_2": "于時摩揭陀及憍薩羅兩境之賊，聞斯令已咸悉投彼二國中間隨處而住。",
    "T23n1442_008:0664c20_3": "時二國人皆共聞知，多有賊徒在兩界中群聚而住，邀諸商旅劫物殺人。",
    "T23n1442_008:0664c21_4": "時摩揭陀有諸商人，欲往憍薩羅國，聞此事已遂多覓援人，持諸賄貨隨路而去，過摩揭國界入憍薩羅境。",
    "T23n1442_008:0664c24_5": "是時商人告諸人曰：「仁等當知，我聞憍薩羅勝光王雄猛暴烈，我設遭賊能以庫物共相酬補，此防援人可放歸去。」",
    "T23n1442_008:0664c26_6": "時防援人告別而返。",
    "T23n1442_008:0664c27_7": "時諸賊侶於其要路安伺候人，時伺候人見諸防援悉皆去已，報賊徒曰：「援人已去。",
    "T23n1442_008:0664c29_8": "君等宜行入商旅中奪其財物。」",
    "T23n1442_008:0664c29_9": "是時諸賊於險林中便破商旅，或斷其命或傷支體，或有逃走往至室羅伐城，塵土坌身便詣王所，白言：「大王！",
    "T23n1442_008:0665a03_10": "我等商人今至王國財物皆失。」",
    "T23n1442_008:0665a03_11": "王曰：「何意？」",
    "T23n1442_008:0665a04_12": "白言：「大王！",
    "T23n1442_008:0665a04_13": "於王國境被賊劫奪。」",
    "T23n1442_008:0665a04_14": "時勝光王即便勅語毘盧宅迦太子曰：「汝可急往擒彼賊徒并所盜物。」",
    "T23n1442_008:0665a06_15": "太子既奉勅已，嚴整四兵象馬車步，於險要處尋知賊徒。",
    "T23n1442_008:0665a07_16": "時彼群賊不覺兵至，於一林中共分財物。",
    "T23n1442_008:0665a08_17": "于時大子掩其不備，或有當時斬殺，或有逃竄林野，餘所擒獲得六十人。",
    "T23n1442_008:0665a10_18": "賊既破已，太子便將六十賊徒并所得物送至王所，致敬已白大王曰：「此是賊徒并所盜物。」",
    "T23n1442_008:0665a12_19": "王問賊曰：「爾豈不聞我宣教令，若作賊者當斷其命，所失之直我以庫物而用酬填。」",
    "T23n1442_008:0665a14_20": "賊言：「並聞。」",
    "T23n1442_008:0665a14_21": "王曰：「汝若聞者何因作賊奪彼商人？」",
    "T23n1442_008:0665a15_22": "白言：「大王！",
    "T23n1442_008:0665a15_23": "若不作賊，貧窮不活。」",
    "T23n1442_008:0665a16_24": "王曰：「若爾但取其物，何故殺人？」",
    "T23n1442_008:0665a16_25": "白言：「欲令其怖，是故須殺。」",
    "T23n1442_008:0665a17_26": "王曰：「若爾，我今有法，令汝恐怖。",
    "T23n1442_008:0665a18_27": "曾所未見，今日見之。」",
    "T23n1442_008:0665a18_28": "王性暴虐，勅大臣曰：「今可將此賊徒至彼屠所斬其手足，被賊商客以我庫物而用酬填。」",
    "T23n1442_008:0665a20_29": "大臣奉教將諸賊侶往至屍林斬其手足，所盜之物依數酬與。",
    "T23n1442_008:0665a21_30": "如世尊說告諸苾芻：「汝等當知，於自他損惱、自他安樂應善觀察。",
    "T23n1442_008:0665a23_31": "何以故？",
    "T23n1442_008:0665a23_32": "汝諸苾芻！",
    "T23n1442_008:0665a23_33": "自他損惱、自他安樂，斯等皆是可厭離處。」",
    "T23n1442_008:0665a25_0": "時諸苾芻憶持佛語，為生厭故多往屍林。",
    "T23n1442_008:0665a25_1": "時有諸苾芻尼亦詣屍林，見諸群賊手足皆斷。",
    "T23n1442_008:0665a27_0": "時有一人亦在屍林，共觀群賊作如是語：「若有好心愍斯苦者，可以鹽醋與之令飲，於此死已當更受生飲母新乳。」",
    "T23n1442_008:0665a29_1": "時諸苾芻尼中有一苾芻尼名曰圓滿，麁壯愚直，聞此語已便作是念：「我於善說法律之中得為出家，云何我今捨斯福聚？",
    "T23n1442_008:0665b03_2": "我今宜可求覓鹽醋而施與之。」",
    "T23n1442_008:0665b04_3": "時苾芻尼俱還住處，圓滿獨詣城中求得鹽醋，滿一大瓨并瓦甌六十，持還賊所。",
    "T23n1442_008:0665b05_4": "時彼諸賊為苦嬰纏，飢渴所逼求活無路。",
    "T23n1442_008:0665b06_5": "見苾芻尼便作是語：「善哉聖者！",
    "T23n1442_008:0665b07_6": "我為渴逼，願以瓨水見相救濟。」",
    "T23n1442_008:0665b08_7": "時苾芻尼作求福心，先與甌已次行鹽醋，人皆滿器得已便飲，皆悉命終。",
    "T23n1442_008:0665b09_8": "時苾芻尼暮方還寺，寺門已閉，即便扣喚。",
    "T23n1442_008:0665b10_9": "寺尼問曰：「扣門者誰？」",
    "T23n1442_008:0665b11_10": "報言：「我是圓滿。」",
    "T23n1442_008:0665b11_11": "問言：「汝今何故日暮方還？」",
    "T23n1442_008:0665b12_12": "報言：「姊妹隨喜！",
    "T23n1442_008:0665b12_13": "姊妹隨喜！」",
    "T23n1442_008:0665b12_14": "諸苾芻尼問曰：「汝作何事？",
    "T23n1442_008:0665b13_15": "為得阿羅漢果？",
    "T23n1442_008:0665b13_16": "為得不還、一來、預流果耶？",
    "T23n1442_008:0665b14_17": "或為僧伽造住處耶？",
    "T23n1442_008:0665b14_18": "或為僧伽求得飲食妙衣服耶？」",
    "T23n1442_008:0665b15_19": "報言：「姊妹！",
    "T23n1442_008:0665b15_20": "仁等更無所作，唯求飲食衣服？」",
    "T23n1442_008:0665b16_21": "苾芻尼問曰：「此皆無者，汝作何事？」",
    "T23n1442_008:0665b17_22": "圓滿報曰：「仁等於屍林處，豈不見彼斬手截足六十人乎？」",
    "T23n1442_008:0665b18_23": "答言：「我見。」",
    "T23n1442_008:0665b18_24": "圓滿曰：「我為教化多得鹽醋，人各飽飲悉已命終，於當生處飲母新乳。」",
    "T23n1442_008:0665b20_25": "諸苾芻尼聞而告曰：「癡人！",
    "T23n1442_008:0665b21_0": "以他勝罪填滿腹中，而令我等共生隨喜。」",
    "T23n1442_008:0665b21_1": "於時圓滿聞已追悔，便作是念：「將非我犯他勝罪耶？」",
    "T23n1442_008:0665b23_2": "以此因緣告諸苾芻，諸苾芻白佛。",
    "T23n1442_008:0665b23_3": "佛言：「此苾芻尼無犯。",
    "T23n1442_008:0665b24_4": "若有故心令他死者，得他勝罪。",
    "T23n1442_008:0665b25_5": "然諸苾芻尼不應於病人處，而與其醋令飲命終。",
    "T23n1442_008:0665b26_6": "應作是心：『此之病人由斯藥故，令得早差。』",
    "T23n1442_008:0665b27_7": "者無犯。",
    "T23n1442_008:0665b27_8": "若苾芻苾芻尼作如是念：『由此藥故當令命終。』",
    "T23n1442_008:0665b28_9": "若因死者得他勝罪。」",
    "T23n1442_008:0665b29_0": "佛在室羅伐城給孤獨園。",
    "T23n1442_008:0665b29_1": "時具壽大目連，將十七眾童子與其出家并授圓具，以鄔波離為首。",
    "T23n1442_008:0665c02_2": "此十七人若有一人為知事者，彼之十六盡皆相助。",
    "T23n1442_008:0665c03_3": "彼於異時有法事起通夜誦經，是十七人共來撿校。",
    "T23n1442_008:0665c04_4": "復於別日僧伽有浴室事起，彼亦詳來共相借助。",
    "T23n1442_008:0665c05_5": "復於別日中有一人合知寺事，即於是日莊嚴寺宇。",
    "T23n1442_008:0665c06_6": "時知事人專心看守，中有一人作如是念：「我困且眠，彼十六人豈可不能守護？」",
    "T23n1442_008:0665c08_7": "時十六人各生是念：「我困且眠。」",
    "T23n1442_008:0665c09_8": "其十六人並皆熟睡。",
    "T23n1442_008:0665c09_9": "唯有一知事者，通夜撿校不得眠睡，既至天明屏燈樹開寺門，掃灑房庭觀水淨不？",
    "T23n1442_008:0665c11_10": "瞻日時候敷設床座，窣堵波處燒香普熏，於寺上閣便鳴揵稚。",
    "T23n1442_008:0665c13_11": "時十六人聞揵稚聲方始眠覺，各各從房持鉢而出，見彼一人周慞馳走撿校寺事。",
    "T23n1442_008:0665c15_0": "時十六人共相謂曰：「諸具壽！",
    "T23n1442_008:0665c15_1": "豈無一人助斯營作？」",
    "T23n1442_008:0665c16_2": "時有一人作如是語：「我生是念：『我困且眠，餘十六人豈可不能撿校。』」",
    "T23n1442_008:0665c17_3": "諸人悉皆作如是語，詳聞此已共相謂曰：「此之一人於我等處，凡有所作常為先首，我不相助彼定生瞋，我等食竟從乞歡喜。」",
    "T23n1442_008:0665c20_4": "食已詳至其所俱共懺摩，其少年者即便禮足，若老大者手撫其肩，告言：「具壽！",
    "T23n1442_008:0665c22_5": "汝可容恕。」",
    "T23n1442_008:0665c22_6": "時彼默然而不應對，有親友者以指擊櫪，彼笑而告曰：「施喜！",
    "T23n1442_008:0665c23_7": "施喜！」",
    "T23n1442_008:0665c24_0": "諸人各念此好方便，若一、若二，乃至諸人悉共擊櫪，時彼風氣上衝即便命殞。",
    "T23n1442_008:0665c25_1": "諸人見死悲號大哭。",
    "T23n1442_008:0665c26_2": "時諸苾芻怪而問之：「何謂汝今共聚啼哭？」",
    "T23n1442_008:0665c27_3": "彼便報曰：「大德！",
    "T23n1442_008:0665c27_4": "我曹昔日有十七眾，今但十六，寧不悲啼！",
    "T23n1442_008:0665c28_5": "又我得意同梵行死，有愛別離苦，復有他勝罪。",
    "T23n1442_008:0665c29_6": "云何得不悲惱？」",
    "T23n1442_008:0665c29_7": "時諸苾芻聞已而去，彼十六人各在一邊懷憂而住。",
    "T23n1442_008:0666a02_8": "有餘苾芻知其同伴擊櫪致死，見而責曰：「具壽！",
    "T23n1442_008:0666a03_9": "汝十七眾，如燒草火疾燃疾滅，或時戲樂、或復憂愁。」",
    "T23n1442_008:0666a04_10": "彼為憂火燎心，雖聞此語竟不酬對。",
    "T23n1442_008:0666a05_11": "時諸苾芻以緣白佛，佛言：「彼諸苾芻無殺心故無犯。",
    "T23n1442_008:0666a06_12": "然諸苾芻不應相擊櫪，若擊櫪者得越法罪。」",
    "T23n1442_008:0666a08_0": "佛在室羅伐城給孤獨園，去此不遠有一聚落，彼有長者，大富饒財多諸僕使，有淨信心意樂賢善。",
    "T23n1442_008:0666a10_1": "彼為僧伽造一住處，其狀高大有妙石門，廊宇周環悉皆嚴飾，見者歡喜。",
    "T23n1442_008:0666a11_2": "於此住處請六十苾芻夏安居竟，作隨意事已任緣而去。",
    "T23n1442_008:0666a13_3": "時彼施主見寺空虛令人守護，恐有賊徒盜床褥等。",
    "T23n1442_008:0666a14_4": "復有六十苾芻人間遊行，屆斯聚落求覓停處。",
    "T23n1442_008:0666a15_5": "時有一人報苾芻曰：「聖者！",
    "T23n1442_008:0666a16_6": "何不住寺？」",
    "T23n1442_008:0666a16_7": "報言：「賢首！",
    "T23n1442_008:0666a16_8": "何處有寺？」",
    "T23n1442_008:0666a16_9": "答曰：「村外林中有好住處。」",
    "T23n1442_008:0666a17_10": "苾芻便往見守護人。",
    "T23n1442_008:0666a17_11": "彼遙見已告言：「善來！」",
    "T23n1442_008:0666a18_12": "即給與房舍、床褥、被枕，及小坐床并三柜木，告言：「聖者！",
    "T23n1442_008:0666a19_13": "可先濾水，我今暫往白長者知。」",
    "T23n1442_008:0666a20_14": "告長者曰：「仁今福德倍更增長，有六十客苾芻來至寺所。」",
    "T23n1442_008:0666a21_15": "長者聞已驚喜交集，報家人曰：「汝等可取酥、蜜、沙糖、石榴、石蜜、蒲萄、胡椒、乾薑、蓽茇堪作非時漿物持往寺中，有客僧伽來至住處，欲作非時漿令其飽飲。」",
    "T23n1442_008:0666a25_16": "家人聞已如所處分咸將至寺。",
    "T23n1442_008:0666a25_17": "時諸苾芻既濾水已，各任威儀隨處而住。",
    "T23n1442_008:0666a26_18": "是時長者便往寺中，遙見苾芻如蓮花叢充滿寺內，倍益信心深加歸向，說伽他曰：「若村若林中、　　若高若下處，　眾僧居住者，　　令生愛樂心。」",
    "T23n1442_008:0666b02_0": "作非時漿調和既訖，自手授與。",
    "T23n1442_008:0666b02_1": "諸苾芻眾飽飲漿已，爾時長者禮眾僧足自執香爐，引諸僧眾出遶制底，還歸住處在上座前長跪而住。",
    "T23n1442_008:0666b05_2": "上坐為說法要，長者白言：「明日中時唯願聖眾，就我宅中哀受微供。」",
    "T23n1442_008:0666b06_3": "苾芻許之，禮足而去。",
    "T23n1442_008:0666b07_4": "彼於明日辦諸美膳供養眾僧，眾僧食已為其呪願方歸住處。",
    "T23n1442_008:0666b08_5": "復於中後設非時漿，既澡漱已長者手執香爐，於上座前白大眾曰：「聖者！",
    "T23n1442_008:0666b10_6": "此之住處，我不為身亦不為親屬。",
    "T23n1442_008:0666b10_7": "然本意者但為四方僧伽造立，願見哀愍於此夏安居。」",
    "T23n1442_008:0666b12_8": "諸苾芻告長者曰：「世尊法主今現住在室羅伐城，於時時中聞說授記：某甲苾芻證阿羅漢，某甲苾芻成不淨觀，勝光大王、勝鬘夫人、仙授世主、毘舍佉母及餘長者婆羅門等並皆敬信。",
    "T23n1442_008:0666b16_9": "我等往彼，若法若食皆同受用，我等欲往。」",
    "T23n1442_008:0666b17_10": "長者白言：「受法義利惟仁所知，衣食資身我願供給，幸可留心於此停住，四事供養當無闕乏。」",
    "T23n1442_008:0666b19_11": "上座告言：「諸具壽！",
    "T23n1442_008:0666b19_12": "如世尊說：『若其施主有敬信者，應須悲愍增長信心。』",
    "T23n1442_008:0666b20_13": "我今欲於此住。」",
    "T23n1442_008:0666b21_14": "既作留意，即便於此內外觀察，遂見香花滿樹美果盈枝，清沼茂林皆可愛樂。",
    "T23n1442_008:0666b23_15": "上座告曰：「諸具壽！",
    "T23n1442_008:0666b23_16": "今此住處花果豐盈，若前安居果實未熟，我等宜可作後安居。」",
    "T23n1442_008:0666b24_17": "既籌議已遂後安居。",
    "T23n1442_008:0666b25_18": "時彼長者唯造一寺，所有福業皆在其中，於此聚落及餘村坊更無別寺，諸人福業亦皆臻湊。",
    "T23n1442_008:0666b27_19": "時諸苾芻於此安居多獲利養，隨意事訖於此而住。",
    "T23n1442_008:0666b28_20": "時有迦栗底迦賊，共相議曰：「我等當作何業，於一歲中不假劬勞衣食豐足？」",
    "T23n1442_008:0666c01_21": "有作是說：「我等宜應偷苾芻物。」",
    "T23n1442_008:0666c02_22": "餘賊報曰：「彼一日中過百門閫，辛苦乞索僅得充軀，彼何所有？」",
    "T23n1442_008:0666c03_23": "中有一賊諳委苾芻，告諸人曰：「汝等不知彼大有物。",
    "T23n1442_008:0666c04_24": "所以知有，此造寺長者信心淳善唯造一寺，所有福業皆在其中，於此聚落及餘村坊更無別寺，諸人福業亦皆臻湊。",
    "T23n1442_008:0666c07_25": "時諸苾芻於此安居多獲利養，若不信者可共親觀。」",
    "T23n1442_008:0666c08_26": "諸人報曰：「若爾，汝可先行，我當後去。」",
    "T23n1442_008:0666c09_27": "報言：「善好。」",
    "T23n1442_008:0666c09_28": "即便整理衣服，緩步從容口誦伽他，旋行制底便入寺內。",
    "T23n1442_008:0666c11_0": "時門首有莫訶羅苾芻，賊見禮足而問：「聖者！",
    "T23n1442_008:0666c12_0": "此是誰寺？",
    "T23n1442_008:0666c12_1": "房宇莊嚴令人愛樂，願生天者是其梯蹬。」",
    "T23n1442_008:0666c13_2": "苾芻報言：「賢首！",
    "T23n1442_008:0666c13_3": "是某長者之所興建。」",
    "T23n1442_008:0666c14_4": "問言：「聖者！",
    "T23n1442_008:0666c14_5": "此是毘訶羅？",
    "T23n1442_008:0666c14_6": "為是毘伽多？」",
    "T23n1442_008:0666c14_7": "苾芻問曰：「何謂毘訶羅？",
    "T23n1442_008:0666c15_8": "何謂毘伽多？」",
    "T23n1442_008:0666c15_9": "報曰：「若資具充滿是毘訶羅，所須闕乏是毘伽多。」",
    "T23n1442_008:0666c16_10": "苾芻報言：「賢首！",
    "T23n1442_008:0666c17_11": "若如是者，此是毘訶羅非毘伽多，於此住處資產豐盈受用具足。」",
    "T23n1442_008:0666c18_12": "賊便報曰：「聖者！",
    "T23n1442_008:0666c19_13": "若足飯者不應餐土，若足衣者不著樹皮，仁之衣服應有多少？」",
    "T23n1442_008:0666c20_14": "時莫訶羅稟性愚直，便携賊手共進房中，報言：「汝觀架上衣物多少？」",
    "T23n1442_008:0666c22_15": "問言：「聖者！",
    "T23n1442_008:0666c22_16": "此是仁物為僧物耶？」",
    "T23n1442_008:0666c22_17": "報言：「賢首！",
    "T23n1442_008:0666c23_18": "是我私物。」",
    "T23n1442_008:0666c23_19": "問言：「聖者！",
    "T23n1442_008:0666c23_20": "仁是上座、為是法師？」",
    "T23n1442_008:0666c24_21": "報言：「賢首！",
    "T23n1442_008:0666c24_22": "我非上座亦非法師，我是求寂，居僧之下。」",
    "T23n1442_008:0666c25_23": "報曰：「仁所有物我已知之，然於眾庫有貯積不？」",
    "T23n1442_008:0666c26_24": "報言：「賢首！",
    "T23n1442_008:0666c26_25": "我居最下尚什物豐足，何況僧中？」",
    "T23n1442_008:0666c27_26": "報言：「聖者！",
    "T23n1442_008:0666c27_27": "大眾厨內煮食之物，為用瓦器為銅釜耶？」",
    "T23n1442_008:0666c28_28": "苾芻即便將示庫屋，告言：「於此庫中充滿銅器。」",
    "T23n1442_008:0666c29_29": "既知此已賊便欲出，報言：「聖者！",
    "T23n1442_008:0667a01_30": "向來廢仁善品妨我生業，今且辭去後更申禮。」",
    "T23n1442_008:0667a02_31": "報言：「善。」",
    "T23n1442_008:0667a02_32": "賊乃禮足而去，詣諸賊所告曰：「我於彼寺親已觀察，財物豐贍如富商客，宜可偷取。」",
    "T23n1442_008:0667a04_33": "中有一人告諸賊曰：「我曾聞說，有六十人善閑弓矢於此出家，不可造次輒為偷劫，若眾集聽經方可入寺。」",
    "T23n1442_008:0667a06_34": "諸人問曰：「不知何日當欲誦經？」",
    "T23n1442_008:0667a07_35": "其諳委人告諸賊曰：「八日已過月半當誦。」",
    "T23n1442_008:0667a08_36": "即便屈指數日而住。",
    "T23n1442_008:0667a08_37": "至十五日，上座自說波羅底木叉，為長淨已，令誦經者昇師子座，纔誦伽他曰：「佛在給園中，　　能斷一切惑，　諸根皆寂定，　　告眾如是言：『我於人天眾，　　宣示微妙法，　聞已如說行，　　得盡苦邊際。』」",
    "T23n1442_008:0667a15_0": "于時賊徒扣門而喚，苾芻問曰：「汝是何人？」",
    "T23n1442_008:0667a15_1": "報言：「聖者！",
    "T23n1442_008:0667a16_2": "我是善男子。」",
    "T23n1442_008:0667a16_3": "時諸苾芻便作是念：「或聚落人來此聽法，我為開門。」",
    "T23n1442_008:0667a17_4": "其門既開賊徒競入爭取財物，苾芻告曰：「汝向報言是善男子，今來入寺便竊我財。」",
    "T23n1442_008:0667a19_5": "賊便報言：「聖者！",
    "T23n1442_008:0667a19_6": "我有二名：在外名善男子，入寺名劫賊。」",
    "T23n1442_008:0667a20_7": "苾芻告曰：「作汝名者非是好人。」",
    "T23n1442_008:0667a21_8": "偷得物已即便出寺。",
    "T23n1442_008:0667a23_0": "時諸苾芻既遭賊已，共相議曰：「諸具壽！",
    "T23n1442_008:0667a23_1": "如世尊說：『凡[(殼一)/牛]乳者不應令盡。』",
    "T23n1442_008:0667a24_2": "今此長者若見遭賊，出物供寺復與我等定當傾竭。",
    "T23n1442_008:0667a25_3": "宜往室羅伐城同梵行處求覓衣服。」",
    "T23n1442_008:0667a26_4": "曰：「我等形露如何涉途？」",
    "T23n1442_008:0667a27_5": "一人告曰：「晝入草叢，夜當涉路。」",
    "T23n1442_008:0667a27_6": "不白長者於是便行，漸至室羅伐城。",
    "T23n1442_008:0667a28_7": "彼諸苾芻初夜後夜，警覺思惟勤修善品，見露形者來至門前慞惶顧望，彼諸苾芻遙問之曰：「汝等露形拔髮之輩因何至斯？",
    "T23n1442_008:0667b02_8": "此是毘訶羅非汝住處。」",
    "T23n1442_008:0667b03_0": "答言：「具壽！",
    "T23n1442_008:0667b03_1": "我是苾芻，非露形外道。」",
    "T23n1442_008:0667b03_2": "復問曰：「豈有如是形相？」",
    "T23n1442_008:0667b04_3": "苾芻答曰：「被賊偷劫。」",
    "T23n1442_008:0667b04_4": "問曰：「汝名何等？」",
    "T23n1442_008:0667b05_5": "答曰：「我名佛護、法護、僧護等。」",
    "T23n1442_008:0667b05_6": "彼便答曰：「善來，善來！",
    "T23n1442_008:0667b06_7": "具壽！」",
    "T23n1442_008:0667b06_8": "即為開門，彼便入寺，或以三衣、或以二裙、或僧脚崎、或漉水羅，或鉢腰絛，隨其所有皆共周給。",
    "T23n1442_008:0667b08_9": "時諸苾芻以緣白佛，佛言：「凡於夜中未善諳識，不應輒與開門，可問種族名字，若體悉者方為開門。",
    "T23n1442_008:0667b10_10": "然誦經時應令苾芻而為守護，若知賊至應現驚怖，作叱喝相勿與開門，作如是語：『將揵稚來！",
    "T23n1442_008:0667b12_11": "并及椎杵、時輪、僧伽胝、七條、五條、衣帒、搭鉤、絛索等物來。』",
    "T23n1442_008:0667b14_12": "聞是語聲賊便驚去。",
    "T23n1442_008:0667b14_13": "若眾首上座所有行法，我今制之。",
    "T23n1442_008:0667b15_14": "凡欲眾集誦經之時，上座應問知事人曰：『門已閉未？",
    "T23n1442_008:0667b16_15": "寺內遍看不？",
    "T23n1442_008:0667b16_16": "差守護人未？",
    "T23n1442_008:0667b17_17": "請誦經人未？",
    "T23n1442_008:0667b17_18": "大小行處並掃拭未？』",
    "T23n1442_008:0667b17_19": "若眾上座如前所制，不依行者得越法罪。」",
    "T23n1442_008:0667b19_0": "爾時給孤獨園舊住苾芻，告被賊苾芻曰：「諸具壽！",
    "T23n1442_008:0667b20_1": "我等隨有多少衣鉢共相分給，猶未周贍。",
    "T23n1442_008:0667b21_2": "然被賊之處造寺長者信心淳厚，宜應往彼重為相見，必以衣服共相濟給。」",
    "T23n1442_008:0667b22_3": "聞此語已便共籌議：「諸具壽！",
    "T23n1442_008:0667b23_4": "同梵行者善哉此說，然我等輩前來怱遽不白長者，今可更去告彼令知，或容見濟多少衣服。」",
    "T23n1442_008:0667b25_5": "即便至長者處。",
    "T23n1442_008:0667b25_6": "長者見已禮而問曰：「聖者！",
    "T23n1442_008:0667b26_7": "何不相告遂即他行？」",
    "T23n1442_008:0667b27_0": "苾芻報曰：「長者，如世尊說：『夫[(殼一)/牛]乳者應留少許。』",
    "T23n1442_008:0667b28_1": "當時我等作如是念：『寺今遭賊，長者見已出物供寺復給我等，必致傾竭恐相惱觸，故不白知便往室羅伐城，於同梵行處求覓衣服。』」",
    "T23n1442_008:0667c02_2": "長者白言：「聖者！",
    "T23n1442_008:0667c02_3": "寺中遭賊，豈我家內亦遭賊耶？",
    "T23n1442_008:0667c03_4": "善哉聖者！",
    "T23n1442_008:0667c03_5": "為哀愍我重來相見。」",
    "T23n1442_008:0667c03_6": "既倍生恭敬，人別各奉十三資具。",
    "T23n1442_008:0667c04_7": "彼賊聞已還復重來，便於夜中誦經之時扣門而喚。",
    "T23n1442_008:0667c05_8": "時諸苾芻知是賊至，共相告言：「諸具壽！",
    "T23n1442_008:0667c06_9": "昔時矯賊今更再來，宜依佛教作大驚咤，莫與開門。」",
    "T23n1442_008:0667c07_10": "即便高聲唱言：「急將揵稚、槌棒、時輪、僧伽胝、七條、五條、衣袋、搭鉤、絛索物來。」",
    "T23n1442_008:0667c09_11": "諸賊聞已便大驚惶奔走而散。",
    "T23n1442_008:0667c10_12": "時有諸天說伽陀曰：「兩足牟尼能說教，　　令諸弟子恐怖賊；　口出驚喚善防身，　　五百群寇皆奔散。」",
    "T23n1442_008:0667c13_0": "時諳悉苾芻者告賊伴曰：「仁等何故輒自驚？」",
    "T23n1442_008:0667c14_1": "走賊徒答曰：「汝豈不聞，有六十人出家皆善弓矢，如何我等不奔走耶？",
    "T23n1442_008:0667c15_2": "然而我輩先不曾聞揵稚棒等，如是器仗必當相殺。」",
    "T23n1442_008:0667c16_3": "彼便答曰：「此等皆非是實器仗。」",
    "T23n1442_008:0667c17_4": "諸賊問曰：「此是何物？」",
    "T23n1442_008:0667c18_0": "報曰：「揵稚木鳴以集僧，棒槌是打揵稚物，時輪用觀日影，僧伽胝等及以絛索是衣服所須，袋擬盛貯三衣，搭鉤開門之鑰。",
    "T23n1442_008:0667c20_1": "我等不應驚怖，還可共偷。」",
    "T23n1442_008:0667c21_2": "于時群賊悉皆復寺，彼有賊帥登梯而上。",
    "T23n1442_008:0667c22_3": "是時寺內有摩訶羅苾芻為守護者，見彼昇梯便作是念：「此之頑賊劫我衣鉢令使露形，今若縱捨還令我等露形而住，我當與彼現恐怖相。」",
    "T23n1442_008:0667c25_4": "即便除行取揵稚木打賊頭上，賊被木打落梯而死。",
    "T23n1442_008:0667c26_5": "摩訶羅即便大喚：「有賊！",
    "T23n1442_008:0667c27_6": "有賊！」",
    "T23n1442_008:0667c27_7": "時諸苾芻便廢聽經爭昇上閣，問言：「賊在何處？」",
    "T23n1442_008:0667c28_8": "摩訶羅報曰：「於此寺邊昇梯而上，我示驚怖並已逃奔。」",
    "T23n1442_008:0667c29_9": "諸人報曰：「令賊逃奔斯為甚善。」",
    "T23n1442_008:0668a01_10": "天曉開門尋賊上處，便見賊頭流血而死。",
    "T23n1442_008:0668a02_11": "眾既見已各懷驚怖，共相告曰：「前非遭賊，今是遭賊。",
    "T23n1442_008:0668a03_12": "由打殺人遂令我輩犯他勝罪。」",
    "T23n1442_008:0668a04_13": "時諸苾芻便生追悔，以緣白佛。",
    "T23n1442_008:0668a04_14": "佛言：「汝等無犯。",
    "T23n1442_008:0668a05_15": "然諸苾芻不應作如是心打彼身上，其所擲物可在傍邊或於背後，欲令恐怖作驚呼聲。",
    "T23n1442_008:0668a07_16": "若苾芻作如是心打彼身者，得越法罪。」",
    "T23n1442_008:0668a08_17": "云何老苾芻？",
    "T23n1442_008:0668a09_0": "佛在室羅伐給孤獨園，於此城中有一長者，於同類族娶女為妻。",
    "T23n1442_008:0668a10_1": "後誕一男年漸長大，是時長者貲財損失，親族乖離其妻既亡，便告子曰：「我今衰老，不復能知家中事業，我欲別汝情希出家。」",
    "T23n1442_008:0668a13_2": "子白父曰：「若如是者，我亦出家。」",
    "T23n1442_008:0668a14_0": "父報子曰：「斯亦善哉。」",
    "T23n1442_008:0668a14_1": "遂即父子相隨詣給園中，至一苾芻處，即禮足已白言：「聖者！",
    "T23n1442_008:0668a15_2": "我欲出家。」",
    "T23n1442_008:0668a16_3": "苾芻問曰：「豈此童子亦願出家。」",
    "T23n1442_008:0668a16_4": "答曰：「亦願。」",
    "T23n1442_008:0668a17_5": "問無障難俱與出家。",
    "T23n1442_008:0668a17_6": "佛教常式，老者受利、小者知事，是時父子二人常被驅役。",
    "T23n1442_008:0668a18_7": "子白父曰：「我被眾欺常令作務為無學業，今可共往他方受習經典。」",
    "T23n1442_008:0668a20_8": "父言：「善哉！",
    "T23n1442_008:0668a20_9": "與汝同去。」",
    "T23n1442_008:0668a20_10": "所到之處為其年小，還被驅馳即令知事。",
    "T23n1442_008:0668a21_11": "子白父曰：「室羅伐城雖令知事，然法主世尊親在於彼，於時時中聞說授記：某甲苾芻證阿羅漢、某甲苾芻成不淨觀、勝光大王、勝鬘夫人、仙授世主、毘舍佉母及餘長者婆羅門等，並皆敬信。",
    "T23n1442_008:0668a26_12": "我等至彼若法若食皆同受用，今欲還彼。」",
    "T23n1442_008:0668a27_13": "便棄餘方至室羅伐。",
    "T23n1442_008:0668a27_14": "欲到住處午時既逼，聞揵稚聲便報父曰：「揵稚聲促宜應急往。」",
    "T23n1442_008:0668a29_15": "父老疲困不能速行，其子強推令其進路。",
    "T23n1442_008:0668b01_0": "子作是念：「推行有益。」",
    "T23n1442_008:0668b01_1": "復更強推，是時老父面覆於地塵土滿口，因即命終。",
    "T23n1442_008:0668b02_2": "子見父死遂大號哭，置之路左，持其衣鉢往逝多林。",
    "T23n1442_008:0668b03_3": "諸苾芻見告言：「善來摩訶羅子！",
    "T23n1442_008:0668b04_4": "汝之老父今在何處？」",
    "T23n1442_008:0668b05_0": "彼便啼哭，苾芻問曰：「具壽！",
    "T23n1442_008:0668b05_1": "何故啼哭？」",
    "T23n1442_008:0668b05_2": "報言：「我父已死。」",
    "T23n1442_008:0668b06_3": "諸苾芻告曰：「具壽！",
    "T23n1442_008:0668b06_4": "諸行無常是生滅法，汝於善說法律捨家出家，當自裁抑勿生憂苦。」",
    "T23n1442_008:0668b08_5": "報言：「我推父倒地，因即命終，我當殺父。」",
    "T23n1442_008:0668b09_6": "苾芻報曰：「如汝所言深合啼哭，一得無間罪，二得波羅市迦，在阿鼻地獄長時受苦。」",
    "T23n1442_008:0668b11_0": "時諸苾芻以緣白佛。",
    "T23n1442_008:0668b11_1": "佛言：「彼無有犯。",
    "T23n1442_008:0668b11_2": "然諸苾芻不應在行路中，有困乏者強推令去。",
    "T23n1442_008:0668b12_3": "我今為諸行路苾芻制其行法。",
    "T23n1442_008:0668b13_4": "若道行時見疲極者，當與按摩解勞，為擎衣鉢及諸資具，能去者善；若不能去當可先行，至住處已洗鉢請葉，觀察無蟲可為請食。",
    "T23n1442_008:0668b16_5": "不能來者持食往迎勿令絕食，若在非時送非時漿。",
    "T23n1442_008:0668b17_6": "道行苾芻如我所制，不依行者得越法罪。」",
    "T23n1442_008:0668b18_7": "時諸苾芻悉皆有疑，俱往白佛言：「世尊！",
    "T23n1442_008:0668b19_8": "何因緣故彼摩訶羅子，斷父命根非無間罪，亦非波羅市迦？」",
    "T23n1442_008:0668b21_0": "佛言：「汝諸苾芻！",
    "T23n1442_008:0668b21_1": "此人非但今日殺父無罪，於往昔時已曾殺父不得重罪。",
    "T23n1442_008:0668b22_2": "汝等應聽。",
    "T23n1442_008:0668b22_3": "於過去世一聚落中有浣衣人，唯有一子年漸長大。",
    "T23n1442_008:0668b24_4": "時聚落中有大節會，時人多併洗濯衣服。",
    "T23n1442_008:0668b25_5": "是時父子多得垢衣，父告子曰：『既洗多衣不能歸食，汝可持飯向彼池邊。』",
    "T23n1442_008:0668b26_6": "子於後時持食而去，父既食已告其子曰：『汝當浣衣，我困且眠。』",
    "T23n1442_008:0668b28_7": "即便睡著。",
    "T23n1442_008:0668b28_8": "然父頭上無髮，多有蚊蟲來唼其頂，子浣衣已來至父邊，見其頭上多有蚊蚋，即便為拂。",
    "T23n1442_008:0668c01_9": "蚊子貪血打去還來，怒而言曰：『今我存在，豈使蚊蟲飲我父血。』",
    "T23n1442_008:0668c02_10": "將浣衣棒以打蚊蟲，蚊雖散飛父頭遂破，因而命絕。",
    "T23n1442_008:0668c03_11": "于時有天說伽陀曰：「『寧與智者為怨惡，　　不共愚人結親友；　　猶如癡子拂蚊蟲，　　棒打父頭因命過。』",
    "T23n1442_008:0668c07_0": "「汝諸苾芻勿生異念，彼時浣衣老人者即莫訶羅是；彼時子者即推父苾芻是。",
    "T23n1442_008:0668c08_1": "往時雖復殺父非無間罪；今時亦爾，雖斷父命非無間罪，不犯波羅市迦。",
    "T23n1442_008:0668c10_2": "又無犯者，最初未制戒，癡狂心亂痛惱所纏。」",
    "T23n1442_008:0668c11_3": "故斷人命學處了。",
    "T23n1442_008:0668c12_0": "根本說一切有部毘奈耶卷第八"
}