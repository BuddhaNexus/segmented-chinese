{
    "T02n0099_028:0198b02_0": "雜阿含經卷第二十八",
    "T02n0099_028:0198b04_0": "宋天竺三藏求那跋陀羅譯",
    "T02n0099_028:0198b05_0": "（七四八）如是我聞：一時，佛住舍衛國祇樹給孤獨園。",
    "T02n0099_028:0198b06_1": "爾時，世尊告諸比丘：「如日出前相，謂明相初光。",
    "T02n0099_028:0198b07_2": "如是比丘正盡苦邊、究竟苦邊前相者，所謂正見。",
    "T02n0099_028:0198b08_3": "彼正見者，能起正志、正語、正業、正命、正方便、正念、正定。",
    "T02n0099_028:0198b09_4": "起定正受故，聖弟子心正解脫貪欲、瞋恚、愚癡，如是心善解脫。",
    "T02n0099_028:0198b11_5": "聖弟子得正知見：『我生已盡，梵行已立，所作已作，自知不受後有。』」",
    "T02n0099_028:0198b12_6": "佛說此經已，諸比丘聞佛所說，歡喜奉行。",
    "T02n0099_028:0198b14_0": "（七四九）如是我聞：一時，佛住舍衛國祇樹給孤獨園。",
    "T02n0099_028:0198b15_1": "爾時，世尊告諸比丘：「若無明為前相，故生諸惡不善法。",
    "T02n0099_028:0198b16_2": "時，隨生無慚、無愧；無慚、無愧生已，隨生邪見；邪見生已，能起邪志、邪語、邪業、邪命、邪方便、邪念、邪定。",
    "T02n0099_028:0198b19_0": "若起明為前相，生諸善法。",
    "T02n0099_028:0198b19_1": "時，慚愧隨生，慚愧生已，能生正見，正見生已，起正志、正語、正業、正命、正方便、正念、正定，次第而起。",
    "T02n0099_028:0198b22_0": "正定起已，聖弟子得正解脫貪欲、瞋恚、愚癡。",
    "T02n0099_028:0198b23_0": "如是聖弟子得正解脫已，得正知見：『我生已盡，梵行已立，所作已作，自知不受後有。』」",
    "T02n0099_028:0198b25_0": "佛說此經已，諸比丘聞佛所說，歡喜奉行。",
    "T02n0099_028:0198b26_0": "（七五〇）如是我聞：一時，佛住舍衛國祇樹給孤獨園。",
    "T02n0099_028:0198b27_1": "爾時，世尊告諸比丘：「若比丘！",
    "T02n0099_028:0198b27_2": "諸惡不善法，比丘，一切皆以無明為根本，無明集、無明生、無明起。",
    "T02n0099_028:0198b29_3": "所以者何？",
    "T02n0099_028:0198b29_4": "無明者無知，於善、不善法不如實知，有罪、無罪，下法、上法，染污，不染污，分別、不分別，緣起、非緣起不如實知；不如實知故，起於邪見，起於邪見已，能起邪志、邪語、邪業、邪命、邪方便、邪念、邪定。",
    "T02n0099_028:0198c04_5": "「若諸善法生，一切皆明為根本，明集、明生、明起。",
    "T02n0099_028:0198c06_6": "明，於善、不善法如實知者，罪、無罪，親近、不親近，卑法、勝法，穢污、白淨，有分別、無分別，緣起、非緣起悉如實知，如實知者，是則正見。",
    "T02n0099_028:0198c09_0": "正見者，能起正志、正語、正業、正命、正方便、正念、正定。",
    "T02n0099_028:0198c10_1": "正定起已，聖弟子得正解脫貪、恚、癡，貪、恚、癡解脫已，是聖弟子得正智見：『我生已盡，梵行已立，所作已作，自知不受後有。』」",
    "T02n0099_028:0198c13_0": "佛說此經已，諸比丘聞佛所說，歡喜奉行。",
    "T02n0099_028:0198c14_0": "（七五一）如是我聞：一時，佛住舍衛國祇樹給孤獨園。",
    "T02n0099_028:0198c15_1": "爾時，世尊告諸比丘：「若在家、若出家而起邪事者，我所不說。",
    "T02n0099_028:0198c16_2": "所以者何？",
    "T02n0099_028:0198c16_3": "若在家、出家而起邪事者，則不樂正法。",
    "T02n0099_028:0198c17_4": "何等為邪事？",
    "T02n0099_028:0198c18_5": "謂邪見，乃至邪定，若在家、出家而起正事，我所讚歎。",
    "T02n0099_028:0198c19_6": "所以者何？",
    "T02n0099_028:0198c19_7": "起正事者，則樂正法，善於正法。",
    "T02n0099_028:0198c20_8": "何等為正事？",
    "T02n0099_028:0198c20_9": "謂正見，乃至正定。」",
    "T02n0099_028:0198c21_10": "爾時，世尊即說偈言：「在家及出家，　　而起邪事者，　彼則終不樂，　　無上之正法，　在家及出家，　　而起正事者，　彼則常心樂，　　無上之正法。」",
    "T02n0099_028:0198c26_0": "佛說此經已，諸比丘聞佛所說，歡喜奉行。",
    "T02n0099_028:0198c27_0": "（七五二）如是我聞：一時，佛住舍衛國祇樹給孤獨園。",
    "T02n0099_028:0198c28_1": "爾時，迦摩比丘詣佛所，稽首佛足，退坐一面，白佛言：「世尊！",
    "T02n0099_028:0198c29_2": "所謂欲者。",
    "T02n0099_028:0198c29_3": "云何為欲？」",
    "T02n0099_028:0199a01_4": "佛告迦摩：「欲，謂五欲功德。",
    "T02n0099_028:0199a01_5": "何等為五？",
    "T02n0099_028:0199a01_6": "謂眼識明色，可愛、可意、可念，長養欲樂。",
    "T02n0099_028:0199a02_7": "如是耳、鼻、舌、身識觸，可愛、可意、可念，長養欲樂，是名為欲。",
    "T02n0099_028:0199a04_8": "然彼非欲，於彼貪著者，是名為欲。」",
    "T02n0099_028:0199a05_9": "爾時，世尊即說偈言：「世間雜五色，　　彼非為愛欲，　貪欲覺想者，　　是則士夫欲，　眾色常住世，　　行者斷心欲。」",
    "T02n0099_028:0199a09_0": "迦摩比丘白佛言：「世尊！",
    "T02n0099_028:0199a09_1": "寧有道有跡，斷此愛欲不？」",
    "T02n0099_028:0199a10_2": "佛告比丘：「有八正道，能斷愛欲，謂正見、正志、正語、正業、正命、正方便、正念、正定。」",
    "T02n0099_028:0199a12_0": "佛說此經已，迦摩比丘聞佛所說，歡喜奉行。",
    "T02n0099_028:0199a13_0": "（七五三）如是我聞：一時，佛住舍衛國祇樹給孤獨園。",
    "T02n0099_028:0199a14_1": "時，有比丘名阿梨瑟吒，詣佛所，稽首佛足，退坐一面，白佛言：「世尊！",
    "T02n0099_028:0199a15_2": "所謂甘露者。",
    "T02n0099_028:0199a16_0": "云何名為甘露？」",
    "T02n0099_028:0199a16_1": "佛告阿梨瑟吒：「甘露者，界名說，然我為有漏盡者，現說此名。」",
    "T02n0099_028:0199a17_2": "阿梨瑟吒比丘白佛言：「世尊！",
    "T02n0099_028:0199a18_3": "有道有跡，修習多修習，得甘露法不？」",
    "T02n0099_028:0199a19_4": "佛告比丘：「有，所謂八聖道分——謂正見乃至正定。」",
    "T02n0099_028:0199a20_5": "佛說此經已，諸比丘聞佛所說，歡喜奉行。",
    "T02n0099_028:0199a22_0": "（七五四）如是我聞：一時，佛住舍衛國祇樹給孤獨園。",
    "T02n0099_028:0199a23_1": "爾時，尊者舍利弗詣佛所，稽首佛足，退坐一面，白佛言：「世尊！",
    "T02n0099_028:0199a24_2": "所謂賢聖等三昧根本眾具。",
    "T02n0099_028:0199a25_3": "云何為賢聖等三昧根本眾具？」",
    "T02n0099_028:0199a25_4": "佛告舍利弗：「謂七正道分為賢聖等三昧，為根本，為眾具。",
    "T02n0099_028:0199a27_5": "何等為七？",
    "T02n0099_028:0199a27_6": "謂正見、正志、正語、正業、正命、正方便、正念。",
    "T02n0099_028:0199a28_7": "舍利弗！",
    "T02n0099_028:0199a28_8": "於此七道分為基業已，得一其心，是名賢聖等三昧根本眾具。」",
    "T02n0099_028:0199b01_9": "佛說此經已，諸比丘聞佛所說，歡喜奉行。",
    "T02n0099_028:0199b03_0": "（七五五～七）如上三經。",
    "T02n0099_028:0199b03_1": "如是佛問諸比丘三經亦如是說。",
    "T02n0099_028:0199b05_0": "（七五八）如是我聞：一時，佛住舍衛國祇樹給孤獨園。",
    "T02n0099_028:0199b06_1": "爾時，世尊告諸比丘：「無母子畏，有母子畏。",
    "T02n0099_028:0199b07_2": "愚癡無聞凡夫所說，而不能知無母子畏，有母子畏。",
    "T02n0099_028:0199b08_3": "「諸比丘！",
    "T02n0099_028:0199b08_4": "有三種無母子畏，愚癡無聞凡夫所說。",
    "T02n0099_028:0199b09_5": "何等為三？",
    "T02n0099_028:0199b09_6": "諸比丘！",
    "T02n0099_028:0199b10_0": "有時兵兇亂起，殘害國土，隨流波迸，子失其母，母失其子，是名第一無母子畏，愚癡無聞凡夫所說。",
    "T02n0099_028:0199b12_1": "「復次，比丘！",
    "T02n0099_028:0199b12_2": "有時大火卒起，焚燒城邑聚落，人民馳走，母子相失，是名第二無母子畏，愚癡無聞凡夫所說。",
    "T02n0099_028:0199b14_3": "「復次，比丘！",
    "T02n0099_028:0199b15_4": "有時山中大雨，洪水流出，漂沒聚落，人民馳走，母子相失，是名第三無母子畏，愚癡無聞凡夫所說。",
    "T02n0099_028:0199b17_5": "「然此等畏，是有母子畏，愚癡無聞凡夫說名無母子畏。",
    "T02n0099_028:0199b18_6": "彼有時兵兇亂起，殘害國土，隨流波迸，母子相失，或時於彼母子相見，是名第一有母子畏，愚癡無聞凡夫說名無母子畏。",
    "T02n0099_028:0199b21_7": "「復次，大火卒起，焚燒城邑聚落，人民馳走，母子相失，或復相見，是名第二有母子畏，愚癡無聞凡夫說名無母子畏。",
    "T02n0099_028:0199b24_8": "「復次，山中大雨，洪水流出，漂沒聚落，此人馳走，母子相失，或尋相見，是名第三有母子畏，愚癡無聞凡夫說名無母子畏。",
    "T02n0099_028:0199b26_9": "「比丘！",
    "T02n0099_028:0199b27_10": "有三種無母子畏，是我自覺成三菩提之所記說。",
    "T02n0099_028:0199b28_11": "何等為三？",
    "T02n0099_028:0199b28_12": "若比丘！",
    "T02n0099_028:0199b28_13": "子若老時，無母能語：『子！",
    "T02n0099_028:0199b29_14": "汝莫老，我當代汝。』",
    "T02n0099_028:0199b29_15": "其母老時，亦無子語：『母！",
    "T02n0099_028:0199c01_16": "令莫老，我代之老。』",
    "T02n0099_028:0199c01_17": "是名第一無母子畏，我自覺成三菩提之所記說。",
    "T02n0099_028:0199c02_18": "「復次，比丘！",
    "T02n0099_028:0199c03_0": "有時子病，母不能語：『子！",
    "T02n0099_028:0199c03_1": "令莫病，我當代汝。』",
    "T02n0099_028:0199c04_2": "母病之時，子亦不能語：『母！",
    "T02n0099_028:0199c04_3": "莫病，我當代母。』",
    "T02n0099_028:0199c05_4": "是名第二無母子畏，我自覺成三菩提之所記說。",
    "T02n0099_028:0199c06_5": "「復次，子若死時，無母能語：『子！",
    "T02n0099_028:0199c06_6": "令莫死，我今代汝。』",
    "T02n0099_028:0199c07_7": "母若死時，無子能語：『母！",
    "T02n0099_028:0199c07_8": "令莫死，我當代母。』",
    "T02n0099_028:0199c08_9": "是名第三無母子畏，我自覺成三菩提之所記說。」",
    "T02n0099_028:0199c09_10": "諸比丘白佛：「有道有跡，修習多修習，斷前三種有母子畏，斷後三種無母子畏不？」",
    "T02n0099_028:0199c11_11": "佛告比丘：「有道有跡，斷彼三畏。",
    "T02n0099_028:0199c12_12": "何等為道。",
    "T02n0099_028:0199c12_13": "何等為跡，修習多修習，斷前三種有母子畏，斷後三種無母子畏？",
    "T02n0099_028:0199c13_14": "謂八聖道分，正見、正志、正語、正業、正命、正方便、正念、正定。」",
    "T02n0099_028:0199c15_15": "佛說此經已，諸比丘聞佛所說，歡喜奉行。",
    "T02n0099_028:0199c17_0": "（七五九）如是我聞：一時，佛住舍衛國祇樹給孤獨園。",
    "T02n0099_028:0199c18_1": "爾時，世尊告諸比丘：「有三受，無常、有為、心所緣生。",
    "T02n0099_028:0199c19_2": "何等為三？",
    "T02n0099_028:0199c19_3": "謂樂受、苦受、不苦不樂受。」",
    "T02n0099_028:0199c20_4": "諸比丘白佛：「世尊！",
    "T02n0099_028:0199c20_5": "有道有跡，修習多修習，斷此三受不？」",
    "T02n0099_028:0199c21_6": "佛告比丘：「有道有跡，修習多修習，斷此三受。",
    "T02n0099_028:0199c22_7": "何等為道，何等為跡，修習多修習，斷此三受？」",
    "T02n0099_028:0199c23_8": "佛告比丘：「謂八聖道，正見、正志、正語、正業、正命、正方便、正念、正定。」",
    "T02n0099_028:0199c25_9": "佛說此經已，諸比丘聞佛所說，歡喜奉行。",
    "T02n0099_028:0199c27_0": "（七六〇）如是我聞：一時，佛住舍衛國祇樹給孤獨園。",
    "T02n0099_028:0199c28_1": "爾時，世尊告諸比丘：「世有三法，不可喜、不可愛、不可念。",
    "T02n0099_028:0199c29_2": "何等為三？",
    "T02n0099_028:0199c29_3": "謂老、病、死，此三法不可喜、不可愛、不可念。",
    "T02n0099_028:0200a01_4": "世間若無此三法不可喜、不可愛、不可念者，無有如來、應、等正覺出於世間，世間亦不知有如來說法教誡、教授。",
    "T02n0099_028:0200a04_5": "以世間有此三法不可喜、不可愛、不可念故，如來、應、等正覺出於世間，世間知有如來說法教誡、教授。」",
    "T02n0099_028:0200a06_6": "諸比丘白佛：「有道有跡，斷此三法不可喜、不可愛、不可念者不？」",
    "T02n0099_028:0200a08_7": "佛告比丘：「有道有跡，修習多修習，斷此三法不可喜、不可愛、不可念。",
    "T02n0099_028:0200a10_8": "何等為道？",
    "T02n0099_028:0200a10_9": "何等為跡？",
    "T02n0099_028:0200a10_10": "修習多修習，斷此三法不可喜、不可愛、不可念？",
    "T02n0099_028:0200a11_11": "謂八聖道，正見、正志、正語、正業、正命、正方便、正念、正定。」",
    "T02n0099_028:0200a12_12": "佛說此經已，諸比丘聞佛所說，歡喜奉行。",
    "T02n0099_028:0200a14_0": "（七六一）如是我聞：一時，佛住舍衛國祇樹給孤獨園。",
    "T02n0099_028:0200a15_1": "爾時，世尊告諸比丘：「我當說學及無學。",
    "T02n0099_028:0200a16_2": "諦聽，善思念之。",
    "T02n0099_028:0200a16_3": "何等為學？",
    "T02n0099_028:0200a16_4": "謂學正見成就，學正志、正語、正業、正命、正方便、正念、正定成就，是名為學。",
    "T02n0099_028:0200a18_5": "何等為無學？",
    "T02n0099_028:0200a18_6": "謂無學正見成就，無學正志、正語、正業、正命、正方便、正念、正定成就，是名無學。」",
    "T02n0099_028:0200a20_7": "佛說此經已，諸比丘聞佛所說，歡喜奉行。",
    "T02n0099_028:0200a22_0": "如學、無學，如是正士、如是大士，亦如是說。",
    "T02n0099_028:0200a23_0": "（七六二）如是我聞：一時，佛住舍衛國祇樹給孤獨園。",
    "T02n0099_028:0200a24_1": "爾時，世尊告諸比丘：「我當說聖漏盡。",
    "T02n0099_028:0200a25_0": "云何為聖漏盡？",
    "T02n0099_028:0200a25_1": "謂無學正見成就，乃至無學正定成就，是名聖漏盡。」",
    "T02n0099_028:0200a26_2": "佛說此經已，諸比丘聞佛所說，歡喜奉行。",
    "T02n0099_028:0200a28_0": "（七六三）如是我聞：一時，佛住舍衛國祇樹給孤獨園。",
    "T02n0099_028:0200a29_1": "爾時，世尊告諸比丘：「我今當說八聖道分。",
    "T02n0099_028:0200b01_2": "何等為八？",
    "T02n0099_028:0200b01_3": "謂正見、正志、正語、正業、正命、正方便、正念、正定。」",
    "T02n0099_028:0200b02_4": "佛說此經已，諸比丘聞佛所說，歡喜奉行。",
    "T02n0099_028:0200b04_0": "（七六四）如是我聞：一時，佛住舍衛國祇樹給孤獨園。",
    "T02n0099_028:0200b05_1": "爾時，世尊告諸比丘：「我今當說修八聖道。",
    "T02n0099_028:0200b06_2": "諦聽，善思。",
    "T02n0099_028:0200b06_3": "何等為修八聖道？",
    "T02n0099_028:0200b06_4": "是比丘修正見，依遠離、依無欲、依滅、向於捨，修正志、正語、正業、正命、正方便、正念、正定，依遠離、依無欲、依滅、向於捨，是名修八聖道。」",
    "T02n0099_028:0200b10_0": "佛說此經已，諸比丘聞佛所說，歡喜奉行。",
    "T02n0099_028:0200b11_0": "（七六五）如是我聞：一時，佛住舍衛國祇樹給孤獨園。",
    "T02n0099_028:0200b12_1": "爾時，世尊告諸比丘：「我今當說比丘過去已修八聖道，未來當修八聖道。」",
    "T02n0099_028:0200b13_2": "乃至……。",
    "T02n0099_028:0200b13_3": "諸比丘聞佛所說，歡喜奉行。",
    "T02n0099_028:0200b15_0": "（七六六）如是我聞：一時，佛住舍衛國祇樹給孤獨園。",
    "T02n0099_028:0200b16_1": "爾時，世尊告諸比丘：「若比丘正見清淨鮮白，無諸過患，離諸煩惱，未起不起，唯除佛所調伏，乃至正定亦如是說。",
    "T02n0099_028:0200b18_2": "若正見清淨鮮白，無諸過患，離諸煩惱，未起能起，乃至正定亦如是說。」",
    "T02n0099_028:0200b20_3": "佛說此經已，諸比丘聞佛所說，歡喜奉行。",
    "T02n0099_028:0200b22_0": "如除佛所說，除善逝所說，亦如上說。",
    "T02n0099_028:0200b23_0": "（七六七）如是我聞：一時，佛住舍衛國祇樹給孤獨園。",
    "T02n0099_028:0200b24_1": "爾時，世尊告諸比丘：「說不善聚者，謂五蓋，是為正說。",
    "T02n0099_028:0200b25_2": "所以者何？",
    "T02n0099_028:0200b25_3": "純一不善聚者，所謂五蓋。",
    "T02n0099_028:0200b26_4": "何等為五？",
    "T02n0099_028:0200b26_5": "謂貪欲蓋，瞋恚、眠睡、掉悔、疑蓋。",
    "T02n0099_028:0200b27_6": "說善法聚者，所謂八聖道，是名正說。",
    "T02n0099_028:0200b28_7": "所以者何？",
    "T02n0099_028:0200b28_8": "純一滿淨善聚者，謂八聖道。",
    "T02n0099_028:0200b29_9": "何等為八？",
    "T02n0099_028:0200b29_10": "謂正見、正志、正語、正業、正命、正方便、正念、正定。」",
    "T02n0099_028:0200c01_11": "佛說此經已，諸比丘聞佛所說，歡喜奉行。",
    "T02n0099_028:0200c03_0": "（七六八）如是我聞：一時，佛住王舍城山谷精舍。",
    "T02n0099_028:0200c04_1": "時，尊者阿難獨一靜處，作如是念：「半梵行者，謂善知識、善伴黨、善隨從。」",
    "T02n0099_028:0200c05_2": "乃至。",
    "T02n0099_028:0200c05_3": "佛告阿難：「純一滿淨具梵行者，謂善知識。",
    "T02n0099_028:0200c06_4": "所以者何？",
    "T02n0099_028:0200c07_5": "我為善知識故，令諸眾生修習正見，依遠離、依無欲、依滅、向於捨，乃至修正定，依遠離、依無欲、依滅、向於捨。」",
    "T02n0099_028:0200c09_6": "佛說此經已，尊者阿難聞佛所說，歡喜奉行。",
    "T02n0099_028:0200c11_0": "（七六九）如是我聞：一時，佛住舍衛國祇樹給孤獨園。",
    "T02n0099_028:0200c12_1": "爾時，尊者阿難晨朝著衣持鉢，入舍衛城乞食。",
    "T02n0099_028:0200c13_2": "時，有生聞婆羅門乘白馬車，眾多年少翼從，白馬、白車、白控、白鞭，頭著白帽、白傘蓋，手執白拂，著白衣服、白瓔珞，白香塗身，翼從皆白，出舍衛城，欲至林中教授讀誦，眾人見之咸言：「善乘！",
    "T02n0099_028:0200c17_3": "善乘！",
    "T02n0099_028:0200c17_4": "謂婆羅門乘。」",
    "T02n0099_028:0200c18_5": "時，尊者阿難見婆羅門眷屬、眾具一切皆白，見已，入城乞食。",
    "T02n0099_028:0200c19_6": "還精舍，舉衣鉢，洗足已，往詣佛所，稽首禮足，退坐一面，白佛言：「世尊！",
    "T02n0099_028:0200c21_7": "今日晨朝著衣持鉢，入舍衛城乞食，見生聞婆羅門乘白馬車，眷屬、眾具一切皆白，眾人唱言：『善乘！",
    "T02n0099_028:0200c23_8": "善乘！",
    "T02n0099_028:0200c23_9": "謂婆羅門乘。』",
    "T02n0099_028:0200c23_10": "云何？",
    "T02n0099_028:0200c24_0": "世尊！",
    "T02n0099_028:0200c24_1": "於正法、律，為是世人乘？",
    "T02n0099_028:0200c24_2": "為是婆羅門乘？」",
    "T02n0099_028:0200c25_3": "佛告阿難：「是世人乘，非我法、律婆羅門乘也。",
    "T02n0099_028:0200c26_4": "阿難！",
    "T02n0099_028:0200c26_5": "我正法、律乘、天乘、婆羅門乘、大乘，能調伏煩惱軍者，諦聽，善思，當為汝說。",
    "T02n0099_028:0200c27_6": "阿難！",
    "T02n0099_028:0200c28_7": "何等為正法、律乘、天乘、婆羅門乘、大乘，能調伏煩惱軍者？",
    "T02n0099_028:0200c29_8": "謂八正道——正見乃至正定。",
    "T02n0099_028:0201a01_0": "阿難！",
    "T02n0099_028:0201a01_1": "是名正法、律乘、天乘、梵乘、大乘，能調伏煩惱軍者。」",
    "T02n0099_028:0201a02_2": "爾時，世尊即說偈言：「信戒為法軛，　　慚愧為長縻，　正念善護持，　　以為善御者，　捨三昧為轅，　　智慧精進輪，　無著忍辱鎧，　　安隱如法行，　直進不退還，　　永之無憂處，　智士乘戰車，　　摧伏無智怨。」",
    "T02n0099_028:0201a09_0": "（七七〇）如是我聞：一時，佛住舍衛國祇樹給孤獨園。",
    "T02n0099_028:0201a10_1": "爾時，世尊告諸比丘：「應離邪見，應斷邪見，若邪見不可斷者，我終不說應離、斷邪見。",
    "T02n0099_028:0201a12_2": "以邪見可斷故，我說比丘當離邪見。",
    "T02n0099_028:0201a13_3": "若不離邪見者，邪見當作非義不饒益苦，是故我說當離邪見。",
    "T02n0099_028:0201a14_4": "如是邪志、邪語、邪業、邪命、邪方便、邪念、邪定亦如是說。",
    "T02n0099_028:0201a16_0": "「諸比丘！",
    "T02n0099_028:0201a16_1": "離邪見已，當修正見，若不得修正見者，我終不說修習正見。",
    "T02n0099_028:0201a17_2": "以得修正見故，我說比丘應修正見。",
    "T02n0099_028:0201a18_3": "若不修正見者，當作非義不饒益苦，以不修正見，作非義不饒益苦故，是故我說當修正見，以義饒益，常得安樂。",
    "T02n0099_028:0201a21_4": "是故，比丘！",
    "T02n0099_028:0201a21_5": "當修正見。",
    "T02n0099_028:0201a21_6": "如是正志、正語、正業、正命、正方便、正念、正定亦如是說。」",
    "T02n0099_028:0201a23_7": "佛說此經已，諸比丘聞佛所說，歡喜奉行。",
    "T02n0099_028:0201a25_0": "（七七一）如是我聞：一時，佛住舍衛國祇樹給孤獨園。",
    "T02n0099_028:0201a26_1": "時，有生聞婆羅門來詣佛所，與世尊面相問訊慰勞，問訊慰勞已，退坐一面，白佛言：「瞿曇！",
    "T02n0099_028:0201a28_2": "謂非彼岸及彼岸。",
    "T02n0099_028:0201a28_3": "瞿曇！",
    "T02n0099_028:0201a28_4": "云何非彼岸？",
    "T02n0099_028:0201a29_5": "云何彼岸？」",
    "T02n0099_028:0201a29_6": "佛告婆羅門：「邪見者，非彼岸。",
    "T02n0099_028:0201b01_0": "正見者，是彼岸。",
    "T02n0099_028:0201b01_1": "邪志、邪語、邪業、邪命、邪方便、邪念、邪定非彼岸。",
    "T02n0099_028:0201b02_2": "正見是彼岸，正志、正語、正業、正命、正方便、正念、正定是彼岸。」",
    "T02n0099_028:0201b03_3": "爾時，世尊即說偈言：「希有諸人民，　　能度於彼岸，　一切諸世間，　　徘徊遊此岸。",
    "T02n0099_028:0201b07_0": "　於此正法律，　　能善隨順者，　斯等能度彼，　　生死難度岸。」",
    "T02n0099_028:0201b09_0": "時，生聞婆羅門聞佛所說，歡喜隨喜，從座起去。",
    "T02n0099_028:0201b11_0": "（七七二～四）如是，異比丘問尊者阿難、問佛、問諸比丘，此三經亦如上說。",
    "T02n0099_028:0201b13_0": "（七七五）如是我聞：一時，佛住舍衛國祇樹給孤獨園。",
    "T02n0099_028:0201b14_1": "爾時，世尊告諸比丘：「於內法中，我不見一法能令未生惡不善法生，已生者重生令增廣，如說不正思惟者。",
    "T02n0099_028:0201b16_2": "諸比丘！",
    "T02n0099_028:0201b16_3": "不正思惟者，未起邪見令起，已起重生令增廣。",
    "T02n0099_028:0201b17_4": "如是邪志、邪語、邪業、邪命、邪方便、邪念、邪定亦如是說。",
    "T02n0099_028:0201b19_5": "「諸比丘！",
    "T02n0099_028:0201b19_6": "於內法中，我不見一法令未生惡不善法不生，已生惡不善法令滅，如說正思惟者。",
    "T02n0099_028:0201b21_7": "諸比丘！",
    "T02n0099_028:0201b21_8": "正思惟者，未生邪見令不生，已生者令滅，如邪見，邪志、邪語、邪業、邪命、邪方便、邪念、邪定亦如是說。」",
    "T02n0099_028:0201b23_9": "佛說此經已，諸比丘聞佛所說，歡喜奉行。",
    "T02n0099_028:0201b25_0": "（七七六）如是我聞：一時，佛住舍衛國祇樹給孤獨園。",
    "T02n0099_028:0201b26_1": "爾時，世尊告諸比丘：「於內法中，我不見一法，未生善法不生，已生善法令退，如說不正思惟者。",
    "T02n0099_028:0201b28_2": "諸比丘！",
    "T02n0099_028:0201b28_3": "不正思惟者，未生正見令不生，已生正見令退。",
    "T02n0099_028:0201b29_4": "如是未生正志、正語、正業、正命、正方便、正念、正定令不生，已生者令退。",
    "T02n0099_028:0201c02_5": "「諸比丘！",
    "T02n0099_028:0201c02_6": "於內法中，我不見一法令未生善法令生，已生善法重生令增廣，如說正思惟者。",
    "T02n0099_028:0201c04_7": "諸比丘！",
    "T02n0099_028:0201c04_8": "正思惟者，未生正見令生，已生正見重生令增廣。",
    "T02n0099_028:0201c05_9": "如是未生正志、正語、正業、正命、正方便、正念、正定令生、已生者重生令增廣。」",
    "T02n0099_028:0201c07_10": "佛說此經已，諸比丘聞佛所說，歡喜奉行。",
    "T02n0099_028:0201c09_0": "（七七七）如是我聞：一時，佛住舍衛國祇樹給孤獨園。",
    "T02n0099_028:0201c10_1": "爾時，世尊告諸比丘：「於內法中，我不見一法令未生惡不善法生，已生惡不善法重生令增廣，未生善法不生，已生者令退，所謂不正思惟。",
    "T02n0099_028:0201c13_2": "諸比丘！",
    "T02n0099_028:0201c13_3": "不正思惟者，未生邪見令生，已生者重生令增廣，未生正見不生，已生者令退。",
    "T02n0099_028:0201c15_4": "如是未生邪志、邪語、邪業、邪命、邪方便、邪念、邪定令生，已生者重生令增廣；未生正志、正語、正業、正命、正方便、正念、正定不生，已生者令退。",
    "T02n0099_028:0201c18_5": "「諸比丘！",
    "T02n0099_028:0201c18_6": "我於內法中，不見一法，未生惡不善法令不生，已生惡不善法令滅，未生善法令生，已生善法重生令增廣，如說正思惟。",
    "T02n0099_028:0201c21_7": "諸比丘！",
    "T02n0099_028:0201c21_8": "正思惟者，令未生邪見不生，已生邪見令滅，未生正見令生，已生正見重生令增廣。",
    "T02n0099_028:0201c23_9": "如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」",
    "T02n0099_028:0201c27_10": "佛說此經已，諸比丘聞佛所說，歡喜奉行。",
    "T02n0099_028:0201c29_0": "（七七八）如是我聞：一時，佛住舍衛國祇樹給孤獨園。",
    "T02n0099_028:0201c30_1": "爾時，世尊告諸比丘：「於外法中，我不見一法令未生惡不善法生，已生惡不善法重生令增廣，如說惡知識、惡伴黨、惡隨從。",
    "T02n0099_028:0202a03_2": "諸比丘！",
    "T02n0099_028:0202a03_3": "惡知識、惡伴黨、惡隨從者，能令未生邪見令生，已生邪見重生令增廣。",
    "T02n0099_028:0202a05_0": "如是未生邪志、邪語、邪業、邪命、邪方便、邪念、邪定令生，已生者重生令增廣。",
    "T02n0099_028:0202a06_1": "「諸比丘！",
    "T02n0099_028:0202a07_0": "外法中，我不見一法令未生惡不善法不生，已生惡不善法令滅，如說善知識、善伴黨、善隨從。",
    "T02n0099_028:0202a09_1": "諸比丘！",
    "T02n0099_028:0202a09_2": "善知識、善伴黨、善隨從，能令未生邪見不生，已生邪見令滅；未生邪志、邪語、邪業、邪命、邪方便、邪念、邪定不生，已生者令滅。」",
    "T02n0099_028:0202a12_3": "佛說此經已，諸比丘聞佛所說，歡喜奉行。",
    "T02n0099_028:0202a14_0": "（七七九）如是我聞：一時，佛住舍衛國祇樹給孤獨園。",
    "T02n0099_028:0202a15_1": "爾時，世尊告諸比丘：「於外法中，我不見一法能令未生善法生，已生善法重生令增廣，如說善知識、善伴黨、善隨從。",
    "T02n0099_028:0202a17_2": "諸比丘！",
    "T02n0099_028:0202a18_3": "善知識、善伴黨、善隨從者，能令未生正見生，已生正見重生令增廣。",
    "T02n0099_028:0202a19_4": "如是未生正志、正語、正業、正命、正方便、正念、正定令生，已生者重生令增廣。」",
    "T02n0099_028:0202a21_5": "佛說此經已，諸比丘聞佛所說，歡喜奉行。",
    "T02n0099_028:0202a23_0": "（七八〇）如是我聞：一時，佛住舍衛國祇樹給孤獨園。",
    "T02n0099_028:0202a24_1": "爾時，世尊告諸比丘：「於外法中，我不見一法能令未生惡不善法生，已生惡不善法重生令增廣，未生善法不生，已生善法令滅，如說惡知識、惡伴黨、惡隨從。",
    "T02n0099_028:0202a27_2": "諸比丘！",
    "T02n0099_028:0202a28_3": "惡知識、惡伴黨、惡隨從者，能令未生邪見令生，已生邪見者重生令增廣。",
    "T02n0099_028:0202a29_4": "未生正見不生，已生正見令退。",
    "T02n0099_028:0202b01_5": "如是未生邪志、邪語、邪業、邪命、邪方便、邪念、邪定令生，已生者重生令增廣。",
    "T02n0099_028:0202b03_6": "未生正志、正語、正業、正命、正方便、正念、正定令不生，已生者令退。",
    "T02n0099_028:0202b04_7": "「諸比丘！",
    "T02n0099_028:0202b04_8": "於外法中，我不見一法能令未生惡不善法生，已生惡不善法令滅，未生善法令生，已生善法重生令增廣，如說善知識、善伴黨、善隨從。",
    "T02n0099_028:0202b08_9": "諸比丘！",
    "T02n0099_028:0202b08_10": "善知識、善伴黨、善隨從，能令未生邪見不生，已生邪見令滅，未生正見令生，已生正見重生令增廣。",
    "T02n0099_028:0202b10_11": "如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」",
    "T02n0099_028:0202b14_0": "佛說此經已，諸比丘聞佛所說，歡喜奉行。",
    "T02n0099_028:0202b15_0": "（七八一）如是我聞：一時，佛住舍衛國祇樹給孤獨園。",
    "T02n0099_028:0202b16_1": "爾時，世尊告諸比丘：「於內法中，我不見一法能令未生惡不善法生，已生者重生令增廣，未生善法不生，已生者令退，如說不正思惟。",
    "T02n0099_028:0202b19_2": "諸比丘！",
    "T02n0099_028:0202b19_3": "不正思惟者，能令未生邪見生，已生邪見令重生增廣，未生正見不生，已生正見令退。",
    "T02n0099_028:0202b21_4": "「諸比丘！",
    "T02n0099_028:0202b21_5": "於內法中，我不見一法能令未生惡不善法不生，已生惡不善法令滅，未生善法令生，已生善法重生令增廣，如說正思惟。",
    "T02n0099_028:0202b24_6": "諸比丘！",
    "T02n0099_028:0202b24_7": "正思惟者，能令未生邪見不生，已生者令滅，未生正見令生，已生者重生令增廣。」",
    "T02n0099_028:0202b26_8": "佛說此經已，諸比丘聞佛所說，歡喜奉行。",
    "T02n0099_028:0202b28_0": "如說邪見、正見，如是邪志、正志，邪語、正語，邪業、正業，邪命、正命，邪方便、正方便，邪念、正念，邪定、正定七經如上說。",
    "T02n0099_028:0202c01_1": "如內法八經，如是外法八經，亦如是說。",
    "T02n0099_028:0202c03_0": "（七八二）如是我聞：一時，佛住舍衛國祇樹給孤獨園。",
    "T02n0099_028:0202c04_1": "爾時，世尊告諸比丘：「有非法、是法。",
    "T02n0099_028:0202c04_2": "諦聽，善思，當為汝說。",
    "T02n0099_028:0202c05_3": "何等為非法、是法？",
    "T02n0099_028:0202c05_4": "謂邪見非法、正見是法，乃至邪定非法、正定是法。」",
    "T02n0099_028:0202c07_0": "佛說此經已，諸比丘聞佛所說，歡喜奉行。",
    "T02n0099_028:0202c08_0": "如非法、是法，如是非律、正律，非聖、是聖，不善法、善法，非習法、習法，非善哉法、善哉法，黑法、白法，非義、正義，卑法、勝法，有罪法、無罪法，應去法、不去法，一一經皆如上說。",
    "T02n0099_028:0202c12_0": "（七八三）如是我聞：一時，佛住拘睒彌國瞿師羅園。",
    "T02n0099_028:0202c13_1": "爾時，尊者阿難亦在彼住。",
    "T02n0099_028:0202c13_2": "有異婆羅門來詣尊者阿難所，與尊者阿難共相問訊慰勞，問訊慰勞已，退坐一面，白尊者阿難：「欲有所問，寧有閑暇為記說不？」",
    "T02n0099_028:0202c16_3": "阿難答言：「隨汝所問，知者當答。」",
    "T02n0099_028:0202c17_4": "婆羅門問：「尊者阿難！",
    "T02n0099_028:0202c18_0": "何故於沙門瞿曇所出家修梵行？」",
    "T02n0099_028:0202c18_1": "阿難答言：「婆羅門！",
    "T02n0099_028:0202c19_2": "為斷故。」",
    "T02n0099_028:0202c19_3": "復問：「斷何等？」",
    "T02n0099_028:0202c19_4": "答言：「貪欲斷，瞋恚、愚癡斷。」",
    "T02n0099_028:0202c20_5": "又問：「阿難！",
    "T02n0099_028:0202c20_6": "有道有跡，能斷貪欲、瞋恚、愚癡耶？」",
    "T02n0099_028:0202c21_7": "阿難答言：「有，謂八聖道，正見、正志、正語、正業、正命、正方便、正念、正定。」",
    "T02n0099_028:0202c23_0": "婆羅門言：「阿難！",
    "T02n0099_028:0202c23_1": "賢哉之道！",
    "T02n0099_028:0202c23_2": "賢哉之跡！",
    "T02n0099_028:0202c23_3": "修習多修習，能斷斯等貪欲、恚、癡。」",
    "T02n0099_028:0202c24_4": "尊者阿難說是法時，彼婆羅門聞其所說，歡喜隨喜，從座起去。",
    "T02n0099_028:0202c26_5": "如斷貪、恚、癡。",
    "T02n0099_028:0202c26_6": "如是調伏貪、恚、癡，及得涅槃，及厭離，及不趣涅槃，及沙門義，及婆羅門義，及解脫，及苦斷，及究竟苦邊，及正盡苦，一一經皆如上說。",
    "T02n0099_028:0203a01_0": "（七八四）如是我聞：一時，佛住舍衛國祇樹給孤獨園。",
    "T02n0099_028:0203a02_1": "爾時，世尊告諸比丘：「有邪、有正。",
    "T02n0099_028:0203a02_2": "諦聽，善思，當為汝說。",
    "T02n0099_028:0203a03_3": "何等為邪？",
    "T02n0099_028:0203a03_4": "謂邪見，乃至邪定。",
    "T02n0099_028:0203a04_5": "何等為正？",
    "T02n0099_028:0203a04_6": "謂正見，乃至正定。",
    "T02n0099_028:0203a04_7": "何等為正見？",
    "T02n0099_028:0203a05_8": "謂說有施、有說、有齋，有善行、有惡行，有善惡行果報，有此世、有他世，有父母、有眾生生，有阿羅漢善到、善向，有此世、他世自知作證具足住：『我生已盡，梵行已立，所作已作，自知不受後有。』",
    "T02n0099_028:0203a09_9": "何等為正志？",
    "T02n0099_028:0203a09_10": "謂出要志、無恚志、不害志。",
    "T02n0099_028:0203a10_11": "何等為正語？",
    "T02n0099_028:0203a10_12": "謂離妄語、離兩舌、離惡口、離綺語。",
    "T02n0099_028:0203a11_13": "何等為正業？",
    "T02n0099_028:0203a12_14": "謂離殺、盜、婬。",
    "T02n0099_028:0203a12_15": "何等為正命？",
    "T02n0099_028:0203a12_16": "謂如法求衣服、飲食、臥具、湯藥，非不如法。",
    "T02n0099_028:0203a13_17": "何等為正方便？",
    "T02n0099_028:0203a14_18": "謂欲、精進、方便、出離、勤競、堪能常行不退。",
    "T02n0099_028:0203a15_19": "何等為正念？",
    "T02n0099_028:0203a15_20": "謂念隨順，念不妄、不虛。",
    "T02n0099_028:0203a15_21": "何等為正定？",
    "T02n0099_028:0203a16_22": "謂住心不亂、堅固、攝持、寂止、三昧、一心。」",
    "T02n0099_028:0203a17_23": "佛說此經已，諸比丘聞佛所說，歡喜奉行。",
    "T02n0099_028:0203a19_0": "（七八五）如是我聞：一時，佛住舍衛國祇樹給孤獨園。",
    "T02n0099_028:0203a20_1": "爾時，世尊告諸比丘……如上說。",
    "T02n0099_028:0203a20_2": "差別者：「何等為正見？",
    "T02n0099_028:0203a21_3": "謂正見有二種，有正見，是世、俗，有漏、有取，轉向善趣；有正見，是聖、出世間，無漏、無取，正盡苦，轉向苦邊。",
    "T02n0099_028:0203a23_4": "何等為正見有漏、有取，向於善趣？",
    "T02n0099_028:0203a24_5": "若彼見有施、有說，乃至知世間有阿羅漢，不受後有，是名世間正見，世、俗，有漏、有取，向於善趣。",
    "T02n0099_028:0203a26_6": "何等為正見是聖、出世間，無漏、不取，正盡苦，轉向苦邊？",
    "T02n0099_028:0203a28_0": "謂聖弟子苦苦思惟，集、滅、道道思惟，無漏思惟相應，於法選擇，分別推求，覺知黠慧，開覺觀察，是名正見是聖、出世間，無漏、不取，正盡苦，轉向苦邊。",
    "T02n0099_028:0203b02_1": "何等為正志？",
    "T02n0099_028:0203b02_2": "謂正志二種。",
    "T02n0099_028:0203b03_0": "有正志世、俗，有漏、有取，向於善趣；有正志，是聖、出世間，無漏、不取，正盡苦，轉向苦邊。",
    "T02n0099_028:0203b04_1": "何等為正志有世、俗，有漏、有取，向於善趣？",
    "T02n0099_028:0203b05_2": "謂正志出要覺、無恚覺、不害覺，是名正志世、俗，有漏、有取，向於善趣。",
    "T02n0099_028:0203b07_3": "何等為正志是聖、出世間，無漏、不取，正盡苦，轉向苦邊？",
    "T02n0099_028:0203b08_4": "謂聖弟子苦苦思惟，集、滅、道道思惟，無漏思惟相應心法，分別自決意解，計數立意，是名正志是聖、出世間，無漏、不取，正盡苦，轉向苦邊。",
    "T02n0099_028:0203b11_5": "「何等為正語？",
    "T02n0099_028:0203b12_6": "正語有二種。",
    "T02n0099_028:0203b12_7": "有正語，世、俗，有漏、有取，向於善趣；有正語，是聖、出世間，無漏、不取，正盡苦，轉向苦邊。",
    "T02n0099_028:0203b14_8": "何等為正語世、俗，有漏、有取，向於善趣？",
    "T02n0099_028:0203b15_9": "謂正語離妄語、兩舌、惡口、綺語，是名正語世、俗，有漏、有取，向於善趣。",
    "T02n0099_028:0203b16_10": "何等正語是聖、出世間，無漏、不取，正盡苦，轉向苦邊？",
    "T02n0099_028:0203b17_11": "謂聖弟子苦苦思惟，集、滅、道道思惟，除邪命，念口四惡行、諸餘口惡行，離於彼，無漏、遠離、不著，固守、攝持不犯，不度時節，不越限防，是名正語是聖、出世間，無漏、不取，正盡苦，轉向苦邊。",
    "T02n0099_028:0203b22_12": "「何等為正業？",
    "T02n0099_028:0203b22_13": "正業有二種。",
    "T02n0099_028:0203b23_0": "有正業，世、俗，有漏、有取，向於善趣；有正業，是聖、出世間，無漏、不取，正盡苦，轉向苦邊。",
    "T02n0099_028:0203b24_1": "何等為正業世、俗，有漏、有取，轉向善趣？",
    "T02n0099_028:0203b25_2": "謂離殺、盜、婬，是名正業世、俗，有漏、有取，轉向善趣。",
    "T02n0099_028:0203b26_3": "何等為正業是聖、出世間，無漏、不取，正盡苦，轉向苦邊。",
    "T02n0099_028:0203b28_4": "謂聖弟子苦苦思惟，集、滅、道道思惟，除邪命，念身三惡行、諸餘身惡行數，無漏、心不樂著，固守、執持不犯，不度時節，不越限防，是名正業是聖、出世間，無漏、不取，正盡苦，轉向苦邊。",
    "T02n0099_028:0203c03_5": "「何等為正命？",
    "T02n0099_028:0203c03_6": "正命有二種。",
    "T02n0099_028:0203c04_7": "有正命，是世、俗，有漏、有取，轉向善趣；有正命，是聖、出世間，無漏、不取，正盡苦，轉向苦邊。",
    "T02n0099_028:0203c06_8": "何等為正命世、俗，有漏、有取，轉向善趣？",
    "T02n0099_028:0203c06_9": "謂如法求衣食、臥具、隨病湯藥，非不如法，是名正命世、俗，有漏、有取，轉向善趣。",
    "T02n0099_028:0203c08_10": "何等為正命是聖、出世間，無漏、不取，正盡苦，轉向苦邊？",
    "T02n0099_028:0203c10_0": "謂聖弟子苦苦思惟，集、滅、道道思惟，於諸邪命無漏、不樂著，固守、執持不犯，不越時節，不度限防，是名正命是聖、出世間，無漏、不取，正盡苦，轉向苦邊。",
    "T02n0099_028:0203c13_1": "「何等為正方便？",
    "T02n0099_028:0203c13_2": "正方便有二種。",
    "T02n0099_028:0203c14_3": "有正方便，世、俗，有漏、有取，轉向善趣；有正方便，是聖、出世間，無漏、不取，正盡苦，轉向苦邊。",
    "T02n0099_028:0203c16_4": "何等為正方便世、俗，有漏、有取，轉向善趣？",
    "T02n0099_028:0203c17_5": "謂欲、精進、方便超出、堅固建立，堪能造作精進、心法攝受、常、不休息，是名正方便世、俗，有漏、有取，轉向善趣。",
    "T02n0099_028:0203c19_6": "何等為正方便是聖、出世間，無漏、不取，盡苦，轉向苦邊？",
    "T02n0099_028:0203c21_7": "謂聖弟子苦苦思惟，集、滅、道道思惟，無漏憶念相應心法，欲、精進、方便、勤踊，超出、建立堅固、堪能造作精進，心法攝受、常、不休息，是名正方便是聖、出世間，無漏、不取，正盡苦，轉向苦邊。",
    "T02n0099_028:0203c25_8": "「何等為正念？",
    "T02n0099_028:0203c25_9": "正念有二種。",
    "T02n0099_028:0203c25_10": "世、俗，有漏、有取，轉向善趣；有正念，是聖、出世間，無漏、不取，正盡苦，轉向苦邊。",
    "T02n0099_028:0203c27_11": "何等為正念世、俗，有漏、有取，轉向善趣？",
    "T02n0099_028:0203c28_12": "若念、隨念、重念、憶念，不妄、不虛，是名正念世、俗，有漏、有取，正向善趣。",
    "T02n0099_028:0204a01_13": "何等為正念是聖、出世間，無漏、不取，轉向苦邊？",
    "T02n0099_028:0204a02_14": "謂聖弟子苦苦思惟，集、滅、道道思惟，無漏思惟相應，若念、隨念、重念、憶念，不妄、不虛，是名正念是聖、出世間，無漏、不取，轉向苦邊。",
    "T02n0099_028:0204a05_15": "「何等為正定？",
    "T02n0099_028:0204a05_16": "正定有二種。",
    "T02n0099_028:0204a05_17": "有正定，世、俗，有漏、有取，轉向善趣；有正定，是聖、出世間，無漏、不取，正盡苦，轉向苦邊。",
    "T02n0099_028:0204a07_18": "何等為正定世、俗，有漏、有取，轉向善趣？",
    "T02n0099_028:0204a08_19": "若心住不亂、不動、攝受、寂止、三昧、一心，是名正定世、俗，有漏、有取，轉向善趣。",
    "T02n0099_028:0204a10_20": "何等為正定是聖、出世間，無漏、不取，正盡苦，轉向苦邊？",
    "T02n0099_028:0204a11_21": "謂聖弟子苦苦思惟，集、滅、道道思惟，無漏思惟相應心法住，不亂、不散、攝受、寂止、三昧、一心，是名正定是聖、出世間，無漏、不取，正盡苦，轉向苦邊。」",
    "T02n0099_028:0204a14_22": "佛說此經已，諸比丘聞佛所說，歡喜奉行。",
    "T02n0099_028:0204a16_0": "（七八六）如是我聞：一時，佛住舍衛國祇樹給孤獨園。",
    "T02n0099_028:0204a17_1": "爾時，世尊告諸比丘：「若比丘心向邪者，違背於法，不樂於法；若向正者，心樂於法，不違於法。",
    "T02n0099_028:0204a19_2": "何等為邪？",
    "T02n0099_028:0204a19_3": "謂邪見，乃至邪定。",
    "T02n0099_028:0204a20_4": "何等為正？",
    "T02n0099_028:0204a20_5": "謂正見，乃至正定。」",
    "T02n0099_028:0204a20_6": "佛說此經已，諸比丘聞佛所說，歡喜奉行。",
    "T02n0099_028:0204a22_0": "（七八七）如是我聞：一時，佛住舍衛國祇樹給孤獨園。",
    "T02n0099_028:0204a23_1": "爾時，世尊告諸比丘：「向邪者違於法，不樂於法，向正者樂於法，不違於法。",
    "T02n0099_028:0204a24_2": "何等為向邪者違於法，不樂於法？",
    "T02n0099_028:0204a25_3": "謂邪見人身業如所見，口業如所見，若思、若欲、若願、若為，彼皆隨順，一切得不愛果，不念、不可意果。",
    "T02n0099_028:0204a28_4": "所以者何？",
    "T02n0099_028:0204a28_5": "以見惡故，謂邪見。",
    "T02n0099_028:0204a28_6": "邪見者，起邪志、邪語、邪業、邪命、邪方便、邪念、邪定，是向邪者違於法，不樂於法。",
    "T02n0099_028:0204b01_7": "「何等為向正者樂於法，不違於法？",
    "T02n0099_028:0204b02_8": "謂正見人若身業隨所見，若口業、若思、若欲、若願、若為，悉皆隨順，得可愛、可念、可意果。",
    "T02n0099_028:0204b04_9": "所以者何？",
    "T02n0099_028:0204b04_10": "以見正故？",
    "T02n0099_028:0204b05_11": "謂正見。",
    "T02n0099_028:0204b05_12": "正見者，能起正志、正語、正業、正命、正方便、正念、正定，是名向正者樂於法，不違於法。」",
    "T02n0099_028:0204b07_13": "佛說是經已，諸比丘聞佛所說，歡喜奉行。",
    "T02n0099_028:0204b09_0": "（七八八）如是我聞：一時，佛住舍衛國祇樹給孤獨園。",
    "T02n0099_028:0204b10_1": "爾時，世尊告諸比丘：「向邪者違於法，不樂於法，向正者樂於法，不違於法。",
    "T02n0099_028:0204b11_2": "「何等為向邪者違於法，不樂於法？",
    "T02n0099_028:0204b12_3": "若邪見人身業如所見，口業如所見，若思、若欲、若願、若為、彼皆隨順，一切得不愛果，不念、不可意果。",
    "T02n0099_028:0204b15_4": "所以者何？",
    "T02n0099_028:0204b15_5": "惡見？",
    "T02n0099_028:0204b15_6": "謂邪見。",
    "T02n0099_028:0204b15_7": "邪見者，起邪志、邪語、邪業、邪命、邪方便、邪念、邪定。",
    "T02n0099_028:0204b16_8": "譬如苦果，種著地中，隨時溉灌，彼得地味、水味、火味、風味，一切悉苦。",
    "T02n0099_028:0204b18_9": "所以者何？",
    "T02n0099_028:0204b18_10": "以種苦故。",
    "T02n0099_028:0204b18_11": "如是邪見人，身業如所見，口業如所見，若思、若欲、若願、若為，悉皆隨順，彼一切得不愛、不念、不可意果。",
    "T02n0099_028:0204b21_12": "所以者何？",
    "T02n0099_028:0204b21_13": "惡見者？",
    "T02n0099_028:0204b21_14": "謂邪見。",
    "T02n0099_028:0204b21_15": "邪見者，能起邪志，乃至邪定，是名向邪者違於法，不樂於法。",
    "T02n0099_028:0204b23_16": "「何等為向正者樂於法，不違於法？",
    "T02n0099_028:0204b24_17": "若正見人身業如所見，口業如所見，若思、若欲、若為，悉皆隨順，彼一切得可愛、可念、可意果。",
    "T02n0099_028:0204b26_18": "所以者何？",
    "T02n0099_028:0204b26_19": "善見謂正見，正見者能起正志，乃至正定。",
    "T02n0099_028:0204b27_20": "譬如甘蔗、稻、麥、蒲桃種著地中，隨時溉灌，彼得地味、水味、火味、風味，彼一切味悉甜美。",
    "T02n0099_028:0204b29_21": "所以者何？",
    "T02n0099_028:0204b29_22": "以種子甜故。",
    "T02n0099_028:0204c01_23": "如是正見人，身業如所見，口業如所見，若思、若欲、若願、若為，悉皆隨順，彼一切得可愛、可念、可意果。",
    "T02n0099_028:0204c03_24": "所以者何？",
    "T02n0099_028:0204c03_25": "善見者？",
    "T02n0099_028:0204c03_26": "謂正見。",
    "T02n0099_028:0204c03_27": "正見者，能起正志，乃至正定，是名向正者樂於法，不違於法。」",
    "T02n0099_028:0204c05_28": "佛說此經已，諸比丘聞佛所說，歡喜奉行。",
    "T02n0099_028:0204c07_0": "世間、出世間亦如是說，如上三經，亦皆說偈言：「鄙法不應近，　　放逸不應行，　不應習邪見，　　增長於世間，　假使有世間，　　正見增上者，　雖復百千生，　　終不墮惡趣。」",
    "T02n0099_028:0204c13_0": "佛說此經已，諸比丘聞佛所說，歡喜奉行。",
    "T02n0099_028:0204c14_0": "（七八九）如是我聞：一時，佛住舍衛國祇樹給孤獨園。",
    "T02n0099_028:0204c15_1": "時，有生聞婆羅門來詣佛所，稽首佛足，與世尊面相問訊慰勞已，退坐一面，白佛言：「瞿曇！",
    "T02n0099_028:0204c17_2": "所謂正見者，何等為正見？」",
    "T02n0099_028:0204c17_3": "佛告婆羅門：「正見有二種。",
    "T02n0099_028:0204c18_4": "有正見，世、俗，有漏、有取，轉向善趣；有正見，是聖、出世間，無漏、不取，正盡苦，轉向苦邊。",
    "T02n0099_028:0204c20_5": "何等為正見世、俗，有漏、有取，轉向善趣？",
    "T02n0099_028:0204c21_6": "謂正見有施、有說、有齋，乃至自知不受後有。",
    "T02n0099_028:0204c22_7": "婆羅門！",
    "T02n0099_028:0204c22_8": "是名正見世、俗，有漏、有取，向於善趣。",
    "T02n0099_028:0204c23_9": "婆羅門！",
    "T02n0099_028:0204c23_10": "何等為正見是聖、出世間，無漏、不取，正盡苦，轉向苦邊？",
    "T02n0099_028:0204c24_11": "謂聖弟子苦苦思惟，集、滅、道道思惟，無漏思惟相應，於法選擇，分別求覺，巧便黠慧觀察，是名正見是聖、出世間，無漏、不取，正盡苦，轉向苦邊。」",
    "T02n0099_028:0204c28_12": "佛說此經已，生聞婆羅門聞佛所說，歡喜隨喜，從座起去。",
    "T02n0099_028:0205a01_0": "如正見，如是正志、正語、正業、正命、正方便、正念、正定，一一經如上說。",
    "T02n0099_028:0205a03_0": "（七九〇）如是我聞：一時，佛住舍衛國祇樹給孤獨園。",
    "T02n0099_028:0205a04_1": "爾時，世尊告諸比丘：「有邪及邪道，有正及正道。",
    "T02n0099_028:0205a05_2": "諦聽，善思，當為汝說。",
    "T02n0099_028:0205a05_3": "何等為邪？",
    "T02n0099_028:0205a06_0": "謂地獄、畜生、餓鬼。",
    "T02n0099_028:0205a06_1": "何等為邪道？",
    "T02n0099_028:0205a06_2": "謂邪見，乃至邪定。",
    "T02n0099_028:0205a07_3": "何等為正？",
    "T02n0099_028:0205a07_4": "謂人、天、涅槃。",
    "T02n0099_028:0205a07_5": "何等為正道？",
    "T02n0099_028:0205a08_0": "謂正見，乃至正定。」",
    "T02n0099_028:0205a08_1": "佛說此經已，諸比丘聞佛所說，歡喜奉行。",
    "T02n0099_028:0205a10_0": "（七九一）如是我聞：一時，佛住舍衛國祇樹給孤獨園。",
    "T02n0099_028:0205a11_1": "爾時，世尊告諸比丘：「有邪、有邪道，有正、有正道。",
    "T02n0099_028:0205a12_2": "諦聽，善思，當為汝說。",
    "T02n0099_028:0205a12_3": "何等為邪？",
    "T02n0099_028:0205a13_0": "謂地獄、畜生、餓鬼。",
    "T02n0099_028:0205a13_1": "何等為邪道？",
    "T02n0099_028:0205a13_2": "謂殺、盜、邪婬、妄語、兩舌、惡口、綺語、貪、恚、邪見。",
    "T02n0099_028:0205a14_3": "何等為正？",
    "T02n0099_028:0205a15_4": "謂人、天、涅槃。",
    "T02n0099_028:0205a15_5": "何等為正道？",
    "T02n0099_028:0205a15_6": "謂不殺、不盜、不邪婬、不妄語、不兩舌、不惡口、不綺語、無貪、無恚、正見。」",
    "T02n0099_028:0205a17_7": "佛說此經已，諸比丘聞佛所說，歡喜奉行。",
    "T02n0099_028:0205a19_0": "（七九二）如是我聞：一時，佛住舍衛國祇樹給孤獨園。",
    "T02n0099_028:0205a20_1": "爾時，世尊告諸比丘……如上說。",
    "T02n0099_028:0205a20_2": "差別者：「何等為惡趣道？",
    "T02n0099_028:0205a21_3": "謂殺父、殺母、殺阿羅漢、破僧、惡心出佛身血……」餘如上說。",
    "T02n0099_028:0205a22_4": "佛說此經已，諸比丘聞佛所說，歡喜奉行。",
    "T02n0099_028:0205a24_0": "（七九三）如是我聞：一時，佛住舍衛國祇樹給孤獨園。",
    "T02n0099_028:0205a25_1": "爾時，世尊告諸比丘：「有順流道，有逆流道。",
    "T02n0099_028:0205a26_2": "諦聽，善思，當為汝說。",
    "T02n0099_028:0205a26_3": "何等為順流道？",
    "T02n0099_028:0205a27_0": "謂邪見，乃至邪定。",
    "T02n0099_028:0205a27_1": "何等為逆流道？",
    "T02n0099_028:0205a27_2": "謂正見，乃至正定。」",
    "T02n0099_028:0205a28_3": "佛說此經已，諸比丘聞佛所說，歡喜奉行。",
    "T02n0099_028:0205b01_0": "如順流、逆流，如是退道、勝道，下道、上道及三經道跡，亦如上說。",
    "T02n0099_028:0205b03_0": "（七九四）如是我聞：一時，佛住舍衛國祇樹給孤獨園。",
    "T02n0099_028:0205b04_1": "爾時，世尊告諸比丘：「有沙門及沙門法。",
    "T02n0099_028:0205b05_2": "諦聽，善思，當為汝說。",
    "T02n0099_028:0205b05_3": "何等為沙門法？",
    "T02n0099_028:0205b05_4": "謂八聖道——正見乃至正定。",
    "T02n0099_028:0205b06_5": "何等為沙門？",
    "T02n0099_028:0205b06_6": "若成就此法者，是名沙門。」",
    "T02n0099_028:0205b07_7": "佛說此經已，諸比丘聞佛所說，歡喜奉行。",
    "T02n0099_028:0205b09_0": "（七九五）如是我聞：一時，佛住舍衛國祇樹給孤獨園。",
    "T02n0099_028:0205b10_1": "爾時，世尊告諸比丘：「有沙門法、沙門義。",
    "T02n0099_028:0205b11_2": "何等為沙門法？",
    "T02n0099_028:0205b11_3": "謂八聖道——正見乃至正定。",
    "T02n0099_028:0205b12_4": "何等為沙門義？",
    "T02n0099_028:0205b12_5": "謂貪欲永盡，瞋恚、愚癡永盡，一切煩惱永盡，是名沙門義。」",
    "T02n0099_028:0205b13_6": "佛說此經已，諸比丘聞佛所說，歡喜奉行。",
    "T02n0099_028:0205b15_0": "（七九六）如是我聞：一時，佛住舍衛國祇樹給孤獨園。",
    "T02n0099_028:0205b16_1": "爾時，世尊告諸比丘：「有沙門法及沙門果。",
    "T02n0099_028:0205b17_2": "諦聽，善思，當為汝說。",
    "T02n0099_028:0205b17_3": "何等為沙門法？",
    "T02n0099_028:0205b18_0": "謂八聖道——正見乃至正定。",
    "T02n0099_028:0205b18_1": "何等為沙門果？",
    "T02n0099_028:0205b18_2": "謂須陀洹果、斯陀含果、阿那含果、阿羅漢果。」",
    "T02n0099_028:0205b20_3": "佛說此經已，諸比丘聞佛所說，歡喜奉行。",
    "T02n0099_028:0205b22_0": "雜阿含經卷第二十八"
}