{
    "T03n0172_001:0424b04_0": "佛說菩薩投身飴餓虎起塔因緣",
    "T03n0172_001:0424b05_0": "經",
    "T03n0172_001:0424b07_0": "北涼高昌國沙門法盛譯",
    "T03n0172_001:0424b08_0": "如是我聞：一時，佛遊乾陀越國毘沙門波羅大城，於城北山巖蔭下，為國王、臣民及天龍八部、人、非人等，說法教化，度人無數。",
    "T03n0172_001:0424b10_1": "教化垂畢，時佛微笑，口出香光，光有九色，遍照諸國；香薰亦爾。",
    "T03n0172_001:0424b12_2": "時，諸大眾覩光、聞香，皆大歡喜。",
    "T03n0172_001:0424b13_3": "時，光明還遶佛七匝，復從口入。",
    "T03n0172_001:0424b14_0": "爾時，阿難整衣服長跪叉手白佛言：「今者世尊現奇瑞相必有因緣，多所饒益，眾生蒙祐。",
    "T03n0172_001:0424b16_0": "唯願天尊說其因緣。」",
    "T03n0172_001:0424b17_0": "佛告阿難：「如汝所言，諸佛密口凡所現相有大因緣，汝欲聞乎？」",
    "T03n0172_001:0424b18_1": "阿難曰：「諾！",
    "T03n0172_001:0424b18_2": "唯天中天！」",
    "T03n0172_001:0424b19_3": "佛告阿難：「過去九劫，時世無佛。",
    "T03n0172_001:0424b19_4": "有一大國名乾陀摩提，王名乾陀尸利，夫人名曰差摩目佉，太子名曰栴檀摩提。",
    "T03n0172_001:0424b21_5": "其國廣博，豐樂饒人，人壽千五百歲。",
    "T03n0172_001:0424b22_6": "太子福德，天下太平，無偷劫賊，人民和順不相剋伐。",
    "T03n0172_001:0424b23_7": "太子慈仁聰明智慧，貫練群籍及九十六種道術威儀靡不通達；少小已來常好布施，於身命財無所遺惜；慈育眾生甚於赤子，大悲普覆平等無二，孝養父母禮儀備舉。",
    "T03n0172_001:0424b28_0": "「爾時，父王為太子去城不遠造立園觀。",
    "T03n0172_001:0424b28_1": "其園縱廣，面八由旬，列種華果，奇禽異鳥清淨嚴好；處處皆有流泉浴池，池中常有優鉢羅華、鉢頭摩華、拘物頭華、分陀利華，及餘雜種赤白蓮華；孔雀、鴻[鵗巾+孑]、鵁鶄、鴛鴦遊戲其中，清涼香潔，微妙第一。",
    "T03n0172_001:0424c04_2": "「爾時，太子與群臣、百官及后妃、婇女，導從前後詣園遊戲，經一七日迴駕還宮。",
    "T03n0172_001:0424c06_3": "「爾時，國界有貧窮孤獨老病百疾，聞太子還，悉來在道側，張手向太子。",
    "T03n0172_001:0424c07_4": "太子見已，即以身瓔珞服飾及金錢銀錢、車乘象馬，悉用布施；及至城門無復餘物，貧者猶多，恨不周足。",
    "T03n0172_001:0424c10_5": "太子還宮，念諸貧人，憂不能食。",
    "T03n0172_001:0424c11_0": "「王問太子：『為何恨也？』",
    "T03n0172_001:0424c11_1": "太子答曰：『近出遊觀，見諸貧人夾在路側求索所乏，即以身所有施之，猶不周足，故自愁耳。",
    "T03n0172_001:0424c13_2": "今欲從大王乞中藏財物周給天下，不審大王賜所願不？』",
    "T03n0172_001:0424c14_3": "王言：『國家庫藏，防備緩急，不宜私用。』",
    "T03n0172_001:0424c15_4": "「於是太子所願不果，愁倍於前。",
    "T03n0172_001:0424c16_5": "太子傍臣名曰闍耶，見太子不食，悲感懊惱。",
    "T03n0172_001:0424c17_6": "長跪叉手白太子言：『臣有金錢十千，奉上大天，隨意所用，願莫憂貧，飲食如先；錢若不足，臣當賣身，供奉大天。』",
    "T03n0172_001:0424c20_7": "於是闍耶即以金錢十千奉上太子，太子使人持錢出城布施貧人，盡十千數猶不周遍。",
    "T03n0172_001:0424c22_8": "還白太子：『金錢已盡，貧者尚多。』",
    "T03n0172_001:0424c22_9": "於是太子即使傍臣料撿私藏，復得金錢十千，施諸貧人猶不充足。",
    "T03n0172_001:0424c25_0": "「太子自念：『夫人之苦皆由貧窮求不得苦，今當自賣所愛之身，救彼人苦，令得安樂。』",
    "T03n0172_001:0425a01_1": "思惟是已，却珍寶衣，著凡故服，默出宮城，投適他國名裴提舍；自賣身與一婆羅門，得千金錢，以此金錢施諸貧人。",
    "T03n0172_001:0425a04_2": "「時，婆羅門使奴將車入山，斫樵於市賣之；經於多時，後復取薪，乃於山中得牛頭栴檀一段重一百斤。",
    "T03n0172_001:0425a06_3": "「時，彼國王本有癩病，醫方呪術不能令差，王便怒曰：『用醫何為？",
    "T03n0172_001:0425a08_4": "夫人百病皆有對治之藥，而我此病何獨不蒙！』",
    "T03n0172_001:0425a09_5": "令收諸醫於市斬刑。",
    "T03n0172_001:0425a09_6": "時有一醫叩頭白王言：『今王此病對治之藥世間難有，雖有其名未曾見之。』",
    "T03n0172_001:0425a11_7": "王曰：『藥名何等？』",
    "T03n0172_001:0425a11_8": "答曰：『名牛頭栴檀。』",
    "T03n0172_001:0425a12_9": "王曰：『夫人罪福業行不同，自有福人脫有此藥。』",
    "T03n0172_001:0425a13_10": "即教宣令天下，誰有此藥，當分半國從其市之。",
    "T03n0172_001:0425a14_11": "「時，婆羅門喚奴語曰：『爾從來賣薪雖獲微直，不如今者富貴之利。",
    "T03n0172_001:0425a16_0": "國王有病，今以半國市牛頭栴檀。",
    "T03n0172_001:0425a16_1": "汝今可齎此栴檀，往奉大王必得如意，吾當與汝同此樂也。』",
    "T03n0172_001:0425a18_2": "「時，奴即持牛頭栴檀奉上國王。",
    "T03n0172_001:0425a19_0": "王得之已，磨用塗身，癩病即愈。",
    "T03n0172_001:0425a19_1": "王大歡喜，舉國臣民各蒙慶賴，即召群臣大設施會，放赦囚徒，布施貧乏，上下和樂。",
    "T03n0172_001:0425a21_2": "王使大臣破半宮殿，及所領國民、金銀、珍寶、錢財、穀帛、奴婢、車乘、象馬、牛羊悉皆分半；莊嚴寶車百乘，馬騎千匹，作倡伎樂，香華、幢幡、百味飲食迎奴還國。",
    "T03n0172_001:0425a25_3": "王便請之共坐寶床，作倡伎樂，飲食娛樂。",
    "T03n0172_001:0425a26_4": "「王問奴曰：『見卿福德威相有殊於世，何緣處賤，願聞其志？』",
    "T03n0172_001:0425a27_5": "奴曰：『甚善！",
    "T03n0172_001:0425a27_6": "卿欲聞者，今當說之。",
    "T03n0172_001:0425a28_7": "如卿所疑，吾本非奴。",
    "T03n0172_001:0425a28_8": "卿頗曾聞乾陀摩提國王有太子名栴檀摩提好布施不？』",
    "T03n0172_001:0425a29_9": "答曰：『數聞，但未見耳。』",
    "T03n0172_001:0425b01_10": "曰：『吾便是也。』",
    "T03n0172_001:0425b02_0": "「其王聞已，倍更敬重。",
    "T03n0172_001:0425b02_1": "曰：『何緣致是？』",
    "T03n0172_001:0425b02_2": "太子曰：『吾好布施，盡國財物不足周用，窮者猶多，本願不遂，是以捨國自賣身耳。』",
    "T03n0172_001:0425b04_3": "王曰：『夫人宿行隨業受報，修善則樂，行惡受苦；非卿所為，非父母與，何乃虧國大望處險涉難。",
    "T03n0172_001:0425b06_4": "如此之事，天下少有，必有異見，願說其意。』",
    "T03n0172_001:0425b07_5": "「太子答曰：『吾本發意誓度群生，行諸波羅蜜，志求菩提。』",
    "T03n0172_001:0425b09_6": "王曰：『善哉！",
    "T03n0172_001:0425b09_7": "甚大隨喜。』",
    "T03n0172_001:0425b09_8": "太子語王：『今以國還卿，唯求一願，儻不見違。』",
    "T03n0172_001:0425b10_9": "答曰：『所願何等？』",
    "T03n0172_001:0425b11_10": "太子曰：『欲得中藏錢財之物，以周給天下貧窮、孤老、尫羸、百病，肆意布施滿五十日，其中功德與卿共之。』",
    "T03n0172_001:0425b13_11": "王曰：『甚善！",
    "T03n0172_001:0425b13_12": "錢財之物隨卿施用，所賞半國是卿功分，吾不敢受。』",
    "T03n0172_001:0425b15_13": "太子曰：『善！",
    "T03n0172_001:0425b15_14": "卿以財施我，我以國奉卿。",
    "T03n0172_001:0425b15_15": "我好布施，卿之樂國，人物殊姓，志欲不同。』",
    "T03n0172_001:0425b16_16": "王曰：『此行弘深，非吾所及。",
    "T03n0172_001:0425b17_17": "卿得道時，願見濟度。』",
    "T03n0172_001:0425b19_0": "「太子即遣使宣告諸國，若有貧窮、孤老、尫羸之者悉令來會。",
    "T03n0172_001:0425b20_1": "爾時，太子使人開諸庫藏，運輦財物於平坦地，布施貧人滿五十日，貧者得富莫不歡喜。",
    "T03n0172_001:0425b22_2": "「爾時，太子委國去後，群臣驚怖啼哭，白王：『昨夜忽亡太子，不知所在。』",
    "T03n0172_001:0425b23_3": "王聞是語，從床而落，迷不識人。",
    "T03n0172_001:0425b24_4": "夫人宮中后妃、婇女，及臣佐、吏民，莫不驚怪，悲感懊惱，舉聲號叫，奔出四向追覓太子。",
    "T03n0172_001:0425b26_5": "「時，王夫人懼失太子，忽忽如狂，即與妃后褰裳被髮奔走出城，東西馳逐尋覓太子。",
    "T03n0172_001:0425b28_6": "王恐夫人念子懊惱或能致命，即與群臣嚴駕出城，追覓夫人并太子消息。",
    "T03n0172_001:0425c01_7": "去國十里，於空澤草中，乃見夫人從數宮女，搥胸啼哭，頭亂目腫，披百草叢，求覓太子。",
    "T03n0172_001:0425c03_8": "其王見已，更增悲結；前捉夫人手，涕淚交流，諫夫人曰：『吾子福德，慈孝布施，與物無怨，盡以財物布施天下猶不周足，常懷悔恨無物施用。",
    "T03n0172_001:0425c06_9": "子今密去，必投他國求財布施，或自賣身賙給貧乏。",
    "T03n0172_001:0425c07_10": "且共還宮，勿大憂愁。",
    "T03n0172_001:0425c08_11": "吾今當遣使，到諸國中，訪問消息，必得子還。』",
    "T03n0172_001:0425c09_12": "夫人罵曰：『由王慳貪，護惜錢財，不愛念子。",
    "T03n0172_001:0425c10_13": "今寧可以錢財為子身不？』",
    "T03n0172_001:0425c10_14": "王曰：『吾失在先，今悔何及？",
    "T03n0172_001:0425c11_15": "且共還宮，保不失子。",
    "T03n0172_001:0425c11_16": "今當躬身四出求索，要得子還。』",
    "T03n0172_001:0425c12_17": "夫人垂淚曰：『今失我子，用生何為？",
    "T03n0172_001:0425c13_18": "寧死於此，不空還也。",
    "T03n0172_001:0425c13_19": "我觀子身不知飢渴，雖遭病苦不以為患，今還守空何所恃怙！』",
    "T03n0172_001:0425c16_0": "「於是太子后妃被髮亂頭，號天叩地，四望顧視不見太子；號天叩頭，飲淚而言：『天地日月、父母靈神，若我有罪，今悉懺悔，願與我大夫早得相見。』",
    "T03n0172_001:0425c19_1": "「於是國王強牽夫人及太子后妃，載車還宮。",
    "T03n0172_001:0425c20_2": "「太子爾時遙在他國，兩目手足三反[目*需]動，心中愁怖似有忘失，即辭彼王還歸本國。",
    "T03n0172_001:0425c22_3": "王令傍臣莊嚴寶車百乘、馬騎千匹、金錢十千、銀錢十萬。",
    "T03n0172_001:0425c23_4": "王有五百大臣人，以金錢十千、銀錢十萬，以贈送太子。",
    "T03n0172_001:0425c24_5": "王與群臣十千萬人，送太子到國界頭，施設大會歡喜相謝，於是別去。",
    "T03n0172_001:0426a01_6": "太子惟曰：『從小已來，足不妄動，目不妄[目*需]。",
    "T03n0172_001:0426a02_7": "吾前出國，不辭父母，必是父母及國臣民恐失我故憂愁苦惱。",
    "T03n0172_001:0426a03_8": "今當速去，令知消息。』",
    "T03n0172_001:0426a04_9": "又復惟曰：『道途曠遠，不可卒到。",
    "T03n0172_001:0426a05_10": "恐我父母，哀念情重或喪身命，當作何方令消息速達？』",
    "T03n0172_001:0426a06_11": "時，有烏鳥善能人語，白太子言：『仁德至重，恩潤普及，何憂不辦？",
    "T03n0172_001:0426a07_12": "欲何所為，吾當助之。』",
    "T03n0172_001:0426a08_13": "太子答曰：『欲託一事，願見不違。』",
    "T03n0172_001:0426a09_14": "烏曰：『奉命！』",
    "T03n0172_001:0426a09_15": "太子曰：『煩卿送書與我父王。』",
    "T03n0172_001:0426a10_16": "烏曰：『宜急，今正是時。』",
    "T03n0172_001:0426a10_17": "「太子作書以授與烏，烏口銜書飛到本國，以書置王前。",
    "T03n0172_001:0426a11_18": "王披書讀，知太子消息，甚大歡喜。",
    "T03n0172_001:0426a12_19": "即起入宮，語夫人曰：『如我語卿，知不失子，不過數日必得見子。』",
    "T03n0172_001:0426a14_20": "夫人聞已如死還穌，拍手稱善曰：『令一切天下安隱快樂，所願皆得，壽命無量。』",
    "T03n0172_001:0426a15_21": "「爾時，國中群臣、豪族、男女、大小，聞太子還，皆稱萬歲。",
    "T03n0172_001:0426a17_22": "王即與群臣數千萬人，嚴駕導從出迎太子。",
    "T03n0172_001:0426a18_23": "道路相逢，太子見父，即下寶車，前接足禮，啟父王曰：『子道不孝，枉屈尊神，驚動國界，幸蒙原恕！』",
    "T03n0172_001:0426a20_24": "王曰：『甚善！』",
    "T03n0172_001:0426a20_25": "父子相見，悲喜交集，迴駕還宮，舉國民庶莫不歡喜。",
    "T03n0172_001:0426a21_26": "「遠方諸國貧窮乞人，聞太子還，多得錢財，皆從遠來詣太子乞。",
    "T03n0172_001:0426a23_27": "太子使人擔輦錢物，於大路頭平坦空地施諸貧人，一年之中日日不絕，四方來者皆得如意。",
    "T03n0172_001:0426a26_0": "「爾時，父王與諸大臣語太子曰：『從今已往，國藏珍寶，隨所須用，莫自疑難。』",
    "T03n0172_001:0426a27_1": "夫施之德，遠近所重。",
    "T03n0172_001:0426a28_2": "冤敵惡人聞太子功德者，自然修善。",
    "T03n0172_001:0426a29_0": "「爾時，有五通神仙道士名曰勇猛，與五百弟子，在此山上大巖窟中，修禪行道，志求菩提，欲度眾苦，教化天下皆令修善。",
    "T03n0172_001:0426b02_1": "爾時，太子栴檀摩提齎持種種百味飲食，上山供養諸仙道人。",
    "T03n0172_001:0426b05_0": "「於時，仙師呪願太子因為說法。",
    "T03n0172_001:0426b05_1": "太子心喜，志樂無為，不欲還國，顧惟宮室生地獄想，妻子、眷屬生杻械想，觀五欲樂為地獄想。",
    "T03n0172_001:0426b07_2": "思惟是已，即解瓔珞、嚴身上服，及車馬人從，悉付傍臣遣令還國。",
    "T03n0172_001:0426b10_0": "於是太子披鹿皮衣留住山中，從師學道，攢尋道術。",
    "T03n0172_001:0426b12_0": "「時，太子傍臣還國白王：『太子上山供養仙人，留彼學道，不肯還宮；經書呪術悉令通達，自要不還。』",
    "T03n0172_001:0426b14_1": "王曰：『一何苦哉？",
    "T03n0172_001:0426b14_2": "世人得子以致歡樂，憑賴老時益國除患。",
    "T03n0172_001:0426b15_3": "吾得此子常懷憂苦，不欲富貴，不親眷屬。",
    "T03n0172_001:0426b16_4": "此之惱子，何道之有！』",
    "T03n0172_001:0426b17_0": "即召群臣共論此事，諸臣曰：『太子好道，不貪世榮，志樂無為。",
    "T03n0172_001:0426b18_1": "既不還國，非可如何？",
    "T03n0172_001:0426b18_2": "王宜遣使審定其意，必不還者當量其宜。』",
    "T03n0172_001:0426b19_3": "「王即遣使往問太子：『吾今待子如渴思飲，停留山中不還何意？",
    "T03n0172_001:0426b21_4": "今夫人、后妃揮淚望途，悲號懊惱不自任處。",
    "T03n0172_001:0426b22_5": "夫子道安親，不宜苦逆，隨使必還。』",
    "T03n0172_001:0426b23_6": "使者受命，旨曰如是。",
    "T03n0172_001:0426b23_7": "太子答曰：『萬物無常，形不久存。",
    "T03n0172_001:0426b24_8": "室家歡娛，離別則苦。",
    "T03n0172_001:0426b24_9": "姓命由天，不得自在。",
    "T03n0172_001:0426b25_10": "無常對至，雖有父子不能相救。",
    "T03n0172_001:0426b26_11": "今求無為，欲度眾苦，得道之日先度父母。",
    "T03n0172_001:0426b27_12": "今此處不遠，亦當時往奉覲。",
    "T03n0172_001:0426b27_13": "目下此志已定，王宜更計續立國嗣。』",
    "T03n0172_001:0426b28_14": "還信白王，具說上事。",
    "T03n0172_001:0426b29_15": "王即召集群臣，更立太子。",
    "T03n0172_001:0426b29_16": "「時，王夫人與太子后妃、婇女營從，齎持太子衣服嚴身之具，及種種甘果、飲食、香華、伎樂，導從前後，上山到太子處飯諸仙眾。",
    "T03n0172_001:0426c03_17": "因迎太子，夫人曰：『夫種穀防飢，掘井待渴，立郭防賊，養子侍老。",
    "T03n0172_001:0426c05_18": "汝今不還國者，吾命不全。』",
    "T03n0172_001:0426c05_19": "太子長跪白夫人曰：『捨家處山，改形易服，如唾出口，不中食用。",
    "T03n0172_001:0426c07_20": "閑居道士於國無施，理分已定，非可改移，寧碎身於此，終不還也。",
    "T03n0172_001:0426c08_21": "願母時還，尋爾修覲。』",
    "T03n0172_001:0426c10_0": "「於是夫人及太子后妃，見太子至意堅固無有還意，悲哭懊惱，隨路而歸。",
    "T03n0172_001:0426c11_1": "於時，國王唯望夫人得太子還，與諸群臣出城迎待。",
    "T03n0172_001:0426c12_2": "唯見夫人與太子后妃，被髮亂頭，搥胸號叫，隨路空歸。",
    "T03n0172_001:0426c14_3": "王益不樂，群臣萬眾莫不啼淚，迴駕還宮。",
    "T03n0172_001:0426c15_4": "於是國王諫謝夫人及太子妻：『吾子好道，世間難有；慈育普濟，莫不蒙恩。",
    "T03n0172_001:0426c16_5": "此國之寶，非凡器也。",
    "T03n0172_001:0426c17_6": "今樂居山，以修其志，但令安隱，時復相見。",
    "T03n0172_001:0426c18_7": "今且與子相去不遠，餉致飲食，消息往來，可以自慰。』",
    "T03n0172_001:0426c20_0": "「於是夫人得王諫已，憂情小歇。",
    "T03n0172_001:0426c20_1": "時時遣人齎持飲食，及諸甘果、種種美饍，往到山中供養太子。",
    "T03n0172_001:0426c22_2": "如是多年，太子亦時時下來問訊父母，仍復還山修道。",
    "T03n0172_001:0426c23_3": "「其山下有絕崖深谷，底有一虎母新產七子。",
    "T03n0172_001:0426c24_4": "時，天降大雪，虎母抱子已經多日不得求食，懼子凍死守餓護子。",
    "T03n0172_001:0426c26_5": "雪落不息，母子飢困，喪命不久。",
    "T03n0172_001:0426c26_6": "虎母既為飢火所逼，還欲噉子。",
    "T03n0172_001:0426c27_7": "時，山上諸仙道士見是事已，更相勸曰：『誰能捨身救濟眾生，今正是時。』",
    "T03n0172_001:0426c29_8": "太子聞已唱曰：『善哉！",
    "T03n0172_001:0426c29_9": "吾願果矣！』",
    "T03n0172_001:0427a01_10": "往到崖頭，下向望視，見虎母抱子為雪所覆，生大悲心，立住山頭寂然入定，即得清淨無生法忍；觀見過去無數劫事，未來亦爾。",
    "T03n0172_001:0427a04_11": "即還白師及五百同學：『吾今捨身，願各隨喜。』",
    "T03n0172_001:0427a05_12": "師曰：『學道日淺，知見未廣，何忽自夭捨所愛身。』",
    "T03n0172_001:0427a06_13": "太子答曰：『吾昔有願，應捨千身。",
    "T03n0172_001:0427a06_14": "前已曾捨九百九十九身，今日所捨足滿千身。",
    "T03n0172_001:0427a08_15": "是故捨耳，願師隨喜。』",
    "T03n0172_001:0427a08_16": "師曰：『卿志願高妙，無能及者。",
    "T03n0172_001:0427a09_17": "必先得道，勿復見遺。』",
    "T03n0172_001:0427a09_18": "太子辭師而去。",
    "T03n0172_001:0427a11_0": "「於是大師與五百神仙道士涕淚滿目，送太子到山崖頭。",
    "T03n0172_001:0427a12_1": "時，有富蘭長者將從男女五百人，齎持食飲上山供養；見太子捨身，悲感啼哭，亦隨太子至山崖頭。",
    "T03n0172_001:0427a15_0": "於是太子在眾人前發大誓願：『我今捨身救眾生命，所有功德速成菩提，得金剛身、常樂我淨無為法身，未度者令度，未解者令解，未安者令安。",
    "T03n0172_001:0427a18_1": "我今此身，無常苦惱眾毒所集。",
    "T03n0172_001:0427a19_0": "此身不淨，九孔盈流，四大毒蛇之所蜇螫，五拔刀賊追遂傷害。",
    "T03n0172_001:0427a20_1": "如此身者為無反復，甘饍美味及五欲樂供養此身，命終之後無善報恩，反墮地獄受無量苦。",
    "T03n0172_001:0427a22_2": "夫人身者，唯應令苦，不得與樂。』",
    "T03n0172_001:0427a24_0": "「太子種種呵責其身諸過咎已，又發誓言：『今我以肉血救彼餓虎。",
    "T03n0172_001:0427a25_1": "餘舍利骨，我父母後時必為起塔，令一切眾生身諸病苦、宿罪因緣、湯藥針灸不得差者，來我塔處至心供養，隨病輕重不過百日必得除愈。",
    "T03n0172_001:0427a28_2": "若實不虛者，諸天降雨香華。』",
    "T03n0172_001:0427a29_3": "諸天應聲雨曼陀羅華，地皆振動。",
    "T03n0172_001:0427b02_0": "「太子即解鹿皮之衣以纏頭目，合手投身虎前。",
    "T03n0172_001:0427b03_1": "於是虎母得食菩薩肉，母子俱活。",
    "T03n0172_001:0427b03_2": "時，崖頭諸人下向望視，見太子為虎所噉骨肉狼藉，悲號大叫聲動山中；或有搥胸自撲宛轉臥地，或有禪思，或有叩頭懺悔太子。",
    "T03n0172_001:0427b06_3": "「爾時，首陀會諸天及天帝釋四天王等日月諸天數千萬眾，皆發無上菩提之心，作倡伎樂，燒香散華，曼陀羅華供養太子，而唱是言：『善哉！",
    "T03n0172_001:0427b10_0": "摩訶薩埵！",
    "T03n0172_001:0427b10_1": "從是不久當坐道場。』",
    "T03n0172_001:0427b10_2": "如是三唱已，各還天宮。",
    "T03n0172_001:0427b11_3": "五百仙人皆發無上正真道意，神仙大師得無生忍。",
    "T03n0172_001:0427b13_0": "「王及夫人明日遣使，齎持飲食，上山餉太子。",
    "T03n0172_001:0427b14_0": "到常住石室，唯見臥具、鹿皮衣、傘蓋、鉢盂、錫杖、水瓶、澡罐悉在室中，不見太子。",
    "T03n0172_001:0427b15_1": "周遍問人，無有應者，唯見仙人十十五五相向啼泣。",
    "T03n0172_001:0427b17_0": "到大師所，唯見仙師以手拄頰，涕淚滿目呻吟而坐。",
    "T03n0172_001:0427b18_1": "周匝推問，無有應對。",
    "T03n0172_001:0427b18_2": "使者怖懼，即以飲食施諸仙士，走還白夫人具說上事。",
    "T03n0172_001:0427b20_3": "夫人曰：『不見我子，見諸仙不？』",
    "T03n0172_001:0427b20_4": "答曰：『但見仙士十十五五相向泣涕。』",
    "T03n0172_001:0427b21_5": "夫人曰：『禍哉！",
    "T03n0172_001:0427b21_6": "吾子死矣！』",
    "T03n0172_001:0427b22_7": "搥胸大叫，奔走詣王。",
    "T03n0172_001:0427b22_8": "王聞是已，從床而落，迷不知人。",
    "T03n0172_001:0427b23_9": "群臣萬眾來集王側，叩頭諫曰：『太子在山未審虛實，何為哀慟？",
    "T03n0172_001:0427b24_10": "願王小息！』",
    "T03n0172_001:0427b26_0": "「於是王及夫人、后妃、婇女、臣佐、吏民，褰裳徒跣，奔走上山。",
    "T03n0172_001:0427b28_0": "「爾時，長者富蘭亦逆來告王曰：『太子昨日投身巖下，以肉飴虎，今唯餘骨狼藉在地。』",
    "T03n0172_001:0427c01_0": "於是長者，即引導王到太子屍處。",
    "T03n0172_001:0427c01_1": "王及夫人、后妃、婇女、群臣、吏民，舉聲悲哭，振動山谷。",
    "T03n0172_001:0427c03_0": "王與夫人伏太子屍上，心肝斷絕，悶不識人。",
    "T03n0172_001:0427c04_0": "妃前扶頭理太子髮，心肝摧碎，啼哭聲[言*害]，曰：『一何薄命，生亡我尊。",
    "T03n0172_001:0427c05_1": "今日永絕，不復得見。",
    "T03n0172_001:0427c06_0": "寧使我身碎如塵粉，不令我天奄忽如今。",
    "T03n0172_001:0427c07_0": "太子已死，我用活為！』",
    "T03n0172_001:0427c07_1": "「時，群臣白王：『太子布施誓度群生，無常殺鬼所侵奪也。",
    "T03n0172_001:0427c08_2": "及未臭爛，宜設供養。』",
    "T03n0172_001:0427c09_3": "即收骸骨，出山谷口，於平坦地積栴檀香薪及種種香木，諸香、蘇油、繒蓋、幢幡以用闍維太子，收取舍利以寶器盛之。",
    "T03n0172_001:0427c12_0": "即於其中起七寶塔，種種寶物而莊挍之。",
    "T03n0172_001:0427c12_1": "其塔四面縱廣十里，列種種華果，流泉、浴池端嚴淨潔。",
    "T03n0172_001:0427c14_2": "王常令四部伎人，晝夜供養，娛樂此塔。」",
    "T03n0172_001:0427c16_0": "佛告阿難：「時太子者，我身是；時父王者，即今我父閱頭檀是；時夫人者，母摩耶是；爾時后妃者，今瞿夷是；時大臣闍耶者，阿難是；爾時山上神仙大師者，彌勒是也；裴提舍王者，難陀是也；時婆羅門者，羅雲是也。",
    "T03n0172_001:0427c20_1": "彌勒菩薩從昔已來常是我師，以吾布施不惜身命救眾生故，超越師前懸挍九劫，今致得佛濟度無極。」",
    "T03n0172_001:0427c24_0": "佛說是時，天龍及人八萬四千皆發無上平等道意，八千比丘漏盡結解得應真道。",
    "T03n0172_001:0427c25_1": "王與群臣、天、龍、鬼神，聞佛所說，皆大歡喜，禮佛而去。",
    "T03n0172_001:0428a03_0": "(丹鄉本續有)爾時，國王聞佛說已，即於是處起立大塔，名為「菩薩投身餓虎塔」，今現在。",
    "T03n0172_001:0428a04_1": "塔東面山下有僧房、講堂、精舍，常有五千眾僧四事供養法盛。",
    "T03n0172_001:0428a06_2": "爾時，見諸國中有人癩病，及顛狂、聾盲、手脚躃跛，及種種疾病，悉來就此塔，燒香、然燈、香埿塗地、修治掃灑，并叩頭懺悔，百病皆愈。",
    "T03n0172_001:0428a09_3": "前來差者便去，後來輙爾；常有百餘人，不問貴賤皆爾，終無絕時。",
    "T03n0172_001:0428a12_0": "佛說菩薩投身飴餓虎起塔因緣經"
}