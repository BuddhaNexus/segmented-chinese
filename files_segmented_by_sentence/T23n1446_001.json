{
    "T23n1446_001:1044c10_0": "根本說一切有部毘奈耶隨意事",
    "T23n1446_001:1044c11_0": "一卷",
    "T23n1446_001:1044c13_0": "大唐三藏義淨奉　制譯",
    "T23n1446_001:1044c14_0": "爾時薄伽梵在室羅筏城逝多林給孤獨園，三月雨安居。",
    "T23n1446_001:1044c15_1": "時有眾多苾芻，於餘處安居，各共立制，作如是言：「諸具壽！",
    "T23n1446_001:1044c16_2": "我等安居三月，不應言諸破戒、破見、破軌儀、非正命等。",
    "T23n1446_001:1044c17_3": "若見有廁草闕，及君持無水，應即添著并安舊處。",
    "T23n1446_001:1044c18_4": "若獨自不能為者，應以手喚伴共作。」",
    "T23n1446_001:1044c19_5": "制已各還舊處，如是不語。",
    "T23n1446_001:1044c20_6": "經三月滿已，補洗衣服訖，著衣持鉢，從安居處漸已遊行，往室羅筏城。",
    "T23n1446_001:1044c21_7": "到已各置衣鉢，洗足已，至世尊所，頭面禮足，在一面坐。",
    "T23n1446_001:1044c23_8": "諸佛常法客苾芻來，先加慰問：「汝從何來？",
    "T23n1446_001:1044c24_9": "道路安樂耶？",
    "T23n1446_001:1044c24_10": "何處安居？」",
    "T23n1446_001:1044c24_11": "白言：「我等於禪那鉢多安居，纔從彼來，於彼安居，甚得安穩和合，亦不以乞食為苦。",
    "T23n1446_001:1044c26_12": "但緣我等眾多苾芻，於彼安居三月之內，各共立制，於安居中不相共語，乃至如上立制法中具說，得安樂住，不以乞食為患。」",
    "T23n1446_001:1044c29_13": "佛告諸苾芻曰：「汝等愚癡，無一智人。",
    "T23n1446_001:1045a01_14": "汝等云何作此非法制，令不共語耶？",
    "T23n1446_001:1045a02_0": "猶如怨家共住、食怨家食，此甚為苦。",
    "T23n1446_001:1045a02_1": "云何乃言得安樂住？",
    "T23n1446_001:1045a03_2": "是外道法、是愚癡法、非出要法。」",
    "T23n1446_001:1045a04_0": "佛言：「汝等苾芻，自今已後，作啞默法者，得越法罪。」",
    "T23n1446_001:1045a05_1": "若苾芻安居竟，佛言：「應請三事見聞疑，作隨意事。」",
    "T23n1446_001:1045a06_2": "既令苾芻作三事見聞疑，時諸苾芻不知云何作？",
    "T23n1446_001:1045a07_3": "佛言：「去隨意七八日前，諸舊住苾芻應於隨近村坊之處，普皆遍告所有老少苾芻，及未近圓者，於供養事咸共修營，至八月十四日，應須佛殿所、制底邊作諸供養：燒香懸幡，一切嚴飾，並皆應作。",
    "T23n1446_001:1045a11_4": "若鄔波馱耶、阿遮利耶、諸有門徒皆令共辦，并及掃灑，瞿摩塗地，供養僧伽，上美飲食并行酥等，諸供養物，隨時施設。",
    "T23n1446_001:1045a14_5": "諸苾芻等應相慰問：『我等安居，甚為安樂。』",
    "T23n1446_001:1045a15_6": "十四日夜，令持經者通夜誦經。",
    "T23n1446_001:1045a16_7": "明日知時，作隨意事，勿過明相。",
    "T23n1446_001:1045a16_8": "既至明日應差五德，為眾作隨意者，或一、二、多，須具五德人。",
    "T23n1446_001:1045a18_9": "若先不和能令和合，先和合者極令樂住。",
    "T23n1446_001:1045a19_10": "云何為五？",
    "T23n1446_001:1045a19_11": "謂不愛、不恚、不怖、不癡、善能分別隨意等事。",
    "T23n1446_001:1045a20_12": "若翻斯五，即不應差。",
    "T23n1446_001:1045a20_13": "既具五德，應如是差：敷座席、鳴揵椎、集僧伽、作前方便，問眾許已，應勸獎：『汝某甲，頗能為夏坐僧伽，以三事見聞疑，為隨意不？』",
    "T23n1446_001:1045a23_14": "彼答言：『能。』",
    "T23n1446_001:1045a23_15": "次一苾芻應先作白，方為羯磨。",
    "T23n1446_001:1045a25_0": "「『大德僧伽聽！",
    "T23n1446_001:1045a25_1": "此某甲苾芻，今為夏坐僧伽作隨意苾芻。",
    "T23n1446_001:1045a26_2": "若僧伽時至聽者，僧伽聽許僧伽今差某甲為隨意苾芻，某甲當為夏坐僧伽作隨意苾芻。",
    "T23n1446_001:1045a28_3": "白如是。』",
    "T23n1446_001:1045a29_0": "「『大德僧伽聽！",
    "T23n1446_001:1045a29_1": "此某甲苾芻，今為夏坐僧伽作隨意苾芻。",
    "T23n1446_001:1045b01_2": "僧伽今差某甲為隨意苾芻，某甲當為夏坐僧伽作隨意苾芻。",
    "T23n1446_001:1045b02_3": "若諸具壽聽某甲為隨意苾芻，某甲當為夏坐僧伽作隨意苾芻者默然；若不許者說。』",
    "T23n1446_001:1045b04_4": "『僧伽已許某甲當為夏坐僧伽作隨意苾芻竟。",
    "T23n1446_001:1045b05_5": "僧伽已聽許，由其默然故，我今如是持。』」",
    "T23n1446_001:1045b06_6": "世尊告曰：「汝諸苾芻！",
    "T23n1446_001:1045b07_0": "我今當制作隨意苾芻所有行法。",
    "T23n1446_001:1045b07_1": "汝等諦聽！",
    "T23n1446_001:1045b08_0": "我今當說。",
    "T23n1446_001:1045b08_1": "受隨意苾芻應行生茅與諸苾芻為座。",
    "T23n1446_001:1045b09_2": "若一人作受隨意者，應從上座而為隨意，乃至下坐。",
    "T23n1446_001:1045b10_3": "若二人者，一從上坐受隨意，一從半向下，至於行末。",
    "T23n1446_001:1045b11_4": "若差三人，從三處起，准事可知。",
    "T23n1446_001:1045b12_5": "諸苾芻等並居茅座，蹲踞而住。",
    "T23n1446_001:1045b12_6": "上座應為單白：『大德僧伽聽！",
    "T23n1446_001:1045b13_7": "今僧伽十五日作隨意事。",
    "T23n1446_001:1045b14_8": "若僧伽時至聽者，僧伽應許僧伽今作隨意。",
    "T23n1446_001:1045b15_9": "白如是。』",
    "T23n1446_001:1045b15_10": "其受隨意苾芻，應向上座前，蹲踞而住。",
    "T23n1446_001:1045b17_0": "「爾時上座及餘下坐，應敷生茅，顛倒橫布，即移身近前，雙足俱蹋，手屈少許，當前執之，作如是說：『具壽存念！",
    "T23n1446_001:1045b19_1": "今僧伽十五日作隨意，我苾芻某甲，亦十五日作隨意。",
    "T23n1446_001:1045b20_2": "我苾芻某甲對僧伽向大德以三事見聞疑，作隨意事。』",
    "T23n1446_001:1045b22_0": "「『大德僧伽！",
    "T23n1446_001:1045b22_1": "應攝受教示我，應饒益哀愍我。",
    "T23n1446_001:1045b22_2": "是能愍者，願哀愍故。",
    "T23n1446_001:1045b23_3": "若知見罪，我當如律而為說悔。』",
    "T23n1446_001:1045b24_4": "第二、第三亦如是說。",
    "T23n1446_001:1045b24_5": "受隨意苾芻，應言：『奧箄迦。』",
    "T23n1446_001:1045b25_6": "彼答云：『娑度。』",
    "T23n1446_001:1045b25_7": "如是次第，乃至下座，亦如是說。",
    "T23n1446_001:1045b26_8": "其隨意人，應更互相向作隨意事，亦應三說。",
    "T23n1446_001:1045b27_9": "若受隨意苾芻，或二、或三、或四，乃至多人，自相對作。",
    "T23n1446_001:1045b28_10": "若一人，應對已作隨意人而為隨意，作法准知。",
    "T23n1446_001:1045b29_11": "苾芻既了，次喚苾芻尼眾，令一一入眾中，對隨意苾芻，如大苾芻法作隨意事。",
    "T23n1446_001:1045c02_12": "次喚式叉摩拏、求寂男、求寂女，皆須如次，一一對五德苾芻，同前作法。",
    "T23n1446_001:1045c03_13": "其受隨意苾芻，應向上座前立，作如是白言：『大德諸妹！",
    "T23n1446_001:1045c05_0": "二部僧伽，已作隨意竟。』",
    "T23n1446_001:1045c05_1": "二部僧伽並應唱言：『善哉已作隨意，極善已作順意。』",
    "T23n1446_001:1045c06_2": "唱者善，如不唱者，得惡作罪。",
    "T23n1446_001:1045c07_3": "受隨意苾芻，應持小刀子、或持針線、或持諸雜沙門資具，在上座前立，作如是言：『大德！",
    "T23n1446_001:1045c09_4": "此等諸物，頗得與安居竟人，作隨意施不？",
    "T23n1446_001:1045c10_5": "若於此處，更獲諸餘利物，和合僧伽應合分不？』",
    "T23n1446_001:1045c11_6": "舉眾同時答云：『合分。』",
    "T23n1446_001:1045c11_7": "若異此者，隨意苾芻及餘大眾，皆得越法罪。」",
    "T23n1446_001:1045c13_0": "具壽鄔波離白佛言：「世尊！",
    "T23n1446_001:1045c13_1": "有幾種作隨意？」",
    "T23n1446_001:1045c13_2": "佛言：「有四種：一、非法別眾；二、非法和合；三、如法不和合；四、如法和合。」",
    "T23n1446_001:1045c15_3": "佛言：「鄔波離！",
    "T23n1446_001:1045c15_4": "於此四中，如法和合是為其善。」",
    "T23n1446_001:1045c16_5": "由是法和合故，於十五日作隨意時。",
    "T23n1446_001:1045c17_6": "世尊即於僧伽中就座而坐。",
    "T23n1446_001:1045c18_0": "佛告諸苾芻：「夜分已過，何不隨意？」",
    "T23n1446_001:1045c18_1": "時有苾芻，於其眾中，從座而起，正衣一邊，合掌頂禮已，白言：「於某房有舊住苾芻，身嬰重病，極為困苦。",
    "T23n1446_001:1045c21_2": "其病苾芻不能赴集，不知云何？」",
    "T23n1446_001:1045c21_3": "佛言：「應取隨意欲來。」",
    "T23n1446_001:1045c22_4": "諸苾芻不知云何取欲來？",
    "T23n1446_001:1045c22_5": "佛言：「或一人取一人欲，或二或三，乃至眾多。」",
    "T23n1446_001:1045c23_6": "不知云何取來？",
    "T23n1446_001:1045c24_7": "佛言：「應到病苾芻邊蹲踞合掌、具威儀已如長淨法與其欲，作如是說：『具壽存念！",
    "T23n1446_001:1045c26_0": "今僧伽十五日作隨意。",
    "T23n1446_001:1045c26_1": "我苾芻某甲亦十五日作隨意。",
    "T23n1446_001:1045c27_2": "我苾芻某甲，自陳無諸障法，為病患因緣故。",
    "T23n1446_001:1045c28_3": "彼如法僧事，我今與欲，此所陳事，當為我說。』",
    "T23n1446_001:1045c29_4": "第二、第三亦如是說。",
    "T23n1446_001:1045c29_5": "若能如是與欲者善；若不能語，以身表業，亦成與欲。",
    "T23n1446_001:1046a01_6": "若不能語，復不能以身表者，一切僧伽並皆應往就病人所。",
    "T23n1446_001:1046a03_7": "若病人不來，眾不往彼作隨意者，作法不成，得越法罪。」",
    "T23n1446_001:1046a05_0": "佛言：「我今為受隨意欲苾芻，所有行法，今當說之。",
    "T23n1446_001:1046a06_1": "其受欲苾芻，不得急走等，乃至如長淨法中廣說。",
    "T23n1446_001:1046a07_2": "其持欲淨苾芻，既入眾中，或上座邊說。",
    "T23n1446_001:1046a08_3": "此若不能，比座邊說亦得，應如是說：『具壽存念！",
    "T23n1446_001:1046a09_4": "於某處房苾芻某甲，身嬰病苦。",
    "T23n1446_001:1046a09_5": "今僧伽十五日作隨意，彼苾芻某甲亦十五日作隨意。",
    "T23n1446_001:1046a11_6": "彼苾芻某甲，自陳無諸障法，為病患因緣，如法僧事與欲。",
    "T23n1446_001:1046a12_7": "彼所陳事，我今具說。』",
    "T23n1446_001:1046a12_8": "如上所說，若不依者，得越法罪。」",
    "T23n1446_001:1046a13_9": "具壽鄔波離白佛言：「大德！",
    "T23n1446_001:1046a14_10": "若受隨意欲已，忽至中路身死，得成善持欲不？」",
    "T23n1446_001:1046a15_11": "佛言：「不成，應更取欲。」",
    "T23n1446_001:1046a15_12": "具如褒灑陀中廣說。",
    "T23n1446_001:1046a17_0": "具壽鄔波離白佛言：「大德！",
    "T23n1446_001:1046a17_1": "若有住處，唯一苾芻獨住，此欲如何作隨意事？」",
    "T23n1446_001:1046a18_2": "佛言：「應於住處灑掃清淨瞿摩塗已，應敷座席，作眾事訖，隨其力分，自誦少多經已，應於高逈處四望，看有苾芻來，知是清淨。",
    "T23n1446_001:1046a21_3": "若二、三人，即應相喚速來，共為隨意。",
    "T23n1446_001:1046a22_4": "然即於彼客苾芻所，對首法作如是言：『具壽存念！",
    "T23n1446_001:1046a23_5": "今十五日是隨意日，我苾芻某甲亦十五日且為守持隨意。",
    "T23n1446_001:1046a24_6": "若於後時，遇和合眾，當共彼和合眾如是法隨意。』",
    "T23n1446_001:1046a25_7": "第二、第三亦如是說。",
    "T23n1446_001:1046a26_8": "若其眾多無智愚癡之人，足眾數為隨意者，不成隨意。",
    "T23n1446_001:1046a27_9": "應待有善苾芻來，共為隨意。",
    "T23n1446_001:1046a28_10": "若無，應居本座，作心念隨意，如是心念口言：『今十五日是隨意日，我苾芻某甲亦十五日為心念隨意。",
    "T23n1446_001:1046b01_11": "若於後有時如法眾，共為隨意。』",
    "T23n1446_001:1046b02_12": "如是三說。",
    "T23n1446_001:1046b02_13": "若有一、二、三苾芻共住者，亦應如前作對首法，作其隨意。",
    "T23n1446_001:1046b03_14": "若有四人僧伽，作隨意者，咸作對首隨意，不差五德為隨意事。",
    "T23n1446_001:1046b05_15": "若滿五人方為眾法，即應作白，為隨意事。",
    "T23n1446_001:1046b06_16": "設有病人應將入眾，不應取欲。",
    "T23n1446_001:1046b06_17": "如有六人，或復過斯，咸作單白，為隨意事。",
    "T23n1446_001:1046b07_18": "作隨意時，若有病人，應令取欲。」",
    "T23n1446_001:1046b08_19": "或有一如法止住隨意，一是非法；三是法，一非法；五是法，一非法。",
    "T23n1446_001:1046b10_20": "云何一如法止住隨意，一是非法？",
    "T23n1446_001:1046b10_21": "但一說已，即便止住，是名非法。",
    "T23n1446_001:1046b11_22": "若具足說，是名如法隨意。",
    "T23n1446_001:1046b12_23": "云何三是法，一是非法？",
    "T23n1446_001:1046b12_24": "三遍說隨意已止住，是名法。",
    "T23n1446_001:1046b13_25": "一遍說已，即便止住，是名非法。",
    "T23n1446_001:1046b14_26": "云何五是法，一非法？",
    "T23n1446_001:1046b14_27": "於中一是如法，合三遍說隨意。",
    "T23n1446_001:1046b15_28": "即一遍說而便止住，是名非法止住隨意。",
    "T23n1446_001:1046b16_29": "或有一說成隨意，或有二說、三說隨意，或時大眾一時都說。",
    "T23n1446_001:1046b17_30": "此依何義一說隨意？",
    "T23n1446_001:1046b18_31": "若十五日，眾多苾芻集在一處欲為隨意。",
    "T23n1446_001:1046b19_32": "然於眾中多患痔病，若欲三說，恐諸病苾芻等不堪久坐，以是緣故，佛言：「一說隨意。」",
    "T23n1446_001:1046b20_33": "復有眾多苾芻，集在一處，為隨意事，或時天雨、或天欲雨。",
    "T23n1446_001:1046b22_34": "時諸苾芻等，作如是念：「若三說者，恐其天雨濕諸臥具。」",
    "T23n1446_001:1046b23_35": "是故佛聽一說隨意。",
    "T23n1446_001:1046b23_36": "復有眾多苾芻，集在一處為隨意事。",
    "T23n1446_001:1046b24_37": "若於住處、或有王來并諸眷屬、或有大臣官屬、城內外人，亦皆來集。",
    "T23n1446_001:1046b26_38": "將諸飲食及衣物等，奉施苾芻僧伽，令其呪願。",
    "T23n1446_001:1046b27_39": "苾芻竟夜呪願，極大辛苦。",
    "T23n1446_001:1046b27_40": "然諸苾芻各作是念：「為王等來，種種布施，呪願辛苦，恐其天明。」",
    "T23n1446_001:1046b29_41": "以是緣故，開聽一說隨意。",
    "T23n1446_001:1046b29_42": "又隨意時，眾多苾芻共集欲作隨意。",
    "T23n1446_001:1046c01_43": "其中解蘇怛羅、毘奈耶、摩咥里迦諸苾芻等，通夜誦經及以說法。",
    "T23n1446_001:1046c03_44": "時諸苾芻各作是念：「此解三藏苾芻，竟夜誦經及以說法，極為辛苦。",
    "T23n1446_001:1046c04_45": "然恐天明，不得三說。」",
    "T23n1446_001:1046c05_46": "是故開聽一說隨意。",
    "T23n1446_001:1046c05_47": "又隨意時，若有四種諍起，應就解三藏苾芻決斷其罪。",
    "T23n1446_001:1046c07_0": "既除罪已，彼諸苾芻作是念言：「此三藏苾芻竟夜除諍，極為辛苦。",
    "T23n1446_001:1046c08_1": "復恐天明，三說隨意，恐為有礙。」",
    "T23n1446_001:1046c09_2": "以是緣故，開聽一說隨意。",
    "T23n1446_001:1046c09_3": "又隨意時，或有諸王，嚴四種兵，到其住處，或象馬車步等。",
    "T23n1446_001:1046c11_4": "其王瞋怒，作是言：「捉取此沙門釋子繫縛，將令使看象看馬，我今種種諸雜驅使，令其役力，或作是勅，捉取沙門，奪其衣鉢，皆悉殺之。」",
    "T23n1446_001:1046c14_5": "諸苾芻等作是念言：「我若三說隨意，恐王瞋責，作無益事。」",
    "T23n1446_001:1046c15_6": "是故開聽一說隨意。",
    "T23n1446_001:1046c15_7": "若隨意時有諸賊等、或是破城破村落者、或殺他人牛羊等賊、或殺牛羊取血塗戶塗門及以窓嚮，作諸非法，或復遣信喚諸苾芻。",
    "T23n1446_001:1046c18_8": "時諸苾芻即作是念：「我若三說隨意，恐彼諸賊破城破村，并殺牛羊。",
    "T23n1446_001:1046c20_9": "既作非法，彼來喚我，作無利事，或奪衣鉢或斷命根。」",
    "T23n1446_001:1046c21_10": "以斯緣故，聖開一說而為隨意。",
    "T23n1446_001:1046c22_11": "若隨意時於斯住處，有老苾芻性無所知，多足涕唾，或從遠來，路行乏困，或有女人、或復童女、或有鬪諍，不信天魔諸惡鬼神。",
    "T23n1446_001:1046c25_12": "來至門所作如是言：「沙門！",
    "T23n1446_001:1046c25_13": "汝等作不淨事、或唾諸床席、或上變下瀉。」",
    "T23n1446_001:1046c26_14": "又諸神等令諸苾芻看鬼神等病。",
    "T23n1446_001:1046c27_15": "苾芻作念：「若我三說隨意，現有諸難，令我不安。」",
    "T23n1446_001:1046c28_16": "由是佛言：「開聽一說隨意無犯。」",
    "T23n1446_001:1046c29_17": "若諸苾芻惡獸住處作僧房舍，然於此處，或有老女、及無智女、并童女等性不淨潔。",
    "T23n1446_001:1047a02_0": "然諸苾芻污諸床席，非法大小便，浣其弊衣曬之，或令鬼神瞋恨，使諸毒害惡獸來損苾芻所，謂虎豹豺狼羆等來至僧坊、或別房中、垣牆食處乃至遍一切處，皆有諸難。",
    "T23n1446_001:1047a05_1": "欲三說隨意，恐有難來，聖開一說。",
    "T23n1446_001:1047a06_2": "若有苾芻近龍住處而居止者，種種污穢、或多唾涕、上變下瀉大小便利，多諸不淨，令使龍瞋、或放諸毒虫傷損苾芻、或龍自來告苾芻曰：「汝於我處，多諸不淨如上，非法之事。」",
    "T23n1446_001:1047a10_3": "苾芻作念：「我若三說隨意，恐龍難等。」",
    "T23n1446_001:1047a11_4": "以是事故，聖開一說、或一時對說。",
    "T23n1446_001:1047a12_5": "若時僧坊近諸俗舍，苾芻欲隨意時，諸俗家中忽然失火，其火漸漸逼近僧坊、或恐失命、梵行等難或損衣鉢等。",
    "T23n1446_001:1047a14_6": "若三說隨意，恐火將近，以是故開一說隨意，或一時對說隨意不犯。",
    "T23n1446_001:1047a16_7": "若僧伽住處近大山谷，隨意時天降大雨，水漲漂汎諸王宅舍村林園樹，漸逼僧坊。",
    "T23n1446_001:1047a18_0": "若三說者，恐諸苾芻命難、衣鉢等難，以是義故，聖開一說、或一時對說。",
    "T23n1446_001:1047a19_1": "若苾芻住處在於曠野遠處，恐怖難起畏損命等。",
    "T23n1446_001:1047a20_2": "諸苾芻各相報曰：「今十五日是隨意時。",
    "T23n1446_001:1047a21_3": "我等既有急迫難來，不得隨意，任情散去，後當如法作隨意事。」",
    "T23n1446_001:1047a23_0": "若有如是等緣來至，一時急起，並皆無犯。",
    "T23n1446_001:1047a24_0": "具壽鄔波離白佛言：「若有眾多苾芻，共作安居，或時未滿，欲餘處遊行。",
    "T23n1446_001:1047a25_1": "便即隨意得不？」",
    "T23n1446_001:1047a25_2": "佛言：「不得。",
    "T23n1446_001:1047a26_3": "若言：『我今且停隨意，後當餘處隨意。』",
    "T23n1446_001:1047a27_0": "諸苾芻應報言：『具壽！",
    "T23n1446_001:1047a27_1": "我等此處安居，不應餘處隨意及停隨意。",
    "T23n1446_001:1047a28_2": "佛令我等如法安居滿已，後當如法清淨隨意。』」",
    "T23n1446_001:1047a29_3": "「若苾芻言：『我有緣去，應可為我隨意及停隨意，待彼作者。』",
    "T23n1446_001:1047b01_4": "得不？」",
    "T23n1446_001:1047b01_5": "佛言：「鄔波離！",
    "T23n1446_001:1047b02_6": "此不成隨意。",
    "T23n1446_001:1047b02_7": "彼應報言：『我本不合相囑隨意及停隨意，待候安居了。",
    "T23n1446_001:1047b03_8": "佛聽我等安居滿已，然後如法清淨隨意，不聽我等不如法隨意。』」",
    "T23n1446_001:1047b05_9": "佛言：「鄔波離！",
    "T23n1446_001:1047b05_10": "如上所說，不依行者，若作非法，皆得惡作。」",
    "T23n1446_001:1047b06_11": "若苾芻至十五日隨意時，忽被王捉、若大臣捉、或被賊捉、或怨家捉。",
    "T23n1446_001:1047b07_12": "彼苾芻眾應遣信報言：「暫放此苾芻來，有少事緣。」",
    "T23n1446_001:1047b09_13": "彼若放者善；若不放者，應就小界而為隨意。",
    "T23n1446_001:1047b10_14": "彼被捉苾芻後時得脫，應更隨意。",
    "T23n1446_001:1047b10_15": "若不爾者，得越法罪。",
    "T23n1446_001:1047b11_16": "若苾芻至隨意時，若憶知有罪，應於餘處苾芻所作說悔法，方可作隨意。",
    "T23n1446_001:1047b12_17": "若不說罪作隨意者，不成隨意。",
    "T23n1446_001:1047b13_18": "如長淨法中廣說，於十事中亦廣說。",
    "T23n1446_001:1047b14_19": "若至隨意時，苾芻憶知有罪，欲說悔者，若是波羅市迦罪，眾應擯出然後隨意。",
    "T23n1446_001:1047b16_20": "有犯僧伽伐尸沙罪者，應且置是罪，先隨意已後當治罪。",
    "T23n1446_001:1047b17_21": "若波逸底迦、波羅底提舍尼、及突色訖里多者，先應說悔後作隨意。",
    "T23n1446_001:1047b19_22": "若苾芻至隨意時，於他勝罪而生疑惑，或有不是他勝。",
    "T23n1446_001:1047b20_23": "若犯他勝，不共住者，不成苾芻。",
    "T23n1446_001:1047b21_0": "若不是不共住等，應且住然後隨意。",
    "T23n1446_001:1047b21_1": "若隨意時，有苾芻或有說罪、若有羯磨其出說罪者，應先說罪，後當隨意。",
    "T23n1446_001:1047b23_2": "其有羯磨出者，應先羯磨後方隨意。",
    "T23n1446_001:1047b24_3": "若隨意時，或有苾芻自相謂曰：「汝身有罪。」",
    "T23n1446_001:1047b25_4": "其舉罪苾芻不善身口意者，不應須語且為隨意。",
    "T23n1446_001:1047b26_5": "若隨意時，有苾芻舉罪者，應先觀此人護身口意不？",
    "T23n1446_001:1047b27_6": "若此人身善口不善者，不應用語，應當隨意。",
    "T23n1446_001:1047b28_7": "若能善護口於身不善者，亦不應用語。",
    "T23n1446_001:1047b29_8": "雖善護身口，而不閑三藏者，亦不應用語，且為隨意。",
    "T23n1446_001:1047c01_9": "若隨意時，或有舉罪苾芻，而善護身口，雖學三藏，不知深義，亦不曉了。",
    "T23n1446_001:1047c03_10": "應告彼云：「審諦觀察，然後與我如法除罪。」",
    "T23n1446_001:1047c04_11": "應為隨意。",
    "T23n1446_001:1047c04_12": "若隨意時，雖有苾芻，善護身口，亦學三藏，善知其義，曉了其事。",
    "T23n1446_001:1047c05_13": "而復心迷，至僧伽中，法說非法、非法說法，以非為是，說毘奈耶為非毘奈耶，非毘奈耶說為毘奈耶，來遮隨意。",
    "T23n1446_001:1047c08_14": "僧應問言：「眾中誰有其罪？",
    "T23n1446_001:1047c08_15": "復是何罪？",
    "T23n1446_001:1047c09_16": "為是他勝？",
    "T23n1446_001:1047c09_17": "為是僧伽伐尸沙、波羅底提舍尼、突色訖里多？",
    "T23n1446_001:1047c10_18": "為晝？",
    "T23n1446_001:1047c10_19": "為夜？",
    "T23n1446_001:1047c10_20": "為在道行？",
    "T23n1446_001:1047c10_21": "為在道傍？",
    "T23n1446_001:1047c11_22": "為是行時？",
    "T23n1446_001:1047c11_23": "為是住時？",
    "T23n1446_001:1047c11_24": "為立坐時？",
    "T23n1446_001:1047c11_25": "為在臥時？」",
    "T23n1446_001:1047c12_0": "若言：「犯四他勝，不犯僧殘乃至惡作。」",
    "T23n1446_001:1047c12_1": "若言：「犯僧伽伐尸沙，不犯四他勝乃至不犯惡作。」",
    "T23n1446_001:1047c13_2": "若言：「犯波逸底迦，不犯波羅市迦乃至惡作。」",
    "T23n1446_001:1047c14_3": "若言：「犯提舍尼，不犯四他勝乃至惡作。」",
    "T23n1446_001:1047c15_4": "若言：「犯突色訖里多，不犯他勝乃至提舍尼。」",
    "T23n1446_001:1047c16_5": "若言：「犯初他勝，不犯第二、第三乃至第四亦如是。」",
    "T23n1446_001:1047c17_6": "若言：「犯第二他勝，不犯初，乃至不犯第三第四亦如是。」",
    "T23n1446_001:1047c19_7": "若言：「犯第三他勝，不犯初二及第四亦如是。」",
    "T23n1446_001:1047c20_8": "若言：「犯初僧伽伐尸沙，不犯第二、乃至不犯第十三。」",
    "T23n1446_001:1047c21_9": "若言：「犯第二僧殘，不犯第一、乃至不犯第十三。」",
    "T23n1446_001:1047c22_10": "若言：「犯第三僧殘，不犯初二乃至第十一。」",
    "T23n1446_001:1047c23_11": "如是十三僧殘，展轉上下作句亦同上。",
    "T23n1446_001:1047c24_12": "若言：「犯初波逸底迦，不犯第二、乃至不是第九十。」",
    "T23n1446_001:1047c25_13": "若言：「是第二，不是初及第三乃至九十。」",
    "T23n1446_001:1047c26_14": "如是展轉乃至九十作句亦如是。",
    "T23n1446_001:1047c27_0": "若言：「犯波羅底提舍尼，而是初、不是第二乃至第四亦如是。」",
    "T23n1446_001:1047c28_1": "若犯第二，不是初乃至三四，作句亦如是。",
    "T23n1446_001:1047c29_2": "若言：「犯突色訖里多，而是初不是第二，乃至終亦如是。」",
    "T23n1446_001:1048a01_3": "若言：「是夜中犯，不是晝。」",
    "T23n1446_001:1048a02_4": "或言：「晝不是夜。」",
    "T23n1446_001:1048a02_5": "或言：「是道非道傍，或道傍不是道。」",
    "T23n1446_001:1048a03_6": "或言：「行時不是住時。」",
    "T23n1446_001:1048a03_7": "或言：「住時不是行時。」",
    "T23n1446_001:1048a04_8": "或言：「立時不是坐時。」",
    "T23n1446_001:1048a04_9": "或言：「坐時不是立時。」",
    "T23n1446_001:1048a05_10": "或言：「坐時不是臥時。」",
    "T23n1446_001:1048a05_11": "亦如上。",
    "T23n1446_001:1048a05_12": "此苾芻說上諸事，眾應具問。",
    "T23n1446_001:1048a06_13": "若前引後違，如是不定者，不應取其語。",
    "T23n1446_001:1048a07_14": "若僧伽問已，而語不異，即應問言：「當見犯時，作何形相？",
    "T23n1446_001:1048a08_15": "出何言語？",
    "T23n1446_001:1048a08_16": "作何意趣？」",
    "T23n1446_001:1048a08_17": "若言：「犯他勝。」",
    "T23n1446_001:1048a09_18": "者，眾應驅出，方作隨意。",
    "T23n1446_001:1048a09_19": "若言：「犯僧伽波尸沙。」",
    "T23n1446_001:1048a10_20": "者，即應且置其事先為隨意。",
    "T23n1446_001:1048a10_21": "若言：「犯波逸底迦提舍尼，乃至突色訖里多。」",
    "T23n1446_001:1048a11_22": "者，先應說悔，方為隨意。",
    "T23n1446_001:1048a12_23": "若至十五日作隨意時，眾多舊住苾芻集在一處，若五、或過，而為隨意。",
    "T23n1446_001:1048a14_0": "復有少許舊住苾芻，不來共集隨意。",
    "T23n1446_001:1048a14_1": "苾芻即作是念：「此有苾芻，不來至此，遂共生疑。",
    "T23n1446_001:1048a15_2": "我等不待彼來，今此隨意，為成、不成？」",
    "T23n1446_001:1048a16_3": "作如是疑，即便隨意。",
    "T23n1446_001:1048a17_4": "彼少苾芻後來至眾，應更隨意，其先隨意人得越法罪，由非法故，餘如長淨法中已說。",
    "T23n1446_001:1048a19_5": "具壽鄔波離白佛言：「世尊大德！",
    "T23n1446_001:1048a19_6": "有苾芻安居，作隨意時，問此中不有鬪諍者、調哢者、難問者、將向王官等家者、禁閉人者、非法舉罪者，來斯住處，現在苾芻是慚愧者不？」",
    "T23n1446_001:1048a22_7": "又問：「有如是鬪諍惡人來，不知云何隨意？」",
    "T23n1446_001:1048a23_8": "佛告鄔波離：「若有如是惡人來急者，應二、三人向小界場中自為隨意。",
    "T23n1446_001:1048a25_9": "若得者善；若不得者，應出迎之，為取衣鉢，安慰問訊，種種濡語。",
    "T23n1446_001:1048a26_10": "安置房中已，應自急為隨意。",
    "T23n1446_001:1048a27_11": "若得者善；若不得者，應為洗浴。",
    "T23n1446_001:1048a28_12": "若肯洗浴者，應令一人說法彼等聽法，應自急為隨意。",
    "T23n1446_001:1048a29_13": "若得者善；不得者，應自向小界而為長淨。",
    "T23n1446_001:1048b01_14": "彼苾芻若問言：『今是隨意時，汝等何故長淨？』",
    "T23n1446_001:1048b02_15": "彼應報言：『汝客苾芻，須知我舊住人，自有法則。』",
    "T23n1446_001:1048b03_16": "彼客苾芻謂言：『合爾，共為長淨。』",
    "T23n1446_001:1048b04_17": "事既了訖，待彼散已，更和合別為隨意。」",
    "T23n1446_001:1048b05_0": "若有住處作隨意時，有病苾芻房中不來，不知云何作其隨意？",
    "T23n1446_001:1048b06_1": "應報之曰：「若能來者來。",
    "T23n1446_001:1048b06_2": "若不能來，應將欲及隨意來。」",
    "T23n1446_001:1048b07_3": "遣使往病苾芻所，報言：「汝往隨意處。」",
    "T23n1446_001:1048b08_4": "若能去者善；若不能，應與欲隨意。",
    "T23n1446_001:1048b09_5": "於隨意時，有其四事：或有事無人、或有人無事、或俱有、俱無。",
    "T23n1446_001:1048b10_6": "云何名有事無人？",
    "T23n1446_001:1048b10_7": "若於隨意時，無識解、無性識，不善知好事，亦不知作善。",
    "T23n1446_001:1048b12_8": "若近天神住處、或向天神住處、或婦女及童女、或罵彼天神種種惡說、或復作不淨、或天神瞋恚，來至寺門，作如是言：「賢首等，汝所作不善，甚不如法，汝諸賢首豈合作如是如是事不？」",
    "T23n1446_001:1048b16_9": "而不的言：「某甲有過。」",
    "T23n1446_001:1048b16_10": "此名有事無人。",
    "T23n1446_001:1048b17_11": "云何名有人無事？",
    "T23n1446_001:1048b17_12": "至隨意時，如前廣說。",
    "T23n1446_001:1048b18_13": "天神瞋怒，來至寺門，作如是言：「某甲苾芻，於我有犯。」",
    "T23n1446_001:1048b19_14": "而不說言：「有如是罪過。」",
    "T23n1446_001:1048b19_15": "此名有人無事。",
    "T23n1446_001:1048b20_16": "云何名有事有人？",
    "T23n1446_001:1048b20_17": "謂說其罪過及人名字，是名有人有事。",
    "T23n1446_001:1048b21_18": "云何名無人無事？",
    "T23n1446_001:1048b21_19": "二俱無故，是名為四。",
    "T23n1446_001:1048b23_0": "根本說一切有部毘奈耶隨意事一卷"
}