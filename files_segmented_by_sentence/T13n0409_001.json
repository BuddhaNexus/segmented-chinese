{
    "T13n0409_001:0677b03_0": "觀虛空藏菩薩經",
    "T13n0409_001:0677b05_0": "宋罽賓三藏曇摩蜜多譯",
    "T13n0409_001:0677b06_0": "如是我聞：一時，佛住佉陀羅山，依正覺仙人所住之處，與千二百五十比丘俱。",
    "T13n0409_001:0677b07_1": "賢劫千菩薩彌勒為首。",
    "T13n0409_001:0677b08_2": "爾時，長老優波離，即從坐起，整衣服，為佛作禮，白佛言：「世尊先於功德經中，說虛空藏菩薩摩訶薩名，能除一切惡不善業，治王旃陀羅乃至沙門旃陀羅，諸惡律儀，如此惡事若欲治，當云何觀虛空藏菩薩？",
    "T13n0409_001:0677b13_3": "設得見者，云何共住布薩僧事？",
    "T13n0409_001:0677b13_4": "若優婆塞破五戒、犯八戒齋，出家比丘、比丘尼、沙彌、沙彌尼、式叉摩尼犯四重禁，在家菩薩毀六重法，出家菩薩犯八重禁，如是過人，世尊先於毘尼中說，決定驅儐，如大石破。",
    "T13n0409_001:0677b17_5": "今於此經說大悲虛空藏能救諸苦，及說呪以除罪咎。",
    "T13n0409_001:0677b19_0": "設有此人，云何知之？",
    "T13n0409_001:0677b19_1": "以何為證？",
    "T13n0409_001:0677b19_2": "惟願天尊！",
    "T13n0409_001:0677b20_0": "分別解說。」",
    "T13n0409_001:0677b20_1": "佛告優波離：「汝及未來世一切善持毘尼者，應當教此犯罪眾生，安慰其意。",
    "T13n0409_001:0677b21_2": "世尊大慈弘誓無量，不捨一切，於深功德經說治罪法，名決定毘尼。",
    "T13n0409_001:0677b23_3": "有三十五佛，救世大悲，汝當敬禮。",
    "T13n0409_001:0677b24_4": "汝敬禮時，當著慚愧衣，如眼生瘡深生愧恥，如癩病人，隨良醫教。",
    "T13n0409_001:0677b25_5": "汝亦如是，應生慚愧。",
    "T13n0409_001:0677b26_6": "既慚愧已，一日乃至七日，禮十方佛，稱三十五佛名，別稱大悲虛空藏菩薩名。",
    "T13n0409_001:0677b28_0": "澡浴身體，燒眾名香，堅黑沈水。",
    "T13n0409_001:0677b28_1": "明星出時，長跪合掌，悲泣雨淚，稱虛空藏，白言：『大德、大悲菩薩，愍念我故，為我現身。』",
    "T13n0409_001:0677c01_2": "「爾時，當起是想：是虛空藏菩薩頂上有如意珠，其如意珠作紫金色。",
    "T13n0409_001:0677c03_3": "若見如意珠，即見天冠。",
    "T13n0409_001:0677c03_4": "此天冠中，有三十五佛像現，如意珠中十方佛像現。",
    "T13n0409_001:0677c04_5": "虛空藏菩薩身長二十由旬，若現大身，與觀世音等。",
    "T13n0409_001:0677c06_0": "此菩薩結加趺坐，手捉如意珠王，其如意珠演眾法音與毘尼合。",
    "T13n0409_001:0677c07_1": "「若此菩薩！",
    "T13n0409_001:0677c07_2": "憐愍眾生故，作比丘像及一切色像，若於夢中若坐禪時，以摩尼珠印，印彼人臂，印文有除罪字，得此字已，還入僧中，如本說戒。",
    "T13n0409_001:0677c10_3": "若優婆塞得此字者，不障出家，設不得此字，便使空中有聲唱言：『罪滅罪滅。』",
    "T13n0409_001:0677c12_4": "若無空聲使知毘尼者，夢見虛空藏菩薩，告言：『毘尼薩毘尼薩，某甲比丘、某甲優婆塞，更令懺悔。』",
    "T13n0409_001:0677c14_5": "一日乃至七七日禮三十五佛，虛空藏菩薩力故，汝罪輕微。",
    "T13n0409_001:0677c16_0": "知法者！",
    "T13n0409_001:0677c16_1": "復教令塗治圊廁，經八百日。",
    "T13n0409_001:0677c16_2": "日日告言：『汝作不淨事，汝今一心塗一切廁，莫令人知。",
    "T13n0409_001:0677c18_3": "塗已澡浴，禮三十五佛，稱虛空藏。",
    "T13n0409_001:0677c18_4": "向十二部經，五體投地，說汝過惡。』",
    "T13n0409_001:0677c19_5": "如是懺悔，復經三七日。",
    "T13n0409_001:0677c20_6": "爾時，智者應集親厚，於佛像前，稱三十五佛名，稱文殊師利、稱賢劫菩薩，為其作證，更白羯磨，如前受戒法。",
    "T13n0409_001:0677c22_7": "此人因苦行力故，罪業永除，不障三種菩提業。」",
    "T13n0409_001:0677c23_8": "佛告優波離：「汝持是觀虛空藏法，為未來世無慚愧眾生、多犯惡者廣分別說。」",
    "T13n0409_001:0677c25_9": "說是語時，時虛空藏菩薩，結加趺坐，放金色光，如意珠中見三十五佛已，白佛言：「世尊！",
    "T13n0409_001:0677c27_10": "我此如意珠寶從首楞嚴出，是故眾生見珠者，得如意自在。」",
    "T13n0409_001:0677c28_11": "爾時，世尊勅優波離：「汝持此經，不得為多眾廣說。",
    "T13n0409_001:0677c29_12": "但為一人持毘尼者，為未來世無眼目眾生，作眼目故，慎莫忘失。」",
    "T13n0409_001:0678a02_13": "時，優波離聞佛所說，歡喜奉行。",
    "T13n0409_001:0678a03_14": "◎◎右觀虛空藏菩薩經，按《開元錄》，係是單譯，止有二紙。",
    "T13n0409_001:0678a05_15": "經後舊尚有八紙經文，准校勘大藏竹堂講師批，該是後人採集虛空藏經呪，并諸經中佛名及呪，以為勸世修行法，不可連在觀虛空藏經後，下竺本及福本皆無。",
    "T13n0409_001:0678a09_16": "又按此經，世尊先於深功德經說治罪法，名決定毘尼。",
    "T13n0409_001:0678a10_17": "有三十五佛者，即出《寶積經》第九十卷〈優波離會〉，與《決定毘尼經》同本，餘文皆例此。",
    "T13n0409_001:0678a12_18": "然詳觀所批理，亦可以意會，徒存似是，姑為刪之。",
    "T13n0409_001:0678a14_0": "阿彌隸奢阿彌隸奢迦留尼迦(一)　遮羅遮羅毘遮羅珊遮羅迦留尼迦(二)　羅茂羅羅茂羅毘伽陀隷(三)　摩懵呿復闍摩那迦留尼迦(四)　真陀摩尼富羅栘迦留尼迦(五)　薩婆阿奢彌咃[口*皮]栘(六)　陀潰陀利(七)　破仇破仇(八)　留坻脾脾伽仇(九)　儨脾脾伽仇迦留尼迦(十)　富隷栘埵摩摩阿奢(十一)　薩埵波咃遮阿輸迦竭坘莎呵(十二)三十五佛名釋迦牟尼佛、金剛不壞身佛、寶光佛、龍尊王佛、精進軍佛、精進憙佛、寶力佛、寶月光明佛、現無愚佛、寶月佛、無垢佛、離垢佛、勇施佛、清淨佛、清淨施佛、婆留那佛、水天佛、堅德佛、栴檀德佛、無量光佛、光德佛、無量氣光佛、那羅延佛、功德華佛、蓮華遊戲神通佛、才功德佛、念功德佛、善名稱佛、洪炎幢王佛、善遊步功德佛、鬪戰勝佛、善遊步佛、周匝莊嚴功德佛、寶蓮華遊步功德佛、蓮華光善住娑羅樹王佛過去三十五佛名虛空藏菩薩陀羅尼多擲哆　阿彌闍　迦留尼迦　遮羅遮羅毘遮羅　迦留尼迦　茂羅羅囉茂羅毘迦陀羅　摩摩劫呿　復奢摩那　迦留尼迦真多摩尼　富羅栘　迦留尼迦　薩埵舍摩　哆婆蛇　阿若陀梨　婆破窮窮留提　毘脾伽窮　持栗[跳兆+頁]毘脾加窮　迦留尼迦　富梨蛇兜(音兜)摩摩阿舍　薩埵波利波遮　阿輸迦竭提　莎呵若有眾生！",
    "T13n0409_001:0678b17_1": "種種諸病逼切其身，其心散亂，聾盲、瘖瘂諸根不具，肢節各異，時有死相，如是等事。",
    "T13n0409_001:0678b19_2": "一向稱虛空藏菩薩摩訶薩名，除諸病故，欲無病故，燒沈水黑堅沈水，若多竭流香，禮虛空大善丈夫。",
    "T13n0409_001:0678b21_3": "是善丈夫於夜夢中，作婆羅門像，在其人前，即現釋像、功德天像、妙音天像，或羅剎之像、或大臣之像、或兵吏之像、良藥之像、或父母之像，於夜夢中，在病人前，如實說種種隨病湯藥等者，一服除差無餘。",
    "T13n0409_001:0678b26_0": "復有如是，取營求事，欲多問義，若寂靜處欲行禪定、欲智慧、欲得名稱、欲求巧、欲求自在、欲得妙色、欲封、欲得勢力、欲財能、欲得妙聲、欲得子息、欲得眷屬、欲得功德，欲得布施、持戒、忍辱、精進、禪定。",
    "T13n0409_001:0678c01_1": "欲得義語、欲得人恭敬、欲脫諸惡災止於施，乃至住慧。",
    "T13n0409_001:0678c02_2": "欲得長命、欲得種種所須之具，得以能用。",
    "T13n0409_001:0678c03_3": "是人禮虛空藏菩薩摩訶薩，若阿練若、在林中、若在路地，燒於沈水黑堅沈水若多竭流香，至心合掌，五體投地，遍禮十方，說陀羅尼句，即得所願。",
    "T13n0409_001:0678c07_0": "過去五十三佛名",
    "T13n0409_001:0678c08_0": "普光佛、普明佛、普靜佛、多摩羅、跋栴檀香佛、栴檀光佛、摩尼幢佛、歡喜藏摩尼寶積佛、一切世間樂見上大精進佛、摩尼幢燈光佛、慧炬照佛、海德明光佛、金剛牢疆普散金光佛、大彊精進勇猛佛、大悲光佛、慈力王佛、慈藏佛、栴檀窟莊嚴勝佛、賢善首佛、善意佛、廣莊嚴佛、金華光佛、寶蓋照空自在王佛、虛空寶華光佛、琉璃莊嚴王佛、普現色身光佛、不動智光佛、降伏諸魔王佛、才光明佛、智慧勝佛、彌勒仙光佛、世靜光佛、善寂月音妙尊智王佛、龍種上尊王佛、日月光佛、日月珠光佛、慧幡勝王佛、師子吼自在力王佛、妙音勝佛、常光幢佛、觀世燈佛、慧威燈王佛、法勝王佛、須彌光佛、須蔓那華光佛、優曇鉢羅華殊勝王佛、大慧力王佛、阿閦毘歡喜光佛、無量音聲王佛、才光佛、金海光佛、山海慧自在通王佛、大通光佛、一切法常滿王佛若有善男子、善女人及餘一切眾生，得聞是五十三佛名者，是人於百千萬億阿僧祇劫，不墮惡道。",
    "T13n0409_001:0679a03_1": "若復有人，能稱是五十三佛名者，生生之處，常得值遇十方諸佛。",
    "T13n0409_001:0679a04_2": "若有人，能至心敬禮五十三佛名者，除滅四重、五逆及謗方等，皆悉清淨。",
    "T13n0409_001:0679a07_0": "毘婆尸佛、尸棄佛、毘舍佉佛、拘留孫佛、拘那舍牟尼佛、迦葉佛、釋迦牟尼佛、東方寶光月殿妙尊音王佛、南方樹根華王佛、西方造王神通炎華佛、北方月殿清淨佛、下方善寂月音王佛、上方無數精進願首佛佛告寶網菩薩：「若善男子、善女人！",
    "T13n0409_001:0679a13_1": "起立講堂，如三千大千世界。",
    "T13n0409_001:0679a14_2": "講堂內造立精舍，計有億數，皆以赤栴檀而合成之。",
    "T13n0409_001:0679a15_3": "以一切樂具供養諸佛於百千劫，於佛滅後，復起塔廟，幢幡華蓋，寶瓶香爐，伎樂歌歎。",
    "T13n0409_001:0679a17_4": "於意云何？",
    "T13n0409_001:0679a17_5": "是人功德寧為多不？」",
    "T13n0409_001:0679a18_6": "寶網白佛：「甚多，世尊！」",
    "T13n0409_001:0679a18_7": "佛言：「不如有人，諷誦念此六方佛名，恭敬作禮。",
    "T13n0409_001:0679a19_8": "其人世世常生轉輪王家，端正威德；臨欲終時，百億諸佛授手，令不墮三惡趣。",
    "T13n0409_001:0679a21_9": "設有五逆重罪應入地獄，令現世輕受，頭痛則除，以此當之，不入三惡道受。",
    "T13n0409_001:0679a23_10": "是故至心恭敬作禮。」",
    "T13n0409_001:0679a23_11": "廣說如是《寶網童子經》。",
    "T13n0409_001:0679a25_0": "東方須彌燈光明佛　東南方寶藏莊嚴佛南方栴檀摩尼光佛　西南方金海自在王佛　西方大悲光明王佛　西北方優鉢羅蓮華勝佛　北方蓮華鬚莊嚴王佛　東北方金剛自在王佛　上方殊勝月王佛　下方日月光王佛「舍利弗！",
    "T13n0409_001:0679b02_1": "若有菩薩犯於初戒，於十眾前以正直心殷重懺悔；手犯戒者，於五眾前以正直心殷重懺悔；手捉女人，眼見惡心，或一人、二人前，以正直心殷重懺悔。",
    "T13n0409_001:0679b05_2": "若有菩薩成就五無間罪，犯於女人，或犯男子，或有手犯，犯塔、犯僧，如是等餘犯。",
    "T13n0409_001:0679b07_3": "菩薩應當於三十五佛邊，所犯重罪晝夜獨處至心懺悔。",
    "T13n0409_001:0679b08_4": "懺悔法者，歸依佛、歸依法、歸依僧。」",
    "T13n0409_001:0679b10_0": "妙音菩薩、文殊師利菩薩、藥王菩薩、勇施菩薩、宿王華菩薩、上行意菩薩、莊嚴王菩薩、藥上菩薩、得勤精進力菩薩、觀世音菩薩、無盡意菩薩、持地菩薩、莊嚴相菩薩、普賢菩薩。",
    "T13n0409_001:0679b16_0": "是十四菩薩，法華中妙音，來所欲見。",
    "T13n0409_001:0679b16_1": "若念禮者，得現世福。",
    "T13n0409_001:0679b18_0": "種種行菩薩、無量行菩薩、清淨行菩薩、建立行菩薩。",
    "T13n0409_001:0679b20_0": "誦四菩薩名，念禮者，命終不經三惡道。",
    "T13n0409_001:0679b21_0": "東方空無菩薩、南方善思議菩薩、西方喜信淨菩薩、北方神通華菩薩。",
    "T13n0409_001:0679b23_0": "念禮四菩薩，得三世福，經趣佛道。",
    "T13n0409_001:0679b24_0": "跋陀和菩薩、羅隣那竭菩薩、憍曰兜菩薩、那羅達菩薩、須深彌菩薩、摩訶須薩和菩薩、因坘達菩薩、和倫調菩薩。",
    "T13n0409_001:0679b28_0": "是八菩薩從《般舟》中出，是八人求道以來無央數劫，於今未取佛。",
    "T13n0409_001:0679b29_1": "願言：「彼十方天下人民，皆得佛道。",
    "T13n0409_001:0679c01_2": "有急疾皆呼我八人名字，即得解脫。",
    "T13n0409_001:0679c02_3": "壽命終時，我八人便當飛往迎逆之。」",
    "T13n0409_001:0679c02_4": "誦禮八菩薩者，得現世福。",
    "T13n0409_001:0679c03_5": "命終八人迎接，將往極樂國土，化生蓮華中，作無生菩薩。",
    "T13n0409_001:0679c04_6": "舍利弗、目揵連、大迦葉、須菩提。",
    "T13n0409_001:0679c05_7": "此四聲聞念禮者，令人得現世福。",
    "T13n0409_001:0679c07_0": "富樓那、阿難、羅睺羅聲聞士！",
    "T13n0409_001:0679c08_1": "此三權聲聞念禮者，令人得大乘福。",
    "T13n0409_001:0679c09_0": "第一分舍利，在拘尸那國城。",
    "T13n0409_001:0679c09_1": "第二分舍利，在波婆國。",
    "T13n0409_001:0679c10_2": "第三分舍利，在羅摩國。",
    "T13n0409_001:0679c10_3": "第四分舍利，在庶勒國。",
    "T13n0409_001:0679c11_4": "第五分舍利，在毘[少/兔]國。",
    "T13n0409_001:0679c11_5": "第六分舍利，在毘耶離國。",
    "T13n0409_001:0679c12_6": "第七分舍利，在迦毘羅國。",
    "T13n0409_001:0679c13_7": "第八分舍利，在摩伽他國。",
    "T13n0409_001:0679c13_8": "第九分舍利，在瓶頭羅國。",
    "T13n0409_001:0679c14_9": "第十分舍利，在羅延那國。",
    "T13n0409_001:0679c15_0": "佛初去世後，起此十塔。",
    "T13n0409_001:0679c15_1": "當爾時，閻浮提二十八萬里中，正有十塔。",
    "T13n0409_001:0679c16_2": "念禮者得無量福德，捨身不墮三惡道。",
    "T13n0409_001:0679c18_0": "天上四塔者：忉利天城東，照明園中有佛髮塔。",
    "T13n0409_001:0679c19_1": "忉利天城南，麁澁園中有佛衣塔。",
    "T13n0409_001:0679c20_2": "忉利天城西，歡喜園中有佛鉢塔。",
    "T13n0409_001:0679c21_3": "忉利天城北，駕御園中有佛牙塔。",
    "T13n0409_001:0679c23_0": "人間四塔者：第一所生塔，在拘薩羅國迦毘羅城嵐鞞林。",
    "T13n0409_001:0679c25_0": "第二道場塔，在摩伽陀國伽耶城菩提樹下。",
    "T13n0409_001:0679c26_0": "第三轉法輪塔，在伽尸國波羅[木*奈]城鹿野苑中。",
    "T13n0409_001:0679c27_1": "第四般涅槃塔，在摩羅國拘尸羅城雙樹間。",
    "T13n0409_001:0679c28_2": "人間八塔，念禮亦令人得現世福。",
    "T13n0409_001:0679c29_0": "集法悅捨苦陀羅尼經",
    "T13n0409_001:0680a01_0": "南無佛陀耶　南無達摩耶　南無僧伽耶　南無毘首陀遮耶　南無阿伽竭浮遮耶　南無摩訶薩婆婆伽利耶　多擲姪哆(勅賀反)林彌利　婆簸婆彌留遮呵　檀摩陀那闍那唏希　知汦底　婆居婆遮耶　那耶波羅　薩婆摩呵唏知底利殃求知利默求知利　比婆薩婆耶那　比林婆闍呵陀舍耶輸　薩婆娑羅　三蔓(無拌反)鉢汦波　波波利摩訶阿那莎呵爾時，佛告諸大眾言：「吾本無數劫中，處於凡夫時，字遮他陀，在加倫邏國，作於商客販賣治業。",
    "T13n0409_001:0680a12_1": "虛妄無實，造諸惡行，不可稱計；婬荒無道，不可具說。",
    "T13n0409_001:0680a13_2": "是時愚癡，害父愛母，經數年中，舉國人民，一皆知之。",
    "T13n0409_001:0680a14_3": "稱聲唱言：『是遮他陀，害父愛母，經今數年。』",
    "T13n0409_001:0680a15_4": "吾時思念，與六畜無異，更無人事。",
    "T13n0409_001:0680a16_5": "時於加倫邏國，跳城奔走，趣於深澤。",
    "T13n0409_001:0680a17_6": "「時此國王，名毘闍，告令國中人民：『此遮他陀，婬荒無道，致為此事。",
    "T13n0409_001:0680a18_7": "其有能得此人者，當重賜寶物。』",
    "T13n0409_001:0680a19_8": "「時，此國人各各受募，欲捕吾身。",
    "T13n0409_001:0680a19_9": "是時驚怖，即出國作沙門。",
    "T13n0409_001:0680a20_10": "在於他國修行十善，坐禪學道，晝夜泣淚。",
    "T13n0409_001:0680a21_11": "經三十七年，以五逆罪障，故心不定，憂悲叵處。",
    "T13n0409_001:0680a22_12": "以三十七年中，在於山窟，常舉聲泣：『苦哉！",
    "T13n0409_001:0680a23_13": "苦哉！",
    "T13n0409_001:0680a23_14": "當以何心去此苦也？』",
    "T13n0409_001:0680a24_15": "悲歎下窟乞食。",
    "T13n0409_001:0680a24_16": "「時，道中地得一大鉢，中有一匣經。",
    "T13n0409_001:0680a25_17": "更無餘經，唯有集法悅捨苦陀羅尼，說過去恒河沙諸佛，泥洹時常在毘悅羅國，說此陀羅尼，付諸大菩薩。",
    "T13n0409_001:0680a27_18": "後有人得聞此陀羅尼者，此人過去世時，修持五戒、十善，當令得聞。",
    "T13n0409_001:0680a29_19": "有人雖聞，而不在心、不修集者，是名無緣。",
    "T13n0409_001:0680b01_20": "此陀羅尼，能除去百億劫生死五逆大罪。",
    "T13n0409_001:0680b02_21": "若有人受持讀誦者，終不墮於三塗、地獄、餓鬼、畜生。",
    "T13n0409_001:0680b03_22": "何以故？",
    "T13n0409_001:0680b03_23": "過去諸佛以欲泥洹時，會當說之。",
    "T13n0409_001:0680b04_24": "尊重歎仰，稱其功德，不可計量。",
    "T13n0409_001:0680b04_25": "付諸菩薩，後有眾生，得聞此陀羅尼者，修習著心，福報難計。",
    "T13n0409_001:0680b06_26": "猶如須彌寶海，凡夫不能得量。",
    "T13n0409_001:0680b07_0": "若有人作諸惡行，竊聞此陀羅尼名，不及修習，一用在懷，墮於地獄；一切地獄中，蒙此人恩，苦痛不行。",
    "T13n0409_001:0680b09_1": "有人能行，現身精勤修習得者，覩見百千萬佛剎土，得福無量，不可具說。",
    "T13n0409_001:0680b10_2": "唯有諸佛與諸菩薩乃能究盡，聲聞二乘人者，不能得知。",
    "T13n0409_001:0680b12_3": "何以故？",
    "T13n0409_001:0680b12_4": "此陀羅尼，非一佛、二佛所說，過去恒河沙諸佛所說。",
    "T13n0409_001:0680b13_5": "「是時，吾得此經，即不乞食，歡喜向窟。",
    "T13n0409_001:0680b14_6": "到於窟中，燒香禮拜，悲淚讚仰。",
    "T13n0409_001:0680b15_7": "於窟中修習讀誦，經一年始得。",
    "T13n0409_001:0680b15_8": "以罪業障故，不能得入心懷。",
    "T13n0409_001:0680b16_9": "是時，吾即以秋月夜，洗浴修行，經一七日，如童子初學憒憒者不少便。",
    "T13n0409_001:0680b18_10": "更行於七日，亦如是憒憒無異。",
    "T13n0409_001:0680b18_11": "心中愁惱，不知云何？",
    "T13n0409_001:0680b19_12": "意中沾思此陀羅尼字，經於數反，心中忽定。",
    "T13n0409_001:0680b20_13": "我時欣悅，如人地得百千斤金，人無知者；內欣不止，吾時亦然。",
    "T13n0409_001:0680b21_14": "修行數年，飛行無礙。",
    "T13n0409_001:0680b22_15": "覩見十方，三世諸佛。",
    "T13n0409_001:0680b22_16": "後有行者，如法行之。」",
    "T13n0409_001:0680b24_0": "虛空藏菩薩陀羅尼呪",
    "T13n0409_001:0680b25_0": "南無佛兜佛多　摩訶目揵連莎　多擲(絰)他(勅賀反)欹利吉利彌利踟利　薩婆伽欹利彌利　薩婆伽彌利莎呵此陀羅尼，要月十四日、十五日明星出時，誦之八百遍，燒好沈水香，香烟不絕，要用黃花八百枚，令人得福。",
    "T13n0409_001:0680c01_1": "若善男子！",
    "T13n0409_001:0680c01_2": "現身安隱，求心中所願，無不獲得。",
    "T13n0409_001:0680c02_3": "若是女人！",
    "T13n0409_001:0680c02_4": "化成男子。",
    "T13n0409_001:0680c02_5": "能至心一日一夜，六時行道，誦持之者，一劫、二劫之罪，永不入惡趣。",
    "T13n0409_001:0680c04_6": "要用春秋涼時三月、四月八月、九月。",
    "T13n0409_001:0680c06_0": "觀虛空藏菩薩經"
}