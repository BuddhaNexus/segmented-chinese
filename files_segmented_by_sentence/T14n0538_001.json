{
    "T14n0538_001:0821a18_0": "佛說呵雕阿那鋡經",
    "T14n0538_001:0821a20_0": "東晉天竺三藏竺曇無蘭譯",
    "T14n0538_001:0821a21_0": "聞如是：一時，佛在舍衛國祇陀恒，呵雕阿那鋡將五百優婆塞至舍利弗所，作禮已却坐。",
    "T14n0538_001:0821a23_1": "舍利弗為說經，大歡喜而退。",
    "T14n0538_001:0821a23_2": "復至佛所，以頭面著地，叉手繞佛三匝却坐。",
    "T14n0538_001:0821a24_3": "佛問呵雕阿那鋡：「若有何功德，教化五百弟子隨從汝？」",
    "T14n0538_001:0821a26_4": "呵雕阿那鋡即長跪叉手言：「我常奉行佛所說四事。",
    "T14n0538_001:0821a27_5": "何等為四？",
    "T14n0538_001:0821a27_6": "一者、布施於人；二者、說善說；三者、瞻視同學給足有無；四者、同學者財共不計。」",
    "T14n0538_001:0821a29_7": "佛言：「善哉！",
    "T14n0538_001:0821a29_8": "善哉！",
    "T14n0538_001:0821a29_9": "已過去佛，無有過是四事；未來佛亦無有過是四事；今現在佛，亦無有過是四事。」",
    "T14n0538_001:0821b02_10": "佛為呵雕阿那鋡說經已，各大歡喜而退。",
    "T14n0538_001:0821b03_11": "呵雕阿那鋡還歸入舍，呼諸人客奴婢坐著前，好為說經開解，語生死善惡之道；復上殿呼諸持藏人、諸妓女著前，為說經戒，皆大歡喜；復上後殿，為諸夫人婦女，說經戒已訖，還至正殿，齋戒床上，端坐定意，便得等心。",
    "T14n0538_001:0821b08_12": "第一天上四王請諸天皆會坐，共稱譽呵雕阿那鋡功德，四天王中尊王下至呵雕阿那鋡舍，面稱譽呵雕阿那鋡功德。",
    "T14n0538_001:0821b11_13": "呵雕阿那鋡時得等心，不答天王。",
    "T14n0538_001:0821b12_14": "佛邊有一比丘，至呵雕阿那鋡舍，呵雕阿那鋡起迎比丘前坐，比丘說言：「佛坐中常相稱譽功德。」",
    "T14n0538_001:0821b14_15": "呵雕阿那鋡問比丘言：「佛稱譽我時，邊有白衣無？」",
    "T14n0538_001:0821b15_16": "比丘言：「無有白衣，正使有白衣，有何等嫌疑耶？」",
    "T14n0538_001:0821b17_17": "呵雕阿那鋡言：「佛語至誠，恐白衣不信者，便當墮泥犁中；正使信佛語者，便復來承事我，布施我，我不喜煩擾於人，以是故問耳。」",
    "T14n0538_001:0821b20_18": "比丘辭去。",
    "T14n0538_001:0821b20_19": "呵雕阿那鋡言：「想朝來未食，且留飲食。」",
    "T14n0538_001:0821b21_20": "便行澡水，下飯食訖。",
    "T14n0538_001:0821b21_21": "比丘還白佛言：「屬至呵雕阿那鋡舍，道說言：『佛坐中大相稱譽。』",
    "T14n0538_001:0821b23_22": "呵雕阿那鋡因問我言：『佛稱譽我時，邊有白衣無？』",
    "T14n0538_001:0821b24_23": "我言：『無白衣，正使有白衣有何等嫌疑？』",
    "T14n0538_001:0821b25_24": "呵雕阿那鋡言：『佛稱譽我，實至誠不妄，白衣不信佛語者，便當墮泥犁中；正使信者，便復來承事我，我不喜煩擾他人，以是故問耳。』」",
    "T14n0538_001:0821b28_25": "佛言：「善哉！",
    "T14n0538_001:0821b28_26": "善哉！",
    "T14n0538_001:0821b28_27": "我不常為汝曹說呵雕阿那鋡有七事，今復益一事為八事。",
    "T14n0538_001:0821c01_28": "何等為八事？",
    "T14n0538_001:0821c01_29": "一者、不求不欲令人知；二者、信不欲令人知；三者、自羞不欲令人知；四者、自慚不欲令人知；五者、精進不欲令人知；六者、自觀不欲令人知；七者、得禪不欲令人知；八者、黠慧不欲令人知。",
    "T14n0538_001:0821c05_30": "所以不欲令人知者，不欲煩擾於人，故不欲令人知。」",
    "T14n0538_001:0821c06_31": "佛說經已，諸比丘皆大歡喜，起前為佛作禮。",
    "T14n0538_001:0821c08_0": "佛說呵雕阿那鋡經"
}