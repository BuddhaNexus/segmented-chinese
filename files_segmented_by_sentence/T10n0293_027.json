{
    "T10n0293_027:0783a02_0": "大方廣佛華嚴經卷第二十七",
    "T10n0293_027:0783a04_0": "罽賓國三藏般若奉　詔譯",
    "T10n0293_027:0783a05_0": "入不思議解脫境界普賢行願品",
    "T10n0293_027:0783a06_0": "爾時，善財童子白林神言：「聖者！",
    "T10n0293_027:0783a06_1": "得此解脫，其已久如？」",
    "T10n0293_027:0783a07_2": "林神告言：「善男子！",
    "T10n0293_027:0783a07_3": "乃往古世，過億佛剎極微塵數劫，復倍是數，時有世界，名普寶，劫名悅樂；八十億那由他佛於中出現，其第一佛，名自在功德無能勝幢，十號具足。",
    "T10n0293_027:0783a10_4": "彼世界中有四天下，名種種莊嚴光閻浮提，中有一王都，名清淨莊嚴須彌幢，其中有王，名寶光焰眼；時，彼大王第一夫人，名大焰自在歡喜光，如此世界閻浮提中摩耶夫人為毘盧遮那如來之母，彼種種莊嚴光世界閻浮提中，大焰自在歡喜光夫人為彼最初自在功德無能勝幢如來之母，亦復如是。",
    "T10n0293_027:0783a17_5": "「善男子！",
    "T10n0293_027:0783a17_6": "時，喜光夫人將欲誕生彼菩薩時，與二十億那由他采女前後圍遶，詣圓滿廣大金華園中，示現種種不可思議菩薩受生神通變化。",
    "T10n0293_027:0783a20_7": "時，彼園中有一樓閣名清淨妙寶峯，有大樹王，名一切施。",
    "T10n0293_027:0783a22_8": "時，彼夫人即以右手攀彼樹枝，於其右脇誕彼菩薩，諸天捧持，香水沐浴，一切世主廣陳供養。",
    "T10n0293_027:0783a24_9": "時，有乳母，名無垢光，侍立其側；於是諸天授與乳母，乳母敬受，以手抱持，生大歡喜，即得菩薩普眼境界三昧。",
    "T10n0293_027:0783a26_10": "得此三昧故，普見十方一切世界無量諸佛，復得此一切自在受生解脫法門。",
    "T10n0293_027:0783a28_11": "善男子！",
    "T10n0293_027:0783a28_12": "如初受胎識，速疾無礙，得此三昧故，速疾能見十方諸佛，乘本願力受生神變，亦復如是。",
    "T10n0293_027:0783b02_0": "「善男子！",
    "T10n0293_027:0783b02_1": "於意云何？",
    "T10n0293_027:0783b02_2": "彼時乳母無垢光者，豈異人乎？",
    "T10n0293_027:0783b03_3": "我身是也！",
    "T10n0293_027:0783b03_4": "時，二十億那由他采女者，今此林中我之眷屬，二十億那由他諸林神女是；彼時夫人大焰自在歡喜光者，今摩耶夫人是；時，彼大王寶光焰眼者，今淨飯王是。",
    "T10n0293_027:0783b06_5": "善男子！",
    "T10n0293_027:0783b07_6": "我從是來，於念念中，常見毘盧遮那菩薩自在受生大神變海。",
    "T10n0293_027:0783b08_7": "善男子！",
    "T10n0293_027:0783b08_8": "如見世尊毘盧遮那，念念於此娑婆世界及此世界一一塵中，乘本願力自在受生神變海門；亦見世尊普於十方一切剎海，所有世界及彼塵中示現受生自在神變，如見現在；亦見如來盡未來際，十方世界及彼世界一一塵中，示現受生自在神變。",
    "T10n0293_027:0783b14_9": "善男子！",
    "T10n0293_027:0783b14_10": "如見今佛毘盧遮那普遍受生自在神變；亦見十方一切諸佛各乘本願，遍一切處，盡前後際，所有世界及彼世界所有塵中一切世界，示現受生自在神變；皆得親近、承事、供養及聞諸佛所轉法輪，皆能受持隨順悟入。」",
    "T10n0293_027:0783b19_11": "爾時，妙德林神欲重宣此解脫門義，承佛威力，觀察十方，而說偈言：「善哉佛子汝所問，　　最勝難知諸佛境，　深生尊重信樂心，　　我說此因應諦聽。",
    "T10n0293_027:0783b24_0": "　億剎塵劫復倍是，　　過彼有劫名悅樂，　八十億數那由他，　　諸佛於中相續現。",
    "T10n0293_027:0783b26_0": "　最初有佛出興世，　　號自在德無勝幢，　時我在彼金華園，　　見彼如來誕生相。",
    "T10n0293_027:0783b28_0": "　彼時我身為乳母，　　名無垢焰而供侍，　諸天授我菩薩身，　　金色光明勝無比。",
    "T10n0293_027:0783c01_0": "　我時受得天人師，　　捧持諦觀不見頂，　左右身量無邊際，　　諸相圓滿叵思議。",
    "T10n0293_027:0783c03_0": "　見彼離垢清淨身，　　相好莊嚴甚微妙，　猶如妙寶真金像，　　歡喜自慶發淨心。",
    "T10n0293_027:0783c05_0": "　思惟彼佛諸功德，　　增長無量深福海，　見佛神通無與等，　　即發廣大菩提心。",
    "T10n0293_027:0783c07_0": "　專求一切佛功德，　　增長一切諸大願，　嚴淨一切微塵剎，　　滅除一切險惡道。",
    "T10n0293_027:0783c09_0": "　普於十方一切國，　　供養諸佛無央數，　為求解脫遍修行，　　願滅一切眾生苦。",
    "T10n0293_027:0783c11_0": "　我聞彼法能受持，　　獲此難思解脫力，　億剎塵數無邊劫，　　具修菩薩清淨行。",
    "T10n0293_027:0783c13_0": "　劫中次第所興佛，　　一一我皆曾供養，　受持其法備修行，　　莊嚴淨此解脫海。",
    "T10n0293_027:0783c15_0": "　億剎塵數剎塵劫，　　過去所有十力尊，　盡持其法亦修行，　　此解脫輪轉清淨。",
    "T10n0293_027:0783c17_0": "　我於一念皆能了，　　一切佛剎極微中，　所有一切諸如來，　　各各莊嚴諸剎海。",
    "T10n0293_027:0783c19_0": "　彼諸剎海所有佛，　　園中示現初誕生，　念念所現難思議，　　廣大自在神通力。",
    "T10n0293_027:0783c21_0": "　我見億剎諸菩薩，　　專求最勝佛菩提，　將成正覺住天宮，　　顯現難思諸佛境。",
    "T10n0293_027:0783c23_0": "　或見無邊剎海中，　　諸佛受生神變事，　一切眾會共圍遶，　　廣說正法令開悟。",
    "T10n0293_027:0783c25_0": "　我於一念能普見，　　億剎塵數諸菩薩，　出家降魔坐道場，　　示現種種佛境界。",
    "T10n0293_027:0783c27_0": "　或見一切剎塵中，　　無量仁尊成正覺，　各現難思方便力，　　度脫一切苦眾生。",
    "T10n0293_027:0783c29_0": "　或見一切極微內，　　諸佛皆轉妙法輪，　悉以無盡微妙音，　　普雨無邊甘露法。",
    "T10n0293_027:0784a02_0": "　於念念中見一切，　　億剎塵數諸佛剎，　悉有如來現受生，　　及現涅槃無所著。",
    "T10n0293_027:0784a04_0": "　如是無量佛剎海，　　如來於彼現初生，　我皆普往不分身，　　一一現前興供養。",
    "T10n0293_027:0784a06_0": "　不思議剎諸界趣，　　無邊品類諸眾生，　悉以方便現其前，　　雨大法雨令開悟。",
    "T10n0293_027:0784a08_0": "　佛子我悉能知此，　　最勝難思解脫門，　設於無量億劫中，　　開示稱揚不能盡。",
    "T10n0293_027:0784a10_0": "「善男子！",
    "T10n0293_027:0784a10_1": "我唯知此菩薩於無量劫遍一切處示現受生自在神變解脫法門；如諸菩薩摩訶薩能以一念為一切劫發生之藏，開顯證悟諸法本性，以善方便普現受生，願常供養一切諸佛，精勤究竟佛法現前，諸趣受身如影普現，一切佛所坐蓮華座，隨應化度成熟眾生，普於世間現大神變，圓滿大智通達無礙，於諸三昧皆得自在，示成正覺轉妙法輪，證入甚深無礙法界，了知一切眾生心性，開示一切功德之相，發起廣大心自在力，獲得一切降魔怨智，順入一切如來境界，隨諸眾生普現色身；如是菩薩智功德行，而我云何能知、能說？",
    "T10n0293_027:0784a22_2": "善男子！",
    "T10n0293_027:0784a22_3": "從此西南迦毘羅城，有釋種女，名曰瞿波，汝詣彼問菩薩云何於生死中成熟眾生，行菩薩行。」",
    "T10n0293_027:0784a24_4": "爾時，善財童子頂禮右遶嵐毘尼神，經無數匝，慇懃瞻仰，戀慕一心，辭退而去。",
    "T10n0293_027:0784a27_0": "爾時，善財童子從嵐毘尼林向迦毘羅城，思惟觀察彼神所，得諸佛受生自在神變菩薩解脫，思惟修習，增長廣大，隨順悟入，憶持不忘。",
    "T10n0293_027:0784b01_1": "漸次行詣菩薩集會普現法界影像光明宮殿。",
    "T10n0293_027:0784b02_2": "其中有一主宮殿神，名無憂德，與一萬主宮殿神來迎善財；作如是言：「善來丈夫！",
    "T10n0293_027:0784b03_3": "有大智慧，勇猛無畏，能修菩薩不可思議受生神變自在解脫，心恒不捨廣大誓願，善能觀察諸法境界，心常安住無上法城，入於清淨妙法宮殿，開示無量善巧方便，調伏眾生令其悟入，成就如來功德大海，得佛無盡微妙辯才，無礙智輪隨眾生轉，令其歡喜增長大願，迴向趣求一切智道。",
    "T10n0293_027:0784b10_4": "我觀仁者於甚深行心無暫捨，威儀寂靜，無諸垢濁，不久當得如來無上清淨最勝身、語、意業，以諸相好莊嚴其身，十力智光瑩其心地，遊行世間作大光耀；我觀仁者勇猛精進，難可沮壞，不久當得普見三世一切諸佛相好圓滿，普聞諸佛所轉法輪，普能受用一切菩薩禪定解脫諸三昧樂，隨順證入如來境界。",
    "T10n0293_027:0784b17_5": "何以故？",
    "T10n0293_027:0784b17_6": "由汝已能見善知識，親近承事，恭敬供養，隨其教命，念其功德，修行不斷，無憂無惱，不懈不退，無有障礙，一切世間天人魔梵不能為難，不久當成無上菩提，亦令眾生證佛果故。」",
    "T10n0293_027:0784b21_7": "時，善財童子聞是語已，白言：「聖者！",
    "T10n0293_027:0784b22_8": "如向所說種種功德，願我一切悉當具得。",
    "T10n0293_027:0784b23_9": "聖者！",
    "T10n0293_027:0784b23_10": "我願永息眾生諸煩惱熱，滅除眾生諸不善業，與諸眾生無上安樂，令諸眾生修清淨行。",
    "T10n0293_027:0784b25_11": "聖者！",
    "T10n0293_027:0784b25_12": "一切眾生心常散亂，起於煩惱，造諸惡業，隨業流轉，墮惡趣中，身心長夜受諸楚毒，菩薩見之，心生憂惱。",
    "T10n0293_027:0784b28_13": "聖者！",
    "T10n0293_027:0784b28_14": "譬如有人唯有一子，愛念情至，忽見被人割截肢體，其心痛切不能自安；菩薩摩訶薩亦復如是，見諸眾生集不善業，墮三惡趣，受種種苦，心大憂惱，不能自安；若見眾生起身、語、意三種善行，生於善道，受身心樂，生大歡喜。",
    "T10n0293_027:0784c04_15": "何以故？",
    "T10n0293_027:0784c04_16": "菩薩不為利益自身求一切智，亦不為貪種種生死諸安樂故，亦不為貪五欲樂故，亦復不為專求欲界眷屬愛敬莊嚴樂故，亦復不隨想倒、心倒、見倒諸結隨眠愛見力轉，於諸眾生恩愛縛著心無貪戀，亦不味著諸禪定樂，亦無種種障礙厭退，住於生死流轉沈溺；菩薩但見一切眾生於有海中具受無邊諸苦逼迫，起大悲心，願皆攝取，令其速出生死大海，以悲願力勤行種種難行苦行，普斷一切眾生煩惱，令其出離，永無退轉；是故，精勤求於如來一切智智，承事供養一切諸佛；見諸雜染不淨剎土，為其嚴淨諸佛剎海；見諸眾生種種名相皆無真實，令其皆得清淨法身；見諸眾生身心雜染，令得清淨莊嚴三業；見諸眾生心行不具，令其皆得清淨具足。",
    "T10n0293_027:0784c19_17": "「聖者！",
    "T10n0293_027:0784c19_18": "菩薩如是於諸眾生大悲深厚，能行一切難行苦行，經無邊劫，心不疲厭，一切所行，皆得成就。",
    "T10n0293_027:0784c21_19": "猶如父母，亦如乳母，如地、如水、如火、如風、如太虛空、如日、如月、亦如大海、如同生天，能生種種圓滿利益。",
    "T10n0293_027:0784c24_20": "云何菩薩猶如父母？",
    "T10n0293_027:0784c24_21": "為其安立菩提心故。",
    "T10n0293_027:0784c25_22": "云何菩薩猶如乳母？",
    "T10n0293_027:0784c25_23": "令其成就菩薩道故。",
    "T10n0293_027:0784c26_24": "「云何菩薩猶如大地？",
    "T10n0293_027:0784c26_25": "譬如大地有十種事，何等為十？",
    "T10n0293_027:0784c27_26": "所謂：猶如大地廣大無量，普遍成就一切事物；菩薩摩訶薩亦復如是，成就無量廣大福智功德之聚。",
    "T10n0293_027:0784c29_27": "又如大地能生世間種種資具，一切眾生依之存活；菩薩摩訶薩亦復如是，能生出世功德財寶，所謂：布施、持戒、忍辱、精進、禪定、智慧、菩提分等妙法資具，養育眾生功德慧命。",
    "T10n0293_027:0785a04_28": "又如大地平等饒益，無憂無喜，無分別想；菩薩摩訶薩亦復如是，於怨親所，都無愛憎，不生二想。",
    "T10n0293_027:0785a06_29": "又如大地能受大雲所注之雨；菩薩摩訶薩亦復如是，能受如來大法雲雨。",
    "T10n0293_027:0785a08_30": "又如大地，一切眾生依之而住；菩薩摩訶薩亦復如是，與諸眾生世、出世間種種樂事而為依止。",
    "T10n0293_027:0785a10_31": "又如大地，一切種子依之而生；菩薩摩訶薩亦復如是，一切眾生善法種子依之生長。",
    "T10n0293_027:0785a12_32": "又如大地能生眾寶及諸寶器；菩薩摩訶薩亦復如是，能生眾生種種法器諸功德寶。",
    "T10n0293_027:0785a14_33": "又如大地能生眾藥滅除諸病，菩薩摩訶薩亦復如是；依大慈悲出生法藥，滅除種種煩惱重病。",
    "T10n0293_027:0785a16_34": "又如大地，諸惡毒蟲腹行之類，種種觸惱，安住不動；菩薩摩訶薩亦復如是，恒被一切內外諸苦觸惱身心，終無搖動。",
    "T10n0293_027:0785a19_35": "又如大地，大雷龍吼種種惡聲，不驚不懼，亦無聞想；菩薩摩訶薩亦復如是，諸魔外道種種惡聲，不驚不恐，無憂無怖，亦無聞想。",
    "T10n0293_027:0785a22_36": "善男子！",
    "T10n0293_027:0785a22_37": "是為菩薩具足圓滿十種功德，猶如大地，自在成就。",
    "T10n0293_027:0785a23_38": "「善男子！",
    "T10n0293_027:0785a23_39": "云何菩薩猶如於水？",
    "T10n0293_027:0785a24_40": "譬如水大能令一切藥草、叢林及大樹王生成增長；菩薩摩訶薩亦復如是，以三昧水出生一切菩提分法種種藥草，增長福德智慧大樹，成就無上菩提之果。",
    "T10n0293_027:0785a27_41": "云何菩薩猶如於火？",
    "T10n0293_027:0785a28_42": "譬如火大能燒一切不淨之物，及能焚爇大地所有草木稠林；菩薩摩訶薩亦復如是，能以種種大智慧火，燒諸眾生所有煩惱、隨眠習氣、不淨罪垢。",
    "T10n0293_027:0785b02_43": "云何菩薩猶如於風？",
    "T10n0293_027:0785b03_44": "譬如風大無有色相，亦無住處，無依無著而能成就世界所有水、陸、空行一切宮殿及須彌等大小諸山，而一切人皆不能見；菩薩摩訶薩亦復如是，於一切處無所依著而能成就蘊、界、處等菩薩功德，一切世間聲聞、緣覺所不能見。",
    "T10n0293_027:0785b08_45": "云何菩薩猶如虛空？",
    "T10n0293_027:0785b09_46": "譬如虛空體無障礙，一切諸法依之成就；菩薩摩訶薩亦復如是，本性無礙，一切白法因之成就。",
    "T10n0293_027:0785b11_47": "云何如月？",
    "T10n0293_027:0785b11_48": "譬如月輪從初一日至十五日漸次增長乃至圓滿；菩薩摩訶薩亦復如是，從初發心，一切淨法漸漸增長，乃至成佛坐菩提場，一切功德具足圓滿。",
    "T10n0293_027:0785b14_49": "云何如日？",
    "T10n0293_027:0785b15_50": "譬如日輪出現之時，一切黑闇悉皆除滅；菩薩智日亦復如是，顯現之時，一切眾生無明黑闇悉皆除滅。",
    "T10n0293_027:0785b17_51": "云何如海？",
    "T10n0293_027:0785b17_52": "譬如大海，性能出生一切眾寶，令諸眾生受用無盡；菩薩摩訶薩亦復如是，從福智海出生一切功德智寶，饒益眾生，終無有盡。",
    "T10n0293_027:0785b20_53": "云何如同生天？",
    "T10n0293_027:0785b20_54": "譬如二天與人同生，隨逐於人，如影隨形不相捨離；菩薩摩訶薩亦復如是，常隨眾生，乃至惡道、嶮難之處，守護隨逐不令墮落。",
    "T10n0293_027:0785b23_55": "「又，善男子！",
    "T10n0293_027:0785b24_0": "菩薩摩訶薩於諸眾生為大船師，令其得度生死海故；為歸依處，令離諸魔煩惱怖故；為所恃怙，令除熱惱得清涼故；為大津濟，引諸眾生入法海故；為海導師，令至諸佛法寶洲故；為淨蓮華，開敷諸佛功德心故；為莊嚴具，福智光明恒莊嚴故；為可愛樂，令成普賢清淨三業悉端嚴故；為堪尊重，令勤捨離諸惡業故；為普賢行，令成微妙圓滿體故；為所樂見，令隨所樂無不現故；為大光明，普放智慧光明焰故；為大明燈，照種種法咸通達故；為能照耀，令菩提心性明淨故；為大勇將，摧滅一切諸魔業故；為日珠寶，能放智焰光明網故；為月愛珠，放遍法界清涼光故；為大雲雨，能雨一切甘露法故。",
    "T10n0293_027:0785c08_1": "聖者！",
    "T10n0293_027:0785c08_2": "菩薩如是修諸行時，令諸眾生皆生愛敬，具足成就真實法樂。」",
    "T10n0293_027:0785c10_3": "爾時，無憂德神與其眷屬一萬神俱，於其路側，聞善財童子自說所發菩提心相，得未曾有，踊躍歡喜；即以一切出過諸天上妙華鬘、塗香、末香、寶莊嚴具，散善財上，隨順圍遶，入菩薩宮殿，而說偈言：「汝為諸眾生，　　發心求正覺，　當於無盡劫，　　為世大明燈。",
    "T10n0293_027:0785c17_0": "　無量億劫中，　　難可得見汝，　大智日今出，　　照明於世間。",
    "T10n0293_027:0785c19_0": "　汝見諸眾生，　　無明闇所覆，　能發大悲心，　　履踐無師道。",
    "T10n0293_027:0785c21_0": "　汝以清淨心，　　專求佛功德，　能事善知識，　　不顧於身命。",
    "T10n0293_027:0785c23_0": "　汝心於世間，　　無依無所著，　決定恒無垢，　　清淨如虛空。",
    "T10n0293_027:0785c25_0": "　汝修勝智行，　　轉妙功德輪，　放大智慧光，　　普照無邊際。",
    "T10n0293_027:0785c27_0": "　汝不離世間，　　不著於世間，　如風遊虛空，　　所行無障礙。",
    "T10n0293_027:0785c29_0": "　汝向菩提行，　　勇進難屈伏，　如劫火熾然，　　一切無能滅。",
    "T10n0293_027:0786a02_0": "　無畏猶師子，　　堅固如金剛，　汝智行亦然，　　一切無能動。",
    "T10n0293_027:0786a04_0": "　十方法界中，　　所有諸佛法，　汝事善知識，　　一切皆能入。」",
    "T10n0293_027:0786a06_0": "爾時，無憂德神以此妙偈稱讚善財功德行已；樂聞正法，隨逐善財如影隨形，不相捨離。",
    "T10n0293_027:0786a08_1": "爾時，善財童子入普現法界影像光明宮殿，周遍觀察釋女瞿波；見在堂內，一切菩薩大集會中，坐於普現一切宮殿影像摩尼寶王大蓮華藏師子之座，八萬四千采女眷屬之所圍遶。",
    "T10n0293_027:0786a12_2": "是諸采女莫不皆從釋種中生，悉於過去修菩薩行，同種菩薩一切善根，布施、愛語、利行、同事攝諸群品；一切智境常現在前，已集種種佛菩提行，恒住平等無盡大悲，普攝眾生猶如一子，慈心滿足，廣大清淨，普能隨順一切眾生，曾於過去修集種種不可思議善巧方便；皆於阿耨多羅三藐三菩提得不退轉，深入菩薩諸波羅蜜，具修菩薩一切學處，心常遠離妄想執著，厭離生死，愛樂正法，雖行諸有，心常清淨，恒勤觀察一味法界，速疾趣求薩婆若道，離諸蓋網，超眾患難，得淨法身，化現無量，調伏成熟一切世間，成就甚深功德大海，從普賢行之所出生，速疾增長勇健大力，智燈慧日圓滿普照。",
    "T10n0293_027:0786a25_3": "爾時，善財童子即前頂禮釋女瞿波，右旋圍遶，合掌而立，作如是言：「聖者！",
    "T10n0293_027:0786a27_4": "我已先發阿耨多羅三藐三菩提心，而未知菩薩云何於生死中而能不著生死過患？",
    "T10n0293_027:0786a29_5": "菩薩云何了法自性而能不住一切聲聞、辟支佛地？",
    "T10n0293_027:0786b01_6": "菩薩云何住於佛地而能遍入諸菩薩地？",
    "T10n0293_027:0786b02_7": "菩薩云何住菩薩位而能入佛種種境界？",
    "T10n0293_027:0786b03_8": "菩薩云何超於世間而能成就世間之法？",
    "T10n0293_027:0786b04_9": "菩薩云何證得法身而能示現種種色身？",
    "T10n0293_027:0786b05_10": "菩薩云何得無相法而隨諸眾生現眾色相？",
    "T10n0293_027:0786b06_11": "菩薩云何知法無說而為眾生廣說諸法？",
    "T10n0293_027:0786b07_12": "菩薩云何知眾生空而恒不捨化眾生事？",
    "T10n0293_027:0786b08_13": "菩薩云何常知諸佛不生不滅而勤供養無有退轉？",
    "T10n0293_027:0786b09_14": "菩薩云何超過一切幻化境界而常起幻調伏眾生？",
    "T10n0293_027:0786b10_15": "菩薩云何深信諸法本性如空而成就無邊方便智慧？",
    "T10n0293_027:0786b11_16": "菩薩云何知一切法無有執著而常供養一切諸佛深心不退？",
    "T10n0293_027:0786b13_17": "菩薩云何深入諸行無業無報而修善行無有休息？」",
    "T10n0293_027:0786b14_18": "時，彼釋女告善財言：「善哉！",
    "T10n0293_027:0786b15_19": "善哉！",
    "T10n0293_027:0786b15_20": "善男子！",
    "T10n0293_027:0786b15_21": "汝今能問一切菩薩所修諸行種性體相，若有能修普賢行願，乃能發起如是之問。",
    "T10n0293_027:0786b17_22": "汝今諦聽，善思念之！",
    "T10n0293_027:0786b17_23": "我當承佛威神之力，為汝宣說。",
    "T10n0293_027:0786b18_24": "善男子！",
    "T10n0293_027:0786b18_25": "若諸菩薩修習十法，則能圓滿因陀羅網普智光幢菩薩之行。",
    "T10n0293_027:0786b20_0": "何等為十？",
    "T10n0293_027:0786b20_1": "一者、依止諸善知識；二者、獲得廣大信解；三者、發起清淨樂欲；四者、積集廣大福智；五者、於佛聽聞正法；六者、親近三世諸佛；七者、同修菩薩妙行；八者、得佛共所護念；九者、大悲本願悉皆清淨；十者、能以智力永斷生死。",
    "T10n0293_027:0786b25_2": "若諸菩薩成就此法，則能圓滿因陀羅網普智光幢菩薩之行。",
    "T10n0293_027:0786b26_3": "善男子！",
    "T10n0293_027:0786b26_4": "若諸菩薩親近承事諸善知識，則能精進，勇猛不退，修習出生廣大平等無盡佛法。",
    "T10n0293_027:0786b28_5": "「佛子！",
    "T10n0293_027:0786b28_6": "菩薩復以十法事善知識，常令歡喜。",
    "T10n0293_027:0786b29_7": "何等為十？",
    "T10n0293_027:0786b29_8": "一、於身命財無所吝惜；二、於世資具心不貪求；三、知一切法本性平等；四、一切智願恒不退捨；五、常樂觀察實相法界；六、於諸有海心不厭離；七、知法無住猶如虛空；八、發無障礙菩薩大願；九、普現其身遍諸剎海；十、淨修菩薩無礙智輪。",
    "T10n0293_027:0786c06_9": "善男子！",
    "T10n0293_027:0786c06_10": "以此十法承事一切真善知識，皆令歡喜，所行無逆，至一切智。」",
    "T10n0293_027:0786c07_11": "爾時，釋女瞿波欲重宣此義，承佛威力，觀察十方，而說偈言：「專求佛智利群生，　　普事一切善知識，　正直離諂心無怠，　　此行於世帝網行。",
    "T10n0293_027:0786c12_0": "　勝解廣大恒清淨，　　如空遍入於三世，　佛剎及佛與眾生，　　此是普智光幢行。",
    "T10n0293_027:0786c14_0": "　志樂廣大等虛空，　　離染寂靜無邊際，　於諸佛所修功德，　　此行於世身雲行。",
    "T10n0293_027:0786c16_0": "　菩薩積集一切智，　　不可思議功德海，　清淨福德智慧身，　　此行於世無著行。",
    "T10n0293_027:0786c18_0": "　能於一切如來所，　　聽聞正法無厭足，　隨聞生解為慧燈，　　此行於世普照行。",
    "T10n0293_027:0786c20_0": "　十方三世所有佛，　　一念一切咸親近，　心恒不捨諦思惟，　　此向菩提大願行。",
    "T10n0293_027:0786c22_0": "　普詣一切如來所，　　同修菩薩方便海，　三昧願海悉無邊，　　此行於世帝網行。",
    "T10n0293_027:0786c24_0": "　得一切佛所加持，　　處處修行普賢道，　盡未來際無邊劫，　　此行於世分身行。",
    "T10n0293_027:0786c26_0": "　見諸眾生受眾苦，　　起大慈悲現世間，　演法光明除闇冥，　　此行於世智日行。",
    "T10n0293_027:0786c28_0": "　見諸眾生墮諸趣，　　為集無邊妙法輪，　令其永斷生死流，　　此是修行普賢行。",
    "T10n0293_027:0787a01_0": "　菩薩修行此十法，　　則能普現眾生前，　恒於有海諸趣中，　　度脫一切群生類。",
    "T10n0293_027:0787a03_0": "　以大慈悲方便力，　　普現種種莊嚴身，　隨心為轉妙法輪，　　皆令趣向菩提道。」",
    "T10n0293_027:0787a05_0": "爾時，瞿波說此偈已，告善財童子言：「善男子！",
    "T10n0293_027:0787a06_0": "我已獲得觀一切菩薩三昧境界海解脫門。」",
    "T10n0293_027:0787a07_0": "善財白言：「大聖！",
    "T10n0293_027:0787a07_1": "此解脫門境界云何？」",
    "T10n0293_027:0787a07_2": "答言：「善男子！",
    "T10n0293_027:0787a08_3": "我入此解脫，知此娑婆世界過不可說不可說佛剎極微塵數劫，一一劫中所有眾生種種形類，作善作惡，死此生彼，於諸趣中受諸果報及其修習禪定、解脫、等持、等至；或有出離、或不出離，正定、邪定及以不定，或有善根與煩惱俱，或有善根不與煩惱俱，或有具足善根，或有不具足善根，或有不善根所攝善根，或有善根所攝不善根；如是所集善、不善法，我皆了知，無有疑惑。",
    "T10n0293_027:0787a16_4": "又，彼劫中所有諸佛出現於世，種種名號，相續次第，我皆了知。",
    "T10n0293_027:0787a18_5": "又彼一一諸佛世尊從初發心求一切智所發一切大誓願海，所事一切善知識海，所有供養一切佛海，所行一切菩薩行海，所有莊嚴佛國土海，所有圓滿佛功德海，所有出現成正覺海，所有示現大神通海，所有方便轉法輪海，所有調伏諸眾生海，我皆了知無有罣礙。",
    "T10n0293_027:0787a24_6": "亦知彼佛眾會差別，其眾會中有諸眾生依聲聞乘而得出離，其諸聲聞過去所習一切善根，所有受持聲聞乘法及其所得種種智慧，我悉了知。",
    "T10n0293_027:0787a27_7": "其眾會中有諸眾生依獨覺乘而得出離，其諸獨覺所有修習一切善根，所有證悟獨覺乘果，所住寂靜最勝解脫，所入三昧，所現神通，所化眾生乃至入滅，我皆了知。",
    "T10n0293_027:0787b02_8": "亦知彼佛菩薩眾會，圓滿普遍無有邊際，其諸菩薩從初發心種善根時，發起無量種種大願，修行種種難行之行，圓滿成就諸波羅蜜，種種莊嚴菩薩之道，以自在力入於菩薩種種諸地。",
    "T10n0293_027:0787b06_9": "所謂：菩薩地種種助道，菩薩地種種自在行，菩薩地種種入出三昧，菩薩地種種自在神通，菩薩地種種自在出現，菩薩地種種建立，菩薩地種種觀察，菩薩地種種淨治，菩薩地種種依止，菩薩地種種相，菩薩地種種體，菩薩地種種智，菩薩攝智，菩薩成就智，菩薩住處，菩薩廣大行境界，菩薩大神通，菩薩三昧海，菩薩解脫方便海，菩薩所入三昧差別海，所得一切教智光明，所得一切智電光雲，所獲一切忍，所有一切勇猛智，所有悟解一切法海，所入一切諸佛剎海，所度一切諸眾生海，所有顯示諸方便海，所有發起諸神通海，所有深廣諸弘誓海，我皆了知。",
    "T10n0293_027:0787b19_10": "「善男子！",
    "T10n0293_027:0787b19_11": "此娑婆世界從過去際至今現在，不可說不可說佛剎極微塵數劫，所有種種差別劫海，所有眾生、佛及眾會，盡未來際所有劫海，展轉不斷，相續次第，我皆了知。",
    "T10n0293_027:0787b23_12": "善男子！",
    "T10n0293_027:0787b23_13": "如知此娑婆世界，亦知婆婆世界中出生一切世界極微塵數世界相續次第；亦知娑婆世界內一切世界相續次第；亦知娑婆世界所有一切極微塵內所有世界相續次第；亦知娑婆世界外十方無間次第；建立所住世界相續次第；亦知娑婆世界所依普照十方熾然寶光明剎種所攝一切世界相續次第；亦知毘盧遮那世尊在此華藏莊嚴世界海中，十方無量諸世界種所攝世界相續次第；亦知華藏世界海中一切世界極微塵內所有世界相續次第。",
    "T10n0293_027:0787c04_14": "又，亦知彼一切世界種種安立、種種形狀、種種分量、種種依住、種種際畔、種種莊嚴、種種成就、種種滅壞，所有眷屬、所有輪輞、所有旋轉、所有蓮華、所有須彌、所有河海、所有草樹、種種名號、我皆了知。",
    "T10n0293_027:0787c09_15": "亦知此華藏世界海，往昔皆由毘盧遮那如來本願力故，出生如是種種世界，所有種種諸因緣海。",
    "T10n0293_027:0787c11_16": "亦知華藏世界海外，十方無邊盡法界虛空界一切世界海中一切世界。",
    "T10n0293_027:0787c13_17": "亦知世尊毘盧遮那過去所經無量劫海，所有一切諸本事海，過去所發廣大願海，過去所集諸乘教海，過去所修菩薩行海，過去所淨佛國土海，過去所事一切佛海，過去所化諸眾生海，過去所起諸神通海，過去所入諸方便海，過去所受諸佛法海，過去所入諸三昧海，過去所得諸自在海，過去所成諸功德海；過去所施一切資具檀波羅蜜，過去所持種種梵行戒波羅蜜，過去所受種種境界忍波羅蜜，過去所修猛利勇健勤波羅蜜，過去所入種種三昧禪波羅蜜，過去所成種種清淨慧波羅蜜，過去所現遍入世間諸影像身方便波羅蜜，過去所發清淨圓滿普賢行海願波羅蜜，過去所獲一切如來種種自在諸神通海力波羅蜜，過去所證一切如來智光照世自在智海智波羅蜜；普攝一切諸佛菩提，普獲諸佛大智光明，證於諸佛一切智性，於一切處成等正覺，神通遊戲所轉法輪；所有一切道場眾會，其眾會中一切菩薩過去所種一切善根，從初發心行菩薩行，積集方便成熟眾生，及彼菩薩所事諸佛及善知識；念念增長獲諸三昧，念念所入陀羅尼門，念念所得辯才大海，念念所起自在神通，念念所修菩薩行網，念念所集諸方便門，念念所知眾生根網，念念所集菩提分法，念念證入等持、等至神通門海；如是一切皆是毘盧遮那如來普遍十方一切法界無量劫海所修行海，我悉了知。",
    "T10n0293_027:0788a11_18": "亦知十方遍滿法界盡虛空界一切如來劫海所修，乃至盡於未來際劫神力加持幻智境界，如是一切我悉了知。",
    "T10n0293_027:0788a14_0": "何以故？",
    "T10n0293_027:0788a14_1": "我入此觀一切菩薩三昧境界海解脫門時，於一念中，盡能了知一切眾生種種心行雜染、清淨、流轉、還滅；一切聲聞種種三昧；一切獨覺寂靜解脫三昧神通；一切菩薩種種三昧、種種地位、種種法門、種種趣入，及能了知一切如來解脫光明神通海故。」",
    "T10n0293_027:0788a20_0": "大方廣佛華嚴經卷第二十七"
}