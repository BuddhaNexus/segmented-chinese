{
    "T03n0152_008:0044b08_0": "六度集經卷第八",
    "T03n0152_008:0044b10_0": "吳康居國沙門康僧會譯",
    "T03n0152_008:0044b11_0": "明度無極章第六(此有九章)",
    "T03n0152_008:0044b12_0": "（八三）聞如是：一時，佛在舍衛國祇樹給孤獨園，與千二百五十比丘俱，菩薩萬人共坐。",
    "T03n0152_008:0044b14_0": "第一弟子鶖鷺子，前稽首長跪白言：「車匿宿命有何功德？",
    "T03n0152_008:0044b15_1": "菩薩處家當為飛行皇帝，而勸棄國入山學道，自致為佛，拯濟眾生，功勳巍巍乃至滅度。",
    "T03n0152_008:0044b17_2": "唯願世尊為現其原。」",
    "T03n0152_008:0044b18_3": "佛歎曰：「善哉善哉！",
    "T03n0152_008:0044b18_4": "鶖鷺子所問甚善！",
    "T03n0152_008:0044b19_0": "車匿累世功勳無量，爾等諦聽，吾將說之。」",
    "T03n0152_008:0044b20_0": "對曰：「唯然。」",
    "T03n0152_008:0044b20_1": "佛言：「吾昔為菩薩，在尼呵遍國，其王聞：『人或為道昇天，或為神祠昇天者。』",
    "T03n0152_008:0044b22_2": "王自童孺來，常願昇天未知所由。",
    "T03n0152_008:0044b23_0": "國有梵志四萬餘人，王現之曰：『吾欲昇天，將以何方？』",
    "T03n0152_008:0044b24_1": "耆艾對曰：『善哉問也！",
    "T03n0152_008:0044b24_2": "王將欲以斯身昇天耶？",
    "T03n0152_008:0044b25_3": "以魂靈乎？』",
    "T03n0152_008:0044b25_4": "王曰：『如斯坐欲昇天也。』",
    "T03n0152_008:0044b26_5": "曰：『當興大祀，可獲之矣。』",
    "T03n0152_008:0044b27_0": "王喜無量，以金銀二千斤賜之。",
    "T03n0152_008:0044b27_1": "梵志獲寶歸，快相娛樂，寶盡議曰：『令王取童男童女光華踰眾者各百人，象馬雜畜事各百頭，先飯吾等却殺人畜，以其骨肉為陛昇天。』",
    "T03n0152_008:0044c02_0": "以事上聞，王曰：『甚善！』",
    "T03n0152_008:0044c02_1": "王即命外臣疾具如之，悉閉著獄，哭者塞路，國人僉曰『夫為王者，背佛真化，而興妖蠱，喪國之基也。』",
    "T03n0152_008:0044c05_2": "梵志又曰：『儻殺斯生王不獲昇天，吾等戮尸于市朝，其必也。』",
    "T03n0152_008:0044c06_3": "重謀曰：『香山之中有天王妓女，名似人形神，神聖難獲，令王求之。",
    "T03n0152_008:0044c08_4": "若其不致，眾事都息，吾等可無尤矣。』",
    "T03n0152_008:0044c09_5": "又之王所曰：『香山之中有天樂女，當得其血合于人畜以為階陛，爾乃昇天。』",
    "T03n0152_008:0044c11_6": "王重喜曰：『不早陳之，今已四月始有云乎？』",
    "T03n0152_008:0044c12_7": "對曰：『吾術本末。』",
    "T03n0152_008:0044c12_8": "王令國內黎庶並會，快大賞賜，酒樂備悉，『今日孰能獲神女乎？』",
    "T03n0152_008:0044c14_9": "民有知者，曰：『第七山中有兩道士，一名闍犁，一曰優犇。",
    "T03n0152_008:0044c15_10": "知斯神女之所處也。』",
    "T03n0152_008:0044c16_11": "王曰：『呼來！』",
    "T03n0152_008:0044c16_12": "使者奉命，數日即將道士還。",
    "T03n0152_008:0044c17_13": "王喜設酒為樂七日，曰：『爾等為吾獲神女來，吾其昇天以國惠爾。』",
    "T03n0152_008:0044c18_14": "對曰：『必自勉勵。』",
    "T03n0152_008:0044c19_15": "退坐，尋求二月有餘，經七重山乃之香山，覩大池水，縱廣三十里。",
    "T03n0152_008:0044c20_16": "池邊平地有大寶城，縱廣起高各八十里，寶樹周城曜曜光國，池中蓮華華有千葉，其有五色光光相照，異類之鳥唱和而鳴。",
    "T03n0152_008:0044c24_0": "城門七重，樓閣宮殿，更相因仍，幢幡韑曄，鍾鈴五音，天帝處中倡人相娛。",
    "T03n0152_008:0044c25_1": "七日之後，釋出遊戲，於池沐浴，快樂已畢，當還昇天。",
    "T03n0152_008:0044c27_2": "池邊樹下有聖梵志，內外無垢，獲五通之明。",
    "T03n0152_008:0044c28_3": "兩道士進稽首曰：『斯音絕世，將為誰樂？』",
    "T03n0152_008:0044c29_4": "答曰：『頭魔王女等千餘人，于斯遊戲，方來修虔，爾等早退。』",
    "T03n0152_008:0045a01_5": "受命退隱，議曰：『斯梵志道德之靈，吾等當以何方致天女乎？",
    "T03n0152_008:0045a03_6": "唯當以蠱道結草祝[袖由+厭]投之于水，令梵志體重天女靈歇耳。』",
    "T03n0152_008:0045a04_7": "即結草投水以蠱道祝。",
    "T03n0152_008:0045a05_8": "帝釋旋邁，諸天都然，唯斯天女不獲翻飛，兩道士入水，解其上衣以縛之。",
    "T03n0152_008:0045a07_9": "女曰：『爾等將以吾為？』",
    "T03n0152_008:0045a07_10": "答如上說。",
    "T03n0152_008:0045a07_11": "以竹為箄行道七日，乃之王國。",
    "T03n0152_008:0045a08_12": "詣宮自懼，王喜現女為之設食，慰勞道士曰：『吾獲昇天，斯國惠爾。』",
    "T03n0152_008:0045a10_13": "「王之元子名難羅尸，為異國王，厥太子名須羅，先內慈仁，和明照大，初見世眾生未然之事，無窈不覩，無微不達，六度高行不釋于心，自誓求如來、無所著、正真覺、道法御、天人師、善逝、世間，逮於本無。",
    "T03n0152_008:0045a15_14": "王曰：『吾當昇天，呼皇孫辭。』",
    "T03n0152_008:0045a16_15": "孫至稽首，受辭畢，退就座。",
    "T03n0152_008:0045a16_16": "王曰：『爾親逮民安乎？』",
    "T03n0152_008:0045a17_17": "對曰：『蒙潤普寧。』",
    "T03n0152_008:0045a17_18": "孫曰：『吾不求天女為妃者，王必殺其儻。』",
    "T03n0152_008:0045a18_19": "因人以聞。",
    "T03n0152_008:0045a19_20": "王曰：『吾當以其血為陛昇天。』",
    "T03n0152_008:0045a19_21": "孫即絕食，退寢不悅。",
    "T03n0152_008:0045a20_22": "王懼其喪，即以妃焉。",
    "T03n0152_008:0045a20_23": "內外欣懌，所患都歇。",
    "T03n0152_008:0045a21_24": "「四月之後，梵志復聞曰：『當為埳殺諸畜生以填埳中，取神女血以塗其上，擇吉日祠天。』",
    "T03n0152_008:0045a23_25": "王曰：『善哉！』",
    "T03n0152_008:0045a23_26": "命諸國老群僚黎庶：『當興斯祀。』",
    "T03n0152_008:0045a24_27": "皇孫聞之，憮然不悅，難梵志曰：『斯祀之術出何聖典乎？』",
    "T03n0152_008:0045a26_0": "答曰：『夫為斯祀，祚應昇天。』",
    "T03n0152_008:0045a26_1": "皇孫難曰：『夫殺者害眾生之命，害眾生之命者，逆惡之元首，其禍無際，魂靈轉化，更相慊怨，刃毒相殘世世無休，死入太山，燒煑脯割，諸毒備畢，出或作畜生，死輙更刃；若後為人，有戮尸之咎者，殘殺之所由也。",
    "T03n0152_008:0045b03_2": "豈有行虐而昇天者乎？』",
    "T03n0152_008:0045b03_3": "梵志答曰：『爾年東始，智將何逮，而難吾等？』",
    "T03n0152_008:0045b04_4": "皇孫曰：『吾宿命時，生梵志家連五百世，翫爾道書，清真為首。",
    "T03n0152_008:0045b06_5": "爾等巧偽，豈合經旨乎？』",
    "T03n0152_008:0045b06_6": "梵志曰：『子知吾道，奚不陳之？』",
    "T03n0152_008:0045b07_7": "皇孫具說：『梵志景則，聖趣至清，而爾等穢濁，殘酷貪餮，虛以邪祀殺人眾畜，飲酒婬亂，欺上窮民，令民背佛違法遠賢不宗，盡財供鬼而親飢寒，豈合聖趣沙門之高行乎？』",
    "T03n0152_008:0045b11_8": "梵志等恧慙，稽首而退。",
    "T03n0152_008:0045b12_9": "「孫即為祖王，陳無上正真、最正覺至誠之信言：『夫欲昇天者，當歸命三尊，覺四非常，都絕慳貪、殖志清淨，損己濟眾，潤逮眾生，斯一也。",
    "T03n0152_008:0045b15_10": "慈愍生命，恕己濟彼，志恒止足，非有不取，守貞不泆，信而不欺，酒為亂毒，孝道枯朽，遵奉十德，導親以正，斯二矣。",
    "T03n0152_008:0045b18_11": "忍眾生辱，悲傷狂醉，毒來哀往，濟而不害，喻以三尊，解即助喜，慈育等護，恩齊二儀，斯三矣。",
    "T03n0152_008:0045b21_12": "銳志精進，仰登高行，斯四矣。",
    "T03n0152_008:0045b21_13": "棄邪除垢，志寂若空，斯五矣。",
    "T03n0152_008:0045b22_14": "博學無蓋，求一切智，斯六矣。",
    "T03n0152_008:0045b23_15": "懷斯弘德終始無尤，索為三界法王可得，昇天何難？",
    "T03n0152_008:0045b24_16": "若違佛慈教，崇彼凶酷，殘眾生命，婬樂邪祀，生即天棄，死入三塗，更相彫戮，受禍無窮。",
    "T03n0152_008:0045b27_0": "以斯元惡，庶望昇天，譬違王命者冀獲高位也。』",
    "T03n0152_008:0045b28_1": "王曰：『善哉！",
    "T03n0152_008:0045b28_2": "信矣！』",
    "T03n0152_008:0045b28_3": "開獄大赦，却絕諸妖，即舉國寶命孫興德。",
    "T03n0152_008:0045b29_4": "皇孫獲寶都料窮民，布施七日無乏不足。",
    "T03n0152_008:0045c01_5": "布施之後，勸民持戒，率土感潤，靡不遵承。",
    "T03n0152_008:0045c02_6": "天龍鬼神，僉然歎善，為雨名寶眾綵諸穀。",
    "T03n0152_008:0045c04_0": "隣國慕德歸化，猶眾流之歸海也。",
    "T03n0152_008:0045c04_1": "皇孫將妃辭親而退，還國閉閤廢事相樂，眾臣以聞曰：『不除其妃，國事將朽矣。』",
    "T03n0152_008:0045c06_2": "父王曰：『祖王妻之，焉得除乎？』",
    "T03n0152_008:0045c07_3": "召而閉之。",
    "T03n0152_008:0045c07_4": "妃聞恧然，飛還本居之第七山，覩優犇等告之曰：『吾婿來者為吾送之。",
    "T03n0152_008:0045c09_5": "留金指鐶為信。』",
    "T03n0152_008:0045c10_6": "父聞妃去，遣子返國，不覩其妃，悵然流淚。",
    "T03n0152_008:0045c11_7": "護宮神曰：『爾無悼焉，吾示爾路。",
    "T03n0152_008:0045c12_8": "妃在第七山，疾尋可及。』",
    "T03n0152_008:0045c12_9": "皇孫聞之，即服珠衣，帶劒執弓，衣光耀四十里。",
    "T03n0152_008:0045c13_10": "明日至七山，覩妃折樹枝投地為識，前見兩道士問曰：『吾妃歷茲乎？』",
    "T03n0152_008:0045c15_11": "曰：『然。』",
    "T03n0152_008:0045c15_12": "以環付之，翼從俱行。",
    "T03n0152_008:0045c16_13": "以木為橋，度彼小水，之八山上，覩四禪梵志，五體投地，稽首為禮曰：『覩妃經斯乎？』",
    "T03n0152_008:0045c18_14": "答曰：『經茲矣。",
    "T03n0152_008:0045c18_15": "且坐須臾，吾示爾處。』",
    "T03n0152_008:0045c19_16": "時天王釋化為獼猴，威靈震山，皇孫大懼。",
    "T03n0152_008:0045c20_17": "梵志曰：『爾無懼也，彼來供養。』",
    "T03n0152_008:0045c21_18": "獼猴覩三道士，疑住不前。",
    "T03n0152_008:0045c21_19": "梵志曰：『進。』",
    "T03n0152_008:0045c22_20": "獼猴即進，以果供養，梵志受之。",
    "T03n0152_008:0045c23_0": "四人共享，謂獼猴曰：『將斯三人至似人形神所。』",
    "T03n0152_008:0045c24_1": "曰：『斯何人令之昇天乎？』",
    "T03n0152_008:0045c24_2": "梵志曰：『國王太子開士之元首者，方為如來、無所著、正真道、最正覺、道法御、天人師，眾生當蒙其澤得還本無。』",
    "T03n0152_008:0045c27_3": "獼猴歎曰：『善哉！",
    "T03n0152_008:0045c27_4": "開士得佛，吾乞為馬。』",
    "T03n0152_008:0045c28_5": "優犇二人，一願為奴，一願為應真。",
    "T03n0152_008:0045c29_6": "開士曰：『大善！』",
    "T03n0152_008:0045c29_7": "即俱昇天。",
    "T03n0152_008:0045c29_8": "道有緣一覺五百人，俱過稽首，遣獼猴還取華散諸佛上，願曰『令吾疾獲為正覺，將導眾生滅生死神還于本無。』",
    "T03n0152_008:0046a03_9": "三人又如前願，俱為諸佛稽首而去。",
    "T03n0152_008:0046a04_10": "「到似人形神城門之外，獼猴稽首而退，三人俱坐。",
    "T03n0152_008:0046a05_11": "時有青衣出汲水，開士問曰：『爾以水為？』",
    "T03n0152_008:0046a06_12": "答曰：『給王女浴。』",
    "T03n0152_008:0046a07_13": "開士脫指環投其水中，天女覩環，即止不浴，啟其親曰：『吾夫相尋，今來在茲。』",
    "T03n0152_008:0046a09_14": "親名頭摩，喜而疾出，與之相見。",
    "T03n0152_008:0046a10_15": "開士稽首為婿之禮，兩道士稽首而退。",
    "T03n0152_008:0046a11_16": "王請入內，手以女授，侍女千餘，天樂相娛。",
    "T03n0152_008:0046a12_17": "留彼七年，存親生養，言之哽咽，辭退歸國。",
    "T03n0152_008:0046a13_18": "天王曰：『斯國眾諸，今以付子，而去何為？』",
    "T03n0152_008:0046a14_19": "開士又辭如前。",
    "T03n0152_008:0046a14_20": "王曰：『且留七日，盡樂相娛。』",
    "T03n0152_008:0046a15_21": "七日之後有大神王，詣天王所賀曰：『亡女既歸，又致聖婿。』",
    "T03n0152_008:0046a16_22": "天王曰：『吾女微賤，獲聖雄之婿，思歸養親，煩為送之。』",
    "T03n0152_008:0046a18_0": "鬼王敬諾，即以天寶為殿，七層之觀、眾寶天樂世所希覩，鬼王掌奉送著本土，稽首而退。",
    "T03n0152_008:0046a20_1": "「開士覩親，虔辭備悉，祖王喜而禪位焉。",
    "T03n0152_008:0046a21_2": "天女鬼龍靡不稱善。",
    "T03n0152_008:0046a21_3": "大赦眾罪，空國布施，四表黎庶，下逮眾生，濟其窮乏，從心所欲。",
    "T03n0152_008:0046a23_4": "眾生踊躍靡不咨嗟，歎佛仁化潤過天地，八方慕澤入國，若幼孩之依慈母，祖王壽終即生天上。」",
    "T03n0152_008:0046a25_5": "佛告鶖鷺子：「皇孫者，我身是。",
    "T03n0152_008:0046a26_6": "四禪梵志者，鶖鷺子是。",
    "T03n0152_008:0046a26_7": "優犇者，今目連是。",
    "T03n0152_008:0046a27_8": "闍梨者，今車匿是。",
    "T03n0152_008:0046a27_9": "天帝釋者，揵德是。",
    "T03n0152_008:0046a28_10": "父王者，迦葉是。",
    "T03n0152_008:0046a28_11": "祖王者，今白淨王是。",
    "T03n0152_008:0046a29_12": "母者，吾母舍妙是。",
    "T03n0152_008:0046a29_13": "妃者，俱夷是。",
    "T03n0152_008:0046b01_0": "菩薩累載以四等弘慈，六度無極，拯濟眾生，難為籌算。」",
    "T03n0152_008:0046b02_1": "佛說經竟，諸菩薩四輩弟子，天龍鬼神及質諒神，靡不歡喜，作禮而去。",
    "T03n0152_008:0046b05_0": "（八四）遮羅國王經",
    "T03n0152_008:0046b06_0": "「昔者，遮羅國王嫡后無嗣，王甚悼焉，命曰：『爾歸女宗，以求有嗣之術，還吾不尤也。』",
    "T03n0152_008:0046b08_1": "后泣辭退，誓命自捐，投隕山險，遂之林藪。",
    "T03n0152_008:0046b09_2": "天帝釋感曰：『斯王元后，故世吾姉也，今以無嗣捐軀山險。』",
    "T03n0152_008:0046b10_3": "愴然愍之，忽爾降焉，以器盛果授之曰：『姉，爾吞斯果，必有聖嗣，將為世雄。",
    "T03n0152_008:0046b12_4": "若王有疑，以器示之。",
    "T03n0152_008:0046b13_5": "斯天王神器，明證之上者。』",
    "T03n0152_008:0046b13_6": "后仰天吞果，忽然不覩天帝所之。",
    "T03n0152_008:0046b14_7": "應則身重，還宮覩王，具以誠聞。",
    "T03n0152_008:0046b15_8": "時滿生男，厥狀甚陋，覩世希有。",
    "T03n0152_008:0046b16_9": "年在齠齓，聰明博暢，智策無儔，力能躃象，走攫飛鷹，舒聲響震若師子吼，名流遐邇，八方咨嗟。",
    "T03n0152_008:0046b18_10": "王為納隣國之女，厥名月光，端正妍雅，世好備足。",
    "T03n0152_008:0046b19_11": "次有七弟，又亦姝好。",
    "T03n0152_008:0046b20_12": "后懼月光，惡太子狀，訛曰：『吾國舊儀，家室無白日相見，禮之重也。",
    "T03n0152_008:0046b22_13": "妃無失儀矣。』",
    "T03n0152_008:0046b22_14": "對曰：『敬諾，不敢替尊教。』",
    "T03n0152_008:0046b23_15": "自斯之後，太子出入未甞別色，深惟：『本國與七國為敵，力諍無寧，兆民呼嗟！",
    "T03n0152_008:0046b25_0": "吾將權而安之。』",
    "T03n0152_008:0046b25_1": "心自惟曰：『吾體至陋，妃覩必邁，邁則天下康、兆民休矣。』",
    "T03n0152_008:0046b26_2": "欣而啟后欲一覩妃觀厥儀容。",
    "T03n0152_008:0046b27_3": "后曰：『爾狀醜矣。",
    "T03n0152_008:0046b27_4": "妃容華豔，厥齊天女；覺即捨邁，爾終為鰥矣。』",
    "T03n0152_008:0046b28_5": "太子重辭，后愍之，即順其願。",
    "T03n0152_008:0046b29_6": "將妃觀馬，太子佯為牧人，妃覩之曰：『牧人醜乎？』",
    "T03n0152_008:0046c01_7": "后曰：『斯先王牧夫矣。』",
    "T03n0152_008:0046c02_8": "後將觀象，妃又覩焉，疑之曰：『吾之所遊輙覩斯人，將是太子乎？』",
    "T03n0152_008:0046c03_9": "妃曰：『願見太子之光容。』",
    "T03n0152_008:0046c04_10": "后即權之，令其兄弟出遊行國，太子官僚翼從侍衛。",
    "T03n0152_008:0046c05_11": "后妃觀之，厥心微喜。",
    "T03n0152_008:0046c06_12": "後又入苑，太子登樹，以果擲背，妃曰：『斯是太子定矣。』",
    "T03n0152_008:0046c07_13": "夜伺其眠，默以火照，覩其姿狀，懼而奔歸。",
    "T03n0152_008:0046c08_14": "后忿曰：『焉使妃還乎？』",
    "T03n0152_008:0046c09_15": "對曰：『妃邁天下泰平之基，民終寧其親矣。』",
    "T03n0152_008:0046c10_16": "拜辭尋之。",
    "T03n0152_008:0046c10_17": "「至妃國，佯為陶家，賃作瓦器，器妙絕國。",
    "T03n0152_008:0046c11_18": "陶主覩妙，齎以獻王。",
    "T03n0152_008:0046c12_0": "王獲器喜，以賜小女，傳現諸姉。",
    "T03n0152_008:0046c12_1": "月光知婿之所為，投地壞焉。",
    "T03n0152_008:0046c13_2": "又入城賃染眾綵，結其一疋為眾奇巧，雜伎充滿覩世希見。",
    "T03n0152_008:0046c15_0": "染家欣異，又以獻王。",
    "T03n0152_008:0046c15_1": "王重悅之，以示八女。",
    "T03n0152_008:0046c16_2": "月光識焉，捐而不覩。",
    "T03n0152_008:0046c16_3": "又為大臣賃養馬，馬肥又調，曰：『爾悉有何伎乎？』",
    "T03n0152_008:0046c17_4": "對曰：『太官眾味余其備矣。』",
    "T03n0152_008:0046c18_5": "臣令為饌以獻大王。",
    "T03n0152_008:0046c18_6": "王曰：『孰為斯食？』",
    "T03n0152_008:0046c19_7": "臣如實對。",
    "T03n0152_008:0046c19_8": "王命為太官，監典諸餚膳。",
    "T03n0152_008:0046c20_9": "以羹入內供王八女，欲致權道佯覆沃身，諸女驚懼，月光不眄。",
    "T03n0152_008:0046c21_10": "天帝釋喜歎曰：『菩薩憂濟眾生乃至于茲乎？",
    "T03n0152_008:0046c22_11": "吾將權而助之焉。』",
    "T03n0152_008:0046c23_12": "挑七敵國使會女都，爾乃兆民元禍息矣。",
    "T03n0152_008:0046c24_13": "化為月光父王手書，以月光妻之。",
    "T03n0152_008:0046c25_14": "七國興禮造國親迎，俱會相勞：『翔茲何為？』",
    "T03n0152_008:0046c26_15": "各云：『娉娶女名月光。』",
    "T03n0152_008:0046c26_16": "訟之紛紛，各出手書，厥怨齊聲：『當滅爾嗣，其為不忒。』",
    "T03n0152_008:0046c28_17": "遣使還書，僉然詰曰：『以爾一女弄吾七國，怨齊兵盛，爾國喪在乎今矣。』",
    "T03n0152_008:0046c29_18": "父王懼曰：『斯禍弘矣。",
    "T03n0152_008:0047a01_19": "將宿行所招乎？』",
    "T03n0152_008:0047a01_20": "謂月光曰：『爾為人妃，若婿明愚吉凶好醜，厥由宿命，孰能禳之？",
    "T03n0152_008:0047a03_21": "而不貞一盡孝奉尊。",
    "T03n0152_008:0047a03_22": "薄婿還國，禍至于茲。",
    "T03n0152_008:0047a04_23": "吾今當七分爾尸以謝七王耳。』",
    "T03n0152_008:0047a05_24": "月光泣曰：『願假吾命漏刻之期，募求智士，必有能却七國之患者也。』",
    "T03n0152_008:0047a07_25": "王即募曰：『孰能禳斯禍者，妻以月光，育以原福。』",
    "T03n0152_008:0047a08_26": "太子曰：『疾作高觀，吾其禳之。』",
    "T03n0152_008:0047a09_27": "觀成，太子權病躇步倒地：『須月光荷負，爾乃却敵矣。』",
    "T03n0152_008:0047a10_28": "月光惶灼懼見屠戮，扶胳登觀，僅能立焉。",
    "T03n0152_008:0047a11_29": "太子高聲謂七國王，厥音遠震若師子吼，喻以佛教：『為天牧民當以仁道，而今興怒，怒盛即禍著。",
    "T03n0152_008:0047a13_30": "禍著即身喪。",
    "T03n0152_008:0047a14_31": "夫喪身失國，其由名色乎？』",
    "T03n0152_008:0047a14_32": "七國師雄靡不尸蹌者，斯須而穌，欲旋本土。",
    "T03n0152_008:0047a15_33": "「太子啟王：『婚姻之道，莫若諸王矣。",
    "T03n0152_008:0047a16_34": "何不以七女嫡彼七王。",
    "T03n0152_008:0047a17_35": "子婿蕃屏，王元康矣！",
    "T03n0152_008:0047a17_36": "臣民休矣！",
    "T03n0152_008:0047a18_37": "親獲養矣！』",
    "T03n0152_008:0047a18_38": "王曰：『善哉！",
    "T03n0152_008:0047a18_39": "斯樂大矣！』",
    "T03n0152_008:0047a18_40": "遂命七王以女妻之。",
    "T03n0152_008:0047a19_41": "八婿禮豐，君民欣欣。",
    "T03n0152_008:0047a19_42": "于斯王逮臣民，始知太子，月光之舊婿，即選良輔武士翼從，各令還國。",
    "T03n0152_008:0047a21_43": "九國和寧，兆民抃舞，僉然讚歎曰：『天降吾父！",
    "T03n0152_008:0047a22_44": "夫聖人權術非凡所照。』",
    "T03n0152_008:0047a23_45": "德聚功成，爾乃炅然無復譏謗。",
    "T03n0152_008:0047a24_0": "「還國有年，大王崩殂，太子代位。",
    "T03n0152_008:0047a24_1": "太赦眾罪，以五戒六度、八齋十善，教化兆民。",
    "T03n0152_008:0047a25_2": "災[卄/(阿可+辛)/女]都息，國豐眾安，大化流行，皆奉三尊，德盛福歸，眾病消滅，顏影韑韑，踰彼桃華。",
    "T03n0152_008:0047a27_3": "所以然者？",
    "T03n0152_008:0047a28_4": "菩薩宿命室家俱耕，令妻取食，望覩妻還，與一辟支佛俱，行隱山岸，久久而不至。",
    "T03n0152_008:0047b01_5": "疑心生焉，興忿執鋤，欲往捶之。",
    "T03n0152_008:0047b01_6": "至見其妻，以所食分，供養沙門，退叉手立。",
    "T03n0152_008:0047b02_7": "沙門食竟，拋鉢虛空，光明暐曄，飛行而退。",
    "T03n0152_008:0047b04_0": "婿心悔愧，念妻有德乃致斯尊，吾有重愚將受其殃。",
    "T03n0152_008:0047b05_1": "即謂妻曰：『爾供養福，吾當共之。",
    "T03n0152_008:0047b06_2": "餘飯俱食，爾無訧也。』",
    "T03n0152_008:0047b06_3": "至其命終，各生王家。",
    "T03n0152_008:0047b07_4": "妻有淳慈之惠，生而端正；婿先恚而後慈，故初醜而後好也。」",
    "T03n0152_008:0047b08_5": "佛告諸比丘：「夫人作行，先惠而後奪，後世初生豪富，長即貧困；初奪後惠，後世受之，先貧賤而後長富貴。",
    "T03n0152_008:0047b11_6": "太子者，是我身也。",
    "T03n0152_008:0047b11_7": "妻者，俱夷是。",
    "T03n0152_008:0047b12_0": "父王者，白淨王是。",
    "T03n0152_008:0047b12_1": "母者，吾母舍妙是。",
    "T03n0152_008:0047b12_2": "天帝釋者，彌勒是。",
    "T03n0152_008:0047b13_3": "開士世世憂念眾生拯濟塗炭。",
    "T03n0152_008:0047b14_0": "菩薩普智度無極行明施如是。」",
    "T03n0152_008:0047b15_0": "（八五）菩薩以明離鬼妻經",
    "T03n0152_008:0047b16_0": "「昔者菩薩，時為凡人，年十有六，志性開達，學博覩弘，無經不貫練精深。",
    "T03n0152_008:0047b17_1": "思：『眾經道術，何經最真？",
    "T03n0152_008:0047b18_2": "何道最安？』",
    "T03n0152_008:0047b18_3": "思已喟然而歎曰：『唯佛經最真，無為最安。』",
    "T03n0152_008:0047b19_4": "重曰：『吾當懷其真處其安矣。』",
    "T03n0152_008:0047b20_5": "親欲為納妻，悵然而曰：『妖禍之盛莫大于色，若妖蠱臻，道德喪矣。",
    "T03n0152_008:0047b22_0": "吾不遁邁，將為狼吞乎？』",
    "T03n0152_008:0047b22_1": "於是遂之異國，力賃自供。",
    "T03n0152_008:0047b23_2": "時有田翁，老而無嗣，草行獲一女焉，顏華絕國欣育為嗣，求男為偶，遍國無可。",
    "T03n0152_008:0047b25_3": "翁賃菩薩積有五年，觀其操行，自微至著，中心嘉焉，曰：『童子！",
    "T03n0152_008:0047b26_4": "吾居有足，以女妻爾，為吾嗣矣。』",
    "T03n0152_008:0047b27_5": "女有神德，惑菩薩心。",
    "T03n0152_008:0047b28_6": "納之無幾，即自覺曰：『吾覩諸佛明化，以色為火，人為飛蛾，蛾貪火色，身見燒煮。",
    "T03n0152_008:0047c01_7": "斯翁以色火燒吾躬，財餌釣吾口，家穢喪吾德矣。』",
    "T03n0152_008:0047c02_8": "夜默遁邁，行百餘里，依空亭宿。",
    "T03n0152_008:0047c03_9": "宿亭人曰：『子何人乎？』",
    "T03n0152_008:0047c03_10": "曰：『吾寄宿。』",
    "T03n0152_008:0047c04_0": "亭人將入，覩妙床蓐眾珍光目，有婦人顏似己妻，惑菩薩心，令與之居積有五年。",
    "T03n0152_008:0047c06_1": "明心覺焉，曰：『婬為蠾蟲，殘身危命者也。",
    "T03n0152_008:0047c07_2": "吾故馳隱，衰又逢焉。』",
    "T03n0152_008:0047c07_3": "默而疾邁，又覩宮寶婦人如前，復惑厥心與居十年。",
    "T03n0152_008:0047c08_4": "明心覺焉曰：『吾殃重矣。』",
    "T03n0152_008:0047c09_5": "奔而不免，深自誓曰：『終不寄宿。』",
    "T03n0152_008:0047c10_6": "又復遁逃。",
    "T03n0152_008:0047c10_7": "遙覩大屋，避之草行。",
    "T03n0152_008:0047c10_8": "守門者曰：『何人夜行？』",
    "T03n0152_008:0047c11_9": "答曰：『趣及前陬。』",
    "T03n0152_008:0047c11_10": "曰：『有禁無行。』",
    "T03n0152_008:0047c12_11": "內人呼前所覩如上。",
    "T03n0152_008:0047c12_12": "婦曰：『自無數劫，誓為室家。",
    "T03n0152_008:0047c13_13": "爾走，安之？』",
    "T03n0152_008:0047c13_14": "菩薩念曰：『欲根難拔，乃如之乎！』",
    "T03n0152_008:0047c14_15": "即興四非常之念曰：『吾欲以非常、苦、空、非身之定，滅三界諸穢，何但爾垢而不能殄乎？』",
    "T03n0152_008:0047c16_16": "興斯四念，鬼妻即滅，中心炅如，便覩諸佛處己前立。",
    "T03n0152_008:0047c17_17": "釋空、不願、無想之定，受沙門戒為無勝師。",
    "T03n0152_008:0047c18_18": "菩薩普智度無極行明施如是。」",
    "T03n0152_008:0047c20_0": "（八六）儒童受決經",
    "T03n0152_008:0047c21_0": "「昔者菩薩，生鉢摩國。",
    "T03n0152_008:0047c21_1": "時為梵志，名曰儒童。",
    "T03n0152_008:0047c22_0": "白師學問，仰觀天文，圖讖眾書，聞見即貫，守真崇孝，國儒嘉焉。",
    "T03n0152_008:0047c23_1": "師曰：『爾道備藝足，何不遊志教化始萠乎？』",
    "T03n0152_008:0047c24_2": "對曰：『宿貧乏貨無以報潤，故不敢退也。",
    "T03n0152_008:0047c25_3": "母病尤困，無以醫療，乞行傭賃以供藥直。』",
    "T03n0152_008:0047c26_4": "師曰：『大善！』",
    "T03n0152_008:0047c27_0": "稽首而退，周旋近國，覩梵志五百人，會講堂施高座，華女一人銀錢五百，昇坐高座眾儒共難，覩博道淵者，女錢貢之。",
    "T03n0152_008:0047c29_1": "菩薩臨觀，覩其智薄，難即辭窮，謂眾儒曰：『吾亦梵志之子，可豫議乎？』",
    "T03n0152_008:0048a02_2": "僉然曰：『可。』",
    "T03n0152_008:0048a02_3": "即昇高座，眾儒難淺而答道弘，問狹而釋義廣。",
    "T03n0152_008:0048a04_0": "諸儒曰：『道高明遐者可師焉。』",
    "T03n0152_008:0048a04_1": "僉降稽首，菩薩辭退，諸儒俱曰：『斯雖高智，然異國之士，不應納吾國之女也，益以錢贈焉。』",
    "T03n0152_008:0048a06_2": "菩薩答曰：『道高者厥德淵，吾欲無欲之道，厥欲珍矣。",
    "T03n0152_008:0048a08_3": "以道傳神，以德授聖，神聖相傳，影化不朽，可謂良嗣者乎！",
    "T03n0152_008:0048a09_4": "汝欲，填道之原、伐德之根，可謂無後者乎！』",
    "T03n0152_008:0048a10_5": "說畢即退，眾儒恧然而有耻焉。",
    "T03n0152_008:0048a11_6": "女曰：『彼高士者即吾之君子矣。』",
    "T03n0152_008:0048a12_7": "褰衣徒步，尋厥跡涉諸國，力疲足瘡，頓息道側，到鉢摩國。",
    "T03n0152_008:0048a13_8": "王號制勝，行國嚴界，覩女疲息。",
    "T03n0152_008:0048a14_9": "問：『爾何人為道側乎？』",
    "T03n0152_008:0048a15_10": "女具陳其所由。",
    "T03n0152_008:0048a15_11": "王喜其志，甚悼之焉，王命女曰：『尋吾還宮，以爾為女。』",
    "T03n0152_008:0048a16_12": "女曰：『異姓之食可徒食乎？",
    "T03n0152_008:0048a17_13": "願有守職，即從大王。』",
    "T03n0152_008:0048a18_14": "王曰：『爾採名華供吾飾也。』",
    "T03n0152_008:0048a18_15": "女即敬諾，從王歸宮，日採名華以供王用。",
    "T03n0152_008:0048a19_16": "「儒童還國，覩路人擾擾，平填墟、掃地穢，問行人曰：『黎庶欣欣，將有慶乎？』",
    "T03n0152_008:0048a21_17": "答曰：『定光如來、無所著、正真道、最正覺、道法御、天人師，將來教化，故眾為欣欣也。』",
    "T03n0152_008:0048a23_18": "儒童心喜，寂而入定，心淨無垢。",
    "T03n0152_008:0048a24_19": "覩佛將來，道逢前女採華挾瓶，從請華焉。",
    "T03n0152_008:0048a25_20": "得華五枚。",
    "T03n0152_008:0048a25_21": "王后庶人皆身治道，菩薩請地少分，躬自治之。",
    "T03n0152_008:0048a26_22": "民曰：『有餘小溪，而水湍疾，土石不立。』",
    "T03n0152_008:0048a27_23": "菩薩曰：『吾以禪力下彼小星，填之可乎！』",
    "T03n0152_008:0048a28_24": "又念曰：『供養之儀，以四大力苦躬為善。』",
    "T03n0152_008:0048a29_25": "即置星輦石，以身力填之，禪力住焉。",
    "T03n0152_008:0048b01_26": "餘微淹壍，而佛至矣，解身鹿皮衣著其濕地，以五華散佛上，華羅空中，若手布種根著地生也。",
    "T03n0152_008:0048b04_27": "佛告之曰：『後九十一劫，爾當為佛，號曰能仁如來、無所著、正真道、最正覺、道法御、天人師，其世顛倒，父子為讎，王政傷民猶雨眾刃，民雖避之難免其患矣。",
    "T03n0152_008:0048b08_0": "爾當於彼拯濟眾生，時獲度者難為籌算。』",
    "T03n0152_008:0048b09_1": "儒童心喜，踊在虛空，去地七仞，自空來下，以髮布地，令佛蹈之。",
    "T03n0152_008:0048b10_2": "世尊跨畢，告諸比丘：『無蹈斯土。",
    "T03n0152_008:0048b11_3": "所以然者？",
    "T03n0152_008:0048b11_4": "受決之處，厥尊無上，有智之士峙剎于茲，與受決同。』",
    "T03n0152_008:0048b13_5": "諸天僉然，齊聲而云：『吾當作剎。』",
    "T03n0152_008:0048b13_6": "時有長者子，名曰賢乾，以微柴插其地曰：『吾剎已立矣。』",
    "T03n0152_008:0048b15_7": "諸天顧相謂曰：『凡庶竪子，而有上聖之智乎！』",
    "T03n0152_008:0048b16_8": "即輦眾寶，於上立剎，稽首白言：『願我得佛教化若今，今所立剎，其福云何？』",
    "T03n0152_008:0048b18_9": "世尊曰：『儒童作佛之時，爾當受決矣。』」",
    "T03n0152_008:0048b19_10": "佛告鶖鷺子：「儒童者，我身是。",
    "T03n0152_008:0048b20_0": "賣華女者，今俱夷是。",
    "T03n0152_008:0048b20_1": "長者子者，今座中非羅余是。」",
    "T03n0152_008:0048b21_2": "非羅余即稽首佛足。",
    "T03n0152_008:0048b21_3": "佛授其決：「後當為佛，號曰快見。」",
    "T03n0152_008:0048b22_4": "佛說經竟，諸四輩弟子，天人龍鬼，靡不歡喜，稽首而去。",
    "T03n0152_008:0048b24_0": "菩薩普智度無極行明施如是。",
    "T03n0152_008:0048b25_0": "（八七）摩調王經",
    "T03n0152_008:0048b26_0": "聞如是：一時眾祐在無夷國，坐于樹下，顏華韑韑，有踰紫金，欣然而笑，口光五色。",
    "T03n0152_008:0048b28_1": "當時見者靡不踊豫，咸共歎曰：「真所謂天中天者也。」",
    "T03n0152_008:0048b29_2": "阿難整服稽首而曰：「眾祐之笑，必欲濟度眾生之冥也。」",
    "T03n0152_008:0048c01_3": "眾祐曰：「善哉！",
    "T03n0152_008:0048c02_4": "實如爾云，吾不虛笑，即興法也。",
    "T03n0152_008:0048c02_5": "爾欲知笑意不乎？」",
    "T03n0152_008:0048c03_6": "阿難對曰：「飢渴聖典，誠無飽足也。」",
    "T03n0152_008:0048c04_7": "眾祐曰：「昔有聖王，名曰摩調，時為飛行皇帝，典四天下，心正行平，民無竊怨，慈悲喜護，意如帝釋。",
    "T03n0152_008:0048c06_8": "時，民之壽八萬歲也。",
    "T03n0152_008:0048c07_9": "帝有七寶，紫金轉輪，飛行白象，紺色神馬，明月神珠，玉女聖妻，主寶聖臣，典兵聖臣。",
    "T03n0152_008:0048c09_10": "帝有千子，端正仁靖，明於往古，預知未然，有識之類靡不敬慕。",
    "T03n0152_008:0048c10_11": "帝欲遊觀東西南北，意適存念，金輪處前，隨意所之，七寶皆然，飛導聖王。",
    "T03n0152_008:0048c12_12": "天龍善神靡不防衛，散眾寶華，稱壽無量。",
    "T03n0152_008:0048c13_13": "帝勅近臣主巾櫛者：『爾其見吾頭髮生白，即當以聞。",
    "T03n0152_008:0048c14_14": "夫髮白色，毀死之明證。",
    "T03n0152_008:0048c15_15": "吾欲捐穢世流俗之役，就清淨淡泊之行。』",
    "T03n0152_008:0048c16_16": "近臣如命，後見髮白，即以上聞。",
    "T03n0152_008:0048c17_17": "帝心欣然，召太子曰：『吾頭生白，白者無常之證信矣，不宜散念於無益之世。",
    "T03n0152_008:0048c19_18": "今立爾為帝，典四天下，臣民繫命于爾，爾其愍之。",
    "T03n0152_008:0048c20_19": "法若吾行，可免惡道；髮白棄國，必作沙門。",
    "T03n0152_008:0048c21_20": "立子之教，四等五戒十善為先。』",
    "T03n0152_008:0048c22_21": "明教適畢，即捐國土，於此廬地樹下，除鬚髮著法服作沙門。",
    "T03n0152_008:0048c23_22": "群臣黎庶哀慕躃踊，悲哭感結。",
    "T03n0152_008:0048c24_23": "「摩調法王子孫相繼千八十四世，聖皇正法末後欲虧。",
    "T03n0152_008:0048c25_24": "摩調聖王復捨天上以魂神下，從末世王生，亦為飛行皇帝，號名南，正法更興。",
    "T03n0152_008:0048c27_25": "明勅宮中皇后貴人，令奉八戒月六齋，一當慈惻愛活眾生；二慎無盜富者濟貧；三當執貞清淨守真；四當守信言以佛教；五當盡孝酒無歷口；六者無臥高床繡帳；七者晡冥食無歷口；八者香華脂澤，慎無近身，婬歌邪樂無以穢行。",
    "T03n0152_008:0049a04_26": "心無念之，口無言矣，身無行焉。",
    "T03n0152_008:0049a05_27": "勅諸聖臣導行英士下逮黎民：『人無尊卑令奉六齋，翫讀八戒帶之著身，日三諷誦，孝順父母，敬奉耆年，尊戴息心，令詣受經。",
    "T03n0152_008:0049a08_28": "鰥寡幼弱乞兒給救，疾病醫藥衣食相濟，苦乏無者令詣宮門求所不足，有不順化者重徭役之，以其一家處于賢者五家之間，令五化一家，先順者賞，輔臣以賢不以貴族。』",
    "T03n0152_008:0049a13_0": "自王明法施行之後，四天下民，慈和相向，殺心滅矣。",
    "T03n0152_008:0049a14_1": "應得常讓，夜不閉門，貞潔清淨，非妻不欲。",
    "T03n0152_008:0049a15_2": "一不言二，出教仁惻，覩不常誠，辭不華綺。",
    "T03n0152_008:0049a16_3": "見彼吉利，心喜言助，大道化行，凶毒消滅。",
    "T03n0152_008:0049a17_4": "信佛、信法、信沙門，言無復疑結。",
    "T03n0152_008:0049a18_5": "「南王慈潤，澤無不至，八方上下靡不歎德。",
    "T03n0152_008:0049a19_6": "第二天帝及四天王，日月星辰，海龍地祇，日共講議：『世間人王，四等慈惠，恩之所至過於諸天。』",
    "T03n0152_008:0049a21_7": "天帝釋告諸天曰：『寧欲見南王不乎？』",
    "T03n0152_008:0049a22_8": "諸天曰：『積年之願，實如明教。』",
    "T03n0152_008:0049a23_9": "帝釋即如伸臂之頃，至南王慈惠殿上，見南王曰：『聖王盛德，諸天飢渴思欲相見，無日不願。",
    "T03n0152_008:0049a25_10": "聖王豈欲見忉利天，其上自然無願不有？』",
    "T03n0152_008:0049a26_11": "南王曰善：『思欲遊戲。』",
    "T03n0152_008:0049a27_12": "帝釋還彼，呼御者名曰摩婁：『以吾所乘千馬寶車迎南王來。』",
    "T03n0152_008:0049a28_13": "御者承命，以天車迎南王。",
    "T03n0152_008:0049a29_14": "車至止于闕下，群臣黎庶靡不愕然，斯聖王瑞歎未曾有，更相宣稱，率土咸歡。",
    "T03n0152_008:0049b02_15": "『我王普慈潤逮眾生，月六齋八戒自修，又以教民，斯德重矣，故令天帝敬愛來迎也。』",
    "T03n0152_008:0049b04_16": "南王昇車，車馬俱飛，徐徐徘徊欲民具見，王告御者：『且將吾觀惡人二道地獄、餓鬼，燒煮拷掠受其宿罪之處。』",
    "T03n0152_008:0049b06_17": "御者如命，畢乃上天。",
    "T03n0152_008:0049b07_18": "「帝釋歡喜下床出迎曰：『勞心經緯，憂濟眾生，四等六度菩薩弘業，諸天思欲相見。』",
    "T03n0152_008:0049b09_19": "帝釋自前，把臂共坐。",
    "T03n0152_008:0049b09_20": "南王容體，更變香潔，顏光端正與釋無異。",
    "T03n0152_008:0049b10_21": "即作名樂，其音無量，散寶華香，非世所覩。",
    "T03n0152_008:0049b12_0": "帝釋重曰：『慎無戀慕世間故居，天上眾歡，聖王之有也。』",
    "T03n0152_008:0049b13_1": "南王志在教化愚冥，滅眾邪心令知三尊，答帝釋曰：『如借人物，會當還主。",
    "T03n0152_008:0049b15_2": "今斯天座，非吾常居，暫還世間教吾子孫，以佛明法正心治國，令孝順相承戒具行高，放捨人身上生天上，與釋相樂。』」",
    "T03n0152_008:0049b18_3": "佛告阿難：「南王者，吾身是也。",
    "T03n0152_008:0049b18_4": "子孫相傳千八十四世，立子為王，父行作沙門。」",
    "T03n0152_008:0049b19_5": "阿難歡喜，稽首而曰：「眾祐慈愍眾生，恩潤乃爾，功德不朽，今果得佛，為三界中尊，諸天仙聖靡不宗敬。」",
    "T03n0152_008:0049b22_6": "諸比丘歡喜，作禮而去。",
    "T03n0152_008:0049b24_0": "（八八）阿離念彌經",
    "T03n0152_008:0049b25_0": "聞如是：一時佛在舍衛國優梨聚中。",
    "T03n0152_008:0049b25_1": "時，諸比丘，中飯之後坐於講堂，私共講議：「人命致短，身安無幾，當就後世。",
    "T03n0152_008:0049b27_2": "天人眾物無生不死。",
    "T03n0152_008:0049b28_3": "愚闇之人，慳貪不施，不奉經道，謂善無福，惡無重殃。",
    "T03n0152_008:0049b29_4": "恣心快志，惡無不至，違於佛教，後悔何益？」",
    "T03n0152_008:0049c01_5": "佛以天耳，遙聞諸比丘講議非常無上之談，世尊即起至比丘所，就座而坐，曰：「屬者何議？」",
    "T03n0152_008:0049c03_6": "長跪對曰：「屬飯之後，共議人命恍惚不久當就後世。」",
    "T03n0152_008:0049c05_0": "對如上說。",
    "T03n0152_008:0049c05_1": "世尊歎曰：「善哉善哉！",
    "T03n0152_008:0049c05_2": "甚快！",
    "T03n0152_008:0049c05_3": "當爾棄家學道，志當清潔，唯善可念耳。",
    "T03n0152_008:0049c06_4": "比丘坐起當念二事：一當說經，二當禪息。",
    "T03n0152_008:0049c07_5": "欲聞經不？」",
    "T03n0152_008:0049c08_6": "對曰：「唯然，願樂聞之。」",
    "T03n0152_008:0049c08_7": "世尊即曰：「昔有國王名曰拘獵，其國有樹，名須波桓樹，圍五百六十里，下根四被八百四十里，高四千里，其枝四布二千里。",
    "T03n0152_008:0049c11_8": "樹有五面，一面王及宮人共食之，二面百官食之，三面眾民食之，四面沙門道人食之，五面鳥獸食之。",
    "T03n0152_008:0049c14_9": "其樹果大如二斗瓶，味甘如蜜，無守護者亦不相侵。",
    "T03n0152_008:0049c15_10": "時，人皆壽八萬四千歲，都有九種病：寒、熱、飢、渴、大小便利、愛欲、食多、年老體羸，有斯九病。",
    "T03n0152_008:0049c17_11": "女人年五百歲乃行出嫁。",
    "T03n0152_008:0049c18_12": "時有長者名阿離念彌，財賄無數。",
    "T03n0152_008:0049c19_13": "念彌自惟：『壽命甚促，無生不死，寶非己有，數致災患，不如布施以濟貧乏。",
    "T03n0152_008:0049c20_14": "世榮雖樂，無久存者，不如棄家，捐穢濁、執清潔，被袈裟作沙門。』",
    "T03n0152_008:0049c22_15": "即詣賢眾受沙門戒。",
    "T03n0152_008:0049c23_16": "凡人見念彌作沙門，數千餘人，聞其聖化皆覺無常，有盛即衰，無存不亡，唯道可貴，皆作沙門，隨其教化。",
    "T03n0152_008:0049c25_17": "「念彌為諸弟子說經曰：『人命致短，恍惚無常，當棄此身就於後世。",
    "T03n0152_008:0049c27_18": "無生不死，焉得久長？",
    "T03n0152_008:0049c27_19": "是故當絕慳貪之心，布施貧乏，撿情攝欲，無犯諸惡。",
    "T03n0152_008:0049c29_20": "人之處世命流甚迅，人命譬若朝草上露須臾即落。",
    "T03n0152_008:0050a01_21": "人命如此，焉得久長？",
    "T03n0152_008:0050a02_0": "人命譬若天雨墮水泡起即滅，命之流疾有甚於泡。",
    "T03n0152_008:0050a03_1": "人命譬若雷電恍惚，須臾即滅，命之流疾有甚雷電。",
    "T03n0152_008:0050a04_2": "人命譬若以杖捶水，杖去水合，命之流疾有甚於此。",
    "T03n0152_008:0050a05_3": "人命譬若熾火上炒少膏著中，須臾燋盡，命之流去疾於少膏。",
    "T03n0152_008:0050a07_4": "人命譬若織機經縷，稍就減盡，天命日夜耗損若茲，憂多苦重，焉得久長？",
    "T03n0152_008:0050a09_5": "人命譬若牽牛市屠，牛一遷步，一近死地，人得一日猶牛一步，命之流去又促於此。",
    "T03n0152_008:0050a11_6": "人命譬若水從山下，晝夜進疾無須臾止，人命過去有疾於此，晝夜趣死，進疾無住。",
    "T03n0152_008:0050a13_7": "人處世間，甚勤苦、多憂念，人命難得，以斯之故，當奉正道，守行經戒無得毀傷，布施窮乏，人生於世無不死者。』",
    "T03n0152_008:0050a16_8": "念彌教諸弟子如斯，又曰：『吾棄貪婬瞋恚愚癡歌舞伎樂睡眠邪僻之心，就清淨心，遠離愛欲，捐諸惡行，內洗心垢，滅諸外念，覩善不喜，逢惡不憂，苦樂無二清淨其行，一心不動得第四禪。",
    "T03n0152_008:0050a20_9": "吾以慈心教化人物，令知善道昇生天上，悲憐傷愍恐其墮惡。",
    "T03n0152_008:0050a22_10": "吾見四禪及諸空定，靡不照達，其心歡喜；以其所見教化萬物，令見深法。",
    "T03n0152_008:0050a24_11": "禪定佛事，若有得者亦助之喜。",
    "T03n0152_008:0050a24_12": "養護萬物如自護身，行此四事其心正等，眼所受見麤好諸色，其耳所聞歎音罵聲，香熏臭穢美味苦辛，細滑麤惡，可意之願，違心之惱，好不欣豫，惡不怨恚。",
    "T03n0152_008:0050a28_13": "守斯六行，以致無上正真之道。",
    "T03n0152_008:0050a29_14": "若曹亦當行斯六行，以獲應真之道。』",
    "T03n0152_008:0050b01_15": "念彌者三界眾聖之尊師也，智慧妙達無窈不明矣。",
    "T03n0152_008:0050b02_16": "其諸弟子雖未即得應真道者，要其壽終皆生天上。",
    "T03n0152_008:0050b03_17": "心寂志寞尚禪定者，皆生梵天，次生化應聲天，次生不憍樂天，次生兜術天，次生炎天，次生忉利天，次生第一天上，次生世間王侯之家。",
    "T03n0152_008:0050b07_18": "行高得其高，行下得其下，貧富貴賤，延壽夭逝，皆由宿命，奉念彌戒無唐苦者。",
    "T03n0152_008:0050b09_19": "「念彌者，是我身。",
    "T03n0152_008:0050b09_20": "諸沙門仂行精進，可脫於生老病死憂惱之苦，得應真滅度大道；不能悉行，可得不還、頻來、溝港之道也。",
    "T03n0152_008:0050b11_21": "明者深惟，人命無常，恍惚不久，纔壽百歲，或得不得。",
    "T03n0152_008:0050b13_22": "百歲之中凡更三百時，春夏冬月各更其百也；更千二百月，春夏冬節各更四百月；更三萬六千日，春更萬二千日，夏暑冬寒各萬二千日。",
    "T03n0152_008:0050b16_23": "百歲之中一日再飯，凡更七萬二千飯，春夏冬日各更二萬四千飯也。",
    "T03n0152_008:0050b18_24": "并除其為嬰兒乳哺未能飯時，儻懅不飯，或疾病，或瞋恚，或禪或齋，或貧困乏食之時，皆在七萬二千飯中。",
    "T03n0152_008:0050b20_25": "百歲之中，夜臥除五十歲，為嬰兒時除十歲，病時除十歲，營憂家事及餘事除二十歲，人壽百歲纔得十歲樂耳。」",
    "T03n0152_008:0050b23_26": "佛告諸比丘：「吾已說人命、說年說月說日飯食壽命，吾所當為諸比丘說者皆已說之，吾志所求皆已成也，汝諸比丘志願所求亦當卒之。",
    "T03n0152_008:0050b27_0": "當於山澤若於宗廟，講經念道無得懈惰，快心之士後無不悔矣。」",
    "T03n0152_008:0050b28_1": "佛說經已，諸比丘無不歡喜，為佛作禮而去。",
    "T03n0152_008:0050c01_0": "（八九）鏡面王經",
    "T03n0152_008:0050c02_0": "聞如是：一時佛在舍衛國祇樹給孤獨園。",
    "T03n0152_008:0050c03_0": "眾比丘以食時持應器入城求食，而日未中，心俱念言：「入城甚早，我曹寧可俱到異學梵志講堂坐須臾乎！」",
    "T03n0152_008:0050c05_1": "僉然曰：「可。」",
    "T03n0152_008:0050c05_2": "即俱之彼，與諸梵志更相勞來，便就座坐。",
    "T03n0152_008:0050c06_3": "是時梵志自共爭經，生結不解，轉相謗怨：「我知是法，汝知何法？",
    "T03n0152_008:0050c08_4": "我所知合於道，汝所知不合道。",
    "T03n0152_008:0050c09_5": "我道法可施行，汝道法難可親。",
    "T03n0152_008:0050c10_0": "當前說說著後，當後說反前說，多法說非，與重擔不能舉，為汝說義不能解，汝空知、汝極無所有、汝迫復何？」",
    "T03n0152_008:0050c12_1": "對以舌戟，轉相中害，被一毒報以三。",
    "T03n0152_008:0050c13_2": "諸比丘聞子曹惡言如是，亦不善子曹言、不證子曹正，各起坐到舍衛求食。",
    "T03n0152_008:0050c15_3": "食竟藏應器，還到祇樹，為佛作禮，悉坐一面，如事說之。",
    "T03n0152_008:0050c16_4": "念是曹梵志，其學自苦，何時當解？",
    "T03n0152_008:0050c17_5": "佛告比丘言：「是曹異學非一世癡冥。",
    "T03n0152_008:0050c18_6": "比丘！",
    "T03n0152_008:0050c18_7": "過去久遠，是閻浮提地有王，名曰鏡面，諷佛要經，智如恒沙。",
    "T03n0152_008:0050c20_8": "臣民多不誦，帶鎖小書，信螢灼之明，疑日月之遠見，目瞽人以為喻，欲使彼捨行潦遊巨海矣。",
    "T03n0152_008:0050c22_9": "勅使者，令行國界，取生盲者皆將詣宮門。",
    "T03n0152_008:0050c23_10": "臣受命行，悉將國界無眼人到宮所，白言：『已得諸無眼者，今在殿下。』",
    "T03n0152_008:0050c25_11": "王曰：『將去，以象示之。』",
    "T03n0152_008:0050c26_0": "臣奉王命，引彼瞽人將之象所，牽手示之。",
    "T03n0152_008:0050c27_1": "中有持象足者，持尾者，持尾本者，持腹者，持脇者，持背者，持耳者，持頭者，持牙者，持鼻者，瞽人於象所爭之紛紛，各謂己真彼非。",
    "T03n0152_008:0051a01_2": "使者牽還，將詣王所。",
    "T03n0152_008:0051a01_3": "王問之曰：『汝曹見象乎？』",
    "T03n0152_008:0051a02_4": "對言：『我曹俱見。』",
    "T03n0152_008:0051a02_5": "王曰：『象何類乎？』",
    "T03n0152_008:0051a03_6": "持足者對言：『明王！",
    "T03n0152_008:0051a03_7": "象如漆筩。』",
    "T03n0152_008:0051a03_8": "持尾者言如掃帚，持尾本者言如杖，持腹者言如鼓，持脇者言如壁，持背者言如高机，持耳者言如簸箕，持頭者言如魁，持牙者言如角，持鼻者對言：『明王！",
    "T03n0152_008:0051a07_9": "象如大索。』",
    "T03n0152_008:0051a08_10": "復於王前共訟言：『大王！",
    "T03n0152_008:0051a08_11": "象真如我言。』",
    "T03n0152_008:0051a09_0": "「鏡面王大笑之曰：『瞽乎瞽乎！",
    "T03n0152_008:0051a09_1": "爾猶不見佛經者矣。』",
    "T03n0152_008:0051a10_2": "便說偈言：「『今為無眼曹，　　空諍自謂諦，　　覩一云餘非，　　坐一象相怨。』",
    "T03n0152_008:0051a13_0": "「又曰：『夫專小書，不覩佛經汪洋無外、巍巍無蓋之真正者，其猶無眼乎！』",
    "T03n0152_008:0051a14_1": "於是尊卑並誦佛經。」",
    "T03n0152_008:0051a15_2": "佛告比丘：「鏡面王者，即吾身是。",
    "T03n0152_008:0051a15_3": "無眼人者，即講堂梵志是。",
    "T03n0152_008:0051a16_4": "是時子曹無智，坐盲致諍；今諍亦冥，坐諍無益。」",
    "T03n0152_008:0051a17_5": "佛是時具撿此卷，令弟子解：「為後作明，令我經道久住，說是義足經。",
    "T03n0152_008:0051a20_0": "「自冥言是彼不及，　　著癡日漏何時明？",
    "T03n0152_008:0051a21_0": "　自無道謂學悉爾，　　倒亂無行何時解？",
    "T03n0152_008:0051a22_0": "　常自覺行尊行，　　自聞見行無比，　已墮繫世五宅，　　自可綺行勝彼。",
    "T03n0152_008:0051a24_0": "　抱癡住望致善，　　以邪學蒙得度，　所見聞諦受思，　　雖持戒莫謂可。",
    "T03n0152_008:0051a26_0": "　見世行莫悉隨，　　雖黠念亦彼行，　與行等亦敬持，　　莫生想不及過。",
    "T03n0152_008:0051a28_0": "　是以斷後亦盡，　　亦棄想獨行得，　莫自知以致黠，　　雖見聞但行觀。",
    "T03n0152_008:0051b01_0": "　悉無願於兩面，　　胎亦胎合遠離，　亦兩處無所住，　　悉觀法得正止。",
    "T03n0152_008:0051b03_0": "　意受行所見聞，　　所邪念小不想，　慧觀法意見意，　　從是得捨世空。",
    "T03n0152_008:0051b05_0": "　自無有何所待？",
    "T03n0152_008:0051b05_1": "　　本行法求義諦，　但守戒未為慧，　　度無極終不還。」",
    "T03n0152_008:0051b07_0": "（九〇）察微王經",
    "T03n0152_008:0051b08_0": "「昔者菩薩為大國王，名曰察微，志清行淨唯歸三尊，稟翫佛經靖心存義，深覩人原始自本無生。",
    "T03n0152_008:0051b10_1": "元氣強者為地，軟者為水，煖者為火，動者為風，四者和焉識神生焉。",
    "T03n0152_008:0051b12_2": "上明能覺，止欲空心還神本無，因誓曰：『覺不寤之疇，神依四立，大仁為天，小仁為人，眾穢雜行為蜎飛蚑行蠕動之類，由行受身，厥形萬端，識與元氣微妙難覩，形無系髮，孰能獲把？",
    "T03n0152_008:0051b16_3": "然其釋故稟新終始無窮矣。』",
    "T03n0152_008:0051b17_4": "王以靈元化無常體，輪轉五塗綿綿不絕，釋群臣意，眾闇難寤猶有疑焉，曰：『身死神生，更受異體，臣等眾矣，尠識往世。』",
    "T03n0152_008:0051b20_5": "王曰：『論未志端，焉能識歷世之事乎？",
    "T03n0152_008:0051b21_6": "視不覩耗，孰能見魂靈之變化乎？』",
    "T03n0152_008:0051b22_7": "「王以閑日由私門出，麤衣自行，就補履翁，戲曰：『率土之人孰者樂乎？』",
    "T03n0152_008:0051b24_0": "翁曰：『唯王者樂耳。』",
    "T03n0152_008:0051b24_1": "曰：『厥樂云何？』",
    "T03n0152_008:0051b24_2": "翁曰：『百官虔奉，兆民貢獻，願即從心，斯非樂乎？』",
    "T03n0152_008:0051b26_0": "王曰：『審如爾云矣。』",
    "T03n0152_008:0051b26_1": "即飲之以葡萄酒，厥醉無知，抗著宮中。",
    "T03n0152_008:0051b27_2": "謂元妃曰：『斯蹠翁云：「王者樂矣。」",
    "T03n0152_008:0051b28_3": "吾今戲之。",
    "T03n0152_008:0051b28_4": "衣以王服，令聽國政。",
    "T03n0152_008:0051b29_5": "眾無駭焉。』",
    "T03n0152_008:0051b29_6": "妃曰：『敬諾。』",
    "T03n0152_008:0051b29_7": "其醒之日，侍妾佯曰：『大王項醉，眾事猥積，宜在平省，將出臨御。』",
    "T03n0152_008:0051c02_8": "百揆催其平事，矇矇瞢瞢東西不照，國史記過，公臣切磋，處座終日，身都[病丙+(ㄙ/月)]痛，食不為甘，日有瘦疵。",
    "T03n0152_008:0051c04_9": "宮女訛曰：『大王光華有損何為？』",
    "T03n0152_008:0051c05_10": "答曰：『吾夢為補蹠翁，勞躬求食，甚為難云，故為痟耳。』",
    "T03n0152_008:0051c07_0": "眾靡不竊笑之也。",
    "T03n0152_008:0051c07_1": "從寢不寐，展轉反側，曰：『吾是補蹠翁耶？",
    "T03n0152_008:0051c08_2": "真天子乎？",
    "T03n0152_008:0051c08_3": "若是天子，肌膚何麤？",
    "T03n0152_008:0051c09_4": "本補蹠翁，緣處王宮？",
    "T03n0152_008:0051c09_5": "余心荒矣。",
    "T03n0152_008:0051c09_6": "目睛亂乎！",
    "T03n0152_008:0051c10_7": "二處之身不照孰真。』",
    "T03n0152_008:0051c10_8": "元妃佯曰：『大王不悅。』",
    "T03n0152_008:0051c11_9": "具奉伎樂，飲以葡萄酒，重醉無知，復其舊服送著麤床。",
    "T03n0152_008:0051c12_10": "酒醒即寤，覩其陋室賤衣如舊，百節皆痛，猶被杖楚。",
    "T03n0152_008:0051c14_0": "數日之後，王又就之，翁曰：『前飲爾酒，湎眩無知，今始寤耳。",
    "T03n0152_008:0051c15_1": "夢處王位，平省眾官，國史記過，群僚切磋，內懷惶灼，百節之痛，被笞不踰也。",
    "T03n0152_008:0051c17_2": "夢尚若斯，況真為王乎？",
    "T03n0152_008:0051c17_3": "往日之論，定為不然。』",
    "T03n0152_008:0051c18_4": "「王還宮內，與群臣講論斯事，笑者聒耳。",
    "T03n0152_008:0051c19_5": "王謂群臣曰：『斯一身所更視聽，始今尚不自知，豈況異世捨故受新，更乎眾艱，魃[魅未+失]之拂、痱忤之困，而云欲知靈化所往受身之土，豈不難哉？",
    "T03n0152_008:0051c22_6": "經曰：「愚懷眾邪欲覩魂靈，猶矇晦行仰視星月，勞躬沒齒何時能覩？」』",
    "T03n0152_008:0051c24_7": "於是群臣率土黎庶，始照魂靈與元氣相合，終而復始，輪轉無際，信有生死殃福所趣。」",
    "T03n0152_008:0051c26_8": "佛告諸比丘：「時王者，是我身也。",
    "T03n0152_008:0051c27_9": "菩薩普智度無極行明施如是。」",
    "T03n0152_008:0051c29_0": "（九一）梵摩皇經",
    "T03n0152_008:0052a01_0": "聞如是：一時佛在舍衛國祇樹給孤獨園。",
    "T03n0152_008:0052a02_0": "佛告諸比丘：「汝等修德奉行眾善，必獲景福。",
    "T03n0152_008:0052a03_1": "譬如農夫宿有良田，耕犁調熟，雨潤和適，下種以時，應節而生。",
    "T03n0152_008:0052a04_2": "芸除草穢，又無災害，何懼不獲？",
    "T03n0152_008:0052a05_3": "昔我前世未為佛時，心弘普愛，愍濟眾生，猶若慈母育其赤子，如斯七年，仁功勳著。",
    "T03n0152_008:0052a07_4": "壽終，魂靈上為梵皇，号曰梵摩，處彼天位。",
    "T03n0152_008:0052a08_5": "更歷天地七成七敗，當欲敗時，吾輙上昇第十五約淨天，其後更始，復還梵天，清淨無欲，在所自然。",
    "T03n0152_008:0052a11_0": "後下為忉利天帝三十六返，七寶宮闕，飲食被服音樂自然。",
    "T03n0152_008:0052a12_1": "後復還世間作飛行皇帝，七寶導從：一者紫金轉輪，二者明月神珠，三者飛行白象，四者紺馬朱鬣，五者玉女妻，六者典寶臣，七者聖輔臣。",
    "T03n0152_008:0052a15_2": "事事八萬四千。",
    "T03n0152_008:0052a15_3": "王有千子，皆端正皎潔仁慈勇武，一人當千。",
    "T03n0152_008:0052a17_0": "王爾時，以五教治政，不枉人民：一者慈仁不殺恩及群生，二者清讓不盜捐己濟眾，三者貞潔不婬不犯諸欲，四者誠信不欺言無華飾，五者奉孝不醉行無沾污。",
    "T03n0152_008:0052a21_0": "當此之時，牢獄不設，鞭杖不加，風雨調適，五穀豐熟，災害不起，其世太平，四天下民，相率以道。",
    "T03n0152_008:0052a23_1": "信善得福惡有重殃，死皆昇天，無入三惡道者。」",
    "T03n0152_008:0052a24_2": "佛告諸比丘：「昔我前世行四等心，七年之功，上為梵皇，下為帝釋，復還世間作飛行皇帝，典四天下數千百世，功積德滿，諸惡寂滅，眾善普會，處世為佛，獨言隻步三界特尊。」",
    "T03n0152_008:0052a28_3": "諸比丘聞經歡喜，為佛作禮而去。",
    "T03n0152_008:0052a29_4": "菩薩普智度無極行明施如是。",
    "T03n0152_008:0052b02_0": "六度集經卷第八"
}