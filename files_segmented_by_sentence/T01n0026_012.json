{
    "T01n0026_012:0499a06_0": "中阿含經卷第十二",
    "T01n0026_012:0499a08_0": "東晉罽賓三藏瞿曇僧伽提婆譯",
    "T01n0026_012:0499a09_0": "（六三）中阿含王相應品鞞婆陵耆經第六",
    "T01n0026_012:0499a10_0": "(初一日誦)",
    "T01n0026_012:0499a11_0": "我聞如是：一時，佛遊拘薩羅國。",
    "T01n0026_012:0499a11_1": "爾時，世尊與大比丘眾俱行道，中路欣然而笑。",
    "T01n0026_012:0499a12_2": "尊者阿難見世尊笑，叉手向佛，白曰：「世尊！",
    "T01n0026_012:0499a13_3": "何因緣笑？",
    "T01n0026_012:0499a14_4": "諸佛如來、無所著、等正覺若無因緣，終不妄笑。",
    "T01n0026_012:0499a15_5": "願聞其意。」",
    "T01n0026_012:0499a15_6": "彼時，世尊告曰：「阿難！",
    "T01n0026_012:0499a15_7": "此處所中，迦葉如來、無所著、等正覺在此處坐，為弟子說法。」",
    "T01n0026_012:0499a17_8": "於是，尊者阿難即在彼處速疾敷座，叉手向佛，白曰：「世尊！",
    "T01n0026_012:0499a18_9": "唯願世尊亦坐此處，為弟子說法，如是此處為二如來、無所著、等正覺所行。」",
    "T01n0026_012:0499a20_10": "爾時，世尊便於彼處坐尊者阿難所敷之座，坐已，告曰：「阿難！",
    "T01n0026_012:0499a21_11": "此處所中，迦葉如來、無所著、等正覺有講堂，迦葉如來、無所著、等正覺於中坐已，為弟子說法。",
    "T01n0026_012:0499a24_12": "阿難！",
    "T01n0026_012:0499a24_13": "此處所中昔有村邑，名鞞婆陵耆，極大豐樂，多有人民。",
    "T01n0026_012:0499a25_14": "阿難！",
    "T01n0026_012:0499a25_15": "鞞婆陵耆村邑之中有梵志大長者，名曰無恚，極大富樂，資財無量，畜牧產業不可稱計，封戶食邑種種具足。",
    "T01n0026_012:0499a28_16": "阿難！",
    "T01n0026_012:0499a28_17": "梵志大長者無恚有子，名優多羅摩納，為父母所舉，受生清淨，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。",
    "T01n0026_012:0499b02_18": "阿難！",
    "T01n0026_012:0499b02_19": "優多羅童子有善朋友，名難提波羅陶師，常為優多羅童子之所愛念，喜見無厭。",
    "T01n0026_012:0499b04_20": "「阿難！",
    "T01n0026_012:0499b04_21": "難提波羅陶師歸佛、歸法、歸比丘眾，不疑三尊，不惑苦、習、滅、道，得信、持戒、博聞、惠施、成就智慧，離殺、斷殺、棄捨刀杖，有慚有愧，有慈悲心，饒益一切乃至蜫蟲，彼於殺生淨除其心。",
    "T01n0026_012:0499b09_22": "阿難！",
    "T01n0026_012:0499b09_23": "難提波羅陶師離不與取，斷不與取，與之乃取，樂於與取，常好布施，歡喜無悋，不望其報，彼於不與取淨除其心。",
    "T01n0026_012:0499b12_24": "阿難！",
    "T01n0026_012:0499b12_25": "難提波羅陶師離非梵行，斷非梵行，勤修梵行，精勤妙行，清淨無穢，離欲斷婬，彼於非梵行淨除其心。",
    "T01n0026_012:0499b14_26": "「阿難！",
    "T01n0026_012:0499b14_27": "難提波羅陶師離妄言，斷妄言，真諦言，樂真諦，住真諦不移動，一切可信，不欺世間，彼於妄言淨除其心。",
    "T01n0026_012:0499b17_28": "阿難！",
    "T01n0026_012:0499b17_29": "難提波羅陶師離兩舌，斷兩舌，行不兩舌，不破壞他，不聞此語彼，欲破壞此，不聞彼語此，欲破壞彼，離者欲合，合者歡喜，不作群黨，不樂群黨，不稱群黨，彼於兩舌淨除其心。",
    "T01n0026_012:0499b21_30": "阿難！",
    "T01n0026_012:0499b21_31": "難提波羅陶師離麤言，斷麤言。",
    "T01n0026_012:0499b22_32": "若有所言辭氣麤獷，惡聲逆耳，眾所不喜，眾所不愛，使他苦惱，令不得定，斷如是言。",
    "T01n0026_012:0499b24_33": "若有所說清和柔潤，順耳入心，可喜可愛，使他安樂，言聲具了，不使人畏，令他得定，說如是言，彼於麤言淨除其心。",
    "T01n0026_012:0499b27_34": "阿難！",
    "T01n0026_012:0499b27_35": "難提波羅陶師離綺語，斷綺語。",
    "T01n0026_012:0499b28_36": "時說、真說、法說、義說、止息說、樂止息說，事順時得宜，善教善訶，彼於綺語淨除其心。",
    "T01n0026_012:0499c01_37": "「阿難！",
    "T01n0026_012:0499c01_38": "難提波羅陶師離治生，斷治生，棄捨稱量及斗斛，棄捨受貨，不縛束人，不望折斗量，不以小利侵欺於人，彼於治生淨除其心。",
    "T01n0026_012:0499c04_39": "阿難！",
    "T01n0026_012:0499c04_40": "難提波羅陶師離受寡婦、童女，斷受寡婦、童女，彼於受寡婦、童女淨除其心。",
    "T01n0026_012:0499c06_41": "阿難！",
    "T01n0026_012:0499c06_42": "難提波羅陶師離受奴婢，斷受奴婢，彼於受奴婢淨除其心。",
    "T01n0026_012:0499c08_43": "阿難！",
    "T01n0026_012:0499c08_44": "難提波羅陶師離受象、馬、牛、羊，斷受象、馬、牛、羊，彼於受象、馬、牛、羊淨除其心。",
    "T01n0026_012:0499c10_45": "阿難！",
    "T01n0026_012:0499c10_46": "難提波羅陶師離受雞、猪，斷受雞、猪，彼於受雞、猪淨除其心。",
    "T01n0026_012:0499c11_47": "阿難！",
    "T01n0026_012:0499c12_48": "難提波羅陶師離受田業、店肆，斷受田業、店肆，彼於受田業、店肆淨除其心。",
    "T01n0026_012:0499c13_49": "阿難！",
    "T01n0026_012:0499c14_0": "難提波羅陶師離受生稻、麥、豆，斷受生稻、麥、豆，彼於受生稻、麥、豆淨除其心。",
    "T01n0026_012:0499c15_1": "「阿難！",
    "T01n0026_012:0499c15_2": "難提波羅陶師離酒、斷酒，彼於飲酒淨除其心。",
    "T01n0026_012:0499c17_3": "阿難！",
    "T01n0026_012:0499c17_4": "難提波羅陶師離高廣大床，斷高廣大床，彼於高廣大床淨除其心。",
    "T01n0026_012:0499c18_5": "阿難！",
    "T01n0026_012:0499c18_6": "難提波羅陶師離華鬘、瓔珞、塗香、脂粉，斷華鬘、瓔珞、塗香、脂粉，彼於華鬘、瓔珞、塗香、脂粉淨除其心。",
    "T01n0026_012:0499c21_7": "阿難！",
    "T01n0026_012:0499c21_8": "難提波羅陶師離歌舞倡妓及往觀聽，斷歌舞倡妓及往觀聽，彼於歌舞倡妓及往觀聽淨除其心。",
    "T01n0026_012:0499c23_9": "阿難！",
    "T01n0026_012:0499c23_10": "難提波羅陶師離受生色像寶，斷受生色像寶，彼於生色像寶淨除其心。",
    "T01n0026_012:0499c25_11": "阿難！",
    "T01n0026_012:0499c25_12": "難提波羅陶師離過中食，斷過中食，常一食，不夜食，學時食，彼於過中食淨除其心。",
    "T01n0026_012:0499c27_13": "「阿難！",
    "T01n0026_012:0499c27_14": "難提波羅陶師盡形壽手離鏵鍬，不自掘地，亦不教他，若水岸崩土及鼠傷土，取用作器，舉著一面，語買者曰：『汝等若有豌豆、稻、麥、大小麻豆、豍豆、芥子，瀉已持器去，隨意所欲。』",
    "T01n0026_012:0500a02_15": "阿難！",
    "T01n0026_012:0500a03_0": "難提波羅陶師盡形壽供侍父母，父母無目，唯仰於人，是故供侍。",
    "T01n0026_012:0500a04_1": "「阿難！",
    "T01n0026_012:0500a04_2": "難提波羅陶師過夜平旦，往詣迦葉如來、無所著、等正覺所，到已作禮，却坐一面。",
    "T01n0026_012:0500a06_3": "迦葉如來、無所著、等正覺為彼說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_012:0500a09_4": "阿難！",
    "T01n0026_012:0500a09_5": "於是，難提波羅陶師，迦葉如來、無所著、等正覺為其說法，勸發渴仰，成就歡喜已，即從坐起，禮迦葉如來、無所著、等正覺足已，繞三匝而去。",
    "T01n0026_012:0500a12_6": "「爾時，優多羅童子乘白馬車，與五百童子俱，過夜平旦，從鞞婆陵耆村邑出，往至一無事處，欲教若干國來諸弟子等，令讀梵志書。",
    "T01n0026_012:0500a15_7": "於是，優多羅童子遙見難提波羅陶師來，見已便問：『難提波羅！",
    "T01n0026_012:0500a17_8": "汝從何來？』",
    "T01n0026_012:0500a17_9": "難提波羅答曰：『我今從迦葉如來、無所著、等正覺所供養禮事來。",
    "T01n0026_012:0500a18_10": "優多羅！",
    "T01n0026_012:0500a19_11": "汝可共我往詣迦葉如來、無所著、等正覺所供養禮事。』",
    "T01n0026_012:0500a20_12": "於是，優多羅童子答曰：『難提波羅！",
    "T01n0026_012:0500a21_13": "我不欲見禿頭沙門，禿沙門不應得道，道難得故。』",
    "T01n0026_012:0500a22_14": "於是，難提波羅陶師捉優多羅童子頭髻，牽令下車。",
    "T01n0026_012:0500a23_15": "於是，優多羅童子便作是念：『此難提波羅陶師常不調戲，不狂不癡，今捉我頭髻，必當有以。』",
    "T01n0026_012:0500a25_16": "念已，語曰：『難提波羅！",
    "T01n0026_012:0500a26_17": "我隨汝去，我隨汝去。』",
    "T01n0026_012:0500a26_18": "難提波羅喜，復語曰：『去者甚善。』",
    "T01n0026_012:0500a27_19": "「於是，難提波羅陶師與優多羅童子共往詣迦葉如來、無所著、等正覺所，到已作禮，却坐一面。",
    "T01n0026_012:0500a29_20": "難提波羅陶師白迦葉如來、無所著、等正覺曰：『世尊！",
    "T01n0026_012:0500b01_21": "此優多羅童子是我朋友，彼常見愛，常喜見我，無有厭足。",
    "T01n0026_012:0500b03_22": "彼於世尊無信敬心，唯願世尊善為說法，令彼歡喜得信敬心。』",
    "T01n0026_012:0500b04_23": "於是，迦葉如來、無所著、等正覺為難提波羅陶師及優多羅童子說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_012:0500b07_24": "於是，難提波羅陶師及優多羅童子，迦葉如來、無所著、等正覺為其說法，勸發渴仰，成就歡喜已，即從坐起，禮迦葉如來、無所著、等正覺足，繞三匝而去。",
    "T01n0026_012:0500b11_25": "「於是，優多羅童子還去不遠，問曰：『難提波羅！",
    "T01n0026_012:0500b12_26": "汝從迦葉如來、無所著、等正覺得聞如是微妙之法，何意住家？",
    "T01n0026_012:0500b13_27": "不能捨離學聖道耶？』",
    "T01n0026_012:0500b14_28": "於是，難提波羅陶師答曰：『優多羅！",
    "T01n0026_012:0500b15_29": "汝自知我盡形壽供養父母，父母無目，唯仰於人，我以供養侍父母故。』",
    "T01n0026_012:0500b16_30": "於是，優多羅童子問難提波羅：『我可得從迦葉如來、無所著、等正覺出家學道，受於具足，得作比丘，行梵行耶？』",
    "T01n0026_012:0500b19_31": "於是，難提波羅陶師及優多羅童子即從彼處復往詣迦葉如來、無所著、等正覺所，到已作禮，却坐一面。",
    "T01n0026_012:0500b21_32": "「難提波羅陶師白迦葉如來、無所著、等正覺曰：『世尊！",
    "T01n0026_012:0500b23_33": "此優多羅童子還去不遠，而問我言：「難提波羅！",
    "T01n0026_012:0500b24_34": "汝從迦葉如來、無所著、等正覺得聞如是微妙之法，何意住家？",
    "T01n0026_012:0500b25_35": "不能捨離學聖道耶？」",
    "T01n0026_012:0500b26_36": "世尊！",
    "T01n0026_012:0500b26_37": "我答彼曰：「優多羅！",
    "T01n0026_012:0500b26_38": "汝自知我盡形壽供養父母，父母無目，唯仰於人，我以供養侍父母故。」",
    "T01n0026_012:0500b28_39": "優多羅復問我曰：「難提波羅！",
    "T01n0026_012:0500b29_40": "我可得從迦葉如來、無所著、等正覺出家學道，受於具足，得作比丘，行梵行耶？」",
    "T01n0026_012:0500c02_0": "願世尊度彼出家學道，授與具足，得作比丘。』",
    "T01n0026_012:0500c03_1": "迦葉如來、無所著、等正覺為難提波羅默然而受。",
    "T01n0026_012:0500c04_2": "於是，難提波羅陶師知迦葉如來、無所著、等正覺默然受已，即從坐起，稽首作禮，繞三匝而去。",
    "T01n0026_012:0500c06_3": "「於是，迦葉如來、無所著、等正覺，難提波羅去後不久，度優多羅童子出家學道，授與具足，出家學道。",
    "T01n0026_012:0500c08_4": "授與具足已，於鞞婆陵耆村邑隨住數日，攝持衣鉢，與大比丘眾俱共遊行，欲至波羅[木*奈]迦私國邑，展轉遊行，便到波羅[木*奈]迦私國邑，遊波羅[木*奈]住仙人處鹿野園中。",
    "T01n0026_012:0500c12_5": "「於是，頰鞞王聞迦葉如來、無所著、等正覺遊行迦私國，與大比丘眾俱，到此波羅[木*奈]住仙人處鹿野園中。",
    "T01n0026_012:0500c14_6": "頰鞞王聞已，告御者曰：『汝可嚴駕，我今欲往詣迦葉如來、無所著、等正覺所。』",
    "T01n0026_012:0500c16_7": "時，彼御者受王教已，即便嚴駕。",
    "T01n0026_012:0500c17_8": "嚴駕已訖，還白王曰：『已嚴好車，隨天王意。』",
    "T01n0026_012:0500c18_9": "「於是，頰鞞王乘好車已，從波羅[木*奈]出，往詣仙人住處鹿野園中。",
    "T01n0026_012:0500c19_10": "時，頰鞞王遙見樹間迦葉如來、無所著、等正覺，端正姝好，猶星中月，光耀煒曄，晃若金山，相好具足，威神巍巍，諸根寂定，無有蔽礙，成就調御，息心靜默。",
    "T01n0026_012:0500c23_11": "見已下車，步詣迦葉如來、無所著、等正覺所，到已作禮，却坐一面。",
    "T01n0026_012:0500c24_12": "頰鞞王坐一面已，迦葉如來、無所著、等正覺為彼說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_012:0500c27_13": "「於是，頰鞞王，迦葉如來、無所著、等正覺為其說法，勸發渴仰，成就歡喜已，即從坐起，偏袒著衣，叉手而向，白迦葉如來、無所著、等正覺曰：『唯願世尊明受我請，及比丘眾。』",
    "T01n0026_012:0501a02_14": "迦葉如來、無所著、等正覺為頰鞞王默然受請。",
    "T01n0026_012:0501a04_0": "於是，頰鞞王知迦葉如來、無所著、等正覺默然受已，稽首作禮，繞三匝而去，還歸其家。",
    "T01n0026_012:0501a06_0": "於夜施設極美淨妙種種豐饒食噉含消，即於其夜供辦已訖，平旦敷床唱曰：『世尊！",
    "T01n0026_012:0501a07_1": "今時已到，食具已辦，唯願世尊以時臨顧。』",
    "T01n0026_012:0501a08_2": "「於是，迦葉如來、無所著、等正覺過夜平旦，著衣持鉢，諸比丘眾侍從世尊，往詣頰鞞王家，在比丘眾上敷座而坐。",
    "T01n0026_012:0501a11_3": "於是，頰鞞王見佛及比丘眾坐已，自行澡水，以極美淨妙種種豐饒食噉含消，手自斟酌，令得飽滿，食訖收器，行澡水竟，敷一小床，別坐聽法。",
    "T01n0026_012:0501a15_0": "頰鞞王坐已，迦葉如來、無所著、等正覺為彼說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_012:0501a17_1": "「於是，頰鞞王，迦葉如來、無所著、等正覺為其說法，勸發渴仰，成就歡喜已，即從坐起，偏袒著衣，叉手而向，白迦葉如來、無所著、等正覺曰：『唯願世尊於此波羅[木*奈]受我夏坐，及比丘眾，我為世尊作五百房、五百床褥，及施拘執如此白粳米。",
    "T01n0026_012:0501a23_2": "王之所食種種諸味，飯飼世尊及比丘眾。』",
    "T01n0026_012:0501a24_3": "迦葉如來、無所著、等正覺告頰鞞王曰：『止！",
    "T01n0026_012:0501a25_4": "止！",
    "T01n0026_012:0501a25_5": "大王！",
    "T01n0026_012:0501a25_6": "但心喜足。』",
    "T01n0026_012:0501a26_0": "頰鞞王如是至再三，叉手而向，白迦葉如來、無所著、等正覺曰：『唯願世尊於此波羅[木*奈]受我夏坐，及比丘眾，我為世尊作五百房、五百床褥，及施拘執如此白粳米。",
    "T01n0026_012:0501a29_1": "王之所食種種諸味，飯飼世尊及比丘眾。』",
    "T01n0026_012:0501b01_2": "迦葉如來、無所著、等正覺亦再三告頰鞞王曰：『止！",
    "T01n0026_012:0501b03_3": "止！",
    "T01n0026_012:0501b03_4": "大王！",
    "T01n0026_012:0501b03_5": "但心喜足。』",
    "T01n0026_012:0501b03_6": "「於是，頰鞞王不忍不欲，心大憂慼：『迦葉如來、無所著、等正覺不能為我於此波羅[木*奈]而受夏坐，及比丘眾。』",
    "T01n0026_012:0501b06_7": "作是念已，頰鞞王白迦葉如來、無所著、等正覺曰：『世尊！",
    "T01n0026_012:0501b07_8": "頗更有在家白衣，奉事世尊如我者耶？』",
    "T01n0026_012:0501b08_9": "「迦葉如來、無所著、等正覺告頰鞞王曰：『有，在王境界鞞婆陵耆村極大豐樂，多有人民。",
    "T01n0026_012:0501b10_10": "大王！",
    "T01n0026_012:0501b10_11": "彼鞞婆陵耆村中有難提波羅陶師。",
    "T01n0026_012:0501b11_12": "大王！",
    "T01n0026_012:0501b11_13": "難提波羅陶師歸佛、歸法、歸比丘眾，不疑三尊，不惑苦、習、滅、道，得信、持戒、博聞、惠施、成就智慧，離殺、斷殺，棄捨刀杖，有慙有愧，有慈悲心，饒益一切乃至蜫蟲，彼於殺生淨除其心。",
    "T01n0026_012:0501b15_14": "大王！",
    "T01n0026_012:0501b15_15": "難提波羅陶師離不與取，斷不與取，與之乃取，樂於與取，常好布施，歡喜無悋，不望其報，彼於不與取淨除其心。",
    "T01n0026_012:0501b18_16": "大王！",
    "T01n0026_012:0501b18_17": "難提波羅陶師離非梵行，斷非梵行，勤修梵行，精懃妙行，清淨無穢，離欲斷婬，彼於非梵行淨除其心。",
    "T01n0026_012:0501b21_18": "「『大王！",
    "T01n0026_012:0501b21_19": "難提波羅陶師離妄言，斷妄言，真諦言，樂真諦，住真諦不移動，一切可信，不欺世間，彼於妄言淨除其心。",
    "T01n0026_012:0501b23_20": "大王！",
    "T01n0026_012:0501b23_21": "難提波羅陶師離兩舌，斷兩舌，行不兩舌，不破壞他，不聞此語彼，欲破壞此，不聞彼語此，欲破壞彼，離者欲合，合者歡喜，不作群黨，不樂群黨，不稱群黨，彼於兩舌淨除其心。",
    "T01n0026_012:0501b28_22": "大王！",
    "T01n0026_012:0501b28_23": "難提波羅陶師離麤言，斷麤言。",
    "T01n0026_012:0501b29_24": "若有所言辭氣麤獷，惡聲逆耳，眾所不喜，眾所不愛，使他苦惱，令不得定，斷如是言。",
    "T01n0026_012:0501c02_25": "若有所說清和柔潤，順耳入心，可喜可愛，使他安樂，言聲具了，不使人畏，令他得定，說如是言，彼於麤言淨除其心。",
    "T01n0026_012:0501c04_26": "大王！",
    "T01n0026_012:0501c05_27": "難提波羅陶師離綺語，斷綺語，時說、真說、法說、義說、止息說、樂止息說，事順時得宜，善教善訶，彼於綺語淨除其心。",
    "T01n0026_012:0501c07_28": "「『大王！",
    "T01n0026_012:0501c07_29": "難提波羅陶師離治生，斷治生，棄捨稱量及斗斛，亦不受貨，不縛束人，不望折斗量，不以小利侵欺於人，彼於治生淨除其心。",
    "T01n0026_012:0501c11_30": "大王！",
    "T01n0026_012:0501c11_31": "難提波羅陶師離受寡婦、童女，斷受寡婦、童女，彼於受寡婦、童女淨除其心。",
    "T01n0026_012:0501c13_32": "大王！",
    "T01n0026_012:0501c13_33": "難提波羅陶師離受奴婢，斷受奴婢，彼於受奴婢淨除其心。",
    "T01n0026_012:0501c14_34": "大王！",
    "T01n0026_012:0501c14_35": "難提波羅陶師離受象、馬、牛、羊，斷受象、馬、牛、羊，彼於受象、馬、牛、羊淨除其心。",
    "T01n0026_012:0501c16_36": "大王！",
    "T01n0026_012:0501c16_37": "難提波羅陶師離受雞、猪，斷受雞、猪，彼於受雞、猪淨除其心。",
    "T01n0026_012:0501c18_38": "大王！",
    "T01n0026_012:0501c18_39": "難提波羅陶師離受田業、店肆，斷受田業、店肆，彼於受田業、店肆淨除其心。",
    "T01n0026_012:0501c20_40": "大王！",
    "T01n0026_012:0501c20_41": "難提波羅陶師離受生稻、麥、豆，斷受生稻、麥、豆，彼於受生稻、麥、豆淨除其心。",
    "T01n0026_012:0501c22_42": "「『大王！",
    "T01n0026_012:0501c22_43": "難提波羅陶師離酒、斷酒，彼於飲酒淨除其心。",
    "T01n0026_012:0501c23_44": "大王！",
    "T01n0026_012:0501c23_45": "難提波羅陶師離高廣大床，斷高廣大床，彼於高廣大床淨除其心。",
    "T01n0026_012:0501c25_46": "大王！",
    "T01n0026_012:0501c25_47": "難提波羅陶師離華鬘、瓔珞、塗香、脂粉，斷華鬘、瓔珞、塗香、脂粉，彼於華鬘、瓔珞、塗香、脂粉淨除其心。",
    "T01n0026_012:0501c27_48": "大王！",
    "T01n0026_012:0501c27_49": "難提波羅陶師離歌舞倡妓及往觀聽，斷歌舞倡妓及往觀聽，彼於歌舞倡妓及往觀聽淨除其心。",
    "T01n0026_012:0501c29_50": "大王！",
    "T01n0026_012:0502a01_0": "難提波羅陶師離受生色像寶，斷受生色像寶，彼於受生色像寶淨除其心。",
    "T01n0026_012:0502a02_1": "大王！",
    "T01n0026_012:0502a02_2": "難提波羅陶師離過中食，斷過中食，常一食，不夜食，學時食，彼於過中食淨除其心。",
    "T01n0026_012:0502a04_3": "「『大王！",
    "T01n0026_012:0502a05_4": "難提波羅陶師盡形壽手離鏵鍬，不自掘地，亦不教他，若水岸崩土及鼠傷土，取用作器，舉著一面，語買者言：「汝等若有豌豆、稻、麥、大小麻豆、豍豆、芥子，瀉已持器去，隨意所欲。」",
    "T01n0026_012:0502a09_5": "大王！",
    "T01n0026_012:0502a09_6": "難提波羅陶師盡形壽供侍父母，父母無目，唯仰於人，是故供侍。』",
    "T01n0026_012:0502a10_7": "「『大王！",
    "T01n0026_012:0502a11_0": "我憶昔時依鞞婆陵耆村邑遊行。",
    "T01n0026_012:0502a11_1": "大王！",
    "T01n0026_012:0502a11_2": "我爾時平旦著衣持鉢，入鞞婆陵耆村邑乞食，次第乞食，往到難提波羅陶師家。",
    "T01n0026_012:0502a13_3": "爾時，難提波羅為小事故，出行不在。",
    "T01n0026_012:0502a14_4": "大王！",
    "T01n0026_012:0502a14_5": "我問難提波羅陶師父母曰：「長老！",
    "T01n0026_012:0502a15_6": "陶師今在何處？」",
    "T01n0026_012:0502a15_7": "彼答我曰：「世尊！",
    "T01n0026_012:0502a16_8": "侍者為小事故，暫出不在。",
    "T01n0026_012:0502a16_9": "善逝！",
    "T01n0026_012:0502a17_10": "侍者為小事故，暫出不在。",
    "T01n0026_012:0502a17_11": "世尊！",
    "T01n0026_012:0502a17_12": "籮中有麥飯，釜中有豆羹，唯願世尊為慈愍故隨意自取。」",
    "T01n0026_012:0502a19_13": "大王！",
    "T01n0026_012:0502a19_14": "我便受鬱單曰法，即於籮釜中取羹飯而去。",
    "T01n0026_012:0502a20_15": "「『難提波羅陶師於後還家，見籮中飯少，釜中羹減，白父母曰：「誰取羹飯？」",
    "T01n0026_012:0502a22_16": "父母答曰：「賢子！",
    "T01n0026_012:0502a22_17": "今日迦葉如來、無所著、等正覺至此乞食，彼於籮釜中取羹飯去。」",
    "T01n0026_012:0502a23_18": "難提波羅陶師聞已，便作是念：「我有善利，有大功德，迦葉如來、無所著、等正覺於我家中隨意自在。」",
    "T01n0026_012:0502a26_19": "彼以此歡喜結跏趺坐，息心靜默，至于七日，於十五日中而得歡樂，其家父母於七日中亦得歡樂。",
    "T01n0026_012:0502a28_20": "「『復次，大王！",
    "T01n0026_012:0502a28_21": "我憶昔時依鞞婆陵耆村邑遊行。",
    "T01n0026_012:0502a29_22": "大王！",
    "T01n0026_012:0502a29_23": "我爾時平旦著衣持鉢，入鞞婆陵耆村邑乞食，次第乞食，往到難提波羅陶師家。",
    "T01n0026_012:0502b02_24": "爾時，難提波羅為小事故，出行不在。",
    "T01n0026_012:0502b03_25": "大王！",
    "T01n0026_012:0502b03_26": "我問難提波羅陶師父母曰：「長老！",
    "T01n0026_012:0502b04_27": "陶師今在何處？」",
    "T01n0026_012:0502b04_28": "彼答我曰：「世尊！",
    "T01n0026_012:0502b05_29": "侍者為小事故，暫出不在。",
    "T01n0026_012:0502b05_30": "善逝！",
    "T01n0026_012:0502b06_0": "侍者為小事故，暫出不在。",
    "T01n0026_012:0502b06_1": "世尊！",
    "T01n0026_012:0502b06_2": "大釜中有粳米飯，小釜中有羹，唯願世尊為慈愍故隨意自取。」",
    "T01n0026_012:0502b08_3": "大王！",
    "T01n0026_012:0502b08_4": "我便受欝單曰法，即於大小釜中取羹飯去。",
    "T01n0026_012:0502b09_5": "「『難提波羅陶師於後還家，見大釜中飯少，小釜中羹減，白父母曰：「誰大釜中取飯，小釜中取羹？」",
    "T01n0026_012:0502b11_6": "父母答曰：「賢子！",
    "T01n0026_012:0502b12_7": "今日迦葉如來、無所著、等正覺至此乞食，彼於大小釜中取羹飯去。」",
    "T01n0026_012:0502b13_8": "難提波羅陶師聞已，便作是念：「我有善利，有大功德，迦葉如來、無所著、等正覺於我家中隨意自在。」",
    "T01n0026_012:0502b16_0": "彼以此歡喜結跏趺坐，息心靜默，至于七日，於十五日中而得歡樂，其家父母於七日中亦得歡樂。",
    "T01n0026_012:0502b18_1": "「『復次，大王！",
    "T01n0026_012:0502b18_2": "我憶昔時依鞞婆陵耆村邑而受夏坐。",
    "T01n0026_012:0502b19_3": "大王！",
    "T01n0026_012:0502b19_4": "我爾時新作屋未覆，難提波羅陶師故陶屋新覆。",
    "T01n0026_012:0502b20_5": "大王！",
    "T01n0026_012:0502b20_6": "我告瞻侍比丘曰：「汝等可去壞難提波羅陶師故陶屋，持來覆我屋。」",
    "T01n0026_012:0502b22_7": "瞻侍比丘即受我教，便去往至難提波羅陶師家，挽壞故陶屋，作束持來用覆我屋。",
    "T01n0026_012:0502b24_8": "難提波羅陶師父母聞壞故陶屋，聞已，問曰：「誰壞難提波羅故陶屋耶？」",
    "T01n0026_012:0502b26_9": "比丘答曰：「長老！",
    "T01n0026_012:0502b26_10": "我等是迦葉如來、無所著、等正覺瞻侍比丘，挽壞難提波羅陶師故陶屋，作束用覆迦葉如來、無所著、等正覺屋。」",
    "T01n0026_012:0502b29_11": "難提波羅父母語曰：「諸賢！",
    "T01n0026_012:0502b29_12": "隨意持去，無有制者。」",
    "T01n0026_012:0502c01_13": "「『難提波羅陶師於後還家，見挽壞故陶屋，白父母曰：「誰挽壞我故陶屋耶？」",
    "T01n0026_012:0502c03_0": "父母答曰：「賢子！",
    "T01n0026_012:0502c03_1": "今日迦葉如來、無所著、等正覺瞻侍比丘挽壞故陶屋，作束持去，用覆迦葉如來、無所著、等正覺屋。」",
    "T01n0026_012:0502c05_2": "難提波羅陶師聞已，便作是念：「我有善利，有大功德，迦葉如來、無所著、等正覺於我家中隨意自在。」",
    "T01n0026_012:0502c07_3": "彼以此歡喜結加趺坐，息心靜默，至于七日，於十五日中而得歡樂，其家父母於七日中亦得歡樂。",
    "T01n0026_012:0502c10_4": "「『大王！",
    "T01n0026_012:0502c10_5": "難提波羅陶師故陶屋，竟夏四月都不患漏。",
    "T01n0026_012:0502c11_6": "所以者何？",
    "T01n0026_012:0502c11_7": "蒙佛威神故。",
    "T01n0026_012:0502c12_8": "大王！",
    "T01n0026_012:0502c12_9": "難提波羅陶師無有不忍，無有不欲，心無憂慼：「迦葉如來、無所著、等正覺於我家中隨意自在。」",
    "T01n0026_012:0502c14_10": "大王！",
    "T01n0026_012:0502c14_11": "汝有不忍，汝有不欲，心大憂慼：「迦葉如來、無所著、等正覺不受我請，於此波羅[木*奈]而受夏坐，及比丘眾。」",
    "T01n0026_012:0502c17_12": "於是，迦葉如來、無所著、等正覺為頰鞞王說法，勸發渴仰，成就歡喜，無量方便為彼說法，勸發渴仰，成就歡喜已，從坐起去。",
    "T01n0026_012:0502c20_13": "「『時，頰鞞王於迦葉如來、無所著、等正覺去後不久，便勅侍者：「汝等可以五百乘車載滿白粳米，王之所食種種諸味，載至難提波羅陶師家，而語之曰：『難提波羅！",
    "T01n0026_012:0502c23_14": "此五百乘車載滿白粳米，王之所食種種諸味，頰鞞王送來餉汝，為慈愍故，汝今當受。』」",
    "T01n0026_012:0502c25_15": "時，彼侍者受王教已，以五百乘車載滿白粳米，王之所食種種諸味，送詣難提波羅陶師家。",
    "T01n0026_012:0502c27_16": "到已，語曰：「難提波羅陶師！",
    "T01n0026_012:0502c28_17": "此五百乘車載滿白粳米，王之所食種種諸味，頰鞞王送來餉汝，為慈愍故，汝今當受。」",
    "T01n0026_012:0503a01_18": "於是，難提波羅陶師辭讓不受，語侍者曰：「諸賢！",
    "T01n0026_012:0503a02_19": "頰鞞王家國大事多，費用處廣，我知如此，以故不受。」』」",
    "T01n0026_012:0503a03_20": "佛告阿難：「於意云何？",
    "T01n0026_012:0503a04_21": "爾時童子優多羅者，汝謂異人耶？",
    "T01n0026_012:0503a05_22": "莫作斯念，當知即是我也。",
    "T01n0026_012:0503a05_23": "阿難！",
    "T01n0026_012:0503a06_24": "我於爾時為自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_012:0503a08_25": "爾時說法不至究竟，不究竟白淨，不究竟梵行，不究竟梵行訖。",
    "T01n0026_012:0503a09_26": "爾時不離生老病死、啼哭憂慼，亦未能得脫一切苦。",
    "T01n0026_012:0503a11_0": "阿難！",
    "T01n0026_012:0503a11_1": "我今出世，如來、無所著、等正覺、明行成為、善逝、世間解、無上士、道法御、天人師，號佛、眾祐，我今自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_012:0503a15_2": "我今說法得至究竟，究竟白淨，究竟梵行，究竟梵行訖。",
    "T01n0026_012:0503a16_3": "我今已離生老病死、啼哭憂慼，我今已得脫一切苦。」",
    "T01n0026_012:0503a17_4": "佛說如是。",
    "T01n0026_012:0503a18_5": "尊者阿難及諸比丘，聞佛所說，歡喜奉行。",
    "T01n0026_012:0503a20_0": "鞞婆陵耆經第六竟(五千七百三十四字)（六四）中阿含王相應品天使經第七(初一日誦)我聞如是：一時，佛遊舍衛國，在勝林給孤獨園。",
    "T01n0026_012:0503a24_1": "爾時，世尊告諸比丘：「我以淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503a27_2": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503a29_3": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503b03_4": "「猶大雨時，水上之泡，或生或滅，若有目人住一處，觀生時、滅時；我亦如是，以淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503b07_5": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503b10_6": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503b12_7": "「猶大雨時，雨墮之渧或上或下，若有目人住一處，觀上時、下時；我亦如是，以淨天眼出過於人，見此眾生，死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503b17_0": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503b19_1": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503b22_0": "「猶琉璃珠，清淨自然，生無瑕穢，八楞善治，貫以妙繩，或青或黃，或赤、黑、白。",
    "T01n0026_012:0503b23_1": "若有目人住一處，觀此琉璃珠，清淨自然，生無瑕穢，八楞善治，貫以妙繩，或青或黃，或赤、黑、白；我亦如是，以淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503b28_2": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503c02_3": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503c04_4": "「猶如兩屋共一門，多人出入。",
    "T01n0026_012:0503c05_5": "若有目人住一處，觀出時入時；我亦如是，以淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503c08_6": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503c11_7": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503c13_8": "「若有目人住高樓上，觀於下人往來周旋、坐臥走踊；我亦如是，以淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_012:0503c18_0": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_012:0503c20_1": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，乃生天上。",
    "T01n0026_012:0503c22_2": "「若有眾生生於人間，不孝父母，不知尊敬沙門、梵志，不行如實，不作福業，不畏後世罪，彼因緣此，身壞命終，生閻王境界。",
    "T01n0026_012:0503c25_3": "閻王人收送詣王所，白曰：『天王！",
    "T01n0026_012:0503c26_4": "此眾生本為人時，不孝父母，不知尊敬沙門、梵志，不行如實，不作福業，不畏後世罪，唯願天王處當其罪。』",
    "T01n0026_012:0503c29_5": "「於是，閻王以初天使善問、善撿、善教、善訶：『汝頗曾見初天使來耶？』",
    "T01n0026_012:0504a01_6": "彼人答曰：『不見也。",
    "T01n0026_012:0504a01_7": "天王！』",
    "T01n0026_012:0504a02_8": "閻王復問：『汝本不見一村邑中，或男或女，幼小嬰孩，身弱柔軟，仰向自臥大小便中，不能語父母，父母抱移離不淨處，澡浴其身，令得淨潔。』",
    "T01n0026_012:0504a05_9": "彼人答曰：『見也。",
    "T01n0026_012:0504a05_10": "天王！』",
    "T01n0026_012:0504a05_11": "閻王復問：『汝於其後有識知時，何不作是念：「我自有生法，不離於生，我應行妙身、口、意業。」』",
    "T01n0026_012:0504a07_12": "彼人白曰：『天王！",
    "T01n0026_012:0504a08_13": "我了敗壞，長衰永失耶？』",
    "T01n0026_012:0504a08_14": "閻王告曰：『汝了敗壞，長衰永失，今當考汝，如治放逸行、放逸人，汝此惡業非父母為，非王非天，亦非沙門、梵志所為，汝本自作惡不善業。",
    "T01n0026_012:0504a12_0": "是故汝今必當受報。』",
    "T01n0026_012:0504a12_1": "「閻王以此初天使善問、善撿、善教、善訶已，復以第二天使善問、善撿、善教、善訶：『汝頗曾見第二天使來耶？』",
    "T01n0026_012:0504a14_2": "彼人答曰：『不見也。",
    "T01n0026_012:0504a15_3": "天王！』",
    "T01n0026_012:0504a15_4": "閻王復問：『汝本不見一村邑中，或男或女，年耆極老，壽過苦極，命埀欲訖，齒落頭白，身曲軁步，拄杖而行，身體戰動耶？』",
    "T01n0026_012:0504a18_5": "彼人答曰：『見也。",
    "T01n0026_012:0504a18_6": "天王！』",
    "T01n0026_012:0504a18_7": "閻王復問：『汝於其後有識知時，何不作是念：「我自有老法，不離於老，我應行妙身、口、意業。」』",
    "T01n0026_012:0504a20_8": "彼人白曰：『天王！",
    "T01n0026_012:0504a21_9": "我了敗壞，長衰永失耶？』",
    "T01n0026_012:0504a21_10": "閻王告曰：『汝了敗壞，長衰永失，今當考汝，如治放逸行、放逸人，汝此惡業非父母為，非王非天，亦非沙門、梵志所為，汝本自作惡不善業。",
    "T01n0026_012:0504a24_11": "是故汝今必當受報。』",
    "T01n0026_012:0504a25_12": "「閻王以此第二天使善問、善撿、善教、善訶已，復以第三天使善問、善撿、善教、善訶：『汝頗曾見第三天使來耶？』",
    "T01n0026_012:0504a27_13": "彼人答曰：『不見也。",
    "T01n0026_012:0504a28_14": "天王！』",
    "T01n0026_012:0504a28_15": "閻王復問：『汝本不見一村邑中，或男或女，疾病困篤，或坐臥床，或坐臥榻，或坐臥地，身生極苦甚重苦，不可愛念，令促命耶？』",
    "T01n0026_012:0504b02_16": "彼人答曰：『見也。",
    "T01n0026_012:0504b02_17": "天王！』",
    "T01n0026_012:0504b02_18": "閻王復問：『汝於其後有識知時，何不作是念：「我自有病法，不離於病，我應行妙身、口、意業。」』",
    "T01n0026_012:0504b04_19": "彼人白曰：『天王！",
    "T01n0026_012:0504b05_20": "我了敗壞，長衰永失耶？』",
    "T01n0026_012:0504b05_21": "閻王告曰：『汝了敗壞，長衰永失，今當考汝，如治放逸行、放逸人，汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。』",
    "T01n0026_012:0504b09_22": "「閻王以此第三天使善問、善撿、善教、善訶已，復以第四天使善問、善撿、善教、善訶：『汝頗曾見第四天使來耶？』",
    "T01n0026_012:0504b11_23": "彼人答曰：『不見也。",
    "T01n0026_012:0504b12_24": "天王！』",
    "T01n0026_012:0504b12_25": "閻王復問：『汝本不見一村邑中，或男或女，若死亡時，或一、二日，至六、七日，烏鵄所啄，犲狼所食，或以火燒，或埋地中，或爛腐壞耶？』",
    "T01n0026_012:0504b15_26": "彼人答曰：『見也。",
    "T01n0026_012:0504b15_27": "天王！』",
    "T01n0026_012:0504b15_28": "閻王復問：『汝於其後有識知時，何不作是念：「我自有死法，不離於死，我應行妙身、口、意業。」』",
    "T01n0026_012:0504b17_29": "彼人白曰：『天王！",
    "T01n0026_012:0504b18_30": "我了敗壞，長衰永失耶？』",
    "T01n0026_012:0504b18_31": "閻王告曰：『汝了敗壞，長衰永失，今當考汝，如治放逸行、放逸人，汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。』",
    "T01n0026_012:0504b22_32": "「閻王以此第四天使善問、善撿、善教、善訶已，復以第五天使善問、善撿、善教、善訶：『汝頗曾見第五天使來耶？』",
    "T01n0026_012:0504b24_33": "彼人答曰：『不見也。",
    "T01n0026_012:0504b25_34": "天王！』",
    "T01n0026_012:0504b25_35": "閻王復問：『汝本不見王人捉犯罪人，種種考治，截手、截足、或截手足，截耳、截鼻、或截耳鼻，或臠臠割，拔鬚、拔髮、或拔鬚髮，或著檻中衣裹火燒，或以沙壅草纏火燒，或內鐵驢腹中，或著鐵猪口中，或置鐵虎口中燒，或安銅釜中，或著鐵釜中煑，或段段截，或利叉刺，或以鈎鈎，或臥鐵床以沸油澆，或坐鐵臼以鐵杵擣，或以龍蛇[虫*哲]，或以鞭鞭，或以杖撾，或以棒打，或生貫高標上，或梟其首耶？』",
    "T01n0026_012:0504c05_36": "彼人答曰：『見也。",
    "T01n0026_012:0504c06_37": "天王！』",
    "T01n0026_012:0504c06_38": "閻王復問：『汝於其後有識知時，何不作是念：「我今現見惡不善法。」』",
    "T01n0026_012:0504c07_39": "彼人白曰：『天王！",
    "T01n0026_012:0504c08_40": "我了敗壞，長衰永失耶？』",
    "T01n0026_012:0504c08_41": "閻王告曰：『汝了敗壞，長衰永失。",
    "T01n0026_012:0504c09_42": "今當考汝，如治放逸行、放逸人，汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。』",
    "T01n0026_012:0504c12_43": "「閻王以此第五天使善問、善撿、善教、善訶已，即付獄卒。",
    "T01n0026_012:0504c13_44": "獄卒便捉持，著四門大地獄中，於是頌曰：「『四柱有四門，　　壁方十二楞，　　以鐵為垣墻，　　其上鐵覆蓋。",
    "T01n0026_012:0504c17_0": "　　地獄內鐵地，　　熾燃鐵火布，　　深無量由延，　　乃至地底住。",
    "T01n0026_012:0504c19_0": "　　極惡不可受，　　火色難可視，　　見已身毛竪，　　恐懼怖甚苦。",
    "T01n0026_012:0504c21_0": "　　彼墮生地獄，　　脚上頭在下，　　誹謗諸聖人，　　調御善清善。』",
    "T01n0026_012:0504c23_0": "「有時於後極大久遠，為彼眾生故，四門大地獄東門便開。",
    "T01n0026_012:0504c24_1": "東門開已，彼眾生等走來趣向，欲求安處，求所歸依，彼若集聚無量百千已，地獄東門便還自閉，彼於其中受極重苦，啼哭喚呼，心悶臥地，終不得死，要令彼惡不善業盡。",
    "T01n0026_012:0504c28_2": "極大久遠，南門、西門、北門復開。",
    "T01n0026_012:0504c29_0": "北門開已，彼眾生等走來趣向，欲求安處，求所歸依，彼若集聚無量百千已，地獄北門復還自閉，彼於其中受極重苦，啼哭喚呼，心悶臥地，終不得死，要令彼惡不善業盡。",
    "T01n0026_012:0505a04_0": "「復於後時極大久遠，彼眾生等從四門大地獄出，四門大地獄次生峰巖地獄，火滿其中，無煙無焰，令行其上，往來周旋。",
    "T01n0026_012:0505a06_1": "彼之兩足皮肉及血，下足則盡，舉足則生，還復如故。",
    "T01n0026_012:0505a08_2": "治彼如是無量百千歲，受極重苦，終不得死，要令彼惡不善業盡。",
    "T01n0026_012:0505a09_3": "「復於後時極大久遠，彼眾生等從峰巖大地獄出，峰巖大地獄次生糞屎大地獄，滿中糞屎，深無量百丈。",
    "T01n0026_012:0505a12_4": "彼眾生等盡墮其中，彼糞屎大地獄中生眾多蟲，蟲名凌瞿來，身白頭黑，其觜如針，此蟲鑽破彼眾生足，破彼足已，復破膞膓骨，破膞膓骨已，復破髀骨，破髀骨已，復破臗骨，破臗骨已，復破脊骨，破脊骨已，復破肩骨、頸骨、頭骨，破頭骨已，食頭腦盡。",
    "T01n0026_012:0505a17_5": "彼眾生等如是逼迫無量百千歲，受極重苦，終不得死，要令彼惡不善業盡。",
    "T01n0026_012:0505a19_6": "「復於後時極大久遠，彼眾生等從糞屎大地獄出，糞屎大地獄次生鐵鍱林大地獄，彼眾生見已，起清涼想，便作是念：『我等往彼，快得清涼。』",
    "T01n0026_012:0505a23_0": "彼眾生等走往趣向，欲求安處，求所歸依，彼若集聚無量百千已，便入鐵鍱林大地獄中。",
    "T01n0026_012:0505a25_1": "彼鐵鍱林大地獄中，四方則有大熱風來，熱風來已，鐵鍱便落，鐵鍱落時，截手、截足、或截手足，截耳、截鼻、或截耳鼻及餘支節，截身血塗無量百千歲，受極重苦，終不得死，要令彼惡不善業盡。",
    "T01n0026_012:0505a29_2": "復次，彼鐵鍱林大地獄中生極大狗，牙齒極長，擥彼眾生，從足剝皮，至頭便食，從頭剝皮，至足便食。",
    "T01n0026_012:0505b02_3": "彼眾生等如是逼迫無量百千歲，受極重苦，終不得死，要令彼惡不善業盡。",
    "T01n0026_012:0505b04_4": "復次，彼鐵鍱林大地獄中生大烏鳥，兩頭鐵喙，住眾生額，生挑眼吞，啄破頭骨，取腦而食。",
    "T01n0026_012:0505b06_5": "彼眾生等如是逼迫無量百千歲，受極重苦，終不得死，要令彼惡不善業盡。",
    "T01n0026_012:0505b08_6": "「復於後時極大久遠，彼眾生等從鐵鍱林大地獄出，鐵鍱林大地獄次生鐵劍樹林大地獄，彼大劍樹高一由延，刺長尺六，令彼眾生使緣上下，彼上樹時，刺便下向，若下樹時，刺便上向。",
    "T01n0026_012:0505b12_7": "彼劍樹刺貫刺眾生，刺手、刺足、或刺手足，刺耳、刺鼻、或刺耳鼻及餘支節，刺身血塗無量百千歲，受極重苦，終不得死，要令彼惡不善業盡。",
    "T01n0026_012:0505b16_0": "「復於後時極大久遠，彼眾生等從鐵劍樹林大地獄出，鐵劍樹林大地獄次生灰河，兩岸極高，周遍生刺，沸灰湯滿，其中極闇，彼眾生見已，起冷水想，當有冷水。",
    "T01n0026_012:0505b19_1": "彼起想已，便作是念：『我等往彼，於中洗浴，恣意飽飲，快得涼樂。』",
    "T01n0026_012:0505b21_2": "彼眾生等競走趣向，入於其中，欲求樂處，求所歸依，彼若集聚無量百千已，便墮灰河。",
    "T01n0026_012:0505b23_3": "墮灰河已，順流、逆流、或順逆流，彼眾生等順流、逆流、順逆流時，皮熟墮落，肉熟墮落，或皮肉熟俱時墮落，唯骨鎖在。",
    "T01n0026_012:0505b26_0": "灰河兩岸有地獄卒，手捉刀劍、大棒、鐵叉，彼眾生等欲度上岸，彼時獄卒還推著中。",
    "T01n0026_012:0505b28_0": "「復次，灰河兩岸有地獄卒，手捉鈎羂，鈎挽眾生從灰河出，著熱鐵地，洞燃俱熾，舉彼眾生極撲著地，在地旋轉，而問之曰：『汝從何來？』",
    "T01n0026_012:0505c02_1": "彼眾生等僉共答曰：『我等不知所從來處，但我等今唯患大飢。』",
    "T01n0026_012:0505c03_2": "彼地獄卒便捉眾生著熱鐵床，洞然俱熾，強令坐上，以熱鐵鉗鉗開其口，以熱鐵丸洞然俱熾，著其口中。",
    "T01n0026_012:0505c06_3": "彼熱鐵丸燒脣，燒脣已燒舌，燒舌已燒齗，燒齗已燒咽，燒咽已燒心，燒心已燒大腸，燒大腸已燒小腸，燒小腸已燒胃，燒胃已從身下過。",
    "T01n0026_012:0505c09_4": "彼如是逼迫無量百千歲，受極重苦，終不得死，要令彼惡不善業盡。",
    "T01n0026_012:0505c11_5": "「復次，彼地獄卒問眾生曰：『汝欲何去？』",
    "T01n0026_012:0505c12_6": "眾生答曰：『我等不知欲何所去？",
    "T01n0026_012:0505c12_7": "但患大渴。』",
    "T01n0026_012:0505c13_8": "彼地獄卒便捉眾生著熱鐵床，洞然俱熾，強令坐上，以熱鐵鉗鉗開其口，以沸洋銅灌其口中，彼沸洋銅燒脣，燒脣已燒舌，燒舌已燒齗，燒齗已燒咽，燒咽已燒心，燒心已燒大腸，燒大腸已燒小腸，燒小腸已燒胃，燒胃已從身下過。",
    "T01n0026_012:0505c18_9": "彼如是逼迫無量百千歲，受極重苦，終不得死，要令彼惡不善業盡。",
    "T01n0026_012:0505c20_10": "「若彼眾生地獄惡不善業不悉盡、不一切盡、盡無餘者，彼眾生等復墮灰河中，復上下鐵劍樹林大地獄，復入鐵鍱林大地獄，復墮糞屎大地獄，復往來峰巖大地獄，復入四門大地獄中。",
    "T01n0026_012:0505c24_11": "若彼眾生地獄惡不善業悉盡、一切盡、盡無餘者，彼於其後或入畜生，或墮餓鬼，或生天中。",
    "T01n0026_012:0505c26_12": "若彼眾生本為人時，不孝父母，不知尊敬沙門、梵志，不行如實，不作福業，不畏後世罪，彼受如是不愛、不念、不喜苦報，譬猶若彼地獄之中。",
    "T01n0026_012:0506a01_13": "若彼眾生本為人時，孝順父母，知尊敬沙門、梵志，行如實事，作福德業，畏後世罪，彼受如是可愛、可念、可喜樂報，猶虛空神宮殿之中。",
    "T01n0026_012:0506a04_14": "「昔者閻王在園觀中而作是願：『我此命終，生於人中。",
    "T01n0026_012:0506a05_15": "若有族姓極大富樂，資財無量，畜牧產業不可稱計，封戶食邑種種具足。",
    "T01n0026_012:0506a07_16": "彼為云何？",
    "T01n0026_012:0506a07_17": "謂剎利大長者族、梵志大長者族、居士大長者族。",
    "T01n0026_012:0506a08_18": "若更有如是族極大富樂，資財無量，畜牧產業不可稱計，封戶食邑種種具足，生如是家。",
    "T01n0026_012:0506a10_19": "生已覺根成就，如來所說正法之律，願得淨信，得淨信已，剃除鬚髮，著袈裟衣，至信、捨家、無家、學道，族姓子所為剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。』",
    "T01n0026_012:0506a16_20": "「昔者閻王在園觀中而作是願，於是頌曰：「『為天使所訶，　　人故放逸者，　　長夜則憂慼，　　謂弊欲所覆。",
    "T01n0026_012:0506a20_0": "　　為天使所訶，　　真實有上人，　　終不復放逸，　　善說妙聖法。",
    "T01n0026_012:0506a22_0": "　　見受使恐怖，　　求願生老盡，　　無受滅無餘，　　便為生老訖。",
    "T01n0026_012:0506a24_0": "　　彼到安隱樂，　　現法得滅度，　　度一切恐怖，　　亦度世間灑。』」",
    "T01n0026_012:0506a26_0": "佛說如是。",
    "T01n0026_012:0506a26_1": "彼諸比丘聞佛所說，歡喜奉行。",
    "T01n0026_012:0506a27_0": "天使經第七竟(四千二百五字)",
    "T01n0026_012:0506a28_0": "中阿含經卷第十二(九千九百三十九字)中阿含王應品第六竟(一萬七千九百三十五字)(初一日誦訖)"
}