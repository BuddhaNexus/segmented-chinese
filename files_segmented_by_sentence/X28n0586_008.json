{
    "X28n0586_008:0273b19_0": "天台三大部補注卷第八　　(妙經　文句　文句記)永嘉沙門釋　從義　撰文句云攝律儀等菩薩戒疏云攝律儀攝善法攝眾生此三聚名出方等地持不通三藏也大士律儀通止三業今從身口相顯名為律儀於律儀上起菩提心勤修諸善名攝善法利益眾生名攝眾生瓔珞經云十波羅蜜名律儀戒八萬四千法門名攝善法戒慈悲喜捨名攝眾生戒亦名饒益有情戒。",
    "X28n0586_008:0273c05_0": "記云彼名拔苦",
    "X28n0586_008:0273c06_0": "名應作明。",
    "X28n0586_008:0273c07_0": "如斯之等類即息化也",
    "X28n0586_008:0273c08_0": "此文誤也應云我即自思惟至疾入於涅槃是息化耳又文句云而放捨文略者以勸門但云或當墮落為火所燒誡門但云東西走戲視父而已故知文略也。",
    "X28n0586_008:0273c12_0": "經云逾急",
    "X28n0586_008:0273c13_0": "逾羊朱切小雅云茲也強也益也。",
    "X28n0586_008:0273c14_0": "躃地",
    "X28n0586_008:0273c15_0": "躃倒也。",
    "X28n0586_008:0273c16_0": "勿強",
    "X28n0586_008:0273c17_0": "強平聲下去準知抑也堅也。",
    "X28n0586_008:0273c18_0": "醒悟",
    "X28n0586_008:0273c19_0": "醒平上去三皆通字林云醉除也。",
    "X28n0586_008:0273c20_0": "憔悴",
    "X28n0586_008:0273c21_0": "音義云愁憂之病也。",
    "X28n0586_008:0273c22_0": "文句云又被佛加",
    "X28n0586_008:0273c23_0": "金剛論云於菩薩身佛與功德智慧之力故名加被也。",
    "X28n0586_008:0274a01_0": "記云勞謙",
    "X28n0586_008:0274a02_0": "周易謙卦中九三勞謙君子有終吉注云上承下綏勞謙匪懈是以吉也成雙流行者淨名疏云香積品正為室內明非真非有之中能道觀雙流淨穢俱顯圓通不礙融會無方入不二門雙亡二邊正入中道此品雙照二諦淨穢俱融廣上非真非假之文成道觀雙流之義彼佛誡攝身香等者疏云彼國以香為佛事無有二乘純諸菩薩者似如實報土然同居之土亦有淨穢亦有一乘之化無三差別者未知彼土定判屬何問佛命菩薩令攝身香何不攝飯香答飯亦被攝以飯在彼土周流十方來此娑婆止熏三千減折一乘之飯逗彼三乘亦是攝義但菩薩辭遊異土故佛誡之飯是佛遣已自裁量無容佛自命佛令減飯香今言令菩薩攝香者非是攝除永盡攝是止節籌量為義契當根機不令過分呼此為攝耳今謂彼土既乃似如實報故誡菩薩攝身香等亦同普賢促其尊特勝應廣大令其劣小入此娑婆以普賢等尊特法性之身色像無邊元約界外實報說之故也。",
    "X28n0586_008:0274a20_0": "文句云密遣傍人",
    "X28n0586_008:0274a21_0": "密遣恐誤應云即遣。",
    "X28n0586_008:0274a22_0": "記云六行非永斷至止觀第六記",
    "X28n0586_008:0274a23_0": "文在破見假文末其文甚廣記中略云凡夫亦有修六行者不及聖種離之速疾又第四卷亦云初禪為攀上勝妙出欲界為厭下苦麤障因果合論則有十二但外道專為求禪佛弟子用邪相而入正相耳。",
    "X28n0586_008:0274b04_0": "淨名橫十七句竪十三句華嚴迴向中說涅槃大集智論等文始自直心是菩薩淨土終至十善是菩薩淨土等文是橫十七句始自隨其直心終至隨其心淨則一切功德淨是竪十三句華嚴涅槃大集智論等文委悉具明菩薩行行莊嚴淨剎若欲具知當自尋經乃知其說非一二紙而可錄也。",
    "X28n0586_008:0274b11_0": "並開中間二味",
    "X28n0586_008:0274b12_0": "開字恐誤應作闕字。",
    "X28n0586_008:0274b13_0": "文句云崎嶇",
    "X28n0586_008:0274b14_0": "上去奇切下豈俱切山路不平之謂也。",
    "X28n0586_008:0274b15_0": "記云判命所屬",
    "X28n0586_008:0274b16_0": "判命恐誤應云判向又云三今從下者從字誤也當為依字。",
    "X28n0586_008:0274b18_0": "經云塵坌",
    "X28n0586_008:0274b19_0": "音義云[土*孛]土謂之坌也。",
    "X28n0586_008:0274b20_0": "記云具如釋籤引成論文",
    "X28n0586_008:0274b21_0": "成論無畏品云善來比丘隨順我教我則歡喜此似有貪如語調達汝是癡人食人涕唾此似有嗔又復自言我是人中師子此似有慢又語調達我尚不以法付身子況當與汝此似有見也。",
    "X28n0586_008:0274c01_0": "寒風索衣",
    "X28n0586_008:0274c02_0": "薩婆多云天竺冬末春初八夜是盛寒時所以爾者寒勢得盡必先盛後衰又云以日下近地故熱勢微少是故寒甚所以獨言竹者以竹最堅堅者尚破況其餘者又云竹性法然冬夏常青寒甚故破何況餘木諸文中說冬至前後八夜寒風破竹索三衣禦寒請以此文消釋之。",
    "X28n0586_008:0274c08_0-0": "若依興起行但有七緣無孫陀利謗及乞食不得大論直列興起行經委釋之曾讀彼經亦列十緣一孫陀利謗二奢彌跋謗三頭痛四骨節頭疼五背痛六木鏘刺脚七提婆達兜擲石八旃沙女謗九食馬麥十苦行若其然者今文應云興起行有十緣經有孫陀利謗無乞食不得經有骨節痛論文則無又復論中寒風索衣在九惱外列又今記中所列九惱與論所列次第不同經論云木鏘今云金鏘經云旃沙女論云旃遮女如斯等異對當須知今則依論具示所列論云一梵志女孫陀利謗五百羅漢亦被謗二旃遮婆羅門女繫大杅作腹謗三提婆達推山傷佛足大指四迸木刺脚五毗瑠璃王殺釋子佛時頭痛六受阿耆達多婆羅門請而食馬麥七冷風動故脊痛八六年苦行九入聚落乞食不得空鉢而還又有冬至前後八夜寒風破竹索三衣禦寒又有患熱阿難執扇扇佛杇論音云杇杅皆非應作盂盆也今更引經略示其緣興起行經云佛在阿耨達泉身子白佛以何因緣孫陀利來誹謗以何因緣坐奢彌跋提被謗及五百阿羅漢以何因緣世尊頭痛以何因緣世尊骨節疼痛以何因緣世尊脊背痛以何因緣剛木刺脚以何因緣提婆達兜以崖石擲以何因緣多舌女人舞杅大眾中誹謗以何因緣食馬麥以何因緣苦行六年佛告身子過去之世有博戲人名曰淨眼時有婬女名為鹿相共相娛樂戲人貪女衣服珍妙即便殺之時此園中有辟支佛在中居止以乞食故其人即以女屍埋在地內時王察已欲殺支佛時博戲人自出首罪時淨眼者則我身是鹿相女者孫陀利是過去有王名為善說有婆羅門名延如達常教諸童又婆羅門名曰梵天婦名淨音時延如達以梵天為檀越其婦淨音供養延如達衣服飲食有一支佛入城乞食到梵天門淨音見已即請供養疎延如達時延如達既被薄已即生誹謗此道士無德何以故與此淨音作不淨行故乃厚供之其後支佛現十八變時延如達則我身是時淨音者奢彌跋是過去饑饉人取白骨打煑飲汁時村有池村人於池捕魚而食我於爾時乃為小兒見魚而喜時有兩魚自相謂言我不犯人我等後世當報此事是時村人今迦毗城諸釋是也時小兒者我身是也時二魚者今毗樓勒并王相師婆羅門是也爾時魚跳我以小枝打魚頭故今乃頭痛過去之世有長者子得熱病困即召大醫為其治之許與財寶治差之後不報其功時醫即與非藥病遂增甚而死爾時醫者我身是也病長者子達兜是也以是因緣骨節頭疼久遠世時有兩力士一姓剎利一婆羅門兩共相撲婆羅門曰卿莫撲我當與卿財剎利聞已便不盡力於是二人皆受王賞後婆羅門不報剎利所許之財如是至三後又相撲時剎利者撲婆羅門挫折其脊墮地即死時剎利者我身是也婆羅門者達兜是也以是殘緣今患背痛往昔時有兩部賈客各五百人合財乘船往至寶渚衣食臥具無物不具時一賈客主語眾人云我等以財故身苦至此今當於此五樂自娛第二者復告眾云此間雖有財寶不當久住時第二賈客主先已嚴辦即得上船時第一賈客主先不嚴辦有水即至乃與爭船船主護之不令得前便持鎧杖共相格戰第二賈客主於船上以鎧矛鋑第一賈客主脚徹過即死時第一者達兜是也時第二者我身是也以是餘殃令為木鏘所刺過去有長者名須檀有子名須摩提其父命終時須摩提有異母弟名修耶舍時須摩提欲不與其分念欲殺之即共往詣耆闍山上時須摩提乃執弟手將至高崖推置其底以石搥之命乃終絕時須摩提我身是也修耶舍者達兜是也以是殘緣今為達兜石擲過去世時有兩比丘一名無勝六通具足二名常歡結使未除時有長者婦名善幻時兩比丘往來其家時婦供養無勝比丘四事不乏供養常歡甚為微薄常歡謗曰無勝比丘與善幻通時常歡者我身是也善幻婦者旃沙女也以是因緣今被舞杅而謗過去有佛名比婆葉王及人民供養無乏有一比丘名為彌勒時病不行佛及大眾食已各還為病比丘請食過梵志山時婆羅門因提耆利聞食香美興妬心云此禿沙門應食馬麥不應食此甘美之食時婆羅門我身是也以是緣故九十日中食於馬麥過去時有火鬘童子與瓦師子難提婆羅少小親交時瓦師子精進慈仁迦葉如來所住精舍與諸大眾有二萬人時護喜語火鬘曰共見迦葉如來去乎火鬘答曰此髠頭道人何有道哉如是至三時火鬘童子今我身是以是因緣作惡語道迦葉如來何有佛道今者臨成阿惟三佛六年苦行。",
    "X28n0586_008:0275c18_0": "經云咄男子",
    "X28n0586_008:0275c19_0": "咄丁括丁兀二切正從上切字書云咄者叱也。",
    "X28n0586_008:0275c20_0": "記云婆沙中具有料簡如止觀第七記",
    "X28n0586_008:0275c21_0": "婆沙云若八正在七覺後亦得是有漏亦得是無漏何以故以依八正入見諦故即是亦無漏若八正在七覺前一向是無漏此則可解復次八正在七覺前是對位道品八正在七覺後是相生道品。",
    "X28n0586_008:0276a01_0": "生空如來",
    "X28n0586_008:0276a02_0": "來字應作来字。",
    "X28n0586_008:0276a03_0": "阿含中是老死等如止觀第三記",
    "X28n0586_008:0276a04_0": "雜阿含云十二因緣從無明至老死若有人言是老死若言誰老死皆生邪見乃至無明亦復如是若說無誰老死當知虗妄是名生空若說無是老死當知虗妄是名法空乃至無明亦復如是他宗明小乘只有生空請讀此文自知他誤也。",
    "X28n0586_008:0276a09_0": "忍應上下各十六行三十二觀今文且以四諦言之此文恐誤何者上下八諦名所緣境八諦各有四行名三十二行八諦各一忍智名十六剎那即上四名比忍比智下四名法忍法智故不可以三十二行為十六剎那故此文恐誤耳。",
    "X28n0586_008:0276a14_0": "若準大論至初果已名之為死不任復發大師從容進退二釋等大品云有大鳥身長三百由旬而無兩翅從空而墜受苦死苦死等若菩薩亦復如是從初一向專修於空至于六地是為三空身肥假翅不生若墮二乘方便道名死等苦若墮初果名之為死若見盡是死等若無學是為死輔行云今文兩釋並是大師隨義轉用謂苦等於死名為死等而猶未死故名為等故以方便及斷見位名為死等以初果人思惟全在義同未死。",
    "X28n0586_008:0276a24_0": "五上分五下分",
    "X28n0586_008:0276b01_0": "俱舍論云何緣此五名順下分以由順益下分界故謂唯欲界得下分名順益上界名順上分色染無色染者論云色無色貪故知染即貪也心不寂靜名之為掉掉即是舉故云掉舉其餘名義如常所辨。",
    "X28n0586_008:0276b06_0": "文句云由心相體信故得委以家業",
    "X28n0586_008:0276b07_0": "越州新板多委以兩箇字。",
    "X28n0586_008:0276b08_0": "記云判味同時而部有異",
    "X28n0586_008:0276b09_0": "判涅槃醍醐之味同法華第五之時雖同而異此經純一後部雜諸。",
    "X28n0586_008:0276b11_0": "約理名別咸歸常住",
    "X28n0586_008:0276b12_0": "法華實相涅槃佛師雖異而同理俱常住。",
    "X28n0586_008:0276b13_0": "約機彼稱捃拾",
    "X28n0586_008:0276b14_0": "法華似秋成大穫涅槃如收拾餘殘。",
    "X28n0586_008:0276b15_0": "約法彼存三權",
    "X28n0586_008:0276b16_0": "此經廢權故唯一實涅槃追說乃立三權。",
    "X28n0586_008:0276b17_0": "論意彼帶律儀",
    "X28n0586_008:0276b18_0": "此經一化周窮是故直會父子涅槃意存末代所以扶律談常。",
    "X28n0586_008:0276b20_0": "語證彼兼小果",
    "X28n0586_008:0276b21_0": "此經唯實弟子皆蒙菩提大道之記涅槃帶權十仙暫取無學小果之證。",
    "X28n0586_008:0276b23_0": "受益彼無廣記",
    "X28n0586_008:0276b24_0": "涅槃但為文殊迦葉純陀略記豈同此經法說譬喻因緣廣決。",
    "X28n0586_008:0276c02_0": "說時長短永殊",
    "X28n0586_008:0276c03_0": "靈山八年說此妙法雙樹望日演大涅槃。",
    "X28n0586_008:0276c04_0": "談常過未不等",
    "X28n0586_008:0276c05_0": "此經顯本過去之常涅槃贖命未來之常。",
    "X28n0586_008:0276c06_0": "論譬大陣除黨",
    "X28n0586_008:0276c07_0": "聲聞作佛始自今經如破大陣更有未會終待涅槃如除餘黨。",
    "X28n0586_008:0276c09_0": "現瑞表彰各別",
    "X28n0586_008:0276c10_0": "此經天雨四華地皆六動表四位之真因彰六番之破惑涅槃雙樹變白聲光普召表扶律以談常彰圓伊之秘密。",
    "X28n0586_008:0276c13_0": "破執難易不同",
    "X28n0586_008:0276c14_0": "四十年中保證深重今經廢小遣滯誠難自茲已後所計猶輕涅槃教興蕩執斯易。",
    "X28n0586_008:0276c16_0": "領解近遠迹乖",
    "X28n0586_008:0276c17_0": "此經領其遠本涅槃解其近迹。",
    "X28n0586_008:0276c18_0": "述成被根不等",
    "X28n0586_008:0276c19_0": "此經一地所生咸皆受潤涅槃四機各異悟道且殊。",
    "X28n0586_008:0276c21_0": "用治生死不同",
    "X28n0586_008:0276c22_0": "涅槃治闡提闡提心不滅有心皆作佛斯猶治生人此經治二乘二乘昔焦種焦種今復發名為治死人。",
    "X28n0586_008:0277a01_0": "付囑有下有此",
    "X28n0586_008:0277a02_0": "涅槃經中初付迦葉次付文殊後付阿難此土之眾今經之內非獨委寄舊住上人亦乃託付下方菩薩。",
    "X28n0586_008:0277a05_0": "文句云臨欲終時而命其子并會親族等指上四教圍繞乃至云無量義中先已收集等請詳文句解釋臨終聚集王臣會定父子既指上文別序眾集說無量義已收集等而淨名疏解於別序現相表發乃明四度現尊勝相光色無邊乃引法華云我以相嚴身光明照世間為說實相印即是宅內聚集王臣會定父子現尊特身為諸聲聞授記時也豈非皆是指上別序集眾放光現相表發開權顯實乎況文殊偈云今佛放光明助發實相義故知淨名疏自指別序六瑞現尊勝光表彰之時謂之法華現尊勝耳不指正宗三周開顯之時名現勝也以別序中現相表說收光攝相從三昧起但住生身而開顯故所以今文解釋臨終聚集王臣會定父子指上別序宛符彼疏解釋別序現相表發指法華中別序放光現尊勝相表說法身也兩處之文皆指別序放光現相名為尊特四明何得妄自建立即劣是勝中道感應不須現勝便是尊特耶莫是生身之上有放起尊特之過成兒戲之談乎且淨名疏自指別序放光現相為現尊特四明何得濫同玄籤垢衣內身同實相體即是瓔珞何得濫同文句記中從三佛之劣辨圓佛之勝乎。",
    "X28n0586_008:0277b03_0": "影嚮",
    "X28n0586_008:0277b04_0": "嚮須作響。",
    "X28n0586_008:0277b05_0": "記云委論興廢如玄文第九",
    "X28n0586_008:0277b06_0": "即大章明用中本迹二門各有十義以對十妙如云破三顯一廢三顯一破迹顯本等具在玄文。",
    "X28n0586_008:0277b08_0": "華嚴海空具有二義在玄文",
    "X28n0586_008:0277b09_0": "一依法性論中鈍根菩薩三處入法界初則般若次乃法華後則涅槃因般若入法界即是華嚴海空二約華嚴時長而說昔小機未入如聾如瘂今聞般若即能得入華嚴海空二義如是若以五時次第而辨非其義也。",
    "X28n0586_008:0277b14_0": "經云竛竮辛苦",
    "X28n0586_008:0277b15_0": "三蒼云竛竮猶聯翩也亦是狐獨之皃又是行不正之狀。",
    "X28n0586_008:0277b17_0": "我名某甲",
    "X28n0586_008:0277b18_0": "詔前人之言曰某也慈恩引尚書云元孫某孔氏云某名也臣諱君故曰某也又禮記中凡不知名不言名皆曰某也甲即甲乙等甲乙即次第之義也甲萬物之甲未開乙萬物屈而未出也。",
    "X28n0586_008:0277b22_0": "皆似佛子",
    "X28n0586_008:0277b23_0": "慈恩法華鈔須要作真子義說請詳今文自知他失。",
    "X28n0586_008:0277c01_0": "三苦",
    "X28n0586_008:0277c02_0": "苦以逼惱為義一切有為心行常為無常患累之所逼惱故名為苦苦有三種一苦苦二壞苦三行苦然此三苦有通有別別則別以三苦對三受何者苦受從苦緣生情覺是苦即苦苦也樂受壞時則生於苦即是壞苦也不苦不樂受常為無常所遷即是行苦也通則三受通有三苦何者三受之心即是苦皆從苦緣生故通是苦苦三受之心通為壞相所壞故通是壞苦三受之心通是役動不停之相故通是行苦若通若別無非苦也。",
    "X28n0586_008:0277c11_0": "蠲除",
    "X28n0586_008:0277c12_0": "方言云南楚疾愈謂之蠲郭璞云蠲亦除也又云潔也明也。",
    "X28n0586_008:0277c14_0": "弘多",
    "X28n0586_008:0277c15_0": "弘大也。",
    "X28n0586_008:0277c16_0": "毀呰",
    "X28n0586_008:0277c17_0": "口毀曰呰也越州新板文句中少一箇毀字。",
    "X28n0586_008:0277c18_0": "周流",
    "X28n0586_008:0277c19_0": "周易云周流六虗正義云言陰陽周徧流動在六位之虗也今但借周流之言不用其義也下文云周行行即流也流即行矣但今約機下文約應耳。",
    "X28n0586_008:0277c22_0": "注記券疏",
    "X28n0586_008:0277c23_0": "慈恩云諸聖作論分別校計諸聖之財故云計算也諸師作疏修撰文記故云注記券疏也今問此文既是頌喻漸頓之前冥領華嚴擬宜之相如何却作諸聖造論諸師撰疏而釋義耶問華嚴經云善財見彌勒時或見菩薩或造諸諭或受或時或書或誦他說同此何謂不然答此經約喻窮子所見以喻況法須準今釋華嚴談法善財所見又復非是漸頓之前是故他說今無取焉通俗文云記物曰注文心雕龍云券者束也明白約束以備情偽字形半分故周稱判書券亦契也古有鐵券以堅信誓劉勰云小券短書號為疏也。",
    "X28n0586_008:0278a10_0": "記云入法界品傍論授記",
    "X28n0586_008:0278a11_0": "普賢菩薩告善財言若有眾生得聞我名於三菩提不復退轉乃至夢中聞我名者皆亦如是又如來出現品云今此會中十方佛剎微塵菩薩得一切菩薩神通三昧我等皆與授記一生當得菩提佛剎眾生發菩提心我等亦與授成佛記言我等者即是十方如來同名普賢者也當知此亦授記之文。",
    "X28n0586_008:0278a18_0": "經云眇目",
    "X28n0586_008:0278a19_0": "說文云一目小也釋名云目匡陷急曰眇又方言云眇小也。",
    "X28n0586_008:0278a21_0": "記云有人云外國下濕等",
    "X28n0586_008:0278a22_0": "慈恩亦云西方人庶例多塗跣時既濕熱塵坌頻霑至必洗足以油塗之然合法文亦取四神足等說如彼疏中明之。",
    "X28n0586_008:0278b01_0": "經云若如我子",
    "X28n0586_008:0278b02_0": "若汝也上云汝當今云若如汝若異文耳。",
    "X28n0586_008:0278b03_0": "文句云二十八年",
    "X28n0586_008:0278b04_0": "準諸文引如來成道二十九年已為我說摩訶般若。",
    "X28n0586_008:0278b06_0": "上領所無也",
    "X28n0586_008:0278b07_0": "領字恐誤應作頌字。",
    "X28n0586_008:0278b08_0": "示教利喜",
    "X28n0586_008:0278b09_0": "大論六十九云示者示人生死涅槃三乘六度教者教言汝應捨惡行善利者為說法利引導令出喜者隨其所行歎之令喜以此四事莊嚴說法也。",
    "X28n0586_008:0278b12_0": "記云牛頭栴檀華嚴云出離垢山等",
    "X28n0586_008:0278b13_0": "正法念經云北洲有山名曰高山高山之峯多有牛頭栴檀若諸天與脩羅戰時為刀所傷以牛頭栴檀塗之即愈以此山峯狀如牛頭於此峯中生栴檀樹故名牛頭或有說云牛頭山名也此香出彼山中故以名之又云阿那婆達多池邊出此香若以塗身火不能燒也栴檀或云此方無故不翻或云義翻為與樂也。",
    "X28n0586_008:0278b20_0": "他若云今品唯出生",
    "X28n0586_008:0278b21_0": "他人見今品題藥草藥草即是所生所出所生所出乃是於權故今破之全違經旨是則不知一雨之旨下文中斥若也出生還應自鄙。",
    "X28n0586_008:0278b24_0": "蔚",
    "X28n0586_008:0278c01_0": "於胃切茺也。",
    "X28n0586_008:0278c02_0": "駐",
    "X28n0586_008:0278c03_0": "中句切止也。",
    "X28n0586_008:0278c04_0": "文句云扶蔬",
    "X28n0586_008:0278c05_0": "扶應從木蔬字平呼記中作扶助而辨又引爾雅之說撿彼文未見或恐誤耳文選讀山海經詩云孟夏草木長繞屋樹扶蔬注云扶蔬謂枝葉四布皃請依此釋。",
    "X28n0586_008:0278c09_0": "記云世藥三品",
    "X28n0586_008:0278c10_0": "神農經曰上藥養命謂五石鍊形六芝延年中藥養性合歡蠲忿萱草忘憂下藥治病謂大黃除實當歸止痛。",
    "X28n0586_008:0278c13_0": "佛乘牙莖等",
    "X28n0586_008:0278c14_0": "應引義例且如十境只一念心行之地也一一顯示境相不同行之種也一一起於十乘觀法行之雨也一一轉成不思議境行之牙也一一發心行之幹也一一安心行之葉也一一破遍乃至正助行之華也一一次位以至離愛行之果也若無六事道樹不端。",
    "X28n0586_008:0278c20_0": "觀心具如玄文利益妙後",
    "X28n0586_008:0278c21_0": "小乘明心起未動身口不名為業大乘明剎那造罪殃墜無間是大苦處若能淨心諸業即淨淨心觀者謂觀諸心悉是因緣生法即空假中以是觀故於我我所如雲如幻即是地上清涼益信敬慚愧諸善心生於空假中意而有勇即是因益念念而與即空相應是中上二草及小樹益念念而與即假相應是大樹益念念而與即中相應是最實事益於一念益心七種分別矣。",
    "X28n0586_008:0279a05_0": "又約藥為觀如止觀第十四藥治見等",
    "X28n0586_008:0279a06_0": "如患冷用四種藥服薑桂者去病復力服五石者病去益色服重婁者加壽能飛服金丹者成大仙人病同一種藥法為異得力亦異四教治見見盡解異治見既爾治餘亦然此四治者即是四念處廣說四教四種念處權實如彼文。",
    "X28n0586_008:0279a11_0": "故不同他引論破無小也",
    "X28n0586_008:0279a12_0": "法華論說大乘上慢人謂無二乘人說雲雨譬治恐他指此云無小乘今文功德在權豈無小哉。",
    "X28n0586_008:0279a14_0": "有人以地譬賴耶常住等",
    "X28n0586_008:0279a15_0": "恐斥北地法相宗耳以彼多談八識故也。",
    "X28n0586_008:0279a16_0": "具如玄文釋法中說",
    "X28n0586_008:0279a17_0": "恐指廣解妙法中觀心明百界千如空假中等文耳。",
    "X28n0586_008:0279a19_0": "文句云如龍興慶雲普雨於一切不從身心出華嚴云佛子譬如大龍隨心降雨不從於內亦不從外如來境界亦復如是隨心所念於念念中出生無量不可思議又云一切大海水皆從龍王心願起阿含亦云龍界不可思議云何此雨從龍口出耶從眼耳鼻身出耶答不從此出但從龍意所念念善念惡皆悉雨出。",
    "X28n0586_008:0279b02_0": "記云關中唯遠是亦不然",
    "X28n0586_008:0279b03_0": "羅什入關中生公師事之生公立善不受報頓悟成佛義如前記云關中雖立善不受報而不知善體本融等關中名義如前已辨觀師云生公立頓悟義明唯佛悟證如窮故十地聖賢皆為信境未全證如故云夫稱頓者明理不可分悟極以頓明悟義不容二不二之悟符不分之理理智兼釋謂之頓悟雖逈異常談亦為繫表之云矣今記主意謂其獨遠故云是亦不然也。",
    "X28n0586_008:0279b11_0": "涇渭灞滻澧滈澇[泳-永+(弟/(炯-火))]澇文選注中作老字音之。",
    "X28n0586_008:0279b13_0": "經云密雲",
    "X28n0586_008:0279b14_0": "周易小畜卦云密雲不雨自我西郊正義曰陽之上升陰能畜止雨氣相薄則為雨也今唯能畜但為密雲也經中密雲與易語同是以引之當須辨異。",
    "X28n0586_008:0279b18_0": "文句云經律異相",
    "X28n0586_008:0279b19_0": "梁朝沙門寶唱等撰有五十卷。",
    "X28n0586_008:0279b20_0": "記云不須用華嚴中六天四域秖借阿含意為譬耳華嚴經說娑伽羅王凡有所雨竪徧六天橫亘四域當知六天乃譬六番破無明惑四域乃譬四門四悉是故此譬其意遠矣長阿含說阿耨達王身心降雨滿閻浮提是故此譬其意近矣又今引用文在阿含故名為近。",
    "X28n0586_008:0279c02_0": "經云等澍",
    "X28n0586_008:0279c03_0": "三蒼云時雨也說文云上古時雨所以澍生萬物也。",
    "X28n0586_008:0279c05_0": "記云八音四辨等",
    "X28n0586_008:0279c06_0": "一極好二柔輭三和適四尊慧五不女六不悞七深遠八不竭一義無礙二法無礙三辭無礙四樂說無礙。",
    "X28n0586_008:0279c09_0": "經云小莖等",
    "X28n0586_008:0279c10_0": "莖廣雅云本也枝之本故云本耳。",
    "X28n0586_008:0279c11_0": "記云人乘闕定慧以心所當之",
    "X28n0586_008:0279c12_0": "大地心所云受想思觸欲慧念與作意勝解三摩地徧於一切心具如俱舍中。",
    "X28n0586_008:0279c14_0": "具如止觀第八記略述諸論等",
    "X28n0586_008:0279c15_0": "毗曇人云習因是自分因習果是依果又習名習續自分種子相生後念心起習續於前前念為因後念為果此通三性論家但在善惡無記無習續也報因報果者此就異世前習因習果皆為報因此因牽來果故以報目之為報因也後受五道身即是報果也於今果報身上復起善惡習續習因習果總望前世此之習續是果若望後世此習續是因輔行委引大論俱舍以示其相。",
    "X28n0586_008:0279c23_0": "十號如止觀第二記略釋",
    "X28n0586_008:0279c24_0": "乘無二智來契正境故云如來以無二理遍入諸法名為應供了不二智智體無徧名正遍知知無二法互通法界雖無來往遍入三世名明行足無二之法性冥三德名為善逝理遍一切具三世間解此理故名世間解能解此理無復過上名無上士解此理故能調難調調十法界名為調御了法界法名為丈夫契此理故一切宗仰過於三教人天之上名天人師覺此理故名之為佛達此理故而為三世之所宗敬名為世尊智契法身具法界號故能垂示應身十號法應十號一體無二此十號名經論不同大經解釋為十一句大論合無上士調御丈夫為一句乃至世尊為第十句本業瓔珞云一者如來乃至十者佛陀具足十號名世中尊翻譯意別不須和會。",
    "X28n0586_008:0280a14_0": "僧那赴難",
    "X28n0586_008:0280a15_0": "梵云僧那此云弘誓起行填願故云赴難。",
    "X28n0586_008:0280a16_0": "二達",
    "X28n0586_008:0280a17_0": "三明居極故云三達。",
    "X28n0586_008:0280a18_0": "經云為聽法故",
    "X28n0586_008:0280a19_0": "此第三經為為字有八十四字平聲有三十九字去聲有四十五字平聲三十九字中有十四字訓是甚為希有此自有二我為如來我為世尊為得最大利為大德生天此自有四為佛出世間此自有四為一切導師有十九字訓作名為大樹瑠璃為地此自有二黃金為繩此自有二以為莊嚴頗梨為地此自有三磨以為墨盡抹為塵此自有二一塵為一劫皆悉以為墨為眾生之父佛為世間眼而為沙彌以為眷屬為沙彌時有四字訓當則為永失得成為佛此自有三有一字訓得皆為十方有一字訓求為佛一切智或去聲訓以次去聲有四十五字有一十四字訓以為聽法故為佛智慧為佛道故為供養佛此自有二為阿耨多羅此自有二為覺悟群生為度眾生故為止息耳為止息故此自有二為息說涅槃此自有二有二十七字訓與而為說法不即為說隨力為說為諸眾生為大眾說常為大乘恒為一切如為一人今為汝等此自有二見為授記者為眾說法常為天人先為彼佛願為世間說為分別顯示為眾生作眼為我等說為四部眾為說是經為是等故即便為說為宣種種法為無量億眾曾亦為汝說為說真實法今為汝說實有四字訓向為諸梵眾此自有四。",
    "X28n0586_008:0280b17_0": "記云大品中如來放光照諸地獄如釋籤引如大品中世尊放光故三千大千國土六種震動其中地獄餓鬼畜生八難處等即時解脫乃至得生諸天之上如經具說。",
    "X28n0586_008:0280b21_0": "說方等經亦如釋籤引",
    "X28n0586_008:0280b22_0": "方等陀羅尼經第二云爾時婆藪從地獄出將九十二億罪人來詣娑婆世界十方亦然于時文殊語舍利弗此諸罪人佛未出時造不善行經歷地獄因於華聚放大光明承光而出具說如經當知婆藪非聊爾人。",
    "X28n0586_008:0280c03_0": "文句云性得",
    "X28n0586_008:0280c04_0": "得字恐誤須作德字。",
    "X28n0586_008:0280c05_0": "記云此無住本具如釋籤第七等",
    "X28n0586_008:0280c06_0": "無明為一切法作本無明即法性無明復以法性為本當知諸法亦以法性為本法性即無明法性復以無明為本法性即無明法性無住處無明即法性無明無住處無明法性雖皆無住而與一切法作本故云從無住本立一切法也現行印本文在第八。",
    "X28n0586_008:0280c12_0": "起住二門",
    "X28n0586_008:0280c13_0": "依文而辨意實可知然甞疑之應云起信二門起信二門者起信論云依一心法有二種門一心真如門即是一法界大總相法門體所謂心性不生不滅等二心生滅門謂依如來藏有生滅心謂不生不滅與生滅和合非一非異名阿賴耶識等。",
    "X28n0586_008:0280c18_0": "文句云五無間",
    "X28n0586_008:0280c19_0": "若從業因而說即五逆罪招無間果也若從感果而言有五無間或引成論一趣果無間捨身生報故二受苦無間中無樂故三時無間定一劫故四命無間中不絕故五形無間如阿鼻相縱廣八萬一人多人皆徧滿故。",
    "X28n0586_008:0280c24_0": "記云達分",
    "X28n0586_008:0281a01_0": "婆沙論云善根有三一福分善根二解脫分善根三達分善根福分善根者謂能作生天種子若在人中生豪貴等解脫分善根者謂能作解脫種子決定不退因故達分善根者謂四善根無漏聖道名之為達今此善根是彼性分故云達分解脫分者欲界中種非在色界於欲界中在於人道人中在於二天下種非在北州是佛出時非無佛時若遇支佛亦可種也。",
    "X28n0586_008:0281a09_0": "隱顯並別如止觀第三記",
    "X28n0586_008:0281a10_0": "諸小乘師說般若種智已圓果縛尚在解脫未具身猶雜食又帶無常一優二劣譬之橫川走火諸大乘師說法身是正體般若解脫此二當有隔生跨世彌亘淨穢此字義縱也又云體義俱不殊而有隱顯之異俱不異未免橫隱顯異未免縱眾釋如此寧與經會乎。",
    "X28n0586_008:0281a16_0": "秪緣理一",
    "X28n0586_008:0281a17_0": "諸文或云只只字通平上二呼平呼章移切專辭也上呼諸氏切語辭也秪文選李陵書云異方之樂秪令人悲增忉怛耳注云秪音支秪辭也忉怛內悲也樂謂音樂也故知只秪其義相通也今人以只秪多作入聲呼之。",
    "X28n0586_008:0281a22_0": "昃",
    "X28n0586_008:0281a23_0": "正作側旁也不正也。",
    "X28n0586_008:0281a24_0": "文句云凡夫有反復至無為正位等",
    "X28n0586_008:0281b01_0": "此引淨名文也復應作覆肇公注淨名經云法華云二乘中止終必成佛而此經以根敗為諭無復志求者夫涅槃者道之真也妙之極也二乘結習未盡闇障未除如之何以垢累之神而求真極之道乎以其三有分盡故假授涅槃非實涅槃也此經將以二乘疲厭生死進向已息潛隱無為緜緜長久方於凡夫則為永絕又抑揚時聽卑鄙小乘至人殊應其教不二故令諸經有不同之說也余謂肇公不遇天台大師故作斯釋良可惜也。",
    "X28n0586_008:0281b10_0": "記云何得以四伏難等",
    "X28n0586_008:0281b11_0": "學者有斯異說記主所以斥之。",
    "X28n0586_008:0281b12_0": "經云不務",
    "X28n0586_008:0281b13_0": "音義中云不遽疾也。",
    "X28n0586_008:0281b14_0": "靉靆",
    "X28n0586_008:0281b15_0": "通俗文云雲覆日也廣雅云翳薈也即雲興盛之皃又是雲之狀也。",
    "X28n0586_008:0281b17_0": "承擥",
    "X28n0586_008:0281b18_0": "猶撮特也。",
    "X28n0586_008:0281b19_0": "文句云須扇多多寶",
    "X28n0586_008:0281b20_0": "須扇多亦云須扇頭又云須延頭此翻甚淨如來亦翻極淨如來也放光般若經云彼佛世時人無有行菩薩道者時佛現般泥洹化作一佛住世一劫行於佛事時彼化佛授菩薩記人皆不知是化佛也大論中說須扇多佛弟子本行未純熟故即便捨之而入涅槃留於化佛住世一劫以度眾生肇公亦云有純以化為佛事者如須扇頭也大論云多寶世尊無人請故不得說法便入涅槃後化身佛及七寶塔證說法華應知多寶既告四眾豈不說法耶但不得說法華故云不說法耳。",
    "X28n0586_008:0281c06_0": "記云新譯等",
    "X28n0586_008:0281c07_0": "唐朝譯華嚴等經皆云毗盧遮那如來歷劫修行解釋之者皆云體即故記主斥之清涼觀師云毗盧遮那此云光明遍照然有二義一身光徧照盡空乃至塵道智光遍照真俗重重法界二身智能所合為一身圓明獨耀具德無邊故立斯號學天台者請詳斯說三身之中是何身之義耶余甞讀不空所譯三昧耶經彼經云毗盧遮那如來名遍照報身佛於色界頂第四禪色究竟天成等正覺為菩薩說法此則全以法身作他受用報身之義而譯矣今家意者具如下文辨之。",
    "X28n0586_008:0281c17_0": "十身",
    "X28n0586_008:0281c18_0": "或云華嚴新舊二本無十身盧舍那之名妙樂所指其義未詳經中說八地菩薩現十種身如釋籤引謂於眾生身作己身國土身業報身聲聞身辟支佛身菩薩身佛身智身法身虗空身若準清涼觀師疏云十身自有二義二約融三世間為十身者一眾生身二國土身三業報身四聲聞身五緣覺身六菩薩身七如來身八智身九法身十虗空身二就佛上自有十身一菩提身二願身二化身四力持身五相好莊嚴身六威勢身七意生身八福德身九法身十智身今謂華嚴經有如來十身相海品十身相海即是報身不思議海荊谿所指其在茲乎若不爾者下壽量品記中何謂故云十身盧舍那乎更請詳之。",
    "X28n0586_008:0282a07_0": "文句云四等",
    "X28n0586_008:0282a08_0": "即四無量也慈悲喜捨亦云四等四等從心無量約境境既無量慈亦無差等心對四故云四等。",
    "X28n0586_008:0282a10_0": "經云率土",
    "X28n0586_008:0282a11_0": "詩云溥天之下莫非王土率土之濵莫非王臣注云溥大也率循也濵厓也言王之土地廣矣今亦例然三千世界法王之土地廣矣。",
    "X28n0586_008:0282a14_0": "幽邃",
    "X28n0586_008:0282a15_0": "說文云深遠也。",
    "X28n0586_008:0282a16_0": "百穀苗稼",
    "X28n0586_008:0282a17_0": "楊泉物理論云穀氣勝元氣其人肥而不壽養性之術常使穀氣少則病不生也五穀者黍稷麥稻麻為五也穀實也五種成實謂之穀也又梁者黍稷之總名也稻者粳糯之總名也菽者眾豆之總名也此三各有二十為六十也蔬果之實助穀各有二十為四十仍前六十為百穀也苗稼者說文云生草於田者也蒼頡篇云禾之未秀者也秀者榮也又種曰稼斂曰穡穡音色。",
    "X28n0586_008:0282b01_0": "蒲萄",
    "X28n0586_008:0282b02_0": "博物誌云張騫使西域還得安石榴蒲萄胡桃等是也廣誌云蒲萄有三種不同謂白黑黃也。",
    "X28n0586_008:0282b04_0": "兩足",
    "X28n0586_008:0282b05_0": "他云佛於二足多足無足中尊而言兩足者前三類中兩足為貴即人天之謂也。",
    "X28n0586_008:0282b07_0": "枯槁",
    "X28n0586_008:0282b08_0": "枯朽也木枯曰槁也。",
    "X28n0586_008:0282b09_0": "覲",
    "X28n0586_008:0282b10_0": "見也。",
    "X28n0586_008:0282b11_0": "記云人見大草小樹大樹等便作一種歷位解此斥唐時諸師不依舊譯經論全用新翻教法也如慈恩云七方便為小草二乘為中草菩薩為上草地前為小木十地為大木又七地已前為小木八地已後為大木。",
    "X28n0586_008:0282b16_0": "經云或處",
    "X28n0586_008:0282b17_0": "處字上聲獨處亦然下去諸文隨義詳之。",
    "X28n0586_008:0282b18_0": "六通三明",
    "X28n0586_008:0282b19_0": "天眼天耳他心宿命身如意漏盡六通也天眼宿命漏盡三明也。",
    "X28n0586_008:0282b21_0": "記云況復通進",
    "X28n0586_008:0282b22_0": "精進一度有通有別通則徧於五度以其五度皆須精進故云通也別則唯約誦經簡異餘五策勤於心故云別焉。",
    "X28n0586_008:0282c01_0": "經云如海一滴",
    "X28n0586_008:0282c02_0": "經音義中作丁歷切今家意者字須作渧丁計切[泳-永+(隸-木+上)]漉也水下也。",
    "X28n0586_008:0282c04_0": "記云論云羅漢發心已後邊際定力令分段身延至變易不復改報成無上果等若謂此引法華論者甞撿藏中法華論兩本並未見此文後人更撿之余看唯識論則見斯說彼論云依不定性二乘而說彼纔證得有餘涅槃決定迴心求無上覺由定願力留身久住又云不定性二乘及得自在大願菩薩已永斷伏煩惱障故無容復受當分段身恐癡長時修菩薩行遂以無漏勝定願力如延壽法資現身因令彼長時與果不絕數數如是定願資助乃至證得無上菩提已上論文釋義者云於此分段有餘身上以悲願力資令細妙成變易身以此壽命直至佛果五八圓成三身具足荊谿所指其在此矣小乘發智論以第四禪為邊際定毗奈耶雜事以初禪至非非想滅受想定寂然不動為邊際定婆沙中問何謂邊際答邊者表義際者極義故名邊際定也猶如樹端樹中最勝名樹邊際慈恩問云聲聞無學永盡後有云何與記當得菩提答顯提論說依變化身非業果形成唯識說即是變易生死別名此乃即是未發心前現身有限由受記後發心上求下度有情便入邊際無漏勝定資昔所作感今身業令其長時與果不絕此所資業展轉微妙舊麤異熟已後微細廣大殊妙異本猶如變化由此變易異於舊時是故名為變易生死數數資長乃至成佛今問若謂以悲願力資令細妙以此身壽至佛果者經文那云我此弟子大目犍連捨是身已得見八千諸佛等耶。",
    "X28n0586_008:0283a07_0": "雖生佛後元因佛世",
    "X28n0586_008:0283a08_0": "獨覺出無佛世緣覺願生佛世願生佛世者先得初果十四生未盡值佛成羅漢不值佛成獨覺其既值佛亦不捨壽又不被移願見佛故二三果例說若部行緣覺在無佛世師徒訓化而能說法若不說法非部行也故知值佛緣覺由其願故今云緣覺生佛後即部行緣覺也亦由佛世結緣故云元因佛世也華嚴云菩薩下兜率放光照之覺即捨身不覺徙之故云被移也慈恩云釋迦出世五百獨覺從山中出來至佛所又仁王經有獨覺眾。",
    "X28n0586_008:0283a17_0": "文句云五音",
    "X28n0586_008:0283a18_0": "語出他師今所未詳宮商角徵羽等豈其是乎。",
    "X28n0586_008:0283a19_0": "記云五百羅漢有七菩薩見解不",
    "X28n0586_008:0283a20_0": "七應作四即華嚴中法慧功德林金剛幢金剛藏四菩薩說四十位者也。",
    "X28n0586_008:0283a22_0": "瑜伽尚別",
    "X28n0586_008:0283a23_0": "瑜伽此云相應謂一切乘境行果等所有諸法皆曰相應也瑜伽論有一百卷彌勒菩薩說奘法師譯此論所談雖曰大乘少示圓融故云尚別亦可云尚別者不同也思之思之。",
    "X28n0586_008:0283b03_0": "經云人華",
    "X28n0586_008:0283b04_0": "即前華果敷實華果光色之謂也人則七方便之人也華則從因為喻矣。",
    "X28n0586_008:0283b06_0": "記云隋朝笈多所譯名添品法華等",
    "X28n0586_008:0283b07_0": "南山法華經序云北天竺沙門闍那笈多者此兼二人但略標耳今記云笈多但舉一人闕一人也言二人者一闍那掘多三寶錄云此翻至德又言佛德北天竺人也二達摩笈多此云法密亦云法藏南天竺人也昇師目錄斥南山俱謂北天竺人非也昇公又斥南山內典錄謂達摩笈多闍那掘多二法師於仁壽元年辛酉在大興善寺譯添品法華與法華序同續傳謂開皇二十年掘多卒傳錄俱是宣師撰而有矛盾何也言添品者內典音疏云此部雖添無益於世徒煩糅雜智者應知其所添者謂於秦晉兩譯二經之內添合移改有六一於晉經本添普門品後偈頌二於秦譯補日光喻之全文即藥草品後是三合天授品於寶塔品內四移囑累品於經終五迴陀羅尼品於神力品後六改還著於本人云彼即迴轉去然囑累一品不合移在經終但依羅什翻宣定矣余謂應云一於晉秦經本添普門偈今云晉者恐文誤或撰音疏家謬也唐時不空所譯法華軌儀其間亦將達多合在寶塔品內又以陀羅尼品在神力品後復移囑累品安普賢品後此則全與添品法華改易是同甚違羅什翻品次第也。",
    "X28n0586_008:0283c04_0": "彼見正本偈後更有一長行偈頌",
    "X28n0586_008:0283c05_0": "正法華中長行并偈其文甚廣大底與添品所譯文義無殊如次文引之。",
    "X28n0586_008:0283c07_0": "初長行中先以日月譬用歎佛智",
    "X28n0586_008:0283c08_0": "添品經云復次迦葉如來於諸眾生調伏平等迦葉譬如日月光明照於世間若作善若作不善若高處住若下處住若香若臭諸處平等光照無偏。",
    "X28n0586_008:0283c11_0": "次明五趣中有三乘於三乘中而說平等添品經云如是迦葉如來應正徧知一切智智心之光明於諸五趣眾生受生之中如其信解大乘緣覺乘聲聞乘中為說正法平等而轉如來智慧亦無增減。",
    "X28n0586_008:0283c16_0": "次迦葉問至無復二三",
    "X28n0586_008:0283c17_0": "添品經云迦葉白言世尊若無三乘何故現世施設聲聞緣覺菩薩佛告迦葉譬如作瓦器者等和泥土而用作器彼中或有盛沙糖器或盛蘇器或盛乳酪器或盛惡糞穢器泥亦無種種別異而物著中隨所受量器則種種別異施設如是迦葉此唯一乘無有三乘迦葉白佛彼諸眾生種種信解若出三界彼等為一涅槃為當二三佛告迦葉若覺諸法體等涅槃彼亦唯一無有二三。",
    "X28n0586_008:0284a01_0": "次因此後佛為迦葉說生盲喻等",
    "X28n0586_008:0284a02_0": "添品經云迦葉以彼義故我當為汝作喻譬如生盲丈夫作如是言無有好惡等色亦無好等色可見無有日月星宿等有異丈夫於生盲者前說如是言有好惡色等亦有好惡等色可見有日月星宿等生盲丈夫唯聞其說而不信受時有良醫能知諸病見彼生盲丈夫如是念言其彼丈夫先有惡業今有病生乃至良醫以藥與彼生盲即時得眼彼得眼已內外遠近日月星辰皆悉得見乃作是言我盲已脫無勝我者彼時復有五通仙人天眼天耳了知他心諸丈夫言汝唯得眼餘無一知乃至云汝應當住空閑山窟坐思惟法及斷煩惱當知神通具足功德時彼丈夫即依其說修習得通迦葉當知其生盲者即是六趣所有眾生乃至二乘菩薩大乘等合上喻文可以思之不具引也。",
    "X28n0586_008:0284a16_0": "文句云首楞嚴四種記",
    "X28n0586_008:0284a17_0": "經云一未發心記或有流轉六道生於人間好愛佛法過百千萬億劫當發心過百千萬億劫行菩薩道供佛化人皆若干劫當得菩提二適發心記是人久種善根好樂大法有慈悲心住不退地故發心與記三密記有菩薩未得記而行六度功德滿足天龍八部皆作是念此菩薩幾時當得菩提劫國弟子如何佛斷此疑即與授記舉眾皆知此菩薩獨不知四無生現前記於大眾中現前得無生顯露與記者也經中現前無生只是第四記耳今文所列闕第三密記開現前為第三者恐誤也輔行雖引第三密記於第四無生現前記仍闕現前兩字若讀光明文句淨名觀經疏等須知此意。",
    "X28n0586_008:0284b05_0": "師子膺",
    "X28n0586_008:0284b06_0": "師子膺菩薩也甞撿瓔珞經遠覺所不覺是彌勒近覺遠不覺是師子膺今文恐誤也言遠近者近於如來遠於如來也。",
    "X28n0586_008:0284b09_0": "如佛語蔽魔彌勒當與汝記",
    "X28n0586_008:0284b10_0": "困惡曰蔽天魔波旬也瓔珞經中佛授帝釋記為無著世尊于時蔽魔在座問佛言帝釋是我所管為我所使云何得記而我無耶佛令目連廣說授記之事弊魔於是向佛悔過捨貢高心於是世尊告獘魔言彌勒菩薩當授汝記得菩薩號。",
    "X28n0586_008:0284b15_0": "記云但以滅想者作凡夫釋曲會經文令成己義慈恩釋是人雖生滅度之想我於餘國作佛等文云於我有緣以神通力接引於彼遇我得聞是經者也或是凡夫若是有學求有無餘涅槃將此涅槃謂實滅度之想求入證此二種涅槃修二乘行種性所排慈悲所引生彼遇我或雖於餘佛有緣住彼平等意趣故亦言是我也今家意者經文既云生滅度想入於涅槃何得曲作凡夫釋耶滅想豈非定性趣寂乎故知慈恩解經謬矣。",
    "X28n0586_008:0284b24_0": "經云穢惡",
    "X28n0586_008:0284c01_0": "惡烏各切。",
    "X28n0586_008:0284c02_0": "瓦礫",
    "X28n0586_008:0284c03_0": "說文云小石也。",
    "X28n0586_008:0284c04_0": "荊棘",
    "X28n0586_008:0284c05_0": "荊楚可以為枝也棘小棗也戟刀戟也有枝兵也或云有刺曰荊無刺曰棘章懷太子注後漢書云荊棘榛梗之謂也榛仕銀切木叢生也亦名楚亦云荊也。",
    "X28n0586_008:0284c09_0": "坑坎",
    "X28n0586_008:0284c10_0": "坑虗也壍也坎險也陷也。",
    "X28n0586_008:0284c11_0": "堆阜",
    "X28n0586_008:0284c12_0": "堆高聚土也阜大陸也山無石也厚也盛也長也。",
    "X28n0586_008:0284c13_0": "丘坑",
    "X28n0586_008:0284c14_0": "丘聚也空也大也土之高者也又四方高中央下亦曰丘也。",
    "X28n0586_008:0284c16_0": "正法像法",
    "X28n0586_008:0284c17_0": "有人引青龍疏云有教行證名為正法有教有行無證為像法像似也無教行證為末法今謂末法亦有教但無行證耳。",
    "X28n0586_008:0284c20_0": "金繩界",
    "X28n0586_008:0284c21_0": "以金為繩分而界之區以別矣今北地亦然但無其金耳。",
    "X28n0586_008:0284c23_0": "悚慄",
    "X28n0586_008:0284c24_0": "戰懼也。",
    "X28n0586_008:0285a01_0": "那由他",
    "X28n0586_008:0285a02_0": "亦云阿庾多此當萬億也餘有事迹隨文不辨者請尋上下可知。",
    "X28n0586_008:0285a04_0": "須教",
    "X28n0586_008:0285a05_0": "教字通平去呼今依去聲。",
    "X28n0586_008:0285a06_0": "塗香",
    "X28n0586_008:0285a07_0": "塗身香也大論云天竺國熱又以身臭故以香塗身而供養也。",
    "X28n0586_008:0285a09_0": "粖香",
    "X28n0586_008:0285a10_0": "細粖也。",
    "X28n0586_008:0285a11_0": "八解脫",
    "X28n0586_008:0285a12_0": "即八背捨也背其五欲捨其著心發真無漏斷三界結即名解脫焉一內有色相外觀色二內無色相外觀色三淨背捨身作證空處識處無所有處非非想處滅受想為八解釋具如法界次第三明六通如前已示。",
    "X28n0586_008:0285a17_0": "閻浮那提金光",
    "X28n0586_008:0285a18_0": "那提此云河也閻浮亦言贍部贍部樹名也在此洲無熱池北岸近樹河水下有紫金光映獘日月聚高二十由旬以此之金出其樹下河底故以為名也。",
    "X28n0586_008:0285a22_0": "多摩羅跋栴檀香",
    "X28n0586_008:0285a23_0": "多此云性也阿摩羅此云無垢今略阿字也跋陀羅此云賢今略阿羅二字也梵云多阿摩羅跋陀羅此云性無垢賢也栴檀義翻與樂也。",
    "X28n0586_008:0285b02_0": "長表金剎",
    "X28n0586_008:0285b03_0": "音義云西域僧死或遺禽獸收骨燒之埋於地下其上立表累瓦石等似窣堵波今謂類例可然也金剎者西域無別旛竿即於塔覆盆柱頭懸旛以金為之故云金也剎者訛也以彼西域無剎柱故今謂非訛也法苑中引阿育王取金旛金華懸諸剎上塔寺低昴豈非西域亦有剎乎又西域若無何妨他土亦有乎以柱表剎表所居也具存應言剎摩此云田也即一佛所王土也。",
    "X28n0586_008:0285b11_0": "意樂",
    "X28n0586_008:0285b12_0": "樂字去呼下文欲樂亦爾。",
    "X28n0586_008:0285b13_0": "文句云防禦",
    "X28n0586_008:0285b14_0": "防隄防也禦禁止也上聲呼。",
    "X28n0586_008:0285b15_0": "經云地種",
    "X28n0586_008:0285b16_0": "即四大種也婆沙問云何名大種答曰大而是種故云大種如言大地及大王等能減能增能損能益是為種義體相形量徧諸方域能成大事是為大義今此即是地大種也其次好成大相等名上下文中所有劫國果號等慈恩疏中並皆消釋今不引者以無所出故然亦可以義理訓釋之。",
    "X28n0586_008:0285b22_0": "記云如今下云云者應出前漸後頓之相等今謂文句注云云者應示權實眼智之相何者若以權智天眼觀之則有舉譬以明久遠若從佛眼種智觀之則是見昔猶如今日經云我以如來知見力故觀彼久遠猶如今日良由於此故知但以世俗文字有去來今非謂菩提有去來今云云之意不其然乎。",
    "X28n0586_008:0285c05_0": "文句云釋迦六年苦行草生等",
    "X28n0586_008:0285c06_0": "觀佛三昧經云佛告大王如我去伽耶城不遠詣阿輪陀樹吉安天子等百千天子皆作是念菩薩若於此坐必須坐具我今應當獻於天草即把天草清淨柔輭名曰吉祥菩薩受已鋪地而坐時有天子名曰悅意見地生草穿菩薩肉上至於肘告諸天子曰奇哉男子苦行乃爾不食多時喚聲不聞草生不覺彌勒即出家成道等文彌勒下生成佛經具說攢髀攢若作借官切應作鑽字訓刺也若作在丸切應作攢字叢聚義也髀傍禮切正作髀亦作髀髀者股也。",
    "X28n0586_008:0285c16_0": "經云垂得",
    "X28n0586_008:0285c17_0": "垂幾也猶當也將也。",
    "X28n0586_008:0285c18_0": "菩提樹",
    "X28n0586_008:0285c19_0": "此云道樹也。",
    "X28n0586_008:0285c20_0": "萎華",
    "X28n0586_008:0285c21_0": "萎於為切蔫華也。",
    "X28n0586_008:0285c22_0": "諸母涕泣",
    "X28n0586_008:0285c23_0": "諸母言其多也亦可謂所生母所養母等也涕他禮切目出淚謂之涕也泣去急切無聲出涕謂之泣也。",
    "X28n0586_008:0286a02_0": "其心常惔怕",
    "X28n0586_008:0286a03_0": "惔徒濫切怕普伯切說文云安靜無為也。",
    "X28n0586_008:0286a04_0": "從瞑入於瞑",
    "X28n0586_008:0286a05_0": "瞑莫經切合目晦也亦通去聲夕也若作瞑合目也。",
    "X28n0586_008:0286a07_0": "稽首",
    "X28n0586_008:0286a08_0": "周禮有九拜一曰稽首拜謂臣拜君之拜也稽訓稽計奚切即稽留停頭在于地也二曰頓首拜三曰空首拜四曰振動拜五曰吉拜六曰凶拜七曰奇拜八曰褒拜九曰肅拜。",
    "X28n0586_008:0286a12_0": "文句云薩婆悉達",
    "X28n0586_008:0286a13_0": "亦云薩縛頞他悉地地平呼翻為一切義成也。",
    "X28n0586_008:0286a14_0": "脯",
    "X28n0586_008:0286a15_0": "此字誤應作晡布胡切即申時也。",
    "X28n0586_008:0286a16_0": "經云六種震動",
    "X28n0586_008:0286a17_0": "震吼覺三動起涌三。",
    "X28n0586_008:0286a18_0": "默然許之",
    "X28n0586_008:0286a19_0": "如律中佛受請皆悉默然許之慈恩云何故涅槃默然不許古釋之曰以佛顏有舒斂故請者知許不許又以佛身光表知受不受又佛初成道時自言凡時默然則是許涅槃時默然則不許又受食須呪願若乃默然知佛不許若乃說法默則順請不假出言涅槃疏云今昔默然受不受者有四悉檀是故然也。",
    "X28n0586_008:0286b02_0": "迦陵頻伽",
    "X28n0586_008:0286b03_0": "此云好聲鳥亦云妙聲也佛聲一往暫類之耳正法念經云山名曠野其中多有迦陵頻伽出妙音聲如是美音若天若人緊那羅等無能及者唯除如來音聲。",
    "X28n0586_008:0286b07_0": "尸棄",
    "X28n0586_008:0286b08_0": "此云頂髻又云持髻亦云螺髻又云火頂以此梵王頭有肉髻形又似螺復次火災來至此故。",
    "X28n0586_008:0286b10_0": "勉出",
    "X28n0586_008:0286b11_0": "國語云火勉其子兄勉其弟勉者勸教也又事力也。",
    "X28n0586_008:0286b13_0": "群萌",
    "X28n0586_008:0286b14_0": "萌牙也始也冥昧也眾民無知也。",
    "X28n0586_008:0286b15_0": "記云若以大小經論轉法輪義盡著此中等慈恩疏中引俱舍對法瑜伽唯識攝論勝鬘涅槃等釋四諦十二因緣文近十紙。",
    "X28n0586_008:0286b18_0": "文句云示教利喜",
    "X28n0586_008:0286b19_0": "大論云示謂示人生死涅槃三乘六度教謂教其捨惡行善利則為說法利引之令出喜謂隨其所行讚之令喜以此四事莊嚴說法。",
    "X28n0586_008:0286b22_0": "經云十二因緣",
    "X28n0586_008:0286b23_0": "是十二法展轉能感果故云因互相由藉而有故云緣三世二世一念等如法界次第說。",
    "X28n0586_008:0286c01_0": "記云具如玄文及以止觀辨體中",
    "X28n0586_008:0286c02_0": "玄文境妙二諦三諦四諦中止觀體相中二三諦等即其文也。",
    "X28n0586_008:0286c04_0": "具如玄文及俱舍",
    "X28n0586_008:0286c05_0": "玄又境妙中十二因緣境中委引。",
    "X28n0586_008:0286c06_0": "具如玄文以辨興廢",
    "X28n0586_008:0286c07_0": "只是四教迭論耳。",
    "X28n0586_008:0286c08_0": "文句云寶雲經三乘毗尼",
    "X28n0586_008:0286c09_0": "經云菩薩具足十法受持毗尼所謂了知毗尼并律宗體毗尼甚深毗尼微細犯與不犯性罪制罪波羅提木叉學之本源聲聞毗尼菩薩毗尼皆悉了知又引毗曇六足者如前第一記辨。",
    "X28n0586_008:0286c13_0": "記云三脫對三念如止觀",
    "X28n0586_008:0286c14_0": "一性念處直緣諦理破煩惱障成慧解脫二共念處事理合修除禪定障成俱解脫三緣念處徧緣三藏遣一切障成無疑解脫如止觀中具說。",
    "X28n0586_008:0286c17_0": "經云皆以童子沙彌",
    "X28n0586_008:0286c18_0": "應法師云是彼土八歲已上乃至未娶者之總名也釋名云十五曰童故禮有陽童牛羊之無角曰童山無草木曰童言人未冠似之云耳南山云沙彌此翻息慈謂息世染之情以慈濟于群生故也十六沙彌其位深矣。",
    "X28n0586_008:0286c23_0": "記云具如華嚴十種六根",
    "X28n0586_008:0286c24_0": "華嚴四十二云一肉眼二天眼三慧眼四法眼五佛眼六明眼七無礙眼八普眼九出生眼十智眼是為十種眼根也十耳者一是聞讚歎聲乃至第十聞十方一切音聲也十種鼻一是聞臭穢氣而能觀察不臭不穢乃至第十聞一切佛智境界等香不斷菩薩之行也十舌者一是分別解脫一切眾生無盡行舌之至第十悉令眾生至涅槃舌也十身者一是人身乃至第十無漏法身也十意者一是上首意乃至第十深入定意也又十住品亦說一一眾生有十種六根。",
    "X28n0586_008:0287a10_0": "經云諷誦",
    "X28n0586_008:0287a11_0": "詠讀也背文曰誦周禮教國子興道諷誦鄭玄云以聲節之謂之誦也。",
    "X28n0586_008:0287a13_0": "文句云覆講",
    "X28n0586_008:0287a14_0": "覆再也重也講和解也謂師講已弟子依而重再敘述也。",
    "X28n0586_008:0287a16_0": "滅後得度",
    "X28n0586_008:0287a17_0": "越州新板作滅度者恐誤也。",
    "X28n0586_008:0287a18_0": "當知言如許劫方今得羅漢此是權行引實等昔日本國有問須指此文可以答之故權行聲聞不妨塵劫以權行是大菩薩故如下文說富樓那於過去佛所彼佛世人咸皆謂之實是聲聞而富樓那乃是方便而示現耳過去既然於今亦爾以此明之經於塵劫方得羅漢須約權行若實行者節節得悟思之可知。",
    "X28n0586_008:0287b01_0": "記云人見釋迦教中一分聲聞等",
    "X28n0586_008:0287b02_0": "此斥慈恩所計定性二乘不成佛之失也。",
    "X28n0586_008:0287b03_0": "準論即是眾生意樂意趣乃至云若指他佛為平等此之論字須去聲呼之即莊嚴論對法論攝論等皆說四意趣也方便品中補注已引今更辨之慈恩疏云問釋迦修行不越三祇何故塵劫極多彼時猶稱王子答意趣有四一平等意趣謂佛說言我於爾時曾名勝觀法身平等故二別時意趣謂願生極樂皆得往生暫聞無垢月光佛名定於菩提得不退轉三別義意趣謂說諸法皆無自性無生滅等本來涅槃四眾生意樂意趣謂於一善根或讚或毀令增進故今此依於平等意趣說餘佛事即是我身身平等故此乃慈恩作如是說所以荊谿斥之云耳。",
    "X28n0586_008:0287b15_0": "如常不輕輕毀之眾秖經四千億佛皆悉得度此文誤矣應云輕毀之眾祗經二百億劫及以千劫皆悉得度也若云四千億佛自是不輕弘經值佛而供養耳。",
    "X28n0586_008:0287b19_0": "記云四不壞信俱舍云等",
    "X28n0586_008:0287b20_0": "俱舍但言四證淨耳不壞之言其文出自婆沙論中婆沙問曰云何立不壞淨答種種觀解種種籌量得故名不壞淨又不可破故名不壞淨若沙門婆羅門若天魔梵及餘世間無有能如法破者故名不壞淨又此信不可斷故名不壞淨能示眾生道故先信佛能到涅槃城故次信法猶如善伴故次信僧如資粮故次信戒也又信佛如船師信法如彼岸信僧如同載者信戒如船也俱舍云先信世尊是正等覺次信正法是為善說後信聖僧是妙行者正信三寶猶如良醫及如良藥并看病者由心淨故發淨尸羅是故尸羅說為第四要具淨信此乃現前論文又云且見道位見三諦時一一唯得法戒證淨見道諦位兼得佛僧謂於爾時兼於成佛諸無學法成聲聞僧學無學法亦得證淨兼言為顯見道諦時亦得於法及戒證淨佛等三種以信為體聖戒證淨以戒為體故云信戒二為體也如實覺知四聖諦理故名為證正信三寶及以尸羅故名為淨今記文云見三諦時得法界二界字誤矣。",
    "X28n0586_008:0287c15_0": "世言入者但自謂耳等",
    "X28n0586_008:0287c16_0": "此斥慈恩所計定性永入滅之失也。",
    "X28n0586_008:0287c17_0": "文句云破蔽",
    "X28n0586_008:0287c18_0": "越州新板皆作獘字並有其義請詳之。",
    "X28n0586_008:0287c19_0": "經云五百由旬",
    "X28n0586_008:0287c20_0": "由旬此云合也量也如此方之驛也或十六里四十里也。",
    "X28n0586_008:0287c22_0": "文句云驚入火宅不虗等",
    "X28n0586_008:0287c23_0": "次文自有不虗問答今文恐[利-禾+垂]不虗二字。",
    "X28n0586_008:0287c24_0": "記云論云初地見道等",
    "X28n0586_008:0288a01_0": "此一段文并下去文諒是斥相宗所計莊嚴瑜伽唯識之權說也文中云以消凡文者凡文二字必有一字誤請詳之問今家所立定性入滅界外受生於彼向大得悟佛乘如涅槃中八六四二十千等劫爾乃迴心未審慈恩如何通釋如此之說令同定性永不成佛耶答慈恩云彼二乘位經爾所劫向于大者彼於先時未迴心前所應證得有餘涅槃名為涅槃非謂經劫已入涅槃亦非無學入無餘依更起身智經劫之後修於大行莊嚴論云餘人善根涅槃時盡菩薩不爾其二乘人若入無餘善根既盡同莊嚴論本識既無其身都盡將何修行誰得菩提乃至廣說不能委引余謂慈恩將八六等迴心之義作有餘涅槃而解釋不作無餘定性而會蓋欲符合滅種之談三無二有也而不知違發菩提心論之明文故彼論云二乘之人灰身滅智如太虗空其定性者要待劫限滿後方乃發生其不定性不論劫限遇緣便發向于大乘請讀斯文乃見慈恩則為大失然天台宗劫滿方發判為帶權專計永滅寧非方便况楞嚴經定性二乘成佛等說嗟乎慈恩不遇如此微妙上乘徒勞固執滅種權說今人既覩真實教門宜生信矣。",
    "X28n0586_008:0288a22_0": "具如止觀第七及記破云割二死於荒外等攝大乘人云三界為三百方便因緣兩生死足為五百則攝義不盡更有有後生死無後生死屬何百耶割二死於荒外其過如此輔行云攝大乘人立七生死一分段謂三界果報二流來謂迷真之初三返出謂背妄之始四方便謂入滅二乘五因緣謂初地已上六有後謂第十地七無後謂金剛心汝既自立七種生死洎釋五百云何捨二但用方便因緣足於三百為五百耶捨而不用故云割也荒謂八荒八極之內亦云四海之外又云九州之外亦云荒服之外也具如爾雅中。",
    "X28n0586_008:0288b09_0": "亦應四住無明各更別立如止觀中破",
    "X28n0586_008:0288b10_0": "有人以五住為五百然二乘已斷四住亦應是四百由旬外立城耶。",
    "X28n0586_008:0288b12_0": "三百又以",
    "X28n0586_008:0288b13_0": "以應作與。",
    "X28n0586_008:0288b14_0": "聲聞極久六十劫支佛極久百劫",
    "X28n0586_008:0288b15_0": "依俱舍等論聲聞之人利根三生鈍根六十劫言三生者第一生修聲聞資糧種順解脫分善作五停心觀總別相念等第二生修聲聞加行種順決擇分善作四諦十六心等第三生起智斷惑入見道位其次鈍根六十劫者初二十劫修於資糧次二十劫修於加行後二十劫入於見道支佛之人利根四生第一生修聲聞資粮第二生修聲聞加行第三生修緣覺資糧加行第四生入見道便證無學其次鈍根一百劫者初二十劫修聲聞資糧次二十劫修聲聞加行次二十劫修緣覺資糧次二十劫修緣覺加行後二十劫方入見道證無學果所言生者或云果報一生之身或云遇於一佛出世名為一生如身子等於拘那含牟尼佛時修資糧於迦葉佛時修加行於釋迦佛時入道證果。",
    "X28n0586_008:0288c05_0": "二十二大僧祇",
    "X28n0586_008:0288c06_0": "此有二說一者日月晝夜時節歲數無量名阿僧祇二者大劫無量名阿僧祇菩薩所行即是大也。",
    "X28n0586_008:0288c08_0": "如止觀第七記引大經三文",
    "X28n0586_008:0288c09_0": "大經前後總有四文大同小異今云三文恐誤也第十云經爾所劫當得菩提第十九云至菩提第二十云得菩提第二十一云住菩提住者住於初住菩提住處也至之與得名異義同至謂從於方便中來得謂得於發心處所。",
    "X28n0586_008:0288c14_0": "有人云三界至如止觀中破",
    "X28n0586_008:0288c15_0": "有人以三界為三百二乘足為五百此義有三失一出三界外立化城云何二乘出三界外不入城更行四五百耶四五百外更無城可入矣二滅化城方乃可進今城未滅云何輙進四五百耶三二乘共入化城云何聲聞四百支佛五百耶此乃徑侹不待開權而便顯實。",
    "X28n0586_008:0288c21_0": "文句云六十劫",
    "X28n0586_008:0288c22_0": "應云六百劫乃合記文改定之說也。",
    "X28n0586_008:0288c23_0": "記云四十二位",
    "X28n0586_008:0288c24_0": "合云四十一位也。",
    "X28n0586_008:0289a01_0": "文句云但五百是難",
    "X28n0586_008:0289a02_0": "合云三百請思之。",
    "X28n0586_008:0289a03_0": "五下五上分",
    "X28n0586_008:0289a04_0": "見惑通三界故合為一百身見戒取疑貪嗔名為五下分下即欲界掉舉慢無明色染無色染名為上分上即色無色界若據五下分身戒疑三已為見惑一百由旬今辨異者或對前兼舉身戒疑三或以邊邪等為一百餘之名義第七記中已解。",
    "X28n0586_008:0289a09_0": "勸戒",
    "X28n0586_008:0289a10_0": "戒當作誡。",
    "X28n0586_008:0289a11_0": "兩盈",
    "X28n0586_008:0289a12_0": "盈當作楹。",
    "X28n0586_008:0289a13_0": "記云大經中借二乘判別位",
    "X28n0586_008:0289a14_0": "如以四果而為四依章安釋云地前是初依地上為三依是別義等云云記文又云大品中三菩薩者即初發心與薩婆若及淨佛土并坐道場之三也。",
    "X28n0586_008:0289a18_0": "十仙",
    "X28n0586_008:0289a19_0": "一闍提首那二婆私吒三先尼四迦葉五富那六淨梵志七犢子八納衣梵志九弘廣十須跋陀羅。",
    "X28n0586_008:0289a21_0": "寶渚",
    "X28n0586_008:0289a22_0": "爾雅云水中可居曰洲小洲曰陼渚者遮也能遮其水使旁迴也陼丘也說文云渚者陼丘水中高者也今經寶所謂寶之處所也亦所在所出也寶之處所出在五百由旬之外也涅槃三十三云譬如商人欲至寶渚不知道路有人示之其人隨語即至寶渚多獲諸珍一切眾生亦復如是欲至善處採求法寶不知其路通寒之相菩薩示之眾生隨已得至無上大涅槃處。",
    "X28n0586_008:0289b06_0": "經云汝等去來",
    "X28n0586_008:0289b07_0": "今北地人相召多云去來令詳斯語去是往義來是召義即令其往寶所復召而進發也。",
    "X28n0586_008:0289b09_0": "文句云發軫",
    "X28n0586_008:0289b10_0": "軫車行迹也初行之始故云發也又軫動也車後之橫木也。",
    "X28n0586_008:0289b12_0": "化城正是引教意",
    "X28n0586_008:0289b13_0": "疑引字當改為設字。",
    "X28n0586_008:0289b14_0": "二使",
    "X28n0586_008:0289b15_0": "恐是信解中時二使人是故還列因緣四諦。",
    "X28n0586_008:0289b16_0": "權智謂車是無等",
    "X28n0586_008:0289b17_0": "余尋文意更添助之何則文云權智謂車是無名教施設故亦須更云權智謂車是有為子造故此是權智機應意也文云實智謂車是有無離文字故亦須更云實智謂車是無以不即故此是實智不即不離也文云權智照城為有引眾生故亦須更云權智照城為無名教施設故文云實智照城是無偏真非實故亦須更云實智照城是有無離文字故是則權實車城各論有無也文云權智照車是三逗三緣故亦須更云權智照車是一以對理故文云實智照車是一會一乘故亦須更云實智照車是三皆秘妙故文云權智照城為一是徧真故亦須更云權智照城為三對三人故文云實智照城為三如來藏故亦須更云實智照城為一大涅槃故文云權智照城為靜是灰斷故亦須更云權智照城為動須造立故文云實智照為動滅此化故亦須更云實智照城為靜無二邊喧故文云權智照車為運入無餘故亦須更云權智照車為靜息東西走故文云實智照車為靜不動出故亦須更云實智照車為動照二邊故是則權實車城各有三一動靜也。",
    "X28n0586_008:0289c13_0": "經云億姟",
    "X28n0586_008:0289c14_0": "姟亦作垓風俗通云十千為萬十萬為億十億為兆十兆為京京生秭秭生垓垓生壤壤生溝溝生澗澗生正正生載載地所不能載也是則十億為兆百億為京千億為秭萬億為垓也即長行中那由他是俱舍論中五十二數此當第十數也彼云數始為一十一為十十十為百十百為千十千為萬十萬為洛叉十洛叉為度洛叉十度洛叉為俱胝十俱胝為末陀十末陀為阿庾多阿庾多即那由他新舊翻譯所用不同耳。",
    "X28n0586_008:0289c23_0": "文句云重請中有七",
    "X28n0586_008:0289c24_0": "七字誤也應作四字以長行中七科今略餘三故但有四耳。",
    "X28n0586_008:0290a02_0": "營從",
    "X28n0586_008:0290a03_0": "管猶衛也部也侍衛部從也。",
    "X28n0586_008:0290a04_0": "宴寂",
    "X28n0586_008:0290a05_0": "宴安也息也上文云寂然宴默是也。",
    "X28n0586_008:0290a06_0": "毒獸水草",
    "X28n0586_008:0290a07_0": "毒獸譬於惑累水則喻定草乃況慧。",
    "X28n0586_008:0290a08_0": "記云又不頌第三不能復進",
    "X28n0586_008:0290a09_0": "此文誤也經云於此欲退還即是長行第三不能復進前路猶遠今欲退還故也是則今文但不頌中路譬耳下文頌合譬中則頌中路不進兩文而不頌白導師者文互現耳下記中又云亦不頌不進者復是誤也經云不能度生死即是第三不能復進矣。",
    "X28n0586_008:0290a15_0": "經云渠流",
    "X28n0586_008:0290a16_0": "渠溝渠也。",
    "X28n0586_008:0290a17_0": "文句云城隍",
    "X28n0586_008:0290a18_0": "城池也有水曰池無水曰隍。",
    "X28n0586_008:0290a19_0": "九次第八解等",
    "X28n0586_008:0290a20_0": "初禪乃至滅受想從禪入禪而無有間即九次第定也一內有色外觀色乃至滅受想背其五欲捨其著心即八解也維摩經佛道品云總持之園苑無漏法林樹八解之浴池定水湛然滿慈悲心為女善心誠實男畢竟空寂舍今文句中用彼經意而釋義耳故彼疏云園持華果遮他竊盜陀羅尼亦然持善法因果遮諸惡法也林樹是覆蔭清涼諸無漏善法無諸熱惱故也入九定證真名八解脫八背捨修成在九定定滿如水滿故八解如池也今文九定如渠流取於通水無間之義耳慈悲相扶故如女萬善權用故同男女屬陰陰表定男屬陽陽表慧故今文云定慧如男女也空理能遮見愛如舍之遮蔽安身也安身是法身栖於空寂舍矣。",
    "X28n0586_008:0290b10_0": "記云不縱不橫如止觀第二及玄文三法止觀云即一而三故不橫即三而一故不縱不三而三故不一不一而一故不異妙玄云如點如意珠中論光謂寶光寶不與珠一不與珠異不縱不橫三法亦如是亦一亦非一非一非非一不可思議之三法也今文句中以具三十二相是法身者顯於能具是法身耳又彰法身能照義也能具能照中邊而辨中道法身尚非是空何況是有事理而分理體法身無相寂然亦不當有良以所具所照乃是三十二相焉學者不可昧斯大義也龍女讚偈文句科之具二身義是則微妙淨法身即法身也具三十二即應身也妙玄中以徧照十方而為報身以微妙淨而為法身具三十二而為應身豈以對當而見譏乎豈責此是分別者乎若知此意近世諍論自然息矣又復何獨此義以至一家三千三諦四土六即綱格等義以此貫之如觀掌果。",
    "X28n0586_008:0290c03_0": "先標五百故須作受字數等非要",
    "X28n0586_008:0290c04_0": "第三經中云授記今云受記故辨之云須作受也慈恩云受容納也領得也五百者數也弟子者人也受記者事也從三以得名但以五百為品名者以全數故不以千二百等為品號者數不全故慈恩有此解釋荊谿所以辨之。",
    "X28n0586_008:0290c09_0": "文句云斥異二乘止齊八萬",
    "X28n0586_008:0290c10_0": "大論云舍利弗隨佛經行有鷹逐鴿飛來佛邊佛影覆之鴿身安穩舍利弗影到鴿乃戰怖佛語舍利弗汝三毒習氣未盡故鴿生怖耳佛又語言汝觀此鴿幾世作鴿時舍利弗即入宿命智三昧觀之即見此鴿從八萬大劫來常作鴿身乃至復觀此鴿未來經八萬大劫未脫鴿身過此已往不能知也佛言此非二乘境果唯佛能觀其始末也故知二乘知見止齊八萬矣。",
    "X28n0586_008:0290c18_0": "經云所為希有",
    "X28n0586_008:0290c19_0-0": "此第四卷為為字有一百三十八字於中平聲有八十字八十字中有三十四字訓作所為希有為一佛土七寶為地劫名為寶明以是等為僧故號為普明為菩薩時常為侍者瑠璃為地此自有四方便為侍者我為太子時羅睺為長子皆為其長子現為我長子皆名為寶相大慈悲為室諸法空為座以為嚴飾皆以頗梨為地以為莊嚴黃金為繩以為侍者以為莊挍通為一佛土此自有二而為牀座身當為奴僕故為大國王為大法師此自有二俱為法師有二十四字訓是甚為癡也而汝謂為爾乃為真滅為一切世間最為難信難解則為供養此為難事未足為難亦未為難此自有八是則為難此自有六則為疾得未得謂為得有五字訓當如來則為然後得成為佛則為見我不以為慮唯願不為慮有七字訓得最為第一亦為第一為十方無量又為他方則為如來此自有二為世所恭敬有三字訓名受法為法子當知是為新發意者當知是為增上慢者有一字訓被為斯所輕言有六字訓成小智為足便以為足得少為足便自以為足得少便為足我為佛道次去聲有五十八字五十八字中有三十五字訓與而為說法汝當為宣說常為諸佛亦為此佛能竊為一人廣為人說為他人說者而為開示欲為四眾爾乃應為四眾為諸菩薩為其集聽法眾我還為說廣為分別說處此為說法為眾生說法為之作衛護我爾時為現為說令通利或為四眾說為作聽法眾為大眾說為作證明為眾說法為一人說為人演說誰能為我當為宣說若為我解說吾當為汝說普為諸眾生今故為汝說廣為眾生普為十方普為時會有二十二字訓以為淨佛土故此自有二為求無上慧為衣食故何為衣食為聽是經故為聽法華經故為諸佛當來生故我為聽是經故尚為法來常為聽法為坐諸佛為是經故為欲滿足為於法故此自有二為求大法故亦不為己身為眾生故為貪利養故為求名聞故為說是經故有一字訓向不勤為法。",
    "X28n0586_008:0291b07_0": "記云冥寞",
    "X28n0586_008:0291b08_0": "冥暗也寞寂也良實也冥寞其本實難故也若作摸即冥暗摸[打-丁+索]也若作溟漠海之溟漠無涯耳若依文句中則云冥邈故知寞字亦可改為邈字也。",
    "X28n0586_008:0291b11_0": "互相收攝如止觀第二記",
    "X28n0586_008:0291b12_0": "六度一一各具於六故一一度以五莊嚴即是以五嚴檀乃至以五嚴智能所互說皆名具六諸大乘經首楞嚴大品大論等六度皆爾故大品相攝品云富樓那白佛我今欲說菩薩之行佛言隨汝意說於是廣說六度更互相顯乃成六六三十六度故云或以施為名說諸波羅蜜乃至或以般若為名說諸波薩蜜五度入一且從一為名耳。",
    "X28n0586_008:0291b19_0": "文句云法住大久",
    "X28n0586_008:0291b20_0": "應云長久亦甚久也。",
    "X28n0586_008:0291b21_0": "經云山陵",
    "X28n0586_008:0291b22_0": "大阜曰陵陵崇也體崇高也。",
    "X28n0586_008:0291b23_0": "谿澗",
    "X28n0586_008:0291b24_0": "爾雅云水注川曰谿山夾水澗郭璞云別山陵間有水者之名也。",
    "X28n0586_008:0291c02_0": "溝壑",
    "X28n0586_008:0291c03_0": "壑呵各切爾雅云水注谷曰溝釋名云田間之水曰溝溝構也縱橫交構也壑虗也谿壑也深也阮也塹也。",
    "X28n0586_008:0291c06_0": "臺觀",
    "X28n0586_008:0291c07_0": "爾雅云闍謂之臺闍音都注云積土四方也又四方而高曰臺也觀謂之闕注云宮門雙闕也釋名云觀者於上觀望也。",
    "X28n0586_008:0291c10_0": "人天交接兩得相見",
    "X28n0586_008:0291c11_0": "正法華云天上見世間世間見天上天人世間往來交接羅什譯經至此乃云此語與西域義同但在言過質耳弟子僧叡應聲曰將非人天交接兩得相見乎什公大喜曰實然矣遂依而書之是知什公譯此妙經之時對正法華而考定也明矣于以見竺法護將囑累品安置經末未為允當所以什翻在於神力品後他宗何不思此之義乎。",
    "X28n0586_008:0291c18_0-0": "記云阿閦佛國而無女事無量壽國二種俱無但以乘戒三品交絡悲華經云阿閦菩薩自發願云所有女人成就一切諸妙功德猶如兜率天上天女無有婦女諸不淨事若諸男子發婬欲心至女人所以愛心視須臾之間便得離欲如是女人若見男子有愛欲心便得妊身亦得離於婬欲之想又寶積經云彼佛剎中女人無有女過不如此界諸女人等心多嫉妬兩舌惡口又彼懷孕之時至於誕育母子安適此皆不動如來本願力故又云彼佛剎中所有波旬魔王等眾不能障礙菩薩聲聞而皆信樂不動佛法咸自悔責為魔波旬此是不動如來修菩薩行之所攝受故彌陀國土女人及根闕二乘種不生尚無惡道之名何況有實雖聲聞無量蓋暫證小果且順宿習不久歸大豈仍滯真若皷音王明彌陀父母等事或云此乃彌陀之穢邦耳未詳持上品戒生天中品得人下品得脩羅犯此三品落三惡道次第可知即空乘者自有三品下品聲聞中品緣覺上品通教菩薩即假乘者亦有三品下品三藏菩薩中品通教出假菩薩上品別教菩薩即中乘者下品別教菩薩中品圓教菩薩上品是佛若戒緩乘亦急亦緩者即是穢土以聲聞菩薩共為僧以戒緩故五濁土穢乘亦緩故乃說三乘乘亦急故是顯一乘娑婆是也戒急乘亦緩亦急者即是淨土戒急故土無五濁乘亦緩故開三乘乘亦急故乃顯二乘安養是也乘緩戒急即是淨土純聲聞為僧戒緩乘急即是穢土純菩薩為僧交絡即乘急戒緩等句交相羅絡以辨淨穢也。",
    "X28n0586_008:0292a22_0": "安養下品生人在蓮華中常聞彌陀觀音說法若準十六觀經上品上生乘金剛臺如彈指頃往生彼土上品中生坐紫金臺上品下生坐金蓮華中品上生坐蓮華臺中品中生亦坐蓮華中品下生不說蓮華下品上生乘寶蓮華下品中生下品下生生于彼土皆在蓮華下三品人生于彼土只是觀音勢至為其說法令發心耳。",
    "X28n0586_008:0292b05_0": "身子示嗔等如止觀第二記",
    "X28n0586_008:0292b06_0": "羅云從佛經行佛問何故瘦答云若人食油則得力若食蘇者得好色食麻滓菜無色力大德世尊自當知佛問眾中誰為上座答云和上舍利弗佛言舍利弗食不淨食時身子聞便吐出食乃發誓曰不復受請時波斯匿王詣身子所云佛不以無事受請今不受請我今云何得清淨信身子乃述佛所訶語王即白佛佛勅受請身子不受佛言是人心不可復轉昔曾為蛇害於國王醫令嗽毒若不嗽者即須入火蛇乃思之我毒已放云何更嗽乍入火死難陀示貪如前序品補注所引戀婦貪欲而持戒等調達示癡愚昧不善作為逆事故佛訶云汝是癡人食人涕唾。",
    "X28n0586_008:0292b18_0": "經云迦留陀夷",
    "X28n0586_008:0292b19_0": "此云黑光亦云麤黑顏色黑光故得其名如阿含云夜行乞食其時雲暗有一妊婦於電光中見乃謂鬼驚倒損胎乃問之曰汝何鬼耶令我失胎答云我是瞿曇乞食弟子今來乞食非是鬼也乃被俗訶云云。",
    "X28n0586_008:0292b24_0": "優陀夷",
    "X28n0586_008:0292c01_0": "此云出現日出時生故以名焉阿難弟子也。",
    "X28n0586_008:0292c02_0": "周陀",
    "X28n0586_008:0292c03_0": "此云大路邊生佛本行經云其母是長者之女隨夫他國久而有孕垂產思歸行至中路即誕其子如是二度凡生兩子乃以大小而區別之大即周陀小即莎伽陀如次文是。",
    "X28n0586_008:0292c07_0": "莎伽陀",
    "X28n0586_008:0292c08_0": "此云小路邊生又云娑婆揭多此翻善來周陀者亦云周利槃陀伽亦周利槃特或翻蛇奴性多愚鈍昔為法師善於經論有五百弟子秘悋佛法不肯教人故今感於愚鈍之報或云周利即周陀也槃陀伽即莎伽陀也。",
    "X28n0586_008:0292c13_0": "文句云受七百",
    "X28n0586_008:0292c14_0": "受應作授。",
    "X28n0586_008:0292c15_0": "經云須臾某甲等",
    "X28n0586_008:0292c16_0": "俄頃之間謂之須臾某甲詔前人之言也餘如信解品補注辨。",
    "X28n0586_008:0292c18_0": "貿易",
    "X28n0586_008:0292c19_0": "貿莫侯切交易也市賣也。",
    "X28n0586_008:0292c20_0": "記云如華嚴中得摩尼珠十種瑩治",
    "X28n0586_008:0292c21_0": "二十一云一出大海中二巧匠加治三轉精妙四除垢五火鍊六莊嚴七貫以寶縷八置瑠璃柱上九光明四照十隨王意兩光如解生兩如行備是故堪任得授記莂。",
    "X28n0586_008:0293a01_0": "亦唯在穢",
    "X28n0586_008:0293a02_0": "疑在穢兩字當為宿世也。",
    "X28n0586_008:0293a03_0": "經云勝幡",
    "X28n0586_008:0293a04_0": "什師云外國破敵得勝則竪勝幡道場降魔亦表其勝相也肇公云外國戰諍破敵立幡以表勝菩薩摧煩惱賊降四魔怨乃至道場建勝相也此則不可同輔行中勝幡者袈裟也幡正作旛。",
    "X28n0586_008:0293a08_0": "密行",
    "X28n0586_008:0293a09_0": "有人云羅云雖得出家自貴慢他佛則訶誡由是遵依佛歎持戒密行第一今謂此是小乘意耳今法華中約其發迹以迹覆本名之為密今既發迹是故云耳。",
    "X28n0586_008:0293a14_0": "天台三大部補注卷第八"
}