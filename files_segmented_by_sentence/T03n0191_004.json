{
    "T03n0191_004:0942b09_0": "佛說眾許摩訶帝經卷第四",
    "T03n0191_004:0942b11_0": "西天譯經三藏朝散大夫試鴻臚少",
    "T03n0191_004:0942b12_0": "卿明教大師臣法賢奉　詔譯",
    "T03n0191_004:0942b13_0": "爾時提婆達多手持弓箭，出迦毘羅城而欲教射。",
    "T03n0191_004:0942b14_1": "悉達多太子知已，與五百眷屬亦出國城同為弓射。",
    "T03n0191_004:0942b15_2": "時提婆達多即持弓箭遙射一樹，其樹中箭應弦而倒。",
    "T03n0191_004:0942b16_3": "悉達多太子，亦射一樹，箭力甚大，樹雖兩斷儼然不動。",
    "T03n0191_004:0942b17_4": "提婆達多見樹如故，疑箭不中，白太子言：「常聞太子解五種射法，云何射樹而不能中？」",
    "T03n0191_004:0942b19_5": "如是言已，帝釋天主於虛空中，而自思惟：「我須今日顯發菩薩神通威力，若不如是，云何有情知彼菩薩善能通達一切眾事？」",
    "T03n0191_004:0942b22_6": "作是念已，即化大風吹中箭樹，忽然倒地；時提婆達多即自驚歎。",
    "T03n0191_004:0942b24_0": "爾時太子又令安置七多羅樹，七重鐵鼓，七重鐵豬，令眾射之。",
    "T03n0191_004:0942b25_1": "時提婆達多顯自威力，挽弓前射，透一多羅樹；難陀次之，透二多羅樹；悉達多太子即便隨射，所有七多羅樹、七重鐵鼓及鐵豬等皆悉透過，其箭入地至龍王宮。",
    "T03n0191_004:0942b29_0": "爾時龍王見菩薩箭，以手捧之，於箭入處涌水上流，即有信心婆羅門長者起塔供養，一切苾芻常來瞻禮；爾時悉達多太子乃乘寶輦迴歸王城。",
    "T03n0191_004:0942c03_1": "有一相師占太子曰：「至十二歲，若不出家，為轉輪王，統領四洲千子圍繞。」",
    "T03n0191_004:0942c04_2": "時淨飯王聞是事已，心大歡喜，即集群臣及諸釋種，具白斯事。",
    "T03n0191_004:0942c06_3": "時有大臣白淨飯王：「若要太子紹輪王位，速於國內公卿、臣僚、士庶之舍，選擇淑女為其妃配。",
    "T03n0191_004:0942c08_4": "仍造種種上妙衣服，真珠、瓔珞、珍玩之具及舍宅樓閣等；如是造已，即選良辰，令太子於王正殿坐師子座，命公卿、臣僚及長者居士等所有童女，悉赴王宮，如有端正福德殊勝之女太子樂者，即賜上件珍玩物等，納為夫人。」",
    "T03n0191_004:0942c14_0": "爾時淨飯王即依所奏，後至吉日，命悉達多太子，登王寶殿，坐師子座，所集童女俱來赴會。",
    "T03n0191_004:0942c16_1": "爾時有一童女名耶輸陀羅，而不赴召。",
    "T03n0191_004:0942c16_2": "父問其故，耶輸陀羅曰：「金帛財貨我家自有，何須王宮而受錫賚？」",
    "T03n0191_004:0942c18_3": "父又告言：「汝至王宮，太子見已，或當採擇納為夫人，豈獨寶玩而充贈遺耶？」",
    "T03n0191_004:0942c20_4": "童女聞已，即著上妙衣服，嚴身瓔珞而赴王宮。",
    "T03n0191_004:0942c21_5": "太子見是童女福相殊勝身有光明，心大歡喜下師子座，依古儀禮，互相設拜，拜已復坐合掌恭肅。",
    "T03n0191_004:0942c23_6": "時僚等俱白王言：「如是童女諸相具足，福德深厚，堪與太子為其夫人。」",
    "T03n0191_004:0942c25_7": "王即詔命二萬童女，圍繞耶輸陀羅同入宮室。",
    "T03n0191_004:0942c27_0": "爾時迦毘羅城不遠，有一大河名嚕賀迦，於河岸上有一大樹，名娑囉迦里(梨也切)拏，與太子同時而生。",
    "T03n0191_004:0942c29_1": "此樹不久長及百肘，太陽未出樹身柔軟爪甲能傷，日既昇天則斧不能入、火不能爇；尋以河津汎漲浸壞樹根，偃仆洪川下流乾涸。",
    "T03n0191_004:0943a03_2": "時酥鉢囉沒駄王，以嚕賀迦河為大樹所塞，水不通行，國內民眾乏水受用，發使出國告淨飯王：「顛木壅流。」",
    "T03n0191_004:0943a05_3": "邦人大恐，欲假太子神力去樹導川。",
    "T03n0191_004:0943a06_4": "時淨飯王默然不允，若太子自去即當隨意。",
    "T03n0191_004:0943a07_5": "有大臣名曰飡那，潛知王意，以方便力告太子言：「嚕賀迦河旁有園苑，亭臺樓觀，花卉池沼，甚是嚴飾，可去遊從。」",
    "T03n0191_004:0943a10_6": "太子聞言，即與眷屬及諸臣僚，同出迦毘羅城，往彼園中隨意遊戲。",
    "T03n0191_004:0943a11_7": "時提婆達多見一飛鵝從空而過，挽弓仰射墮太子前，太子見之嗟念傷害，與拔其箭放鵝飛去。",
    "T03n0191_004:0943a13_8": "提婆達多遣人取鵝，太子告曰：「我發菩提心，常行慈愍行，利益諸有情，不欲見損惱，所有飛鵝拔箭放去令彼安隱，汝宜迴心勿生嗔恨。」",
    "T03n0191_004:0943a16_9": "提婆達多聞是語已，默然不悅。",
    "T03n0191_004:0943a18_0": "爾時酥鉢囉沒駄王，知其太子近在園林，即遣國人往彼河津，出其大樹，唱聲用力，響震郊原。",
    "T03n0191_004:0943a20_1": "太子聞之訪諸左右，群臣具白：「此是酥鉢囉沒駄王遣其人眾，出河中樹。」",
    "T03n0191_004:0943a21_2": "太子聞已：「我當自往。」",
    "T03n0191_004:0943a22_3": "去河不遠，有一大窟毒龍所居，太子至前龍乃出窟；眾人恐懼慮傷太子，即以利劍斷彼龍命。",
    "T03n0191_004:0943a24_4": "龍有毒氣，被觸之者遍身青黑，因以立名迦路那夷。",
    "T03n0191_004:0943a25_5": "太子行至河邊，先令提婆達多出彼大樹，提婆達多極其神力終不能舉；次及難陀，盡力挽樹稍離於地；是時太子以己神力，手把大樹折為兩段擲虛空中，於河兩邊各下一段，告眾人言：「此娑囉迦里(梨也切)拏樹，是大良藥，火不能燒，若有瘡腫塗之即差，汝等眾人勿復忘失。」",
    "T03n0191_004:0943b02_6": "太子作是語已，即乘車騎迴歸城邑。",
    "T03n0191_004:0943b03_7": "時有相師，相太子曰：「若至七歲而不出家，作轉輪王。」",
    "T03n0191_004:0943b04_8": "太子入城將至王宮，釋種伽吒儗里有一女，名娛閉迦，在高樓上，忽見太子身相端嚴心生戀仰；太子見此女已，令住車騎，迴首觀瞻，手執弓箭不覺墮地。",
    "T03n0191_004:0943b08_9": "時諸人眾見此童女福相殊勝，皆言：「此女堪事太子。」",
    "T03n0191_004:0943b09_10": "父淨飯王知是事已，遣童女二萬圍遶娛閉迦女令入王宮。",
    "T03n0191_004:0943b10_11": "爾時太子納夫人已，思惟城外遊觀園苑，即告御車人阿誐多：「汝今諦聽！",
    "T03n0191_004:0943b12_12": "我思城外遊觀園苑，與我如法安置裝嚴上好車騎。」",
    "T03n0191_004:0943b13_13": "時阿誐多聞是語已，即於厩中如法裝飾上好車騎，至太子前。",
    "T03n0191_004:0943b14_14": "爾時太子即乘車騎出於城外，於其馬前見一老人，髮白面皺策杖呻吟。",
    "T03n0191_004:0943b16_15": "太子不識，問阿誐多：「此是何人？」",
    "T03n0191_004:0943b17_16": "阿誐多曰：「此是老人。」",
    "T03n0191_004:0943b17_17": "太子問云：「何名為老？」",
    "T03n0191_004:0943b18_18": "阿誐多言：「幻化之體無有堅實，四相遷移六情昏昧，起坐無力執杖而行，名之為老。」",
    "T03n0191_004:0943b20_19": "太子問云：「汝能免不？」",
    "T03n0191_004:0943b20_20": "阿誐多曰：「我何能免？」",
    "T03n0191_004:0943b21_21": "太子問云：「汝即不免，我能免不？」",
    "T03n0191_004:0943b21_22": "阿誐多曰：「貴賤雖異，幻體一般，日月推遷，無人能免。」",
    "T03n0191_004:0943b23_0": "太子聞已不悅而歸，復自思惟：「四大假合，五蘊無實，始自少年便成衰老，如是之相深可悲愍。」",
    "T03n0191_004:0943b25_1": "爾時淨飯王問阿誐多曰：「我子出外，有何所見？」",
    "T03n0191_004:0943b26_2": "阿誐多曰：「太子出外，見一老人髮白面皺。」",
    "T03n0191_004:0943b27_3": "具說上事。",
    "T03n0191_004:0943b27_4": "王既聞已，憶前相師占言太子後必出家；「太子於今安處深宮受五欲樂，情必愛著而不出家。」",
    "T03n0191_004:0943b29_5": "即說偈言：「王聞相師占太子，　　恐後捨父求出家；　今以五欲悅其情，　　愛著必繼輪王位。」",
    "T03n0191_004:0943c03_0": "爾時太子又復思惟出城遊觀，即告阿誐多：「汝今諦聽！",
    "T03n0191_004:0943c04_1": "我思城外遊觀園苑，與我如前安置裝嚴上好車騎。」",
    "T03n0191_004:0943c05_2": "時阿誐多聞是語已，即往廐中如法裝飾上好車騎至太子前。",
    "T03n0191_004:0943c06_3": "爾時太子即乘車騎出於城外，於其馬前見一病人，形體羸瘦，心神劣弱，太子不識。",
    "T03n0191_004:0943c08_4": "問阿誐多曰：「此是何人？」",
    "T03n0191_004:0943c09_5": "阿誐多答言：「此是病人。」",
    "T03n0191_004:0943c09_6": "太子問云：「何名為病？」",
    "T03n0191_004:0943c10_7": "車匿答云：「四大之體互相乖反而有病生，形容瘦惡，心識無安，此名為病。」",
    "T03n0191_004:0943c12_8": "太子問云：「汝能免耶？」",
    "T03n0191_004:0943c12_9": "阿誐多言：「亦不能免。」",
    "T03n0191_004:0943c13_10": "又復問言：「汝既不免，我免得不？」",
    "T03n0191_004:0943c13_11": "阿誐多言：「俱是幻質，云何獨免？」",
    "T03n0191_004:0943c14_12": "太子聞已，即歸王宮。",
    "T03n0191_004:0943c15_0": "復自思惟：「假合之身眾病所集，眾生愚迷深可憐愍。」",
    "T03n0191_004:0943c16_1": "時淨飯王問阿誐多曰：「太子出外，有何所見？」",
    "T03n0191_004:0943c17_2": "爾時阿誐多具說上事。",
    "T03n0191_004:0943c17_3": "王既聞已，恐子出家，復令宮中以五欲樂娛侍太子。",
    "T03n0191_004:0943c18_4": "即說偈言：「色聲香味觸最妙，　　娛樂深宮太子情；　若生愛樂而貪著，　　應不出家求覺道。」",
    "T03n0191_004:0943c22_0": "爾時太子復自思惟出城遊觀，即告阿誐多：「汝今諦聽！",
    "T03n0191_004:0943c23_1": "我思城外遊觀園苑，與我如前安置裝嚴上好車騎。」",
    "T03n0191_004:0943c24_2": "時阿誐多聞是語已，即往廐中如法裝飾上好車騎至太子前。",
    "T03n0191_004:0943c25_3": "爾時太子即乘車騎出於城外，於其馬前見一死人，氣絕神逝，猶如土木瓦石無所知覺，男女眷屬圍繞悲哭。",
    "T03n0191_004:0943c28_4": "問阿誐多曰：「此是何人？」",
    "T03n0191_004:0943c28_5": "阿誐多答云：「此是死人。」",
    "T03n0191_004:0943c29_6": "太子復問：「云何名死？」",
    "T03n0191_004:0943c29_7": "阿誐多答云：「有為之體，壽有短長，一旦無常，永別親眷，此名為死。」",
    "T03n0191_004:0944a02_8": "太子聞已，問阿誐多曰：「汝能免不？」",
    "T03n0191_004:0944a03_9": "阿誐多答云：「亦不可免。」",
    "T03n0191_004:0944a03_10": "太子問云：「汝身不免，我應免得。」",
    "T03n0191_004:0944a04_11": "阿誐多答曰：「三界無常，生滅不住，太子之身亦復如是。」",
    "T03n0191_004:0944a05_12": "太子爾時心不適悅，却歸王宮。",
    "T03n0191_004:0944a06_13": "至王宮已，而復思惟：「無常之法，念念不住，乃至有色、無色、非想非非想處，無有免斯無常大患，於諸眾生深可悲愍。」",
    "T03n0191_004:0944a08_14": "作是念已情不適悅。",
    "T03n0191_004:0944a09_15": "爾時淨飯大王問阿誐多曰：「太子出外，有何所見？」",
    "T03n0191_004:0944a10_16": "爾時阿誐多具如上事一一宣說。",
    "T03n0191_004:0944a11_17": "王既聞已，思念昔時有婆羅門占相太子，福德淳厚，諸相具足，決定出家成正覺道。",
    "T03n0191_004:0944a13_18": "即令宮內以五欲樂種種適悅，令彼愛著捨出家意。",
    "T03n0191_004:0944a14_19": "即說偈言：「我以五欲大富貴，　　適悅太子天中天；　令彼無心求出家，　　付與輪王最上位。」",
    "T03n0191_004:0944a17_0": "爾時悉達多太子，復自思惟出城遊觀，即告阿誐多：「我思城外遊觀園苑，與我如前安置裝嚴上好車騎。」",
    "T03n0191_004:0944a19_1": "於是阿誐多即往厩中，如法裝飾上好車騎至太子前。",
    "T03n0191_004:0944a20_2": "爾時太子即乘車騎出外遊觀。",
    "T03n0191_004:0944a21_3": "時兜率天子作是思惟：「今茲菩薩出城遊觀，求出家緣，我應當作沙門之相，持鉢乞食現太子前。」",
    "T03n0191_004:0944a23_4": "作是念已，即剃鬚髮身被法服，手持應器住立馬首。",
    "T03n0191_004:0944a24_5": "太子見已，迴問阿誐多：「此何人耶？」",
    "T03n0191_004:0944a25_6": "阿誐多答言：「是出家人。」",
    "T03n0191_004:0944a26_7": "太子問云：「何名出家？」",
    "T03n0191_004:0944a26_8": "阿誐多答言：「此人了悟生死、誓斷輪迴，修菩提因求解脫果，剃除鬚髮身被法服，清淨身心此名出家。」",
    "T03n0191_004:0944a28_9": "太子聞已心生踊躍，即便下馬而問苾芻：「云何出家，有何利益？」",
    "T03n0191_004:0944b01_10": "苾芻答言：「夫出家者，離其親愛，不著榮樂，恒修梵行，堅守律儀，棄背塵勞，禁縛根識，妄念不生，實行增長，如是進修名出家者。」",
    "T03n0191_004:0944b04_11": "太子聞已歎言：「善哉！",
    "T03n0191_004:0944b04_12": "汝大丈夫！",
    "T03n0191_004:0944b04_13": "於其濁世能善調伏，能善勤求，是真出家，是真善友。」",
    "T03n0191_004:0944b06_14": "言已頂禮，上馬歸宮。",
    "T03n0191_004:0944b06_15": "即於宮中至意思惟出家之法，其行甚妙，其理甚深，厭離王宮欲求解脫。",
    "T03n0191_004:0944b08_16": "時淨飯王問阿誐多曰：「太子出遊有何所見，得悅樂不？」",
    "T03n0191_004:0944b09_17": "阿誐多逡巡具白上事。",
    "T03n0191_004:0944b09_18": "王聞所奏，又復思惟：「相師曾言，若不出家必作輪王。",
    "T03n0191_004:0944b11_19": "我須今辰別設方便，令彼太子斷出家意。」",
    "T03n0191_004:0944b12_20": "即告悉達多：「迦里沙迦聚落，國之重地，汝今往彼代吾撫臨，當使一方人民和悅。」",
    "T03n0191_004:0944b13_21": "太子聞已迷悶不樂，晝夜思念專求出家，未遂本心，往赴迦里沙迦聚落。",
    "T03n0191_004:0944b15_22": "行至路次，有五大寶藏從地涌出。",
    "T03n0191_004:0944b16_23": "主藏神等白言：「太子！",
    "T03n0191_004:0944b16_24": "此等寶藏菩薩所有，唯願菩薩為我受之。」",
    "T03n0191_004:0944b17_25": "太子告言：「此等寶藏眾寶所聚，有情愛著非我所求。」",
    "T03n0191_004:0944b18_26": "主藏之神聞菩薩言，知不領納，即率同類入於大海。",
    "T03n0191_004:0944b20_27": "爾時太子漸次前行，至迦里沙迦聚落之界，見有多人，各執牛具，苦力耕種，手脚麤惡，塵土坌身，衣服破弊，飢渴無力，如是種種苦惱逼迫。",
    "T03n0191_004:0944b23_28": "太子宿懷慈愍，見之驚問。",
    "T03n0191_004:0944b23_29": "左右告曰：「此是太子部內耕種之人。」",
    "T03n0191_004:0944b24_30": "太子聞之，即令：「放免丁壯、牛畜，任自營生，不令官司更有拘檢。」",
    "T03n0191_004:0944b26_0": "作是語已，即往閻浮樹下，結跏趺坐而入禪定。",
    "T03n0191_004:0944b27_1": "其諸臣僚僮僕吏民，亦於樹下圍繞侍立。",
    "T03n0191_004:0944b28_0": "經於食時，淨飯王心自思惟：「太子出外已過時約，由未迴歸，我當自往觀視太子。」",
    "T03n0191_004:0944b29_1": "即嚴車駕出臨聚落，至閻浮樹下，乃見太子入三摩地身心不動，日色雖轉，樹影不移。",
    "T03n0191_004:0944c02_2": "時淨飯王歎言：「善哉，善哉！",
    "T03n0191_004:0944c03_3": "大威德！",
    "T03n0191_004:0944c03_4": "大丈夫！",
    "T03n0191_004:0944c03_5": "甚為稀有，日行不住樹影不移。」",
    "T03n0191_004:0944c04_6": "以頭至地禮菩薩足，而說偈言：「善哉！",
    "T03n0191_004:0944c06_7": "大丈夫！",
    "T03n0191_004:0944c06_8": "　　世間甚稀有；　生時放光明，　　大地皆振動。",
    "T03n0191_004:0944c08_0": "　今坐閻浮樹，　　日轉影不移；　時眾普見聞，　　我今歸命禮。」",
    "T03n0191_004:0944c10_0": "爾時太子從禪定起，即乘車輦歸迦毘羅城。",
    "T03n0191_004:0944c11_0": "經尸陀林，見彼林中而有死人，裸形臭惡支體壞爛，於其世間深生厭離。",
    "T03n0191_004:0944c12_1": "王與太子入迦毘羅城，時有相師瞻見太子威德殊異，告淨飯王：「今此太子，於七日內若不出家，定有轉輪聖王之位。」",
    "T03n0191_004:0944c15_2": "爾時相師，即說偈言：「大王今當知，　　悉達多太子，　七日不出家，　　當作輪王位，　統領四大洲，　　富有於七寶；　如成正等覺，　　法財救世間。」",
    "T03n0191_004:0944c20_0": "爾時相師說此偈已，太子進車而漸前行。",
    "T03n0191_004:0944c20_1": "時有釋種名迦羅叉摩，其女名蜜里誐惹，瞻見太子威儀尊重，而興讚歎。",
    "T03n0191_004:0944c22_2": "於太子前即說偈言：「父得解脫樂，　　母身亦復然；　生此悉達多，　　願與我為夫。",
    "T03n0191_004:0944c26_0": "　當成二足尊，　　圓證涅槃法；　名聞遍十方，　　我今歸命禮。」",
    "T03n0191_004:0944c28_0": "爾時太子聞是伽陀心生歡喜，即以真珠、瓔珞承其威力，入窓牖中安著女項。",
    "T03n0191_004:0944c29_1": "時淨飯王見是事已，即以二萬宮人圍繞蜜里誐惹女入於王宮。",
    "T03n0191_004:0945a02_2": "爾時太子有三夫人：耶輸陀羅、虞閉迦、蜜里誐惹；及六萬宮人朝夕供侍，心無愛著專求捨棄。",
    "T03n0191_004:0945a04_3": "時淨飯王知是事已，告諭三王：「有婆羅門相我太子，若七日內不令出家，必作轉輪王；汝等諸王於七晝夜可共守護。」",
    "T03n0191_004:0945a07_4": "復起民眾造七重城，七重壕塹，城安鐵門，於門上下遍置鈴鐸，若開門時鈴聲振響一由旬外。",
    "T03n0191_004:0945a09_5": "爾時太子於其內宮，與諸宮人妓舞作樂，晝夜無異。",
    "T03n0191_004:0945a10_6": "時淨飯王詔令群臣，於諸禁掖處處防衛，仍遣四兵——象、馬、車、步——於城四門分布巡察。",
    "T03n0191_004:0945a12_7": "時淨飯王在城東門，斛飯王在城南門，白飯王在城西門，甘露飯王在城北門，各領臣僚夜不睡眠專心守護。",
    "T03n0191_004:0945a14_8": "復命大臣摩賀曩摩，於其夜分不住來往巡歷四門，警覺軍眾令不睡眠。",
    "T03n0191_004:0945a16_9": "爾時摩賀曩摩領其人眾巡至東門，而即問言：「何人在此不睡守護？」",
    "T03n0191_004:0945a18_0": "時淨飯王告言：「我今在此躬自防衛。」",
    "T03n0191_004:0945a18_1": "摩賀曩摩告言：「大王！",
    "T03n0191_004:0945a19_2": "若不睡眠無諸過失。」",
    "T03n0191_004:0945a19_3": "時摩賀曩摩，即說偈言：「耽睡人如死，　　亦如魔魅人；　若能止其睡，　　過咎必不生。」",
    "T03n0191_004:0945a23_0": "爾時摩賀曩摩說此偈已，即往南門而復問言：「此有何人不睡守護？」",
    "T03n0191_004:0945a24_1": "時斛飯王告言：「我今在此專心防衛。」",
    "T03n0191_004:0945a25_2": "摩賀曩摩告言：「大王！",
    "T03n0191_004:0945a25_3": "若不睡眠無諸過失。」",
    "T03n0191_004:0945a26_4": "時摩賀曩摩，即說偈言：「人睡亦如死，　　須知有睡魔；　若能止得睡，　　過咎必不生。」",
    "T03n0191_004:0945a29_0": "爾時摩賀曩摩說此偈已，即往西門而復問言：「此有何人不睡守護？」",
    "T03n0191_004:0945b01_1": "時白飯王告言：「我今在此專心防衛。」",
    "T03n0191_004:0945b02_2": "摩賀曩摩告言：「大王！",
    "T03n0191_004:0945b02_3": "若不睡眠無諸過失。」",
    "T03n0191_004:0945b03_4": "時摩賀曩摩，即說偈言：「耽睡如飲酒，　　醉入於曠野；　過失即隨生，　　是故須止睡。」",
    "T03n0191_004:0945b06_0": "佛說眾許摩訶帝經卷第四"
}