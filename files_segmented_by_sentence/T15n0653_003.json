{
    "T15n0653_003:0797a12_0": "佛藏經卷下",
    "T15n0653_003:0797a14_0": "姚秦龜茲三藏鳩摩羅什譯",
    "T15n0653_003:0797a15_0": "◎淨見品第八",
    "T15n0653_003:0797a16_0": "佛告舍利弗：「我念過世求阿耨多羅三藐三菩提，值三十億佛，皆號釋迦牟尼。",
    "T15n0653_003:0797a17_1": "我時皆作轉輪聖王，盡形供養，及諸弟子衣服飲食、臥具醫藥，為求阿耨多羅三藐三菩提。",
    "T15n0653_003:0797a19_2": "而是諸佛不記我言：『汝於來世當得作佛。』",
    "T15n0653_003:0797a20_3": "何以故？",
    "T15n0653_003:0797a20_4": "以我有所得故。",
    "T15n0653_003:0797a21_5": "「舍利弗！",
    "T15n0653_003:0797a21_6": "我念過世得值八千佛，皆號定光。",
    "T15n0653_003:0797a22_7": "我時皆作轉輪聖王，盡形供養，及諸弟子衣服飲食、臥具醫藥，為求阿耨多羅三藐三菩提。",
    "T15n0653_003:0797a24_8": "而是諸佛皆不記我：『汝於來世當得作佛。』",
    "T15n0653_003:0797a25_9": "何以故？",
    "T15n0653_003:0797a25_10": "以我有所得故。",
    "T15n0653_003:0797a25_11": "「舍利弗！",
    "T15n0653_003:0797a25_12": "我念過世值六萬佛，皆號光明。",
    "T15n0653_003:0797a26_13": "我時皆作轉輪聖王，盡形供養，及諸弟子衣服飲食、臥具醫藥，為求阿耨多羅三藐三菩提。",
    "T15n0653_003:0797a28_14": "而是諸佛亦不記我：『汝於來世當得作佛。』",
    "T15n0653_003:0797a29_15": "何以故？",
    "T15n0653_003:0797a29_16": "以我有所得故。",
    "T15n0653_003:0797b01_17": "「舍利弗！",
    "T15n0653_003:0797b01_18": "我念過世值三億佛，皆號弗沙。",
    "T15n0653_003:0797b02_19": "我時皆作轉輪聖王，四事供養；皆不記我，以有所得故。",
    "T15n0653_003:0797b03_20": "「舍利弗！",
    "T15n0653_003:0797b03_21": "我念過世得值萬八千佛，皆號山王，劫名上八。",
    "T15n0653_003:0797b04_22": "我皆於此萬八千佛所，剃髮著法衣，修習阿耨多羅三藐三菩提；皆不記我，以有所得故。",
    "T15n0653_003:0797b06_23": "「舍利弗！",
    "T15n0653_003:0797b06_24": "我念過世得值五百佛，皆號華上。",
    "T15n0653_003:0797b07_25": "我時皆作轉輪聖王，悉以一切供養諸佛及諸弟子；皆不記我，以有所得故。",
    "T15n0653_003:0797b09_26": "「舍利弗！",
    "T15n0653_003:0797b09_27": "我念過世得值五百佛，皆號威德，我悉供養；皆不記我，以有所得故。",
    "T15n0653_003:0797b11_28": "「舍利弗！",
    "T15n0653_003:0797b11_29": "我念過世得值二千佛，皆號憍陳如。",
    "T15n0653_003:0797b12_30": "我時皆作轉輪聖王，悉以一切供具供養諸佛；皆不記我，以有所得故。",
    "T15n0653_003:0797b13_31": "「舍利弗！",
    "T15n0653_003:0797b13_32": "我念過世值九千佛，皆號迦葉。",
    "T15n0653_003:0797b14_33": "我以四事供養諸佛及弟子眾；皆不記我，以有所得故。",
    "T15n0653_003:0797b15_34": "「舍利弗！",
    "T15n0653_003:0797b16_35": "我念過去於萬劫中無有佛出，爾時初五百劫，有九萬辟支佛，我盡形壽，悉皆供養衣服飲食、臥具醫藥，尊重讚歎。",
    "T15n0653_003:0797b18_36": "次五百劫，復以四事供養八萬四千億諸辟支佛，尊重讚歎。",
    "T15n0653_003:0797b20_0": "舍利弗！",
    "T15n0653_003:0797b20_1": "過是千劫已無復辟支佛！",
    "T15n0653_003:0797b20_2": "我時閻浮提死，生梵世中作大梵王，如是展轉五百劫中，常生梵世作大梵王，不生閻浮提。",
    "T15n0653_003:0797b22_3": "過是五百劫已，下生閻浮提，治化閻浮提，命終生四天王天，於中命終生忉利天，作釋提桓因。",
    "T15n0653_003:0797b25_0": "如是展轉滿五百劫，生閻浮提滿五百劫，生於梵世作大梵王。",
    "T15n0653_003:0797b26_1": "「舍利弗！",
    "T15n0653_003:0797b26_2": "我於九千劫中，但一生閻浮提，九千劫中但生天上，劫盡燒時生光音天，世界成已還生梵世，九千劫中都不生人中。",
    "T15n0653_003:0797b29_3": "舍利弗！",
    "T15n0653_003:0797b29_4": "是九千劫無有諸佛辟支佛，多諸眾生墮在惡道。",
    "T15n0653_003:0797c01_5": "「舍利弗！",
    "T15n0653_003:0797c01_6": "是萬劫過已，有佛出世，號曰普守如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T15n0653_003:0797c04_7": "我於爾時梵世命終，生閻浮提作轉輪聖王，號曰共天。",
    "T15n0653_003:0797c05_8": "人壽九萬歲。",
    "T15n0653_003:0797c05_9": "我盡形壽以一切樂具，供養彼佛及九十億比丘，於九萬歲為求阿耨多羅三藐三菩提，是普守佛亦不說我：『汝於來世當得作佛。』",
    "T15n0653_003:0797c08_10": "何以故？",
    "T15n0653_003:0797c08_11": "我於爾時不能通達諸法實相，貪著計我有所得見。",
    "T15n0653_003:0797c09_12": "「舍利弗！",
    "T15n0653_003:0797c10_13": "於是劫中有百佛出，名號各異。",
    "T15n0653_003:0797c10_14": "我時皆作轉輪聖王，盡形供養及諸弟子，為求阿耨多羅三藐三菩提，而是諸佛亦不記我：『汝於來世當得作佛。』",
    "T15n0653_003:0797c13_15": "以有所得故。",
    "T15n0653_003:0797c13_16": "「舍利弗！",
    "T15n0653_003:0797c13_17": "我念過世第七百阿僧祇劫中，得值千佛，皆號閻浮檀。",
    "T15n0653_003:0797c15_18": "我盡形壽四事供養，亦無記我，以有所得故。",
    "T15n0653_003:0797c16_19": "「舍利弗！",
    "T15n0653_003:0797c16_20": "我念過世，亦於第七百阿僧祇劫中，得值六百二十萬諸佛，皆號見一切義。",
    "T15n0653_003:0797c18_21": "我時皆作轉輪聖王，以一切樂具盡形供養及諸弟子；亦不記我，以有所得故。",
    "T15n0653_003:0797c19_22": "「舍利弗！",
    "T15n0653_003:0797c20_23": "我念過世亦於第七百阿僧祇劫中，得值八十四佛，皆號帝相。",
    "T15n0653_003:0797c21_24": "我時皆作轉輪聖王，以一切樂具盡形供養及諸弟子；亦不記我，以有所得故。",
    "T15n0653_003:0797c23_25": "「舍利弗！",
    "T15n0653_003:0797c23_26": "我念過世亦於第七百阿僧祇劫中，得值六十五佛，皆號日明。",
    "T15n0653_003:0797c24_27": "我時皆作轉輪聖王，以一切樂具盡形供養及諸弟子；亦不記我，以有所得故。",
    "T15n0653_003:0797c26_28": "「舍利弗！",
    "T15n0653_003:0797c26_29": "我念過世亦於第七百阿僧祇劫中，得值六十二佛，皆號善寂。",
    "T15n0653_003:0797c28_30": "我時皆作轉輪聖王，以一切樂具盡形供養；亦不記我，以有所得故。",
    "T15n0653_003:0797c29_31": "如是展轉乃至見定光佛，乃得無生忍，即記我言：『汝於來世過阿僧祇劫，當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』",
    "T15n0653_003:0798a04_32": "「舍利弗！",
    "T15n0653_003:0798a04_33": "我念過世有十二億轉輪聖王，皆字頂生。",
    "T15n0653_003:0798a05_34": "又舍利弗！",
    "T15n0653_003:0798a06_0": "過世有三十億轉輪聖王，皆名摩訶那摩陀那。",
    "T15n0653_003:0798a07_1": "舍利弗！",
    "T15n0653_003:0798a07_2": "我念過世有四十億轉輪聖王，皆字摩訶提婆。",
    "T15n0653_003:0798a08_3": "舍利弗！",
    "T15n0653_003:0798a08_4": "我念過世有一億轉輪聖王，皆字億螺(律媯反)。",
    "T15n0653_003:0798a09_5": "舍利弗！",
    "T15n0653_003:0798a09_6": "我念過世有一億轉輪聖王，皆字稱尾(覓視反)。",
    "T15n0653_003:0798a10_7": "舍利弗！",
    "T15n0653_003:0798a10_8": "我念過世有一萬轉輪聖王，皆字照明。",
    "T15n0653_003:0798a11_9": "舍利弗！",
    "T15n0653_003:0798a12_0": "我念過世有二萬轉輪聖王，名字各異。",
    "T15n0653_003:0798a12_1": "舍利弗！",
    "T15n0653_003:0798a13_2": "我念過世有十六億轉輪聖王，名字各異，是諸王等，我於餘處為阿難說。",
    "T15n0653_003:0798a14_3": "舍利弗！",
    "T15n0653_003:0798a14_4": "於意云何？",
    "T15n0653_003:0798a15_5": "汝謂是諸王者，豈異人乎？",
    "T15n0653_003:0798a15_6": "即我身是。",
    "T15n0653_003:0798a15_7": "「舍利弗！",
    "T15n0653_003:0798a16_8": "我念過去時世有佛，號曰善明。",
    "T15n0653_003:0798a16_9": "彌勒菩薩時作轉輪聖王，字曰照明，初發阿耨多羅三藐三菩提心。",
    "T15n0653_003:0798a18_10": "於時眾生壽八萬四千歲。",
    "T15n0653_003:0798a18_11": "其善明佛三會說法，初會九十六億人一時得道；第二大會九十四億人一時得道；第三大會九十二億人一時得道。",
    "T15n0653_003:0798a21_12": "時王見佛三會說法度人無量，心大歡喜，即於萬歲一切供養佛及弟子，發心求阿耨多羅三藐三菩提：『於未來世眾生易度，我當成佛，壽命限量、比丘僧數圍繞如是。』",
    "T15n0653_003:0798a25_13": "舍利弗！",
    "T15n0653_003:0798a25_14": "我知是事過此無量。",
    "T15n0653_003:0798a26_0": "「舍利弗！",
    "T15n0653_003:0798a26_1": "彌勒發心四十劫已，我乃發心。",
    "T15n0653_003:0798a26_2": "無勝佛所初種善根，我於千歲一切樂具供養是佛，五百張疊而以奉上。",
    "T15n0653_003:0798a28_3": "是佛滅後起七寶塔，高一由旬、縱廣半由旬，皆以金銀、琉璃、頗梨、車璩、馬瑙、赤真珠所成。",
    "T15n0653_003:0798b01_4": "心常發願：『眾生苦惱無救度者，遭值惡法多墮惡趣，我於爾時當成佛道。』",
    "T15n0653_003:0798b03_5": "「舍利弗！",
    "T15n0653_003:0798b03_6": "汝且觀之，阿耨多羅三藐三菩提甚難修習。",
    "T15n0653_003:0798b04_7": "舍利弗！",
    "T15n0653_003:0798b04_8": "我修習阿耨多羅三藐三菩提，無央數世受諸苦惱，我若說者汝聞愁悶，我諸所受勤苦憂惱，皆為求得阿耨多羅三藐三菩提。",
    "T15n0653_003:0798b07_9": "舍利弗！",
    "T15n0653_003:0798b07_10": "汝觀薩和檀菩薩、求善法菩薩、常悲菩薩、不放逸菩薩、常精進菩薩，供養若干諸佛受諸苦惱，猶尚難得阿耨多羅三藐三菩提，何況是諸癡人，乃無一念為求涅槃？",
    "T15n0653_003:0798b11_11": "舍利弗！",
    "T15n0653_003:0798b11_12": "如是行者猶尚甚難，況不行者？",
    "T15n0653_003:0798b12_13": "「是故舍利弗！",
    "T15n0653_003:0798b12_14": "我今明了告汝，以下法者不得上法，用上法者乃得上法。",
    "T15n0653_003:0798b13_15": "何等下法？",
    "T15n0653_003:0798b14_16": "謂身惡業、口惡業、意惡業。",
    "T15n0653_003:0798b14_17": "下法名為不能勤心修習善法；下法名為懈怠嬾墮破所受戒。",
    "T15n0653_003:0798b16_18": "舍利弗！",
    "T15n0653_003:0798b16_19": "是名下中下者。",
    "T15n0653_003:0798b16_20": "又下中下者，於我法中出家，生有所得見、我見、人見、眾生見。",
    "T15n0653_003:0798b18_0": "何以故？",
    "T15n0653_003:0798b18_1": "舍利弗！",
    "T15n0653_003:0798b18_2": "如來於此了了現知，有所得者乃無順忍，況得道果。",
    "T15n0653_003:0798b19_3": "舍利弗！",
    "T15n0653_003:0798b19_4": "若有所得者，百千萬億諸佛，以三輪示現是人，若當不捨是見，尚不消人一口飲食，況得道果？",
    "T15n0653_003:0798b21_5": "「舍利弗！",
    "T15n0653_003:0798b22_6": "我見、人見得涅槃者，一切凡夫皆應滅度。",
    "T15n0653_003:0798b23_0": "何以故？",
    "T15n0653_003:0798b23_1": "我見、人見皆是邪見。",
    "T15n0653_003:0798b23_2": "諸凡夫人，多貪著我我所見、人見、眾生見。",
    "T15n0653_003:0798b24_3": "是故一切凡夫應得涅槃。",
    "T15n0653_003:0798b25_4": "「舍利弗！",
    "T15n0653_003:0798b25_5": "若人作念有我、有人，是人若當不捨是見得入涅槃，一切凡夫應得聖道。",
    "T15n0653_003:0798b27_0": "何以故？",
    "T15n0653_003:0798b27_1": "一切凡夫皆是我見、人見。",
    "T15n0653_003:0798b27_2": "是故我見、人見入涅槃者，一切凡夫皆入聖道，於聖道中則無所少。",
    "T15n0653_003:0798b29_3": "「舍利弗！",
    "T15n0653_003:0798b29_4": "若人作念有我見者則有涅槃，是人得是聖道不須餘念。",
    "T15n0653_003:0798c01_5": "何以故？",
    "T15n0653_003:0798c02_0": "一切凡夫我見、人見無所少故。",
    "T15n0653_003:0798c02_1": "如是癡人有是過失，謂諸凡夫皆入聖道，聖道無繫。",
    "T15n0653_003:0798c03_2": "是人修時應當殺生，受諸五欲起五逆罪。",
    "T15n0653_003:0798c04_3": "是故癡人於聖道中有五逆罪。",
    "T15n0653_003:0798c05_4": "何以故？",
    "T15n0653_003:0798c05_5": "一切凡夫皆說有我、有眾生故。",
    "T15n0653_003:0798c06_6": "若人作如是言：『成就五逆罪者不入涅槃，說我、人者得入涅槃。』",
    "T15n0653_003:0798c07_7": "即是妄語亦是謗佛，於我法中又不能得清淨出家。",
    "T15n0653_003:0798c09_8": "「舍利弗！",
    "T15n0653_003:0798c09_9": "我今明了告汝，有所得者無有涅槃。",
    "T15n0653_003:0798c10_10": "有所得者若有涅槃，是則諸佛不出於世，一切凡夫皆入涅槃。",
    "T15n0653_003:0798c11_11": "何以故？",
    "T15n0653_003:0798c11_12": "一切凡夫皆有我見、人見，皆有所得皆是邪見。",
    "T15n0653_003:0798c12_13": "「舍利弗！",
    "T15n0653_003:0798c12_14": "汝且觀我，幾時成就有所得見、非賢聖行，諸佛不與我授記言：『汝於來世當得作佛。』",
    "T15n0653_003:0798c14_15": "舍利弗！",
    "T15n0653_003:0798c14_16": "我如是行，猶不得記；況是癡人但以持戒、多聞、禪定等，生我見、人見、眾生見？",
    "T15n0653_003:0798c16_17": "舍利弗！",
    "T15n0653_003:0798c16_18": "我說此人不名行者、不名得者。",
    "T15n0653_003:0798c17_19": "何以故？",
    "T15n0653_003:0798c17_20": "舍利弗！",
    "T15n0653_003:0798c17_21": "長夜貪著如是邪見，不得滅度故。",
    "T15n0653_003:0798c18_22": "如是癡人不作是念：『我等何不試行修習無我、人法？",
    "T15n0653_003:0798c19_23": "我等或得斷眾苦聚。』",
    "T15n0653_003:0798c20_24": "舍利弗！",
    "T15n0653_003:0798c20_25": "譬如從生盲人，走避惡狗墮深火坑。",
    "T15n0653_003:0798c21_26": "舍利弗！",
    "T15n0653_003:0798c21_27": "我謂癡人如是修習我見、人見、有所得見，以是諸見欲望清淨，是人隨所貪著，即以是事欲得涅槃；我說是人當墮惡道。",
    "T15n0653_003:0798c24_28": "「舍利弗！",
    "T15n0653_003:0798c24_29": "譬如盲人於深火坑生安隱心，如是癡人於我、人見、有所得見生安隱心，是人長夜隨所著者，為之欺誑還著是事，於我法中而受供養，如是癡人長夜衰惱墮惡道中。",
    "T15n0653_003:0798c28_30": "「舍利弗！",
    "T15n0653_003:0798c28_31": "譬如大灌頂王，自於所治國中威勢自在，是人應奪、是人應驅。",
    "T15n0653_003:0798c29_32": "若諸民眾不順王意，說王過惡沮壞人心，不能護城謀欲反叛。",
    "T15n0653_003:0799a02_33": "王知是人為是大賊，於大眾中打惡聲鼓，苦治其罪驅擯令出，以其不能盡忠護城，得是苦惱。",
    "T15n0653_003:0799a04_34": "舍利弗！",
    "T15n0653_003:0799a04_35": "佛亦如是，於無量劫修習阿耨多羅三藐三菩提為大法王，於法國土有大威力。",
    "T15n0653_003:0799a06_36": "諸弟子中有知法味，乃至失命不毀我教，諸天世人無能壞者，所受教中自不惡逆亦不教他。",
    "T15n0653_003:0799a08_37": "我於眾中有大威力，自在立教為護法城，不使惡賊毀壞得入，竊受如來所說密法，向諸怨賊邪見者說。",
    "T15n0653_003:0799a11_0": "「舍利弗！",
    "T15n0653_003:0799a11_1": "如來現在善護法城，四大弟子智慧深遠，今我法城不懼破壞。",
    "T15n0653_003:0799a12_2": "若與法城作障礙者，為是大賊毀壞法城，盜我密法向外道說。",
    "T15n0653_003:0799a14_3": "是人常來至於我所，我與共語示其教法不說密要。",
    "T15n0653_003:0799a15_4": "是人為求所示教法出家受戒，我知此人後應得道，聽使出家，四月中試。",
    "T15n0653_003:0799a16_5": "何以故？",
    "T15n0653_003:0799a17_6": "為護法城故，又使未來世賊不更起故。",
    "T15n0653_003:0799a18_0": "如是如來善護法城使不得便，所謂令受佛教捨本惡邪，諸比丘眾皆應歡喜，聽使出家得受戒已，天人世間不能動轉。",
    "T15n0653_003:0799a20_1": "「舍利弗！",
    "T15n0653_003:0799a20_2": "何等是可試者？",
    "T15n0653_003:0799a21_3": "謂外道人及樂外道法者。",
    "T15n0653_003:0799a21_4": "舍利弗！",
    "T15n0653_003:0799a22_5": "何等是樂外道法？",
    "T15n0653_003:0799a22_6": "所謂有所得者、我見者、人見者、眾生見者、貪者、邪者、於自相空法心生疑者，受行種種邪虛妄法，不能入於第一義空，行諸邪道，是人名為樂外道法。",
    "T15n0653_003:0799a26_0": "「舍利弗！",
    "T15n0653_003:0799a26_1": "不可試以種種色衣。",
    "T15n0653_003:0799a26_2": "若白衣人若著袈裟，有如是不善有所得見，皆名外道。",
    "T15n0653_003:0799a27_3": "於我法中出家受戒，是人應試。",
    "T15n0653_003:0799a28_4": "何以故？",
    "T15n0653_003:0799a28_5": "有所得者，於我法中即是邪見，是名大賊。",
    "T15n0653_003:0799a29_6": "一切世間天人中賊，是名一切世間怨家、諸佛大賊。",
    "T15n0653_003:0799b01_7": "舍利弗！",
    "T15n0653_003:0799b02_8": "是邪見人，我則不聽出家受戒。",
    "T15n0653_003:0799b02_9": "「舍利弗！",
    "T15n0653_003:0799b02_10": "一切法無我，若人於中不能生忍，一切法空、無我、無人、無眾生、無壽命不能信解，於我法中所受供養，名為不淨。",
    "T15n0653_003:0799b05_11": "是人則是不供養佛、不供養法、不供養僧。",
    "T15n0653_003:0799b06_12": "強入我法，形是沙門，心是外道，為盜法人。",
    "T15n0653_003:0799b07_13": "「舍利弗！",
    "T15n0653_003:0799b07_14": "於未來世當有比丘，不修身、不修戒、不修心、不修慧。",
    "T15n0653_003:0799b08_15": "是人輕笑如來所說、如來所行。",
    "T15n0653_003:0799b09_16": "如來常於第一義空，恭敬供養常樂是行。",
    "T15n0653_003:0799b10_17": "是諸比丘輕笑如來所行真際畢竟空法。",
    "T15n0653_003:0799b11_18": "舍利弗！",
    "T15n0653_003:0799b11_19": "爾時若有苦行比丘，亦共輕笑（今我弟子有行空者，我讚其善安慰其心）。",
    "T15n0653_003:0799b13_20": "爾時是人輕蔑空行，但求不堅牢事，以有我及有諸法如是等事，令眾心憙。",
    "T15n0653_003:0799b14_21": "若說一切諸法空者亦輕是人。",
    "T15n0653_003:0799b15_22": "何以故？",
    "T15n0653_003:0799b15_23": "舍利弗！",
    "T15n0653_003:0799b16_0": "法應爾也。",
    "T15n0653_003:0799b16_1": "眾生善根欲斷，本相則現，真實妙法在於世間無有受者。",
    "T15n0653_003:0799b17_2": "譬如癡人，以栴檀香同於猥木。",
    "T15n0653_003:0799b18_3": "「舍利弗！",
    "T15n0653_003:0799b18_4": "迦葉佛說：『未來世中釋迦牟尼佛諸弟子眾，以利養故，為諸白衣說第一義空。",
    "T15n0653_003:0799b20_5": "爾時多有在家出家，愚癡不受違逆不信，而反誹謗失於大利。",
    "T15n0653_003:0799b21_6": "以是因緣當墮惡道』。",
    "T15n0653_003:0799b22_7": "「舍利弗！",
    "T15n0653_003:0799b22_8": "爾時多有相違諍論，我論、人論、眾生論、壽者論、命者論，善法欲少但樂利養，實是愚癡自謂有智，互相違逆常共諍訟，樂有斷事生怨嫉心。",
    "T15n0653_003:0799b25_9": "是人捨沙門法但求利養，多樂事務所營非一，常樂伺求他人長短，自隱其過稱說功德（如今比丘覆藏功德，自出過惡）。",
    "T15n0653_003:0799b28_10": "當爾之時，咸共不能護持重戒，無所曉故破於儀則，而言：『諸法空、自相空，何所能作？』",
    "T15n0653_003:0799c01_0": "如那羅戲人種種變現，無所知者見之大笑。",
    "T15n0653_003:0799c02_0": "何以故？",
    "T15n0653_003:0799c02_1": "不知戲法其術隱故，生希有心驚怪大笑。",
    "T15n0653_003:0799c03_2": "如是舍利弗！",
    "T15n0653_003:0799c03_3": "爾時真實比丘說空寂法，求活命者咸共嗤笑。",
    "T15n0653_003:0799c04_4": "何以故？",
    "T15n0653_003:0799c04_5": "是人不知佛法義故，聞說空法驚疑怖畏。",
    "T15n0653_003:0799c05_6": "舍利弗！",
    "T15n0653_003:0799c05_7": "汝觀此人，於安隱處生衰惱心，於衰惱處生安隱心，是人顛倒逆行善法，順行惡法。",
    "T15n0653_003:0799c07_8": "舍利弗！",
    "T15n0653_003:0799c07_9": "如是癡人，多懷慳貪、瞋恚、愚癡，具行三不善根。",
    "T15n0653_003:0799c08_10": "「舍利弗！",
    "T15n0653_003:0799c09_11": "我為利益持戒比丘故，說二百五十戒經。",
    "T15n0653_003:0799c10_0": "如是癡人，乃以世間小因緣故，向在家者說，乃至書寫以示白衣。",
    "T15n0653_003:0799c11_1": "舍利弗！",
    "T15n0653_003:0799c11_2": "如是癡人說言：『諸法空、自相空，何所能作？』",
    "T15n0653_003:0799c12_3": "何以故？",
    "T15n0653_003:0799c12_4": "如是癡人，尚不能除慳貪煩惱，何況能斷無明？",
    "T15n0653_003:0799c13_5": "「舍利弗！",
    "T15n0653_003:0799c14_6": "爾時持律比丘不能善學，諸說法者亦不善學，讀誦修妬路者亦不善學。",
    "T15n0653_003:0799c15_7": "舍利弗！",
    "T15n0653_003:0799c15_8": "云何名為持律比丘不能善學？",
    "T15n0653_003:0799c16_9": "如來經中說有三學：善戒學、善心學、善慧學。",
    "T15n0653_003:0799c17_10": "是人於三學中不能善學，但以多聞因緣輕慢他人，是人則為障礙善法。",
    "T15n0653_003:0799c19_11": "如是癡人，猶尚不能如法答問，況於畢竟空無所有中能發精進？",
    "T15n0653_003:0799c20_12": "「舍利弗！",
    "T15n0653_003:0799c20_13": "爾時破戒比丘，樂為白衣執事，宣通使命，療治病法，以自生活。",
    "T15n0653_003:0799c22_14": "舍利弗！",
    "T15n0653_003:0799c22_15": "汝今觀此惡人，於我法中出家受戒得受供養，而反以我為怨。",
    "T15n0653_003:0799c23_16": "舍利弗！",
    "T15n0653_003:0799c24_17": "爾時四天王、釋提桓因、大梵天王，乃至百千萬億諸天，見我法中如是毀壞，皆大憂愁啼泣涕零。",
    "T15n0653_003:0799c26_18": "舍利弗！",
    "T15n0653_003:0799c26_19": "是實不應依止於我，而為白衣營執事務。",
    "T15n0653_003:0799c27_20": "何以故？",
    "T15n0653_003:0799c27_21": "釋迦牟尼佛弟子，乃至諸天龍神猶尚不應為作給使，諸天龍神於我弟子與作給使。",
    "T15n0653_003:0799c29_22": "如是癡人所親近白衣，若能修習通達諸法第一義空，無有是處。",
    "T15n0653_003:0800a02_0": "「舍利弗！",
    "T15n0653_003:0800a02_1": "爾時破戒比丘，乃至為得一杯酒故，與諸白衣演說佛法。",
    "T15n0653_003:0800a03_2": "於意云何？",
    "T15n0653_003:0800a03_3": "多貪恚癡多樂讀經，貪外經利行不清淨，是人能得信解無所有畢竟空法，能得具足沙門果不？」",
    "T15n0653_003:0800a05_4": "「不也。",
    "T15n0653_003:0800a06_5": "世尊！」",
    "T15n0653_003:0800a06_6": "「舍利弗！",
    "T15n0653_003:0800a06_7": "若有比丘趣得衣服飲食、臥具醫藥，持戒清淨，不樂眾閙散亂言語，不貪外義晝夜精勤如救頭然，一心勤行八直聖道。",
    "T15n0653_003:0800a09_8": "是人於空無所得法尚難通達，況是癡人，無有深欲無有信解？",
    "T15n0653_003:0800a10_9": "舍利弗！",
    "T15n0653_003:0800a10_10": "汝觀是人，不知如來無上義故破我正法，自為己身及為他人作大衰惱，如是大賊世間怨家，此經中說應當遠離。",
    "T15n0653_003:0800a13_11": "是人於佛尚不知恩自念：『我等所為出家？",
    "T15n0653_003:0800a14_12": "於此法中不應行處則不應行。』",
    "T15n0653_003:0800a15_0": "是故舍利弗！",
    "T15n0653_003:0800a15_1": "如來欲使未來世中止此惡故，說如是經。",
    "T15n0653_003:0800a16_2": "若有比丘破所受戒，毀破威儀及破正見，得聞是經怖畏反戒。",
    "T15n0653_003:0800a17_3": "何以故？",
    "T15n0653_003:0800a17_4": "破戒之人，不應於彈指頃住聖人相在袈裟中。",
    "T15n0653_003:0800a18_5": "若聞是經心歡喜者，是人名為供養諸佛守護佛道。",
    "T15n0653_003:0800a20_6": "何以故？",
    "T15n0653_003:0800a20_7": "舍利弗！",
    "T15n0653_003:0800a20_8": "是名佛道真際。",
    "T15n0653_003:0800a20_9": "若善男子、善女人欲得沙門法者，為聽是經，應過百千萬億由旬。",
    "T15n0653_003:0800a22_10": "何以故？",
    "T15n0653_003:0800a22_11": "諸佛如來久乃出世，雖出於世時乃說之。」",
    "T15n0653_003:0800a23_12": "◎◎佛藏經了戒品第九佛告舍利弗：「有三種人，聞說是經心不喜樂。",
    "T15n0653_003:0800a26_0": "何等三？",
    "T15n0653_003:0800a26_1": "一者、破戒比丘；二者、增上慢人；三者、不淨說法及貪著我者。",
    "T15n0653_003:0800a27_2": "是人遠離於此隨順實相深經，具足充滿生盲部黨。",
    "T15n0653_003:0800a28_3": "是故舍利弗！",
    "T15n0653_003:0800a29_4": "我以是經重囑累汝。",
    "T15n0653_003:0800a29_5": "所以者何？",
    "T15n0653_003:0800a29_6": "是經於如來滅後，能令清淨持戒比丘心生喜樂。",
    "T15n0653_003:0800b01_7": "如是深經，清淨戒者常所攝持，毀破戒者常所遠離。",
    "T15n0653_003:0800b03_8": "所以者何？",
    "T15n0653_003:0800b03_9": "癡人聞說真實正語，則以為苦。",
    "T15n0653_003:0800b04_10": "「舍利弗！",
    "T15n0653_003:0800b04_11": "破戒比丘所成相貌，如來於此已具廣說。",
    "T15n0653_003:0800b05_12": "舍利弗！",
    "T15n0653_003:0800b05_13": "破戒比丘法應不樂持戒律儀，愚癡之人不喜智慧；慳人不欲聞說布施；增上慢者不欲聞此無憍慢法，若聞驚畏如墮深坑；好世利者貪著美味，聞訶訾食心則憂惱；若人好讀外經書者，則於其中生堅實想；貪著語者樂說散亂，樂嚴飾辭；巧美說者，於佛第一義則無淨心，又於此法不敬不信。",
    "T15n0653_003:0800b12_14": "舍利弗！",
    "T15n0653_003:0800b12_15": "譬如不男之人無男子用，至男子中生不男想，而作是念：『是諸人等如我無異。』",
    "T15n0653_003:0800b14_16": "如是好著外經書者，常樂嚴飾巧美文辭，於佛第一義心不恭敬。",
    "T15n0653_003:0800b15_17": "舍利弗！",
    "T15n0653_003:0800b15_18": "其中有人說清淨經，於此人所亦不恭敬，輕慢清淨持戒比丘。",
    "T15n0653_003:0800b17_19": "何以故？",
    "T15n0653_003:0800b17_20": "舍利弗！",
    "T15n0653_003:0800b17_21": "外道經書無真實語，法應憍慢貢高自大。",
    "T15n0653_003:0800b18_22": "何以故？",
    "T15n0653_003:0800b18_23": "是事不為厭離、不為寂滅、不為得道、不為涅槃，是人毀壞信等善根故，於一切處不信有功德，如不男人於諸人中皆謂如己。",
    "T15n0653_003:0800b21_24": "「舍利弗！",
    "T15n0653_003:0800b21_25": "如生盲人不見諸色，所謂黑色白色，不見黑白色者；不見好色不見醜色、不見青黃赤白紅紫縹色，不見長短麁細深淺等色、不見日月星宿，不見日月星宿者。",
    "T15n0653_003:0800b25_26": "如是盲人便作是念：『無黑白色、無見黑白色者，無好醜色、無青黃紫縹、長短麁細深淺、日月星宿色，無見日月星宿者，餘人皆亦如是！』",
    "T15n0653_003:0800b28_27": "盲人心倒，於一切處皆謂黑闇。",
    "T15n0653_003:0800b29_28": "舍利弗！",
    "T15n0653_003:0800b29_29": "破戒比丘、增上慢人、墮外道論比丘亦復如是，於深佛法心不信樂不能通達，聞諸法空無所有，不信不樂不能通達。",
    "T15n0653_003:0800c03_30": "舍利弗！",
    "T15n0653_003:0800c03_31": "如是諸人畏於汝等，入邪際中不得正法，以是正法名為真實沙門。",
    "T15n0653_003:0800c05_32": "汝所得法是人不信，猶如盲人謂無白黑等色。",
    "T15n0653_003:0800c06_33": "「舍利弗！",
    "T15n0653_003:0800c06_34": "是人如是入於邪際，求外道論樂眾閙語，增長煩惱惡性惡法，是人不能信諸法空，何況通達？",
    "T15n0653_003:0800c08_35": "舍利弗！",
    "T15n0653_003:0800c08_36": "於意云何？",
    "T15n0653_003:0800c08_37": "野干作師子，為能已吼、今吼、當吼，作師子行，今行、當行、已行不？」",
    "T15n0653_003:0800c10_38": "「不也。",
    "T15n0653_003:0800c10_39": "世尊！",
    "T15n0653_003:0800c10_40": "何以故？",
    "T15n0653_003:0800c10_41": "野干色力音聲不及師子，野干但能作野干聲。",
    "T15n0653_003:0800c11_42": "若欲作聲，但有野干聲出，非師子聲。」",
    "T15n0653_003:0800c12_43": "「如是舍利弗！",
    "T15n0653_003:0800c13_0": "破戒比丘、增上慢比丘自以此事為上，不淨說法者受尼犍子論，若執一事堅持不捨，貪貴世利樂讀經書，不能通達諸法實相。",
    "T15n0653_003:0800c15_1": "若能信受無相法者，無有是處。",
    "T15n0653_003:0800c16_2": "「舍利弗！",
    "T15n0653_003:0800c16_3": "若有比丘耆年有德，比丘中龍有深智慧，是人能信無所有、自相空法、無我、無人法。",
    "T15n0653_003:0800c18_4": "何以故？",
    "T15n0653_003:0800c18_5": "是人不樂眾閙雜語；不樂讀經睡眠多事；不為白衣營執事務；不為使命持送文書；不行醫術、不讀醫方、不為販賣、不樂論說世間語言，但樂欲說出世間語。",
    "T15n0653_003:0800c22_6": "是人能信一切法空，於一切法不起不壞。",
    "T15n0653_003:0800c23_7": "是人則能證真實際，則能如實正師子吼，非野干吼。",
    "T15n0653_003:0800c24_8": "「舍利弗！",
    "T15n0653_003:0800c24_9": "若有比丘著外經義，是人為捨微妙佛法，誦持外道語言為大眾說，但作野干吼。",
    "T15n0653_003:0800c26_10": "舍利弗！",
    "T15n0653_003:0800c26_11": "如是惡人名為朽壞沙門。",
    "T15n0653_003:0800c27_12": "何以故？",
    "T15n0653_003:0800c27_13": "是外道義，非佛法故。",
    "T15n0653_003:0800c28_14": "「舍利弗！",
    "T15n0653_003:0800c28_15": "著外道法比丘，不應自稱是佛弟子。",
    "T15n0653_003:0800c29_16": "何以故？",
    "T15n0653_003:0800c29_17": "沙門釋子不說尼犍子語，於大眾中但說佛語。",
    "T15n0653_003:0801a01_18": "舍利弗！",
    "T15n0653_003:0801a01_19": "若人著不淨語，欲作師子吼，但作野干鳴，是人不能解佛法第一義。",
    "T15n0653_003:0801a03_20": "「舍利弗！",
    "T15n0653_003:0801a03_21": "我今明了告汝，若人具足持戒、禪定、智慧，不慳不貪、不染恚癡，不懷諂曲有厭惡心，言必真實，常樂獨處不樂睡眠，樂空無相無願、無生無滅行，生離欲心求解佛法第一義，不好世語樂出世語盡持諸戒，一切惡事及惡知識悉皆遠離，住如是法則能解空無所有法。",
    "T15n0653_003:0801a09_22": "何以故？",
    "T15n0653_003:0801a09_23": "舍利弗！",
    "T15n0653_003:0801a09_24": "是行名為大人所行；非是貪樂利養所行，非是愚癡常人所行，非是敗壞沙門所行，非是糟糠沙門所行，非是假名沙門所行。",
    "T15n0653_003:0801a12_25": "「舍利弗！",
    "T15n0653_003:0801a12_26": "諸法實相畢竟空寂，即是佛道，好世財利貪說不淨法者，所不能及。",
    "T15n0653_003:0801a14_27": "舍利弗！",
    "T15n0653_003:0801a14_28": "是地名為大智者地；非是貪樂外道者地，非說我見人見者地。",
    "T15n0653_003:0801a15_29": "「舍利弗！",
    "T15n0653_003:0801a16_0": "若實有我、有人者，說我人者，應有實相。",
    "T15n0653_003:0801a16_1": "如實應問：『若有我者，為是何色？",
    "T15n0653_003:0801a17_2": "青黃赤白？",
    "T15n0653_003:0801a17_3": "為在身中？",
    "T15n0653_003:0801a18_4": "為在身外？",
    "T15n0653_003:0801a18_5": "為遍在身如油在麻？』",
    "T15n0653_003:0801a18_6": "舍利弗！",
    "T15n0653_003:0801a19_0": "麻中有油，可出可示。",
    "T15n0653_003:0801a19_1": "若我在內說有我者，應說應示，如從麻中出油示油。",
    "T15n0653_003:0801a20_2": "第一義中求我不可得，是故當知，若說有我人者，是人猶尚無沙門戒，況沙門地？",
    "T15n0653_003:0801a22_3": "「舍利弗！",
    "T15n0653_003:0801a22_4": "當知如是邪貪著者，所謂著我、著眾生、著壽命者，則為墮頂。",
    "T15n0653_003:0801a24_0": "是人如是邪貪著故，尚不能除貪利養心，況細煩惱？",
    "T15n0653_003:0801a25_1": "舍利弗！",
    "T15n0653_003:0801a25_2": "通達空者，若為貪欲、瞋恚、愚癡利養所覆，無有是處，亦不墮頂。",
    "T15n0653_003:0801a26_3": "「舍利弗！",
    "T15n0653_003:0801a27_0": "計我心者謂有壽命，壽命因緣故，則為利養所牽障礙於道。",
    "T15n0653_003:0801a28_1": "舍利弗！",
    "T15n0653_003:0801a28_2": "我見者、人見者，雖於我法出家為道，如是癡人於清淨中則非出家。",
    "T15n0653_003:0801b01_3": "何以故？",
    "T15n0653_003:0801b01_4": "尼犍子出家，皆計我心有所得故。",
    "T15n0653_003:0801b02_5": "舍利弗！",
    "T15n0653_003:0801b02_6": "有所得者，從無始世常有此見，若得出家猶有不絕，是名因外道出家，不名因聖法出家。",
    "T15n0653_003:0801b04_7": "何以故？",
    "T15n0653_003:0801b04_8": "弊人不能信樂大法，於清淨大法無真實想。",
    "T15n0653_003:0801b05_9": "「舍利弗！",
    "T15n0653_003:0801b05_10": "如是破法重罪因緣餘殃未盡，不能信解諸法實相，起不善業，或謗八直聖道；或於淨戒比丘而生惡心，妄出其過；或言破戒、破見、破命、破威儀；或不見他過妄生是非；或以濁恚嫉心說他惡名；或不能知佛經義理，謂非佛法。",
    "T15n0653_003:0801b10_11": "如是惡人成就破法惡業，於佛第一義中，心不通達不入不喜。",
    "T15n0653_003:0801b12_12": "如是重罪餘報因緣，雖勤精進，猶尚不能取所緣相，何況繫心能得道果？",
    "T15n0653_003:0801b13_13": "又深依止我見人見，如是見者，乃至諸佛猶亦不能拔其根本，何況聲聞？",
    "T15n0653_003:0801b15_14": "「舍利弗！",
    "T15n0653_003:0801b15_15": "若人有如是貪著不善邪見，謂我見、人見、眾生見、壽者見、命者見，又於第一義空驚疑畏者，當知是人先世成就破法罪緣。",
    "T15n0653_003:0801b18_16": "舍利弗！",
    "T15n0653_003:0801b18_17": "若人如是貪著惡邪不善，謂貪我、貪人、貪壽命者，是人百千億諸佛以三輪示現，不能令悟使得道果。",
    "T15n0653_003:0801b21_0": "舍利弗！",
    "T15n0653_003:0801b21_1": "寧以利刀割舌，不應不見他事妄說其過，破戒、破見、破命、破威儀。",
    "T15n0653_003:0801b22_2": "「舍利弗！",
    "T15n0653_003:0801b22_3": "於未來世，當有比丘善護二百五十戒，是人我慢心生而作是念：『我是持戒，餘人不爾！』",
    "T15n0653_003:0801b24_4": "輕於他人心無恭敬：『我是多聞，彼非多聞。』",
    "T15n0653_003:0801b25_5": "舍利弗！",
    "T15n0653_003:0801b25_6": "爾時多有比丘，但貴持戒多行阿蘭若行，能善護戒品隨所說行，勤心讀經求通佛法。",
    "T15n0653_003:0801b27_7": "如是人等，生多聞慢、阿練若慢，而好瞋恚心常垢濁，深懷慳貪、瞋恚毒心頑鈍無知，以小因緣而起大事。",
    "T15n0653_003:0801c01_8": "是人瞋恚覆心互相出過，謂破戒、破見、破命、破威儀。",
    "T15n0653_003:0801c02_9": "舍利弗！",
    "T15n0653_003:0801c02_10": "如是僧中有好比丘，心無偏黨處在中間，而亦同之在彼惡中，互相譏論諍訟不息，不得安隱坐禪讀經，在家出家皆亦嬈動。",
    "T15n0653_003:0801c05_11": "「如是舍利弗！",
    "T15n0653_003:0801c05_12": "爾時多有比丘，一歲二歲三歲乃至九歲，輕慢上座無有恭敬，是人出家受戒多不如法，習効和上阿闍梨亦無恭敬。",
    "T15n0653_003:0801c08_13": "舍利弗！",
    "T15n0653_003:0801c08_14": "爾時年少比丘及先出家無有依止，共相輕慢十歲比丘所畜徒眾，其諸徒眾皆無恭敬威儀法則，亦不如法。",
    "T15n0653_003:0801c11_15": "舍利弗！",
    "T15n0653_003:0801c11_16": "時諸惡人，具足貪欲、瞋恚、愚癡，互相輕慢無有恭敬，相違逆故我法則滅。",
    "T15n0653_003:0801c13_0": "舍利弗！",
    "T15n0653_003:0801c13_1": "時諸癡人多起破法罪業，起此罪已當墮惡道。",
    "T15n0653_003:0801c14_2": "「舍利弗！",
    "T15n0653_003:0801c14_3": "我今明了告汝，求自利己善比丘，當爾之時不應入眾，乃至一宿；唯除阿羅漢煩惱已斷，及病比丘於中有緣。",
    "T15n0653_003:0801c17_0": "何以故？",
    "T15n0653_003:0801c17_1": "舍利弗！",
    "T15n0653_003:0801c17_2": "當爾時人貪欲、瞋恚、愚癡毒盛，不活怖畏常所逼切。",
    "T15n0653_003:0801c18_3": "求利善人常應自處山林空靜，乃至畢命如野獸死。",
    "T15n0653_003:0801c19_4": "「舍利弗！",
    "T15n0653_003:0801c19_5": "我今明了告汝，我此真法不久住世。",
    "T15n0653_003:0801c20_6": "何以故？",
    "T15n0653_003:0801c20_7": "眾生福德善根已盡，濁世在近，求自利善比丘應生如是厭心：我當云何？",
    "T15n0653_003:0801c22_8": "見法破亂、見此沙門惡世難時，我當勤心精進早得道果。",
    "T15n0653_003:0801c23_9": "「舍利弗！",
    "T15n0653_003:0801c24_10": "我法無諸難事，不念衣食臥具醫藥，汝等但當勤行佛道，莫貴世間財利供養。",
    "T15n0653_003:0801c25_11": "舍利弗！",
    "T15n0653_003:0801c26_12": "汝今善聽！",
    "T15n0653_003:0801c26_13": "我當語汝。",
    "T15n0653_003:0801c26_14": "若有一心行道比丘，千億天神皆共同心，以諸樂具欲共供養。",
    "T15n0653_003:0801c28_15": "舍利弗！",
    "T15n0653_003:0801c28_16": "諸人供養坐禪比丘不及天神。",
    "T15n0653_003:0801c28_17": "是故舍利弗！",
    "T15n0653_003:0801c29_18": "汝勿憂念不得自供。",
    "T15n0653_003:0801c29_19": "佛真教化當隨順行，莫以第一義空出人過惡。",
    "T15n0653_003:0802a01_20": "何以故？",
    "T15n0653_003:0802a02_21": "舍利弗！",
    "T15n0653_003:0802a02_22": "大嶮難者所謂得空。",
    "T15n0653_003:0802a02_23": "或有比丘因以我法出家受戒，於此法中勤行精進。",
    "T15n0653_003:0802a03_24": "雖諸天神、諸人不念，但能一心勤行道者，終亦不念衣食所須、所以者何？",
    "T15n0653_003:0802a05_25": "如來福藏無量難盡。",
    "T15n0653_003:0802a06_0": "「舍利弗！",
    "T15n0653_003:0802a06_1": "如來滅後，白毫相中百千億分，其中一分供養舍利及諸弟子。",
    "T15n0653_003:0802a07_2": "舍利弗！",
    "T15n0653_003:0802a07_3": "設使一切世間人，皆共出家隨順法行，於白毫相百千億分不盡其一。",
    "T15n0653_003:0802a09_4": "舍利弗！",
    "T15n0653_003:0802a09_5": "如來如是無量福德，若諸比丘所得飲食，及所須物趣得皆足。",
    "T15n0653_003:0802a10_6": "舍利弗！",
    "T15n0653_003:0802a11_7": "是諸比丘應如是念：『不應於所須物，行諸邪命惡法。』",
    "T15n0653_003:0802a12_8": "「舍利弗！",
    "T15n0653_003:0802a12_9": "若納衣比丘，於糞掃中拾取弊故，應生是心：『以此障寒及修聖道。",
    "T15n0653_003:0802a14_10": "我今以此弊故，縫作僧伽梨，著勤行精進；若以凡夫，乃至一夜不應著此。』",
    "T15n0653_003:0802a15_11": "是比丘淨浣縫著。",
    "T15n0653_003:0802a16_12": "若此比丘於此納衣生貪著心，即應捨之，我不聽著，何況餘衣？",
    "T15n0653_003:0802a17_13": "何以故？",
    "T15n0653_003:0802a17_14": "舍利弗！",
    "T15n0653_003:0802a18_15": "是比丘於此衣中，生非比丘法，是比丘不復應著，何況餘物？",
    "T15n0653_003:0802a19_16": "舍利弗！",
    "T15n0653_003:0802a19_17": "是時比丘寧以赤熱鐵鍱自纏其身，不應著此納衣。",
    "T15n0653_003:0802a20_18": "何以故？",
    "T15n0653_003:0802a21_19": "於此衣中染愛心故。",
    "T15n0653_003:0802a21_20": "「舍利弗！",
    "T15n0653_003:0802a21_21": "納衣比丘應作是念：『著此納衣，以遮寒熱以助修道，我今不復更著餘衣，當得須陀洹果、斯陀含果、阿那含果、阿羅漢果。』",
    "T15n0653_003:0802a24_22": "舍利弗！",
    "T15n0653_003:0802a24_23": "如是納衣比丘專求道者，我則聽著。",
    "T15n0653_003:0802a25_24": "「舍利弗！",
    "T15n0653_003:0802a25_25": "乞食比丘，應諸法中無所分別，常攝其心不令散亂而入聚落，以諸禪定而自莊嚴，乞食得已心不染污，持所得食從聚落出，在淨水邊可修道處置食，一面洗脚而坐，以食著前，應生厭離想、不淨想、屎尿想、臭爛想、變吐想、塗瘡想、厭惡想、子肉想、臭果想、沈重想。",
    "T15n0653_003:0802b02_26": "又於身中應生死想、青想、膿想、爛壞想。",
    "T15n0653_003:0802b03_27": "舍利弗！",
    "T15n0653_003:0802b03_28": "比丘應生如是想，以無貪著心然後乃食，但以支身除飢渴病，令得修道。",
    "T15n0653_003:0802b05_29": "應作是念：『我食此食，破先苦惱不生後苦，心得快樂調適無患，身體輕便行步安隱。』",
    "T15n0653_003:0802b07_30": "又念：『食此食已，我應當得須陀洹果、斯陀含果、阿那含果、阿羅漢果、無生法忍。』",
    "T15n0653_003:0802b08_31": "舍利弗！",
    "T15n0653_003:0802b09_32": "比丘如是食者，我聽乞食。",
    "T15n0653_003:0802b09_33": "「舍利弗！",
    "T15n0653_003:0802b09_34": "若乞食比丘，於所得食生貪味心，以為甘美而作是念：『我食此食，當得好色氣力充盛。』",
    "T15n0653_003:0802b11_35": "不作是念：『我食此食勤行聖道。』",
    "T15n0653_003:0802b12_36": "如是比丘我乃不聽受一飲水，何況飯食？",
    "T15n0653_003:0802b13_37": "「舍利弗！",
    "T15n0653_003:0802b13_38": "若於食中不見過惡，不見出道而便食者，寧自以手割股肉噉。",
    "T15n0653_003:0802b15_39": "何以故？",
    "T15n0653_003:0802b15_40": "我聽行者、得者受他供養，不聽餘人。",
    "T15n0653_003:0802b16_41": "舍利弗！",
    "T15n0653_003:0802b16_42": "云何名為行者？",
    "T15n0653_003:0802b16_43": "若有比丘決定發心：『我於今世斷諸結使，當入無餘涅槃。』",
    "T15n0653_003:0802b18_0": "修習聖道如救頭然，又當除斷不善惡法，是名行者；又能一心信解空、無相、無願，為得須陀洹果、斯陀含果、阿那含果、阿羅漢果斷諸煩惱，名為行者；求諸善法常行諮問，名為行者；又能發心度脫一切，名為行者；勤心修習諸助道法，於諸經中如說而行，及有一心求佛道者，舍利弗！",
    "T15n0653_003:0802b24_1": "於佛法中是名行者。",
    "T15n0653_003:0802b24_2": "「何謂得者？",
    "T15n0653_003:0802b25_3": "謂得須陀洹脫三惡道，名為得者。",
    "T15n0653_003:0802b25_4": "斯陀含、阿那含、阿羅漢，斷諸煩惱求道已息，所作已辦善學三學，是名得者。",
    "T15n0653_003:0802b27_5": "我聽是人得受供養，是人若受供養，是名善受供養。",
    "T15n0653_003:0802b28_6": "「舍利弗！",
    "T15n0653_003:0802b28_7": "清淨持戒者、開化檀越者及修多聞讀誦經者，謂讀誦修妬路、岐夜、授記經、伽陀、憂陀那、尼陀那、如是諸經、本生經、方廣經、未曾有經、阿波陀那、論議經，是人又能清淨持戒無有瑕疵，不垢不濁自在不著，智者所讚能自具足，隨順禪定時時樂坐禪，如是比丘我亦聽受供養。",
    "T15n0653_003:0802c06_8": "「舍利弗！",
    "T15n0653_003:0802c06_9": "身證法者無有疑悔，我聽是人高座說法。",
    "T15n0653_003:0802c07_10": "雖是凡夫清淨持戒，心不貪著外道經義，一心勤求沙門上果，不貪利養善巧定說，多聞廣喻猶如大海，乃至失命猶不妄語，不樂諍訟自利利他，唯說清淨第一實義，所說如是亦如是行。",
    "T15n0653_003:0802c11_11": "舍利弗！",
    "T15n0653_003:0802c11_12": "如是說者我聽說法。",
    "T15n0653_003:0802c12_13": "「如來所說能使諸法不相違逆，謂說戒、定、慧、解脫、解脫知見。",
    "T15n0653_003:0802c13_14": "舍利弗！",
    "T15n0653_003:0802c13_15": "求利比丘！",
    "T15n0653_003:0802c14_0": "為佛出家而破戒品，何用說法？",
    "T15n0653_003:0802c14_1": "何以故？",
    "T15n0653_003:0802c14_2": "舍利弗！",
    "T15n0653_003:0802c15_3": "我經中說：『若人自不善寂自不能護，能令他人善寂自護，無有是處。",
    "T15n0653_003:0802c16_4": "如人自沒污泥，欲出他人，無有是處。",
    "T15n0653_003:0802c17_5": "若人能自善寂，能出污泥，欲出他人，則有是處。』",
    "T15n0653_003:0802c18_6": "是故舍利弗！",
    "T15n0653_003:0802c18_7": "我今明了告汝，誹謗如來其罪不輕，實語比丘應聽說法，非妄語者持戒比丘，則能法施。",
    "T15n0653_003:0802c20_8": "「舍利弗！",
    "T15n0653_003:0802c21_9": "高座說法決定斷疑，最是上事。",
    "T15n0653_003:0802c21_10": "若持戒不淨著外道義，我則不聽。",
    "T15n0653_003:0802c22_11": "及妄語者、貴世樂者、求利養者、樂諍訟者，我亦不聽。",
    "T15n0653_003:0802c23_12": "我聽淨持戒者、質直心者、通達諸法實相者，高座說法。",
    "T15n0653_003:0802c25_13": "「舍利弗！",
    "T15n0653_003:0802c25_14": "破戒比丘寧當捨戒，不著聖人相袈裟覆藏罪垢，密作眾惡受人信施。",
    "T15n0653_003:0802c26_15": "舍利弗！",
    "T15n0653_003:0802c27_16": "以小因緣，而於久遠受地獄身。」",
    "T15n0653_003:0802c28_0": "佛藏經囑累品第十",
    "T15n0653_003:0802c29_0": "爾時阿難白佛言：「世尊！",
    "T15n0653_003:0802c29_1": "當爾世時諸比丘等，於善法中云何精進？」",
    "T15n0653_003:0803a01_2": "佛告阿難：「且置莫問。",
    "T15n0653_003:0803a01_3": "所以者何？",
    "T15n0653_003:0803a02_4": "佛無量智所說經典，爾時比丘尚不能信，況能勤行？",
    "T15n0653_003:0803a03_5": "阿難！",
    "T15n0653_003:0803a03_6": "如來於有為法中所有智慧，一切辟支佛、阿羅漢等不能解知。",
    "T15n0653_003:0803a04_7": "阿難！",
    "T15n0653_003:0803a05_0": "如來所知法，若為汝說，汝則迷悶，何況是人當能信之？",
    "T15n0653_003:0803a06_1": "如來於今說如是經，爾時癡人猶尚不信，何況能信所說罪報？",
    "T15n0653_003:0803a07_2": "阿難！",
    "T15n0653_003:0803a07_3": "法應當爾！",
    "T15n0653_003:0803a08_4": "自身是惡謂餘亦惡，如今第一懈怠比丘，爾時第一精進比丘所不能及，若所持戒威儀智慧，不得相比。",
    "T15n0653_003:0803a10_5": "如來若說此人所行一切過惡，轉身所受，是人不信，更起重罪。",
    "T15n0653_003:0803a11_6": "汝等若聞亦得憂怖，不能量其所受罪惡。",
    "T15n0653_003:0803a12_7": "阿難！",
    "T15n0653_003:0803a12_8": "如來深法受者難有。",
    "T15n0653_003:0803a13_9": "於意云何？",
    "T15n0653_003:0803a13_10": "好床茵褥，豚子樂不？」",
    "T15n0653_003:0803a14_11": "「不也。",
    "T15n0653_003:0803a14_12": "世尊！」",
    "T15n0653_003:0803a14_13": "「阿難！",
    "T15n0653_003:0803a14_14": "我阿耨多羅三藐三菩提，此法深妙智者所樂，是人不能信解通達。",
    "T15n0653_003:0803a16_15": "得出家已自稱沙門，不能堪受如實教化，於此法中不能修心、不得滋味，振手而去墮在惡道，猶如豚子捨好床褥。",
    "T15n0653_003:0803a18_16": "何以故？",
    "T15n0653_003:0803a18_17": "阿難！",
    "T15n0653_003:0803a19_0": "是我阿耨多羅三藐三菩提甚深清淨，非難化者所能信解，難降伏者、無智慧者、難滿者、難養者、破戒者、難與語者、住邪法者、行邪行者、貴財利者、以衣食為上者、破威儀者、破戒德者、墮頂者、弊惡者、懈怠者、小欲者、小精進者、無羞者、耐羞者、怱怱營事業者，沙門中旃陀羅、沙門中白衣、沙門中敗壞、沙門中行邪道者、非沙門自言是沙門者、魔所吞者、與外道義合者、不如說行者、樂眾閙者、樂散亂語者、具有魔事者、魔所衰惱者、煩惱熾盛者，我見者、人見者、眾生見者、顛倒者，於我此法若能信解通達，無有是處。",
    "T15n0653_003:0803b01_1": "何以故？",
    "T15n0653_003:0803b02_2": "阿難！",
    "T15n0653_003:0803b02_3": "我阿耨多羅三藐三菩提清淨快大，與此惡人不相稱可。",
    "T15n0653_003:0803b03_4": "阿難！",
    "T15n0653_003:0803b03_5": "譬如百千億三千大千世界中間曠遠，此弊惡人遠沙門法，猶尚如是，況得順忍？",
    "T15n0653_003:0803b05_6": "況得涅槃？",
    "T15n0653_003:0803b05_7": "「阿難！",
    "T15n0653_003:0803b05_8": "如此事者說不可盡，當來沙門弊惡鄙賤，深懷慳貪、深懷瞋恚、深懷不信。",
    "T15n0653_003:0803b07_9": "三毒熾盛心行麁獷，難可制御。",
    "T15n0653_003:0803b08_10": "阿難！",
    "T15n0653_003:0803b08_11": "譬如良田善熟以火自燒，甘饍美食而自著毒，舍宅所有以火自焚，為應爾不？」",
    "T15n0653_003:0803b10_12": "「不也。",
    "T15n0653_003:0803b10_13": "世尊！」",
    "T15n0653_003:0803b10_14": "「阿難！",
    "T15n0653_003:0803b10_15": "如是未來世癡人，因以我法得受供養，而不信解如來功德，又不能信如是等經，不能堪忍如實說過，自知瘡疣而逆我語。",
    "T15n0653_003:0803b13_16": "如是癡人依佛自活，而逆是法。",
    "T15n0653_003:0803b14_17": "阿難！",
    "T15n0653_003:0803b14_18": "爾時閻浮提內，如是癡人充滿其中。",
    "T15n0653_003:0803b15_19": "阿難！",
    "T15n0653_003:0803b15_20": "且置。",
    "T15n0653_003:0803b15_21": "何用求此愚癡惡人，徒生徒老所行惡事？」",
    "T15n0653_003:0803b16_22": "爾時阿難白佛言：「世尊！",
    "T15n0653_003:0803b16_23": "當何名此經？",
    "T15n0653_003:0803b17_24": "云何奉持？」",
    "T15n0653_003:0803b17_25": "佛告阿難：「此經名為『佛藏』，亦名『發起精進』，亦名『降伏破戒』，亦名『選擇諸法』。",
    "T15n0653_003:0803b18_26": "當奉持之。",
    "T15n0653_003:0803b19_27": "「阿難！",
    "T15n0653_003:0803b19_28": "若人誦持是經，所得功德無量無邊。",
    "T15n0653_003:0803b20_29": "所以者何？",
    "T15n0653_003:0803b20_30": "破戒比丘尚不能信讀誦教人，況於是中得歡喜心？",
    "T15n0653_003:0803b21_31": "何以故？",
    "T15n0653_003:0803b21_32": "阿難！",
    "T15n0653_003:0803b21_33": "譬如惡賊於王大臣，不敢自現盜他物者，不自言賊。",
    "T15n0653_003:0803b23_0": "如是阿難！",
    "T15n0653_003:0803b23_1": "破戒比丘成就非沙門法，尚不自言是惡，況能向餘人說，自言罪人？",
    "T15n0653_003:0803b24_2": "阿難！",
    "T15n0653_003:0803b24_3": "如是經者，破戒比丘隨得聞時，能自降伏則有慚愧，持戒比丘得自增長。」",
    "T15n0653_003:0803b26_4": "說是經時，無數諸天於諸法中得法眼淨，惡魔及諸眷屬皆大憂惱，如墮十六種大坑，大啼哭言：「瞿曇沙門知我覺我，我常長夜願佛滅後，破持戒者、助破戒者，欲令諸惡比丘不知佛法，但知讀誦。",
    "T15n0653_003:0803c02_5": "我欲於佛法中破安隱心，語言此非佛法無有義趣。",
    "T15n0653_003:0803c03_6": "瞿曇於今在諸天人大眾之中，守護是法遮我所願。」",
    "T15n0653_003:0803c04_7": "魔說此已，懷憂愁惱忽然不現。",
    "T15n0653_003:0803c05_8": "爾時世尊欲明了此事，而說偈言：「我所說諸法，　　隨順第一義；　有為不堅牢，　　如夢之所見。",
    "T15n0653_003:0803c08_0": "　我今說此法，　　呵責未來事；　隨順第一義，　　防制諸惡人。",
    "T15n0653_003:0803c10_0": "　爾時惡世中，　　比丘心嬈動；　諍訟生是非，　　不能得涅槃。",
    "T15n0653_003:0803c12_0": "　沙門及白衣，　　所說無有異；　爾時我此法，　　與俗法無別。",
    "T15n0653_003:0803c14_0": "　為諸在家說：　　『汝知我希有；　我得於佛法，　　初道第一果。』",
    "T15n0653_003:0803c16_0": "　更有比丘言：　　『我說不異是；　此人與我同，　　我真見法者。』",
    "T15n0653_003:0803c18_0": "　見法不見者，　　為致白衣故；　各於自法中，　　而生其議論。",
    "T15n0653_003:0803c20_0": "　有言一切有，　　有言一切空；　不住於正道，　　性惡毀我法。",
    "T15n0653_003:0803c22_0": "『汝勿近是人，　　可來親附我；　為汝說真法，　　如我疾得道。』",
    "T15n0653_003:0803c24_0": "　如是諸音聲，　　流布於遠近；　同心相黨助，　　破我所教法。",
    "T15n0653_003:0803c26_0": "　譬如諸惡賊，　　同惡共為侶；　反逆破國土，　　城邑及聚落。",
    "T15n0653_003:0803c28_0": "　爾時諸比丘，　　難可得開化；　鈍根深貪著，　　少智依我、人。",
    "T15n0653_003:0804a01_0": "　不解於如來，　　隨宜所說法；　說有漏增上，　　自言是得道。",
    "T15n0653_003:0804a03_0": "　在於大會中，　　多有諸比丘；　皆言有智慧，　　求智無一人。",
    "T15n0653_003:0804a05_0": "　若是大會中，　　或有一比丘；　如實有智慧，　　皆呵言無智。",
    "T15n0653_003:0804a07_0": "　諸天神等見，　　法王道散壞；　咸皆懷憂惱，　　相對而啼泣。",
    "T15n0653_003:0804a09_0": "　中有諸樹神，　　從樹而墮地；　咸言：『釋師子　　妙法今悉壞。",
    "T15n0653_003:0804a11_0": "　佛寶法僧寶，　　在世猶未久；　如何於今日，　　悉皆當散壞？",
    "T15n0653_003:0804a13_0": "　我等不復聞，　　如來所說法；　癡冥無所知，　　上道今將滅。』",
    "T15n0653_003:0804a15_0": "　爾時諸地神，　　皆出大音聲：『如來大法炬，　　於今當滅盡。",
    "T15n0653_003:0804a17_0": "　諸天諸神等，　　後莫有所悔，　而言不見聞，　　佛道今已滅。』",
    "T15n0653_003:0804a19_0": "　如來無量劫，　　自利亦利人；　忍受諸苦惱，　　發願得成佛。",
    "T15n0653_003:0804a21_0": "　釋師子大聖，　　度諸眾生者；　清淨微妙法，　　今將欲滅盡。",
    "T15n0653_003:0804a23_0": "　癡惡諸賊等，　　於今當得力；　無有慈愍心，　　互相謗毀惱。",
    "T15n0653_003:0804a25_0": "　魔使及魔民，　　鈍根難開化；　諂曲懈怠心，　　瞋恚壞佛法。",
    "T15n0653_003:0804a27_0": "　但於空林中，　　坐禪滿三月；　自言是羅漢，　　無禪況得道？",
    "T15n0653_003:0804a29_0": "　不得言得道，　　死言入涅槃；　眾人信起塔，　　而自入地獄。",
    "T15n0653_003:0804b02_0": "　如是癡空者，　　互共相輕恚；　我於無量劫，　　所得今盡壞。",
    "T15n0653_003:0804b04_0": "　爾時虛空神，　　共見釋師子；　妙法毀壞敗，　　發聲皆啼泣。",
    "T15n0653_003:0804b06_0": "　四天王聞此，　　皆共懷憂惱；　時與諸天神，　　僉皆共來下。",
    "T15n0653_003:0804b08_0": "　阿羅迦槃城，　　夜叉神眾來；　僉皆大啼哭，　　出可畏音聲。",
    "T15n0653_003:0804b10_0": "　有諸七寶城，　　嚴飾極微妙；　失色皆如土，　　諸天不樂住。",
    "T15n0653_003:0804b12_0": "　悲號大啼哭，　　處處皆來集；　各共懷憂惱，　　相見不能言。",
    "T15n0653_003:0804b14_0": "　宛轉臥在地，　　發如是音聲；　共行閻浮提，　　見是大怖畏。",
    "T15n0653_003:0804b16_0": "　佛子共鬪諍，　　破法而分散；　皆從天上來，　　共詣我生處。",
    "T15n0653_003:0804b18_0": "　天神諸寶城，　　七日無光色；　各共坐啼泣，　　滿七日不起。",
    "T15n0653_003:0804b20_0": "『如何大精進，　　勇猛世間尊！",
    "T15n0653_003:0804b21_0": "　我等見住此，　　今當不復見。』",
    "T15n0653_003:0804b22_0": "　咸共詣祇洹，　　相對而啼泣：『佛此說四諦，　　我等此中聞。",
    "T15n0653_003:0804b24_0": "　世間將盲冥，　　互相輕恚慢；　但起諸惡業，　　還墮於惡道。",
    "T15n0653_003:0804b26_0": "　諸天妙宮殿，　　可惜今將空；　我等諸天神，　　無復救度者。』",
    "T15n0653_003:0804b28_0": "　爾時閻浮提，　　毀壞無威色；　經行處樹下，　　山窟無善人。",
    "T15n0653_003:0804c01_0": "　一切諸世間，　　悉皆大嬈動；　諸天及大神，　　音聲可怖畏。",
    "T15n0653_003:0804c03_0": "　爾時忉利天，　　舉手大悲哭；　各於宮殿中，　　發聲而號哭。",
    "T15n0653_003:0804c05_0": "　諸天宮殿中，　　皆稱說我言；　永離大聖王，　　為我說法者。",
    "T15n0653_003:0804c07_0": "　忉利天六月，　　不食修陀食；　不聽伎樂音，　　憂愁如喪子。",
    "T15n0653_003:0804c09_0": "　諸阿修羅眾，　　聞有如此事；　皆共相命集，　　欲攻忉利天。",
    "T15n0653_003:0804c11_0": "　時諸閻浮王，　　皆共相征罰；　諸天阿修羅，　　亦皆共戰鬪。",
    "T15n0653_003:0804c13_0": "　爾時諸比丘，　　及諸比丘尼；　多墮惡道中，　　少有得免者。",
    "T15n0653_003:0804c15_0": "　破戒諸白衣，　　隨順惡比丘；　以是因緣故，　　皆趣於惡道。",
    "T15n0653_003:0804c17_0": "　諸惡優婆夷，　　隨順惡師故；　亦復入惡道，　　世間皆嬈動。",
    "T15n0653_003:0804c19_0": "　有入城聚落，　　有至山林中；　東西懷憂惱，　　以損其壽命。",
    "T15n0653_003:0804c21_0": "　爾時多惡賊，　　多有諸嶮道；　種五穀不生，　　若生蟲所食。",
    "T15n0653_003:0804c23_0": "　爾時世人民，　　飢饉多餓死；　死墮餓鬼中，　　久受諸苦惱。",
    "T15n0653_003:0804c25_0": "　時人施佛物、　　塔及四方僧；　輒皆共分食，　　我後僧如是。",
    "T15n0653_003:0804c27_0": "　阿難汝等當，　　勉力勤精進；　莫見後末世，　　如是眾惡事。",
    "T15n0653_003:0804c29_0": "　一切諸凡夫，　　愚癡無有智；　起諸凡夫業，　　疾墮惡道中。",
    "T15n0653_003:0805a02_0": "　汝等勤讀誦，　　是名智慧因；　若為智慧故，　　疾得至勝處。",
    "T15n0653_003:0805a04_0": "　我學世正見，　　汝亦如我學；　斷世障礙事，　　疾得至勝處。",
    "T15n0653_003:0805a06_0": "　勤行八聖道，　　當疾得涅槃；　思量求自利，　　我所說如是。",
    "T15n0653_003:0805a08_0": "　是劫過去後，　　六十劫無佛；　尚無佛音聲，　　況有得道者？",
    "T15n0653_003:0805a10_0": "　時世諸人民，　　飢餓所逼切；　無有孝慈心，　　食母食兒肉。",
    "T15n0653_003:0805a12_0": "　時諸家生子，　　常護恐他食；　誰聞是惡事，　　復起生死業。",
    "T15n0653_003:0805a14_0": "　諸苦癡為本，　　五陰貪為本；　若不樂五欲，　　當斷諸貪著。",
    "T15n0653_003:0805a16_0": "　受福果報時，　　深生貪著心；　貪著因緣故，　　起惡墮惡道。",
    "T15n0653_003:0805a18_0": "　無漏法空寂，　　世間無牢堅；　若知如是者，　　汝等應疾行。",
    "T15n0653_003:0805a20_0": "　無心生心想，　　而自大驚畏：『我為作不作？",
    "T15n0653_003:0805a21_1": "　　是事為云何？』",
    "T15n0653_003:0805a22_0": "　如是諸凡夫，　　思惟而籌量：『我當云何作？』",
    "T15n0653_003:0805a23_1": "　　如是常啼泣。",
    "T15n0653_003:0805a24_0": "　無陰生陰想，　　無我生我想；　聞自相空法，　　如是亦迷悶。",
    "T15n0653_003:0805a26_0": "　不知佛如實，　　所說諸陰義；　聞則以為定，　　畏處無畏想。",
    "T15n0653_003:0805a28_0": "　我說去來今，　　諸陰皆空寂；　三世悉平等，　　猶若如虛空。",
    "T15n0653_003:0805b01_0": "　所有過去佛，　　亦說自相空；　未來世諸佛，　　亦說自相空。",
    "T15n0653_003:0805b03_0": "　我今出於世，　　亦說一切法；　自性自相空，　　三世無有異。",
    "T15n0653_003:0805b05_0": "　當來人不知，　　佛所說實義；　貪著我眾生，　　常墮於惡道。",
    "T15n0653_003:0805b07_0": "　當來世如是，　　大惡甚可畏；　汝等勤精進，　　莫見是惡世。」",
    "T15n0653_003:0805b09_0": "佛說此經已，長老舍利弗及諸比丘，一切世間天人大眾，聞佛所說，皆大歡喜，信受佛語。",
    "T15n0653_003:0805b11_0": "佛藏經卷下"
}