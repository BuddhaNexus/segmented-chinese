{
    "T10n0286_002:0506c24_0": "十住經卷第二",
    "T10n0286_002:0506c26_0": "後秦三藏鳩摩羅什譯",
    "T10n0286_002:0506c27_0": "◎明地第三",
    "T10n0286_002:0506c28_0": "　諸菩薩聞是，　　不可思議行，　心皆大歡喜，　　恭敬無有量。",
    "T10n0286_002:0507a01_0": "　即時虛空中，　　雨眾名華香，　如雲而垂下，　　供養金剛藏。",
    "T10n0286_002:0507a03_0": "　咸讚言：「善哉，　　善哉！",
    "T10n0286_002:0507a03_1": "金剛藏！",
    "T10n0286_002:0507a04_0": "　善說諸大人，　　護持淨戒行。",
    "T10n0286_002:0507a05_0": "　於諸眾生中，　　深有憐愍心，　敷演解說是，　　第二地行處。",
    "T10n0286_002:0507a07_0": "　菩薩微妙行，　　真實無有異，　是諸菩薩等，　　清淨之行處，　為一切眾生，　　常求諸好事，　第二淨明地，　　今已解說竟。",
    "T10n0286_002:0507a11_0": "　天人恭敬者！",
    "T10n0286_002:0507a11_1": "　　願說第三地，　善示智所作、　　菩薩之所行。",
    "T10n0286_002:0507a13_0": "　願說諸大人，　　云何行布施、　持戒及忍辱、　　精進、行禪定，　智慧與方便、　　并及慈悲心？",
    "T10n0286_002:0507a16_0": "　云何行是法，　　清淨於佛行？」",
    "T10n0286_002:0507a17_0": "　解脫月菩薩，　　語金剛藏言：「菩薩至三地，　　當以何等心？」",
    "T10n0286_002:0507a19_0": "金剛藏菩薩摩訶薩語解脫月菩薩言：「佛子！",
    "T10n0286_002:0507a20_0": "諸菩薩摩訶薩深淨心行第二地已、欲得第三地，當以十心得入第三地。",
    "T10n0286_002:0507a21_1": "何等為十？",
    "T10n0286_002:0507a21_2": "一、淨心，二、猛利心，三、厭心，四、離心，五、不退心，六、堅心，七、明盛心，八、無足心，九、快心，十、大心。",
    "T10n0286_002:0507a24_0": "「諸佛子！",
    "T10n0286_002:0507a24_1": "是菩薩摩訶薩以是十心得入第三地，能觀一切有為法如實相，所謂：無常苦空、無我不淨、不久敗壞、不可信相、念念生滅又不生不滅，不從前際來、不去至後際、現在不住。",
    "T10n0286_002:0507a28_2": "菩薩如是觀一切有為法真實相，知此諸法無作、無起，無來、無去。",
    "T10n0286_002:0507a29_3": "而諸眾生憂、悲、苦惱、憎愛所繫，無有停積、無定生處，但為貪、恚、癡火所然，增長後世苦惱火聚，無有實性、猶如幻化。",
    "T10n0286_002:0507b03_4": "見如是已，於一切有為法轉復厭離，趣佛智慧。",
    "T10n0286_002:0507b04_5": "「是菩薩知如來智慧不可思議、不可稱量、有大勢力、無能勝者、無有雜相、無有衰惱憂悲之苦，能至無畏安隱大城不復轉還、能救無量苦惱眾生。",
    "T10n0286_002:0507b07_6": "如是，見知佛智無量、見有為法無量苦惱，於一切眾生轉生殊勝十心。",
    "T10n0286_002:0507b09_7": "何等為十？",
    "T10n0286_002:0507b09_8": "眾生可愍、孤獨無救、貧窮無所依止、三毒之火熾然不息、閉在三有牢固之獄、常住煩惱諸惡刺林、無正觀力、於善法中欲樂心薄、失諸佛妙法而常隨順生死水行、驚畏涅槃。",
    "T10n0286_002:0507b13_9": "是菩薩見眾生如是多諸衰惱，發大精進：『是諸眾生我應救、我應解、應令清淨、應令得脫、應著善處、應令安住、應令歡喜、應知所宜、應令得度、應使滅苦。』",
    "T10n0286_002:0507b16_10": "「菩薩如是善遠離一切有為法，深念一切眾生，見諸佛一切智有無量利益，即時欲具佛智慧救度眾生故，勤行菩薩道。",
    "T10n0286_002:0507b19_11": "「作是思惟：『以何因緣、以何方便，是諸眾生墮在大苦諸煩惱中，當拔出之，使得永住畢竟常樂？』",
    "T10n0286_002:0507b21_12": "即時知住無礙解脫智慧中者乃可得此。",
    "T10n0286_002:0507b22_13": "是無礙智慧解脫，不離通達諸法如實智、無行行慧。",
    "T10n0286_002:0507b23_14": "『如是智慧之明從何而得？",
    "T10n0286_002:0507b24_15": "當知不離多聞決定智慧。』",
    "T10n0286_002:0507b25_0": "「復作是念：『無礙解脫等諸佛法以何為本？",
    "T10n0286_002:0507b25_1": "不離聞法為本。』",
    "T10n0286_002:0507b26_2": "菩薩如是念已，一切求法時轉加精進，日夜常樂聽法，無有厭足，心無休息。",
    "T10n0286_002:0507b28_3": "喜法、愛法、依法、隨法、重法、究竟法、歸法、救法、隨順行法，菩薩如是方便求法。",
    "T10n0286_002:0507b29_4": "「所有珍寶、財物、金銀……等庫藏無所匱惜，於此物中不生難想，但於說法者生難遭想。",
    "T10n0286_002:0507c02_5": "為求法故，於內外物無不能捨。",
    "T10n0286_002:0507c03_6": "世間所有可布施者——所謂國土、人民、眷屬、田業、財物、摩尼寶珠、金銀庫藏、象馬輦輿、眾寶瓔珞、諸嚴身之具、妻子、男女，及支節、手、足、耳、目、鼻、舌，舉身施與無所愛惜。",
    "T10n0286_002:0507c07_7": "又為求法故，於說法者盡心恭敬、供養、給侍，破除憍慢、我慢、大慢諸惡苦惱，無理等事悉能忍受。",
    "T10n0286_002:0507c09_8": "深求法故，若得一句未曾聞法，勝得滿三千大千世界珍寶；得聞正法一偈，勝得轉輪聖王、釋提桓因、梵天王處無量劫住。",
    "T10n0286_002:0507c12_9": "「是菩薩，若有人來作是言：『我與汝佛所說法一句，能淨菩薩所行道，令汝得聞。",
    "T10n0286_002:0507c14_10": "若能入大火坑受大苦者，當以相與。』",
    "T10n0286_002:0507c14_11": "是菩薩作是念：『我受一句法故，尚於三千大千世界火坑從梵天投下，何況墮小火坑？",
    "T10n0286_002:0507c16_12": "我等求法應盡受一切，諸地獄苦猶應求法，何況人中諸小苦惱？』",
    "T10n0286_002:0507c18_13": "為求法故，發如是心。",
    "T10n0286_002:0507c18_14": "又，如所聞法，心常喜樂，悉能正觀。",
    "T10n0286_002:0507c19_15": "「是菩薩聞諸法已，降伏其心，於空閑處心作是念：『如說行者乃得佛法，不可但以口之所言。』",
    "T10n0286_002:0507c21_16": "菩薩如是能住明地，即離諸欲、惡不善法，有覺、有觀，離生喜樂，入初禪；滅覺觀，內清淨、心一處，無覺無觀，定生喜樂，入二禪；離喜故，行捨心、念安慧、身受樂，諸賢聖能說、能捨，常念受樂，入三禪；斷苦斷樂故、先滅憂喜故，不苦、不樂，行捨念淨，入四禪。",
    "T10n0286_002:0507c27_17": "是菩薩過一切色相，滅一切有對相，不念一切別異相故，知無邊虛空，即入虛空無色定處；過一切虛空相，知無邊識，即入識無色定處；過一切識相，知無所有，即入無所有無色定處；過一切無所有處，知非有想非無想安隱，即入無色非有想非無想處；但隨順諸法行故而不樂著。",
    "T10n0286_002:0508a04_18": "「是菩薩以慈心高廣無量，無瞋、無恨、無惱害，以信解力遍滿一方、二方、三方、四方，四維上下亦復如是。",
    "T10n0286_002:0508a07_19": "悲心、喜心、捨心高廣無量，無瞋恨、無惱害，以信解力遍滿一方、第二、三、四方，四維上下亦復如是。",
    "T10n0286_002:0508a09_20": "「是菩薩有種種神通力：能動大地、一身為多身、多身為一身、現滅還出、石壁山障皆能徹過如行虛空、於虛空中加趺而去猶如飛鳥，入出於地如水無異，履水如地、身出烟焰如大火聚、日月有大神德威力而能以手捫摸摩之、身力自在乃至梵世。",
    "T10n0286_002:0508a15_21": "是菩薩以清淨天耳過於人耳，悉聞人天音聲遠近。",
    "T10n0286_002:0508a16_22": "是菩薩以他心智如實知他心，染心如實知染心、離染心如實知離染心、瞋心離瞋心、癡心離癡心、垢心離垢心、小心大心、散亂心如實知散亂心、定心不定心、縛心解心、有上心無上心如實知有上心無上心；如是，以自心知他心。",
    "T10n0286_002:0508a21_23": "是菩薩念知宿命諸所生處，所謂一世、二世，三、四、五世，乃至十、二十、三十、四十、五十，乃至百世、千世、萬世、百千萬億那由他世。",
    "T10n0286_002:0508a24_24": "一劫、二劫，乃至百千萬億那由他無量劫數，其中諸劫無量成壞、於諸劫中所經因緣，悉能念知，我生彼處、如是種族、如是姓名、如是飲食、如是苦樂、如是久住，我於彼死生於此間、於此間死生於彼間。",
    "T10n0286_002:0508a28_25": "如是，種種相貌因緣悉能念知。",
    "T10n0286_002:0508a29_26": "是菩薩天眼清淨過於人眼，見眾生生死，形色好醜、善惡、貧賤富貴、趣善惡道、隨業受報，皆如實知，所謂是諸眾生成就身惡業、成就口惡業、成就意惡業、距逆賢聖、受邪見教，起罪業因緣故，身死墮惡道、生在地獄；是諸眾生成就善身業、善口業、善意業、不逆賢聖、信受正見，行善業因緣故，死後生善處天上。",
    "T10n0286_002:0508b07_27": "「是菩薩於諸禪定解脫三昧能入、能出，而不隨生，但見何處有助菩提法處，以願力故，能生其中。",
    "T10n0286_002:0508b09_28": "「是菩薩住明地中，見數百千萬億那由他諸佛，恭敬、供養、尊重、讚歎衣服、飲食、臥具、醫藥，親近諸佛聽受經法；聽受法已，隨力而行。",
    "T10n0286_002:0508b12_29": "「是菩薩爾時觀諸法不生不滅，眾緣而有。",
    "T10n0286_002:0508b13_30": "於百千萬億劫所集欲縛漸得微薄，一切有縛、一切無明縛皆悉微薄，不復積集；不積集故，斷於邪貪、邪瞋、邪癡。",
    "T10n0286_002:0508b16_31": "「諸佛子！",
    "T10n0286_002:0508b16_32": "譬如真金，巧師鍊治轉更精好，光明倍勝；菩薩亦如是，住在明地、不集三縛故，斷於邪貪、邪瞋、邪癡，諸善根轉增明淨。",
    "T10n0286_002:0508b19_33": "是菩薩忍辱心、柔軟心、美妙心、不壞心、不動心、不濁心、不高心、不下心、一切所作不望報心、他少有作當生報心、不諂曲心、不染亂心轉勝明淨。",
    "T10n0286_002:0508b22_34": "「爾時，菩薩於四攝法中愛語利益偏多，十波羅蜜中忍辱波羅蜜、精進波羅蜜轉多，餘助菩提法皆轉明淨。",
    "T10n0286_002:0508b24_35": "「諸佛子！",
    "T10n0286_002:0508b25_36": "是名諸菩薩第三明地。",
    "T10n0286_002:0508b25_37": "「菩薩摩訶薩住是地中，多作釋提桓因，智慧猛利，能以方便因緣轉諸眾生，令離淫欲。",
    "T10n0286_002:0508b27_38": "所作善業，若布施、若愛語、若利益、若同事，皆不離念佛、念法、乃至不離念具足一切種智。",
    "T10n0286_002:0508b29_39": "常生是心：『我當何時於眾生中為首、為尊、乃至於一切眾生為依止者？』",
    "T10n0286_002:0508c02_40": "是人若欲勤加精進，於須臾間能得十萬三昧，乃至能示十萬菩薩以為眷屬——隨其願力，神通自在不可算數，若干百千萬億那由他劫不可計知。」",
    "T10n0286_002:0508c05_41": "爾時，金剛藏菩薩欲令此義轉明故而說偈言：「菩薩以是心，　　能得第三地：　淨心、猛、厭心、　　離心、不退心、　堅心、堪、受心、　　快心及大心，　以如是等心，　　得入於三地。",
    "T10n0286_002:0508c11_0": "　智者住明地，　　觀有為作法，　不淨無常苦，　　無我壞敗相，　無有牢固性，　　不久念念滅，　如是思惟知，　　無有來去相。",
    "T10n0286_002:0508c15_0": "　見諸有為法，　　如病如癰瘡，　愛心所纏縛，　　生諸憂悲苦。",
    "T10n0286_002:0508c17_0": "　但為貪恚癡，　　猛火所焚燒，　從無始世來，　　熾然常不息。",
    "T10n0286_002:0508c19_0": "　即時於一切，　　三界生厭離，　惡賤有為法，　　心無所貪著。",
    "T10n0286_002:0508c21_0": "　但求諸佛智，　　無量無邊限，　甚深難思議，　　清淨無諸苦。",
    "T10n0286_002:0508c23_0": "　如是見佛智，　　無諸苦惱已，　哀愍諸眾生，　　貧窮無福慧，　三毒火常然，　　無有救護者；　墮在地獄中，　　百種苦所切；　放逸凡夫人，　　沒諸煩惱聚；　盲冥無所見，　　失諸佛法寶；　常隨生死水，　　無怖空怖畏。",
    "T10n0286_002:0509a01_0": "　我於是眾生，　　當勤度脫之，　精進求智慧，　　為作饒益者。",
    "T10n0286_002:0509a03_0": "　思惟何方便，　　可以得救護？",
    "T10n0286_002:0509a04_0": "　唯有諸如來，　　深妙無礙智。",
    "T10n0286_002:0509a05_0": "　此智何為因？",
    "T10n0286_002:0509a05_1": "　　唯從智慧生。",
    "T10n0286_002:0509a06_0": "　思惟是智慧，　　但從多聞生，　如是籌量已，　　勤求多聞法。",
    "T10n0286_002:0509a08_0": "　日夜常精進，　　聽受無厭惓，　讀誦愛樂法，　　唯法以為貴。",
    "T10n0286_002:0509a10_0": "　為欲求法故，　　以諸珍寶等、　所親愛妻子、　　隨意諸眷屬、　國土及城邑、　　資生諸好物，　歡喜而施與，　　心無所戀惜。",
    "T10n0286_002:0509a14_0": "　頭目耳鼻舌、　　牙齒及手足、　支節身血肉、　　心肝及髓腦，　以此等施人，　　猶不以為難；　若得聞正法，　　是為最甚難。",
    "T10n0286_002:0509a18_0": "　假令有一人，　　語此菩薩言：『汝今若能入，　　是大猛火聚，　然後當與汝，　　諸佛所說法。』",
    "T10n0286_002:0509a21_0": "　聞已即歡喜，　　自投於火聚。",
    "T10n0286_002:0509a22_0": "『設使大千界，　　火聚滿其中，　須彌梵世下，　　不足以為難；　若為求一句，　　諸佛所說法，　救諸苦惱者，　　得之甚為難。",
    "T10n0286_002:0509a26_0": "　始從初發心，　　乃至成佛道，　我於其中間，　　盡此諸劫數，　為欲求諸法，　　備受阿鼻苦，　何況於人間，　　小小諸苦惱？』",
    "T10n0286_002:0509b01_0": "　以聽法因緣，　　能得正憶念；　正憶念因緣，　　能生諸禪定，　深妙等三昧，　　及五神通事，　次第皆能起，　　自在不隨生。",
    "T10n0286_002:0509b05_0": "　菩薩住是地，　　能以決定心，　多供養諸佛，　　聽受所說法。",
    "T10n0286_002:0509b07_0": "　斷邪、愛、恚等，　　餘煩惱微薄，　猶如成鍊金，　　調和得其所。",
    "T10n0286_002:0509b09_0": "　菩薩住是地，　　功德藏充滿，　多作忉利王，　　自在化婬欲。",
    "T10n0286_002:0509b11_0": "　愛佛功德故，　　化導無量眾，　悉能令得住，　　無上佛道中。",
    "T10n0286_002:0509b13_0": "　菩薩住是地，　　能以柔軟心，　勤行於精進，　　得百千三昧。",
    "T10n0286_002:0509b15_0": "　悉得見諸佛，　　相好莊嚴身，　其心轉猛利，　　願力者殊勝。",
    "T10n0286_002:0509b17_0": "　常為諸眾生，　　勤求好事者，　分別解說此，　　第三明地已。」",
    "T10n0286_002:0509b18_1": "◎◎焰地第四　諸佛子聞說，　　如是地相義，　深妙無有量，　　心皆大歡喜，　散眾名花香，　　供養於如來。",
    "T10n0286_002:0509b23_0": "　地及大海水，　　悉皆大震動，　天諸婇女等，　　於上虛空中，　同以微妙音，　　歌頌此上法。",
    "T10n0286_002:0509b26_0": "　他化自在王，　　聞以大歡喜，　雨摩尼珠寶，　　以散於佛上，　踊躍稱讚言：　　「善哉，佛出世，　功德藏流布，　　利益於我等。",
    "T10n0286_002:0509c01_0": "　我今聞說此，　　菩薩地相義，　是事百千劫，　　難聞而得聞。",
    "T10n0286_002:0509c03_0": "　願更說後地，　　利益諸天人，　僉皆喜欲聞，　　得地諸行相。」",
    "T10n0286_002:0509c05_0": "　解脫月菩薩，　　重請金剛藏：「願為諸菩薩，　　說至四地行。」",
    "T10n0286_002:0509c07_0": "爾時，金剛藏菩薩摩訶薩語解脫月菩薩言：「佛子！",
    "T10n0286_002:0509c08_1": "諸菩薩摩訶薩具足清淨行第三地已、欲得第四地者，當以十法明門得入此四地。",
    "T10n0286_002:0509c10_0": "何等為十？",
    "T10n0286_002:0509c10_1": "一、思量眾生性，二、思量法性，三、思量世界性，四、思量虛空性，五、思量識性，六、思量欲界性，七、思量色界性，八、思量無色界性，九、思量快信解性，十、思量大心性。",
    "T10n0286_002:0509c13_2": "諸佛子！",
    "T10n0286_002:0509c14_0": "菩薩以此十法明門能從三地入第四地。",
    "T10n0286_002:0509c15_0": "「諸佛子！",
    "T10n0286_002:0509c15_1": "菩薩摩訶薩若得第四菩薩焰地，即於如來家轉有勢力，得內法故，有十種智。",
    "T10n0286_002:0509c16_2": "何等為十？",
    "T10n0286_002:0509c17_3": "一、不退轉心，二、於三寶中得不壞信清淨畢竟智，三、修習觀生滅，四、修習諸法本來不生，五、常修習轉還世間行，六、修習知業因緣故有生，七、修習分別生死涅槃門差別，八、修習眾生業差別，九、修習前際後際差別，十、修習現在常滅不住行。",
    "T10n0286_002:0509c22_4": "是十智心則生佛家，轉得勢力。",
    "T10n0286_002:0509c23_5": "「復次，佛子！",
    "T10n0286_002:0509c23_6": "菩薩摩訶薩住是菩薩第四地，觀內身循身觀，精勤一心除世間貪憂；觀外身循身觀，精勤一心除世間貪憂；觀內外身循身觀，精勤一心除世間貪憂；觀內受、外受、內外受，內心、外心、內外心，內法、外法、內外法循法觀，精勤一心除世間貪憂。",
    "T10n0286_002:0509c28_7": "「是菩薩，未生惡不善法，為不生故，欲生勤精進，發心正斷；已生諸惡不善法，為斷故，欲生勤精進，發心正斷；未生諸善法，為生故，欲生勤精進，發心正行；已生諸善法，為住不失、修增廣故，欲生勤精進，發心正行。",
    "T10n0286_002:0510a04_8": "「是菩薩修行四如意分：欲定斷行成就修如意分，依止厭、依止離、依止滅，迴向於捨；精進定斷行成就修如意分、心定斷行成就修如意分、思惟定斷行成就修如意分，依止厭、離、滅，迴向於捨。",
    "T10n0286_002:0510a09_0": "「是菩薩修行信根，依止厭、離、滅，迴向於捨；精進根、念根、定根、修行慧根，依止厭、離、滅，迴向於捨。",
    "T10n0286_002:0510a11_1": "「是菩薩修行信力，依止厭、離、滅，迴向於捨；精進力、念力、定力、修行慧力，依止厭、離、滅，迴向於捨。",
    "T10n0286_002:0510a13_2": "「是菩薩修行念覺分，依止厭、離、滅，迴向於捨；擇法覺分、精進覺分、喜覺分、除覺分、定覺分、修行捨覺分，依止厭、離、滅，迴向於捨。",
    "T10n0286_002:0510a16_3": "「是菩薩修行正見，依止厭、離、滅，迴向於捨；正思惟、正語、正業、正命、正精進、正念、修行正定，依止厭、離、滅，迴向於捨。",
    "T10n0286_002:0510a18_4": "「是菩薩以不捨眾生心故行；以本願力故，大悲為首、大慈合行；為攝一切智、為莊嚴佛國，為具佛諸力、無畏、不共法、三十二相、八十種好、具足音聲，為隨順佛深解脫、為思惟大智慧方便故行。",
    "T10n0286_002:0510a23_5": "「諸佛子！",
    "T10n0286_002:0510a23_6": "諸菩薩摩訶薩住菩薩焰地，所有身見著等：著我、著眾生、著人壽者，知者、見者，著五陰、十二入、十八界，所起屈伸卷舒出沒，推求心所行，愛著寶重所見，為歸、為洲，皆悉斷滅。",
    "T10n0286_002:0510a27_7": "「是菩薩轉倍精進慧方便所生助道法，隨所修行，心轉柔和堪任有用。",
    "T10n0286_002:0510a28_8": "心無疲惓轉求上法，增益智慧救一切世間。",
    "T10n0286_002:0510a29_9": "隨順諸師，恭敬受教，如所說行。",
    "T10n0286_002:0510b01_10": "「是菩薩爾時知恩、知報恩，心轉和善，同止安樂，直心、軟心。",
    "T10n0286_002:0510b02_11": "無有邪曲，行正定行；無有憍慢，則易與語。",
    "T10n0286_002:0510b03_12": "隨順教誨，得說者意。",
    "T10n0286_002:0510b04_13": "如是，具足善心、軟心、寂滅心、忍辱心，淨地諸法思惟修行。",
    "T10n0286_002:0510b05_14": "「是菩薩爾時成不轉精進者，不捨精進、不壞精進、不厭精進、不惓精進、廣大精進、無邊精進、猛利精進、無等等精進、救一切眾生精進、分別是道非道精進。",
    "T10n0286_002:0510b09_15": "「是菩薩心志清淨，不失深心，信解明利，諸善根增長。",
    "T10n0286_002:0510b10_16": "遠離世間垢濁，不信、疑悔等皆已滅盡。",
    "T10n0286_002:0510b11_17": "無疑、無悔，現前具足，於一切佛大信解事中不厭、不捨，自然習樂，無量之心常現在前。",
    "T10n0286_002:0510b13_18": "「菩薩住是第四焰地能見諸佛，數百、數千、數千萬億那由他佛，供養、恭敬、尊重、讚歎衣服、飲食、臥具、醫藥，親近諸佛，一心聽法；聽受法已，能信奉持，多於佛所出家修道。",
    "T10n0286_002:0510b17_19": "「是菩薩樂心、深心清淨，信解平等轉更明了，住壽多劫——若干百千萬億那由他劫——善根轉勝明利。",
    "T10n0286_002:0510b19_20": "「諸佛子！",
    "T10n0286_002:0510b19_21": "如上，真金以為莊嚴，餘金不及；如是，諸菩薩摩訶薩住此菩薩焰地，諸善根轉增明利，下地菩薩所不能及。",
    "T10n0286_002:0510b21_22": "「譬如摩尼珠光明清淨能照四方，餘寶不及，雨漬水澆光明不滅；菩薩住焰地中，下地菩薩所不能及，一切諸魔及諸煩惱皆不能壞其智慧。",
    "T10n0286_002:0510b25_23": "「諸佛子！",
    "T10n0286_002:0510b25_24": "是名略說諸菩薩摩訶薩第四焰地。",
    "T10n0286_002:0510b26_25": "「菩薩摩訶薩住是地中，多作須夜磨天王，多教化眾生破於我心。",
    "T10n0286_002:0510b27_26": "所作善業，若布施、若愛語、若利益、若同事，皆不離念佛、不離念法、不離念諸菩薩摩訶薩為伴，乃至不離念具足一切種智。",
    "T10n0286_002:0510c01_27": "常生是心：『我當何時於一切眾生中為首、為尊，乃至於一切眾生中為依止者？』",
    "T10n0286_002:0510c03_28": "「是菩薩摩訶薩若欲如是勤行精進，須臾之間得百億三昧，乃至示現百億菩薩以為眷屬——若以願力，自在示現過於此數，若干百千萬億那由他不可計劫。」",
    "T10n0286_002:0510c06_29": "爾時，金剛藏菩薩欲重明此義而說偈言：「諸菩薩具足，　　修治明地已，　觀諸眾生性、　　法性、世間性、　虛空性、識性、　　三界性，信解，　深心清淨故，　　得入第四地。",
    "T10n0286_002:0510c12_0": "　即於如來家，　　增長得勢力，　不退於佛道，　　三寶不壞信。",
    "T10n0286_002:0510c14_0": "　觀生滅無作，　　知世間轉行，　從業而有生，　　生死涅槃異。",
    "T10n0286_002:0510c16_0": "　知眾生諸業，　　觀法先後際，　不住常滅相，　　佛家生勢力。",
    "T10n0286_002:0510c18_0": "　諸大菩薩等，　　得如是法已，　憐愍諸眾生，　　習身受心法。",
    "T10n0286_002:0510c20_0": "　內外四念處，　　依止於厭、離、　亦依止寂滅，　　迴向於涅槃。",
    "T10n0286_002:0510c22_0": "　除滅惡法故，　　善法得增長，　習行四正法、　　修四如意分、　習行於五根、　　及以修五力、　修習七覺意、　　行於八聖道，　修習如是法，　　皆為眾生故。",
    "T10n0286_002:0510c27_0": "　本願之所助，　　慈悲心為首，　求覓一切智；　　為淨諸佛土，　成十力功德、　　無畏、不共法。",
    "T10n0286_002:0511a01_0": "　諸音聲言說，　　甚深妙道法，　及無礙解脫，　　大智慧方便。",
    "T10n0286_002:0511a03_0": "　從身見為首，　　六十二見等，　眾生見、人見、　　命者、知者見，　於諸陰界入，　　之所貪著處，　得是第四地，　　皆悉已除斷。",
    "T10n0286_002:0511a07_0": "　隨斷煩惱業，　　其心亦隨淨，　諸所作善業，　　皆為救世間。",
    "T10n0286_002:0511a09_0": "　菩薩柔軟心，　　常不為放逸，　堪用心、直心、　　求利眾生心，　如此所求事，　　皆為無上道。",
    "T10n0286_002:0511a12_0": "　大智慧職位，　　利益世間故，　深心敬養師，　　如說樂修行。",
    "T10n0286_002:0511a14_0": "　知恩報恩者，　　易化無瞋恨，　無有邪曲心，　　柔和同止樂，　修習如是法，　　精進不退轉。",
    "T10n0286_002:0511a17_0": "　菩薩住是地，　　深心及直心、　淨心與信解，　　皆轉得明淨，　增長諸善根；　　垢濁、疑、悔法，　如是等諸事，　　皆悉得除滅。",
    "T10n0286_002:0511a21_0": "　諸菩薩住是，　　第四焰地中，　得值無量佛，　　諮受所說法，　於是諸佛所，　　出家難沮壞，　如真金莊嚴，　　餘金所不及；　菩薩住是地，　　諸功德深心、　智慧及方便，　　所行清淨道，　乃至千億魔，　　皆所不能壞。",
    "T10n0286_002:0511a28_0": "　如真妙明珠，　　不為水雨敗；　菩薩住是地，　　天人所供養，　多作夜摩王，　　能轉諸邪見，　所作諸善業，　　皆為佛智慧，　其心常堅固，　　不可得動轉。",
    "T10n0286_002:0511b04_0": "　若勤行精進，　　得百億三昧，　能見百億佛，　　願力則過是。",
    "T10n0286_002:0511b06_0": "　如是第四地，　　清淨名為焰。",
    "T10n0286_002:0511b07_0": "　無量福慧者！",
    "T10n0286_002:0511b07_1": "　　今已解說竟。」",
    "T10n0286_002:0511b08_0": "難勝地第五",
    "T10n0286_002:0511b09_0": "　諸菩薩聞是，　　第四地行法，　心皆大歡喜，　　踊躍無有量。",
    "T10n0286_002:0511b11_0": "　雨天眾寶花，　　雰雰如雪下，　咸讚言：「善哉！",
    "T10n0286_002:0511b12_1": "　　金剛藏大士！」",
    "T10n0286_002:0511b13_0": "　他化自在王，　　與諸眷屬等，　於上虛空中，　　心皆大歡喜，　放眾妙光明，　　作天諸伎樂，　歌歎佛功德，　　并及菩薩眾。",
    "T10n0286_002:0511b17_0": "　天諸婇女等，　　各以清妙音，　同聲稱讚佛，　　而說如是言：「世尊久遠來，　　勤苦所求願，　無上正真道，　　於今始乃得。",
    "T10n0286_002:0511b21_0": "　利益天人者，　　久乃今得見；　釋迦牟尼佛，　　今至於天宮；　從久遠已來，　　今始異相動；　久遠世已來，　　今始放妙光；　眾生從久來，　　今始得安樂。",
    "T10n0286_002:0511b26_0": "　久來方得聞，　　大慈悲德音；　度諸功德岸，　　久遠今乃值。",
    "T10n0286_002:0511b28_0": "　聖王能悉破，　　憍慢我心等，　無比可供養，　　而今得供養，　能開諸天道，　　使得一切智。",
    "T10n0286_002:0511c02_0": "　世尊甚清淨，　　無量如虛空，　不染於世法，　　如蓮花在水。",
    "T10n0286_002:0511c04_0": "　處世最高大，　　猶如大海中，　須彌金山王，　　是故歡喜禮。」",
    "T10n0286_002:0511c06_0": "　如是諸天女，　　各以眾妙音，　敬心歌頌已，　　默然而觀佛。",
    "T10n0286_002:0511c08_0": "　解脫月菩薩，　　請金剛藏言，　菩薩得五地，　　相貌之因緣。",
    "T10n0286_002:0511c10_0": "金剛藏菩薩摩訶薩語解脫月菩薩言：「佛子！",
    "T10n0286_002:0511c11_0": "諸菩薩摩訶薩已具足第四地、欲得第五地，以十平等心能入第五地。",
    "T10n0286_002:0511c12_1": "何等為十？",
    "T10n0286_002:0511c12_2": "一、過去佛法平等，二、未來佛法平等，三、現在佛法平等，四、戒淨平等，五、心淨平等，六、除見疑悔淨平等，七、知道非道淨平等，八、行知見淨平等，九、諸菩提分法轉勝淨平等，十、等化眾生淨平等。",
    "T10n0286_002:0511c17_3": "諸佛子！",
    "T10n0286_002:0511c17_4": "諸菩薩摩訶薩以是十平等淨心具足得入於五地，善修菩提法故、深心清淨故、求轉勝道故，則能得佛道。",
    "T10n0286_002:0511c19_5": "「是菩薩得大願力，以慈悲心不捨於一切，以得念慧心道理之勢力修習於福慧不捨。",
    "T10n0286_002:0511c21_6": "起方便，欲得轉勝道上地；明觀法，受諸佛神力所護；生定不退心，如實知是苦聖諦、是苦集諦、是苦滅諦、是至滅苦道諦。",
    "T10n0286_002:0511c24_7": "「是菩薩善知世諦、善知第一義諦、善知相諦、善知差別諦、善知示成諦、善知事諦、善知生起諦、善知盡無生諦、善知令入道諦，次第成菩薩諸地故，善知習如來智諦。",
    "T10n0286_002:0511c28_8": "爾時，菩薩常在一乘故，善知第一義諦；隨眾生意、令歡喜故，知世諦；分別諸法自相故，知相諦；諸法各異故，知差別諦；分別諸陰界入故，知示成諦；以身心苦惱故，知苦諦；諸道生相續故，知集諦；畢竟滅一切惱熱故，知滅諦；起不二法故，知道諦。",
    "T10n0286_002:0512a04_9": "以一切種智知一切法次第、成一切菩薩地故，善知習如來智諦；以信解力故，知非得無盡諦智。",
    "T10n0286_002:0512a07_0": "「菩薩如是，以此諸諦智如實知一切有為法虛偽、誑詐、敗壞相，假住須臾誑惑凡夫人。",
    "T10n0286_002:0512a09_0": "菩薩爾時於眾生中大悲轉勝而現在前，能生大慈光明，得如是智慧力，不捨一切眾生，常求佛智慧，如實觀一切有為法先際、後際。",
    "T10n0286_002:0512a12_0": "知眾生從先際無明有愛故生，流轉生死；於五陰歸處不能動發，增大苦惱聚。",
    "T10n0286_002:0512a13_1": "是中無我、無我所，無眾生、無人，無知者、無壽命者；後際亦如是。",
    "T10n0286_002:0512a15_2": "如是無所有而愚癡、貪著不斷，不知無邊有出、無出。",
    "T10n0286_002:0512a16_3": "「爾時作是念：『凡夫眾生甚為可怪，無明癡故，有無量無邊阿僧祇身，已滅、今滅、當滅。",
    "T10n0286_002:0512a18_4": "如是常受生死，不能於身生厭離想，轉更增長機關苦身，常為生死水漂，不能得返歸五陰舍、不能捨離、不畏四大毒蛇、不能拔出憍慢見箭、不能滅除貪恚癡焰、不能破壞無明愚闇、不能乾竭愛著大海、不求十力大聖導師，常隨魔意於生死城中，多為諸惡覺觀所轉。",
    "T10n0286_002:0512a24_5": "如是苦惱孤窮眾生無有救者、無有舍者、無有究竟道者，唯我一人，獨無等侶，修集福德智慧，以是資糧令此一切眾生得住畢竟清淨，乃至使得一切法中佛無礙智力。』",
    "T10n0286_002:0512a28_6": "「如是思惟，從正觀生於智力，發願所作一切善根皆為度諸眾生故、為一切眾生求好事故、求安樂故、為利益一切眾生故、為解脫一切眾生故、為一切眾生無苦惱故、為一切眾生無麁惡故、為一切眾生心清淨故、為調伏一切眾生故、為滅一切眾生諸憂惱苦、滿其願故。",
    "T10n0286_002:0512b05_7": "「是菩薩爾時住此第五難勝地中，不忘諸法故，名為念者；決定智慧故，名為智者；知經書意次第故，名為有道者；自護護彼故，名為有慚愧者；不捨持戒故，名為堅心者；善思惟是處非處故，名為覺者；不隨他故，名為隨智者；善分別諸法章句義故，名為隨慧者；善修禪定故，名為得神通者；隨世間法行故，名為方便者；善集福德資糧故，名為無厭足者；常求智慧因緣故，名為不捨者；集大慈大悲因緣故，名為無疲惓者；常正憶念故，名為遠離破戒者；深心求佛十力、四無所畏、十八不共法故，名為常念佛法者；常令眾生離惡修善故，名為莊嚴佛國者；種諸福德莊嚴三十二相、八十種好故，名為行種種善業者；求莊嚴佛身口意故，名為常行精進者；供養一切說法菩薩故，名為樂大恭敬者；一切菩薩諸世間方便中，心無瞋礙故，名為心無礙者；常樂教化眾生故，名為晝夜遠離餘心者。",
    "T10n0286_002:0512b22_8": "「菩薩如是行時，布施，亦教化眾生；愛語、利益、同事，亦教化眾生。",
    "T10n0286_002:0512b24_9": "又以色身示現，亦教化眾生；亦以說法教化眾生、亦示菩薩行事教化眾生、亦示諸佛大事教化眾生、亦示生死過惡教化眾生、亦示諸佛智慧利益教化眾生。",
    "T10n0286_002:0512b27_10": "菩薩如是修習，以大神力，種種因緣方便道，教化眾生。",
    "T10n0286_002:0512b29_0": "「是菩薩雖種種因緣方便，心常在佛智而不退失善根，又復常求轉勝利益眾生法。",
    "T10n0286_002:0512c01_1": "是人利益眾生故，世間所有經書、伎藝、文章、算數、名性經書、治病醫方，所謂治乾消病、小兒病、鬼著病、蠱毒病、癩病等，伎樂歌舞、戲笑歡娛經書；國土、城郭、聚落、室宅、園觀池泉、華果、藥草、林樹、金銀、摩尼珠、琉璃、珊瑚、虎魄、車璩、馬碯，示諸寶聚；日、月、五星、二十八宿、占相吉凶、地動夢書怪相；身中諸相，布施、持戒、攝伏其心、禪定神通、四禪、四無量心、四無色定，凡諸不惱眾生事、安樂眾生事，憐愍眾生故，出令入諸佛無上之法。",
    "T10n0286_002:0512c11_2": "「菩薩住是難勝地，值數百、數千、數萬億佛，供養、尊重、讚歎衣服、飲食、臥具、醫藥，親近聽法；聽法已，出家；出家已，於諸佛所聽受經法而為法師，說法利益得轉勝多聞積三昧，乃至過百千萬億劫不忘此事，是菩薩爾時一切福德善根轉勝明淨。",
    "T10n0286_002:0512c17_3": "「佛子！",
    "T10n0286_002:0512c17_4": "譬如成鍊真金，以車璩磨瑩，其光轉勝。",
    "T10n0286_002:0512c18_5": "菩薩住是地中，方便智慧力故，功德善根轉淨明勝，下地所不及。",
    "T10n0286_002:0512c19_6": "又如日、月、星宿、諸天宮殿，風持令去，不失法度。",
    "T10n0286_002:0512c20_7": "如是，佛子！",
    "T10n0286_002:0512c20_8": "菩薩住難勝地，以方便思惟故，福德善根轉倍明淨，而不取證亦不疾至佛道。",
    "T10n0286_002:0512c22_9": "「諸佛子！",
    "T10n0286_002:0512c22_10": "是名諸菩薩摩訶薩難勝地，今已略說。",
    "T10n0286_002:0512c23_11": "「菩薩摩訶薩住是地中，多作兜率陀天王，諸根猛利，能摧伏一切外道。",
    "T10n0286_002:0512c25_12": "有所作業，若布施、愛語、利益、同事，皆不離念佛、念法、念菩薩伴，乃至不離念具足一切種智。",
    "T10n0286_002:0512c27_13": "『我當何時於眾生中為首、為尊、乃至於一切眾生中為依止者？』",
    "T10n0286_002:0512c28_14": "「諸佛子！",
    "T10n0286_002:0512c29_15": "是菩薩若欲如是勤行精進，須臾之間能得千億三昧，乃至示千億菩薩以為眷屬——若以願力，神力自在復過是數，若干百千萬億不可得知。」",
    "T10n0286_002:0513a03_16": "爾時，金剛藏菩薩欲明此義故，重說偈言：「諸菩薩具足，　　四地行法已，　思惟三世佛，　　戒等、心亦等、　除見疑悔等、　　道非道、行等，　觀諸平等已，　　得入第五地。",
    "T10n0286_002:0513a09_0": "　四念處為弓、　　諸根為利箭、　四正勤為馬、　　四如意為車、　五力以為鎧，　　破諸煩惱賊，　勇健不退轉，　　直入第五地。",
    "T10n0286_002:0513a13_0": "　慚愧無垢衣、　　淨戒以為香、　七覺為華鬘、　　禪定為塗香、　智慧與方便，　　種種念莊嚴，　如是得入諸，　　陀羅尼園林。",
    "T10n0286_002:0513a17_0": "　四如意為足、　　正念為頭項、　慈悲明淨眼、　　利智慧為牙，　以空無我吼，　　破諸煩惱賊，　如是人師子，　　能入第五地。",
    "T10n0286_002:0513a21_0": "　是菩薩得至，　　住於第五地，　轉修勝淨法，　　皆為佛道故。",
    "T10n0286_002:0513a23_0": "　常行慈悲心，　　未曾有厭惓，　但為修習此，　　第五地行法。",
    "T10n0286_002:0513a25_0": "　深集二資糧，　　福德及智慧，　種種方便力，　　欲得上明觀。",
    "T10n0286_002:0513a27_0": "　常為佛所護，　　得成於念慧，　次第能善觀，　　如實知諸諦：　第一諦、世諦、　　差別諦、成諦、　事、生、滅、道諦、　　至無障礙諦，　如是觀諸諦，　　心微妙清淨。",
    "T10n0286_002:0513b03_0": "　雖為未能得，　　無障礙解脫，　以能有智慧，　　及與信力故，　得勝於一切，　　世間諸智慧。",
    "T10n0286_002:0513b06_0": "　如是觀諸諦，　　悉知有為法，　虛妄偽詐誑，　　無有一堅實。",
    "T10n0286_002:0513b08_0": "　能得於諸佛，　　慈悲光明分，　為諸眾生故，　　專心求佛慧。",
    "T10n0286_002:0513b10_0": "　知有為先後，　　眾生甚可愍，　墮在無明闇，　　愛因緣所繫。",
    "T10n0286_002:0513b12_0": "　是菩薩能拔，　　世間之苦惱，　知法無壽者，　　猶如草木等。",
    "T10n0286_002:0513b14_0": "　眾生常以二，　　煩惱因緣故，　從於先世來，　　後世亦如是。",
    "T10n0286_002:0513b16_0": "　相續不斷絕，　　不能盡苦邊，　於此生愍傷，　　我當度脫之。",
    "T10n0286_002:0513b18_0": "　不出五陰舍、　　不畏四大害、　不拔諸邪箭、　　不滅三毒焰、　不破無明闇、　　墮在大愛海、　無有智慧明、　　離大導師故，　知如是事已，　　轉加勤精進，　有所作起業，　　皆為度眾生。",
    "T10n0286_002:0513b24_0": "　常念正念慧，　　修道有慚愧，　堅心與智慧，　　轉更令增益。",
    "T10n0286_002:0513b26_0": "　修福慧無厭，　　持戒不羸弱，　求多聞無倦，　　正修淨佛土。",
    "T10n0286_002:0513b28_0": "　種相好音聲，　　因緣無厭足，　所作諸善業，　　皆為利眾生。",
    "T10n0286_002:0513c01_0": "　為利世間故，　　造立經書等、　名姓鬼病方、　　歌舞戲笑等；　堂閣園林法、　　衣服、諸飲食，　示種種寶聚，　　令眾得歡喜；　占日、月、五星、　　二十八宿等，　地動吉凶相，　　夢書諸怪事；　布施、持戒等，　　離欲修禪定，　四無量神通，　　安樂世間故。",
    "T10n0286_002:0513c09_0": "　大智慧菩薩，　　得此難勝地，　供養數億佛，　　從佛而聽法，　而修諸善根，　　皆悉得明淨。",
    "T10n0286_002:0513c12_0": "　猶如車璩寶，　　瑩磨於真金；　譬如寶宮殿，　　隨風不失法；　世法利不染，　　如蓮華在水。",
    "T10n0286_002:0513c15_0": "　菩薩住是地，　　多作兜率王，　諸根轉猛利，　　破諸外道見。",
    "T10n0286_002:0513c17_0": "　所作諸善業，　　皆為佛智慧，　得佛力無畏，　　能度諸眾生。",
    "T10n0286_002:0513c19_0": "　是菩薩勤修，　　轉勝精進力，　能得千萬億，　　諸深妙三昧、　供養千億佛、　　能動千世界，　隨其所願力，　　過是數無量。",
    "T10n0286_002:0513c23_0": "　如是第五地，　　種種諸方便，　上智慧大人，　　如法解說竟。」",
    "T10n0286_002:0513c24_1": "◎十住經卷第二"
}