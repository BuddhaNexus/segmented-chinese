{
    "T16n0671_010:0576a15_0": "入楞伽經卷第十",
    "T16n0671_010:0576a17_0": "元魏天竺三藏菩提留支譯",
    "T16n0671_010:0576a18_0": "總品第十八之二",
    "T16n0671_010:0576a19_0": "「依諸佛住持，　　諸願力清淨；　受職及三昧，　　功德及十地。",
    "T16n0671_010:0576a21_0": "　虛空及兔角，　　及與石女兒；　分別法如是，　　無而說名字。",
    "T16n0671_010:0576a23_0": "　因熏種世間，　　非有非無處；　能見得解脫，　　解於法無我。",
    "T16n0671_010:0576a25_0": "　實體分別名，　　他體從因生；　我說是成就，　　諸經常說是。",
    "T16n0671_010:0576a27_0": "　字句名身等，　　於名身勝法；　愚癡人分別，　　如象沒深泥。",
    "T16n0671_010:0576a29_0": "　天乘及梵乘，　　及於聲聞乘；　如來及緣覺，　　我說如是乘。",
    "T16n0671_010:0576b02_0": "　諸乘不可盡，　　有心如是生；　心轉滅亦無，　　無乘及乘者。",
    "T16n0671_010:0576b04_0": "　心分別及識，　　意及於意識；　阿梨耶三有，　　思惟心異名。",
    "T16n0671_010:0576b06_0": "　命及於煖識，　　阿梨耶命根；　意及於意識，　　是分別異名。",
    "T16n0671_010:0576b08_0": "　心住持於身，　　意常覺諸法；　識自心境界，　　共於識分別。",
    "T16n0671_010:0576b10_0": "　我說愛是母，　　無明以為父；　識覺諸境界，　　是故說名佛。",
    "T16n0671_010:0576b12_0": "　諸使是怨家，　　眾和合是陰；　無於相續體，　　斷彼名無間。",
    "T16n0671_010:0576b14_0": "　二無我煩惱，　　及二種無我；　不可思議變，　　無生死名佛。",
    "T16n0671_010:0576b16_0": "　意相應法體，　　我法是內身；　若能如是見，　　彼不隨妄覺。",
    "T16n0671_010:0576b18_0": "　實無於諸法，　　如愚癡分別；　依虛妄無法，　　云何得解脫？",
    "T16n0671_010:0576b20_0": "　生滅和合縛，　　見於有為法；　增長於二見，　　不失因緣法。",
    "T16n0671_010:0576b22_0": "　芭蕉夢幻等，　　是世間如是；　惟是一法實，　　涅槃離意識。",
    "T16n0671_010:0576b24_0": "　有貪及與瞋，　　及有癡無人；　從愛生諸陰，　　陰有亦如夢。",
    "T16n0671_010:0576b26_0": "　何等夜證法，　　何等夜入滅，　於此二中間，　　我不說一字。",
    "T16n0671_010:0576b28_0": "　內身證於法，　　我依如是說；　彼佛及我身，　　無有說勝法。",
    "T16n0671_010:0576c01_0": "　實有神我物，　　五陰離彼相；　陰體是實有，　　彼陰中無我。",
    "T16n0671_010:0576c03_0": "　各各見分別，　　隨煩惱及使；　得世間自心，　　離苦得解脫。",
    "T16n0671_010:0576c05_0": "　諸因及因緣，　　世間如是生；　是四法相應，　　彼不住我教。",
    "T16n0671_010:0576c07_0": "　非有無生法，　　離有無不生；　愚云何分別，　　從因及諸緣。",
    "T16n0671_010:0576c09_0": "　有無四句離，　　若能見世間；　爾時轉心識，　　即得無我法。",
    "T16n0671_010:0576c11_0": "　諸法本不生，　　是故因緣生；　諸緣即是果，　　果中生於有。",
    "T16n0671_010:0576c13_0": "　果中生二種，　　果中應有二；　而二中無果，　　果中不見物。",
    "T16n0671_010:0576c15_0": "　離於觀可觀，　　若見有為法；　離心惟是心，　　故我說惟心。",
    "T16n0671_010:0576c17_0": "　量實體形相，　　離於緣實體；　究竟第一淨，　　我說如是量。",
    "T16n0671_010:0576c19_0": "　如假名為我，　　無實法可見；　如是陰陰體，　　是假名非實。",
    "T16n0671_010:0576c21_0": "　平等有四種，　　相因及於生；　無我亦平等，　　四修行者法。",
    "T16n0671_010:0576c23_0": "　轉諸一切見，　　分別可分別；　不見及不生，　　故我說惟心。",
    "T16n0671_010:0576c25_0": "　無法亦非無，　　離於有無體；　真如離於心，　　故我說惟心。",
    "T16n0671_010:0576c27_0": "　真如空實際，　　涅槃及法界；　意生身及心，　　故我說惟心。",
    "T16n0671_010:0576c29_0": "　分別依熏習，　　種種生種種；　眾生心見外，　　故我說惟心。",
    "T16n0671_010:0577a02_0": "　可見無外物，　　見心種種見；　身資生住持，　　故我說惟心。",
    "T16n0671_010:0577a04_0": "　諸聲聞盡智，　　諸佛如來生；　一切辟支佛，　　無和合而生。",
    "T16n0671_010:0577a06_0": "　無外諸色相，　　自心見外法；　覺知於自心，　　愚分別有為。",
    "T16n0671_010:0577a08_0": "　愚人不知外，　　自心種種見；　譬喻遮愚人，　　著於四種法。",
    "T16n0671_010:0577a10_0": "　無因無分別，　　譬喻五種論；　自心體形相，　　能知是黠慧。",
    "T16n0671_010:0577a12_0": "　依分別可別，　　此是分別相；　依止於分別，　　分別於現生。",
    "T16n0671_010:0577a14_0": "　一一別和合，　　是一種子因；　客二法是二，　　故人心不生。",
    "T16n0671_010:0577a16_0": "　分別心心法，　　住於二界中；　現生於諸法，　　彼體是虛妄。",
    "T16n0671_010:0577a18_0": "　因依現和合，　　故有十二入；　依因觀和合，　　我不說是法。",
    "T16n0671_010:0577a20_0": "　如鏡中見像，　　眼[目*壹]見毛輪；　如是依熏心，　　愚癡人心見。",
    "T16n0671_010:0577a22_0": "　共分別可別，　　而生於分別；　如外道分別，　　無如是外相。",
    "T16n0671_010:0577a24_0": "　如人不識繩，　　而取以為蛇；　不識自心義，　　分別於外法。",
    "T16n0671_010:0577a26_0": "　而乘於乘體，　　離於一二中；　以分別於乘，　　是自心過失。",
    "T16n0671_010:0577a28_0": "　依何法何體，　　分別不能見；　不得言彼無，　　諸法體如是。",
    "T16n0671_010:0577b01_0": "　依有故言無，　　依無故言有；　故不得言無，　　亦不得言有。",
    "T16n0671_010:0577b03_0": "　即分別分別，　　此非彼法體；　云何見無體，　　而生於分別？",
    "T16n0671_010:0577b05_0": "　色體無色身，　　如瓶及疊等；　可見是無法，　　云何有分別？",
    "T16n0671_010:0577b07_0": "『若分別是迷，　　有為法無始；　何法迷眾生？",
    "T16n0671_010:0577b08_1": "　　牟尼為我說。』",
    "T16n0671_010:0577b09_0": "　諸法無法體，　　而說惟是心；　不見於自心，　　而起於分別。",
    "T16n0671_010:0577b11_0": "　若分別是無，　　如愚癡分別；　彼法無異體，　　而智不能覺。",
    "T16n0671_010:0577b13_0": "　若聖有彼法，　　非凡妄分別；　若聖妄有彼，　　聖愚癡無別。",
    "T16n0671_010:0577b15_0": "　聖人無迷惑，　　以得心清淨；　愚人無信心，　　故分別分別。",
    "T16n0671_010:0577b17_0": "　如母為諸子，　　虛空將果來；　汝取果莫啼，　　兒取種種果。",
    "T16n0671_010:0577b19_0": "　我於諸眾生，　　分別種種果；　令貪種種說，　　離有無朋黨。",
    "T16n0671_010:0577b21_0": "　若本無法體，　　非因非從因；　本不生始生，　　亦無其身體。",
    "T16n0671_010:0577b23_0": "　無身亦非生，　　離因緣無處；　生滅諸法體，　　離因緣處無。",
    "T16n0671_010:0577b25_0": "　略觀察如是，　　有無非餘處；　從因緣生法，　　智者莫分別。",
    "T16n0671_010:0577b27_0": "　說一體二體，　　外道愚癡說；　世間如幻夢，　　不從因緣生。",
    "T16n0671_010:0577b29_0": "　依言語境界，　　大乘無上法；　我依了義說，　　而愚癡不覺。",
    "T16n0671_010:0577c02_0": "　聲聞及外道，　　依嫉妬說法；　於義不相應，　　以依妄覺說。",
    "T16n0671_010:0577c04_0": "　相體及形相，　　名是四種法；　觀於如是法，　　故生於分別。",
    "T16n0671_010:0577c06_0": "　分別一二多，　　彼隨梵天縛；　日月及諸天，　　是見非我子。",
    "T16n0671_010:0577c08_0": "　聖人見正法，　　以如實修行；　能轉虛妄相，　　亦離於去來。",
    "T16n0671_010:0577c10_0": "　此是解脫印，　　我教諸佛子；　離於有無法，　　亦離去來相。",
    "T16n0671_010:0577c12_0": "　轉種種色識，　　若滅一切業；　不應常無常，　　無世間生法。",
    "T16n0671_010:0577c14_0": "　於轉時若滅，　　色離於彼處；　離於無過失，　　業住阿梨耶。",
    "T16n0671_010:0577c16_0": "　色是滅體相，　　識中有亦爾；　色識共和合，　　而不失諸業。",
    "T16n0671_010:0577c18_0": "　若共彼和合，　　眾生失諸業；　若滅和合業，　　無縛無涅槃。",
    "T16n0671_010:0577c20_0": "　若共於彼滅，　　生於世間中；　色亦共和合，　　無差別應有。",
    "T16n0671_010:0577c22_0": "　有別亦無別，　　但是心分別；　諸法無滅體，　　離有無朋黨。",
    "T16n0671_010:0577c24_0": "　假名因緣法，　　迭共無差別；　如色中無常，　　迭共生諸法。",
    "T16n0671_010:0577c26_0": "　離於彼此相，　　分別不可知；　無有有何成？",
    "T16n0671_010:0577c27_1": "　　如色中無常。",
    "T16n0671_010:0577c28_0": "　若善見分別，　　即不起他力；　見於他力法，　　亦不起分別。",
    "T16n0671_010:0578a01_0": "　若滅於分別，　　是滅於我法；　於我法中作，　　亦謗於有無。",
    "T16n0671_010:0578a03_0": "　是諸謗法人，　　於何時中有？",
    "T16n0671_010:0578a04_0": "　是滅我法輪，　　不得共彼語。",
    "T16n0671_010:0578a05_0": "　智者不共語，　　不共比丘法；　已滅於分別，　　妄見離有無。",
    "T16n0671_010:0578a07_0": "　見如毛輪幻，　　如夢乾闥婆；　亦見如陽焰，　　時見於有無。",
    "T16n0671_010:0578a09_0": "　彼人不覺佛，　　若有人攝彼；　彼人墮二邊，　　亦壞於餘人。",
    "T16n0671_010:0578a11_0": "　若知寂靜法，　　是實修行者；　離於有無法，　　應攝取彼人。",
    "T16n0671_010:0578a13_0": "　如有處可出，　　金銀諸珍寶；　無業作種種，　　而眾生受用。",
    "T16n0671_010:0578a15_0": "　眾生真如性，　　不由於業有；　不見故無業，　　亦非作業生。",
    "T16n0671_010:0578a17_0": "　諸法無法體，　　如聖人分別；　而有於諸法，　　如愚癡分別。",
    "T16n0671_010:0578a19_0": "　若法無如是，　　如愚癡分別；　無有一切法，　　眾生亦無染。",
    "T16n0671_010:0578a21_0": "　諸法依心有，　　煩惱亦如是；　生死諸世間，　　隨於諸根轉。",
    "T16n0671_010:0578a23_0": "　無明愛和合，　　而生於諸身；　餘人恒無法，　　如愚癡分別。",
    "T16n0671_010:0578a25_0": "　若人法不生，　　行者不見根；　若諸法是無，　　能作世間因。",
    "T16n0671_010:0578a27_0": "　愚人離於作，　　自然應解脫；　愚聖無差別，　　有無云何成？",
    "T16n0671_010:0578a29_0": "　聖人無法體，　　以修三解脫；　五陰及人法，　　有同有異相。",
    "T16n0671_010:0578b02_0": "　諸因緣及根，　　我為聲聞說；　無因惟於心，　　妙事及諸地。",
    "T16n0671_010:0578b04_0": "　內身真如淨，　　為諸佛子說；　於未來世有，　　謗於我法輪。",
    "T16n0671_010:0578b06_0": "　身披於袈裟，　　說有無諸法；　無法因緣有，　　是聖人境界。",
    "T16n0671_010:0578b08_0": "　分別無法體，　　妄覺者分別；　未來世有人，　　噉糠愚癡種。",
    "T16n0671_010:0578b10_0": "　無因而邪見，　　破壞世間人；　從微塵生世，　　而微塵無因。",
    "T16n0671_010:0578b12_0": "　九種物是常，　　邪見如是說；　從物生於物，　　功德生功德。",
    "T16n0671_010:0578b14_0": "　此法異於法，　　分別是體是；　若本無始生，　　世間應有本。",
    "T16n0671_010:0578b16_0": "　我說於世間，　　無有於本際；　三界諸眾生，　　是本無始生。",
    "T16n0671_010:0578b18_0": "　狗駝驢無角，　　必應生無疑；　眼本無始有，　　色及識亦爾。",
    "T16n0671_010:0578b20_0": "　席冠白疊等，　　泥團中應生；　於疊中無瓶，　　蒲中亦無疊。",
    "T16n0671_010:0578b22_0": "　一於一中實，　　何故因不生？",
    "T16n0671_010:0578b23_0": "　即命即是身，　　是本無始生。",
    "T16n0671_010:0578b24_0": "　此是他說法，　　我說諸法異；　我領因緣法，　　然後遮他法。",
    "T16n0671_010:0578b26_0": "　遮彼邪見者，　　後說於自法；　故領外道法，　　然後說正法。",
    "T16n0671_010:0578b28_0": "　恐諸弟子迷，　　立於有無法；　從勝人生世，　　迦毘羅惡意。",
    "T16n0671_010:0578c01_0": "　為諸弟子說，　　諸功德轉變；　非實非不實，　　非從緣即緣。",
    "T16n0671_010:0578c03_0": "　以無諸因緣，　　無實法不生；　離於有無法，　　離因亦離緣。",
    "T16n0671_010:0578c05_0": "　離於生滅法，　　自法離可見；　世間如幻夢，　　離諸因緣法。",
    "T16n0671_010:0578c07_0": "　立因緣者見，　　是故生分別；　如禽獸愛水，　　乾闥婆毛輪。",
    "T16n0671_010:0578c09_0": "　離於有無法，　　離因及於緣；　見三有無因，　　如是見淨心。",
    "T16n0671_010:0578c11_0": "　何等人無事？",
    "T16n0671_010:0578c11_1": "　　但有於內心；　遠離於心事，　　不得說惟心。",
    "T16n0671_010:0578c13_0": "　若觀於外事，　　眾生起於心；　云何心無因？",
    "T16n0671_010:0578c14_1": "　　不得說惟心。",
    "T16n0671_010:0578c15_0": "　真如惟心有，　　何人無聖法？",
    "T16n0671_010:0578c16_0": "　有及於非有，　　彼不解我法。",
    "T16n0671_010:0578c17_0": "　能取可取法，　　若心如是生；　此是世間心，　　不應說惟心。",
    "T16n0671_010:0578c19_0": "　身資生住持，　　若如夢中生；　應有二種心，　　而心無二相。",
    "T16n0671_010:0578c21_0": "　如刀不自割，　　指亦不自指；　如心不自見，　　其事亦如是。",
    "T16n0671_010:0578c23_0": "　非他非因緣，　　分別分別事；　五法及二心，　　寂靜無如是。",
    "T16n0671_010:0578c25_0": "　能生及於生，　　及二種法相；　我意無能生，　　說法無自相。",
    "T16n0671_010:0578c27_0": "　種種形相體，　　若生於分別；　虛空兔角等，　　彼體無應生。",
    "T16n0671_010:0578c29_0": "　若有諸法相，　　應有於外事；　以無外分別，　　離心更無法。",
    "T16n0671_010:0579a02_0": "　於無始世間，　　無有外諸法；　以心無生因，　　而見於外義。",
    "T16n0671_010:0579a04_0": "　若無因生長，　　兔角亦應生；　以無因增長，　　云何生分別？",
    "T16n0671_010:0579a06_0": "　如現在無法，　　如是本亦無；　無體體和合，　　云何心能生？",
    "T16n0671_010:0579a08_0": "　真如空實際，　　涅槃及法界；　一切諸法生，　　是第一義法。",
    "T16n0671_010:0579a10_0": "　凡夫墮有無，　　分別因及緣；　無因本不生，　　不知於三有。",
    "T16n0671_010:0579a12_0": "　心見於可見，　　無始因異見；　無始亦無法，　　云何見異生？",
    "T16n0671_010:0579a14_0": "『若無物能生，　　貧人應多財；　云何生無物？",
    "T16n0671_010:0579a15_1": "　　牟尼為我說。』",
    "T16n0671_010:0579a16_0": "　此一切無心，　　而不無諸法；　乾闥婆夢幻，　　諸法無因有。",
    "T16n0671_010:0579a18_0": "　無生無體相，　　空法為我說；　離於和合法，　　是不見諸法。",
    "T16n0671_010:0579a20_0": "　爾時空無生，　　我說無法相；　夢及毛輪幻，　　乾闥婆愛水。",
    "T16n0671_010:0579a22_0": "　無因而有見，　　世間法亦爾；　如是和合一，　　離於可見無。",
    "T16n0671_010:0579a24_0": "　非諸外道見，　　和合無如是；　降伏依無因，　　成就於無生。",
    "T16n0671_010:0579a26_0": "　若能成無生，　　我法輪不滅；　說於無因相，　　外道生怖畏。",
    "T16n0671_010:0579a28_0": "　云何為何人？",
    "T16n0671_010:0579a28_1": "　　何處來諸法？",
    "T16n0671_010:0579a29_0": "　何處生於法？",
    "T16n0671_010:0579a29_1": "　　無因而生法。",
    "T16n0671_010:0579b01_0": "　生於無因中，　　而無於二因；　若能智者見，　　爾時轉邪見。",
    "T16n0671_010:0579b03_0": "　說生一切法，　　無生為無物；　為觀諸因緣，　　爾時轉邪見。",
    "T16n0671_010:0579b05_0": "　為有法有名，　　為無法無名；　而無法不生，　　亦非待因緣。",
    "T16n0671_010:0579b07_0": "　名非依於法，　　而名非無體；　聲聞辟支佛，　　外道非境界；　住七地菩薩，　　彼則無生相。",
    "T16n0671_010:0579b10_0": "　轉於因緣法，　　是故遮因義；　惟說依於心，　　故我說無生。",
    "T16n0671_010:0579b12_0": "　無因生諸法，　　離分別分別；　離立於有無，　　故我說無生。",
    "T16n0671_010:0579b14_0": "　心離於可見，　　亦離於二體；　轉於依止法，　　故我說無生。",
    "T16n0671_010:0579b16_0": "　不失外法體，　　亦不取內心，　離一切邪見，　　此是無生相。",
    "T16n0671_010:0579b18_0": "　如是空無相，　　一切應觀察，　非生空空法，　　本不生是空。",
    "T16n0671_010:0579b20_0": "　諸因緣和合，　　生及與於滅，　離於和合法，　　不生亦不滅，　若離和合法，　　更無實法體。",
    "T16n0671_010:0579b23_0": "　一體及異體，　　如外道分別；　有無不生法，　　非實生不生。",
    "T16n0671_010:0579b25_0": "　離於諸因緣，　　生及與不生；　惟是於名字，　　彼此迭共鎖。",
    "T16n0671_010:0579b27_0": "　可生體畢無，　　差別因緣鎖；　離可生無生，　　是離諸外道。",
    "T16n0671_010:0579b29_0": "　我說惟是鎖，　　而凡夫不知；　而可生法體，　　離鎖更無別。",
    "T16n0671_010:0579c02_0": "　彼人無說因，　　破滅壞諸鎖。",
    "T16n0671_010:0579c03_0": "　如燈了諸物，　　鎖亦應能了；　若更有別法，　　離於鉤鎖體。",
    "T16n0671_010:0579c05_0": "　無體亦不生，　　自性如虛空；　離於鉤鎖法，　　愚癡異分別。",
    "T16n0671_010:0579c07_0": "　此是異不生，　　聖人所得法；　彼法生不生，　　不生是無生。",
    "T16n0671_010:0579c09_0": "　若見諸世間，　　即是緣鉤鎖；　世誰是鉤鎖，　　爾時心得定。",
    "T16n0671_010:0579c11_0": "　無明愛業等，　　是內鉤鎖法，　幢泥團輪等，　　子四大外法。",
    "T16n0671_010:0579c13_0": "　依於他法體，　　是從因緣生，　非惟鉤鎖體，　　不住量阿含。",
    "T16n0671_010:0579c15_0": "　若可生法無，　　智何法為因？",
    "T16n0671_010:0579c16_0": "　彼法迭共生，　　非是諸因緣。",
    "T16n0671_010:0579c17_0": "　煖濕動及堅，　　愚癡分別法；　此鉤鎖無法，　　是故無體相。",
    "T16n0671_010:0579c19_0": "　如醫師依病，　　說治病差別；　而論無差別，　　依病故差別。",
    "T16n0671_010:0579c21_0": "　我依眾生身，　　為說煩惱濁，　知諸根及力，　　我為愚法說。",
    "T16n0671_010:0579c23_0": "　煩惱根差別，　　我教無差別，　我惟有一乘，　　清涼八聖道。",
    "T16n0671_010:0579c25_0": "　瓶疊冠及角，　　兔角無是因；　無因依彼生，　　而無彼因法；　而彼是無法，　　汝不得取無。",
    "T16n0671_010:0579c28_0": "　依有因故無，　　依無不相應；　有法對於無，　　是共相待法。",
    "T16n0671_010:0580a01_0": "　若依少有法，　　見於少有法；　無因見少法，　　少法是無因。",
    "T16n0671_010:0580a03_0": "　若彼依餘法，　　彼此迭共見；　如是無窮過，　　少亦無少體。",
    "T16n0671_010:0580a05_0": "　依於色木等，　　如幻可見法；　如是依止事，　　人見有種種。",
    "T16n0671_010:0580a07_0": "　幻師非色等，　　非木亦非石；　愚癡見如幻，　　依止於幻身。",
    "T16n0671_010:0580a09_0": "　依止於實事，　　若見於少事；　見時無二法，　　云何見少事？",
    "T16n0671_010:0580a11_0": "　分別無分別，　　而非無分別；　若分別無法，　　無縛無解脫。",
    "T16n0671_010:0580a13_0": "　以分別無法，　　故不生分別；　若不生分別，　　不得說惟心。",
    "T16n0671_010:0580a15_0": "　種種心差別，　　法中無實法；　以無實法故，　　無解脫世間。",
    "T16n0671_010:0580a17_0": "　無外物可見，　　愚癡妄分別；　如鏡像現心，　　因熏心迷沒。",
    "T16n0671_010:0580a19_0": "　一切法不生，　　非有似有生；　此一切惟心，　　離於諸分別。",
    "T16n0671_010:0580a21_0": "　愚人說諸法，　　從因非智者；　實體離於心，　　聖人心是淨。",
    "T16n0671_010:0580a23_0": "　僧佉毘世師，　　裸形婆羅門；　及於自在天，　　無實墮邪見。",
    "T16n0671_010:0580a25_0": "『無體亦無生，　　如空幻無垢；　諸佛為何說？",
    "T16n0671_010:0580a26_1": "　　佛為何人說？』",
    "T16n0671_010:0580a27_0": "　修行清淨人，　　離邪見覺觀；　諸佛如法說，　　我說亦如是。",
    "T16n0671_010:0580a29_0": "『若一切惟心，　　世間何處住？",
    "T16n0671_010:0580b01_0": "　去來依何法？",
    "T16n0671_010:0580b01_1": "　　云何見地中？』",
    "T16n0671_010:0580b02_0": "　如鳥虛空中，　　依止風而去；　不住不觀察，　　於地上而去。",
    "T16n0671_010:0580b04_0": "　如是諸眾生，　　依分別風動；　自心中去來，　　如空中飛鳥。",
    "T16n0671_010:0580b06_0": "　見身資生器，　　佛說心如是；　云何因現見？",
    "T16n0671_010:0580b07_1": "　　惟心為我說。",
    "T16n0671_010:0580b08_0": "　身資生住持，　　現見依熏生；　無修行者生，　　現見生分別。",
    "T16n0671_010:0580b10_0": "　分別境界體，　　心依境界生；　知於可見心，　　不復生分別。",
    "T16n0671_010:0580b12_0": "　若能見分別，　　離於覺所覺；　名名不相合，　　是說有為法。",
    "T16n0671_010:0580b14_0": "　此惟是可覺，　　名名不相離；　離於知可知，　　是說有為法。",
    "T16n0671_010:0580b16_0": "　此惟是可覺，　　名名中不離；　若人異覺知，　　不自覺他覺。",
    "T16n0671_010:0580b18_0": "　五法實法本，　　及於八種識；　二種無我法，　　攝取於大乘。",
    "T16n0671_010:0580b20_0": "　若見知可知，　　寂靜見世間；　名名中分別，　　爾時不復生。",
    "T16n0671_010:0580b22_0": "　作名字分別，　　見彼不復生；　不見於自心，　　是故生分別。",
    "T16n0671_010:0580b24_0": "『四陰無諸相，　　彼則無數法；　云何色多種，　　四大異異相。",
    "T16n0671_010:0580b26_0": "　捨於諸相法，　　無諸大及大；　若有異色相，　　何故陰不生？』",
    "T16n0671_010:0580b28_0": "　若見如是相，　　不見諸陰入；　依境根及識，　　故生八種識。",
    "T16n0671_010:0580c01_0": "　依相有三種，　　寂滅無如是；　阿梨耶意我，　　我所及於智；　因取於二法，　　知彼法即滅。",
    "T16n0671_010:0580c04_0": "『離於彼此法，　　若見不相離，　世間惟心分，　　世尊為我說。』",
    "T16n0671_010:0580c06_0": "　不復分別二，　　我及於我所；　不增長分別，　　亦無意識因。",
    "T16n0671_010:0580c08_0": "『離於因及緣，　　非物亦非生；　分別但是心，　　世尊為我說。』",
    "T16n0671_010:0580c10_0": "　離於諸因緣，　　離能見可見；　見自心種種，　　可見妄分別。",
    "T16n0671_010:0580c12_0": "　不知自心見，　　不覺異心義，　無見邪見成。",
    "T16n0671_010:0580c13_1": "　　『若於智不見；　彼何故不有？』",
    "T16n0671_010:0580c14_2": "　　彼人心取有，　分別非有無，　　故不生有心；　不知惟心見，　　是故生分別。",
    "T16n0671_010:0580c17_0": "　無分別分別，　　是滅已無因；　遮四種朋黨。",
    "T16n0671_010:0580c18_1": "　　若諸法有因，　此異名字相，　　彼人作不成；　彼應異自生，　　不爾應因生。",
    "T16n0671_010:0580c21_0": "　因緣應和合，　　以遮因生法，　我遮於常過。",
    "T16n0671_010:0580c22_1": "　　若諸緣無常，　是不生不滅，　　愚癡無常見；　滅相法無法，　　不見作於因。",
    "T16n0671_010:0580c25_0": "　故無常生有，　　云何人不見？",
    "T16n0671_010:0580c26_0": "　我攝取眾生，　　依持戒降伏；　智慧滅邪見，　　依解脫增長；　一切諸世俗，　　外道妄語說。",
    "T16n0671_010:0580c29_0": "　依因果邪見，　　自法不能立；　但成自立法，　　離於因緣果。",
    "T16n0671_010:0581a02_0": "　說諸弟子眾，　　離於世俗法；　惟心可見無，　　心見於二種。",
    "T16n0671_010:0581a04_0": "　離可取能取，　　亦離於斷常；　但有心動轉，　　皆是世俗法。",
    "T16n0671_010:0581a06_0": "　不復起轉生，　　見世是自心；　來者是事生，　　去者是事滅。",
    "T16n0671_010:0581a08_0": "　如實知去來，　　不復生分別；　常無常及作，　　亦不作彼此。",
    "T16n0671_010:0581a10_0": "　如是等一切，　　是皆世俗法；　天人阿修羅，　　畜生鬼夜摩。",
    "T16n0671_010:0581a12_0": "　眾生去彼處，　　我說於六道；　上中下業因，　　能生於彼處；　善護諸善法，　　得勝處解脫。",
    "T16n0671_010:0581a15_0": "『佛說念念生，　　生死及於退。",
    "T16n0671_010:0581a16_0": "　為比丘眾說，　　何意為我說，　心不至第二，　　已滅壞不續？』",
    "T16n0671_010:0581a18_0": "　我為弟子說，　　念展轉生滅；　色色分別有，　　生及滅即已。",
    "T16n0671_010:0581a20_0": "　分別即是人，　　離分別無人；　我說於念法，　　依彼我說竟。",
    "T16n0671_010:0581a22_0": "　離於取色相，　　不生亦不滅；　因緣從緣生，　　無明真如等。",
    "T16n0671_010:0581a24_0": "　依於二法生，　　真如無是體；　因緣從緣生，　　若爾無異法。",
    "T16n0671_010:0581a26_0": "　從常生於果，　　果即是因緣；　無異於外道，　　因果共相雜。",
    "T16n0671_010:0581a28_0": "　佛及諸佛說，　　大牟尼無異；　此一尋身中，　　苦諦及集諦，　滅及於道諦。",
    "T16n0671_010:0581b01_1": "　　我為諸弟子，　取三為實者，　　取可取邪見。",
    "T16n0671_010:0581b03_0": "　世間出世法，　　凡夫人分別；　我領於他法，　　是故說三法。",
    "T16n0671_010:0581b05_0": "　為遮彼邪見，　　莫分別實體；　說過無定法，　　亦復無心生。",
    "T16n0671_010:0581b07_0": "　實亦不二取，　　真如無二種；　無明及愛業，　　識等從邪生。",
    "T16n0671_010:0581b09_0": "　無窮過不作，　　作中不生有；　諸法四種滅，　　無智者所說。",
    "T16n0671_010:0581b11_0": "　分別二種生，　　有物無有物；　離於四種法，　　亦離四種見。",
    "T16n0671_010:0581b13_0": "　二種生分別，　　見者更不生；　諸法本不生，　　起於智差別；　現生於諸法，　　平等莫分別。",
    "T16n0671_010:0581b16_0": "『願大牟尼尊，　　為我及一切，　如法相應說，　　離二種二見。",
    "T16n0671_010:0581b18_0": "　我離於邪見，　　及諸餘菩薩，　常不見有無；　　以不見彼法，　離外道和雜，　　離聲聞緣覺。",
    "T16n0671_010:0581b21_0": "　佛證法諸聖，　　為我說不失。』",
    "T16n0671_010:0581b22_0": "　顛倒因緣因，　　無生及一切，　異名諸迷惑，　　智者所遠離；　譬如雲雨樓，　　宮閣及於虹，　陽焰毛輪幻，　　有無從心生。",
    "T16n0671_010:0581b26_0": "　諸外道分別，　　世間自因生，　不生真如法，　　及與實際空；　是諸異法名，　　莫分別無物，　於色上種種，　　莫分別無法。",
    "T16n0671_010:0581c01_0": "　如世間手瓜，　　自在能破物；　如是一切法，　　莫分別無法。",
    "T16n0671_010:0581c03_0": "　離色空不異，　　亦無生法體；　莫分別無異，　　分別著邪見。",
    "T16n0671_010:0581c05_0": "　分別可分別，　　攝取於諸事；　長短方圓等，　　是攝分別相。",
    "T16n0671_010:0581c07_0": "　分別是心法，　　可分別是意；　若能如法知，　　離能相可相。",
    "T16n0671_010:0581c09_0": "　外道說不生，　　及取於我法，　分別如是相，　　此二見無差。",
    "T16n0671_010:0581c11_0": "　何意如是說？",
    "T16n0671_010:0581c11_1": "　　若能如是知，　彼人入於量，　　能解我說法。",
    "T16n0671_010:0581c13_0": "　因見是沈沒，　　無生是不依；　知是二種義，　　故我說無生。",
    "T16n0671_010:0581c15_0": "『諸法無有生，　　牟尼為我說。』",
    "T16n0671_010:0581c16_0": "　無因不相當，　　無有有法雜；　無因亦無生，　　異因見外道。",
    "T16n0671_010:0581c18_0": "　離有無無法，　　是故說惟心；　生及於不生，　　離法是邪見。",
    "T16n0671_010:0581c20_0": "　說無因無生，　　說有是著因；　自然無作者，　　作者是邪見。",
    "T16n0671_010:0581c22_0": "『方便諸願等，　　是見為我說；　若諸法是無，　　云何生三世？』",
    "T16n0671_010:0581c24_0": "　離可取能取，　　不生亦不滅；　從物見異物，　　依彼法生心。",
    "T16n0671_010:0581c26_0": "『諸法不生化，　　云何為我說，　實有而不知，　　是故我說法？",
    "T16n0671_010:0581c28_0": "　牟尼諸法中，　　前後自相違。",
    "T16n0671_010:0581c29_0": "　離諸外道過，　　離於顛倒因，　生及與不生，　　大師為我說。』",
    "T16n0671_010:0582a02_0": "　離有及於無，　　不失於因果；　地及於次第，　　為說一無相。",
    "T16n0671_010:0582a04_0": "　世間墮二邊，　　為諸見迷惑；　無生無生等，　　不知寂滅因。",
    "T16n0671_010:0582a06_0": "　我無三世法，　　我亦不說法；　有二畢有過，　　諸佛二清淨。",
    "T16n0671_010:0582a08_0": "　諸法空剎那，　　無體亦不生；　說邪法覆心，　　分別非如來。",
    "T16n0671_010:0582a10_0": "『生及與不生，　　惟願為我說，　云何何等法，　　離於境界生？』",
    "T16n0671_010:0582a12_0": "　色具足和合，　　從於戲論集；　聚於外色相，　　從分別而生；　知於彼法者，　　是如實解義。",
    "T16n0671_010:0582a15_0": "　隨順聖人性，　　而心不復生；　離於一切大，　　生法不相應。",
    "T16n0671_010:0582a17_0": "　心虛妄觀大，　　觀如是無生；　莫分別可別，　　智者不分別。",
    "T16n0671_010:0582a19_0": "　分別於分別，　　是二無涅槃；　立於無生法，　　如幻不見法。",
    "T16n0671_010:0582a21_0": "　從幻等因生，　　所立諸法破；　見心如鏡像，　　無始熏習因。",
    "T16n0671_010:0582a23_0": "　似義而無義，　　觀諸法亦爾；　如鏡中色像，　　離於一二相。",
    "T16n0671_010:0582a25_0": "　可見無非無，　　諸相亦如是；　乾闥婆幻等，　　依於因緣觀。",
    "T16n0671_010:0582a27_0": "　如是諸法體，　　生非不生法；　分別似如人，　　二種相而現。",
    "T16n0671_010:0582a29_0": "　說我及於法，　　而愚人不知；　相違及無因，　　聲聞諸羅漢，　自成及佛力，　　是五種聲聞。",
    "T16n0671_010:0582b03_0": "　時攝及於滅，　　第一離第一；　是四種無常，　　愚無智分別。",
    "T16n0671_010:0582b05_0": "　愚癡墮二邊，　　功德及微塵；　不知解脫因，　　以著有無法。",
    "T16n0671_010:0582b07_0": "　譬如愚癡人，　　取指即是月；　如是樂名字，　　不知我實法。",
    "T16n0671_010:0582b09_0": "　諸大各異相，　　無色體相生。",
    "T16n0671_010:0582b10_0": "　而諸大和合，　　無大無依大；　火能燒諸色，　　水能爛諸物，　風能動諸色，　　云何大相生？",
    "T16n0671_010:0582b13_0": "　色陰及於識，　　是法二無五。",
    "T16n0671_010:0582b14_0": "　是諸陰異名，　　我說如帝釋；　心心數差別，　　現轉諸法生。",
    "T16n0671_010:0582b16_0": "　四大彼此別，　　色心非從依；　依青等有白，　　依白有青等。",
    "T16n0671_010:0582b18_0": "　依因果可生，　　空有及於無；　能作可作作，　　寒熱見等見。",
    "T16n0671_010:0582b20_0": "　如是等一切，　　妄覺不能成；　心意及餘六，　　諸識共和合。",
    "T16n0671_010:0582b22_0": "　離於一異體，　　生死虛妄生；　僧佉毘世師，　　裸形自在天，　墮有無朋黨，　　離於寂靜義；　形相貌勝生，　　四大生非塵。",
    "T16n0671_010:0582b26_0": "　是外道說生，　　四大及四塵；　餘者無處生，　　外道分別因；　愚癡而不覺，　　以依有無黨。",
    "T16n0671_010:0582b29_0": "　生共心相應，　　死不共相應；　清淨實相法，　　共智相應住。",
    "T16n0671_010:0582c02_0": "　業及於色相，　　五陰境界因；　眾生無因體，　　無色界不住。",
    "T16n0671_010:0582c04_0": "『佛說法無我，　　無色同外道；　說無我是斷，　　識亦不應生；　心有四種住，　　無色云何住？』",
    "T16n0671_010:0582c07_0": "　內外諸法相，　　而識不能行；　妄覺者計有，　　中陰有五陰；　如是無色生，　　有而是無色。",
    "T16n0671_010:0582c10_0": "　自然應解脫，　　無眾生及識；　是外道無疑，　　妄覺不能知。",
    "T16n0671_010:0582c12_0": "　若彼處無色，　　是故見無色；　彼無非立法，　　非乘無乘者。",
    "T16n0671_010:0582c14_0": "　識從種子生，　　共諸根和合；　八種色一分，　　於念時不取。",
    "T16n0671_010:0582c16_0": "　色不住於時，　　根不共根住；　是故如來說，　　諸根念不住。",
    "T16n0671_010:0582c18_0": "　若不見色體，　　識云何分別？",
    "T16n0671_010:0582c19_0": "　若智不生者，　　云何生世間？",
    "T16n0671_010:0582c20_0": "　即生時即滅，　　佛不如是說。",
    "T16n0671_010:0582c21_0": "　一時亦不念，　　虛妄分別取；　諸根及境界，　　愚癡非智者。",
    "T16n0671_010:0582c23_0": "　愚癡聞名取，　　聖人如實知；　第六無依止，　　以無因可取。",
    "T16n0671_010:0582c25_0": "　不善知於我，　　離於有法過；　愚於有無法，　　覺者離實智。",
    "T16n0671_010:0582c27_0": "　有為無為我，　　愚癡不能知；　一中有施法，　　異中亦如是。",
    "T16n0671_010:0582c29_0": "　共心中一體，　　意識能覺知；　若施是心者，　　心數是名字。",
    "T16n0671_010:0583a01_0": "　云何離能取？",
    "T16n0671_010:0583a01_1": "　　分別於一異；　共因依止見，　　業、生、作業等。",
    "T16n0671_010:0583a03_0": "　如火如是說，　　相似相似法；　如火一時間，　　可燒能燒異。",
    "T16n0671_010:0583a05_0": "　如是我依因，　　妄覺何不爾？",
    "T16n0671_010:0583a06_0": "『生及與不生，　　而心常清淨。",
    "T16n0671_010:0583a07_0": "　妄覺者立我，　　何故不說喻？』",
    "T16n0671_010:0583a08_0": "　迷於識稠林，　　離於真實法；　妄覺東西走，　　覓神我亦爾。",
    "T16n0671_010:0583a10_0": "　內身修實行，　　我是清淨相；　如來藏佛境，　　妄覺非境界。",
    "T16n0671_010:0583a12_0": "　可取及能取，　　差別五陰我；　若能知於相，　　爾時生真智。",
    "T16n0671_010:0583a14_0": "　外道說意識，　　阿梨耶藏體；　共於我相應，　　我法說不爾。",
    "T16n0671_010:0583a16_0": "　若如實知法，　　實諦得解脫；　修行於見道，　　斷煩惱清淨。",
    "T16n0671_010:0583a18_0": "　心自性清淨，　　如來淨法身；　是法依眾生，　　離於邊無邊。",
    "T16n0671_010:0583a20_0": "　如金及與色，　　石性與真金；　陶冶人能見，　　眾生於陰爾。",
    "T16n0671_010:0583a22_0": "　非人亦非陰，　　佛是無漏智；　無漏常世尊，　　是故我歸依。",
    "T16n0671_010:0583a24_0": "　心自性清淨，　　煩惱及意作；　共五陰相應，　　說中勝者說。",
    "T16n0671_010:0583a26_0": "　心自性清淨，　　意等是因緣；　彼能作諸業，　　故彼二種染。",
    "T16n0671_010:0583a28_0": "　意等客塵法，　　煩惱我清淨；　彼依煩惱染，　　如垢依清淨。",
    "T16n0671_010:0583b01_0": "　如依離於垢，　　亦如金離垢；　有而不可見，　　我離過亦爾；　如琴及[骨*可]鼓，　　種種美妙聲；　陰中我亦爾，　　愚癡覓一異。",
    "T16n0671_010:0583b05_0": "　地中諸寶藏，　　及與清淨水；　陰中我亦爾，　　實有不可見。",
    "T16n0671_010:0583b07_0": "　心及心數法，　　功德陰和合；　陰中我亦爾，　　無智不能見。",
    "T16n0671_010:0583b09_0": "　如女人胎藏，　　雖有而不見；　我於五陰中，　　無智故不見。",
    "T16n0671_010:0583b11_0": "　如香藥重擔，　　火及於諸薪；　陰中我亦爾，　　無智不能見。",
    "T16n0671_010:0583b13_0": "　一切諸法中，　　無常及與空；　陰中我亦爾，　　無智有不見。",
    "T16n0671_010:0583b15_0": "　諸地及自在，　　通及於受位，　無上妙諸法，　　及餘諸三昧，　及諸勝境界，　　若陰中無我，　而此諸法等，　　一切亦應無。",
    "T16n0671_010:0583b19_0": "　有人破壞言，　　若有應示我；　智者應答言，　　汝心應示我。",
    "T16n0671_010:0583b21_0": "　說無真如我，　　惟是虛妄說；　作比丘業者，　　不應共和合。",
    "T16n0671_010:0583b23_0": "　是人立有無，　　墮於二朋黨；　破壞諸佛法，　　彼不住我法。",
    "T16n0671_010:0583b25_0": "　離諸外道過，　　焚燒無我見；　令我見熾然，　　如劫盡火炎；　如石蜜蒱桃，　　乳酪蘇油等，　彼處所有味，　　不甞者不知。",
    "T16n0671_010:0583b29_0": "　取於五種中，　　五陰我亦爾；　愚癡人不見，　　智見得解脫。",
    "T16n0671_010:0583c02_0": "　明等諸譬喻，　　心法不可見；　何處何因緣？",
    "T16n0671_010:0583c03_1": "　　和合不可見。",
    "T16n0671_010:0583c04_0": "　諸法異體相，　　一心不能取；　無因亦無生，　　虛妄覺者過。",
    "T16n0671_010:0583c06_0": "　實行者見心，　　心中不見心；　可見從見生，　　能見何因生？",
    "T16n0671_010:0583c08_0": "　我姓迦旃延，　　首陀會天出；　為眾生說法，　　趣於涅槃城。",
    "T16n0671_010:0583c10_0": "　是過去行路，　　我及彼諸佛，　三千修多羅，　　說於涅槃法。",
    "T16n0671_010:0583c12_0": "　欲界及無色，　　佛不彼成佛；　色界中上天，　　離欲成菩提。",
    "T16n0671_010:0583c14_0": "　境界非縛因，　　因境界是縛；　依智斷煩惱，　　修行者利劍。",
    "T16n0671_010:0583c16_0": "　有我有幻等，　　法有無云何？",
    "T16n0671_010:0583c17_0": "　愚不見如是，　　云何有無我？",
    "T16n0671_010:0583c18_0": "　以有作不作，　　無因而轉生；　一切法不生，　　愚癡不覺知。",
    "T16n0671_010:0583c20_0": "　諸因不能生，　　諸緣亦不作；　彼二不能生，　　云何分別緣？",
    "T16n0671_010:0583c22_0": "　先後及一時，　　妄覺者說因；　虛空瓶弟子，　　一切諸物生。",
    "T16n0671_010:0583c24_0": "　佛非有為作，　　諸相相莊嚴；　是轉輪功德，　　非諸佛得名。",
    "T16n0671_010:0583c26_0": "　諸佛是智相，　　離諸邪見過；　內身是智見，　　離諸一切過。",
    "T16n0671_010:0583c28_0": "　聾瞎盲及啞，　　老少懷惡人；　是等一切人，　　名無梵行者。",
    "T16n0671_010:0584a01_0": "　廣大勝妙體，　　是轉輪王相；　出家或一二，　　餘者是放逸。",
    "T16n0671_010:0584a03_0": "　毘耶娑迦那，　　及於梨沙婆，　迦毘羅釋迦，　　我入涅槃後；　未來世當有，　　如是等出世。",
    "T16n0671_010:0584a06_0": "　我滅後百年，　　毘耶娑圍陀；　及於般荼婆，　　鳩羅婆失羅。",
    "T16n0671_010:0584a08_0": "　然後復更有，　　及於毛釐等；　次毛釐掘多，　　次有無道王。",
    "T16n0671_010:0584a10_0": "　次有刀劍亂，　　次刀劍末世；　次於末世世，　　無法無修行。",
    "T16n0671_010:0584a12_0": "　如是等過未，　　如輪轉世間；　日火共和合，　　焚燒於欲界。",
    "T16n0671_010:0584a14_0": "　復成妙世界，　　彼器世間生；　四姓及國王，　　諸仙人及法。",
    "T16n0671_010:0584a16_0": "　供養大會施，　　時法還如本；　話笑本如是，　　長行及子註。",
    "T16n0671_010:0584a18_0": "　子註復重作，　　種種說無量；　如是我聞等，　　迷沒諸世間。",
    "T16n0671_010:0584a20_0": "　不知真實法，　　何者為是非？",
    "T16n0671_010:0584a21_0": "　衣裳如法染，　　擣治令潔淨。",
    "T16n0671_010:0584a22_0": "　清泥牛糞等，　　壞色而受用；　諸香塗身衣，　　離於外道相。",
    "T16n0671_010:0584a24_0": "　流通我法輪，　　是諸如來相；　不漉水不飲，　　腰繩及內衣。",
    "T16n0671_010:0584a26_0": "　依時行乞食，　　離於下賤家；　生於妙天境，　　及人中勝處。",
    "T16n0671_010:0584a28_0": "　諸寶相成就，　　天人中自在；　依法修行者，　　生天四天下。",
    "T16n0671_010:0584a30_0": "　多時而受用，　　依多貪還滅；　正時及三災，　　及於二惡世。",
    "T16n0671_010:0584b02_0": "　我及餘正時，　　釋迦末世時；　釋種悉達他，　　八臂及自在。",
    "T16n0671_010:0584b04_0": "　如是等外道，　　我滅出於世；　如是我聞等，　　釋迦師子說。",
    "T16n0671_010:0584b06_0": "　曾有如是事，　　毘耶娑說是；　八臂那羅延，　　及摩醯首羅。",
    "T16n0671_010:0584b08_0": "　說如是等言，　　我化作世間；　我母名善才，　　父名梵天王。",
    "T16n0671_010:0584b10_0": "　我姓迦旃延，　　離於諸煩惱；　生於瞻波城，　　我父及祖父。",
    "T16n0671_010:0584b12_0": "　父名為月護，　　從於月種生，　出家修實行，　　說於千種句。",
    "T16n0671_010:0584b14_0": "　授記入涅槃，　　付慧轉法輪；　大慧與法勝，　　勝與彌佉梨；　彌佉無弟子，　　於後時法滅。",
    "T16n0671_010:0584b17_0": "　迦葉拘留孫，　　拘那含及我；　離於諸煩惱，　　一切名正時。",
    "T16n0671_010:0584b19_0": "　過彼正法後，　　有佛名如意；　於彼成正覺，　　為人說五法。",
    "T16n0671_010:0584b21_0": "　無二三災中，　　過未世亦爾；　諸佛不出世，　　正時出於世。",
    "T16n0671_010:0584b23_0": "　無人奪有相，　　衣裳不割裁；　納衣碎破雜，　　如孔雀畫色。",
    "T16n0671_010:0584b25_0": "　二寸或三寸，　　間錯而補納；　若不如是者，　　愚人所貪奪。",
    "T16n0671_010:0584b27_0": "　常滅貪欲火，　　智水常洗浴；　日夜六時中，　　如實修行法。",
    "T16n0671_010:0584b29_0": "　如放箭石木，　　勢極則還下；　放一還下一，　　善不善亦爾。",
    "T16n0671_010:0584c02_0": "　一中無多種，　　以相無如是；　如風取一切，　　如田地被燒。",
    "T16n0671_010:0584c04_0": "　若一能作多，　　一切無作有；　不爾一切失，　　是妄覺者法。",
    "T16n0671_010:0584c06_0": "　如燈及種子，　　云何多相似？",
    "T16n0671_010:0584c07_0": "　一能生於多，　　是妄覺者法。",
    "T16n0671_010:0584c08_0": "　如麻不生豆，　　稻不生䵃麥；　小麥等種子，　　云何一生多？",
    "T16n0671_010:0584c10_0": "　波尼出聲論，　　阿叉波太白；　末世有梵藏，　　說於世俗論。",
    "T16n0671_010:0584c12_0": "　迦旃延作經，　　夜婆伽亦爾；　浮稠迦天文，　　是後末世論。",
    "T16n0671_010:0584c14_0": "　婆梨說世福，　　世人依福德；　能護於諸法，　　王婆離施地。",
    "T16n0671_010:0584c16_0": "　彌迦摩修羅，　　阿舒羅等說；　迷惑及王論，　　末世諸仙現。",
    "T16n0671_010:0584c18_0": "　悉達他釋種，　　浮單陀五角；　口力及黠慧，　　我滅後出世。",
    "T16n0671_010:0584c20_0": "　阿示那三掘，　　彌佉羅澡罐；　我住阿蘭若，　　梵天施與我。",
    "T16n0671_010:0584c22_0": "　汝當未來世，　　名大離塵垢；　能說真解脫，　　是諸牟尼尊。",
    "T16n0671_010:0584c24_0": "　梵天共梵眾，　　及餘諸天眾；　鹿皮等施我，　　還沒自在天。",
    "T16n0671_010:0584c26_0": "　諸雜間錯衣，　　及為乞食鉢；　帝釋四天王，　　閑處施與我。",
    "T16n0671_010:0584c28_0": "　說無生及因，　　生及與不生；　欲成於不生，　　是但說言語。",
    "T16n0671_010:0585a01_0": "　若無明等因，　　能生於諸心；　未生於色時，　　中間云何住？",
    "T16n0671_010:0585a03_0": "　即時滅於心，　　而更生餘心；　色不一念住，　　觀何法能生。",
    "T16n0671_010:0585a05_0": "　依於何因緣？",
    "T16n0671_010:0585a05_1": "　　心是顛倒因；　彼不能成法，　　云何知生滅？",
    "T16n0671_010:0585a07_0": "　修行者合定，　　金安闍那性，　光音天宮殿，　　世間法不壞。",
    "T16n0671_010:0585a09_0": "　住於所證法，　　是諸一切佛；　如來等智慧，　　比丘證於法，　及餘所證法，　　彼法常不壞。",
    "T16n0671_010:0585a12_0": "　云何虛妄見？",
    "T16n0671_010:0585a12_1": "　　諸法念不住。",
    "T16n0671_010:0585a13_0": "　乾闥婆幻色，　　何故念不住？",
    "T16n0671_010:0585a14_0": "　諸色無四大，　　諸大何所為？",
    "T16n0671_010:0585a15_0": "　因無明有心，　　無始世界習；　依生滅和合，　　妄覺者分別。",
    "T16n0671_010:0585a17_0": "　僧佉有二種，　　從勝及轉變；　勝中有於果，　　果復成就果。",
    "T16n0671_010:0585a19_0": "　勝是大體相，　　說功德差別；　因果二種法，　　於轉變中無。",
    "T16n0671_010:0585a21_0": "　如水鏡清淨，　　諸塵土不染；　真如如是淨，　　依止於眾生。",
    "T16n0671_010:0585a23_0": "　如興求及葱，　　女人懷胎藏；　鹽及鹽中味，　　種子云何有？",
    "T16n0671_010:0585a25_0": "　異體不異體，　　二體離二法；　有法無因緣，　　非無於有為；　如馬中無牛，　　陰中我亦爾。",
    "T16n0671_010:0585a28_0": "　說有為無為，　　是法無可說；　惡見量阿含，　　依邪覺垢染。",
    "T16n0671_010:0585b01_0": "　不覺說有我，　　非因不離因；　五陰中無我，　　取我是過失。",
    "T16n0671_010:0585b03_0": "　一中及異中，　　妄覺者不覺；　水鏡及眼中，　　如見鏡中像。",
    "T16n0671_010:0585b05_0": "　遠離於一異，　　陰中我亦爾；　可觀及能觀，　　禪道見眾生。",
    "T16n0671_010:0585b07_0": "　觀察是三法，　　離於邪見法：　即滅於知見，　　如孔中見空。",
    "T16n0671_010:0585b09_0": "　諸法轉變相，　　愚人妄分別；　涅槃離有無，　　住如實見處。",
    "T16n0671_010:0585b11_0": "　遠離生滅法，　　亦離有無體；　離能見可見，　　觀察轉變法。",
    "T16n0671_010:0585b13_0": "　離諸外道說，　　離名相形體；　依內身邪見，　　觀察轉變法。",
    "T16n0671_010:0585b15_0": "　諸天及地獄，　　觸及於逼惱；　無有中陰法，　　云何依識生？",
    "T16n0671_010:0585b17_0": "　胎卵濕化等，　　生於中陰中；　眾生身種種，　　應觀於去來。",
    "T16n0671_010:0585b19_0": "　離量及阿含，　　能生煩惱種；　諸外道浪言，　　智慧者莫取。",
    "T16n0671_010:0585b21_0": "　先觀察於我，　　後觀於因緣；　不知有說有，　　故石女兒勝。",
    "T16n0671_010:0585b23_0": "　般若離肉眼，　　妙眼見眾生；　離於有為陰，　　妙身體眾生。",
    "T16n0671_010:0585b25_0": "　住好惡色中，　　出離縛解脫；　妙體住有為，　　能見妙法身。",
    "T16n0671_010:0585b27_0": "　在於六趣中，　　妄覺非境界；　我過於人道，　　非餘妄覺者。",
    "T16n0671_010:0585b29_0": "『而無生我心，　　何因如是生？",
    "T16n0671_010:0585c01_0": "　如河燈種子，　　何不如是說？",
    "T16n0671_010:0585c02_0": "　而識未生時，　　未有無明等。",
    "T16n0671_010:0585c03_0": "　離於闇無識，　　云何相續生？』",
    "T16n0671_010:0585c04_0": "　三世及無世，　　第五不可說；　是諸佛境界，　　妄覺者觀行。",
    "T16n0671_010:0585c06_0": "　行中不可說，　　以離智行中；　取於諸行中，　　智離於行法。",
    "T16n0671_010:0585c08_0": "　依此法生此，　　現見是無因；　諸緣不可見，　　離於無作者。",
    "T16n0671_010:0585c10_0": "　依風火能燒，　　因風動能生；　風能吹動火，　　風還能滅火。",
    "T16n0671_010:0585c12_0": "　愚者不分別，　　云何生眾生？",
    "T16n0671_010:0585c13_0": "　說有為無為，　　離於依所依。",
    "T16n0671_010:0585c14_0": "　云何成彼法？",
    "T16n0671_010:0585c14_1": "　　風火愚分別。",
    "T16n0671_010:0585c15_0": "　彼此增長力，　　彼此法不及。",
    "T16n0671_010:0585c16_0": "　云何而生火？",
    "T16n0671_010:0585c16_1": "　　惟言語無義。",
    "T16n0671_010:0585c17_0": "　眾生是誰作？",
    "T16n0671_010:0585c17_1": "　　而分別如火；　能作陰入軀，　　意等因能生。",
    "T16n0671_010:0585c19_0": "　如常無我義，　　共心常轉生；　二法常清淨，　　離於諸因果。",
    "T16n0671_010:0585c21_0": "　火不能成彼，　　妄覺者不知；　心眾生涅槃，　　自性體清淨。",
    "T16n0671_010:0585c23_0": "　無始等過染，　　如虛空無差；　外道邪見垢，　　如白象床城。",
    "T16n0671_010:0585c25_0": "　依意意識覆，　　大等能清淨；　彼人見如實，　　見已破煩惱。",
    "T16n0671_010:0585c27_0": "　捨譬喻稠林，　　彼人取聖境；　知能知差別，　　彼分別異體。",
    "T16n0671_010:0585c29_0": "　矇鈍人不覺，　　復言不可說；　譬如栴檀鼓，　　愚人作異說。",
    "T16n0671_010:0586a02_0": "　如栴檀沈水，　　諸佛智亦爾；　愚人不覺知，　　以依虛妄見。",
    "T16n0671_010:0586a04_0": "　中後不受食，　　以鉢依量取；　離口等諸過，　　噉於清淨食。",
    "T16n0671_010:0586a06_0": "　此是如法行，　　不能知相應；　依於法能信，　　莫分別邪行。",
    "T16n0671_010:0586a08_0": "　不著世間物，　　能取於正義；　彼人取真金，　　能然於法燈。",
    "T16n0671_010:0586a10_0": "　癡有無因緣，　　邪見網分別；　一切煩惱垢，　　離於貪瞋恚。",
    "T16n0671_010:0586a12_0": "　爾時不復生，　　以無一切染；　諸如來身手，　　而授於佛位。",
    "T16n0671_010:0586a14_0": "　外道迷因果，　　餘者迷因緣；　及無因有物，　　斷見無聖人。",
    "T16n0671_010:0586a16_0": "　受於果轉變，　　識及於意識；　意從本識生，　　識從於意生。",
    "T16n0671_010:0586a18_0": "　一切識從本，　　能生如海波；　一切從熏因，　　隨因緣而生。",
    "T16n0671_010:0586a20_0": "　念差別鉤鎖，　　縛自心取境；　似於形體相，　　意眼等識生。",
    "T16n0671_010:0586a22_0": "　無始來過縛，　　依熏生取境；　見外心諸法，　　遮諸外道見。",
    "T16n0671_010:0586a24_0": "　依彼更生餘，　　及依彼觀生；　是故生邪見，　　及世間生死。",
    "T16n0671_010:0586a26_0": "　諸法如夢幻，　　如乾闥婆城；　陽焰水中月，　　觀察是自心。",
    "T16n0671_010:0586a28_0": "　行差非真如，　　正智幻三昧；　依首楞嚴定，　　及餘諸三昧。",
    "T16n0671_010:0586b01_0": "　入於初地得，　　諸通及三昧；　智及如意身，　　受位入佛地。",
    "T16n0671_010:0586b03_0": "　爾時心不生，　　以見世虛妄；　得觀地餘地，　　及得於佛地。",
    "T16n0671_010:0586b05_0": "　轉於依止身，　　如諸色摩尼；　亦如水中月，　　作諸眾生業。",
    "T16n0671_010:0586b07_0": "　離有無朋黨，　　離二及不二；　出於二乘地，　　及出第七地。",
    "T16n0671_010:0586b09_0": "　內身見諸法，　　地地中清淨；　離外道外物，　　爾時說大乘。",
    "T16n0671_010:0586b11_0": "　轉於分別識，　　離於變易滅；　如兔角摩尼，　　得解脫者說。",
    "T16n0671_010:0586b13_0": "　如依結相應，　　依法亦如是；　依相應相應，　　莫分別於異。",
    "T16n0671_010:0586b15_0": "　眼識業及受，　　無明及正見；　眼色及於意，　　意識染如是。」",
    "T16n0671_010:0586b17_0": "　佛說此妙經，　　聖者大慧士，　菩薩摩訶薩，　　羅婆那大王，　叔迦婆羅那，　　甕耳等羅叉，　天龍夜叉等，　　乾闥婆修羅，　諸天比丘僧，　　大歡喜奉行。",
    "T16n0671_010:0586b22_0": "入楞伽經卷第十"
}