{
    "T03n0190_021:0749a04_0": "佛本行集經卷第二十一",
    "T03n0190_021:0749a06_0": "隋天竺三藏闍那崛多譯",
    "T03n0190_021:0749a07_0": "王使往還品下",
    "T03n0190_021:0749a08_0": "「『時，淨飯王復如是言：「我智慧子！",
    "T03n0190_021:0749a08_1": "汝今雖於諸親族邊無愛戀心，但取我意，還來向家，勿令我今為於汝故，憂愁懊惱，取於命終。",
    "T03n0190_021:0749a10_2": "善子！",
    "T03n0190_021:0749a10_3": "凡人行法行者，皆於一切諸眾生邊生慈悲心，如是乃得名為法行，豈但獨自身入深山，始名法行？",
    "T03n0190_021:0749a13_4": "所以者何？",
    "T03n0190_021:0749a13_5": "我昔曾聞，往古已來，或有諸人，在自己家，不脫瓔珞種種嚴身，長養鬚髮，具足功德，求解脫故，在於家內，亦能得於解脫之法。",
    "T03n0190_021:0749a16_6": "凡是修習解脫行法，唯須智慧及以精進，如此即是解脫正因。",
    "T03n0190_021:0749a17_7": "汝今違我而入山者，如此乃是避於五欲驚畏之法。",
    "T03n0190_021:0749a18_8": "然其彼等諸人在家，以諸瓔珞莊嚴自身，得解脫者，今當為汝，略而說之。",
    "T03n0190_021:0749a20_9": "昔有仁者，名曰隨常，仁者力金剛，仁者多有，仁者流行，仁者大富，仁者邊天，又復有於毘提訶國王，名能生耶耶底王(隋言行行)，仁者淨仙，又羅摩王(隋言作喜)，有如是等無量無邊在家諸王，悉得解脫。",
    "T03n0190_021:0749a24_10": "汝今須知，在於家中求解脫法，亦能令得，未必出家。",
    "T03n0190_021:0749a26_11": "是故汝可速來還家，滿二種願：一汝得受五欲之樂；二令我心常得歡喜。",
    "T03n0190_021:0749a27_12": "凡世間人，受王位者，若令心得如願功能，是名真王。",
    "T03n0190_021:0749a28_13": "我今能為汝滿此願，王位難捨，我為汝故，此難捨事能捨與汝灌於汝頂。",
    "T03n0190_021:0749b01_14": "汝若建立如是因緣，則我歡喜，便即辭退，捨世出家，入山求道。」』",
    "T03n0190_021:0749b03_15": "而說偈言：「『王位親密實難捐，　　今悉割斷持付汝，　　見汝堪治世間故，　　我生歡喜即入山。』",
    "T03n0190_021:0749b06_0": "「爾時，大臣并及國師婆羅門等，宣淨飯王如是口勅所說之偈，悉具委曲諮菩薩已，復更別以三種事意，諫菩薩言：『大智聖子！",
    "T03n0190_021:0749b08_1": "此是聖子父王淨飯，流淚嗚咽，向我等勅酸切之語。",
    "T03n0190_021:0749b10_2": "是故聖子！",
    "T03n0190_021:0749b10_3": "今聞父王如是苦勅，堪應供養恭敬父勅，不得違逆。",
    "T03n0190_021:0749b11_4": "聖子父王，今以沒溺大深苦河，無人能拔出於智岸，唯有聖子，能作救護，堪拔彼苦。",
    "T03n0190_021:0749b13_5": "猶如墮於最極深水，唯大船師乃能拔出。",
    "T03n0190_021:0749b14_6": "如是如是，聖子父王，今以沒深大苦惱海，更無有人能拔出者，唯聖子耳。",
    "T03n0190_021:0749b16_0": "又復聖子，小嬰孩時，增長養育，唯憍曇彌，兼其復是聖子姨母，莫令孤寡，使其命終。",
    "T03n0190_021:0749b17_1": "今為憶念於聖子故，受大苦惱，譬如牸牛失犢子故，悲喚而鳴。",
    "T03n0190_021:0749b19_2": "如是如是，彼憍曇彌，以眼不見於聖子故，悲苦嗚咽，常恒啼哭，是故聖子，不應捨離。",
    "T03n0190_021:0749b21_3": "復以往昔養育之恩，猶如彼牛愛戀其子，并及宮內婦女眷屬，亦然受苦。",
    "T03n0190_021:0749b22_4": "又迦毘羅城內，一切釋種男女人民大小，為愛聖子心煎迫故，被苦惱火之所燒然。",
    "T03n0190_021:0749b24_5": "是故聖子！",
    "T03n0190_021:0749b25_0": "今可還家見於彼等，譬如大地被焚燒時，在上諸天，降大甘雨，滅彼燋熱苦劇之火。』",
    "T03n0190_021:0749b27_0": "「爾時，菩薩聞父王使如是語已，少時思惟，以調身心口喘氣已，報使人言：『我亦久知，人父向子皆有愛心，我知我父淨飯大王，向於我邊極大憐念憶戀著心。",
    "T03n0190_021:0749c01_1": "我今但以怖畏世間生老病死，自身見沒，豈能救沈？",
    "T03n0190_021:0749c02_2": "欲求度脫，故捨離彼諸眷屬耳。",
    "T03n0190_021:0749c03_3": "誰復樂捨此之親愛，可不欲得恒相見也？",
    "T03n0190_021:0749c04_4": "若世間中無愛別離，誰不樂世？",
    "T03n0190_021:0749c05_5": "雖復久住共諸親聚，會當別離，是故我今捨於一切所愛親族及以父母，志求菩提。",
    "T03n0190_021:0749c06_6": "若汝所言，因愛我故，致令父王生大苦惱。",
    "T03n0190_021:0749c07_7": "我聞此言，實不戀著如是恩愛。",
    "T03n0190_021:0749c08_8": "所以者何？",
    "T03n0190_021:0749c08_9": "譬如有人，於睡眠中，夢見親愛聚集合會，覺還別離，若是凡人，不解方便，心生苦惱，此是無識愚癡眾生。",
    "T03n0190_021:0749c11_10": "若有智人，能自思念，親愛合會，猶如路行，道上結伴，相與共行，隨逐近遠，到所至處，各散還本。",
    "T03n0190_021:0749c13_11": "以是事故，親愛眷屬，聚集有離，何須愁惱？",
    "T03n0190_021:0749c14_12": "又前世時，曾為眷屬，捨已來此；此處眷屬，捨至後世；後世捨已，復至後世；如是展轉，更互相捨，此諸眷屬，愛戀之心，從何處來？",
    "T03n0190_021:0749c17_13": "去至何處？",
    "T03n0190_021:0749c17_14": "凡世間人，從初受胎，至一切處，如是念念剎那時間，悉皆有於死命鬼逐。",
    "T03n0190_021:0749c19_15": "如此何者？",
    "T03n0190_021:0749c19_16": "是時非時。",
    "T03n0190_021:0749c19_17": "今乃語我：「我子即今非是入山求道之時。」",
    "T03n0190_021:0749c20_18": "何況在家受五欲時？",
    "T03n0190_021:0749c21_19": "若當問我時非時者，今當略之。",
    "T03n0190_021:0749c21_20": "所以者何？",
    "T03n0190_021:0749c22_21": "彼死命鬼，於一切時，攝諸眾生，無不攝時，是故我今欲求離彼生老病死，以如是故，無時非時。』",
    "T03n0190_021:0749c25_0": "「菩薩復言：『若當我父，喚子但來，我必與子灌頂王位。",
    "T03n0190_021:0749c26_1": "我父必有大弘願心，如是難事易能與我，可惜於道令我不修。",
    "T03n0190_021:0749c27_2": "但我不欲受此王位，親愛繫縛非解脫道。",
    "T03n0190_021:0749c28_3": "譬如患人不思美食，云何智人貪是世樂？",
    "T03n0190_021:0749c29_4": "其無智想愚癡之身，大有苦惱故，乃能受此王位耳。",
    "T03n0190_021:0750a01_5": "既居王位，放逸自在，耽荒酒色不能捨離，譬如金屋猛火熾然，譬如美漿和諸毒藥，譬如花沼而有蛟龍。",
    "T03n0190_021:0750a04_6": "如是如是，王位快樂，意所娛樂，諸患隨逐，不覺不知。",
    "T03n0190_021:0750a05_7": "以是因緣，我今不樂，亦非是法。』",
    "T03n0190_021:0750a06_8": "而說偈言：「『譬如金屋火熾盛，　　如食甘美毒藥和，　　如滿池花有蛟龍，　　王位受樂後大苦。』",
    "T03n0190_021:0750a09_0": "「爾時菩薩說是偈已，復作是言：『以如是故，往昔諸王得王位已，年少之時治化受樂，後至老年厭離五欲，棄捨宮殿便入山林。",
    "T03n0190_021:0750a11_1": "凡人寧當在於山林，食草活命，不居宮殿受五欲樂，如養黑蛇，後受其殃。",
    "T03n0190_021:0750a13_2": "初受樂時，不知患害，後時瞋發，遂便螫人。",
    "T03n0190_021:0750a14_3": "寧捨居家，入於山林，莫捨山林，還入家居。",
    "T03n0190_021:0750a15_4": "何以故？",
    "T03n0190_021:0750a15_5": "為於先聖所譏嫌故。",
    "T03n0190_021:0750a16_6": "我今既得生於善家，應修善法，莫如癡人行不善法，自縱恣心。",
    "T03n0190_021:0750a17_7": "既剃鬚髮，著袈裟衣，止住山林，修道學問。",
    "T03n0190_021:0750a18_8": "而彼於後，捨袈裟衣，不懷慚愧，是名無羞愚癡之人。",
    "T03n0190_021:0750a19_9": "或為貪故，或為瞋故，或為癡故，或為畏他，如是反退。",
    "T03n0190_021:0750a21_10": "我今不羨天帝釋宮，況復還欲入自己宅？",
    "T03n0190_021:0750a22_0": "譬如有人已得美食，食訖已後，吐變此食棄之於地，復欲還喫，可得以不？",
    "T03n0190_021:0750a23_1": "如是如是，若人捨彼五欲出家，或為諸緣，還欲入家，亦復如是。",
    "T03n0190_021:0750a25_2": "譬如有人已離火宅，還欲入來。",
    "T03n0190_021:0750a25_3": "如是如是，已見俗患，捨白衣形，入山修道，迴還亦爾。』",
    "T03n0190_021:0750a27_4": "而說偈言：「『如人捨於火宅走，　　後時忽復更迴還，　　既見俗患離出家，　　從林反歸亦如是。』",
    "T03n0190_021:0750b01_0": "「爾時菩薩說此偈已，告二使言：『汝等前稱父王所說，往昔諸王在家修法得解脫者，此事不然。",
    "T03n0190_021:0750b03_1": "何以故？",
    "T03n0190_021:0750b03_2": "此之二事，因緣相乖，甚大懸遠。",
    "T03n0190_021:0750b04_3": "所以者何？",
    "T03n0190_021:0750b04_4": "求解脫人，其心寂定，微妙之處，乃得居停。",
    "T03n0190_021:0750b05_5": "若在宮中，五欲情蕩，出外治民，須行鞭捶瞋責罪罰，於是心中，求解脫者，無有是處。",
    "T03n0190_021:0750b07_6": "若人意樂無為寂靜，彼則不貪世間王位，設在位時，應須捨離；若樂王位，其人心意，不能寂靜。",
    "T03n0190_021:0750b09_7": "若樂寂定，復貪世務，此二相乖，天地懸遠，譬如水火不得共居。",
    "T03n0190_021:0750b10_8": "如是如是，求解脫法，復著五欲，終無是處。",
    "T03n0190_021:0750b11_9": "是故我今決定知彼往昔諸王，捨王位已然後乃得寂定之法。",
    "T03n0190_021:0750b13_10": "若居王位教化之時，其智未成，且學用心治理民耳，不必專求解脫之法。",
    "T03n0190_021:0750b15_0": "其事雖然，彼等諸王，各隨其意，或求解脫，或受五欲；我今不然，不學彼等，亦復不曾發如此心。",
    "T03n0190_021:0750b17_1": "我今已斷住家欲鏁，得於解脫，不復貪著世間五欲，豈得還家？』",
    "T03n0190_021:0750b19_0": "「時，二使人聞於菩薩如是等說無染著言，專正決定至真之語，更復詳共白菩薩言：『大聖王子！",
    "T03n0190_021:0750b21_1": "今者誓願，求無上法，此是真實，非無道理。",
    "T03n0190_021:0750b22_2": "但如此行，今未是時。",
    "T03n0190_021:0750b22_3": "所以者何？",
    "T03n0190_021:0750b22_4": "聖子父王，今受如是憂愁苦惱，是故聖子！",
    "T03n0190_021:0750b23_5": "違背此心，非是正法。』",
    "T03n0190_021:0750b24_6": "而說偈言：「『今求法藏實是利，　　雖有正理未合時，　　父王愁毒切割心，　　孝德既乖是何道？』",
    "T03n0190_021:0750b27_0": "「爾時二使說此偈已，重白聖子，作如是言：『大聖王子！",
    "T03n0190_021:0750b28_1": "如我所見，此意非是細觀法行，於世財利及以五欲，非巧方便。",
    "T03n0190_021:0750b29_2": "所以者何？",
    "T03n0190_021:0750b29_3": "聖子今者未曾見因，云何求果？",
    "T03n0190_021:0750c01_4": "現得果報，而便捨背，方求未來。",
    "T03n0190_021:0750c02_5": "大聖王子！",
    "T03n0190_021:0750c02_6": "凡是世間一切書典，各各皆自有於悉檀，或有人言：「有未來世。」",
    "T03n0190_021:0750c04_0": "或有人言：「無未來世。」",
    "T03n0190_021:0750c04_1": "然此義中，人多有疑。",
    "T03n0190_021:0750c04_2": "是故聖子！",
    "T03n0190_021:0750c05_3": "以得果報現在且受，若無來世，何須精勤求彼解脫？",
    "T03n0190_021:0750c07_0": "「『復有人言：「決定世間，有善有惡，未來世受。」",
    "T03n0190_021:0750c07_1": "以是義故，精勤修行，求解脫道，是名為癡。",
    "T03n0190_021:0750c08_2": "若使諸根，決定破壞，親愛別離，怨憎聚會，境界相合，自然捨離，生老病死，何假須作勤劬方便？",
    "T03n0190_021:0750c11_3": "當知此義無有實也。",
    "T03n0190_021:0750c11_4": "又在胎時，手足胸背，腹肚髮爪，諸節支脈，自然而成。",
    "T03n0190_021:0750c12_5": "或復有人，得成身已，還復破壞，或有人言：「既破壞已，還自然成。」",
    "T03n0190_021:0750c14_6": "故先典中，有如是語：「棘針頭尖，是誰磨造？",
    "T03n0190_021:0750c15_7": "鳥獸色雜，是誰畫之？",
    "T03n0190_021:0750c15_8": "此義自然，無人所作，亦復不可欲得即成，世間諸物，不得隨心即使迴轉。」",
    "T03n0190_021:0750c17_9": "而有偈說：「『棘刺頭尖是誰磨？",
    "T03n0190_021:0750c18_10": "　　鳥獸雜色復誰畫？",
    "T03n0190_021:0750c19_0": "　　各隨其業展轉變，　　世間無有造作人。",
    "T03n0190_021:0750c20_0": "「『復有人言：「世間作者，一切皆由自在天作，若自然者，人亦何須勤劬作業？",
    "T03n0190_021:0750c21_1": "可不是因流轉自來，及其去時，還是彼因流轉自去。」",
    "T03n0190_021:0750c23_0": "「『復有人言：「以分別故，則我相生，故受於有，有盡亦然；若受有時，不假勤求，自然而受；若有盡時，自然而盡，亦不假滅。」",
    "T03n0190_021:0750c26_0": "「『復有人言：「世間欲受人身之時，其父不負他人之債，則便得生，生天生仙，一切悉然。",
    "T03n0190_021:0750c27_1": "若此三處，不負債者，此人不用勤劬，而求自然，而得彼處解脫如是。」",
    "T03n0190_021:0750c29_2": "次第諸經典中，各各悉檀自說如是，各得解脫。",
    "T03n0190_021:0751a01_3": "其有智人，精勤欲求勝處之時，必損其心。",
    "T03n0190_021:0751a02_4": "是故我知聖子，若欲求解脫者，依理依法，應如是求解脫之路，如古書典悉檀所說。",
    "T03n0190_021:0751a04_5": "若如是者，必定當得，無有疑也。",
    "T03n0190_021:0751a05_6": "聖子慈父淨飯大王，為聖子故，受愛心苦，當得除愈。",
    "T03n0190_021:0751a06_7": "聖子今者還宮之時，意中若見宮殿，患厭此事，亦復不須思惟。",
    "T03n0190_021:0751a07_8": "何以故？",
    "T03n0190_021:0751a07_9": "昔諸王仙，棄捨家已，至山林中，後還迴向自家宮中。",
    "T03n0190_021:0751a09_10": "言彼王者各有名號。",
    "T03n0190_021:0751a09_11": "所謂菴婆梨沙王(隋言虛空箭)，捨離家已，在山林中，諸臣百官，開諫曉喻，左右前後，圍遶而還。",
    "T03n0190_021:0751a11_12": "其羅摩王(隋言能喜)，既見大地，被諸惡人之所毀敗，各各相奪，迭相殺害，心不忍看，從山出來，如法擁護。",
    "T03n0190_021:0751a14_0": "又復往昔毘耶離城，有一大王，名徒盧摩(隋言樹)，亦從山林下來本國，護持世間。",
    "T03n0190_021:0751a15_1": "往昔又有一梵仙王，名娑枳(居岐反)梨低(隋言離言)，又羅枳提婆王(隋言喜天)，達摩耶舍王(隋言法稱)，諸如是等梵仙諸王，無量無邊，各捨山林，還來本宮，綏撫大地。",
    "T03n0190_021:0751a19_2": "是故聖子！",
    "T03n0190_021:0751a19_3": "聞此往昔諸王本事，今若還宮，無有患苦。』",
    "T03n0190_021:0751a20_4": "而說偈言：「『如是名稱諸王等，　　各捨婇女入山林，　　後並棄山還本宮，　　聖子今迴有何過。』",
    "T03n0190_021:0751a23_0": "「爾時，菩薩聞彼二使如是語已，告彼大臣并及國師婆羅門言：『有無之義，疑與不疑，我自知耳。",
    "T03n0190_021:0751a25_1": "但此二義，所有真理，隱之與顯，我忍受之。",
    "T03n0190_021:0751a26_2": "其傳聞者，既無因緣，何由可信？",
    "T03n0190_021:0751a26_3": "若有智人，應不依他虛說而行，猶如盲人，欲行道路，既無導者，不見真實，云何得行？",
    "T03n0190_021:0751a28_4": "心自不決，若善非善，彼盲癡人，假令淨法心見不淨，以無智故。",
    "T03n0190_021:0751b01_5": "我今寧發精進之心，而雖未得，甘從果報長受苦惱，實不忍在五欲淤泥迷沒沈溺，為於諸聖之所譏訶，暫受快樂。",
    "T03n0190_021:0751b03_6": "又汝等言，往昔已來，虛空箭王，及能作喜，並從山林，還入家者。",
    "T03n0190_021:0751b05_7": "彼等諸王，我不取於解脫法中用為證明。",
    "T03n0190_021:0751b06_8": "何以故？",
    "T03n0190_021:0751b06_9": "彼等諸王，以其所學，盡神通故，別更無有苦行之法，是故彼等迴反還宮。",
    "T03n0190_021:0751b08_10": "汝等今者莫作是心，我當立誓，假使日月墮落於地，此雪山王移離本所，我若未得正法之寶，貪世事故，以凡夫身還入本宮，無有是處。",
    "T03n0190_021:0751b11_11": "我今寧入熾盛猛炎大熱火坑，不得自利而還入宮，無有是處。』",
    "T03n0190_021:0751b13_0": "「爾時菩薩作是誓已，從座而起，捨棄此林，背彼二人，獨自而行。",
    "T03n0190_021:0751b14_1": "時彼二使，聞於菩薩如是言已，復見決定捨諸親族，發如是願，知必不迴，舉身自撲，從地而起，流淚滿面，大聲而哭，隨菩薩行，欲近菩薩。",
    "T03n0190_021:0751b17_2": "是時菩薩，威德甚大，彼等二人，不能得逼，猶如日光，耀彼等目，不能覩見菩薩之身。",
    "T03n0190_021:0751b20_0": "「爾時，使人復更重諮菩薩是言：『唯願聖子！",
    "T03n0190_021:0751b20_1": "莫作如是剛[革*卬]志意，願定我等戀慕之心，我等愛心既未除斷，不忍棄捨聖子而去。』",
    "T03n0190_021:0751b22_2": "彼等二人，愛菩薩故，兼復重意向淨飯王，以是因緣，隨菩薩後東西而行，或住或看，或行或走。",
    "T03n0190_021:0751b25_3": "時彼二人，更復別教四人，隱身隨菩薩後，左右而行。",
    "T03n0190_021:0751b26_4": "『汝等人輩！",
    "T03n0190_021:0751b26_5": "莫離聖子，看至何處。』",
    "T03n0190_021:0751b26_6": "如是教已，時彼二人，心中愁毒，受大苦惱，啼哭叫喚，各相問言：『我等今者云何至城，見大王面？",
    "T03n0190_021:0751b29_7": "大王心情，為聖子故，大受苦惱，我等此言，云何得奏？",
    "T03n0190_021:0751c01_8": "若至王邊，復作何語，能解王心？』",
    "T03n0190_021:0751c02_9": "而有偈說：「『彼等二使知聖子，　　決定不還至自宮，　　別遣四人逐後行，　　自迴見王云何說。』",
    "T03n0190_021:0751c05_0": "佛本行集經問阿羅邏品第二十六上",
    "T03n0190_021:0751c06_0": "「爾時，菩薩捨其父王大臣使人，并及國師婆羅門時，兩俱流淚，既分別已漸漸前行，安庠而向毘舍離城。",
    "T03n0190_021:0751c08_1": "未至彼城，於其中路，有一仙人，修道之所，名阿羅邏，姓迦藍氏。",
    "T03n0190_021:0751c09_2": "時彼仙人，有一弟子，遙見菩薩，向已而來，見已生大希有之心，從生未曾覩見斯事。",
    "T03n0190_021:0751c11_3": "見已速疾走向其師所坐之處，至已向彼諸同學等摩那婆邊，大聲唱喚彼等姓名，各各自言仁者跋伽婆！",
    "T03n0190_021:0751c14_4": "仁者彌多羅摩！",
    "T03n0190_021:0751c14_5": "仁者設摩！",
    "T03n0190_021:0751c14_6": "諸如是類摩那婆等，皆悉告言：『汝等今者可各喜歡，心應捨離祭祀之法，今此處所有遠方客大德仁來，應須迎接。",
    "T03n0190_021:0751c17_7": "然此仁者，已能厭離諸結煩惱，欲求最上至真解脫，即是釋主淨飯王子！",
    "T03n0190_021:0751c18_8": "諸相端嚴，猶如金柱，身光明曜，巍巍堂堂，脩臂下垂，手過于膝，足趺下蹈，千輻之輪，行步安庠，如牛王視，圓光威德，猶如日輪，身若黃金，衣袈裟服。",
    "T03n0190_021:0751c22_9": "我等福利，最上之尊，漸漸自來，向我等邊。",
    "T03n0190_021:0751c23_10": "我等今者應須辦具，隨力所有供養承事，勿令虧少，恭敬尊重，頂戴奉迎。』",
    "T03n0190_021:0751c25_11": "爾時，彼摩那婆即以偈頌歎菩薩言：「『安庠善巧能行步，　　顧盻猶若大牛王，　　眾相滿足莊嚴身，　　一切諸毛皆上靡，　　足下圓輪具千輻，　　眉間宛轉妙白毫，　　脩臂洪直自在垂，　　此是人中大師子。』",
    "T03n0190_021:0752a01_0": "「爾時，彼摩那婆口說此偈歎菩薩已，重告彼諸摩那婆言：『汝等一切諸摩那婆！",
    "T03n0190_021:0752a02_1": "可共相隨，向於師所，諮白此事。』",
    "T03n0190_021:0752a03_2": "是時彼諸摩那婆等，即便相隨，往詣其師阿羅邏邊，到已委具諮白於師如前等事，言語既訖。",
    "T03n0190_021:0752a06_0": "「爾時，菩薩安庠而行，忽然來至阿羅邏邊。",
    "T03n0190_021:0752a06_1": "其阿羅邏仙人，遙見菩薩，近來見已，不覺大聲告言：『善來聖子！』",
    "T03n0190_021:0752a08_2": "菩薩前至阿羅邏所，二人對面，相共問訊：『少病少惱，安隱已不？』",
    "T03n0190_021:0752a09_3": "相慰問訖，其阿羅邏請菩薩坐草鋪之上。",
    "T03n0190_021:0752a10_4": "而有偈說：「『二人相見大喜歡，　　各各問訊少病惱，　　相對語言時未幾，　　清淨草座即便鋪。』",
    "T03n0190_021:0752a14_0": "「爾時，菩薩坐草鋪已，其阿羅邏諦心觀察菩薩之身，上下觀已，生大歡喜希有之事，即對菩薩，以美音辭，往來談說，稱讚菩薩，作如是言：『仁者瞿曇！",
    "T03n0190_021:0752a17_1": "我久承聞，仁者丈夫！",
    "T03n0190_021:0752a17_2": "能捨王位，踰城出家，割絕親愛染穢羅網。",
    "T03n0190_021:0752a18_3": "譬如大象斷牢鐵鏁，或[革*卬]皮繩頓絕之後，自在走出，隨心所行。",
    "T03n0190_021:0752a20_4": "如是如是，仁者今日，乃能猛心，捨宮入山，於一切處，知足少欲，大有智慧。",
    "T03n0190_021:0752a21_5": "仁者瞿曇！",
    "T03n0190_021:0752a22_6": "既得如是希有之事，世間富貴，果報功能，得已能棄，剃落山林，此實難辦。",
    "T03n0190_021:0752a23_7": "往昔諸王，雖得王位果報具足，備受五欲，至年老時，喚於世子，付囑王位，灌頂為王，於後方捨宮內而出，至於山林，行求於道。",
    "T03n0190_021:0752a26_8": "彼不為難，亦非希有。",
    "T03n0190_021:0752a27_9": "如我所見，仁今年少，不受五欲，捨是富貴功德之事，能辦是心，來此求道，既得如是不可思議大聖王位，最勝境界，正盛年時，能斂心意，不著諸欲，志求解脫，不被縛著，不為諸根境界所染，能知有中一切諸患，不被諸有之所纏繞。",
    "T03n0190_021:0752b03_10": "何以故？",
    "T03n0190_021:0752b03_11": "往昔有王，名曰頂生，彼王已得統四天下，猶不知足，騰上至彼三十三天，得於帝釋半座而坐，以其內心不知足故，五欲境界便即失盡，墮落於地。",
    "T03n0190_021:0752b08_0": "「『復有一王，名那睺沙，亦得王領於四天下，還復上至三十三天，治化諸天，猶尚不足，亦失王位，墮落於地。",
    "T03n0190_021:0752b10_1": "諸如是類，羅摩王、陀盧呼彌王、阿沙羅吒迦王等，又多有諸轉輪聖王，以得王位不知足故，皆失境界，富貴王位悉皆滅盡。",
    "T03n0190_021:0752b13_2": "世間無人得境界已，心知足者，猶如大火得薪熾盛。』",
    "T03n0190_021:0752b14_3": "其阿羅邏作是語已，菩薩報言：『仁者大仙！",
    "T03n0190_021:0752b15_4": "我見世間如是相已，復覩一切，猶如芭蕉，心內不牢，後還破壞。",
    "T03n0190_021:0752b16_5": "以得境界，恐不知足，不求自利，厭離欲事。",
    "T03n0190_021:0752b17_6": "我知是已，尋求正路，處處遊行，猶如有人行於曠野，失伴迷路，心惑諸方，不得導師，以求導故，處處遊行，今我亦然。』",
    "T03n0190_021:0752b21_0": "「爾時菩薩作是語已，時，阿羅邏更復諮白於菩薩言：『仁者瞿曇！",
    "T03n0190_021:0752b22_1": "我久見於大士心相，仁於解脫，堪作大器。』",
    "T03n0190_021:0752b24_0": "「爾時，眾中有一摩那婆，是阿羅邏仙人弟子，合掌白師，歎於菩薩作如是言：『希有此人，不可思議，能辦此心。",
    "T03n0190_021:0752b26_1": "往昔諸王，年少之時，坐於宮內，當受五欲，於後得年頭白老時，各喚太子，付囑王位，灌頂為王，於後捨家，而入山林，行行修道，而得王仙。",
    "T03n0190_021:0752b29_2": "此者不然，盛年少壯，正是快意受五欲時，少病少惱，氣力充足，頭髮烏黑，身體柔軟，勇猛具足，無所乏少。",
    "T03n0190_021:0752c03_3": "父王年老，不貪王位，厭離世間，不貪果報，而能出家，入山求道。』",
    "T03n0190_021:0752c05_0": "「時阿羅邏白菩薩言：『仁者發心，欲求何事？",
    "T03n0190_021:0752c05_1": "欲辦何道？",
    "T03n0190_021:0752c06_2": "乃能發心，來於此處。』",
    "T03n0190_021:0752c06_3": "菩薩報言：『尊者大師！",
    "T03n0190_021:0752c07_4": "我以見此世間眾生，以為生老病死纏縛，不能自出，今發如是精勤之心。』",
    "T03n0190_021:0752c08_5": "時阿羅邏復作是言：『仁者瞿曇！",
    "T03n0190_021:0752c09_6": "乃能生於如是慧眼，發如是想，此義真實。",
    "T03n0190_021:0752c10_7": "所以者何？』",
    "T03n0190_021:0752c10_8": "而說偈言：「『一切法勝唯有行，　　清淨寂定不過心，　　染著恩愛最怨家，　　諸有恐怖是老死。』",
    "T03n0190_021:0752c13_0": "「爾時阿藍說是語已，而彼眾有一摩那婆，是阿羅邏仙人弟子，白菩薩言：『仁者今捨親愛眷屬，背而來此，有何心意？』",
    "T03n0190_021:0752c15_1": "菩薩報言：『世界所有集聚合會，決有別離。",
    "T03n0190_021:0752c16_2": "我知如是，故發此意，欲求至真。』",
    "T03n0190_021:0752c18_0": "「時阿羅邏仙人重更白菩薩言：『仁者今已得於解脫。",
    "T03n0190_021:0752c19_1": "所以者何？",
    "T03n0190_021:0752c19_2": "眾生所沒，此泥難渡，世間所縛，此牢強繩，仁者已能獨辦此心，我當說此解脫法門。",
    "T03n0190_021:0752c21_3": "所謂愛心，仁須遠離，言愛心者，是世間中大惡蛟龍，於心水內，居止停住，失一切利。",
    "T03n0190_021:0752c23_4": "以如是故，我今觀知世間之人，非是正行，其能取於正行之法，唯有智人，遠離愛染，應須發心，斷見有相，作於無相。』",
    "T03n0190_021:0752c26_0": "「菩薩答言：『大仙尊者！",
    "T03n0190_021:0752c26_1": "我受是語，如尊所言。』",
    "T03n0190_021:0752c26_2": "阿羅邏仙復問菩薩：『仁云何受？』",
    "T03n0190_021:0752c27_3": "菩薩報言：『世間之人，以作相縛。",
    "T03n0190_021:0752c28_4": "其相縛者，凡是父母，生子養育，為立家故，養育兒息，有能增長成就我家，以是緣故，父母養子；若無因緣，自許眷屬，猶不親近，況復他人？",
    "T03n0190_021:0753a02_5": "凡親近人，貪求利故，而昵於人，終無處覓。』",
    "T03n0190_021:0753a03_6": "阿羅邏仙復更讚言：『善哉仁者！",
    "T03n0190_021:0753a04_7": "仁今已知世間諸法，瞿曇沙門！",
    "T03n0190_021:0753a04_8": "乃爾明證一切諸智。』",
    "T03n0190_021:0753a06_0": "「時，彼眾有一摩那婆，亦是羅邏仙人弟子，白菩薩言：『仁者瞿曇！",
    "T03n0190_021:0753a07_1": "仁今已得是最上樂。",
    "T03n0190_021:0753a07_2": "何以故？",
    "T03n0190_021:0753a08_3": "能漸離於一切愛相，即得世間諸無惱法。",
    "T03n0190_021:0753a09_4": "所以者何？",
    "T03n0190_021:0753a09_5": "我見世間，少有人能不怜婦兒，不求財物，不舉兩手，哭於世間。",
    "T03n0190_021:0753a10_6": "多見有人，以不少欲，不知厭足，愛惜資財，常起貪心，染著世利，家家盡皆舉手大哭。』",
    "T03n0190_021:0753a12_7": "而說偈言：「『世間罕見知足人，　　少欲無求不受苦，　　所有哭泣恩愛者，　　多是貪著聚資財。』",
    "T03n0190_021:0753a15_0": "「時阿羅邏白菩薩言：『希有仁者瞿曇！",
    "T03n0190_021:0753a15_1": "如是廣大智慧，是故仁今辦是勇猛，制伏諸根，不令增長於諸欲染，勿為所牽。』",
    "T03n0190_021:0753a17_2": "是時菩薩，問於尊者阿羅邏言：『大仙尊者！",
    "T03n0190_021:0753a18_3": "諸根何故如是不定？",
    "T03n0190_021:0753a19_4": "欲降伏者，方便云何？",
    "T03n0190_021:0753a19_5": "唯願尊者！",
    "T03n0190_021:0753a19_6": "為我解說。』",
    "T03n0190_021:0753a20_7": "其阿羅邏仙人報言：『沙門大士！",
    "T03n0190_021:0753a20_8": "凡人在世，欲厭離生，我今當為大士略說方便之相。",
    "T03n0190_021:0753a21_9": "大士諦聽。』",
    "T03n0190_021:0753a22_10": "而有偈說：「『大尊仙人阿羅邏，　　發遣菩薩神智心，　　於自己論悉檀中，　　分別要略而宣說。』",
    "T03n0190_021:0753a25_0": "「『瞿曇大士！",
    "T03n0190_021:0753a25_1": "凡欲除於諸根體相，及根境界，應須如是思量分別。",
    "T03n0190_021:0753a26_2": "何以故？",
    "T03n0190_021:0753a26_3": "是諸根等，一切境界，既分別知，悉須捐捨。",
    "T03n0190_021:0753a27_4": "乃至諸根境界之內，有諸愛染，彼愛所染，即能令著。",
    "T03n0190_021:0753a28_5": "以此著故，則令眾生沈沒世間，不能得出諸凡夫人，受於貪愛繫縛等苦，一切皆由境界故，得如是等事。",
    "T03n0190_021:0753b02_6": "大士當知！",
    "T03n0190_021:0753b02_7": "何因緣爾？』",
    "T03n0190_021:0753b02_8": "而說偈言：「『山羊被殺因作聲，　　飛蛾投燈由火色，　　水魚懸鉤為吞餌，　　世人趣死以境牽。』",
    "T03n0190_021:0753b05_0": "「爾時，菩薩聞此偈已，復更問言：『尊者今說調伏諸根方便相貌，共因緣生，體性虛空，誑惑無實，猶如火坑，猶如夢幻，如草上露。",
    "T03n0190_021:0753b07_1": "我今心想，以如是知。』",
    "T03n0190_021:0753b09_0": "「時，阿羅邏仙人復問菩薩大士：『仁何故言，諸境界內，無利益想？』",
    "T03n0190_021:0753b10_1": "菩薩報言：『凡人欲依諸境界住受果報者，猶如有人造立屋舍，欲蔽日光，或避風雨。",
    "T03n0190_021:0753b12_2": "如人以渴故求於水，又如人飢故求覓食，如人垢穢欲洗浴身，如人露形求衣覆體，如人困乏故求乘騎，欲得除寒故求於暖，欲得除熱故求於涼，欲去疲勞故坐床鋪。",
    "T03n0190_021:0753b16_3": "如是等事，諸所求者，皆為以苦來逼身故，所以推求。",
    "T03n0190_021:0753b17_4": "如似病人，為患重故，方覓良醫。",
    "T03n0190_021:0753b18_5": "世間之人，一切悉皆如是悕望。』",
    "T03n0190_021:0753b19_0": "「時，阿羅邏讚言：『瞿曇！",
    "T03n0190_021:0753b19_1": "希有此心。",
    "T03n0190_021:0753b19_2": "大德！",
    "T03n0190_021:0753b19_3": "云何於世間中，能作如是速疾，即生無常之想？",
    "T03n0190_021:0753b20_4": "希有希有！",
    "T03n0190_021:0753b21_5": "能見真實。",
    "T03n0190_021:0753b21_6": "大德利根，聰敏易悟，若能如是明了見者，是名真見；若異見者，是名誑惑。",
    "T03n0190_021:0753b23_7": "如仁所言，為飢求食，避藏風雨，以此寒熱暫易奪故，世間人心即生樂想。』",
    "T03n0190_021:0753b24_8": "又復歎言：『仁者瞿曇！",
    "T03n0190_021:0753b25_9": "真是法橋，任持大器，我雖傳聞，先觀弟子，堪受法不？",
    "T03n0190_021:0753b26_10": "若能堪受，然後為說種種諸論。",
    "T03n0190_021:0753b27_11": "如我所見，仁者今日，則不復然，俯仰云為，深得進止，不假須觀，如我論中，有真實義，盡為仁說。』",
    "T03n0190_021:0753c01_0": "「爾時，菩薩聞阿羅邏仙如是語已，生大歡喜，而重問言：『尊者大仙！",
    "T03n0190_021:0753c02_1": "今日未知我之孝心，忽為我作如是妙說，我知是相，雖未即益，今已得利。",
    "T03n0190_021:0753c04_2": "所以者何？",
    "T03n0190_021:0753c04_3": "譬如有人，欲見於色，而得光明，如人遠行須得善導，如度彼岸須得船師，尊者今日顯示我心，亦復如是。",
    "T03n0190_021:0753c06_4": "唯願尊者！",
    "T03n0190_021:0753c07_5": "更為我說尊者所知，云何度脫生老病死？』",
    "T03n0190_021:0753c08_0": "佛本行集經卷第二十一"
}