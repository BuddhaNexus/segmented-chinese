{
    "T08n0221_019:0133a11_0": "放光般若經卷第十九",
    "T08n0221_019:0133a13_0": "西晉于闐國三藏無羅叉",
    "T08n0221_019:0133a14_0": "奉　詔譯",
    "T08n0221_019:0133a15_0": "摩訶般若波羅蜜無形品第八十一",
    "T08n0221_019:0133a16_0": "須菩提白佛言：「世尊！",
    "T08n0221_019:0133a16_1": "若菩薩摩訶薩於六波羅蜜、三十七品、佛十種力、四無所畏、四無礙慧、佛十八法、行十八空，不具足菩薩道，不成阿耨多羅三耶三菩者，云何菩薩摩訶薩得阿耨多羅三耶三菩？」",
    "T08n0221_019:0133a20_2": "佛告須菩提：「菩薩學般若波羅蜜，以漚惒拘舍羅行檀波羅蜜，亦不見所施物，亦不自見，亦不見受者，亦不離是法，亦不見是法；作是行者，便照明於菩薩道。",
    "T08n0221_019:0133a23_3": "以是故，須菩提！",
    "T08n0221_019:0133a24_4": "菩薩行般若波羅蜜漚惒拘舍羅故，逮覺阿耨多羅三耶三菩。",
    "T08n0221_019:0133a25_5": "菩薩行檀波羅蜜，亦不見所施物，亦不自見，亦不見受者；行五波羅蜜，乃至佛十八法，亦復如是。」",
    "T08n0221_019:0133a27_6": "舍利弗白佛言：「世尊！",
    "T08n0221_019:0133a28_7": "菩薩行般若波羅蜜，云何習般若波羅蜜？」",
    "T08n0221_019:0133a29_8": "佛告舍利弗：「菩薩行般若波羅蜜，以漚惒拘舍羅，亦不習五陰，亦不不習。",
    "T08n0221_019:0133b01_9": "何以故？",
    "T08n0221_019:0133b02_10": "五陰無形，無有可習，無不可習者。",
    "T08n0221_019:0133b02_11": "六波羅蜜亦不習、亦不不習。",
    "T08n0221_019:0133b03_12": "何以故？",
    "T08n0221_019:0133b03_13": "六波羅蜜無有形故，乃至十八法亦不習、亦不不習。",
    "T08n0221_019:0133b04_14": "何以故？",
    "T08n0221_019:0133b05_15": "十八法空無形故。」",
    "T08n0221_019:0133b05_16": "舍利弗言：「世尊！",
    "T08n0221_019:0133b05_17": "諸法無所有，亦無形像不可得見，亦無習與不習，云何入般若波羅蜜中學？",
    "T08n0221_019:0133b07_18": "菩薩不學般若波羅蜜，亦不得阿耨多羅三耶三菩。」",
    "T08n0221_019:0133b08_19": "佛言：「如汝所說，菩薩不學般若波羅蜜者，不得阿耨多羅三耶三菩。",
    "T08n0221_019:0133b10_20": "以漚惒拘舍羅，不離漚惒拘舍羅，菩薩行般若波羅蜜。",
    "T08n0221_019:0133b11_21": "諸法無所有，是故菩薩亦無所取；六波羅蜜亦無所有，五陰亦無所有，乃至十八法亦不可見當取何等，是故菩薩亦無所取。",
    "T08n0221_019:0133b14_22": "舍利弗！",
    "T08n0221_019:0133b14_23": "般若波羅蜜亦不可護持，乃至佛十八法亦不可護持，是般若波羅蜜則為不可護持。",
    "T08n0221_019:0133b16_24": "舍利弗！",
    "T08n0221_019:0133b16_25": "如是學者於學亦無所見，何況般若波羅蜜，何況菩薩，何況佛法、聲聞辟支佛法，何況凡夫法！",
    "T08n0221_019:0133b18_26": "何以故？",
    "T08n0221_019:0133b18_27": "舍利弗！",
    "T08n0221_019:0133b19_28": "諸法無有形故，於無所有法中，何所是凡夫愚人法，何所是聲聞辟支佛法，何所是三耶三佛法？」",
    "T08n0221_019:0133b21_29": "舍利弗白佛言：「世尊！",
    "T08n0221_019:0133b21_30": "三乘及凡夫法尚不可見，誰當說言：『凡愚人法是三乘法、是無形之法。』",
    "T08n0221_019:0133b23_31": "何因是凡愚人法、是三乘法？」",
    "T08n0221_019:0133b24_32": "佛告舍利弗：「凡愚人所入五陰，有形、有處、有實不？」",
    "T08n0221_019:0133b25_33": "舍利弗言：「不也，世尊！",
    "T08n0221_019:0133b25_34": "是者則為顛倒。」",
    "T08n0221_019:0133b26_35": "佛言：「凡愚人所入佛道，為有形、有處、有實不？」",
    "T08n0221_019:0133b27_36": "舍利弗言：「不也，世尊！",
    "T08n0221_019:0133b27_37": "但顛倒耳。」",
    "T08n0221_019:0133b27_38": "「是故，舍利弗！",
    "T08n0221_019:0133b28_39": "菩薩行般若波羅蜜漚惒拘舍羅，見諸法無有形，便發阿耨多羅三耶三菩。」",
    "T08n0221_019:0133b29_40": "舍利弗言：「世尊！",
    "T08n0221_019:0133c01_41": "何等為菩薩漚惒拘舍羅見諸法無有形發阿耨多羅三耶三菩？」",
    "T08n0221_019:0133c02_42": "佛告舍利弗：「菩薩行般若波羅蜜，亦不見諸法有形可作礙者，不見有礙當可厭者，亦不見有懈怠者。」",
    "T08n0221_019:0133c05_43": "佛告舍利弗言：「以無有形無有壽命，以所有皆無所有、諸法性相空，以眾生蒙冥入於五陰、十二衰。",
    "T08n0221_019:0133c07_44": "菩薩見諸法所有皆無所有，行般若波羅蜜自立，如幻師為眾生說法，有貪嫉者為說布施福，有惡行者為說持戒福，有恚怒者為說忍辱福，有懈怠者為說精進福，亂意者為說一心福，愚癡者為說智慧福；建立眾生於六波羅蜜已，轉為說賢聖上尊之法，使得三乘之道。」",
    "T08n0221_019:0133c13_45": "舍利弗白佛言：「世尊！",
    "T08n0221_019:0133c13_46": "為有菩薩耶？",
    "T08n0221_019:0133c14_47": "而言菩薩為空無眾生說六波羅蜜事，令逮得三乘之道。」",
    "T08n0221_019:0133c15_48": "佛告舍利弗言：「菩薩行般若波羅蜜，於諸法無所得。",
    "T08n0221_019:0133c16_49": "何以故？",
    "T08n0221_019:0133c16_50": "菩薩行般若波羅蜜，亦不見眾生，亦不見其處。",
    "T08n0221_019:0133c17_51": "但以道數故，菩薩摩訶薩於二諦為眾生說法。",
    "T08n0221_019:0133c19_0": "舍利弗！",
    "T08n0221_019:0133c19_1": "不以二諦故，得眾生及其處也。",
    "T08n0221_019:0133c19_2": "菩薩行般若波羅蜜，但以漚惒拘舍羅為眾生說法。",
    "T08n0221_019:0133c21_3": "眾生現在尚不自見，何況有得道、已得、方當得者。",
    "T08n0221_019:0133c22_4": "是故，舍利弗！",
    "T08n0221_019:0133c22_5": "菩薩行般若波羅蜜，以漚惒拘舍羅為眾生說法。」",
    "T08n0221_019:0133c23_6": "舍利弗白佛言：「世尊！",
    "T08n0221_019:0133c24_7": "菩薩者是天上天下之大士，於法中亦不見一字，亦不見若干，亦不見差別。",
    "T08n0221_019:0133c25_8": "作是比要誓，亦不於三界現，亦不於有為無為性現。",
    "T08n0221_019:0133c26_9": "而度三界眾生，亦不見眾生，亦無有眾生相，眾生亦不縛、亦不解脫、亦不著、亦不斷，五趣各異，亦無有合，亦不見壞，亦不有淨，亦不有垢，何況當有所受五道之趣！」",
    "T08n0221_019:0134a01_10": "佛告舍利弗言：「如是，如是！",
    "T08n0221_019:0134a02_11": "舍利弗！",
    "T08n0221_019:0134a02_12": "如汝所言，假令本有眾生令無有者，菩薩及佛便當有咎；假令本無五道生死之趣令有者，亦是如來菩薩咎。",
    "T08n0221_019:0134a04_13": "有佛無佛生死法常住如，及爾亦常住如故，於中亦無眾生，亦無吾我，亦無壽命，亦無知見之事，何況當有五趣！",
    "T08n0221_019:0134a07_14": "是法亦無端緒，何況有五趣生死而度脫眾生！",
    "T08n0221_019:0134a08_15": "舍利弗！",
    "T08n0221_019:0134a08_16": "菩薩從過去佛所，聞諸法相空故，發阿耨多羅三耶三菩，亦不言：『我於法中有所得。』",
    "T08n0221_019:0134a10_17": "假令有所得，眾生所入顛倒處亦不能度脫。",
    "T08n0221_019:0134a11_18": "是故菩薩作大要誓，以要誓故阿耨多羅三耶三菩終不轉還，會當成阿惟三佛，以法祐利眾生令從顛倒得脫。",
    "T08n0221_019:0134a14_0": "譬如幻師化作數千億萬人，以若干百種味食，皆食若干化人令飽滿，令飽滿已大歡喜言：『我今日所作福廣大。』",
    "T08n0221_019:0134a16_1": "於舍利弗意云何？",
    "T08n0221_019:0134a16_2": "頗有得飽滿者不？」",
    "T08n0221_019:0134a17_3": "舍利弗言：「不也，世尊！」",
    "T08n0221_019:0134a17_4": "佛言：「舍利弗！",
    "T08n0221_019:0134a18_5": "菩薩亦如是，從初發意以來，行六波羅蜜、四禪、四等、四空定，行三十七品法，行十八空、三脫門、八惟無、九次第禪，行佛十種力、四無所畏、四無礙慧至佛十八法，具足菩薩道以淨佛土教授眾生，而不見法可得降化者。」",
    "T08n0221_019:0134a23_6": "須菩提白佛言：「何等為菩薩摩訶薩道可教授眾生淨佛國土者？」",
    "T08n0221_019:0134a24_7": "佛告須菩提：「菩薩從初發意以來，行六波羅蜜乃至佛十八法，教授眾生淨佛國土。」",
    "T08n0221_019:0134a26_8": "須菩提白佛言：「何等為菩薩行檀波羅蜜教授眾生？」",
    "T08n0221_019:0134a27_9": "佛報言：「菩薩行般若波羅蜜，自布施，教人布施言：『善男子！",
    "T08n0221_019:0134a28_10": "當習布施，可得大富，可得離生死苦。",
    "T08n0221_019:0134a29_11": "莫著所施，莫著施者及其受者，是三法性空。",
    "T08n0221_019:0134b01_12": "空法亦不受，亦不不受，無受性空。』」",
    "T08n0221_019:0134b02_13": "佛言：「是為菩薩行檀波羅蜜施與眾生，亦不見所施物，亦不自見，亦不見受者。",
    "T08n0221_019:0134b04_14": "檀波羅蜜者是無所倚度也，持是三無所見法建立眾生於三乘。",
    "T08n0221_019:0134b05_15": "是為菩薩摩訶薩行檀波羅蜜教授眾生，自行布施，勸助人令布施，見人布施讚歎代其歡喜。",
    "T08n0221_019:0134b07_16": "菩薩作如是施者，得生四大姓家，得為遮迦越羅，便以四事攝取眾生：一者惠施，二者仁愛，三者利人，四者同義。",
    "T08n0221_019:0134b10_17": "是為四事。",
    "T08n0221_019:0134b10_18": "以是四恩布施，建立眾生於尸波羅蜜及禪波羅蜜，建立四禪、四等、四空定，建立三十七品、三脫門，勸助令求三乘道，教人言：『善男子！",
    "T08n0221_019:0134b13_19": "當逮覺阿耨多羅三耶三菩。",
    "T08n0221_019:0134b14_20": "眾生所繫顛倒法中無所有，當自脫於顛倒，轉復教人離於此縛；當自受祐利，亦當祐利餘眾生。』」",
    "T08n0221_019:0134b16_21": "佛語須菩提：「菩薩當作是行檀波羅蜜。",
    "T08n0221_019:0134b17_22": "作是行者，從初發意已來不墮惡趣，所在常得遮迦越羅福。",
    "T08n0221_019:0134b18_23": "何以故？",
    "T08n0221_019:0134b18_24": "隨其所施而受果報。",
    "T08n0221_019:0134b19_25": "有從聖王所求索者，聖王念言：『我所以求作轉輪王者，但為眾生故。』",
    "T08n0221_019:0134b20_26": "語求者言：『我所有者，盡汝所有。』",
    "T08n0221_019:0134b21_27": "所有福祐皆施眾生，常持大悲饒益眾生，亦不見眾生，但以俗數有眾生名名號之事，譬如響也。",
    "T08n0221_019:0134b23_28": "須菩提！",
    "T08n0221_019:0134b23_29": "菩薩行檀波羅蜜，肌肉尚不愛惜，何況外物！",
    "T08n0221_019:0134b24_30": "但欲度脫眾生生死，何等外事？",
    "T08n0221_019:0134b25_31": "六波羅蜜是，乃至十八法，奉行是已度脫眾生。」",
    "T08n0221_019:0134b26_32": "「復次，須菩提！",
    "T08n0221_019:0134b26_33": "菩薩住於檀波羅蜜，布施眾生，勸令持戒：『汝持戒者，我使汝無所乏，隨汝所欲當給足之。",
    "T08n0221_019:0134b28_34": "人但以財故，專行犯戒；汝持戒者，我斷汝貪。』",
    "T08n0221_019:0134b29_35": "以戒因緣，三乘之法度令脫苦。」",
    "T08n0221_019:0134c01_36": "「復次，須菩提！",
    "T08n0221_019:0134c01_37": "菩薩住於檀波羅蜜，若見眾生瞋恚爭者，菩薩問言：『善男子！",
    "T08n0221_019:0134c03_38": "汝何為爭？",
    "T08n0221_019:0134c03_39": "汝等若欲有所得者，金銀寶物從我取之，莫得共爭。』",
    "T08n0221_019:0134c04_40": "菩薩於檀建立眾生行羼波羅蜜，語眾生言：『汝等共爭，空無有實，皆無有本。",
    "T08n0221_019:0134c06_41": "莫得爭空，而相賊害，以成怨結。",
    "T08n0221_019:0134c07_42": "莫以空無之事，墮三惡業。",
    "T08n0221_019:0134c07_43": "起怨恚者，尚不得復人身，況值佛世！",
    "T08n0221_019:0134c08_44": "人身難得，佛世難值，莫捨佛世而墮無極之罪。』",
    "T08n0221_019:0134c09_45": "菩薩行忍，勸人令忍，見行忍者讚歎歡喜，建立眾生行羼波羅蜜，以三乘之法而度脫之。",
    "T08n0221_019:0134c11_46": "須菩提！",
    "T08n0221_019:0134c11_47": "菩薩住施勸立眾生行羼波羅蜜如是。",
    "T08n0221_019:0134c12_48": "「何謂菩薩住檀波羅蜜勸令眾生行惟逮波羅蜜？」",
    "T08n0221_019:0134c13_49": "佛言：「菩薩見眾生懈怠，菩薩問言：『汝何以懈怠？』",
    "T08n0221_019:0134c14_50": "眾生報言：『以無所因故懈怠。』",
    "T08n0221_019:0134c15_51": "菩薩住檀波羅蜜語眾生言：『善男子！",
    "T08n0221_019:0134c16_52": "有所乏短，我當給汝，汝當精進。",
    "T08n0221_019:0134c17_0": "我以布施、持戒、忍辱，與汝作因緣。』",
    "T08n0221_019:0134c17_1": "眾生聞是，便以身口意行精進，便具足諸善法，便得賢聖無漏之意，隨其善法以三乘法令得解脫。",
    "T08n0221_019:0134c20_0": "須菩提！",
    "T08n0221_019:0134c20_1": "是為菩薩住於施與勸助眾生行惟逮波羅蜜如是。",
    "T08n0221_019:0134c21_2": "「何謂菩薩住於檀波羅蜜建立眾生行禪波羅蜜？",
    "T08n0221_019:0134c22_3": "菩薩語眾生言：『汝等何以不學禪法？』",
    "T08n0221_019:0134c23_4": "眾生言：『我等無因不能學禪。』",
    "T08n0221_019:0134c23_5": "菩薩報言：『我當與汝共作因緣，令汝念斷。』",
    "T08n0221_019:0134c24_6": "菩薩便與眾生作無念因緣令其念斷，便得四禪、四等念、三十七品，以三乘法而度脫之，至阿耨多羅三耶三佛不耗於道事。",
    "T08n0221_019:0134c27_7": "須菩提！",
    "T08n0221_019:0134c27_8": "是為菩薩住於施與勸立眾生行禪波羅蜜如是。",
    "T08n0221_019:0134c29_0": "「何謂菩薩住檀波羅蜜勸令眾生行般若波羅蜜？",
    "T08n0221_019:0135a01_1": "菩薩語眾生言：『何以不念般若波羅蜜？』",
    "T08n0221_019:0135a02_0": "眾生報言：『無所因由。』",
    "T08n0221_019:0135a02_1": "菩薩復言：『我為汝等作御，汝等布施、持戒、忍辱、精進、行禪，令汝等具足是事。』",
    "T08n0221_019:0135a04_2": "菩薩念言：『頗復有法可得入者不？",
    "T08n0221_019:0135a04_3": "眾生吾我及壽命者及諸三界為可得入不？",
    "T08n0221_019:0135a05_4": "六波羅蜜、三十七品為可得入不？",
    "T08n0221_019:0135a06_5": "須陀洹至羅漢、辟支佛及佛為可得入不？』",
    "T08n0221_019:0135a07_6": "菩薩於般若波羅蜜中住，不見諸法有可得者、有可入者、可得處者；得無所入已，不見法有生有滅、有著有斷；雖無所見，亦不分別，亦不言是天、是人、是三惡趣，亦不言是戒、無戒，亦不言是須陀洹斯陀含阿那含、是阿羅漢辟支佛，亦不言是如來無所著等正覺。",
    "T08n0221_019:0135a13_7": "須菩提！",
    "T08n0221_019:0135a13_8": "是為菩薩住於施與勸立眾生令行般若波羅蜜。",
    "T08n0221_019:0135a14_9": "「何謂菩薩住於六波羅蜜勸立眾生令行三十七品？",
    "T08n0221_019:0135a16_0": "菩薩以方便攝取眾生，令行四意止、四意斷、四神足、五根、五力、七覺意、賢聖八品道，有受是者便脫於生死。",
    "T08n0221_019:0135a18_1": "須菩提！",
    "T08n0221_019:0135a18_2": "以是賢聖之法攝取眾生。",
    "T08n0221_019:0135a19_3": "「復次，須菩提！",
    "T08n0221_019:0135a19_4": "菩薩勸恤眾生言：『諸賢者！",
    "T08n0221_019:0135a20_5": "我長夜布施，今受其福。",
    "T08n0221_019:0135a20_6": "我所有者皆是諸賢所有，欲得金銀、七寶、衣被、財穀，有所欲者我當相給足。",
    "T08n0221_019:0135a22_7": "是所有可得長夜安隱，汝等當住六波羅蜜，并勸餘人令住六度。",
    "T08n0221_019:0135a23_8": "汝等當建立眾生令行三十七品、佛十種力及十八法，當復轉教一切眾生三乘之道無漏之法。』",
    "T08n0221_019:0135a26_9": "須菩提！",
    "T08n0221_019:0135a26_10": "是為菩薩住般若波羅蜜，當作是教化眾生，令度三惡趣及生死難。」",
    "T08n0221_019:0135a27_11": "「復次，須菩提！",
    "T08n0221_019:0135a28_12": "菩薩住於尸波羅蜜教化眾生言：『汝等住於犯戒之地，當為汝作淨戒因緣。』",
    "T08n0221_019:0135a29_13": "便行布施，隨其方便而誘進之，勸令眾生普行十善，持是十善住於無瑕，不犯賢聖之戒，漸以三乘而得盡苦。",
    "T08n0221_019:0135b03_14": "「尸波羅蜜為首如檀波羅蜜說，餘四波羅蜜亦如是。」",
    "T08n0221_019:0135b05_0": "摩訶般若波羅蜜建立品第八十二",
    "T08n0221_019:0135b06_0": "爾時，須菩提意念言：「菩薩摩訶薩住於何道能作無畏堅誓？」",
    "T08n0221_019:0135b07_1": "佛爾時知須菩提所念，便告言：「六波羅蜜是菩薩摩訶薩道，三十七品及十八空、八惟無、九次第禪、十力、佛十八法，須菩提！",
    "T08n0221_019:0135b10_2": "是諸法是菩薩道。",
    "T08n0221_019:0135b10_3": "於意云何？",
    "T08n0221_019:0135b10_4": "頗有法，菩薩所不學者不？",
    "T08n0221_019:0135b11_5": "若不盡學諸法者，不成薩云若。」",
    "T08n0221_019:0135b12_6": "須菩提白佛言：「世尊！",
    "T08n0221_019:0135b12_7": "諸法皆空，云何菩薩當盡學諸法？",
    "T08n0221_019:0135b13_8": "亦無所有，云何作念言：『是道是俗，是漏無漏，是有為是無為，是凡愚人法，是聲聞辟支佛法，云何是佛法？』」",
    "T08n0221_019:0135b15_9": "佛告須菩提：「如是，如是！",
    "T08n0221_019:0135b16_10": "諸法實空。",
    "T08n0221_019:0135b16_11": "假令諸法不空，菩薩終不逮覺阿耨多羅三耶三菩；以諸法空故，菩薩逮覺阿耨多羅三耶三菩。」",
    "T08n0221_019:0135b18_12": "佛告須菩提：「云何作是問：『假令諸法空者，菩薩云何作念：「是道法，是俗法。」』",
    "T08n0221_019:0135b20_13": "於須菩提意云何？",
    "T08n0221_019:0135b20_14": "若眾生知一切諸法皆空，菩薩不逮覺阿耨多羅三耶三菩；以眾生不知一切諸法皆空故，菩薩逮覺阿耨多羅三耶三菩。",
    "T08n0221_019:0135b23_15": "菩薩為諸法作處，為眾生說法。",
    "T08n0221_019:0135b24_16": "須菩提！",
    "T08n0221_019:0135b24_17": "菩薩行菩薩之道，當作是觀言：『諸法不可但爾空得，皆當遊行觀諸法之所有，亦不有所入，亦不入六波羅蜜，亦不入三十七品，亦不入三乘法。』",
    "T08n0221_019:0135b27_18": "何以故？",
    "T08n0221_019:0135b28_0": "諸法所有各自空故，空亦不入空。",
    "T08n0221_019:0135b28_1": "空尚不可得，何況入空者！",
    "T08n0221_019:0135b29_2": "是故，菩薩於諸法無所入，住於學法，以觀眾生作無端緒事。",
    "T08n0221_019:0135c01_3": "菩薩念言：『眾生雖作無端緒事，易度耳。』",
    "T08n0221_019:0135c02_4": "以漚惒拘舍羅住於般若波羅蜜而度脫之，語眾生言：『行布施者可得饒財，亦莫於財貢高，財無堅固。』",
    "T08n0221_019:0135c04_5": "建立眾生於戒、忍、精進、一心、智慧，皆悉如是。",
    "T08n0221_019:0135c05_6": "『雖住三乘者，亦莫貢高，亦無堅固。』",
    "T08n0221_019:0135c06_7": "菩薩作是勸助已，雖行菩薩道亦無所入。",
    "T08n0221_019:0135c07_8": "何以故？",
    "T08n0221_019:0135c07_9": "諸法無所有故。",
    "T08n0221_019:0135c08_10": "諸法無有可入處，菩薩之道無有住處，行六波羅蜜亦無所住，行四禪亦無有所住。",
    "T08n0221_019:0135c10_0": "何以故？",
    "T08n0221_019:0135c10_1": "禪者各自空，行禪者亦空，禪事亦空，四等、四空定、八惟無、九次第禪亦無所住，得聲聞法亦不於中住。",
    "T08n0221_019:0135c12_2": "何以故不住？」",
    "T08n0221_019:0135c12_3": "答言：「以二事不住。",
    "T08n0221_019:0135c13_4": "何等二事？」",
    "T08n0221_019:0135c13_5": "答言：「道無有住處，亦無能住於道者，亦不歡喜言：『我當得須陀洹，不於中住；我當得阿羅漢、辟支佛，亦不於中住；我當逮覺阿耨多羅三耶三菩。』",
    "T08n0221_019:0135c16_6": "何以故？",
    "T08n0221_019:0135c16_7": "『我從發意以來初不向餘道，志常在阿耨多羅三耶三菩。』",
    "T08n0221_019:0135c18_8": "何以故？",
    "T08n0221_019:0135c18_9": "菩薩發意已來至于十住亦不在餘道，但志阿耨多羅三耶三菩。",
    "T08n0221_019:0135c19_10": "須菩提！",
    "T08n0221_019:0135c20_11": "菩薩身口意但志于道，菩薩住於道不生因緣。」",
    "T08n0221_019:0135c21_12": "須菩提白佛言：「世尊！",
    "T08n0221_019:0135c21_13": "若諸法適無所生，云何菩薩得生道意？」",
    "T08n0221_019:0135c22_14": "佛言：「如是，如是！",
    "T08n0221_019:0135c22_15": "諸法無所生。",
    "T08n0221_019:0135c23_16": "諸有無所作者，便於諸法無所生。」",
    "T08n0221_019:0135c23_17": "須菩提言：「世尊！",
    "T08n0221_019:0135c24_18": "有佛、無佛，法性常住耶？」",
    "T08n0221_019:0135c24_19": "佛言：「如是，有佛、無佛，法性常住。",
    "T08n0221_019:0135c25_20": "以眾生不知法性常住，是故菩薩生道因緣欲度脫之。」",
    "T08n0221_019:0135c26_21": "須菩提言：「世尊！",
    "T08n0221_019:0135c27_22": "以生道意故得道耶？」",
    "T08n0221_019:0135c27_23": "佛言：「不也。」",
    "T08n0221_019:0135c27_24": "「不生道意得耶？」",
    "T08n0221_019:0135c28_25": "佛言：「不也。」",
    "T08n0221_019:0135c28_26": "「亦從不生不滅得耶？」",
    "T08n0221_019:0135c29_0": "佛言：「不也。」",
    "T08n0221_019:0135c29_1": "「若不爾者，以何因緣得道？」",
    "T08n0221_019:0135c29_2": "「言道亦不從度，亦不從不度。",
    "T08n0221_019:0136a01_3": "須菩提！",
    "T08n0221_019:0136a01_4": "道則是度，度則是道。」",
    "T08n0221_019:0136a02_5": "須菩提言：「若道則是度，度則是道者，菩薩為已逮道、為已得度，云何言是如來三十二相、八十種好、十種力、四無所畏、四無礙慧、四等、四空定、佛十八法？」",
    "T08n0221_019:0136a05_6": "佛告須菩提：「於意云何？",
    "T08n0221_019:0136a06_0": "佛為逮道耶？」",
    "T08n0221_019:0136a06_1": "言：「不也，世尊！",
    "T08n0221_019:0136a06_2": "佛則是道，道則是佛。」",
    "T08n0221_019:0136a07_3": "「須菩提！",
    "T08n0221_019:0136a07_4": "云何作是言：『菩薩為逮道菩薩。』",
    "T08n0221_019:0136a07_5": "具足六波羅蜜，具足三十七品，以具足十力、四無所畏、四無礙慧、四禪、四等，具足十八法，於金剛三昧一相之智，逮得阿耨多羅三耶三菩。",
    "T08n0221_019:0136a11_0": "以是次第，故名為如來，於諸法得自在。」",
    "T08n0221_019:0136a11_1": "須菩提白佛言：「世尊！",
    "T08n0221_019:0136a12_2": "菩薩云何能淨佛土？」",
    "T08n0221_019:0136a12_3": "佛言：「菩薩從初發意已來，常淨身口意，并化餘人淨身口意。」",
    "T08n0221_019:0136a14_4": "須菩提言：「世尊！",
    "T08n0221_019:0136a14_5": "何等為菩薩身行惡、口言惡、意念惡？」",
    "T08n0221_019:0136a15_6": "佛言：「菩薩身口意犯十惡。",
    "T08n0221_019:0136a15_7": "嫉妬、犯戒、瞋恚、亂意、懈怠、惡智，須菩提！",
    "T08n0221_019:0136a16_8": "是為菩薩意念惡。",
    "T08n0221_019:0136a17_9": "戒不淨，是亦為惡。",
    "T08n0221_019:0136a17_10": "離三十七品，離三脫門，是亦為惡。",
    "T08n0221_019:0136a18_11": "近須陀洹道至辟支佛，是亦為惡，是為菩薩之惡行。",
    "T08n0221_019:0136a19_12": "「復次，須菩提！",
    "T08n0221_019:0136a19_13": "菩薩有五陰、十二衰相，是亦為惡。",
    "T08n0221_019:0136a20_14": "有男子、女人之相，有三界相，有善惡相，有有為、無為之相，是為菩薩身口意惡。",
    "T08n0221_019:0136a22_15": "是故菩薩捨眾惡已，自行六波羅蜜，亦勸進人使行六度，持是功德與眾生共求佛國淨；自持三千大千國土其中七寶施與三尊，作誓願言：『令我國土其中所有盡是七寶。』",
    "T08n0221_019:0136a26_16": "「復次，須菩提！",
    "T08n0221_019:0136a26_17": "菩薩以持伎樂樂佛世尊及精舍講堂，復誓願言：『令我佛國常聞天樂。』",
    "T08n0221_019:0136a28_18": "須菩提！",
    "T08n0221_019:0136a28_19": "菩薩以三千大千剎土所有眾香施於三尊，復誓願言：『使我佛土常有天香。』",
    "T08n0221_019:0136b01_20": "「復次，須菩提！",
    "T08n0221_019:0136b01_21": "菩薩持百味之食供養如來及弟子眾，復誓願言：『我作佛時，諸弟子眾飲食自然百味之飯。』",
    "T08n0221_019:0136b03_22": "「復次，須菩提！",
    "T08n0221_019:0136b03_23": "菩薩以塗身之香施佛及眾，復誓願言：『我作佛時，使我國人身體細滑香潔皆如天身。』",
    "T08n0221_019:0136b05_24": "「復次，須菩提！",
    "T08n0221_019:0136b05_25": "菩薩諸世所有五樂善願施佛及眾，復誓願言：『我作佛時，令我國土一切眾生隨意所願五樂善願皆令得之。』",
    "T08n0221_019:0136b08_26": "「復次，須菩提！",
    "T08n0221_019:0136b08_27": "菩薩行般若波羅蜜，復誓願言：『自行四禪、四等及四空淨，勸助眾生令行四禪、四等及四空淨；自行三十七品，復勸眾生普令行之。』",
    "T08n0221_019:0136b11_28": "復誓願言：『我作佛時，我國眾生皆悉不離四禪及四空定、三十七品。』",
    "T08n0221_019:0136b13_29": "須菩提！",
    "T08n0221_019:0136b13_30": "是為菩薩能淨佛土。",
    "T08n0221_019:0136b13_31": "菩薩行道滿足諸願，諸願不具終不止行；自具足諸善法，亦復滿足眾生善願，作是勸教行者身得百福功德之相，諸受教者亦復如是，是故菩薩淨佛國土。",
    "T08n0221_019:0136b17_32": "何等為淨？",
    "T08n0221_019:0136b17_33": "亦無三趣處，無有邪見，無婬怒癡，無有二地之名，無有無常，無我苦空，無有家業亦無吾我，無有伺便處，無有果報處，但聞空、無相、無願之聲，所聞內外音聲譬如風過，所出音聲如諸法之相。",
    "T08n0221_019:0136b21_34": "有佛、無佛諸法常空，空者無相，無有相者亦無有願，所出音聲其教如是，晝夜臥覺若坐若行常聞是音聲。",
    "T08n0221_019:0136b24_35": "成阿耨多羅三耶三菩時，其剎如是，十方諸佛稱歎其佛功德名字，一切眾生聞佛名者，必至阿耨多羅三耶三菩。」",
    "T08n0221_019:0136b26_36": "爾時，如來普說法時，其有聞者無有狐疑是法、非法。",
    "T08n0221_019:0136b28_37": "所以者何？",
    "T08n0221_019:0136b28_38": "諸法之法，無有非法，皆是正法。",
    "T08n0221_019:0136b29_39": "諸無德者亦於佛及弟子眾不種善本，又亦不與真知識會，便作吾我見，有吾我已便入於六十二見，入諸見已便住邊際，住邊際已便著有常，著有常已便著既盡，於不平等有等覺想，於平等覺更無覺想；法言非法，非法言法，便誹謗法；誹謗法已便壞人身，墜其惡趣墮泥犁中。",
    "T08n0221_019:0136c06_40": "菩薩諸佛得成阿耨多羅三耶三菩已，乃度脫之；得度脫已，甫當建立三乘法，不復墮惡趣。",
    "T08n0221_019:0136c08_41": "須菩提！",
    "T08n0221_019:0136c08_42": "是則為菩薩摩訶薩淨佛土。",
    "T08n0221_019:0136c09_43": "淨佛土已，一切眾生亦無是法，亦無非法、有漏無漏、有為無為，必至阿耨多羅三耶三菩。",
    "T08n0221_019:0136c12_0": "摩訶般若波羅蜜畢竟品第八十三",
    "T08n0221_019:0136c13_0": "於是，須菩提白佛言：「世尊！",
    "T08n0221_019:0136c13_1": "云何菩薩摩訶薩為畢竟耶？",
    "T08n0221_019:0136c14_2": "為不畢竟？」",
    "T08n0221_019:0136c14_3": "佛報言：「菩薩摩訶薩為畢竟，不為不畢竟。」",
    "T08n0221_019:0136c15_4": "「世尊！",
    "T08n0221_019:0136c15_5": "為畢竟何乘？」",
    "T08n0221_019:0136c15_6": "報言：「不畢竟於二乘，畢竟於佛乘。」",
    "T08n0221_019:0136c16_7": "「世尊！",
    "T08n0221_019:0136c16_8": "畢竟佛乘者，是初發意菩薩耶？",
    "T08n0221_019:0136c17_9": "是十住菩薩耶？」",
    "T08n0221_019:0136c17_10": "佛報言：「初發意菩薩亦畢竟，阿惟越致亦畢竟，十住菩薩亦畢竟。」",
    "T08n0221_019:0136c19_11": "須菩提言：「世尊！",
    "T08n0221_019:0136c19_12": "畢竟菩薩趣惡趣不？」",
    "T08n0221_019:0136c20_13": "佛言：「不也，於須菩提意云何？",
    "T08n0221_019:0136c20_14": "四雙八輩至辟支佛為生惡趣不？」",
    "T08n0221_019:0136c21_15": "對曰：「不也。」",
    "T08n0221_019:0136c21_16": "佛言：「菩薩初發意行六波羅蜜諸惡則滅，若生惡趣是事不然，亦不生長壽天，亦不生邊地無佛法處、不生邪見家，若生彼處是亦不然，終不生無道見家。",
    "T08n0221_019:0136c25_17": "須菩提！",
    "T08n0221_019:0136c25_18": "新學菩薩發阿耨多羅三耶三菩意者，終不復犯十惡之事。」",
    "T08n0221_019:0136c26_19": "須菩提言：「世尊！",
    "T08n0221_019:0136c27_20": "若有菩薩能於一法便為具足不隨惡者，云何世尊自說宿命所可經歷，或墮鹿中，墮獼猴中、馬中、象中，亦遭勤苦。",
    "T08n0221_019:0136c29_21": "是事云何？」",
    "T08n0221_019:0137a01_22": "佛告須菩提：「菩薩不作惡行自生惡趣，隨眾生方便而受其身，欲祐利眾生故。」",
    "T08n0221_019:0137a02_23": "佛問須菩提：「聲聞、辟支佛頗有是漚惒拘舍羅，入畜生中度脫眾生，還為所害，其意不起，以大慈大悲續度如故。",
    "T08n0221_019:0137a05_24": "汝諸聲聞頗有是不？",
    "T08n0221_019:0137a05_25": "以是故，當知菩薩具足大慈，以漚惒拘舍羅入畜生中，救護眾生成阿耨多羅三耶三菩。」",
    "T08n0221_019:0137a07_26": "須菩提白佛言：「世尊！",
    "T08n0221_019:0137a08_27": "菩薩住何等善本功德法，能得是輩隨意形像？」",
    "T08n0221_019:0137a09_28": "佛報言：「於諸功德法皆當具足成就，爾乃成阿耨多羅三耶三菩。",
    "T08n0221_019:0137a10_29": "從初發意至坐道場，無有善法不具足者，成阿惟三佛。",
    "T08n0221_019:0137a12_30": "菩薩發意當學具足諸善功德，作是學已當逮薩云若盡諸習緒。」",
    "T08n0221_019:0137a13_31": "須菩提言：「世尊！",
    "T08n0221_019:0137a13_32": "菩薩具足善法盡得賢聖無漏之法，而生惡趣至畜生道耶？」",
    "T08n0221_019:0137a15_33": "佛問須菩提：「如來者為是賢聖無漏法不？」",
    "T08n0221_019:0137a16_34": "須菩提言：「是也。」",
    "T08n0221_019:0137a16_35": "佛言：「如來為自化作畜生像而作佛事耶？」",
    "T08n0221_019:0137a17_36": "「爾，世尊！",
    "T08n0221_019:0137a17_37": "如來者化作畜生像而作佛事。」",
    "T08n0221_019:0137a18_38": "佛言：「如是，如來為是畜生受畜生苦耶？」",
    "T08n0221_019:0137a19_39": "言：「不也，世尊！",
    "T08n0221_019:0137a19_40": "不受諸苦。」",
    "T08n0221_019:0137a19_41": "佛言：「菩薩以受賢聖無漏之法，善權變形教化眾生。",
    "T08n0221_019:0137a21_0": "如阿羅漢能變化作羅漢事，令眾生歡喜不？」",
    "T08n0221_019:0137a22_0": "須菩提言：「世尊！",
    "T08n0221_019:0137a22_1": "能爾。」",
    "T08n0221_019:0137a22_2": "佛告須菩提：「菩薩已受具足賢聖無漏之法，隨眾生意而受其形，為眾生作福田亦不受形苦。」",
    "T08n0221_019:0137a24_3": "佛語須菩提：「譬如幻師，或現象、馬若干變化。",
    "T08n0221_019:0137a25_4": "於意云何？",
    "T08n0221_019:0137a25_5": "是象、是馬不？」",
    "T08n0221_019:0137a26_6": "言：「不也，世尊！",
    "T08n0221_019:0137a26_7": "非象、馬也。」",
    "T08n0221_019:0137a26_8": "「菩薩如是以漚惒拘舍羅祐利眾生，隨類而入而教化之。",
    "T08n0221_019:0137a28_9": "以是故，不復受眾苦之惱。」",
    "T08n0221_019:0137a28_10": "須菩提白佛言：「世尊！",
    "T08n0221_019:0137a29_11": "菩薩摩訶薩者，善於大方便。",
    "T08n0221_019:0137a29_12": "所以者何？",
    "T08n0221_019:0137b01_13": "謂菩薩具足賢聖無漏之慧，所在所在隨其習俗形貌之法，安立眾生而為作本。",
    "T08n0221_019:0137b02_14": "世尊！",
    "T08n0221_019:0137b03_15": "菩薩住何善法，乃能作是善權方便不與同趣？」",
    "T08n0221_019:0137b04_16": "佛言：「菩薩住於般若波羅蜜者，能作是漚惒拘舍羅，持是方便，為十方恒沙眾生作本而不與同歸。",
    "T08n0221_019:0137b06_17": "何以故？",
    "T08n0221_019:0137b06_18": "亦不見法有能近者，亦無有法而污染者。",
    "T08n0221_019:0137b07_19": "何以故？",
    "T08n0221_019:0137b07_20": "諸法所有皆空故，是故空不污染空，空亦不污人，人亦不污空。",
    "T08n0221_019:0137b09_21": "何以故？",
    "T08n0221_019:0137b09_22": "空空不可得，是故無所得空。",
    "T08n0221_019:0137b10_0": "菩薩住於無所得空成阿惟三佛。」",
    "T08n0221_019:0137b10_1": "須菩提言：「世尊！",
    "T08n0221_019:0137b11_2": "菩薩但住般若波羅蜜，不復住餘法耶？」",
    "T08n0221_019:0137b12_0": "佛告須菩提：「諸法頗有不入般若波羅蜜者不？」",
    "T08n0221_019:0137b13_1": "須菩提言：「世尊！",
    "T08n0221_019:0137b13_2": "世尊自說般若波羅蜜空無所有，云何諸法入般若波羅蜜中？",
    "T08n0221_019:0137b14_3": "世尊！",
    "T08n0221_019:0137b14_4": "空亦無所入，亦不不入。」",
    "T08n0221_019:0137b15_5": "佛報言：「云何諸法不入？",
    "T08n0221_019:0137b16_0": "諸法空耶？」",
    "T08n0221_019:0137b16_1": "須菩提言：「世尊！",
    "T08n0221_019:0137b16_2": "實空。",
    "T08n0221_019:0137b16_3": "若諸法空者，諸法亦不入空。」",
    "T08n0221_019:0137b17_4": "須菩提言：「菩薩行般若波羅蜜，云何住於空，具足神通之慧；以神通慧，過東方恒沙剎土，見諸如來，殖眾善本，聽受法教？」",
    "T08n0221_019:0137b20_5": "佛報言：「菩薩行般若波羅蜜，見恒邊沙諸佛皆空，但以名號示現其處。",
    "T08n0221_019:0137b21_6": "諸假名號之處皆空，若諸剎土諸佛不空者空為有偏，以空不偏故諸法皆空。",
    "T08n0221_019:0137b23_7": "是故，菩薩行般若波羅蜜，以漚惒拘舍羅具足神通，便得天眼、天耳、神足、知他人意，自知所從來生死之事。",
    "T08n0221_019:0137b26_8": "菩薩不得神通者不成阿耨多羅三耶三菩，是故般若波羅蜜是菩薩摩訶薩之道。",
    "T08n0221_019:0137b27_9": "當作是求道，以道天眼自見諸善之法，并見餘人住於善法，亦不入善法。",
    "T08n0221_019:0137b29_10": "何以故？",
    "T08n0221_019:0137b29_11": "諸法皆空，空無所入，亦無有入空者，亦無樂空者，空亦無所樂。",
    "T08n0221_019:0137c02_12": "是故，菩薩行般若波羅蜜，以得天眼見諸法空，若無是法亦不能作佛事為眾生說法，亦不得眾生之處，以應無所得便得神通，所應作者便能作之。",
    "T08n0221_019:0137c05_13": "菩薩天眼見諸十方，飛到諸剎祐利眾生，或以六度，或以三十七品，或以諸禪惟無，或以空定，或以聲聞辟支佛法，或以菩薩法，或以三耶三佛法，為貪嫉者說施之德、說貧苦之法：『貧者世間之苦尚不能自饒益身，何能益餘！",
    "T08n0221_019:0137c10_14": "是故，賢者當念惠施，既自安隱，復安餘人，莫以貧故轉相食噉，而不能得離三惡趣。』",
    "T08n0221_019:0137c12_15": "為犯惡者說戒法言：『為惡者苦，身自陷惡，何能安餘！",
    "T08n0221_019:0137c13_16": "犯惡之報不離三苦，汝等自墮三惡趣中那能拔餘！",
    "T08n0221_019:0137c14_17": "是故，仁者不當恣意，莫隨惡趣，後自燒身。』",
    "T08n0221_019:0137c15_18": "若見眾生有瞋恚意相賊害者，為說法言：『汝等莫爭，莫隨恚意入三惡趣。』",
    "T08n0221_019:0137c17_19": "為懈怠者說精進法，為亂意者說禪定事，為惡智者說智慧法，婬者為說欲之不淨，有邪見者指示正道令住三乘，為說法言：『諸仁者所入者，皆無所有空無之法，亦不可入，空無所入。』",
    "T08n0221_019:0137c21_20": "◎「◎須菩提！",
    "T08n0221_019:0137c21_21": "菩薩行般若波羅蜜住於神通，為眾生作善本。",
    "T08n0221_019:0137c23_0": "菩薩不住神通，不能為眾生說法。",
    "T08n0221_019:0137c23_1": "譬如眾鳥，無有翅者，不能高翔。",
    "T08n0221_019:0137c24_2": "菩薩如是，不住神通者，亦不能為眾生說法。",
    "T08n0221_019:0137c25_3": "是故，菩薩行般若波羅蜜當學神通，已得神通便能祐利一切眾生，以天眼見恒沙國土，盡見眾生悉知其意，隨高下應而為說法，或說六波羅蜜，或說泥洹法。",
    "T08n0221_019:0137c29_4": "菩薩天耳聞一一音聲，又聞東方恒邊沙佛所說教法，廣為眾生說，如所聞隨意為說，或說六度，或說泥洹。",
    "T08n0221_019:0138a02_5": "以清淨意知眾生念，自知本末所從來生及他人事。",
    "T08n0221_019:0138a03_6": "以是通慧憶識，過去諸佛如來弟子名號皆悉識知，又知眾生宿命所行而為說法，或說六度，或說泥洹。",
    "T08n0221_019:0138a06_0": "復能飛到恒邊沙剎土，往見諸佛殖諸善本，復還本土淨漏盡之慧，復以是慧為眾生說法，或說六度，或說泥洹。",
    "T08n0221_019:0138a08_1": "「須菩提！",
    "T08n0221_019:0138a08_2": "菩薩行般若波羅蜜，當知神通如是；得淨神通已，隨意所欲能變其形，三界苦樂不能污染。",
    "T08n0221_019:0138a10_3": "譬如佛所化人，在所能辦，無有苦樂。",
    "T08n0221_019:0138a11_4": "須菩提！",
    "T08n0221_019:0138a11_5": "菩薩摩訶薩行般若波羅蜜，遊戲神通，淨佛剎土，教化眾生；不具神通，不能教化淨佛國土。",
    "T08n0221_019:0138a13_6": "菩薩不淨佛國教化眾生者，終不成阿耨多羅三耶三菩。",
    "T08n0221_019:0138a15_7": "菩薩支節不具足者，便無有道。」",
    "T08n0221_019:0138a16_0": "須菩提白佛言：「世尊！",
    "T08n0221_019:0138a16_1": "何等為菩薩支節具足，而成阿耨多羅三耶三菩？」",
    "T08n0221_019:0138a17_2": "佛報言：「諸所善法是菩薩支節。",
    "T08n0221_019:0138a18_3": "何等善法是菩薩支節？」",
    "T08n0221_019:0138a18_4": "報言：「從發意已來，行檀波羅蜜中諸善法，不曉施為，不能分別於中生念：『是者可與，是不可與。』",
    "T08n0221_019:0138a20_5": "分別及念皆空無有。",
    "T08n0221_019:0138a21_6": "持是具足波羅蜜，自度彼岸，復度他人，度脫眾生於生死，是為菩薩阿耨多羅三耶三菩善法支節。",
    "T08n0221_019:0138a23_7": "過去、當來、今現在菩薩從是得度，亦復持是度脫眾生。",
    "T08n0221_019:0138a24_8": "六波羅蜜亦復如是。",
    "T08n0221_019:0138a25_9": "四禪、四等及四空定、三十七品、十八諸空、八惟無、九次第禪、陀隣尼門、四無礙慧、佛十八法，是諸善法者，菩薩道之徑路，具足是已便逮薩云若，逮薩云然已便轉法輪。」",
    "T08n0221_019:0138a29_10": "◎◎摩訶般若波羅蜜分別品第八十四(丹本作分別四諦品)須菩提白佛言：「世尊！",
    "T08n0221_019:0138b03_11": "假令是法是菩薩法者，佛法復云何？」",
    "T08n0221_019:0138b04_12": "佛報言：「以是法具足者便逮薩云若慧盡諸習緒，菩薩摩訶薩便盡逮覺是菩薩法，佛法者以一相慧應一切慧而得正覺，是者佛法與菩薩法而有差特。",
    "T08n0221_019:0138b07_13": "須菩提！",
    "T08n0221_019:0138b08_0": "譬如向道、已得道者，是二輩者皆是賢聖，菩薩住於兩際中間，佛以過去如來無所著等正覺，以是差別。」",
    "T08n0221_019:0138b10_1": "須菩提言：「世尊！",
    "T08n0221_019:0138b10_2": "假令如佛所言者，空無之法為有差別、有若干品耶？",
    "T08n0221_019:0138b11_3": "而言是者泥犁薜荔畜生，是者人道，是者天道，是者八數，是者辟支佛，是者菩薩，是者為佛。",
    "T08n0221_019:0138b14_0": "如是諸道無所有，行亦無所有。",
    "T08n0221_019:0138b14_1": "如行無所有者，罪福之報亦無所有。」",
    "T08n0221_019:0138b15_2": "佛言：「如是，如是！",
    "T08n0221_019:0138b15_3": "須菩提！",
    "T08n0221_019:0138b16_4": "如汝所言，空無之法亦無有行、亦無有得。",
    "T08n0221_019:0138b17_5": "須菩提！",
    "T08n0221_019:0138b17_6": "不知空無之法者，或作善惡之行有漏、無漏，由行所致便有三惡趣，作善行者便有天道、人道，於三界中無斷絕時。",
    "T08n0221_019:0138b19_7": "菩薩行六波羅蜜乃至佛十八法，行菩薩法亦無有瑕，是為具足菩薩支節，金剛三昧成阿耨多羅三耶三菩阿惟三佛，為眾生作厚，其厚者終不腐敗而生五道。」",
    "T08n0221_019:0138b23_8": "須菩提言：「世尊！",
    "T08n0221_019:0138b23_9": "成阿惟三佛時，為見五道生死耶？」",
    "T08n0221_019:0138b24_10": "佛言：「不也。」",
    "T08n0221_019:0138b24_11": "須菩提復問：「如來為不見善惡法耶？」",
    "T08n0221_019:0138b25_12": "佛言：「不也。」",
    "T08n0221_019:0138b26_0": "「世尊為不見善法耶？」",
    "T08n0221_019:0138b26_1": "佛言：「不也。」",
    "T08n0221_019:0138b26_2": "「世尊亦不見善，亦不見惡耶？」",
    "T08n0221_019:0138b27_3": "佛言：「不也。」",
    "T08n0221_019:0138b27_4": "須菩提言：「若不以是四句，云何處有天道、人道、是三惡道？",
    "T08n0221_019:0138b28_5": "云何處有聲聞辟支佛道，處有菩薩，處有佛道？」",
    "T08n0221_019:0138c01_0": "佛問須菩提：「眾生為知諸法相空不？",
    "T08n0221_019:0138c01_1": "若眾生知諸法相空者，菩薩終不發阿耨多羅三耶三菩意，亦不能度眾生令離惡趣。",
    "T08n0221_019:0138c03_2": "以眾生不知諸法相空故，不能得離五道。",
    "T08n0221_019:0138c04_3": "菩薩於諸佛所，聞諸法相空，是故便發阿耨多羅三耶三菩。",
    "T08n0221_019:0138c06_4": "凡夫所入之法，如來無。",
    "T08n0221_019:0138c06_5": "復有眾生不解空法，所作各自得之，無有眾生有眾生相，無有五陰有五陰相，於無為作有為相，自無所有作顛倒想；以身口意所作顛倒，便墮五趣不能得脫。",
    "T08n0221_019:0138c10_6": "菩薩行般若波羅蜜，持諸善法皆內於般若波羅蜜；行菩薩行以成阿惟三佛，持四諦法廣演分別令眾生習之。",
    "T08n0221_019:0138c12_7": "諸善之法，三十七品、四諦，便有三尊。",
    "T08n0221_019:0138c13_8": "其有眾生因三尊者，無不得脫離諸勤苦。」",
    "T08n0221_019:0138c14_9": "須菩提白佛言：「世尊！",
    "T08n0221_019:0138c15_10": "眾生得度為用四諦、用四諦慧耶？」",
    "T08n0221_019:0138c15_11": "佛報言：「亦不以四諦得度，亦不以四諦慧得度。",
    "T08n0221_019:0138c16_12": "我說於四諦得等覺者，乃為度脫耳。」",
    "T08n0221_019:0138c17_13": "復問：「世尊！",
    "T08n0221_019:0138c18_14": "何等為四諦之等？」",
    "T08n0221_019:0138c18_15": "報言：「亦無苦亦無苦慧，亦無習亦無習慧，亦無盡亦無盡慧，亦無道亦無道慧。",
    "T08n0221_019:0138c20_16": "以四諦如及爾亦不變異法性之法，真際法事有佛無佛常住如故。",
    "T08n0221_019:0138c21_17": "是法不忘不失，於諸法不耗減，菩薩行般若波羅蜜行四諦逮四諦慧亦當作是覺。」",
    "T08n0221_019:0138c23_18": "復問：「世尊！",
    "T08n0221_019:0138c24_19": "菩薩行般若波羅蜜，云何行四諦而覺四諦，以覺隨行，亦不墮二地，而上菩薩位？」",
    "T08n0221_019:0138c25_20": "佛報言：「諸法之要不可得見，正使得見亦無所有。",
    "T08n0221_019:0138c27_0": "既無所有，見諸法皆空，在四諦者、不在四諦者皆空無所有，作是見者便上菩薩位於種性住。",
    "T08n0221_019:0138c29_1": "住種性已，不與上爭，不墮二地，以住種性便起四禪、四等及四空定，住滅盡定，覽知諸法，知四諦慧，不生苦、習、盡、道因緣，但起道意想觀見諸法如。」",
    "T08n0221_019:0139a03_2": "須菩提言：「云何觀見諸法如應？」",
    "T08n0221_019:0139a04_3": "佛報言：「空。",
    "T08n0221_019:0139a04_4": "云何為空？」",
    "T08n0221_019:0139a04_5": "報言：「如自觀身相空，作是比觀者為見諸法空，不見有法逮覺道者。",
    "T08n0221_019:0139a06_6": "道者無所有，亦非佛所作，亦非羅漢、辟支佛所作，亦非行菩薩者所作。",
    "T08n0221_019:0139a07_7": "一切眾生不審是事，是故菩薩摩訶薩行般若波羅蜜以漚惒拘舍羅為眾生說法。」",
    "T08n0221_019:0139a10_0": "摩訶般若波羅蜜有無品第八十五",
    "T08n0221_019:0139a11_0": "須菩提白佛言：「世尊！",
    "T08n0221_019:0139a11_1": "假令諸法所有無所有，非佛所作，亦非羅漢、辟支佛及菩薩所作，云何有諸道分數善惡之差別，有三惡趣及於人道，從四天王上至長壽天高下之殊異？",
    "T08n0221_019:0139a14_2": "云何復言作是、得是，行惡者入三惡趣，行善者得生人道或生天上？",
    "T08n0221_019:0139a16_3": "云何行道得須陀洹至得阿羅漢、辟支佛，作是行得菩薩法，作是得三耶三菩？",
    "T08n0221_019:0139a18_4": "世尊！",
    "T08n0221_019:0139a18_5": "無所有法者，亦無作，亦無行，亦無聲聞、辟支佛行，無有菩薩行，亦無有三耶三佛行，亦無逮薩云若而度脫眾生者。",
    "T08n0221_019:0139a21_0": "是事云何？」",
    "T08n0221_019:0139a21_1": "佛報須菩提：「如是，如是！",
    "T08n0221_019:0139a21_2": "無所有者，亦無作，亦無行、得。",
    "T08n0221_019:0139a22_3": "凡夫愚闇不能得知賢聖之法，又亦不知所有無所有之法，為四顛倒之見侵欺，作若干行得若干報，便有五趣生死。",
    "T08n0221_019:0139a25_4": "無所有法，亦無有行，亦不受。",
    "T08n0221_019:0139a25_5": "於須菩提意云何？",
    "T08n0221_019:0139a26_6": "須陀洹乃至阿耨多羅三耶三菩，為有所有不？」",
    "T08n0221_019:0139a27_7": "須菩提言：「世尊！",
    "T08n0221_019:0139a27_8": "從須陀洹乃至于道，皆無所有。」",
    "T08n0221_019:0139a28_9": "佛告須菩提：「無所有能逮無所有法不？」",
    "T08n0221_019:0139a29_10": "對曰：「不也，世尊！」",
    "T08n0221_019:0139a29_11": "「是故，須菩提！",
    "T08n0221_019:0139b01_0": "無所有及道，一切諸法，亦不合，亦不散，無有形，不可見，亦無對，一相，一相者是無相。",
    "T08n0221_019:0139b02_1": "是故，須菩提！",
    "T08n0221_019:0139b03_2": "菩薩摩訶薩行般若波羅蜜漚惒拘舍羅見，於眾生入，於顛倒入，於五陰無常、有常想，苦謂有樂想，無我、有我想，不淨、有淨想，入於有為，菩薩以漚惒拘舍羅令眾生離於有中。」",
    "T08n0221_019:0139b07_3": "須菩提白佛言：「世尊！",
    "T08n0221_019:0139b07_4": "眾生所入不離五趣，有何因緣礙？",
    "T08n0221_019:0139b08_5": "頗有實要不？」",
    "T08n0221_019:0139b08_6": "佛報須菩提：「無有無有餘行如毛髮者，但以眾生著四顛倒故有五趣耳。",
    "T08n0221_019:0139b10_7": "須菩提！",
    "T08n0221_019:0139b10_8": "諦聽，諦聽！",
    "T08n0221_019:0139b11_0": "以是事故，我今說之，使汝得解。",
    "T08n0221_019:0139b11_1": "於意云何？",
    "T08n0221_019:0139b11_2": "夢中所見五樂自娛，有作者不？」",
    "T08n0221_019:0139b12_3": "對曰：「世尊！",
    "T08n0221_019:0139b12_4": "夢尚無所有，況有五樂！」",
    "T08n0221_019:0139b13_5": "佛言：「於汝意云何？",
    "T08n0221_019:0139b13_6": "諸法有為無為、有漏無漏，頗有法不如夢者不？」",
    "T08n0221_019:0139b15_0": "答曰：「世尊！",
    "T08n0221_019:0139b15_1": "一切諸法皆如夢耳，無有諸法不如夢者。」",
    "T08n0221_019:0139b16_2": "佛言：「於意云何？",
    "T08n0221_019:0139b16_3": "夢中所見人頗有五趣不？」",
    "T08n0221_019:0139b17_4": "「無也，世尊！」",
    "T08n0221_019:0139b17_5": "「須菩提！",
    "T08n0221_019:0139b17_6": "夢中人頗有道念、有著斷事不？」",
    "T08n0221_019:0139b18_7": "對曰：「無有。",
    "T08n0221_019:0139b18_8": "何以故？",
    "T08n0221_019:0139b18_9": "世尊！",
    "T08n0221_019:0139b19_0": "無形之法無所造處，著斷之法亦無有處。」",
    "T08n0221_019:0139b19_1": "「云何須菩提！",
    "T08n0221_019:0139b20_2": "鏡有見像，頗為有行，頗有五趣生死報不？」",
    "T08n0221_019:0139b21_3": "對曰：「不也，世尊！",
    "T08n0221_019:0139b21_4": "所以者何？",
    "T08n0221_019:0139b21_5": "鏡中像者，無所有也，凡夫為惑自呼所有。",
    "T08n0221_019:0139b22_6": "鏡中像者，亦無五趣，無作無行。」",
    "T08n0221_019:0139b23_7": "「須菩提！",
    "T08n0221_019:0139b23_8": "鏡中像為有道念、有著斷不？」",
    "T08n0221_019:0139b24_9": "對曰：「無有。",
    "T08n0221_019:0139b24_10": "所以者何？",
    "T08n0221_019:0139b24_11": "無形之法無所造作，亦無著斷，亦無有處。」",
    "T08n0221_019:0139b25_12": "佛言：「於須菩提意云何？",
    "T08n0221_019:0139b26_13": "響從山谷出，是響頗有行作生五趣者不？」",
    "T08n0221_019:0139b27_14": "對曰：「不也，何以故？",
    "T08n0221_019:0139b27_15": "無形之法無行無作無生五趣者。」",
    "T08n0221_019:0139b28_16": "「於須菩提意云何？",
    "T08n0221_019:0139b28_17": "響頗有道念、有著斷不？」",
    "T08n0221_019:0139b29_18": "對曰：「無有。",
    "T08n0221_019:0139b29_19": "所以者何？",
    "T08n0221_019:0139b29_20": "無所有之法無所造作，亦無著斷，亦無有處。」",
    "T08n0221_019:0139c01_21": "「於須菩提意云何？",
    "T08n0221_019:0139c02_22": "譬如熱時之焰，無有河水有河水想，無有城郭有城郭想，無有園觀有園觀想。",
    "T08n0221_019:0139c04_23": "於意云何？",
    "T08n0221_019:0139c04_24": "是焰寧有所作有五趣不？」",
    "T08n0221_019:0139c05_0": "對曰：「焰無所有，但惑愚夫之眼但有像耳。」",
    "T08n0221_019:0139c05_1": "「須菩提！",
    "T08n0221_019:0139c06_2": "是焰頗有道念、有著斷不？」",
    "T08n0221_019:0139c06_3": "對曰：「無有。",
    "T08n0221_019:0139c07_0": "無形之法無所造作，無有著斷，亦無處所。」",
    "T08n0221_019:0139c07_1": "「須菩提！",
    "T08n0221_019:0139c08_2": "譬如幻師化作象馬，或作人眾若干種現，是化人頗為有行有五趣不？」",
    "T08n0221_019:0139c09_3": "對曰：「無有。",
    "T08n0221_019:0139c09_4": "何以故？",
    "T08n0221_019:0139c10_5": "幻無形故。」",
    "T08n0221_019:0139c10_6": "「須菩提！",
    "T08n0221_019:0139c10_7": "幻人所化頗有道念、有著斷不？」",
    "T08n0221_019:0139c11_8": "對曰：「無有。",
    "T08n0221_019:0139c11_9": "無形之法無所造立，亦無著斷，亦無處所。」",
    "T08n0221_019:0139c12_10": "「須菩提！",
    "T08n0221_019:0139c12_11": "如來所化寧有行作有五趣不？」",
    "T08n0221_019:0139c13_12": "對曰：「無有。",
    "T08n0221_019:0139c13_13": "何以故？",
    "T08n0221_019:0139c13_14": "化無所有故。」",
    "T08n0221_019:0139c14_15": "「須菩提！",
    "T08n0221_019:0139c14_16": "化有道念、有著斷不？」",
    "T08n0221_019:0139c14_17": "對曰：「不也。",
    "T08n0221_019:0139c15_18": "無形之法無有道念，亦無著斷，亦無處所。」",
    "T08n0221_019:0139c16_0": "「於須菩提意云何？",
    "T08n0221_019:0139c16_1": "是諸法頗有著斷不？」",
    "T08n0221_019:0139c16_2": "對曰：「不也，無有著斷。」",
    "T08n0221_019:0139c17_3": "佛言：「假令無著斷者是為無有著斷。",
    "T08n0221_019:0139c18_4": "何以故？",
    "T08n0221_019:0139c18_5": "眾生但住於吾我便有著斷。",
    "T08n0221_019:0139c19_6": "審見諦者不著不斷，眾生所見不審諦故便有著斷。」",
    "T08n0221_019:0139c20_7": "◎放光般若經卷第十九"
}