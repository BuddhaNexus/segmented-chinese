{
    "T22n1428_015:0663b13_0": "四分律卷第十五(初分之十五)",
    "T22n1428_015:0663b15_0": "姚秦罽賓三藏佛陀耶舍",
    "T22n1428_015:0663b16_0": "共竺佛念等譯",
    "T22n1428_015:0663b17_0": "九十單提法之五",
    "T22n1428_015:0663b18_0": "爾時佛在舍衛國祇樹給孤獨園。",
    "T22n1428_015:0663b18_1": "爾時舍衛城中有一比丘，作是念：「我今寧可常乞食、著糞掃衣。」",
    "T22n1428_015:0663b20_2": "彼即如所念便行。",
    "T22n1428_015:0663b20_3": "爾時舍衛城中諸居士，為命過父母及兄弟姊妹及夫，於四衢道頭、或門下、或河邊樹下、或在石邊、或在廟中，作飲食祭祀供養。",
    "T22n1428_015:0663b23_4": "時彼乞食比丘自取食之，諸居士見皆共嫌之：「沙門釋子不知慚愧，犯不與取，外自稱言：『我修正法。』",
    "T22n1428_015:0663b26_5": "如是有何正法？",
    "T22n1428_015:0663b26_6": "我等為命過父母及兄弟姊妹，作飲食祭祀供養而取食之，如似我曹故為沙門釋子飲食供養置如是處，而我等乃為命過父母及兄弟姊妹故設此飲食祭祀，而自取食之。」",
    "T22n1428_015:0663c01_7": "時諸比丘聞，其中有少欲知足、行頭陀、樂學戒、知慚愧者，嫌責乞食比丘言：「云何乞食比丘，舍衛城中諸居士為命過父母及兄弟姊妹設飯食祭祀供養，而自取食之？」",
    "T22n1428_015:0663c05_8": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_015:0663c07_9": "世尊以此因緣集諸比丘僧，以無數方便呵責彼比丘：「汝所為非，非威儀、非沙門法、非淨行、非隨順行，所不應為。",
    "T22n1428_015:0663c10_0": "云何乞食比丘，自取舍衛城居士祭祀飲食而食之。」",
    "T22n1428_015:0663c11_1": "世尊以無數方便呵責彼乞食比丘已，告諸比丘：「此乞食比丘癡人！",
    "T22n1428_015:0663c12_2": "多種有漏處，最初犯戒，自今已去與比丘結戒，集十句義乃至正法久住，欲說戒者當如是說：若比丘不受食、若藥著口中，波逸提。」",
    "T22n1428_015:0663c16_0": "如是世尊與比丘結戒。",
    "T22n1428_015:0663c16_1": "時諸比丘於中生疑，不敢自取楊枝淨水，佛言：「比丘自取楊枝淨水，不犯。",
    "T22n1428_015:0663c18_2": "自今已去當如是說戒：若比丘，不受食、若藥著口中，除水及楊枝，波逸提。」",
    "T22n1428_015:0663c20_3": "比丘義如上。",
    "T22n1428_015:0663c20_4": "不與者，未受者是。",
    "T22n1428_015:0663c20_5": "受者有五種受：手與、手受；或手與、持物受；若持物授、手受；若持物授、持物受；若遙過物與，與者受者俱知中間無所觸礙，得墮手中，是謂五種受。",
    "T22n1428_015:0663c24_6": "復有五種受食：若身與身受、若衣與衣受、若曲肘與曲肘受、若器與器受、若有因緣置地與，是為五種受食。",
    "T22n1428_015:0663c26_7": "佉闍尼食者，從根食乃至細末磨食。",
    "T22n1428_015:0663c27_8": "食者麨、飯、乾飯、魚及肉。",
    "T22n1428_015:0663c28_9": "奢耶尼食者，酥、油、生酥、蜜、石蜜。",
    "T22n1428_015:0663c29_0": "若比丘不與食，自取著口中，除水及楊枝，咽咽波逸提。",
    "T22n1428_015:0664a01_1": "非時過非時食者，波逸提。",
    "T22n1428_015:0664a01_2": "受七日藥過七日食者，波逸提。",
    "T22n1428_015:0664a02_3": "盡形壽藥，無因緣不受而食者，突吉羅。",
    "T22n1428_015:0664a03_4": "不受不受想，波逸提。",
    "T22n1428_015:0664a04_0": "不受疑，突吉羅。",
    "T22n1428_015:0664a04_1": "受作不受想，突吉羅。",
    "T22n1428_015:0664a04_2": "若受有疑，突吉羅。",
    "T22n1428_015:0664a05_3": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0664a06_4": "是謂為犯。",
    "T22n1428_015:0664a06_5": "不犯者，取水及楊枝，若不受酥油脂灌鼻與唾俱出，餘者不犯。",
    "T22n1428_015:0664a08_6": "若乞食比丘鳥銜食墮鉢中，若風吹墮鉢中，欲除去此食乃至一指爪可除去，餘者無犯。",
    "T22n1428_015:0664a10_7": "無犯者，最初未制戒，癡狂、心亂、痛惱所纏。",
    "T22n1428_015:0664a11_8": "(三十九竟)爾時佛在舍衛國祇樹給孤獨園。",
    "T22n1428_015:0664a12_9": "時跋難陀釋子有一商主為檀越，時跋難陀釋子時到著衣持鉢，詣彼商賈家作如是言：「我今欲得雜食！」",
    "T22n1428_015:0664a15_10": "商賈問言：「今有何患乃思此食？」",
    "T22n1428_015:0664a16_11": "報言：「無所患苦，但意欲得雜食耳。」",
    "T22n1428_015:0664a16_12": "商賈報言：「我曹賈客常買賣生活，猶尚不能得雜食，況乃出家人。」",
    "T22n1428_015:0664a18_13": "時乞食比丘聞此語，嫌責跋難陀釋子：「云何自為身乞求如是美食？」",
    "T22n1428_015:0664a20_14": "時乞食比丘食訖，還至僧伽藍中，以此因緣向諸比丘說。",
    "T22n1428_015:0664a21_15": "其中有少欲知足、行頭陀、樂學戒、知慚愧者，嫌責跋難陀釋子：「云何自為身乞如是美食？」",
    "T22n1428_015:0664a23_16": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_015:0664a25_17": "世尊以此因緣集比丘僧，無數方便呵責跋難陀釋子：「汝所為非，非威儀、非沙門法、非淨行、非隨順行，所不應為。",
    "T22n1428_015:0664a28_18": "云何跋難陀釋子！",
    "T22n1428_015:0664a28_19": "自為身乞求如是美食？」",
    "T22n1428_015:0664a29_20": "世尊以無數方便呵責跋難陀釋子已，告諸比丘：「跋難陀癡人！",
    "T22n1428_015:0664b01_21": "多種有漏處，最初犯戒。",
    "T22n1428_015:0664b02_22": "自今已去與比丘結戒，集十句義乃至正法久住，欲說戒者當如是說：若有如是美食乳酪魚及肉，若比丘如是美食自為身索食者，波逸提。」",
    "T22n1428_015:0664b05_23": "如是世尊與比丘結戒。",
    "T22n1428_015:0664b05_24": "時諸病比丘，聞此語已皆畏慎不敢乞，不敢為病比丘乞，得食已不敢食。",
    "T22n1428_015:0664b07_25": "佛言：「自今已去聽病比丘乞，彼人亦聽為病比丘乞，乞得已聽食之。",
    "T22n1428_015:0664b09_26": "自今已去當如是說戒：若得好美飲食乳酪魚及肉，若比丘如此美飲食，無病自為身索者，波逸提。」",
    "T22n1428_015:0664b11_27": "比丘義如上。",
    "T22n1428_015:0664b12_0": "美食者，乳酪、魚及肉。",
    "T22n1428_015:0664b12_1": "病者，乃至一坐間不堪食竟。",
    "T22n1428_015:0664b13_2": "若比丘無病，自為身乞如此美食，食咽咽波逸提。",
    "T22n1428_015:0664b14_3": "比丘尼，突吉羅；式叉摩那、沙彌、沙彌尼，突吉羅。",
    "T22n1428_015:0664b15_4": "是謂為犯。",
    "T22n1428_015:0664b15_5": "不犯者，病人自乞、為病人乞，乞得而食；或己為彼、彼為己；若不乞而得，無犯。",
    "T22n1428_015:0664b17_6": "無犯者，最初未制戒，癡狂、心亂、痛惱所纏。",
    "T22n1428_015:0664b18_7": "(四十竟)爾時佛將千二百五十弟子，從拘薩羅國遊行來至舍衛國，爾時諸檀越供養佛及眾僧大得餅食。",
    "T22n1428_015:0664b21_8": "時世尊告阿難：「汝與眾僧分此餅。」",
    "T22n1428_015:0664b22_9": "阿難即受教，以餅分與眾僧，分已故有餘在。",
    "T22n1428_015:0664b23_10": "世尊復告阿難：「以此餘餅與乞人。」",
    "T22n1428_015:0664b24_11": "阿難即受教，人與一餅。",
    "T22n1428_015:0664b24_12": "時彼乞兒眾中有一裸形外道家女，顏貌端正，時阿難賦餅，餅粘相著，謂是一餅與此女人。",
    "T22n1428_015:0664b27_13": "此女人即問傍人言：「汝得幾餅？」",
    "T22n1428_015:0664b27_14": "時彼報言：「我得一餅。」",
    "T22n1428_015:0664b28_15": "彼即復還問：「汝得幾餅？」",
    "T22n1428_015:0664b29_0": "報言：「我得二餅。」",
    "T22n1428_015:0664b29_1": "時彼婦女即語此女言：「彼與汝私通，何得不與汝二餅也？」",
    "T22n1428_015:0664c01_2": "時阿難聞此語即懷愁憂，諸比丘聞亦復不樂。",
    "T22n1428_015:0664c02_3": "時彼會中有一梵志，在此食已便向拘薩羅國，道逢一篤信瞻相婆羅門，即問言：「汝從何來？」",
    "T22n1428_015:0664c05_4": "報言：「我從舍衛國來。」",
    "T22n1428_015:0664c05_5": "復問：「云何舍衛國中乞求飲食可得不？",
    "T22n1428_015:0664c06_6": "復可得持行不？」",
    "T22n1428_015:0664c06_7": "報言：「所索可得。」",
    "T22n1428_015:0664c07_8": "復問言：「從誰間得耶？」",
    "T22n1428_015:0664c07_9": "報言：「禿頭居士邊得。」",
    "T22n1428_015:0664c08_10": "復問：「何者是禿頭居士？」",
    "T22n1428_015:0664c08_11": "報言：「沙門瞿曇是。」",
    "T22n1428_015:0664c09_12": "婆羅門問言：「汝是何人？",
    "T22n1428_015:0664c09_13": "食他食已發此惡言也。」",
    "T22n1428_015:0664c10_14": "彼婆羅門至僧伽藍中，如所聞事語諸比丘。",
    "T22n1428_015:0664c11_15": "時諸比丘以此二因緣具白世尊。",
    "T22n1428_015:0664c12_16": "世尊爾時以此因緣集比丘僧，告言：「自今已去與比丘結戒，集十句義乃至正法久住，欲說戒者當如是說：若比丘與裸形外道，若男、若女食者，波逸提。」",
    "T22n1428_015:0664c15_17": "如是世尊與比丘結戒。",
    "T22n1428_015:0664c16_18": "諸餘外道等皆有怨言：「一二外道有過，我曹復有何過而不得食耶？」",
    "T22n1428_015:0664c18_19": "諸比丘白佛，佛言：「自今已去若諸比丘欲與食者，當置地與，若使人與。",
    "T22n1428_015:0664c19_20": "自今已去當如是說戒：若比丘，外道男、外道女自手與食者，波逸提。」",
    "T22n1428_015:0664c21_21": "比丘義如上。",
    "T22n1428_015:0664c21_22": "外道者，裸形異學人。",
    "T22n1428_015:0664c22_23": "波私波羅闍者，在此眾外出家者是。",
    "T22n1428_015:0664c22_24": "佉闍尼食者，根食乃至果食油食乃至磨細末食。",
    "T22n1428_015:0664c24_25": "食者，飯、麨、乾飯、魚及肉。",
    "T22n1428_015:0664c24_26": "若比丘，裸形外道若男、若女，自手與食者，波逸提。",
    "T22n1428_015:0664c25_27": "若與而受者，波逸提。",
    "T22n1428_015:0664c26_28": "與而不受者，突吉羅。",
    "T22n1428_015:0664c26_29": "方便欲與而不與還變悔者，一切突吉羅。",
    "T22n1428_015:0664c27_30": "比丘尼，突吉羅；式叉摩那、沙彌、沙彌尼，突吉羅。",
    "T22n1428_015:0664c28_31": "是謂為犯。",
    "T22n1428_015:0664c29_0": "不犯者，若捨著地與；若使人與；若與父母、與塔作人、別房作人，計作食價與；若為力勢強奪去，無犯。",
    "T22n1428_015:0665a02_1": "無犯者，最初未制戒，癡狂、心亂、痛惱所纏。",
    "T22n1428_015:0665a03_2": "(四十一竟)爾時佛在舍衛國祇樹給孤獨園。",
    "T22n1428_015:0665a04_3": "時舍衛城中有一豪族長者，與跋難陀釋子知舊親友，彼作如是念言：「若跋難陀釋子來入此城者，當為跋難陀故飯食眾僧。」",
    "T22n1428_015:0665a07_4": "於異時跋難陀釋子來入城中，長者聞來至，即遣人詣僧伽藍中，語諸比丘：「明日請食。」",
    "T22n1428_015:0665a09_5": "即於其夜辦具種種甘饌飲食，明日清旦往白時到。",
    "T22n1428_015:0665a11_6": "時諸比丘到時著衣持鉢，詣長者家就座而坐，諸比丘語長者言：「眾僧已集，飲食辦者可時施設。」",
    "T22n1428_015:0665a13_7": "長者報言：「諸尊小留待，須跋難陀釋子至。」",
    "T22n1428_015:0665a14_8": "諸比丘報言：「眾僧已集，若飲食已辦者便可施設。",
    "T22n1428_015:0665a15_9": "何須留待？",
    "T22n1428_015:0665a16_0": "日時晚過，恐諸比丘不得具足滿食。」",
    "T22n1428_015:0665a16_1": "時長者白諸比丘：「我先有誓願，若跋難陀釋子來入此城者，我當為跋難陀釋子飯食眾僧，願諸尊小留待跋難陀。」",
    "T22n1428_015:0665a19_2": "爾時跋難陀小食時乃更詣餘家，日時垂欲過方來。",
    "T22n1428_015:0665a21_0": "時諸比丘見時欲過，雖得飲食竟不滿足。",
    "T22n1428_015:0665a22_1": "其中有少欲知足、行頭陀、樂學戒、知慚愧者，嫌責跋難陀釋子：「云何跋難陀釋子，小食時更詣餘家，時垂欲過方來，使諸比丘飲食不得滿足耶？」",
    "T22n1428_015:0665a25_2": "爾時諸比丘往至世尊所，頭面禮足已在一面坐，以此因緣具白世尊。",
    "T22n1428_015:0665a27_3": "世尊以此因緣集比丘僧，以無數方便呵責跋難陀釋子：「汝所為非，非威儀、非沙門法、非淨行、非隨順行，所不應為。",
    "T22n1428_015:0665b01_4": "云何跋難陀釋子！",
    "T22n1428_015:0665b01_5": "小食時到餘，家時欲過方來，使諸比丘不得滿足食耶？」",
    "T22n1428_015:0665b03_6": "世尊以無數方便呵責跋難陀釋子已，告諸比丘：「此癡人！",
    "T22n1428_015:0665b04_7": "多種有漏處，最初犯戒。",
    "T22n1428_015:0665b05_0": "自今已去與比丘結戒，集十句義乃至正法久住，欲說戒者當如是說：若比丘先受請，小食時至餘家者，波逸提。」",
    "T22n1428_015:0665b07_1": "如是世尊與比丘結戒。",
    "T22n1428_015:0665b08_2": "爾時羅閱城中有一大臣，與跋難陀釋子知舊親友。",
    "T22n1428_015:0665b09_3": "時彼大臣於異時大得甘果，即勅一人言：「跋難陀釋子是我知舊親友，汝可持此果往至僧伽藍中示之，語言：『我與汝知舊，可持此果眾僧中分布。』」",
    "T22n1428_015:0665b13_0": "時彼使人即持果詣僧伽藍中，白諸比丘：「大德！",
    "T22n1428_015:0665b14_1": "此是僧新果。」",
    "T22n1428_015:0665b14_2": "諸比丘語言：「若與眾僧者便可賦之。」",
    "T22n1428_015:0665b15_3": "其人報言：「羅閱城中大臣勅我言：『汝持此果詣僧伽藍中，示跋難陀釋子，令賦與僧。』",
    "T22n1428_015:0665b17_4": "今須跋難陀釋子至，當賦與僧。」",
    "T22n1428_015:0665b18_5": "時跋難陀後食已方詣餘家，時過乃還，使眾僧不得食新果。",
    "T22n1428_015:0665b19_6": "時諸比丘聞，其中有少欲知足、行頭陀、樂學戒、知慚愧者，嫌責跋難陀言：「云何後食已方詣餘家，時過乃還，使諸比丘不得食新果也。」",
    "T22n1428_015:0665b22_7": "諸比丘往世尊所，頭面禮足已在一面坐，以此因緣具白世尊。",
    "T22n1428_015:0665b24_8": "世尊爾時以此因緣集比丘僧，呵責跋難陀釋子：「汝所為非，非威儀、非沙門法、非淨行、非隨順行，所不應為。",
    "T22n1428_015:0665b26_9": "云何跋難陀釋子！",
    "T22n1428_015:0665b27_10": "後食已更詣餘家，時過方還，使諸比丘不得食新果。」",
    "T22n1428_015:0665b28_11": "世尊以無數方便呵責已，告諸比丘：「自今已去當如是說戒：若比丘先受請，前食後食詣餘家者，波逸提。」",
    "T22n1428_015:0665c02_12": "如是世尊與諸比丘結戒。",
    "T22n1428_015:0665c02_13": "爾時羅閱城中眾僧大有請處，諸比丘皆畏慎，不敢入城受請。",
    "T22n1428_015:0665c04_14": "白佛，佛言：「自今已去聽諸比丘相囑授入城。」",
    "T22n1428_015:0665c05_15": "比丘不知當囑授誰。",
    "T22n1428_015:0665c05_16": "佛言：「當囑授比丘，若獨處一房中當囑授比近住者。",
    "T22n1428_015:0665c07_17": "自今已去當如是說戒：若比丘先受請已，前食後食詣餘家不囑授者，波逸提。」",
    "T22n1428_015:0665c09_18": "如是世尊與諸比丘結戒。",
    "T22n1428_015:0665c09_19": "時病比丘，先語檀越家作羹、作粥、作飯，彼畏慎不敢入城，恐犯食後至餘家。",
    "T22n1428_015:0665c11_20": "白佛，佛言：「聽病比丘不囑授得入。",
    "T22n1428_015:0665c12_21": "自今已去應如是說戒：若比丘先受請，前食後食至餘家，不囑授餘比丘，除時因緣，波逸提。",
    "T22n1428_015:0665c14_22": "是中時者，病時。」",
    "T22n1428_015:0665c15_23": "如是世尊與比丘結戒。",
    "T22n1428_015:0665c15_24": "時諸比丘作衣時到，或須大釜、或須小釜、或須瓶、或須杓、或須[土*瓦]、或須斧、或須盂、或須盆、或須小椀、或須銚、或須繩、或須衣懸、或須伊尼延陀、或須毛氀。",
    "T22n1428_015:0665c19_25": "諸比丘皆畏慎不敢入城，恐犯不囑授入村。",
    "T22n1428_015:0665c20_26": "白佛，佛言：「自今已去聽諸比丘作衣時不囑授入村。",
    "T22n1428_015:0665c21_27": "自今已去當如是結戒：若比丘先受他請已，前食後食詣餘家，不囑授餘比丘，除餘時，波逸提。",
    "T22n1428_015:0665c24_0": "餘時者，病時、作衣時。」",
    "T22n1428_015:0665c24_1": "如是世尊與比丘結戒。",
    "T22n1428_015:0665c25_2": "時諸比丘施衣時到，或有已得施衣處、或有方當求索，彼畏慎不敢入城，恐犯不囑授入城。",
    "T22n1428_015:0665c27_3": "佛言：「自今已去聽諸比丘布施衣時不囑授入城。",
    "T22n1428_015:0665c28_4": "自今已去當如是說戒：若比丘先受請已，前食後食詣餘家，不囑授餘比丘，除餘時，波逸提。",
    "T22n1428_015:0666a01_5": "餘時者，病時、作衣時、施衣時，是謂餘時。」",
    "T22n1428_015:0666a02_6": "比丘義如上。",
    "T22n1428_015:0666a03_0": "前食者，明相出至食時是。",
    "T22n1428_015:0666a03_1": "後食者，從食時至日中是。",
    "T22n1428_015:0666a04_2": "家者，有男子、女人所居也。",
    "T22n1428_015:0666a04_3": "餘比丘者，同一界共住也。",
    "T22n1428_015:0666a05_4": "病者如上。",
    "T22n1428_015:0666a05_5": "作衣時者，自恣竟，無迦絺那衣一月，有迦絺那衣五月，乃至衣上作一馬齒縫是也。",
    "T22n1428_015:0666a07_6": "施衣時者，自恣竟，無迦絺那衣一月，有迦絺那衣五月，除此已餘時勸化作食并施衣者是也。",
    "T22n1428_015:0666a10_0": "若比丘囑授欲詣村，而中道還，失前囑授；後若欲去者當更囑授。",
    "T22n1428_015:0666a11_1": "若比丘囑授欲詣村，不至所囑授處，乃更詣餘家，失前囑授；若欲往，應更囑授而去。",
    "T22n1428_015:0666a13_2": "若囑授至白衣家，乃更至庫藏處及聚落邊房，若至比丘尼僧伽藍中，若即白衣家還出，失前囑授；應更囑授而往。",
    "T22n1428_015:0666a16_3": "若比丘先受請已，前食後食詣餘家，不囑授比丘入村間，除餘時，波逸提。",
    "T22n1428_015:0666a18_4": "若一脚在門內、一脚在門外，方便莊嚴欲去而不去者，一切突吉羅。",
    "T22n1428_015:0666a19_5": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0666a20_6": "是謂為犯。",
    "T22n1428_015:0666a21_7": "不犯者，病時、作衣時、施衣時，囑授比丘。",
    "T22n1428_015:0666a22_8": "若無比丘不囑授，至餘庫藏聚落邊房，若至比丘尼僧伽藍，至所囑白衣家，若眾多家敷坐具請比丘，若為力勢所持，或命難、梵行難，無犯。",
    "T22n1428_015:0666a25_9": "無犯者，最初未制戒，癡狂、心亂、痛惱所纏。",
    "T22n1428_015:0666a26_10": "(四十二竟)爾時佛在舍衛國祇樹給孤獨園。",
    "T22n1428_015:0666a27_11": "爾時尊者迦留陀夷，本處俗時有同友白衣婦，顏貌端正名曰齋，迦留陀夷亦復顏色端正。",
    "T22n1428_015:0666b01_0": "時迦留陀夷繫意在彼齋憂婆私所，齋憂婆私亦繫意在迦留陀夷所。",
    "T22n1428_015:0666b02_1": "時迦留陀夷到時著衣持鉢，往至齋憂婆私家就座而坐，時齋憂婆私洗浴莊嚴其身，夫主心極愛敬未曾相離。",
    "T22n1428_015:0666b05_2": "夫主問迦留陀夷言：「欲須何等耶？」",
    "T22n1428_015:0666b06_3": "報言：「我須食。」",
    "T22n1428_015:0666b06_4": "其夫即語婦言：「出食與之。」",
    "T22n1428_015:0666b07_5": "婦即如言與食。",
    "T22n1428_015:0666b07_6": "迦留陀夷食已坐住不去，其夫語迦留陀夷言：「汝向者言須食，已與汝食竟，何以不去耶？」",
    "T22n1428_015:0666b09_7": "時齋憂婆私現相令其不去。",
    "T22n1428_015:0666b10_8": "時彼夫主瞋責迦留陀夷言：「比丘妨我，向言須食，食已何故不去，更欲作何等？",
    "T22n1428_015:0666b12_9": "我今捨汝出去，隨汝在後欲何所作。」",
    "T22n1428_015:0666b13_10": "時彼夫主瞋恚作是語已便出去。",
    "T22n1428_015:0666b14_11": "時有乞食比丘來至其家，時乞食比丘復嫌責迦留陀夷言：「汝云何在食家中安坐？」",
    "T22n1428_015:0666b16_0": "爾時乞食比丘還出舍衛城到僧伽藍中，以此因緣向諸比丘說。",
    "T22n1428_015:0666b17_1": "其中有少欲知足、行頭陀、樂學戒、知慚愧者，嫌責迦留陀夷言：「汝云何在食家中安坐？」",
    "T22n1428_015:0666b19_2": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_015:0666b21_3": "世尊以此因緣集比丘僧，知而故問迦留陀夷言：「汝實在食家中安坐耶？」",
    "T22n1428_015:0666b23_4": "對曰：「實爾。」",
    "T22n1428_015:0666b23_5": "世尊以無數方便呵責迦留陀夷：「汝所為非，非威儀、非沙門法、非淨行、非隨順行，所不應為。",
    "T22n1428_015:0666b25_6": "云何在食家中有寶安坐？」",
    "T22n1428_015:0666b26_7": "爾時世尊以無數方便呵責迦留陀夷已，告諸比丘：「此愚癡人！",
    "T22n1428_015:0666b27_8": "多種有漏處，最初犯戒。",
    "T22n1428_015:0666b28_9": "自今已去與比丘結戒，集十句義乃至正法久住，欲說戒者當如是說：若比丘在食家中有寶強安坐者，波逸提。」",
    "T22n1428_015:0666c02_0": "比丘義如上。",
    "T22n1428_015:0666c02_1": "食者，男以女為食、女以男為食，是名為食。",
    "T22n1428_015:0666c03_2": "家者，如上說。",
    "T22n1428_015:0666c03_3": "寶者，車璩、馬瑙、真珠、虎珀、金銀。",
    "T22n1428_015:0666c04_4": "若比丘在食家中有寶舒手得及戶應坐；若比丘在食家中有寶強安坐者，波逸提。",
    "T22n1428_015:0666c06_5": "盲而不聾者，突吉羅。",
    "T22n1428_015:0666c06_6": "聾而不盲者，亦突吉羅。",
    "T22n1428_015:0666c07_7": "立而不坐者，突吉羅。",
    "T22n1428_015:0666c07_8": "比丘尼，波逸提。",
    "T22n1428_015:0666c08_9": "式叉摩那、沙彌、沙彌尼，突吉羅。",
    "T22n1428_015:0666c08_10": "是謂為犯。",
    "T22n1428_015:0666c09_11": "不犯者，若入食家中有寶舒手及戶處坐，若有二比丘為伴，若有識別人，或有客人在一處不盲不聾、不聾不盲，或從前經過不住，或卒病發倒地，或為力勢者所持，或被繫閉，或命難、或梵行難，無犯。",
    "T22n1428_015:0666c14_12": "無犯者，最初未制戒，癡狂、心亂、痛惱所纏。",
    "T22n1428_015:0666c15_13": "(四十三竟)爾時佛在舍衛國祇樹給孤獨園。",
    "T22n1428_015:0666c16_14": "爾時尊者迦留陀夷，本處俗時有白衣同友婦名曰齋，顏貌端正，迦留陀夷亦顏貌端正。",
    "T22n1428_015:0666c18_15": "時迦留陀夷繫意在齋憂婆私，齋憂婆私亦繫意在迦留陀夷所。",
    "T22n1428_015:0666c20_16": "爾時尊者迦留陀夷，到時著衣持鉢，往至齋憂婆私家，自念言：「世尊作如是語：『食家中有寶不應安坐，應在舒手及戶處坐。』」",
    "T22n1428_015:0666c23_17": "即便在戶扇後坐。",
    "T22n1428_015:0666c23_18": "時迦留陀夷與齋憂婆私共語，時有乞食比丘來至彼家，聞迦留陀夷語聲嫌責言：「云何在食家中有寶屏處坐，令我等不知為何所作？」",
    "T22n1428_015:0667a01_19": "時乞食比丘出還舍衛城至僧伽藍中，以此因緣具白諸比丘。",
    "T22n1428_015:0667a03_20": "諸比丘聞，其中有少欲知足、行頭陀、樂學戒、知慚愧者，嫌責迦留陀夷言：「云何在食家中有寶屏處坐？」",
    "T22n1428_015:0667a05_21": "諸比丘往至世尊所，頭面禮足在一面坐，以此因緣具白世尊。",
    "T22n1428_015:0667a07_22": "世尊爾時以此因緣集比丘僧，知而故問迦留陀夷：「汝審在食家中有寶在屏處坐語耶？」",
    "T22n1428_015:0667a09_23": "答言：「實爾。",
    "T22n1428_015:0667a09_24": "世尊！」",
    "T22n1428_015:0667a09_25": "世尊爾時以無數方便呵責迦留陀夷：「汝所為非，非威儀、非沙門法、非淨行、非隨順行，所不應為。",
    "T22n1428_015:0667a12_26": "云何在食家中有寶在屏處坐耶？」",
    "T22n1428_015:0667a13_27": "呵責迦留陀夷已，告諸比丘：「此癡人！",
    "T22n1428_015:0667a14_0": "多種有漏處，最初犯戒。",
    "T22n1428_015:0667a14_1": "自今已去與諸比丘結戒，集十句義乃至正法久住，欲說戒者當如是說：若比丘食家中有寶在屏處坐者，波逸提。」",
    "T22n1428_015:0667a17_2": "比丘義如上說。",
    "T22n1428_015:0667a17_3": "食者，女是男食、男是女食。",
    "T22n1428_015:0667a18_4": "寶者，車璩、馬瑙、真珠、虎珀、金銀。",
    "T22n1428_015:0667a19_5": "屏處者，若樹、牆壁、籬柵、若衣障及餘物障。",
    "T22n1428_015:0667a20_6": "彼比丘入食家中有寶屏處坐，使舒手得及戶，令乞食比丘見。",
    "T22n1428_015:0667a21_7": "若比丘食家中有寶在屏處坐者，波逸提。",
    "T22n1428_015:0667a22_8": "盲而不聾，突吉羅。",
    "T22n1428_015:0667a23_0": "聾而不盲，突吉羅。",
    "T22n1428_015:0667a23_1": "立而不坐，突吉羅。",
    "T22n1428_015:0667a23_2": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0667a24_3": "是謂為犯。",
    "T22n1428_015:0667a25_4": "不犯者，若在食家中有寶坐，舒手得及戶，使乞食比丘見；若有二比丘為伴；若有識別人在邊；或有客人在一處不盲不聾；或從前過不住，或卒病倒地，或力勢者所持，或被繫閉，或命難、或梵行難，不犯。",
    "T22n1428_015:0667b01_5": "不犯者，最初未制戒，癡狂、心亂、痛惱所纏。",
    "T22n1428_015:0667b02_6": "(四十四竟)爾時佛在舍衛國祇樹給孤獨園。",
    "T22n1428_015:0667b03_7": "爾時尊者迦留陀夷，本處俗時有白衣親友婦名曰齋，顏貌端正，迦留陀夷亦顏貌端正。",
    "T22n1428_015:0667b05_8": "時迦留陀夷繫意在齋優婆私所，齋優婆私亦繫意在迦留陀夷所。",
    "T22n1428_015:0667b07_9": "爾時尊者迦留陀夷到時著衣持鉢，往至齋優婆私家，在露地共一處坐語。",
    "T22n1428_015:0667b09_10": "有一乞食比丘來至其家，見迦留陀夷與齋憂婆私共露地一處坐語，即嫌責尊者迦留陀夷言：「云何與齋憂婆私露地共一處坐語耶？」",
    "T22n1428_015:0667b12_11": "時乞食比丘舍衛城中食已，還僧伽藍中，以此因緣語諸比丘。",
    "T22n1428_015:0667b13_12": "諸比丘聞，其中有少欲知足、行頭陀、樂學戒、知慚愧者，嫌責迦留陀夷言：「云何在齋憂婆私家露地共一處坐語？」",
    "T22n1428_015:0667b16_13": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_015:0667b18_14": "世尊以此因緣集比丘僧，知而故問迦留陀夷：「汝實與齋憂婆私露地共一處坐語耶？」",
    "T22n1428_015:0667b20_15": "答言：「實爾。",
    "T22n1428_015:0667b20_16": "世尊！」",
    "T22n1428_015:0667b20_17": "爾時世尊以無數方便呵責迦留陀夷：「汝所為非，非威儀、非沙門法、非淨行、非隨順行、所不應為。",
    "T22n1428_015:0667b22_18": "云何迦留陀夷，在齋憂婆私家露地共一處坐語耶？」",
    "T22n1428_015:0667b24_19": "呵責迦留陀夷已，告諸比丘：「此癡人！",
    "T22n1428_015:0667b24_20": "多種有漏處，最初犯戒。",
    "T22n1428_015:0667b25_21": "自今已去與比丘結戒，集十句義乃至正法久住，欲說戒者當如是說：若比丘獨與女人露地坐，波逸提。」",
    "T22n1428_015:0667b27_22": "比丘義如上。",
    "T22n1428_015:0667b28_23": "女人者，人女有智、命根不斷。",
    "T22n1428_015:0667b28_24": "獨者，一女人、一比丘。",
    "T22n1428_015:0667b29_25": "屏處者，見屏處、聞屏處。",
    "T22n1428_015:0667b29_26": "見屏處者，若塵霧黑闇不見面。",
    "T22n1428_015:0667c01_27": "聞屏處者，常語不聞聲。",
    "T22n1428_015:0667c02_28": "彼比丘獨與女人露地共一處坐，波逸提。",
    "T22n1428_015:0667c03_29": "若盲而不聾，突吉羅。",
    "T22n1428_015:0667c03_30": "若聾而不盲，突吉羅。",
    "T22n1428_015:0667c04_31": "若立不坐，突吉羅。",
    "T22n1428_015:0667c04_32": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0667c05_33": "是謂為犯。",
    "T22n1428_015:0667c06_34": "不犯者，有二比丘為伴；若有識別人在邊；或有客人在一處不盲不聾；或從前過不住；或卒病倒地；或為力勢所持；或被繫閉；或命難、或梵行難，不犯。",
    "T22n1428_015:0667c09_35": "不犯者，最初未制戒，癡狂、心亂、痛惱所纏。",
    "T22n1428_015:0667c10_36": "(四十五竟)爾時佛在舍衛國祇樹給孤獨園。",
    "T22n1428_015:0667c11_37": "時跋難陀釋子與餘比丘共鬪欲求懺悔，跋難陀結恨在心。",
    "T22n1428_015:0667c13_38": "後於異時跋難陀釋子語彼比丘言：「汝隨我行到村中，當與汝食。」",
    "T22n1428_015:0667c14_39": "比丘報言：「爾。」",
    "T22n1428_015:0667c15_40": "時跋難陀到時著衣持鉢，與彼比丘俱入舍衛城中，將至無食處，周迴遍行。",
    "T22n1428_015:0667c17_0": "餘有少時在，跋難陀念言：「若此比丘出舍衛城至祇桓中，日時已過。」",
    "T22n1428_015:0667c18_1": "跋難陀語彼比丘言：「未曾有汝是大惡人。」",
    "T22n1428_015:0667c19_2": "比丘問言：「我作何等過？」",
    "T22n1428_015:0667c20_3": "跋難陀報言：「今由汝故併使我不得食。",
    "T22n1428_015:0667c21_4": "長老速去！",
    "T22n1428_015:0667c21_5": "我共汝若坐、若語不樂，我獨坐獨語樂。」",
    "T22n1428_015:0667c22_6": "跋難陀語彼比丘已，便入舍衛城中有食處而食。",
    "T22n1428_015:0667c23_7": "時彼比丘出舍衛城到祇洹精舍，日時已過，不得食乏極。",
    "T22n1428_015:0667c24_8": "諸比丘聞其中有少欲知足、行頭陀、樂學戒、知慚愧者，嫌責跋難陀釋子：「云何語餘比丘言：『將汝至聚落，與汝食。』",
    "T22n1428_015:0667c27_9": "竟不與比丘食，便語言：『汝速去！",
    "T22n1428_015:0667c28_10": "我共汝若坐、若語不樂，我獨坐獨語樂。』",
    "T22n1428_015:0667c29_11": "遣彼比丘還祇洹中，日時過，竟不得食乏極。」",
    "T22n1428_015:0668a01_12": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_015:0668a03_13": "世尊爾時以此因緣，集比丘僧呵責跋難陀釋子：「汝所為非，非威儀、非沙門法、非淨行、非隨順行，所不應為。",
    "T22n1428_015:0668a05_14": "云何將餘比丘言：『與汝食。』",
    "T22n1428_015:0668a06_15": "竟不與食，便語言：『汝速去！",
    "T22n1428_015:0668a06_16": "我共汝若坐、若語不樂，我獨坐獨語樂。』",
    "T22n1428_015:0668a07_17": "使彼比丘入祇洹中，日時過，不得食乏極耶？」",
    "T22n1428_015:0668a08_18": "爾時世尊以無數方便呵責跋難陀釋子已，告諸比丘：「此癡人！",
    "T22n1428_015:0668a10_19": "多種有漏處，最初犯戒。",
    "T22n1428_015:0668a10_20": "自今已去與比丘結戒，集十句義乃至正法久住，欲說戒者當如是說：若比丘語餘比丘如是語：『大德！",
    "T22n1428_015:0668a13_21": "共至聚落，當與汝食。』",
    "T22n1428_015:0668a13_22": "彼比丘竟不教與是比丘食，語言：『汝去！",
    "T22n1428_015:0668a14_23": "我與汝一處若坐、若語不樂，我獨坐獨語樂。』",
    "T22n1428_015:0668a15_24": "以此因緣非餘方便遣他去，波逸提。」",
    "T22n1428_015:0668a16_25": "比丘義如上。",
    "T22n1428_015:0668a16_26": "村者，四種村，如上。",
    "T22n1428_015:0668a17_27": "食者，時食。",
    "T22n1428_015:0668a17_28": "彼比丘語此比丘言：「至聚落間與汝食。」",
    "T22n1428_015:0668a18_29": "彼竟不與比丘食，便語言：「汝去！",
    "T22n1428_015:0668a19_30": "我與汝若坐、若語不樂，我獨坐獨語樂。」",
    "T22n1428_015:0668a20_31": "彼方便遣去，捨見處聞處，波逸提。",
    "T22n1428_015:0668a21_32": "捨見處至聞處，突吉羅。",
    "T22n1428_015:0668a21_33": "捨聞處至見處，突吉羅。",
    "T22n1428_015:0668a22_34": "方便遣去，自捨見處聞處，波逸提。",
    "T22n1428_015:0668a23_35": "捨見處至聞處、捨聞處至見處，突吉羅。",
    "T22n1428_015:0668a24_36": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0668a25_37": "是謂為犯。",
    "T22n1428_015:0668a25_38": "不犯者，與食遣去；若病、若無威儀，人見不喜者，語言：「汝去！",
    "T22n1428_015:0668a26_39": "我當送食至僧伽藍中。」",
    "T22n1428_015:0668a27_40": "彼若破戒、破見、破威儀；若眾中所舉；若被擯、若應擯；若見命難、淨行難方便遣去；不以嫌恨故遣去，不犯。",
    "T22n1428_015:0668b01_0": "不犯者，最初未制戒，癡狂、心亂、痛惱所纏。",
    "T22n1428_015:0668b02_0": "(四十六竟)",
    "T22n1428_015:0668b03_0": "爾時佛在釋翅搜迦維羅衛尼拘律園中。",
    "T22n1428_015:0668b03_1": "爾時摩呵男釋種請眾僧供給藥，彼恭敬上座施與好者，求者亦與、不求者亦與。",
    "T22n1428_015:0668b05_2": "時六群比丘自相謂言：「此摩訶男釋種子！",
    "T22n1428_015:0668b06_3": "請眾僧供給藥，彼恭敬上座施與好者，於我等無恭敬心，惡者施與我等，求索猶不見與況不求而得？」",
    "T22n1428_015:0668b09_4": "自相謂言：「我等當往詣其家，求索難得所無有藥。」",
    "T22n1428_015:0668b10_5": "於是即往詣其家語言：「我等須如是如是藥。」",
    "T22n1428_015:0668b11_6": "摩訶男報言：「若我家中有者當相與，若無者當為詣市求買供給。」",
    "T22n1428_015:0668b13_7": "六群比丘報言：「汝家可無如是如是藥耶？」",
    "T22n1428_015:0668b14_8": "摩訶男報言：「我家有者當相與，無者當為詣市求索相與。」",
    "T22n1428_015:0668b15_9": "時六群比丘復語言：「汝請眾僧供給藥，恭敬上座與好者，求者與之，不求者亦與之。",
    "T22n1428_015:0668b17_10": "與下座惡者，又不慇懃恭敬，求索而不見與，況不求而得。",
    "T22n1428_015:0668b18_11": "汝家中所無有，而請眾僧與藥，汝有愛又復妄語。」",
    "T22n1428_015:0668b20_12": "摩訶男報言：「我先有要誓，請眾僧家中所有者隨供給之，若無者當詣市求索與。",
    "T22n1428_015:0668b22_13": "汝今云何言：『我有愛是妄語人，無有至誠耶？』",
    "T22n1428_015:0668b23_14": "長老去！",
    "T22n1428_015:0668b23_15": "我自今已去，不復能供給眾僧藥也！」",
    "T22n1428_015:0668b24_16": "爾時諸比丘聞，其中有少欲知足、行頭陀、樂學戒、知慚愧者，嫌責六群比丘言：「摩訶男釋子！",
    "T22n1428_015:0668b26_17": "信樂恭敬、供給好藥、布施常供給眾僧藥。",
    "T22n1428_015:0668b27_18": "云何汝等罵詈言：『他有愛妄語。』",
    "T22n1428_015:0668b28_19": "使斷眾僧藥耶？」",
    "T22n1428_015:0668b28_20": "爾時諸比丘往世尊所，頭面禮足在一面坐，以此因緣具白世尊。",
    "T22n1428_015:0668c01_21": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_015:0668c03_22": "云何摩訶男釋子有信心，好樂布施常供給眾僧藥，而汝等罵詈言：『有愛妄語。』",
    "T22n1428_015:0668c05_23": "使斷眾僧藥耶？」",
    "T22n1428_015:0668c06_0": "爾時世尊以無數方便呵責六群比丘已，告諸比丘言：「此六群比丘癡人！",
    "T22n1428_015:0668c07_1": "多種有漏處，最初犯戒。",
    "T22n1428_015:0668c08_2": "自今已去與比丘結戒，集十句義乃至正法久住，欲說戒者當如是說：若比丘，應受四月請、因緣請與藥，若過受者，波逸提。」",
    "T22n1428_015:0668c11_3": "如是世尊與比丘結戒。",
    "T22n1428_015:0668c11_4": "時諸病比丘，有畏慎心不敢過受藥。",
    "T22n1428_015:0668c12_5": "白佛，佛言：「自今已去聽諸病比丘過受藥。",
    "T22n1428_015:0668c13_6": "自今已去當如是說戒：若比丘無病，受四月請與藥，過受者，波逸提。」",
    "T22n1428_015:0668c15_7": "如是世尊與比丘結戒。",
    "T22n1428_015:0668c15_8": "時諸居士常請諸比丘與藥，諸比丘有畏慎心，不敢受常請供給藥。",
    "T22n1428_015:0668c17_9": "白佛，佛言：「自今已去聽諸比丘受常請供給藥。",
    "T22n1428_015:0668c18_10": "自今已去當如是說戒：若比丘無病，受四月請與藥，若過受，除常請者，波逸提。」",
    "T22n1428_015:0668c20_11": "如是世尊與比丘結戒。",
    "T22n1428_015:0668c20_12": "時摩訶男釋子復作是念：「我寧可以一人二人故斷眾僧藥耶？",
    "T22n1428_015:0668c22_13": "今故應當更請眾僧供給藥。」",
    "T22n1428_015:0668c23_14": "作是念已即便至僧伽藍中。",
    "T22n1428_015:0668c23_15": "請諸比丘言：「願諸大德僧受我請供給藥。」",
    "T22n1428_015:0668c24_16": "諸比丘各各有畏慎心，不敢受更請與藥。",
    "T22n1428_015:0668c25_17": "白佛，佛言：「自今已去聽諸比丘受更請給藥。」",
    "T22n1428_015:0668c26_18": "諸比丘便計前日數，白佛，佛言：「不應計前日數，應從斷藥還與已來日從此為數。",
    "T22n1428_015:0668c28_19": "自今已去當如是說戒：若比丘無病受四月請與藥，若過受，除常請、更請，波逸提。」",
    "T22n1428_015:0669a01_20": "如是世尊與比丘結戒。",
    "T22n1428_015:0669a02_21": "時諸居士請諸比丘與分藥，諸比丘畏慎不敢受。",
    "T22n1428_015:0669a03_22": "白佛，佛言：「自今已去聽諸比丘受分藥。",
    "T22n1428_015:0669a04_23": "自今已去當如是說戒：若比丘無病受四月請與藥，若過受，除常請、更請、分請與分藥，波逸提。」",
    "T22n1428_015:0669a06_24": "如是世尊與比丘結戒。",
    "T22n1428_015:0669a07_25": "爾時諸居士請比丘與盡形壽藥，諸比丘畏慎不敢受盡形壽藥。",
    "T22n1428_015:0669a08_26": "白佛，佛言：「自今已去聽諸比丘受盡形壽藥。",
    "T22n1428_015:0669a09_27": "自今已去與比丘結戒：若比丘受四月請與藥，無病比丘應受請。",
    "T22n1428_015:0669a11_28": "若過受，除常請、更請、分請、盡形壽請，波逸提。」",
    "T22n1428_015:0669a12_29": "比丘義如上。",
    "T22n1428_015:0669a12_30": "四月者，夏四月也。",
    "T22n1428_015:0669a13_31": "因緣者，藥請也。",
    "T22n1428_015:0669a13_32": "病者，醫所教服藥者也。",
    "T22n1428_015:0669a14_33": "常請者，其人作如是言：「我常與藥。」",
    "T22n1428_015:0669a14_34": "更請者，斷已後復更與請。",
    "T22n1428_015:0669a15_35": "與分藥者，持藥至僧伽藍中分與。",
    "T22n1428_015:0669a16_36": "盡形壽請者，其人言：「我當盡形壽與藥。」",
    "T22n1428_015:0669a17_37": "請者有四種：或有請夜有限齊、藥無限齊，或有請藥有限齊、夜無限齊，或有請藥有限齊夜亦有限齊，或有請夜無限齊藥無限齊。",
    "T22n1428_015:0669a20_38": "云何請夜有限齊、藥無限齊？",
    "T22n1428_015:0669a21_39": "彼作夜分齊不作藥分齊：「我與爾許夜藥。」",
    "T22n1428_015:0669a22_40": "是謂請夜有分齊、藥無分齊。",
    "T22n1428_015:0669a22_41": "云何請藥有分齊、夜無分齊？",
    "T22n1428_015:0669a23_42": "彼作藥分齊、不作夜分齊，作如是言：「我與如是藥。」",
    "T22n1428_015:0669a24_43": "是為請藥有分齊、夜無分齊。",
    "T22n1428_015:0669a25_44": "云何請夜有分齊藥亦有分齊？",
    "T22n1428_015:0669a26_45": "彼作夜分齊、藥分齊，作如是言：「爾許夜與如是藥。」",
    "T22n1428_015:0669a27_46": "是謂請夜有分齊、藥有分齊。",
    "T22n1428_015:0669a28_0": "云何請夜無分齊藥無分齊？",
    "T22n1428_015:0669a28_1": "彼不作夜分齊、藥分齊，作如是言：「我請汝與藥。」",
    "T22n1428_015:0669a29_2": "是謂請夜及藥俱無分齊。",
    "T22n1428_015:0669b01_3": "是中請夜有分齊藥無分齊、夜有分齊藥有分齊，應夏四月受請。",
    "T22n1428_015:0669b03_4": "是中藥有分齊夜無分齊、夜無分齊藥無分齊，應隨施時受。",
    "T22n1428_015:0669b04_5": "彼比丘無病，應受夏四月與藥，若過受，除常請、更請、分請、盡形壽請，咽咽波逸提。",
    "T22n1428_015:0669b06_6": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0669b07_7": "是謂為犯。",
    "T22n1428_015:0669b07_8": "不犯者，受四月請與藥，病者過受請，常請、更請、分請、盡形壽請，無犯。",
    "T22n1428_015:0669b09_9": "無犯者，最初未制戒，癡狂、心亂、痛惱所纏。",
    "T22n1428_015:0669b10_10": "(四十七竟)爾時佛在舍衛國祇樹給孤獨園。",
    "T22n1428_015:0669b11_11": "時王波斯匿土境民人反叛，時王自領六軍征罰，時六群比丘往至軍中觀看軍陣。",
    "T22n1428_015:0669b13_12": "時王波斯匿語言：「諸尊！",
    "T22n1428_015:0669b14_13": "在此軍中欲何所為？」",
    "T22n1428_015:0669b14_14": "六群報言：「我無所作，來看軍陣耳！」",
    "T22n1428_015:0669b15_15": "時波斯匿王聞已心甚不悅，王復問言：「今者欲何所至耶？」",
    "T22n1428_015:0669b17_0": "六群報言：「我等欲詣舍衛國見佛。」",
    "T22n1428_015:0669b17_1": "時王語言：「若至舍衛國者，持我名禮拜問訊世尊言：『起居輕利，遊步康強，教化有勞耶？",
    "T22n1428_015:0669b19_2": "今持此一裹石蜜奉上世尊。",
    "T22n1428_015:0669b20_3": "以此因緣具白世尊。』」",
    "T22n1428_015:0669b21_4": "爾時六群比丘，即往舍衛國詣祇桓精舍，禮世尊足已在一面坐，即稱波斯匿王名，言：「禮拜問訊世尊，起居輕利，遊步康強，教化有勞耶？",
    "T22n1428_015:0669b24_5": "以此一裹石蜜奉上世尊。」",
    "T22n1428_015:0669b25_0": "即以此因緣具白世尊。",
    "T22n1428_015:0669b25_1": "世尊爾時以此因緣呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_015:0669b27_2": "云何汝等癡人！",
    "T22n1428_015:0669b28_3": "乃觀王者軍陣勢力耶？」",
    "T22n1428_015:0669b28_4": "世尊以無數方便呵責六群比丘已，告諸比丘：「此癡人！",
    "T22n1428_015:0669c01_5": "多種有漏處，最初犯戒。",
    "T22n1428_015:0669c01_6": "自今已去與比丘結戒，集十句義乃至正法久住，欲說戒者當如是說：若比丘往觀軍陣，波逸提。」",
    "T22n1428_015:0669c03_7": "如是世尊與比丘結戒。",
    "T22n1428_015:0669c04_8": "爾時波斯匿王土境人民反叛，有大臣兄弟二人：兄名利師達，弟名富羅那。",
    "T22n1428_015:0669c06_9": "王使此二人領軍征罰，此二人渴仰欲見比丘，即遣使往請比丘：「大德來！",
    "T22n1428_015:0669c08_0": "我欲相見。」",
    "T22n1428_015:0669c08_1": "諸比丘皆有畏慎心言：「世尊制戒，若比丘往觀軍陣者，波逸提。」",
    "T22n1428_015:0669c09_2": "時諸比丘往白世尊，世尊告言：「若須，有所白，若有請喚者聽往。",
    "T22n1428_015:0669c11_3": "自今已去當如是說戒：若比丘往觀軍陣，除餘時因緣，波逸提。」",
    "T22n1428_015:0669c12_4": "比丘義如上。",
    "T22n1428_015:0669c13_5": "陣者，若戲若鬪。",
    "T22n1428_015:0669c13_6": "軍者，或一軍、二軍、三軍、四軍。",
    "T22n1428_015:0669c14_7": "一軍者，一象軍、一馬軍、一車軍、一步軍也。",
    "T22n1428_015:0669c15_8": "若純有馬軍、純象軍、步軍、車軍也。",
    "T22n1428_015:0669c15_9": "二軍者，二象、二馬、二車、二步，或有象馬、或象車，或象步、或馬車，或馬步、或車步也。",
    "T22n1428_015:0669c17_10": "三軍者，三象、三馬、三車、三步也，或象馬車、或象馬步、或馬車步也。",
    "T22n1428_015:0669c19_11": "四軍者，四象、四馬、四車、四步也，或象馬車步也。",
    "T22n1428_015:0669c20_12": "彼比丘往觀軍陣，從道至道、從道至非道、從非道至道、從下至高、從高至下，去而見者，波逸提。",
    "T22n1428_015:0669c22_13": "不見者，突吉羅。",
    "T22n1428_015:0669c23_14": "若方便莊嚴欲觀而不去者，一切突吉羅。",
    "T22n1428_015:0669c24_15": "若比丘先在道行、軍陣後至，比丘應下道避，若不避者，突吉羅。",
    "T22n1428_015:0669c25_16": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0669c26_17": "是謂為犯。",
    "T22n1428_015:0669c27_18": "不犯者，若比丘有事往；若被請去；或力勢者將去；若先前行，軍後至，下道避；若水陸道斷；賊難、惡獸難、水大漲；若為勢力所繫縛去；或命難、梵行難，不下道，無犯。",
    "T22n1428_015:0670a01_19": "無犯者，最初未制戒，癡狂、心亂、痛惱所纏。",
    "T22n1428_015:0670a02_20": "(四十八竟)爾時佛在舍衛國祇樹給孤獨園。",
    "T22n1428_015:0670a03_21": "爾時六群比丘時有因緣至軍中宿，時諸居士見自相謂言：「我等為恩愛故在此宿耳！",
    "T22n1428_015:0670a05_22": "而此沙門復在此何為耶？」",
    "T22n1428_015:0670a06_23": "爾時諸比丘聞，中有少欲知足、行頭陀、樂學戒、知慚愧者，嫌責六群比丘言：「世尊制戒有時因緣乃得至軍中，汝等云何乃於軍中止宿耶？」",
    "T22n1428_015:0670a09_24": "爾時諸比丘往至世尊所，以此因緣具白世尊。",
    "T22n1428_015:0670a11_0": "世尊以此因緣集比丘僧，呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_015:0670a13_1": "云何六群比丘！",
    "T22n1428_015:0670a13_2": "有時因緣得至軍中，汝等何事乃在軍中宿耶？」",
    "T22n1428_015:0670a14_3": "世尊以無數方便呵責六群比丘已，告諸比丘：「此癡人！",
    "T22n1428_015:0670a16_4": "多種有漏處，最初犯戒。",
    "T22n1428_015:0670a16_5": "自今已去與比丘結戒，集十句義乃至正法久住，欲說戒者當如是說：若比丘有因緣，聽至軍中二宿、三宿，過者，波逸提。」",
    "T22n1428_015:0670a19_6": "比丘義如上。",
    "T22n1428_015:0670a19_7": "若比丘有因緣欲至軍中，得二宿住，至第三宿明相未出時，應離見聞處。",
    "T22n1428_015:0670a21_8": "彼比丘軍中二宿已，至第三宿明相未出，不離見聞處，明相出，波逸提。",
    "T22n1428_015:0670a23_9": "若離見處至聞處，突吉羅。",
    "T22n1428_015:0670a24_0": "離聞處至見處，突吉羅。",
    "T22n1428_015:0670a24_1": "比丘尼，波逸提；式叉摩那、沙彌、沙彌尼，突吉羅。",
    "T22n1428_015:0670a25_2": "是謂為犯。",
    "T22n1428_015:0670a25_3": "不犯者，得二宿已，至第三宿明相未出，離見聞處；若水陸道斷；若惡獸難、盜賊難、水大漲、為勢力者所執留；或被繫閉；或梵行難、命難，得至二宿，軍中住至三宿，明相未出，不離見聞處，不犯。",
    "T22n1428_015:0670b01_4": "不犯者，最初未制戒，癡狂、心亂、痛惱所纏。",
    "T22n1428_015:0670b02_5": "(四十九竟)四分律卷第十五"
}