{
    "T16n0657_010:0203a02_0": "佛說華手經卷第十",
    "T16n0657_010:0203a04_0": "後秦龜茲國三藏鳩摩羅什奉　詔譯",
    "T16n0657_010:0203a05_0": "◎法門品第三十四",
    "T16n0657_010:0203a06_0": "佛告堅意：「法名無思、無慮、無相、無作、無憶、無念，淨妙無緣，無有文字，亦無言說，不可顯示。",
    "T16n0657_010:0203a08_1": "堅意！",
    "T16n0657_010:0203a08_2": "諸法不會諸根，不可以智知，不可以無智知，非可知非不可知。",
    "T16n0657_010:0203a09_3": "「復次，堅意！",
    "T16n0657_010:0203a09_4": "法名眾緣所成，如來能知，而如來知不可言說。",
    "T16n0657_010:0203a10_5": "而如來以不可說法，說是諸法，所有說道即是法門。",
    "T16n0657_010:0203a12_6": "何以故？",
    "T16n0657_010:0203a12_7": "以諸行印印一切法，令一味故。",
    "T16n0657_010:0203a13_0": "堅意！",
    "T16n0657_010:0203a13_1": "諸法無盡，盡際無盡故。",
    "T16n0657_010:0203a13_2": "堅意！",
    "T16n0657_010:0203a13_3": "諸法畢竟不增不減，入盡際故。",
    "T16n0657_010:0203a14_4": "以是義故，如來以語言、文字分別解說。",
    "T16n0657_010:0203a15_5": "「堅意！",
    "T16n0657_010:0203a15_6": "阿字門入一切法，以阿字門分別諸法。",
    "T16n0657_010:0203a16_7": "先入阿字門，然後餘字次第相續。",
    "T16n0657_010:0203a17_8": "是故言從阿字邊變出諸字，從諸字邊會成諸句，以諸句故能成諸義，是故如來說阿字門入一切法。",
    "T16n0657_010:0203a19_9": "堅意！",
    "T16n0657_010:0203a19_10": "此是法門。",
    "T16n0657_010:0203a19_11": "何等是法？",
    "T16n0657_010:0203a20_12": "堅意！",
    "T16n0657_010:0203a20_13": "所謂法者，本來無作、無說、無示，無知故知、無說故說、無示故示。",
    "T16n0657_010:0203a21_14": "如是阿字，能作是一切語言，是名法門。",
    "T16n0657_010:0203a22_15": "若善男子、善女人入是門者，得無盡慧及無盡辯。",
    "T16n0657_010:0203a23_16": "其無盡者，過去無盡，無盡盡中無相、無說，諸有所知皆為無知，諸有所示皆為無示，有所分別皆無分別，故名無盡。",
    "T16n0657_010:0203a26_17": "堅意！",
    "T16n0657_010:0203a26_18": "是名為門。",
    "T16n0657_010:0203a26_19": "是為何門？",
    "T16n0657_010:0203a27_0": "是諸法門。",
    "T16n0657_010:0203a27_1": "何等是法？",
    "T16n0657_010:0203a27_2": "佛所不得。",
    "T16n0657_010:0203a27_3": "又此門者，觀一切法入無思慮。",
    "T16n0657_010:0203a28_4": "何以故？",
    "T16n0657_010:0203a28_5": "一切語言皆非語言，一切言說皆無有盡，一切言語皆如不離如，一切智皆非智。",
    "T16n0657_010:0203b01_6": "堅意！",
    "T16n0657_010:0203b01_7": "是名金剛句也。",
    "T16n0657_010:0203b01_8": "何以故名為金剛句耶？",
    "T16n0657_010:0203b02_9": "若法無作則不可壞，不可壞故名金剛句。",
    "T16n0657_010:0203b03_10": "諸法無業，若無有業則無有報；是故如來說一切法無業、無報，是名法印。",
    "T16n0657_010:0203b05_11": "如來所可說業、說報皆以是印，是印不可破壞。",
    "T16n0657_010:0203b06_12": "堅意！",
    "T16n0657_010:0203b06_13": "若善男子、善女人欲知業報當入是門。",
    "T16n0657_010:0203b07_14": "「堅意！",
    "T16n0657_010:0203b07_15": "一切諸法無來無去，是入法門。",
    "T16n0657_010:0203b08_16": "我因是門，為眾生說生死差別。",
    "T16n0657_010:0203b08_17": "堅意！",
    "T16n0657_010:0203b08_18": "若善男子，善女人欲入眾生生死智者，以是印入，是名法印，名無文字印、無障礙印。",
    "T16n0657_010:0203b10_19": "堅意！",
    "T16n0657_010:0203b10_20": "如來有所言說，皆以是印。",
    "T16n0657_010:0203b11_21": "一切有身皆如來身。",
    "T16n0657_010:0203b12_0": "何以故？",
    "T16n0657_010:0203b12_1": "是諸身性不相違背，佛以是印說眾生身相，是名身印。",
    "T16n0657_010:0203b13_2": "又以是印顯示演說一切身相。",
    "T16n0657_010:0203b14_3": "何以故？",
    "T16n0657_010:0203b14_4": "堅意！",
    "T16n0657_010:0203b14_5": "諸法無門，不可入故；法不可入，以不出故；諸法無出，不可入故。",
    "T16n0657_010:0203b15_6": "是故如來若有所說，皆不離是無礙際說，以無礙際說一切法，亦以是際知諸眾生隨宜為說。",
    "T16n0657_010:0203b18_7": "「堅意！",
    "T16n0657_010:0203b18_8": "無礙際者即無邊際，無邊際者即是一切眾生性也，是名際門。",
    "T16n0657_010:0203b19_9": "入是際門，則能開演千億法藏。",
    "T16n0657_010:0203b20_10": "此法藏者，即非藏也。",
    "T16n0657_010:0203b20_11": "堅意！",
    "T16n0657_010:0203b20_12": "如來眾法藏中，有所說法，皆說是際。",
    "T16n0657_010:0203b21_13": "復有色藏，受、想、行、識藏，是藏，非藏，不自在藏，是名諸藏以阿字門入。」",
    "T16n0657_010:0203b23_14": "爾時，堅意白佛言：「世尊！",
    "T16n0657_010:0203b23_15": "是門甚深。」",
    "T16n0657_010:0203b24_0": "佛言：「堅意！",
    "T16n0657_010:0203b24_1": "我不生念是深、是淺。」",
    "T16n0657_010:0203b24_2": "「世尊！",
    "T16n0657_010:0203b24_3": "佛說法耶？」",
    "T16n0657_010:0203b25_4": "「堅意！",
    "T16n0657_010:0203b25_5": "不如凡夫所貪著說，隨智者所解，名為如來說法如。",
    "T16n0657_010:0203b26_6": "如來如實所知，無示無說。",
    "T16n0657_010:0203b26_7": "何以故？",
    "T16n0657_010:0203b27_8": "一切諸法不可說相，唯智者能知。",
    "T16n0657_010:0203b27_9": "凡夫若有所知，皆著文辭。",
    "T16n0657_010:0203b28_10": "是故佛說文字、語言，即非語言。」",
    "T16n0657_010:0203b29_11": "佛復告堅意：「一切諸法如日明淨，隨所正觀皆入無際。",
    "T16n0657_010:0203c01_12": "堅意！",
    "T16n0657_010:0203c01_13": "一切諸法皆能照明，能起一切智慧光故。",
    "T16n0657_010:0203c02_14": "堅意！",
    "T16n0657_010:0203c02_15": "一切諸法無所障礙，如虛空故。",
    "T16n0657_010:0203c03_16": "堅意！",
    "T16n0657_010:0203c03_17": "隨著二法，是中如來行無礙眼，堅意！",
    "T16n0657_010:0203c04_18": "是名法眼。",
    "T16n0657_010:0203c04_19": "佛以是眼見一切法無障礙相，堅意！",
    "T16n0657_010:0203c05_20": "是名諸法無障礙門。",
    "T16n0657_010:0203c05_21": "善男子、善女人若入是門，諸所言說皆有利益，皆無障礙，皆示義趣，皆說深義，無所貪著。",
    "T16n0657_010:0203c07_22": "「復次，堅意！",
    "T16n0657_010:0203c08_23": "諸法無垢，不染、不離。",
    "T16n0657_010:0203c08_24": "堅意！",
    "T16n0657_010:0203c08_25": "法無所屬，以不受故。",
    "T16n0657_010:0203c09_26": "堅意！",
    "T16n0657_010:0203c09_27": "一切法無邊，本末不可得故。",
    "T16n0657_010:0203c10_0": "堅意！",
    "T16n0657_010:0203c10_1": "諸有所說文字、語言，當知是中無有文字，亦無語言。",
    "T16n0657_010:0203c11_2": "堅意！",
    "T16n0657_010:0203c11_3": "是文字門云何有入？",
    "T16n0657_010:0203c11_4": "但說是法無有障礙，是名為入。",
    "T16n0657_010:0203c12_5": "堅意！",
    "T16n0657_010:0203c12_6": "如是入者，即名非入，入法性故。",
    "T16n0657_010:0203c13_7": "「堅意！",
    "T16n0657_010:0203c13_8": "如來所說諸三昧門，為何者是？",
    "T16n0657_010:0203c14_9": "堅意！",
    "T16n0657_010:0203c14_10": "有一相三昧，有眾相三昧。",
    "T16n0657_010:0203c15_0": "一相三昧者，有菩薩聞某世界有某如來，現在說法。",
    "T16n0657_010:0203c16_1": "菩薩取某佛相，以現在前，若坐道場，得無上菩提，若轉法輪，若與大眾圍遶說法；取如是相，以不亂念守攝諸根，心不馳散，專念一佛，不捨是緣，亦念是佛世界之相。",
    "T16n0657_010:0203c19_2": "而是菩薩於如來相及世界相，了達無相。",
    "T16n0657_010:0203c20_3": "常如是行，常如是觀，不離是緣，是時佛像即現在前而為說法。",
    "T16n0657_010:0203c22_4": "菩薩爾時深生恭敬，聽受是法，隨所信解，若深、若淺，轉加宗敬、尊重如來。",
    "T16n0657_010:0203c23_5": "菩薩住是三昧，聞說諸法皆壞敗相。",
    "T16n0657_010:0203c24_6": "聞已，受持，從三昧起，能為四眾演說是法。",
    "T16n0657_010:0203c25_7": "堅意！",
    "T16n0657_010:0203c25_8": "是名入一相三昧門。",
    "T16n0657_010:0203c26_9": "「復次，堅意！",
    "T16n0657_010:0203c26_10": "菩薩住是三昧，還能壞滅是佛相緣，亦壞自身；以是壞相壞一切法；壞一切法故，入一相三昧；從是三昧起，能為四眾解說是法。",
    "T16n0657_010:0203c29_11": "堅意！",
    "T16n0657_010:0203c29_12": "是名為入一相三昧門方便。",
    "T16n0657_010:0204a01_13": "「復次，堅意！",
    "T16n0657_010:0204a01_14": "菩薩緣是佛像，而作是念：『是像從何所來？",
    "T16n0657_010:0204a02_15": "我何所趣？』",
    "T16n0657_010:0204a02_16": "即知佛像無所從來，我無所至。",
    "T16n0657_010:0204a03_17": "菩薩爾時作是念言：『一切諸法亦復如是，無所從來、去無所至。』",
    "T16n0657_010:0204a04_18": "菩薩如是行、如是念，不久當得無礙法眼；得法眼已，便為諸佛之所知念，諸甚深法皆現在前；以是深法得無礙辯，雖講說法而不見法。",
    "T16n0657_010:0204a07_19": "堅意！",
    "T16n0657_010:0204a07_20": "如來於過去世無礙智慧，亦諸相中智無障礙，於過去世亦不作緣，亦非不知，不隨憶想。",
    "T16n0657_010:0204a09_21": "堅意！",
    "T16n0657_010:0204a10_22": "菩薩亦如是，住是三昧，雖演說法不見是法。",
    "T16n0657_010:0204a11_23": "菩薩住是三昧，深修習故，隨所聞因，緣第二佛，取相現前。",
    "T16n0657_010:0204a12_24": "若坐道場得無上菩提、若轉法輪、若於大眾圍遶說法，菩薩亦受持是第二佛法，亦不捨本佛相，亦見是佛，而是菩薩俱緣二佛，取相現前，聽受說法。",
    "T16n0657_010:0204a15_25": "堅意！",
    "T16n0657_010:0204a15_26": "是亦名為入一相三昧門。",
    "T16n0657_010:0204a16_27": "「復次，堅意！",
    "T16n0657_010:0204a16_28": "菩薩以善修習一佛相故，隨意自在，欲見諸佛皆能現前。",
    "T16n0657_010:0204a18_29": "堅意！",
    "T16n0657_010:0204a18_30": "譬如比丘心得自在，觀一切入取青色相，能得信解一切世界皆一青相。",
    "T16n0657_010:0204a19_31": "是人所緣唯一青色，觀內外法皆一青色，於是緣中得自在力故。",
    "T16n0657_010:0204a21_32": "堅意！",
    "T16n0657_010:0204a21_33": "菩薩亦復如是，隨其所聞諸佛名字、在何世界，即取是佛及世界相，皆緣現前。",
    "T16n0657_010:0204a23_34": "菩薩善修習此念佛緣故，觀諸世界盡皆作佛；常善修習是觀力故，便能了達一切諸緣皆為一緣，謂現在佛緣。",
    "T16n0657_010:0204a25_35": "是名得一相三昧門。」",
    "T16n0657_010:0204a26_36": "堅意白佛言：「世尊！",
    "T16n0657_010:0204a26_37": "以何方便得是三昧？」",
    "T16n0657_010:0204a27_38": "佛告堅意：「於是佛緣繫念，不散不離是緣，是名三昧門。",
    "T16n0657_010:0204a28_39": "堅意！",
    "T16n0657_010:0204a28_40": "以是一緣了達諸法，見一切法皆悉等相，是名一相三昧。",
    "T16n0657_010:0204b01_0": "菩薩住是三昧，又入法門，謂一切語皆如來語，一切有身皆如來身，不離如故。",
    "T16n0657_010:0204b02_1": "「復次，堅意！",
    "T16n0657_010:0204b03_2": "菩薩聞諸佛名，若二、若三、若四、若五、若十、二十、三十、四十、五十、若百、若千、若萬，若過是數，一時專念，盡現在前，及諸世界、弟子眾數，皆現在前，恭敬，尊重；亦念是佛具足妙身，形色相好，盡現在前，恭敬、尊重。",
    "T16n0657_010:0204b07_3": "亦復一一取三十二大人之相，及不虛行相、師子奮迅相、無見頂相、象王觀相、取大光相，以信解觀作無量相；亦取諸佛世界之相，以信解觀作無量淨相；亦取弟子眾，以信解觀作無量相。",
    "T16n0657_010:0204b12_0": "爾時，作是思惟：『如是諸佛從何所來？",
    "T16n0657_010:0204b12_1": "我何所至？』",
    "T16n0657_010:0204b13_2": "即知諸佛及以己身，無所從來亦無所至。",
    "T16n0657_010:0204b14_0": "如是觀知，如是信解，爾時菩薩作如是念：『如是事中，無有定法名為如來。』",
    "T16n0657_010:0204b15_1": "如是觀時，知一切法空、無所有，一相無相，用無相門入一切法，如是信解，達知一切諸法一相。",
    "T16n0657_010:0204b17_2": "堅意！",
    "T16n0657_010:0204b17_3": "菩薩能緣諸佛，繫念一處，是名眾相三昧門。",
    "T16n0657_010:0204b18_4": "「堅意！",
    "T16n0657_010:0204b19_5": "若是菩薩入是三昧，了達諸法一相無相，是名眾相三昧。",
    "T16n0657_010:0204b20_6": "菩薩住是三昧，所知、所見無非如來，又亦不見、不知如來；所知、所見無非是法，亦不見法；所有知、見皆佛弟子，亦不見、不知佛弟子眾；所知、所見無非說法，亦復不見、不知說法；所有見、知無非是緣，亦不見緣；所有見、知無非是辯，亦不見辯；諸有所見無非佛土，亦不見佛土；諸所有見無非世界，亦不見世界；諸所有見無非眾會，亦不見眾會。",
    "T16n0657_010:0204b28_7": "無法不說而無所說，無法不現亦無所現，無不信解亦無信解，無不分別亦無分別，無法不壞亦無所壞，無法不出亦無所出，無法不照亦無所照。",
    "T16n0657_010:0204c02_8": "堅意！",
    "T16n0657_010:0204c02_9": "是名諸菩薩三昧門。",
    "T16n0657_010:0204c03_10": "入是門者，當於諸法得無礙智。",
    "T16n0657_010:0204c03_11": "能如是觀，名無礙眼；於是事中亦不貪著，是名法眼。",
    "T16n0657_010:0204c04_12": "堅意！",
    "T16n0657_010:0204c05_13": "菩薩以是三昧能得無礙、無邊辯才。」",
    "T16n0657_010:0204c05_14": "爾時，堅意菩薩白佛言：「世尊！",
    "T16n0657_010:0204c06_15": "幾所菩薩於當來世成是三昧，能得無量、無邊辯才？",
    "T16n0657_010:0204c07_16": "何等菩薩於當來世成是三昧，能得無量、無邊辯才？」",
    "T16n0657_010:0204c08_17": "「堅意！",
    "T16n0657_010:0204c09_18": "菩薩若於後世，從比丘所聞是三昧，當知是比丘成是三昧，能得無邊無量辯才。",
    "T16n0657_010:0204c10_19": "堅意！",
    "T16n0657_010:0204c11_20": "如汝所問：幾所菩薩成是三昧，得無邊辯？",
    "T16n0657_010:0204c12_21": "若人常修是三昧者，此則能成。",
    "T16n0657_010:0204c12_22": "得是三昧，亦得無量無邊辯才。",
    "T16n0657_010:0204c13_23": "堅意！",
    "T16n0657_010:0204c13_24": "是門能開八百法藏，於今現在阿閦佛土諸菩薩者，常用是門。",
    "T16n0657_010:0204c15_25": "堅意！",
    "T16n0657_010:0204c15_26": "於是一門攝一切法門、諸三昧門，是名重句門。",
    "T16n0657_010:0204c16_27": "是故，堅意！",
    "T16n0657_010:0204c16_28": "若人如法欲入法門，是三昧門、重句門者，應當親近諸善知識，問：『云何行？",
    "T16n0657_010:0204c18_29": "云何觀察？",
    "T16n0657_010:0204c18_30": "云何修習？』",
    "T16n0657_010:0204c18_31": "當隨其教，如說修行。",
    "T16n0657_010:0204c19_32": "「堅意！",
    "T16n0657_010:0204c19_33": "若有四法，當知是為善知識也。",
    "T16n0657_010:0204c19_34": "何等為四？",
    "T16n0657_010:0204c20_35": "一、能令人入善法中；二、能障礙諸不善法；三、能令人住於正法；四、常能隨順教化。",
    "T16n0657_010:0204c22_0": "有是四法，當知即是善知識也。」",
    "T16n0657_010:0204c22_1": "爾時，世尊欲明此義而說偈言：「當近善知識，　　能障惡法者，　能說佛所讚，　　是人應親近。",
    "T16n0657_010:0204c26_0": "　隨佛道教化，　　能生人善法，　如所聞安住，　　能增益智慧。",
    "T16n0657_010:0204c28_0": "　可近法當近，　　應遠法當離，　離於惡法已，　　當修佛所讚。",
    "T16n0657_010:0205a01_0": "　若欲得辯才，　　亦欲演自智，　當疾修是定，　　常隨善知識。",
    "T16n0657_010:0205a03_0": "　隨所教修行，　　於法無祕悋，　自所得善法，　　亦應為他說。",
    "T16n0657_010:0205a05_0": "　深心行是法，　　捨離諸諂曲，　常近善知識，　　修行如是法。",
    "T16n0657_010:0205a07_0": "　故近善知識，　　應離惡知識，　從是得多聞，　　疾得是三昧。",
    "T16n0657_010:0205a09_0": "「復次，堅意！",
    "T16n0657_010:0205a09_1": "若有四法，當知是為善知識相。",
    "T16n0657_010:0205a09_2": "何等為四？",
    "T16n0657_010:0205a10_3": "善知教化；善知修道；知教化過；知修道過。",
    "T16n0657_010:0205a11_4": "堅意！",
    "T16n0657_010:0205a11_5": "有是四法，當知是為善知識也。」",
    "T16n0657_010:0205a12_0": "爾時，世尊而說偈言：「知教化修道，　　亦知是過失，　既知是法已，　　今住無礙法。",
    "T16n0657_010:0205a15_0": "「堅意！",
    "T16n0657_010:0205a15_1": "復有四法，當知是為善知識相。",
    "T16n0657_010:0205a15_2": "何謂為四？",
    "T16n0657_010:0205a16_3": "知地、知說、知人、知行。",
    "T16n0657_010:0205a16_4": "云何知地？",
    "T16n0657_010:0205a16_5": "隨人知地。",
    "T16n0657_010:0205a17_6": "云何知人？",
    "T16n0657_010:0205a17_7": "隨其所行能知，是人住多欲地，是人住多恚地，是人住多癡地，是人住定欲地，是人住定恚地，是人住定癡地，是人住定欲恚地，是人住定欲癡地，是人住定恚癡地，是人住定欲恚癡地。",
    "T16n0657_010:0205a21_8": "眾生若在三不善等諸地，皆悉能知，知已隨所住地如應教化。",
    "T16n0657_010:0205a23_9": "隨諸菩薩種種欲樂，皆悉能知。",
    "T16n0657_010:0205a24_0": "堅意！",
    "T16n0657_010:0205a24_1": "若人成是四法者，當知是為善知識也。",
    "T16n0657_010:0205a25_2": "「堅意！",
    "T16n0657_010:0205a25_3": "復有四法，當知是為善知識相。",
    "T16n0657_010:0205a25_4": "何謂為四？",
    "T16n0657_010:0205a26_5": "能調伏語；令人住甚深法中；能隨時教；隨時消息。」",
    "T16n0657_010:0205a27_6": "爾時，世尊即說偈言：「知隨人所行，　　諸地有差別，　知隨地教化，　　故能速得成。",
    "T16n0657_010:0205b01_0": "　能說法調伏，　　令住甚深法，　隨時而呵責，　　亦隨時消息。",
    "T16n0657_010:0205b03_0": "　雖有善好言，　　非時則不受，　是故有智者，　　隨時而從捨。",
    "T16n0657_010:0205b05_0": "「堅意！",
    "T16n0657_010:0205b05_1": "復有四法，當知是為善知識相，則能令人修是三昧。",
    "T16n0657_010:0205b06_2": "何等為四？",
    "T16n0657_010:0205b06_3": "能令弟子出家行離；又能令人入深法觀；能令住定；於一切緣而無所礙，離於諸相。",
    "T16n0657_010:0205b08_4": "堅意！",
    "T16n0657_010:0205b08_5": "有是四法，當知是為善知識也。」",
    "T16n0657_010:0205b09_6": "佛說偈言：「若人讚出家，　　及行離住處，　令弟子住中，　　是名善知識。",
    "T16n0657_010:0205b12_0": "　令住第一義，　　甚深妙法中，　令住無相定，　　是真善知識。",
    "T16n0657_010:0205b14_0": "「復次，堅意！",
    "T16n0657_010:0205b14_1": "菩薩若成四法，能修習是三昧。",
    "T16n0657_010:0205b15_0": "何謂為四？",
    "T16n0657_010:0205b15_1": "捨離自心，隨順師意；離於諸緣；為是三昧常勤精進，終不懈息；亦為欲得是三昧故，樂住閑處，離眾憒閙。",
    "T16n0657_010:0205b17_2": "菩薩若成是四法者，能得習是三昧。",
    "T16n0657_010:0205b18_3": "「堅意！",
    "T16n0657_010:0205b18_4": "菩薩復有四法，能疾得是三昧。",
    "T16n0657_010:0205b19_5": "何謂為四？",
    "T16n0657_010:0205b19_6": "善取佛相，乃至夢中亦見諸佛；善取說法相，乃至夢中亦得聞法；為眾生說而不疲惓；得深法忍壞諸法故，行無依定，隨離心故。",
    "T16n0657_010:0205b22_7": "堅意！",
    "T16n0657_010:0205b22_8": "菩薩有是四法，能疾得是三昧。」",
    "T16n0657_010:0205b23_9": "爾時，世尊說此偈言：「是人不捨，　　諸世尊相，　　常緣佛相，　不離目前。",
    "T16n0657_010:0205b25_10": "　　具足見佛，　　相三十二，　聽佛說法，　　諦取是相。",
    "T16n0657_010:0205b26_11": "　　於深必定，　法中得忍，　　不依禪定，　　樂隨離心。",
    "T16n0657_010:0205b28_0": "　非滅法故，　　壞裂諸法，　　諸法非法，　是人所樂。",
    "T16n0657_010:0205b29_1": "　　觀諸相時，　　無所分別，　信解諸法，　　皆是佛身。",
    "T16n0657_010:0205c01_2": "　　不著言辭，　不隨他語，　　自知是相，　　亦為人說。",
    "T16n0657_010:0205c03_0": "　菩薩若得，　　如是法忍，　　是名智者，　逮是三昧。",
    "T16n0657_010:0205c04_1": "　　近善知識，　　修佛讚法，　教化眾生，　　住深定法。",
    "T16n0657_010:0205c05_2": "　　堅意菩薩，　若有四法，　　則能修習，　　逮是三昧。",
    "T16n0657_010:0205c07_0": "「何謂為四？",
    "T16n0657_010:0205c07_1": "善知緣相；善分別緣；善知轉緣；善知本行。",
    "T16n0657_010:0205c08_2": "有是四法，則能速成了達是定。」",
    "T16n0657_010:0205c08_3": "爾時，世尊而說偈言：「菩薩多聞有智者，　　應為他說是三昧，　又從諸佛聞善法，　　亦應為人而演說。",
    "T16n0657_010:0205c12_0": "　以緣佛身諦取相，　　修是寂滅妙三昧，　又於諸世尊身相，　　深取種種差別相。",
    "T16n0657_010:0205c14_0": "　三十二相及身相，　　形相色相光明相，　面貌眉間白毫峙，　　當取如是人尊相。",
    "T16n0657_010:0205c16_0": "　取是諸相在現前，　　常當觀察差別相，　亦緣各各諸身分，　　不以一法為佛身。",
    "T16n0657_010:0205c18_0": "　以心分析諸佛身，　　是心無形本性淨，　雜雜隨緣念念滅，　　在緣會生各異相。",
    "T16n0657_010:0205c20_0": "　既知心相不暫停，　　當知是緣亦生滅，　是法皆從分別生，　　若無分別是最樂。",
    "T16n0657_010:0205c22_0": "　善知心性是轉相，　　亦知諸緣是轉相，　知世界空皆如炎，　　能知是已念不亂。",
    "T16n0657_010:0205c24_0": "　能如是知諸法義，　　即能變化多佛相，　而於佛相無所著，　　知諸世界皆空故。",
    "T16n0657_010:0205c26_0": "　於諸緣中不取相，　　當知身心是轉相，　如是法中能了達，　　故能疾得是三昧。",
    "T16n0657_010:0205c28_0": "　於說法時現神力，　　亦於所說無錯謬，　能令眾生起善福，　　亦能疾得如是法。",
    "T16n0657_010:0206a01_0": "「堅意！",
    "T16n0657_010:0206a01_1": "菩薩有四法能成是三昧，成已能為他說。",
    "T16n0657_010:0206a02_2": "何謂為四？",
    "T16n0657_010:0206a02_3": "為得是三昧故，勤行不息，晝夜經行；若欲坐時，先念諸佛坐於道場，今現在前；法施眾生，無所悋惜，於說法者現如世尊；分析自身，不依於法，以無依止為眾說法。",
    "T16n0657_010:0206a06_4": "菩薩能如是行、如是念、如是緣，安處法座，廣行法施，得是三昧，或有菩薩從法座起得是三昧。",
    "T16n0657_010:0206a08_5": "「復次，堅意！",
    "T16n0657_010:0206a08_6": "菩薩若成四法，得是三昧。",
    "T16n0657_010:0206a09_7": "何謂為四？",
    "T16n0657_010:0206a09_8": "菩薩為出家人，修遠離行，捨憒閙故；但畜三衣，離貪著故；於在家眾及出家眾不作諸緣，離非時過故；得深法忍，樂空寂故。",
    "T16n0657_010:0206a12_9": "堅意！",
    "T16n0657_010:0206a12_10": "菩薩成是四法，得是三昧。",
    "T16n0657_010:0206a12_11": "「堅意！",
    "T16n0657_010:0206a13_0": "在家菩薩若成四法，能得是三昧。",
    "T16n0657_010:0206a13_1": "何謂為四？",
    "T16n0657_010:0206a14_0": "菩薩若在居家，受持五戒；常日一食，依於塔廟；廣學多聞，達知諸論；亦應親近諸善知識，善能教化是三昧者。",
    "T16n0657_010:0206a16_1": "堅意！",
    "T16n0657_010:0206a16_2": "在家菩薩有是四法，能得是三昧。",
    "T16n0657_010:0206a17_3": "「復次，堅意！",
    "T16n0657_010:0206a17_4": "在家、出家菩薩若成四法，得是三昧。",
    "T16n0657_010:0206a18_5": "何謂為四？",
    "T16n0657_010:0206a18_6": "具足持戒，淨行活命，離諸疑悔；為是三昧不貪身命，不依於法；隨所從聞及能教化是三昧者，於是人中生世尊想；修習如是念佛三昧時，應離慳心。",
    "T16n0657_010:0206a22_7": "堅意！",
    "T16n0657_010:0206a22_8": "若有在家、出家菩薩有此四法，得是三昧。",
    "T16n0657_010:0206a23_9": "「堅意！",
    "T16n0657_010:0206a23_10": "若人發大乘心，欲得是三昧，當修四益法。",
    "T16n0657_010:0206a24_11": "何謂為四？",
    "T16n0657_010:0206a24_12": "應順觀身，不生身覺；應順觀受，不生受覺；應順觀心，不生心覺；應順觀法，不生法覺。",
    "T16n0657_010:0206a26_13": "堅意！",
    "T16n0657_010:0206a26_14": "菩薩成是四法者，助是三昧。」",
    "T16n0657_010:0206a27_15": "爾時，世尊欲明此義而說偈言：「菩薩應修習，　　佛所讚念處，　比丘自行處，　　能得是三昧。",
    "T16n0657_010:0206b01_0": "　常應分析身，　　亦不應依止，　以無依止心，　　當得是三昧。",
    "T16n0657_010:0206b03_0": "　於受心法中，　　亦無所依止，　是法不思議，　　當得是三昧。",
    "T16n0657_010:0206b05_0": "　應修習四禪，　　及修四正勤，　不依止是法，　　當得是三昧。",
    "T16n0657_010:0206b07_0": "　於四如意足，　　及四無礙智，　當修習是法，　　莫生慳悋心。",
    "T16n0657_010:0206b09_0": "　應安住戒中，　　親近善知識，　說是三昧者，　　應生世尊想。",
    "T16n0657_010:0206b11_0": "　以多聞為本，　　從是起三昧，　隨諸佛所說，　　如教而修學。",
    "T16n0657_010:0206b13_0": "　是名為上眼，　　法眼無有上，　是中無障礙，　　以教化眾生。",
    "T16n0657_010:0206b15_0": "　是眾經之本，　　能生多聞法，　菩提從此成，　　是故常修學。",
    "T16n0657_010:0206b17_0": "　佛所有十方，　　及四無礙智，　皆從是中出，　　是故當修學。",
    "T16n0657_010:0206b19_0": "　菩薩能得是，　　佛所說三昧，　是人說法時，　　辯才不可盡。",
    "T16n0657_010:0206b21_0": "　是人於諸法，　　能達知等相，　如海無增減，　　無能窮竭者。",
    "T16n0657_010:0206b23_0": "　若得是三昧，　　不隨他人教，　若聽受法時，　　不觀他人說。",
    "T16n0657_010:0206b25_0": "　諸天鬼龍王，　　夜叉緊陀羅，　人非人眾等，　　觀菩薩所說。",
    "T16n0657_010:0206b27_0": "(　此下丹、鄉有　　皆言云何住？",
    "T16n0657_010:0206b27_1": "　　云何而修學？",
    "T16n0657_010:0206b28_0": "　從何得此法？",
    "T16n0657_010:0206b28_1": "　　今為我等說。",
    "T16n0657_010:0206b28_2": ")　住是三昧故，　　知眾生深心，　亦知心所樂，　　隨宜為說法。",
    "T16n0657_010:0206c02_0": "　今我是經中，　　有所說諸佛，　住是三昧故，　　悉知其名字。",
    "T16n0657_010:0206c04_0": "　亦能知諸佛，　　所說種種法，　隨心所緣念，　　即時皆能知。",
    "T16n0657_010:0206c06_0": "　一切諸世尊，　　所有弟子眾，　住是三昧故，　　皆悉能見知。",
    "T16n0657_010:0206c08_0": "　知諸佛世界，　　種種莊嚴事，　亦知彼受量，　　得是三昧故。",
    "T16n0657_010:0206c10_0": "　知諸劫歲數，　　及日月時節，　十方世界中，　　諸佛兩足尊。",
    "T16n0657_010:0206c12_0": "　皆知是諸佛，　　亦知是佛土，　亦知諸世尊，　　若干差別名。",
    "T16n0657_010:0206c14_0": "　善修是三昧，　　故能悉知見，　亦知諸世尊，　　所有弟子眾。",
    "T16n0657_010:0206c16_0": "　為眾所說法，　　皆悉能知見，　一切佛所行，　　及諸深妙法。",
    "T16n0657_010:0206c18_0": "　善習三昧故，　　皆悉能知見，　於未來世中，　　無量諸世尊。",
    "T16n0657_010:0206c20_0": "　字名及種姓，　　一切悉見知，　亦知其壽量，　　及諸弟子眾，　所說諸經法，　　皆能悉了知，　知諸佛世界，　　及種種莊嚴。",
    "T16n0657_010:0206c24_0": "　諸佛滅度後，　　法住之久近，　住是三昧中，　　皆悉知此事。",
    "T16n0657_010:0206c26_0": "　故求多聞者，　　當修是三昧，　常修是三昧，　　達知諸義趣。",
    "T16n0657_010:0206c28_0": "　當知是三昧，　　入佛智初門，　從是生眾生，　　亦生佛智慧，　亦於中出生，　　無量諸福德。",
    "T16n0657_010:0207a02_0": "　若有人發心，　　求無上菩提，　盡供過去佛，　　及諸弟子眾，　為供一一佛，　　及諸弟子眾，　能捨滿三千，　　大千界珍寶，　以爾所財寶，　　具滿一劫中，　皆如是供給，　　諸佛及聖眾；　於未來世中，　　所有諸世尊。",
    "T16n0657_010:0207a09_0": "　亦皆盡供給，　　及諸弟子眾。",
    "T16n0657_010:0207a10_0": "　堅意汝當知，　　是人所得福，　求佛無上法，　　不可思議智。",
    "T16n0657_010:0207a12_0": "　若人求佛道，　　修習是三昧，　從是三昧故，　　多聞轉高勝。",
    "T16n0657_010:0207a14_0": "　既得多聞已，　　廣為眾生說。",
    "T16n0657_010:0207a15_0": "　是福過於彼，　　不可得思量，　是福無有量，　　能增長智慧。",
    "T16n0657_010:0207a17_0": "　若修是三昧，　　不須供諸佛，　若以香塗香，　　衣食及湯藥，　以此供諸佛，　　不名為真供。",
    "T16n0657_010:0207a20_0": "　如來坐道場，　　所得微妙法，　若人能修學，　　是真供諸佛。",
    "T16n0657_010:0207a22_0": "　若求佛道者，　　欲得見諸佛，　應勤修是法，　　疾得是三昧。",
    "T16n0657_010:0207a24_0": "　若聞是三昧，　　能生歡喜心，　當知是眾生，　　曾見數千佛。",
    "T16n0657_010:0207a26_0": "「復次，堅意！",
    "T16n0657_010:0207a26_1": "若善男子、善女人求佛道者，供給、嚴飾如來塔廟，則得具足四大淨願。",
    "T16n0657_010:0207a27_2": "何謂為四？",
    "T16n0657_010:0207a28_3": "能得第一淨妙色身；能得常生離諸難處，亦能堅心受持善法；能見諸佛，得不壞信；漸當逮得無上菩提，轉妙法輪；是名為四。」",
    "T16n0657_010:0207b01_4": "爾時，世尊欲明此義而說偈言：「智者能供給，　　諸佛尊塔廟，　能具聖所讚，　　四種大淨法。",
    "T16n0657_010:0207b05_0": "　常生離難處，　　能得正真見，　常能見諸佛，　　見已心亦淨。",
    "T16n0657_010:0207b07_0": "　得深信堅固，　　不動如須彌，　畢定得佛智，　　速轉無上輪。",
    "T16n0657_010:0207b09_0": "囑累品第三十五",
    "T16n0657_010:0207b10_0": "「復次，堅意！",
    "T16n0657_010:0207b10_1": "若善男子、善女人發大乘心，若佛現在、若滅度後，眾華瓔珞若上華香以為供養。",
    "T16n0657_010:0207b12_2": "以是緣故，得八具足：福身色具足、財物具足、眷屬具足、持戒具足、禪定具足、多聞具足、智慧具足、所願具足；是名八具足福。」",
    "T16n0657_010:0207b15_3": "爾時，世尊欲明此義即說偈言：「若求佛道者，　　供給佛塔廟，　世世得福報，　　汝當一心聽。",
    "T16n0657_010:0207b18_0": "　常具足身色，　　見者心得淨，　福德大財富，　　及得善眷屬。",
    "T16n0657_010:0207b20_0": "　安住於戒中，　　能深入禪定，　得多聞智慧，　　無量如大海。",
    "T16n0657_010:0207b22_0": "　諸有所願求，　　皆悉能具成，　世間中尊上，　　第一良福田。",
    "T16n0657_010:0207b24_0": "　以是善根故，　　得相三十二，　相相各明顯，　　以是嚴其身。",
    "T16n0657_010:0207b26_0": "　是一一諸相，　　以眾好嚴飾，　一一諸相中，　　各有八十光；　是一一光中，　　其明甚清徹，　於八十種好，　　亦出諸光明。",
    "T16n0657_010:0207c01_0": "　從諸善業緣，　　亦從願故生，　隨諸願差別，　　故得如是相。",
    "T16n0657_010:0207c03_0": "　足輪相一指，　　以眾好莊校，　是福德神力，　　汝當一心聽。",
    "T16n0657_010:0207c05_0": "　我是足指中，　　有好名照明，　有光名極高，　　安住於此中，　能演出光明，　　猶如過愛珠，　是光如半月，　　在於須彌山。",
    "T16n0657_010:0207c09_0": "　有相名堅集，　　有八十億光，　諸光各有名，　　亦各有明色。",
    "T16n0657_010:0207c11_0": "　我從一光邊，　　出千種色明，　圍遶大千界，　　下方作佛事。",
    "T16n0657_010:0207c13_0": "　我今若普放，　　善業所得光，　世界若大小，　　一切皆迷悶。",
    "T16n0657_010:0207c15_0": "　從是光現無量佛，　　遣到十方諸世界，　廣化眾生作佛事，　　有如是等神通力。",
    "T16n0657_010:0207c17_0": "　我有三昧能普照，　　用是三昧見世界，　此三昧名須彌相，　　是中有光名善法。",
    "T16n0657_010:0207c19_0": "　有三昧名首楞嚴，　　於一切中為最勝，　因以淨心故能得，　　通達十方無罣礙。",
    "T16n0657_010:0207c21_0": "　有人見佛現滅度，　　或有見佛初入胎，　有人見生無所畏，　　其心安靜行七步，　或有人見坐道場，　　謂我方今始成佛，　又復見我轉法輪，　　又見修行菩薩道，　汝等觀是三昧力，　　佛住是中得自在。",
    "T16n0657_010:0207c26_0": "　有人知我壽劫數，　　或有知我壽半劫，　有見我壽一小劫，　　若二三四若過是，　有見我壽一億歲，　　又見過是若復少。",
    "T16n0657_010:0207c29_0": "　此閻浮提世界人，　　知我壽命八十歲，　又見我壽一日夜，　　又人知我壽長遠，　或有三千大千界，　　謂我壽天一日夜。",
    "T16n0657_010:0208a03_0": "　我知是人心喜樂，　　隨其所樂為說法，　隨眾所應為示現，　　各各自謂為我說，　見以歡喜生信解，　　是佛希有神通力。",
    "T16n0657_010:0208a06_0": "　我若示汝所為事，　　一切凡夫皆狂惑，　如來所行所為事，　　汝等設見亦不識，　菩薩若知我深行，　　是人便能轉法輪。",
    "T16n0657_010:0208a09_0": "　諸說法者各所樂，　　不能盡知我所行，　若不能知普智行，　　是人所說甚微淺，　若聞是法心退沒，　　我以是故無所說。",
    "T16n0657_010:0208a12_0": "　若人能知普智行，　　是人心終不退沒，　知一切法皆悉等，　　是人隨順我所行。",
    "T16n0657_010:0208a14_0": "　堅意當知是諸經，　　於將來世無受者，　唯除此會八菩薩，　　今於我前合掌立。",
    "T16n0657_010:0208a16_0": "　堅意當知如是人，　　則能知我甚深行，　亦為先會法之首，　　常能照然佛法炬，　常教眾生菩提心，　　常為諸佛所稱歎。",
    "T16n0657_010:0208a19_0": "　如今於我現前立，　　過去佛前亦如是，　如恒沙數諸世尊，　　是人皆現於前立。",
    "T16n0657_010:0208a21_0": "　時五百人從坐起，　　合掌白言當護法，　皆是佛聽護法者，　　堅意汝亦在是數。",
    "T16n0657_010:0208a23_0": "　復有八十菩薩起，　　皆為救護佛法故，　世尊我於未來世，　　受持佛法如說行，　當於濁亂惡世中，　　廣說流布是法種。",
    "T16n0657_010:0208a26_0": "　世尊尋便為授記，　　即飛空中七多羅，　八十億人得深喜，　　各各自聞得受記。」",
    "T16n0657_010:0208a28_0": "　爾時佛告阿難曰：　　「汝能於後惡世中，　受持如是諸經不？」",
    "T16n0657_010:0208a29_1": "　　答言：「世尊！",
    "T16n0657_010:0208a29_2": "我不堪。」",
    "T16n0657_010:0208b01_0": "　佛知故問迦葉言：　　「汝能於我滅度後，　受持如是諸經不？」",
    "T16n0657_010:0208b02_1": "　　答言：「世尊！",
    "T16n0657_010:0208b02_2": "我不堪。",
    "T16n0657_010:0208b03_0": "　我能把持三千界，　　及大海水諸山林，　諸餘麁重悉能持，　　不能惡世護持法。",
    "T16n0657_010:0208b05_0": "　今世比丘多弊惡，　　不隨世尊所教法，　何況世尊滅度後，　　誰能信受是深經？",
    "T16n0657_010:0208b07_0": "　必當語我如是言，　　汝年老耄無智慧，　云何反能教我等，　　利根聰辯解義者？",
    "T16n0657_010:0208b09_0": "　世尊！",
    "T16n0657_010:0208b09_1": "如是弊惡人，　　樂世文頌外道論，　捨離甚深禪定樂，　　皆悉樂著世俗事。",
    "T16n0657_010:0208b11_0": "　多欲難滿無厭足，　　貪著美味求利養，　我不能救是惡人，　　見已反增我憂惱。",
    "T16n0657_010:0208b13_0": "　我在空閑獨處時，　　釋梵諸天來語我：『我世尊說如是法，　　令多眾生住聖道，　有某比丘得無漏，　　某得神通到彼岸。』",
    "T16n0657_010:0208b16_0": "　我聞是已心喜悅，　　而答釋言何足怪！",
    "T16n0657_010:0208b17_0": "　於後惡世釋梵天，　　來至我所啼哭言：『大德當知佛法壞。』",
    "T16n0657_010:0208b18_1": "　　我聞是已懷憂惱，　不能廣說是罪緣，　　亦復不能持此經，　亦不能為作證明，　　惡世比丘難與言。」",
    "T16n0657_010:0208b21_0": "　時諸天神皆啼哭，　　爾時佛告迦葉言：「我亦先知汝不能，　　受持擁護我法種，　我諸聲聞弟子等，　　無能受持如是經。",
    "T16n0657_010:0208b24_0": "　但諸菩薩承佛力，　　則能受持如是法，　於後惡世或生疑，　　我今當斷此人惑。",
    "T16n0657_010:0208b26_0": "　是經何故先來無，　　但是比丘自造作？",
    "T16n0657_010:0208b27_0": "　或見是經多無量，　　為讀誦故心驚畏，　是經廣博多散亂，　　誰能讀誦令究竟？",
    "T16n0657_010:0208b29_0": "　若人今見汝問我，　　亦聞我今為汝說，　是人於後甚惡世，　　能聞是經得歡喜。」",
    "T16n0657_010:0208c02_0": "　佛說如是護法時，　　無量眾發菩提心，　是諸眾生皆念言：　　「我於來世聽是法，　後當供奉諸世尊，　　一心求覓佛大智，　供給舍利及塔廟，　　種種嚴飾尊形像。」",
    "T16n0657_010:0208c06_0": "爾時，阿難從坐而起，偏袒右肩，右膝著地，合掌白佛言：「世尊！",
    "T16n0657_010:0208c07_1": "當何名為此經？",
    "T16n0657_010:0208c07_2": "云何受持？」",
    "T16n0657_010:0208c08_0": "佛告阿難：「此經名為『攝諸善根』，亦名『福德所依』，亦名『安慰諸菩薩心』，亦名『菩薩所問』，亦名『斷一切眾生疑』，當如是持。」",
    "T16n0657_010:0208c10_1": "佛說是經已，慧命阿難、堅意菩薩、諸天、龍、神、乾闥婆、阿修羅、人非人等一切大眾，皆大歡喜，信受佛語。",
    "T16n0657_010:0208c13_0": "佛說華手經卷第十"
}