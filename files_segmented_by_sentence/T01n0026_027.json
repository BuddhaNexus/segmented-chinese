{
    "T01n0026_027:0596c19_0": "中阿含經卷第二十七",
    "T01n0026_027:0596c21_0": "東晉罽賓三藏瞿曇僧伽提婆譯",
    "T01n0026_027:0596c22_0": "林品第五(有十經)(第二小土城誦)　二林、觀心二　　達、奴波、法本　優陀羅、蜜丸　　瞿曇彌在後（一〇七）中阿含林品林經第一我聞如是：一時，佛遊舍衛國，在勝林給孤獨園。",
    "T01n0026_027:0596c27_1": "爾時，世尊告諸比丘：「比丘者，依一林住，我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597a03_2": "彼比丘依此林住，依此林住已，若無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597a08_3": "彼比丘應作是觀：『我出家學道，不為衣被故，不為飲食、床榻、湯藥故，亦不為諸生活具故。",
    "T01n0026_027:0597a10_4": "然我依此林住，或無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，易不難得。』",
    "T01n0026_027:0597a15_5": "彼比丘如是觀已，可捨此林去。",
    "T01n0026_027:0597a16_6": "「比丘者，依一林住，我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597a21_7": "彼比丘依此林住，依此林住已，或無正念便得正念，其心不定而得定心，若不得解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，甚難可得。",
    "T01n0026_027:0597a26_8": "彼比丘應作是觀：『我出家學道，不為衣被故，不為飲食、床榻、湯藥故，亦不為諸生活具故。",
    "T01n0026_027:0597a28_9": "然依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，甚難可得。』",
    "T01n0026_027:0597b03_10": "彼比丘如是觀已，可住此林。",
    "T01n0026_027:0597b04_11": "「比丘者，依一林住，我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597b09_12": "彼比丘依此林住，依此林住已，或無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃。",
    "T01n0026_027:0597b12_13": "然不得涅槃；學道者所須衣被、飲食、床榻、湯藥、諸生活具，彼一切求索，甚難可得。",
    "T01n0026_027:0597b14_14": "彼比丘應作是觀：『我依此林住，或無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃；然不得涅槃，學道者所須衣被、飲食、床榻、湯藥、諸生活具，彼一切求索，甚難可得。』",
    "T01n0026_027:0597b19_15": "彼比丘如是觀已，即捨此林，夜半而去，莫與彼別。",
    "T01n0026_027:0597b20_16": "「比丘者，依一林住，我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597b25_17": "彼比丘依此林住，依此林住已，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597c01_18": "彼比丘應作是觀：『我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。』",
    "T01n0026_027:0597c06_19": "彼比丘如是觀已，依此林住，乃可終身至其命盡，如依林住，塜間、村邑、依於人住亦復如是。」",
    "T01n0026_027:0597c09_0": "佛說如是。",
    "T01n0026_027:0597c09_1": "彼諸比丘聞佛所說，歡喜奉行。",
    "T01n0026_027:0597c10_0": "林經第一竟(千一百六十五字)",
    "T01n0026_027:0597c11_0": "（一〇八）中阿含林品林經第二(第二小土城誦)",
    "T01n0026_027:0597c12_0": "我聞如是：一時，佛遊舍衛國，在勝林給孤獨園。",
    "T01n0026_027:0597c13_1": "爾時，世尊告諸比丘：「比丘者，依一林住，我依此林住，或所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597c17_0": "彼比丘依此林住，依此林住已，所為出家學道，欲得沙門義，此義於我不得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597c20_1": "彼比丘應作是觀：『我出家學道，不為衣被故，不為飲食、床榻、湯藥故，亦不為諸生活具故。",
    "T01n0026_027:0597c22_2": "然我依此林住，所為出家學道，欲得沙門義，此義於我不得，學道者所須衣被、飲食、床榻、湯藥、諸生活具，彼一切求索，易不難得。』",
    "T01n0026_027:0597c25_3": "彼比丘如是觀已，可捨此林去。",
    "T01n0026_027:0597c26_4": "「比丘者，依一林住，我依此林住，或所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0597c29_5": "彼比丘依此林住，依此林住已，所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，甚難可得。",
    "T01n0026_027:0598a04_6": "彼比丘應作是觀：『我出家學道，不為衣被故，不為飲食、床榻、湯藥故，亦不為諸生活具故。",
    "T01n0026_027:0598a06_7": "然我依此林住，所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，甚難可得。』",
    "T01n0026_027:0598a09_8": "彼比丘如是觀已，可住此林。",
    "T01n0026_027:0598a09_9": "「比丘者，依一林住，我依此林住，或所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0598a13_10": "彼比丘依此林住，依此林住已，所為出家學道，欲得沙門義，此義於我不得，學道者所須衣被、飲食、床榻、湯藥、諸生活具，彼一切求索，甚難可得。",
    "T01n0026_027:0598a16_11": "彼比丘應作是觀：『我依此林住，所為出家學道，欲得沙門義，此義於我不得，學道者所須衣被、飲食、床榻、湯藥、諸生活具，彼一切求索，甚難可得。』",
    "T01n0026_027:0598a19_12": "彼比丘如是觀已，即捨此林，夜半而去，莫與彼別。",
    "T01n0026_027:0598a20_13": "「比丘者，依一林住，我依此林住，或所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0598a24_14": "彼比丘依此林住，依此林住已，所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。",
    "T01n0026_027:0598a27_15": "彼比丘應作是觀：『我依此林住，所為出家學道，欲得沙門義，此義於我得，學道者所須衣被、飲食、床榻、湯藥、諸生活具，彼一切求索，易不難得。』",
    "T01n0026_027:0598b01_16": "彼比丘作是觀已，依此林住，乃可終身至其命盡，如依林住，塚間、村邑、依於人住亦復如是。」",
    "T01n0026_027:0598b04_17": "佛說如是。",
    "T01n0026_027:0598b04_18": "彼諸比丘聞佛所說，歡喜奉行。",
    "T01n0026_027:0598b06_0": "林經第二竟(八百三十一字)",
    "T01n0026_027:0598b07_0": "（一〇九）中阿含林品自觀心經第三(第二",
    "T01n0026_027:0598b08_0": "小土城誦)",
    "T01n0026_027:0598b09_0": "我聞如是：一時，佛遊舍衛國，在勝林給孤獨園。",
    "T01n0026_027:0598b10_1": "爾時，世尊告諸比丘：「若有比丘不能善觀於他心者，當自善觀察於己心，應學如是。",
    "T01n0026_027:0598b12_2": "云何比丘善自觀心？",
    "T01n0026_027:0598b12_3": "比丘者，若有此觀，必多所饒益：我為得內止，不得最上慧觀法耶？",
    "T01n0026_027:0598b14_4": "我為得最上慧觀法，不得內止耶？",
    "T01n0026_027:0598b15_5": "我為不得內止，亦不得最上慧觀法耶？",
    "T01n0026_027:0598b16_6": "我為得內止，亦得最上慧觀法耶？",
    "T01n0026_027:0598b16_7": "「若比丘觀已，則知我得內止，不得最上慧觀法者，彼比丘得內止已，當求最上慧觀法，彼於後時得內止，亦得最上慧觀法。",
    "T01n0026_027:0598b19_8": "若比丘觀已，則知我得最上慧觀法，不得內止者，彼比丘住最上慧觀法已，當求內止，彼於後時得最上慧觀法，亦得內止。",
    "T01n0026_027:0598b22_9": "若比丘觀已，則知我不得內止，亦不得最上慧觀法者，如是比丘不得此善法，為欲得故，便以速求方便，學極精勤，正念正智，忍不令退。",
    "T01n0026_027:0598b26_10": "猶人為火燒頭、燒衣，急求方便救頭、救衣。",
    "T01n0026_027:0598b27_11": "如是，比丘不得此善法，為欲得故，便以速求方便，學極精勤，正念正智，忍不令退，彼於後時即得內止，亦得最上慧觀法。",
    "T01n0026_027:0598c01_0": "若比丘觀已，則知我得內止，亦得最上慧觀法。",
    "T01n0026_027:0598c02_1": "彼比丘住此善法已，當求漏盡智通作證。",
    "T01n0026_027:0598c03_2": "所以者何？",
    "T01n0026_027:0598c03_3": "我說不得畜一切衣，亦說得畜一切衣。",
    "T01n0026_027:0598c04_4": "云何衣我說不得畜？",
    "T01n0026_027:0598c04_5": "若畜衣便增長惡不善法、衰退善法者，如是衣我說不得畜。",
    "T01n0026_027:0598c06_6": "云何衣我說得畜？",
    "T01n0026_027:0598c06_7": "若畜衣便增長善法、衰退惡不善法者，如是衣我說得畜。",
    "T01n0026_027:0598c08_8": "如衣、飲食、床榻村邑亦復如是，我說不得狎習一切人，亦說得狎習一切人。",
    "T01n0026_027:0598c09_9": "云何人我說不得狎習？",
    "T01n0026_027:0598c10_10": "若狎習人便增長惡不善法、衰退善法者，如是人我說不得狎習。",
    "T01n0026_027:0598c12_11": "云何人我說得與狎習？",
    "T01n0026_027:0598c12_12": "若狎習人便增長善法、衰退惡不善法者，如是人我說得與狎習。",
    "T01n0026_027:0598c14_13": "「彼可習法知如真、不可習法亦知如真。",
    "T01n0026_027:0598c15_14": "彼可習法、不可習法知如真已，不可習法便不習，可習法便習，彼不可習不習，可習法習已，便增長善法，衰退惡不善法。",
    "T01n0026_027:0598c17_15": "是謂比丘善自觀心，善自知心，善取善捨。」",
    "T01n0026_027:0598c18_16": "佛說如是。",
    "T01n0026_027:0598c19_17": "彼諸比丘聞佛所說，歡喜奉行。",
    "T01n0026_027:0598c20_0": "自觀心經第三竟(六百三十五字)",
    "T01n0026_027:0598c21_0": "（一一〇）中阿含林品自觀心經第四(第二",
    "T01n0026_027:0598c22_0": "小土城誦)",
    "T01n0026_027:0598c23_0": "我聞如是：一時，佛遊舍衛國，在勝林給孤獨園。",
    "T01n0026_027:0598c24_1": "爾時，世尊告諸比丘：「若有比丘不能善觀於他心者，當自善觀察於己心，應學如是。",
    "T01n0026_027:0598c26_2": "云何比丘善自觀心？",
    "T01n0026_027:0598c26_3": "比丘者，若有此觀，必多所饒益：我為多行增伺，為多行無增伺？",
    "T01n0026_027:0598c28_4": "我為多行瞋恚心，為多行無瞋恚心？",
    "T01n0026_027:0598c29_0": "我為多行睡眠纏，為多行無睡眠纏？",
    "T01n0026_027:0598c29_1": "我為多行調貢高，為多行無調貢高？",
    "T01n0026_027:0599a01_2": "我為多行疑惑，為多行無疑惑？",
    "T01n0026_027:0599a02_3": "我為多行身諍，為多行無身諍？",
    "T01n0026_027:0599a03_4": "我為多行穢污心，為多行無穢汙心？",
    "T01n0026_027:0599a04_5": "我為多行信，為多行不信？",
    "T01n0026_027:0599a04_6": "我為多行精進，為多行懈怠？",
    "T01n0026_027:0599a05_7": "我為多行念，為多行無念？",
    "T01n0026_027:0599a06_0": "我為多行定，為多行無定？",
    "T01n0026_027:0599a06_1": "我為多行惡慧，為多行無惡慧？",
    "T01n0026_027:0599a07_2": "「若比丘觀時，則知我多行增伺、瞋恚心、睡眠纏、調貢高、疑惑、身諍、穢汙心、不信、懈怠、無念、無定、多行惡慧者，彼比丘欲滅此惡不善法故，便以速求方便，學極精勤，正念正智，忍不令退。",
    "T01n0026_027:0599a11_3": "猶人為火燒頭、燒衣、急求方便救頭、救衣。",
    "T01n0026_027:0599a12_4": "如是，比丘欲滅此惡不善法故，便以速求方便，學極精勤，正念正智，忍不令退。",
    "T01n0026_027:0599a14_5": "若比丘觀時，則知我多行無增伺、無瞋恚心、無睡眠纏、無調貢高、無疑惑、無身諍、無穢污心、有信、有進、有念、有定、多行無惡慧者。",
    "T01n0026_027:0599a17_6": "彼比丘住此善法已，當求漏盡智通作證。",
    "T01n0026_027:0599a18_7": "所以者何？",
    "T01n0026_027:0599a19_0": "我說不得畜一切衣，亦說得畜一切衣。",
    "T01n0026_027:0599a20_0": "云何衣我說不得畜？",
    "T01n0026_027:0599a20_1": "若畜衣便增長惡不善法、衰退善法者，如是衣我說不得畜。",
    "T01n0026_027:0599a22_0": "云何衣我說得畜？",
    "T01n0026_027:0599a22_1": "若畜衣便增長善法、衰退惡不善法者，如是衣我說得畜。",
    "T01n0026_027:0599a23_2": "如衣，飲食、床榻村邑亦復如是，我說不得狎習一切人，亦說得狎習一切人。",
    "T01n0026_027:0599a25_3": "云何人我說不得狎習？",
    "T01n0026_027:0599a26_4": "若狎習人便增長惡不善法、衰退善法者，如是人我說不得狎習。",
    "T01n0026_027:0599a27_5": "云何人我說得與狎習？",
    "T01n0026_027:0599a28_6": "若狎習人便增長善法、衰退惡不善法者，如是人我說得與狎習。",
    "T01n0026_027:0599b01_0": "「彼可習法知如真，不可習法亦知如真。",
    "T01n0026_027:0599b01_1": "彼可習法、不可習法知如真已，不可習法便不習，可習法便習，彼不可習法不習，可習法習已，便增長善法，衰退惡不善法。",
    "T01n0026_027:0599b04_2": "是謂比丘善自觀心，善自知心，善取善捨。」",
    "T01n0026_027:0599b05_3": "佛說如是。",
    "T01n0026_027:0599b05_4": "彼諸比丘聞佛所說，歡喜奉行。",
    "T01n0026_027:0599b07_0": "自觀心經第四竟(六百六十字)",
    "T01n0026_027:0599b08_0": "（一一一）中阿含林品達梵行經第五(第二小",
    "T01n0026_027:0599b09_0": "土城誦)",
    "T01n0026_027:0599b10_0": "我聞如是：一時，佛遊拘樓瘦，在劍磨瑟曇拘樓都邑。",
    "T01n0026_027:0599b11_1": "爾時，世尊告諸比丘：「我當為汝說法，初妙、中妙、竟亦妙，有文有義，具足清淨，顯現梵行，謂名達梵行，能盡諸漏。",
    "T01n0026_027:0599b13_2": "汝等諦聽，善思念之。」",
    "T01n0026_027:0599b14_3": "時，諸比丘受教而聽。",
    "T01n0026_027:0599b14_4": "世尊告曰：「汝等當知漏，知漏所因生，知漏有報，知漏勝如，知漏滅盡，知漏滅道。",
    "T01n0026_027:0599b16_5": "汝等當知覺，知覺所因生，知覺有報，知覺勝如，知覺滅盡，知覺滅道。",
    "T01n0026_027:0599b18_6": "汝等當知想，知想所因生，知想有報，知想勝如，知想滅盡，知想滅道。",
    "T01n0026_027:0599b20_7": "汝等當知欲，知欲所因生，知欲有報，知欲勝如，知欲滅盡，知欲滅道。",
    "T01n0026_027:0599b21_8": "汝等當知業，知業所因生，知業有報，知業勝如，知業滅盡，知業滅道。",
    "T01n0026_027:0599b23_9": "汝等當知苦，知苦所因生，知苦有報，知苦勝如，知苦滅盡，知苦滅道。",
    "T01n0026_027:0599b25_10": "「云何知漏？",
    "T01n0026_027:0599b25_11": "謂有三漏：欲漏、有漏、無明漏，是謂知漏。",
    "T01n0026_027:0599b26_12": "云何知漏所因生？",
    "T01n0026_027:0599b26_13": "謂無明也。",
    "T01n0026_027:0599b27_0": "因無明則便有漏，是謂知漏所因生。",
    "T01n0026_027:0599b27_1": "云何知漏有報？",
    "T01n0026_027:0599b28_2": "謂無明纏者，為諸漏所漬，彼因此受報，或得善處，或得惡處，是謂知漏有報。",
    "T01n0026_027:0599c01_3": "云何知漏勝如？",
    "T01n0026_027:0599c01_4": "謂或有漏生地獄中，或有漏生畜生中，或有漏生餓鬼中，或有漏生天上，或有漏生人間，是謂知漏勝如。",
    "T01n0026_027:0599c04_5": "云何知漏滅盡？",
    "T01n0026_027:0599c04_6": "謂無明滅，漏便滅，是謂知漏滅盡。",
    "T01n0026_027:0599c05_7": "云何知漏滅道？",
    "T01n0026_027:0599c05_8": "謂八支聖道，正見乃至正定為八，是謂知漏滅道。",
    "T01n0026_027:0599c06_9": "若比丘如是知漏，知漏所因生，知漏受報，知漏勝如，知漏滅盡，知漏滅道者，是謂達梵行，能盡一切漏。",
    "T01n0026_027:0599c09_10": "「云何知覺？",
    "T01n0026_027:0599c09_11": "謂有三覺：樂覺、苦覺、不苦不樂覺，是謂知覺。",
    "T01n0026_027:0599c10_12": "云何知覺所因生？",
    "T01n0026_027:0599c11_13": "謂更樂也。",
    "T01n0026_027:0599c11_14": "因更樂則便有覺，是謂知覺所因生。",
    "T01n0026_027:0599c12_15": "云何知覺有報？",
    "T01n0026_027:0599c12_16": "謂愛也。",
    "T01n0026_027:0599c12_17": "愛為覺報，是謂知覺有報。",
    "T01n0026_027:0599c13_18": "云何知覺勝如？",
    "T01n0026_027:0599c13_19": "謂比丘者，覺樂覺時便知覺樂覺，覺苦覺時便知覺苦覺，覺不苦不樂覺時便知覺不苦不樂覺，樂身、苦身、不苦不樂身，樂心、苦心、不苦不樂心，樂食、苦食、不苦不樂食，樂無食、苦無食、不苦不樂無食，樂欲、苦欲、不苦不樂欲，樂無欲、苦無欲覺、不苦不樂無欲覺時，便知覺不苦不樂無欲覺，是謂知覺勝如。",
    "T01n0026_027:0599c20_20": "云何知覺滅盡？",
    "T01n0026_027:0599c21_21": "謂更樂滅，覺便滅，是謂知覺滅盡。",
    "T01n0026_027:0599c22_22": "云何知覺滅道？",
    "T01n0026_027:0599c22_23": "謂八支聖道，正見乃至正定為八，是謂知覺滅道。",
    "T01n0026_027:0599c23_24": "若比丘如是知覺，知覺所因生，知覺有報，知覺勝如，知覺滅盡，知覺滅道者，是謂達梵行，能盡一切覺。",
    "T01n0026_027:0599c26_0": "「云何知想？",
    "T01n0026_027:0599c26_1": "謂有四想。",
    "T01n0026_027:0599c26_2": "比丘者，小想亦知，大想亦知，無量想亦知，無所有處想亦知，是謂知想。",
    "T01n0026_027:0599c28_3": "云何知想所因生？",
    "T01n0026_027:0599c28_4": "謂更樂也。",
    "T01n0026_027:0599c28_5": "因更樂則便有想，是謂知想所因生。",
    "T01n0026_027:0599c29_6": "云何知想有報？",
    "T01n0026_027:0600a01_7": "謂說也。",
    "T01n0026_027:0600a01_8": "隨其想便說，是謂知想有報。",
    "T01n0026_027:0600a01_9": "云何知想勝如？",
    "T01n0026_027:0600a02_10": "謂或有想想色，或有想想聲，或有想想香，或有想想味，或有想想觸，是謂知想勝如。",
    "T01n0026_027:0600a04_11": "云何知想滅盡？",
    "T01n0026_027:0600a04_12": "謂更樂滅想便滅，是謂知想滅盡。",
    "T01n0026_027:0600a05_13": "云何知想滅道？",
    "T01n0026_027:0600a05_14": "謂八支聖道，正見乃至正定為八，是謂知想滅道。",
    "T01n0026_027:0600a07_15": "若比丘如是知想，知想所因生，知想有報，知想勝如，知想滅盡，知想滅道者，是謂達梵行，能盡一切想。",
    "T01n0026_027:0600a09_16": "「云何知欲？",
    "T01n0026_027:0600a09_17": "謂有五欲功德，可愛、可喜、美色、欲想應、甚可樂。",
    "T01n0026_027:0600a10_18": "云何為五？",
    "T01n0026_027:0600a11_19": "眼知色，耳知聲，鼻知香，舌知味，身知觸，是謂知欲。",
    "T01n0026_027:0600a12_20": "云何知欲所因生？",
    "T01n0026_027:0600a12_21": "謂更樂也。",
    "T01n0026_027:0600a13_22": "因更樂則便有欲，是謂知欲所因生。",
    "T01n0026_027:0600a14_0": "云何知欲有報？",
    "T01n0026_027:0600a14_1": "謂隨欲種愛樂著而住彼，因此受報有福處、無福處、不動處，是謂知欲有報。",
    "T01n0026_027:0600a16_2": "云何知欲勝如？",
    "T01n0026_027:0600a16_3": "謂或有欲欲色，或有欲欲聲，或有欲欲香，或有欲欲味，或有欲欲觸，是謂知欲勝如。",
    "T01n0026_027:0600a18_4": "云何知欲滅盡？",
    "T01n0026_027:0600a19_0": "謂更樂滅欲便滅，是謂知欲滅盡。",
    "T01n0026_027:0600a19_1": "云何知欲滅道？",
    "T01n0026_027:0600a20_2": "謂八支聖道，正見乃至正定為八，是謂知欲滅道。",
    "T01n0026_027:0600a21_3": "若比丘如是知欲，知欲所因生，知欲受報，知欲勝如，知欲滅盡，知欲滅道者，是謂達梵行，能盡一切欲。",
    "T01n0026_027:0600a23_4": "「云何知業？",
    "T01n0026_027:0600a24_0": "謂有二業：思、已思業，是謂知業。",
    "T01n0026_027:0600a24_1": "云何知業所因生？",
    "T01n0026_027:0600a25_2": "謂更樂也。",
    "T01n0026_027:0600a25_3": "因更樂則便有業，是謂知業所因生。",
    "T01n0026_027:0600a26_4": "云何知業有報？",
    "T01n0026_027:0600a26_5": "謂或有業黑、有黑報，或有業白、有白報，或有業黑白、黑白報，或有業不黑不白、無報，業業盡，是謂知業有報。",
    "T01n0026_027:0600a29_6": "云何知業勝如？",
    "T01n0026_027:0600a29_7": "謂或有業生地獄中，或有業生畜生中，或有業生餓鬼中，或有業生天上，或有業生人間，是謂知業勝如。",
    "T01n0026_027:0600b03_8": "云何知業滅盡？",
    "T01n0026_027:0600b03_9": "謂更樂滅業便滅，是謂知業滅盡。",
    "T01n0026_027:0600b04_10": "云何知業滅道？",
    "T01n0026_027:0600b04_11": "謂八支聖道，正見乃至正定為八，是謂知業滅道。",
    "T01n0026_027:0600b05_12": "若比丘如是知業，知業所因生，知業有報，知業勝如，知業滅盡，知業滅道者，是謂達梵行，能盡一切業。",
    "T01n0026_027:0600b08_13": "「云何知苦？",
    "T01n0026_027:0600b08_14": "謂生苦、老苦、病苦、死苦、怨憎會苦、愛別離苦、所求不得苦、略五盛陰苦，是謂知苦。",
    "T01n0026_027:0600b10_15": "云何知苦所因生？",
    "T01n0026_027:0600b10_16": "謂愛也。",
    "T01n0026_027:0600b11_17": "因愛生苦，是謂知苦所因生。",
    "T01n0026_027:0600b11_18": "云何知苦有報？",
    "T01n0026_027:0600b12_19": "謂或有苦微遲滅，或有苦微疾滅，或有苦盛遲滅，或有苦盛疾滅，苦苦盡，是謂知苦有報。",
    "T01n0026_027:0600b14_20": "云何知苦勝如？",
    "T01n0026_027:0600b14_21": "謂不多聞愚癡凡夫，不遇善知識，不御聖法法，身生覺極苦甚重苦，命將欲絕，出此從外，更求於彼。",
    "T01n0026_027:0600b17_22": "或有沙門、梵志，持一句呪，或二、三、四、多句呪，或持百句呪，彼治我苦，如是因求生苦，因習生苦，苦滅，是謂知苦勝如。",
    "T01n0026_027:0600b20_23": "云何知苦滅盡？",
    "T01n0026_027:0600b20_24": "謂愛滅苦便滅，是謂知苦滅盡。",
    "T01n0026_027:0600b21_25": "云何知苦滅道？",
    "T01n0026_027:0600b21_26": "謂八支聖道，正見乃至正定為八，是謂知苦滅道。",
    "T01n0026_027:0600b22_27": "若比丘如是知苦，知苦所因生，知苦有報，知苦勝如，知苦滅盡。",
    "T01n0026_027:0600b24_28": "知苦滅道者，是謂達梵行，能盡一切苦。」",
    "T01n0026_027:0600b25_29": "佛說如是。",
    "T01n0026_027:0600b25_30": "彼諸比丘聞佛所說，歡喜奉行。",
    "T01n0026_027:0600b27_0": "達梵行經第五竟(一千六百四十二字)（一一二）中阿含林品阿奴波經第六(第二小土城誦)我聞如是：一時，佛遊跋耆瘦，在阿奴波䟦耆都邑。",
    "T01n0026_027:0600c02_1": "爾時，世尊則於晡時從宴坐起，堂上來下，告曰：「阿難！",
    "T01n0026_027:0600c03_2": "共汝往至阿夷羅惒帝河浴。」",
    "T01n0026_027:0600c04_3": "尊者阿難白曰：「唯然。」",
    "T01n0026_027:0600c04_4": "於是，世尊將尊者阿難往至阿夷羅惒帝河，脫衣岸上，便入水浴，浴已還出，拭體著衣。",
    "T01n0026_027:0600c06_5": "爾時，尊者阿難執扇扇佛。",
    "T01n0026_027:0600c07_6": "於是，世尊迴顧告曰：「阿難！",
    "T01n0026_027:0600c07_7": "提惒達哆以放逸故，墮極苦難，必至惡處，生地獄中，住至一劫不可救濟。",
    "T01n0026_027:0600c09_8": "阿難！",
    "T01n0026_027:0600c09_9": "汝不曾從諸比丘聞，謂我一向記提惒達哆必至惡處，生地獄中，住至一劫不可救濟耶？」",
    "T01n0026_027:0600c12_10": "尊者阿難白曰：「唯然。」",
    "T01n0026_027:0600c12_11": "爾時，有一比丘語尊者阿難：「世尊以他心智知提惒達哆心故，一向記提惒達哆必至惡處，生地獄中，住至一劫不可救濟耶？」",
    "T01n0026_027:0600c15_12": "世尊告曰：「阿難！",
    "T01n0026_027:0600c15_13": "彼比丘或有小，或有中，或有大，或年少不自知。",
    "T01n0026_027:0600c17_14": "所以者何？",
    "T01n0026_027:0600c17_15": "如來已一向記彼故有疑惑。",
    "T01n0026_027:0600c18_0": "阿難！",
    "T01n0026_027:0600c18_1": "我不見此世，天及魔、梵、沙門、梵志，從人至天，謂我一向記如提惒達哆。",
    "T01n0026_027:0600c19_2": "所以者何？",
    "T01n0026_027:0600c20_0": "阿難！",
    "T01n0026_027:0600c20_1": "我一向記提惒達哆必至惡處，生地獄中，住至一劫不可救濟。",
    "T01n0026_027:0600c21_2": "阿難！",
    "T01n0026_027:0600c21_3": "若我見提惒達哆有白淨法如一毛許，我便不一向記提惒達哆必至惡處，生地獄中，住至一劫不可救濟。",
    "T01n0026_027:0600c24_4": "阿難！",
    "T01n0026_027:0600c24_5": "我以不見提惒達哆有白淨法如一毛許，是故我一向記提惒達哆必至惡處，生地獄中，住至一劫不可救濟。",
    "T01n0026_027:0600c27_6": "「阿難！",
    "T01n0026_027:0600c27_7": "猶去村不遠有大深廁，或人墮中，沒在其底。",
    "T01n0026_027:0600c28_8": "若人來，為起大慈哀，憐念愍傷，求義及饒益，求安隱快樂，彼人來已，旋轉視之而作是說：『此人可得一處如毛髮許，糞所不污，令我得捉挽出之耶？』",
    "T01n0026_027:0601a02_9": "彼遍觀視，不見此人有一淨處如毛髮許，糞所不污，可得手捉挽出之也。",
    "T01n0026_027:0601a04_10": "如是，阿難！",
    "T01n0026_027:0601a04_11": "若我見提惒達哆有白淨法如一毛者，我不一向記提惒達哆必至惡處，生地獄中，住至一劫不可救濟。",
    "T01n0026_027:0601a07_12": "阿難！",
    "T01n0026_027:0601a07_13": "以我不見提惒達哆有白淨法如一毛許，是故我一向記提惒達哆必至惡處，生地獄中，住至一劫不可救濟。」",
    "T01n0026_027:0601a10_14": "於是，尊者阿難啼泣，以手抆淚，白曰：「世尊！",
    "T01n0026_027:0601a11_15": "甚奇！",
    "T01n0026_027:0601a11_16": "甚特！",
    "T01n0026_027:0601a11_17": "謂世尊一向記提惒達哆必至惡處，生地獄中，住至一劫不可救濟。」",
    "T01n0026_027:0601a13_18": "世尊告曰：「如是。",
    "T01n0026_027:0601a13_19": "阿難！",
    "T01n0026_027:0601a13_20": "如是。",
    "T01n0026_027:0601a13_21": "阿難！",
    "T01n0026_027:0601a13_22": "我一向記提惒達哆必至惡處，生地獄中，住至一劫不可救濟。",
    "T01n0026_027:0601a15_23": "阿難！",
    "T01n0026_027:0601a15_24": "若汝從如來聞大人根智分別者，必得上信如來而懷歡喜。」",
    "T01n0026_027:0601a16_25": "於是，尊者阿難叉手向佛，白曰：「世尊！",
    "T01n0026_027:0601a17_26": "今正是時。",
    "T01n0026_027:0601a18_0": "善逝！",
    "T01n0026_027:0601a18_1": "今正是時。",
    "T01n0026_027:0601a18_2": "若世尊為諸比丘說大人根智分別者，諸比丘從世尊聞，當善受持。」",
    "T01n0026_027:0601a20_0": "世尊告曰：「阿難！",
    "T01n0026_027:0601a20_1": "諦聽，善思念之，我今為汝說大人根智分別。」",
    "T01n0026_027:0601a21_2": "尊者阿難受教而聽。",
    "T01n0026_027:0601a21_3": "世尊告曰：「阿難！",
    "T01n0026_027:0601a22_4": "如來以他心智觀他人心，知此人成就善法，亦成就不善法。",
    "T01n0026_027:0601a23_5": "如來後時以他心智復觀此人心，知此人滅善法，生不善法。",
    "T01n0026_027:0601a25_6": "此人善法已滅，不善法已生，餘有善根而不斷絕，從此善根當復更生善，如是此人得清淨法。",
    "T01n0026_027:0601a27_7": "阿難！",
    "T01n0026_027:0601a27_8": "猶如平旦日初出時，闇滅明生。",
    "T01n0026_027:0601a28_9": "阿難！",
    "T01n0026_027:0601a28_10": "於意云何？",
    "T01n0026_027:0601a28_11": "日轉昇上，至于食時，闇已滅，明已生耶？」",
    "T01n0026_027:0601a29_12": "尊者阿難白曰：「爾也。",
    "T01n0026_027:0601a29_13": "世尊！」",
    "T01n0026_027:0601b01_0": "「如是。",
    "T01n0026_027:0601b01_1": "阿難！",
    "T01n0026_027:0601b01_2": "如來以他心智觀他人心，知此人成就善法，亦成就不善法。",
    "T01n0026_027:0601b02_3": "如來後時以他心智復觀此人心，知此人滅善法，生不善法。",
    "T01n0026_027:0601b04_4": "此人善法已滅，不善法已生，餘有善根而不斷絕，從是善根當復更生善，如是此人得清淨法。",
    "T01n0026_027:0601b06_5": "阿難！",
    "T01n0026_027:0601b06_6": "猶如穀種，不壞不破，不腐不剖，不為風熱所傷，秋時密藏，若彼居士善治良田，以種灑中，隨時雨溉。",
    "T01n0026_027:0601b08_7": "阿難！",
    "T01n0026_027:0601b08_8": "於意云何？",
    "T01n0026_027:0601b09_9": "此種寧得轉增長不？」",
    "T01n0026_027:0601b09_10": "尊者阿難白曰：「爾也。",
    "T01n0026_027:0601b10_11": "世尊！」",
    "T01n0026_027:0601b10_12": "「如是。",
    "T01n0026_027:0601b10_13": "阿難！",
    "T01n0026_027:0601b10_14": "如來以他心智觀他人心，知此人成就善法，亦成就不善法。",
    "T01n0026_027:0601b12_0": "如來後時以他心智復觀此人心，知此人滅善法，生不善法。",
    "T01n0026_027:0601b13_1": "此人善法已滅，不善法已生，餘有善根而不斷絕，從是善根當復更生善，如是此人得清淨法。",
    "T01n0026_027:0601b15_2": "阿難！",
    "T01n0026_027:0601b15_3": "是謂如來大人根智，如是如來正知諸法本。",
    "T01n0026_027:0601b16_4": "「復次，阿難！",
    "T01n0026_027:0601b17_5": "如來以他心智觀他人心，知此人成就善法，亦成就不善法。",
    "T01n0026_027:0601b18_6": "如來後時以他心智復觀此人心，知此人滅善法，生不善法。",
    "T01n0026_027:0601b19_7": "此人善法已滅，不善法已生，餘有善根而未斷絕，必當斷絕，如是此人得衰退法。",
    "T01n0026_027:0601b21_8": "阿難！",
    "T01n0026_027:0601b22_0": "猶如下晡日垂沒時，明滅闇生。",
    "T01n0026_027:0601b22_1": "阿難！",
    "T01n0026_027:0601b22_2": "於意云何？",
    "T01n0026_027:0601b23_3": "彼日已沒，明已滅，闇已生耶？」",
    "T01n0026_027:0601b23_4": "尊者阿難白曰：「爾也。",
    "T01n0026_027:0601b24_5": "世尊！」",
    "T01n0026_027:0601b24_6": "「如是。",
    "T01n0026_027:0601b24_7": "阿難！",
    "T01n0026_027:0601b24_8": "如來以他心智觀他人心，知此人成就善法，亦成就不善法。",
    "T01n0026_027:0601b26_0": "如來後時以他心智復觀此人心，知此人滅善法，生不善法。",
    "T01n0026_027:0601b27_1": "此人善法已滅，不善法已生，餘有善根而未斷絕，必當斷絕，如是此人得衰退法。",
    "T01n0026_027:0601b29_2": "阿難！",
    "T01n0026_027:0601b29_3": "猶如穀種，不壞不破，不腐不剖，不為風熱所傷，秋時密藏。",
    "T01n0026_027:0601c01_4": "若彼居士善治良田，以種灑中，雨不隨時。",
    "T01n0026_027:0601c02_5": "阿難！",
    "T01n0026_027:0601c02_6": "於意云何？",
    "T01n0026_027:0601c03_7": "此種寧得轉增長耶？」",
    "T01n0026_027:0601c03_8": "尊者阿難白曰：「不也。",
    "T01n0026_027:0601c04_9": "世尊！」",
    "T01n0026_027:0601c04_10": "「如是。",
    "T01n0026_027:0601c04_11": "阿難！",
    "T01n0026_027:0601c04_12": "如來以他心智觀他人心，知此人成就善法，亦成就不善法。",
    "T01n0026_027:0601c06_0": "如來後時以他心智復觀此人心，知此人滅善法，生不善法。",
    "T01n0026_027:0601c07_1": "此人善法已滅，不善法已生，餘有善根而未斷絕，必當斷絕，如是此人得衰退法。",
    "T01n0026_027:0601c09_2": "阿難！",
    "T01n0026_027:0601c09_3": "是謂如來大人根智，如是如來正知諸法本。",
    "T01n0026_027:0601c10_4": "「復次，阿難！",
    "T01n0026_027:0601c10_5": "如來以他心智觀他人心，我不見此人有白淨法如一毛許，此人惡不善法一向充滿穢污，為當來有本煩熱苦報、生老病死因，如是此人身壞命終，必至惡處，生地獄中。",
    "T01n0026_027:0601c14_6": "阿難！",
    "T01n0026_027:0601c14_7": "猶如種子，腐壞破剖，為風熱所傷，秋時不密藏，若彼居士，非是良田，又不善治，便下種子，雨不隨時。",
    "T01n0026_027:0601c17_8": "阿難！",
    "T01n0026_027:0601c17_9": "於意云何？",
    "T01n0026_027:0601c17_10": "此種寧得轉增長耶？」",
    "T01n0026_027:0601c18_11": "尊者阿難白曰：「不也。",
    "T01n0026_027:0601c18_12": "世尊！」",
    "T01n0026_027:0601c18_13": "「如是。",
    "T01n0026_027:0601c18_14": "阿難！",
    "T01n0026_027:0601c18_15": "如來以他心智觀他人心，我不見此人有白淨法如一毛許，此人惡不善法一向充滿穢污，為當來有本煩熱苦報、生老病死因，如是此人身壞命終，必至惡處，生地獄中。",
    "T01n0026_027:0601c22_16": "阿難！",
    "T01n0026_027:0601c22_17": "是謂如來大人根智，如是如來正知諸法本。」",
    "T01n0026_027:0601c24_0": "於是，尊者阿難叉手向佛，白曰：「世尊已說如此三種之人，寧可更說異三種人耶？」",
    "T01n0026_027:0601c25_1": "世尊告曰：「可說也。",
    "T01n0026_027:0601c26_2": "阿難！",
    "T01n0026_027:0601c26_3": "如來以他心智觀他人心，知此人成就不善法，亦成就善法。",
    "T01n0026_027:0601c27_4": "如來後時以他心智復觀此人心，知此人滅不善法而生善法。",
    "T01n0026_027:0601c29_5": "此人不善法已滅，善法已生，餘有不善根而不斷絕，從是不善根當復更生不善，如是此人得衰退法。",
    "T01n0026_027:0602a02_6": "阿難！",
    "T01n0026_027:0602a03_0": "猶如燃火，始然之時，盡然一[火*僉]，彼或有人益以燥草，足以槁木。",
    "T01n0026_027:0602a04_1": "阿難！",
    "T01n0026_027:0602a04_2": "於意云何？",
    "T01n0026_027:0602a04_3": "彼火寧轉增熾盛耶？」",
    "T01n0026_027:0602a05_4": "尊者阿難白曰：「爾也。",
    "T01n0026_027:0602a05_5": "世尊！」",
    "T01n0026_027:0602a05_6": "「如是。",
    "T01n0026_027:0602a06_7": "阿難！",
    "T01n0026_027:0602a06_8": "如來以他心智觀他人心，知此人成就不善法，亦成就善法。",
    "T01n0026_027:0602a07_9": "如來後時以他心智復觀此人心，知此人滅不善法而生善法，此人不善法已滅，善法已生，餘有不善根而不斷絕，從是不善根當復更生不善，如是此人得衰退法。",
    "T01n0026_027:0602a11_10": "阿難！",
    "T01n0026_027:0602a11_11": "是謂如來大人根智，如是如來正知諸法本。",
    "T01n0026_027:0602a12_12": "「復次，阿難！",
    "T01n0026_027:0602a13_0": "如來以他心智觀他人心，成就不善法，亦成就善法。",
    "T01n0026_027:0602a14_1": "如來後時以他心智復觀此人心，知此人滅不善法而生善法，此人不善法已滅，善法已生，餘有不善根而未斷絕，必當斷絕，如是此人得清淨法。",
    "T01n0026_027:0602a17_2": "阿難！",
    "T01n0026_027:0602a17_3": "猶如然火熾然之時，盡然一[火*僉]，彼或有人從此盛火，置平淨地，或著石上。",
    "T01n0026_027:0602a19_4": "阿難！",
    "T01n0026_027:0602a19_5": "於意云何？",
    "T01n0026_027:0602a19_6": "彼火寧轉增熾盛耶？」",
    "T01n0026_027:0602a20_7": "尊者阿難白曰：「不也。",
    "T01n0026_027:0602a20_8": "世尊！」",
    "T01n0026_027:0602a21_0": "「如是。",
    "T01n0026_027:0602a21_1": "阿難！",
    "T01n0026_027:0602a21_2": "如來以他心智觀他人心，知此人成就不善法，亦成就善法。",
    "T01n0026_027:0602a22_3": "如來後時以他心智復觀此人心，知此人滅不善法而生善法，此人不善法已滅，善法已生，餘有不善根而未斷絕，必當斷絕，如是此人得清淨法。",
    "T01n0026_027:0602a26_4": "阿難！",
    "T01n0026_027:0602a26_5": "是謂如來大人根智，如是如來正知諸法本。",
    "T01n0026_027:0602a27_6": "「復次，阿難！",
    "T01n0026_027:0602a27_7": "如來以他心智觀他人心，我不見此人有黑業如一毛許，此人善法一向充滿與樂樂報，必生樂處而得長壽，如是此人即於現世必得般涅槃。",
    "T01n0026_027:0602b02_0": "阿難！",
    "T01n0026_027:0602b02_1": "猶如火炭，久滅已冷，彼或有人雖益以燥草，足以槁木。",
    "T01n0026_027:0602b03_2": "阿難！",
    "T01n0026_027:0602b03_3": "於意云何？",
    "T01n0026_027:0602b03_4": "彼死火炭寧可復得熾然之耶？」",
    "T01n0026_027:0602b04_5": "尊者阿難白曰：「不也。",
    "T01n0026_027:0602b05_6": "世尊！」",
    "T01n0026_027:0602b05_7": "「如是。",
    "T01n0026_027:0602b05_8": "阿難！",
    "T01n0026_027:0602b05_9": "如來以他心智觀他人心，我不見此人有黑業如一毛許，此人善法一向充滿與樂樂報，必生樂處而得長壽，如是此人即於現世必得般涅槃。",
    "T01n0026_027:0602b08_10": "阿難！",
    "T01n0026_027:0602b09_0": "是謂如來大人根智，如是如來正知諸法本。",
    "T01n0026_027:0602b10_1": "「阿難！",
    "T01n0026_027:0602b10_2": "前說三人者，第一人得清淨法，第二人得衰退法，第三人身壞命終，必至惡處，生地獄中。",
    "T01n0026_027:0602b12_3": "後說三人者，第一人得衰退法，第二人得清淨法，第三人即於現世得般涅槃。",
    "T01n0026_027:0602b14_4": "阿難！",
    "T01n0026_027:0602b14_5": "我已為汝說大人根智，如尊師所為弟子起大慈哀，憐念愍傷，求義及饒益，求安隱快樂，我今已作。",
    "T01n0026_027:0602b16_6": "汝等當復自作，至無事處、山林樹下、空安靜處，宴坐思惟，勿得放逸，勤加精進，莫令後悔。",
    "T01n0026_027:0602b18_7": "此是我之教勅，是我訓誨。」",
    "T01n0026_027:0602b19_8": "佛說如是。",
    "T01n0026_027:0602b19_9": "彼諸比丘聞佛所說，歡喜奉行。",
    "T01n0026_027:0602b21_0": "阿奴波經第六竟(二千六百四十六字)中阿含經卷第二十七(七千五百八十二字)"
}