{
    "T24n1451_009:0240c18_0": "根本說一切有部毘奈耶雜事",
    "T24n1451_009:0240c19_0": "卷第九",
    "T24n1451_009:0240c21_0": "三藏法師義淨奉　制譯",
    "T24n1451_009:0240c22_0": "第二門第四子攝頌勝鬘之餘",
    "T24n1451_009:0240c23_0": "爾時惡生告苦母言：「劫比羅國諸釋種子勇健難當，今閉城門上城防護，我等何能得為殺害？",
    "T24n1451_009:0240c25_1": "今且歸還。」",
    "T24n1451_009:0240c25_2": "苦母答曰：「大王！",
    "T24n1451_009:0240c25_3": "諸有大城，以巧方便皆當破滅。",
    "T24n1451_009:0240c26_4": "我昔曾聞古仙所言：『有其五事決勝於他。",
    "T24n1451_009:0240c27_5": "云何為五？",
    "T24n1451_009:0240c27_6": "頌云：「『「和好行財賄，　　矯詐為毒術；　　　後當以兵力，　　是智人所為。」』",
    "T24n1451_009:0241a01_0": "「准斯道理，應設方便先為矯詐，遣使詣彼持王教命而告之曰：『今我於仁有愛戀心實無惡意，緣有少事要欲入城，幸為開門暫見容納，即還速出不敢停留。』」",
    "T24n1451_009:0241a04_1": "依計至彼傳如上說，城內諸人共集議論：「為當放入？",
    "T24n1451_009:0241a05_2": "為不許耶？」",
    "T24n1451_009:0241a05_3": "或言：「放入。」",
    "T24n1451_009:0241a06_4": "或言：「不可。」",
    "T24n1451_009:0241a06_5": "或言：「總集一處可共行籌，若籌多者應隨其語。」",
    "T24n1451_009:0241a07_6": "眾然其說，即共行籌。",
    "T24n1451_009:0241a07_7": "是時罪惡魔王作如是念：「我常隨逐沙門喬答摩，覓其瑕隙不能得便。",
    "T24n1451_009:0241a09_8": "我今宜可害彼眷屬，正是其時。」",
    "T24n1451_009:0241a10_9": "即便變身作老釋子，居其上座先受取籌，以次諸人見彼受籌，咸云：「老宿既受，我何不取？」",
    "T24n1451_009:0241a12_10": "于時眾內多人受籌，既見籌多遂即開門令王軍入。",
    "T24n1451_009:0241a13_11": "王曰：「我已棄捨劫比羅城，諸釋迦子任情誅殺。」",
    "T24n1451_009:0241a14_12": "眾聞教已，便縱四兵，旗鼓震天，囂聲聒地，隨處誅戮無悲愍心。",
    "T24n1451_009:0241a15_13": "時釋種大名見此事已，於諸眷屬起極悲憐，頭髮蓬亂即疾往詣惡生之所白言：「大王當與我願。」",
    "T24n1451_009:0241a18_14": "王曰：「欲須何願？」",
    "T24n1451_009:0241a18_15": "白言：「於諸釋種幸施無畏。」",
    "T24n1451_009:0241a19_16": "王曰：「諸餘釋種我不能捨，汝之家屬隨意當出。」",
    "T24n1451_009:0241a20_17": "答曰：「我今入池自沈水底，乃至我身未出已來，眷屬皆放。」",
    "T24n1451_009:0241a21_18": "王聞是語目視諸臣，諸臣白王：「此大名者是先王親友，允其所願。」",
    "T24n1451_009:0241a22_19": "王言：「若爾少時令出。」",
    "T24n1451_009:0241a23_20": "是時大名既蒙許已，悲愍眷屬憂惱纏心，疾往赴池自沈水底，即以頭髮繫著樹根，因茲而死。",
    "T24n1451_009:0241a25_21": "時諸釋種，於過去時不同業者出城而去，或往末羅國、或往泥波羅、或往其餘聚落城邑。",
    "T24n1451_009:0241a27_22": "若於昔時同惡業者，雖出東門，南門還入；南門出，西門入；西門出，北門入；北門出，東門入。",
    "T24n1451_009:0241a29_23": "諸臣見已而白王曰：「今時釋種皆自燒煮。",
    "T24n1451_009:0241b01_24": "以何得知？",
    "T24n1451_009:0241b01_25": "諸門出者悉皆還入。」",
    "T24n1451_009:0241b02_26": "王曰：「速看大名，入水何久？」",
    "T24n1451_009:0241b02_27": "遣使觀之。",
    "T24n1451_009:0241b03_0": "見其已死，還白：「王知，彼已命過。」",
    "T24n1451_009:0241b03_1": "王加瞋怒即告臣曰：「可設高座，我昇其上躬自瞻望。",
    "T24n1451_009:0241b04_2": "若我不見人血橫流騰波街巷者，我終不能身離此座。」",
    "T24n1451_009:0241b06_3": "即登座遙望。",
    "T24n1451_009:0241b06_4": "諸勇健人被殺之時，法爾血少，諸臣議曰：「仁等應知，今此惡王作大罪業，自為要契望血橫流。",
    "T24n1451_009:0241b08_5": "何處得有如斯之事？",
    "T24n1451_009:0241b09_6": "宜取紫礦煮令色赤，盛滿千瓨當街傾瀉，觀其流去與血不殊。」",
    "T24n1451_009:0241b10_7": "如計便作，報言：「血至。」",
    "T24n1451_009:0241b11_0": "惡生遙見謂其是血，便作是念：「我今望足，宜可歸還。」",
    "T24n1451_009:0241b12_1": "時惡生愚人，抂殺釋種七萬七千，此諸人內多是見聖諦者，殺戮如是諸賢善已，遂將釋種五百童男及五百童女，行至一園是外道住處，苦母白言：「此等千人皆是怨家，何不總殺？」",
    "T24n1451_009:0241b16_2": "王曰：「云何當殺？」",
    "T24n1451_009:0241b16_3": "答曰：「令群象脚踏。」",
    "T24n1451_009:0241b17_4": "是時五百釋子有大勇力，撲象令倒手擎棄之。",
    "T24n1451_009:0241b18_5": "苦母見已白惡生曰：「大王！",
    "T24n1451_009:0241b18_6": "見此勇健人不？」",
    "T24n1451_009:0241b19_7": "王曰：「我見。」",
    "T24n1451_009:0241b19_8": "答曰：「若捨此徒，當與大王作無利益。」",
    "T24n1451_009:0241b20_9": "王言：「有實。",
    "T24n1451_009:0241b20_10": "若為殺之？」",
    "T24n1451_009:0241b20_11": "答曰：「掘地作坑埋令頭出，上以鐵栿磨之令碎。」",
    "T24n1451_009:0241b21_12": "時有二童子走至佛所，爾時世尊欲令知業感報不虛，即以神力化鉢令大合二童子，即於鉢下爛熟而終。",
    "T24n1451_009:0241b24_13": "殺釋種時佛極頭痛，即告阿難陀曰：「盛水滿鉢持來我所。」",
    "T24n1451_009:0241b25_14": "時阿難陀即授鉢水，是時世尊以額上汗兩三渧許置水鉢中，即便烟出震吒作聲，如以熱鐵投之於水。",
    "T24n1451_009:0241b27_15": "是時惡生告一人曰：「汝當住此，佛若於我有所記者可速來報。」",
    "T24n1451_009:0241b29_16": "即將五百釋女還歸本國。",
    "T24n1451_009:0241b29_17": "時諸苾芻見此事已咸有疑心，請世尊曰：「大德！",
    "T24n1451_009:0241c01_18": "因何業故令佛頭痛？",
    "T24n1451_009:0241c02_19": "劫比羅城諸釋種等，復作何業，由彼為緣，實無罪犯，被愚癡惡生輒見誅戮？」",
    "T24n1451_009:0241c04_20": "世尊告阿難陀曰：「汝今可去告諸苾芻：『咸應集在外道園中。』",
    "T24n1451_009:0241c05_21": "我當為說愚癡惡生殺諸釋種先業因緣。」",
    "T24n1451_009:0241c06_22": "尊者受教即往白眾。",
    "T24n1451_009:0241c06_23": "爾時世尊與諸苾芻行詣彼園，時有婆羅門於其中路，遙見世尊作如是語：「喬答摩！",
    "T24n1451_009:0241c08_24": "愚癡惡生多造惡業，釋種無罪枉見殺害。」",
    "T24n1451_009:0241c09_25": "佛告婆羅門：「如是，如是！",
    "T24n1451_009:0241c10_26": "愚癡惡生造作無量尤重惡業，釋種無罪枉為屠害。」",
    "T24n1451_009:0241c11_27": "佛至園中見彼被磨童男童女尚有殘命，彼見佛時悉皆號泣。",
    "T24n1451_009:0241c12_28": "世尊即便在其一面，於所敷座就之而坐，告諸苾芻曰：「劫比羅城諸釋種子，已經三度被他屠殺出大叫聲。",
    "T24n1451_009:0241c15_29": "昔為漁人殺諸魚類，復於聚落傷害諸人，今於此時被惡生所殺，尚有殘命出大叫聲，與昔無異。",
    "T24n1451_009:0241c17_30": "汝等苾芻頗曾聞見諸有獵師屠膾之類，以其自業活命之事，能得象馬車步威嚴熾盛不？」",
    "T24n1451_009:0241c19_31": "諸苾芻言：「未曾聞見如此之事。」",
    "T24n1451_009:0241c20_32": "佛言：「善哉苾芻！",
    "T24n1451_009:0241c20_33": "我亦未曾聞見斯事，獵射之徒得有如是熾盛兵眾。",
    "T24n1451_009:0241c21_34": "何以故？",
    "T24n1451_009:0241c22_0": "由彼屠人有罪惡心伺求物命，緣斯惡業，不能獲得象馬車步熾盛威嚴多有財貨。",
    "T24n1451_009:0241c23_1": "何以故？",
    "T24n1451_009:0241c24_2": "由彼羊等禽獸之類被殺之時，以其惡心視彼人故，由斯不獲象馬車步及諸財物。",
    "T24n1451_009:0241c25_3": "汝等苾芻！",
    "T24n1451_009:0241c26_4": "彼畜生趣所有眾生惡眼看時，尚能令彼不得四兵及諸財寶，何況惡生愚癡垢重，殺彼學人具大威德持淨戒者，而能增盛象馬車步及諸財物，得安樂住不遭損滅，無有是處。",
    "T24n1451_009:0242a01_5": "汝等當知憍薩羅城，譬如毒龍所顧視處悉當滅壞，此城亦爾。",
    "T24n1451_009:0242a02_6": "七日之後，愚癡惡生及與苦母，被火所燒揚聲號叫，墮於無間大地獄中受極苦惱。",
    "T24n1451_009:0242a04_7": "是故汝等應如是知，於諸枯木尚息惡心，豈況其餘含識之類。」",
    "T24n1451_009:0242a06_0": "時諸苾芻見是事已，咸皆有疑，請世尊曰：「此五百釋子曾作何業，由彼業力現無愆犯，被愚人惡生枉見誅戮？",
    "T24n1451_009:0242a08_1": "又因何業，誅戮之時令佛頭痛？」",
    "T24n1451_009:0242a09_2": "佛告諸苾芻：「彼諸釋子及我前生所作之業，汝等善聽！",
    "T24n1451_009:0242a10_3": "彼所作業，因緣合會成熟之時，如瀑流水不能止遏，無代受者，廣如上說。",
    "T24n1451_009:0242a12_4": "乃至果報各還自受。",
    "T24n1451_009:0242a13_0": "「汝等苾芻！",
    "T24n1451_009:0242a13_1": "乃往古昔，於一河邊有五百漁人依止而住，時有二大魚從海入河泝流而上。",
    "T24n1451_009:0242a15_0": "彼見二魚情生喜悅，共張大網捕得其魚，見其極大共相議曰：『今欲如何？",
    "T24n1451_009:0242a16_1": "魚既極大，若頓殺者肉便壞爛，何所用為？』",
    "T24n1451_009:0242a17_2": "或云：『且殺一魚、一繫在水。』",
    "T24n1451_009:0242a18_3": "或云：『二魚皆大。",
    "T24n1451_009:0242a18_4": "若殺一者其肉亦壞，可繫於柱安在水中，勿令命斷，須肉之時生取而賣。』",
    "T24n1451_009:0242a20_5": "咸言：『可爾。』",
    "T24n1451_009:0242a20_6": "即共分割，魚受楚苦發大叫聲。",
    "T24n1451_009:0242a21_7": "是時漁人之中有一童子，見如斯事生歡喜心。",
    "T24n1451_009:0242a22_8": "時二大魚而作是念：『我實無辜，橫加劇苦。",
    "T24n1451_009:0242a23_9": "當來之世此等生處我亦生彼，雖無罪犯，我苦殺之。』",
    "T24n1451_009:0242a24_10": "汝等苾芻勿生異念，彼二魚者即惡生、苦母是，五百漁人者即五百釋子是。",
    "T24n1451_009:0242a26_0": "由彼五百漁人令其二魚受劇苦故，今被惡生、苦母掘地埋身扢以鐵栿，令諸釋子受大苦惱，諸餘釋種皆是當時隨喜之類。",
    "T24n1451_009:0242a28_1": "其漁人中一童子者即我身是，由見殺魚心生歡喜遂成其業。",
    "T24n1451_009:0242b01_2": "由彼業故，我雖證得無上菩提，然猶受此頭痛之苦；我若不獲如此福聚無邊功德者，亦同彼等受其誅戮。",
    "T24n1451_009:0242b04_0": "「復次汝等苾芻！",
    "T24n1451_009:0242b04_1": "應更諦聽劫比羅城諸釋種子，過去世時所作之業。",
    "T24n1451_009:0242b05_2": "有五百群賊至一村中劫奪財物，有二長者閣上而住，賊喚令下，長者不下。",
    "T24n1451_009:0242b07_3": "賊又語云：『若不下者，令汝總失。』",
    "T24n1451_009:0242b08_0": "長者報言：『我寧受死，終不能下。』",
    "T24n1451_009:0242b08_1": "賊便積柴放火燒閣。",
    "T24n1451_009:0242b09_2": "熾火上騰受焚燒苦，長者作念：『我無愆犯，令我受苦。",
    "T24n1451_009:0242b10_3": "於未來世隨汝生處我亦同生，報汝斯苦。』",
    "T24n1451_009:0242b11_4": "汝等苾芻勿生異念，彼二長者即惡生、苦母是，五百賊者即五百釋子是。",
    "T24n1451_009:0242b12_5": "由彼賊徒殺二長者，今此二人亦還殺彼。",
    "T24n1451_009:0242b13_6": "是故苾芻！",
    "T24n1451_009:0242b14_7": "作黑業得黑報，白業得白報，雜業得雜報。",
    "T24n1451_009:0242b15_8": "是故汝等應捨黑雜二業，勤修白業。",
    "T24n1451_009:0242b15_9": "當如是學。」",
    "T24n1451_009:0242b16_10": "時惡生王殺釋子已，往室羅伐城。",
    "T24n1451_009:0242b16_11": "欲入城時，逝多太子於高樓上，與諸婇女奏妙音聲受五欲樂，惡生聞已問曰：「是誰？」",
    "T24n1451_009:0242b18_12": "諸臣答曰：「逝多太子。」",
    "T24n1451_009:0242b19_13": "王曰：「喚來。」",
    "T24n1451_009:0242b19_14": "即承命至，責曰：「我討怨家非常疲苦，汝何於此受欲樂耶？」",
    "T24n1451_009:0242b20_15": "太子答曰：「不審大王誰是怨家？」",
    "T24n1451_009:0242b21_16": "王曰：「劫比羅釋子即是我怨。」",
    "T24n1451_009:0242b22_17": "太子曰：「若釋子是怨者，誰為善友？」",
    "T24n1451_009:0242b22_18": "王聞是語便大瞋怒，告諸臣曰：「此亦與諸釋子為黨，急可誅戮。」",
    "T24n1451_009:0242b24_19": "諸臣即殺。",
    "T24n1451_009:0242b24_20": "命終之後，得生三十三天，人間勝報尚猶未盡，天中妙樂隣次受之。",
    "T24n1451_009:0242b26_21": "爾時世尊欲宣此義，而說頌言：「今生若喜來世喜，　　由其作福二俱喜；　自知此喜由先業，　　更復轉生於善趣。",
    "T24n1451_009:0242b29_0": "　今生若樂來世樂，　　由其作福二俱樂；　自知此樂由先業，　　更復受樂於餘趣。」",
    "T24n1451_009:0242c02_0": "爾時具壽阿難陀聞佛說已，白佛言：「大德！",
    "T24n1451_009:0242c02_1": "我今不解如斯頌義。」",
    "T24n1451_009:0242c03_2": "佛言：「阿難陀！",
    "T24n1451_009:0242c03_3": "其逝多太子無有愆犯，被愚人惡生枉見誅戮，人間勝報尚猶未盡，天中妙樂隣次受之。",
    "T24n1451_009:0242c05_4": "我緣此事故說斯頌。」",
    "T24n1451_009:0242c06_5": "時阿難陀默然信受。",
    "T24n1451_009:0242c06_6": "後於異時，愚人惡生與諸婇女在宮殿中，便自誇讚：「如我大力勇健難當所為究竟，於此世間有相似不？」",
    "T24n1451_009:0242c09_0": "于時惡生所將五百釋女，聞其語已共說頌曰：「彼是佛家子，　　為戒所拘束；　汝今盡誅戮，　　自讚欲何為？」",
    "T24n1451_009:0242c13_0": "王聞釋迦女說是頌已發大瞋怒，亦即以頌告諸臣曰：「誅龍留龍女，　　於我生瞋毒；　速宜截手足，　　急遣隨親去。」",
    "T24n1451_009:0242c17_0": "時諸臣等即將五百釋女，於波吒羅池邊截其手足，因此號為截手足池。",
    "T24n1451_009:0242c18_1": "諸經首云「佛在室羅伐城截手足池邊」，此是其事。",
    "T24n1451_009:0242c19_2": "是時五百釋女被截手足受大痛苦，不能裁忍便作是念：「我等今時諸苦逼身痛切難堪，世尊大慈寧不垂愍？」",
    "T24n1451_009:0242c22_3": "諸佛常法無有一事而不覺了，于時世尊起大悲心，遂到其處見諸釋女露形而坐，世尊見已起世間智。",
    "T24n1451_009:0242c24_4": "諸佛常法若起世俗心，乃至蜫蟻皆知佛意；若起出世心，乃至聲聞獨覺不知佛意，況餘含識而能得知。",
    "T24n1451_009:0242c26_5": "佛作是念：「善哉！",
    "T24n1451_009:0242c27_6": "若得舍支天女持衣及水來至此者，極為要事。」",
    "T24n1451_009:0242c28_7": "佛作念已，舍支天女即知佛意，作如是念：「何故如來起世間念？",
    "T24n1451_009:0242c29_8": "我知世尊欲為五百釋女宣說妙法，須衣及水。」",
    "T24n1451_009:0243a01_9": "即持五百天衣往無熱池處，以瓶取水來至佛所，頂禮佛足而白佛言：「大德！",
    "T24n1451_009:0243a03_10": "五百天衣及妙香水，今並持來。」",
    "T24n1451_009:0243a04_11": "佛言：「汝往慰問諸釋迦女，與洗身體皆令著衣。」",
    "T24n1451_009:0243a05_12": "于時舍支如佛所教次第皆作。",
    "T24n1451_009:0243a07_0": "爾時如來以神通力，令彼五百釋女苦痛皆除，告言：「汝等善女人，自作斯業今時成熟，必當自受無人肯代。」",
    "T24n1451_009:0243a09_1": "爾時世尊說此語已，捨之而去。",
    "T24n1451_009:0243a10_2": "彼諸釋女於世尊處，發淨信心即便命過，生四天王宮。",
    "T24n1451_009:0243a11_3": "若男、若女生天上者即起三念：「我於何處死？",
    "T24n1451_009:0243a12_4": "今在何處生？",
    "T24n1451_009:0243a12_5": "由作何業？」",
    "T24n1451_009:0243a13_0": "便憶前身於人趣死，今生四天王宮，於世尊處極生尊重發淨信心。",
    "T24n1451_009:0243a14_1": "時彼五百釋女便作是念：「我若不往禮世尊者，是不恭敬、是非所宜。」",
    "T24n1451_009:0243a16_2": "于時五百天女作斯念已，即各嚴身具諸瓔珞光明姝妙，便以天衣盛妙天花，所謂嗢鉢羅花、鉢頭摩花、拘物頭花、分陀利花、曼陀羅花，過初夜分來詣佛所，天花供養禮雙足已，在一面坐聽受妙法。",
    "T24n1451_009:0243a20_3": "時諸天女光明赫奕，周遍照曜逝多園林。",
    "T24n1451_009:0243a21_4": "爾時世尊隨諸天女意樂根性為說妙法，令彼得悟四聖諦理。",
    "T24n1451_009:0243a22_5": "時諸天女以金剛智杵摧破二十薩迦耶見山，得預流果。",
    "T24n1451_009:0243a24_6": "既見諦已，三白世尊言：「大德！",
    "T24n1451_009:0243a24_7": "由佛世尊令我證得解脫之果，此非父母、人王、天眾、沙門、婆羅門、親友、眷屬之所能作。",
    "T24n1451_009:0243a26_8": "我遇世尊善知識故，於地獄、傍生、餓鬼趣中拔濟令出，安置人天勝妙之處，當盡生死得涅槃路，乾竭血海超越骨山。",
    "T24n1451_009:0243a29_9": "無始積集薩迦耶見，以金剛智杵而摧碎之，得預流果。",
    "T24n1451_009:0243b01_10": "我今歸依佛法僧寶受五學處，始從今日乃至命終，不殺生乃至不飲酒。",
    "T24n1451_009:0243b03_11": "唯願世尊證知我是鄔波斯迦。」",
    "T24n1451_009:0243b04_12": "即於佛前合掌恭敬而說頌曰：「我由佛力故，　　永閉三惡道；　得生勝妙天，　　長歸涅槃路。",
    "T24n1451_009:0243b07_0": "　我依世尊故，　　今得清淨眼；　證見真諦理，　　當盡苦海際。",
    "T24n1451_009:0243b09_0": "　超出於人天，　　離生老死患；　有海中難遇，　　我逢今得越。",
    "T24n1451_009:0243b11_0": "　我以莊嚴身，　　淨心禮佛足；　右繞除怨者，　　今往赴天宮。」",
    "T24n1451_009:0243b13_0": "時彼五百天女既稱所願，猶如商主多獲財利，亦如農夫廣收田實，如勇健者降伏諸怨，如重患人除去眾病，生大歡喜辭佛而去，俱往天宮。",
    "T24n1451_009:0243b16_1": "時諸苾芻聞是說已，咸皆有疑，請世尊曰：「此五百釋女曾作何業？",
    "T24n1451_009:0243b17_2": "由彼業力，於此生中無有愆犯，愚人惡生枉截手足。",
    "T24n1451_009:0243b18_3": "又因何業得生天上，聞佛正法證真諦理？」",
    "T24n1451_009:0243b19_4": "佛告諸苾芻：「彼諸釋女所作之業成熟之時，因緣合會廣如上說，所有果報各還自受。",
    "T24n1451_009:0243b21_5": "汝等苾芻！",
    "T24n1451_009:0243b22_0": "乃往過去此賢劫中人壽二萬歲時，有佛世尊名迦葉波，如來、應、正等覺、明行足、善逝、世間解、無上士、調御丈夫、天人師、佛、世尊，出現於世。",
    "T24n1451_009:0243b25_1": "此五百釋女，於彼佛法中出家為苾芻尼，常於學無學苾芻尼邊作截手截足之言而為罵詈。",
    "T24n1451_009:0243b27_2": "由此業力，於無量歲中墮在地獄受燒然苦。",
    "T24n1451_009:0243b28_3": "復此餘業，五百生中常截手足，乃至今生亦受此苦。",
    "T24n1451_009:0243b29_4": "由於我所起淨信故，得生天上。",
    "T24n1451_009:0243c01_5": "復由昔日作苾芻尼，受持讀誦正法教故，值我聞法證見諦理。",
    "T24n1451_009:0243c02_6": "汝等苾芻！",
    "T24n1451_009:0243c02_7": "此皆由業，廣如上說。」",
    "T24n1451_009:0243c03_8": "是時惡生所留之人，聽佛記已還惡生處，彼便問曰：「世尊於我有何言記？」",
    "T24n1451_009:0243c05_0": "彼言：「大王！",
    "T24n1451_009:0243c05_1": "如來說言：『憍薩羅國悉當破滅。",
    "T24n1451_009:0243c05_2": "更經七日，惡生苦母被猛火燒身，墮在無間大地獄中。』」",
    "T24n1451_009:0243c07_3": "是時惡生聞彼所說，極懷煩惱掌頰而住。",
    "T24n1451_009:0243c08_4": "苦母見已問言：「大王！",
    "T24n1451_009:0243c08_5": "何故懷憂？」",
    "T24n1451_009:0243c08_6": "王言：「苦母！",
    "T24n1451_009:0243c09_7": "我今云何得不憂惱？",
    "T24n1451_009:0243c09_8": "世尊有言，記我及汝於七日後猛火焚燒墮在無間大地獄中。」",
    "T24n1451_009:0243c11_9": "苦母對曰：「大王！",
    "T24n1451_009:0243c11_10": "如乞索婆羅門入舍乞求，不得物時欲令其家生百千種不吉祥事。",
    "T24n1451_009:0243c12_11": "何況沙門喬答摩，所有親族被王誅盡，寧無深重怨恨之言，隨其惡心而為呪咀。",
    "T24n1451_009:0243c14_12": "王若懼者，於後園中池水之內造一柱樓。",
    "T24n1451_009:0243c15_13": "王應詣彼七日居住，日滿之後方可入城。」",
    "T24n1451_009:0243c16_14": "王言：「如是。」",
    "T24n1451_009:0243c16_15": "即令造樓，將諸宮人及苦母等昇樓而住。",
    "T24n1451_009:0243c17_16": "過一夜已苦母白言：「大王！",
    "T24n1451_009:0243c18_17": "一夜已過餘六夜在，當共入城。」",
    "T24n1451_009:0243c19_18": "如是二三乃至七日，苦母言：「今日安隱共入城中。」",
    "T24n1451_009:0243c20_19": "于時四面忽然雲起，女人常事樂觀瓔珞，諸宮人等共相謂曰：「莊嚴結束可往城中。」",
    "T24n1451_009:0243c22_20": "即整衣服。",
    "T24n1451_009:0243c22_21": "時有一女以日光珠，置偃枕上而自嚴飾，雲去天晴，日光忽現照觸寶珠，便即火出燒其偃枕，猛焰上騰，即焚樓閣。",
    "T24n1451_009:0243c25_0": "諸宮人等四散馳走，惡生苦母皆被火燒，便欲走出。",
    "T24n1451_009:0243c26_1": "時有非人關閉其戶不能得出，于時惡生被火燒害。",
    "T24n1451_009:0243c27_2": "極苦纏心告苦母曰：「禍哉！",
    "T24n1451_009:0243c27_3": "我今已受燒害之苦。」",
    "T24n1451_009:0243c28_4": "苦母曰：「大王！",
    "T24n1451_009:0243c28_5": "我亦同此。」",
    "T24n1451_009:0243c29_0": "大火燒然身皆爛熟俱大號叫，便墮無間大地獄中，受諸極苦。",
    "T24n1451_009:0244a01_1": "爾時世尊即說頌曰：「今生若燒來世燒，　　由其作罪二俱燒；　自知此燒由惡業，　　更復轉生於惡趣。",
    "T24n1451_009:0244a04_0": "　今生若苦來世苦，　　由其作罪二俱苦；　自知此苦由惡業，　　更復受苦於餘趣。」",
    "T24n1451_009:0244a06_0": "爾時具壽阿難陀聞佛說已，白言：「大德！",
    "T24n1451_009:0244a06_1": "我今不解如斯頌義。」",
    "T24n1451_009:0244a07_2": "佛言：「阿難陀！",
    "T24n1451_009:0244a07_3": "愚人惡生及以苦母，被火焚燒墮阿毘止大地獄中，我因斯事密說此頌，廣如上說。」",
    "T24n1451_009:0244a10_0": "時惡生王既誅釋種，於彼城中有餘瓔珞環玔嚴身之具，諸釋女等見即啼泣，心懷憂惱即自念云：「彼諸人等生存之日，敬重眾僧，宜將此物為彼追福奉施眾僧。」",
    "T24n1451_009:0244a13_1": "即持布施。",
    "T24n1451_009:0244a13_2": "時六眾苾芻得此物已便自嚴身，入劫比羅城次行乞食。",
    "T24n1451_009:0244a15_3": "釋女見之如前啼泣，白言：「聖者！",
    "T24n1451_009:0244a15_4": "我等不欲覩見斯物，故施仁等望息憂心，今還令我起昔追念。」",
    "T24n1451_009:0244a17_5": "六眾默然。",
    "T24n1451_009:0244a17_6": "是諸苾芻以緣白佛，佛作是念：「由諸苾芻身著瓔珞及諸環玔并金線帶有如是過，自今已後制諸苾芻，但是嚴飾雜彩之具悉不應著。",
    "T24n1451_009:0244a20_7": "若有著者得越法罪。」",
    "T24n1451_009:0244a22_0": "第二門第五子攝頌曰：　出家有五利、　　不捉錢授學、　大眾說伽陀、　　烟筩嗽聽許。",
    "T24n1451_009:0244a25_0": "緣在室羅伐城。",
    "T24n1451_009:0244a25_1": "於聚落中有一長者，娶妻未久歡懷而住。",
    "T24n1451_009:0244a26_2": "後於異時，長者親族及以財物悉皆喪盡，便作是念：「我今年老，不能求覓錢財受用，加以親族死亡略盡。",
    "T24n1451_009:0244a28_3": "我今宜可捨俗出家。」",
    "T24n1451_009:0244a29_4": "作是念已，告其妻曰：「賢首！",
    "T24n1451_009:0244a29_5": "我已年老，不能求覓錢財產業，親族喪盡，今欲出家。」",
    "T24n1451_009:0244b01_6": "妻答言：「善！",
    "T24n1451_009:0244b02_7": "然可時時看問於我。」",
    "T24n1451_009:0244b02_8": "夫報言：「爾。」",
    "T24n1451_009:0244b02_9": "即往逝多園中詣苾芻所，禮雙足已白言：「聖者！",
    "T24n1451_009:0244b04_0": "我求出家。」",
    "T24n1451_009:0244b04_1": "報言：「賢首！",
    "T24n1451_009:0244b04_2": "斯為善事，隨汝意作。",
    "T24n1451_009:0244b04_3": "如世尊說：『諸有智者見五利故當樂出家。",
    "T24n1451_009:0244b05_4": "云何為五？",
    "T24n1451_009:0244b06_5": "一者我得自利不共他有，是故智者應求出家。",
    "T24n1451_009:0244b07_6": "二者自知我是卑賤之人被他驅使，既出家後受人恭敬讚揚禮拜，是故智者應求出家。",
    "T24n1451_009:0244b09_7": "三者當得安隱無上涅槃，是故智者應求出家。",
    "T24n1451_009:0244b10_8": "四者從此命終當生天上，是故智者應求出家。",
    "T24n1451_009:0244b11_9": "五者常為諸佛及聲聞眾，諸勝人類之所讚歎，是故智者於善法律應求出家。』",
    "T24n1451_009:0244b13_10": "汝今發心，斯為善事。」",
    "T24n1451_009:0244b13_11": "時彼苾芻即與出家，并受圓具。",
    "T24n1451_009:0244b14_12": "經二、三日教法式已，告言：「賢首！",
    "T24n1451_009:0244b14_13": "鹿不養鹿，室羅伐城處所寬廣是佛境界，應行乞食以自活命。」",
    "T24n1451_009:0244b16_14": "彼於晨朝執持衣鉢，入室羅伐城乞食，逢一女人形似其妻，見已作念：「我先共妻作是要契，得出家後時往看問。",
    "T24n1451_009:0244b18_15": "今既出家宜存言信勿令憂惱。」",
    "T24n1451_009:0244b19_16": "乞得食已還逝多林，未久時間白鄔波駄耶言：「我先與故二作是要契，得出家後時往看問，願垂聽許。」",
    "T24n1451_009:0244b21_17": "師曰：「隨汝意去，自善護心。」",
    "T24n1451_009:0244b22_18": "答言：「可爾！」",
    "T24n1451_009:0244b22_19": "奉辭而去。",
    "T24n1451_009:0244b23_0": "漸漸遊行至舊村處，其妻遙見迎前疾至，唱言：「善來，善來！",
    "T24n1451_009:0244b24_1": "聖子。」",
    "T24n1451_009:0244b24_2": "即欲捉衣提鉢，苾芻曰：「賢首！",
    "T24n1451_009:0244b25_3": "欲何所為？」",
    "T24n1451_009:0244b25_4": "答曰：「欲捉取衣鉢。」",
    "T24n1451_009:0244b25_5": "苾芻曰：「勿觸衣鉢。」",
    "T24n1451_009:0244b26_6": "問曰：「何故？」",
    "T24n1451_009:0244b26_7": "答曰：「我奉鄔波駄耶所誡，令善護心。」",
    "T24n1451_009:0244b27_8": "彼言：「聖子！",
    "T24n1451_009:0244b27_9": "汝自防心，我豈相障！」",
    "T24n1451_009:0244b27_10": "即捉衣鉢敷座令坐將洗足水，問曰：「欲何所為？」",
    "T24n1451_009:0244b29_0": "妻曰：「欲為洗足。」",
    "T24n1451_009:0244b29_1": "答曰：「勿觸我足。」",
    "T24n1451_009:0244b29_2": "問曰：「何故？」",
    "T24n1451_009:0244c01_0": "報曰：「我奉師誡，令善護心。」",
    "T24n1451_009:0244c01_1": "彼同前答，便與洗足。",
    "T24n1451_009:0244c02_2": "後將油來欲為塗足，苾芻見問，答言：「塗足。」",
    "T24n1451_009:0244c03_0": "苾芻曰：「汝勿為塗。」",
    "T24n1451_009:0244c03_1": "問答同前：「鄔波駄耶誡我護心。」",
    "T24n1451_009:0244c04_2": "彼問：「聖子！",
    "T24n1451_009:0244c04_3": "汝自防心。」",
    "T24n1451_009:0244c04_4": "又將食來欲同盤食，問曰：「何為？」",
    "T24n1451_009:0244c05_5": "答曰：「離別多時不同處食，意欲共食。」",
    "T24n1451_009:0244c06_6": "苾芻不許，問答同前，即敷氈褥白言：「聖子！",
    "T24n1451_009:0244c07_7": "遠來疲困願少眠息。」",
    "T24n1451_009:0244c07_8": "苾芻既洗足已即便臥息。",
    "T24n1451_009:0244c08_9": "時彼即來欲同處臥，苾芻曰：「汝欲何為？」",
    "T24n1451_009:0244c09_10": "答言：「聖子！",
    "T24n1451_009:0244c09_11": "不同臥來時節淹久，意欲同臥。」",
    "T24n1451_009:0244c10_0": "問答同前，苾芻不許，即來抱觸。",
    "T24n1451_009:0244c10_1": "女是觸毒，被摩觸時，心便動亂發諸惡念，即共交會多日共住，報其妻曰：「我欲還寺。」",
    "T24n1451_009:0244c12_2": "妻作是念：「此乃共我私交外人不見，我今可使眾人知之。",
    "T24n1451_009:0244c13_3": "諸苾芻等定當擯逐，還來我處。」",
    "T24n1451_009:0244c14_4": "作是念已，白言：「聖子！",
    "T24n1451_009:0244c15_5": "不可空去，可將多少糧直貝齒隨行。」",
    "T24n1451_009:0244c15_6": "苾芻曰：「我不合捉金貝等物，如何持去？」",
    "T24n1451_009:0244c16_7": "妻曰：「我今設計使不觸著。」",
    "T24n1451_009:0244c17_8": "即便以物繫錫杖上，報言：「將去。」",
    "T24n1451_009:0244c18_9": "苾芻即持錫而去，至室羅伐城。",
    "T24n1451_009:0244c18_10": "六眾苾芻常法守門不令空過，時鄔波難陀門首經行，遙見彼苾芻來，頭似鵄梟眉長垂下，見已便念：「是何尊者而來於此？",
    "T24n1451_009:0244c21_11": "應可相迎即逆前行。」",
    "T24n1451_009:0244c22_12": "唱言：「善來！",
    "T24n1451_009:0244c22_13": "善來尊者！」",
    "T24n1451_009:0244c22_14": "時苾芻報曰：「敬禮！",
    "T24n1451_009:0244c23_0": "敬禮阿遮利耶！」",
    "T24n1451_009:0244c23_1": "時鄔波難陀便作是念：「此必定是摩訶羅苾芻，不知鄔波駄耶、不識阿遮利耶。",
    "T24n1451_009:0244c25_2": "我今問彼從何所來？」",
    "T24n1451_009:0244c25_3": "即前問曰：「老叟從何所來？」",
    "T24n1451_009:0244c26_4": "答曰：「阿遮利耶！",
    "T24n1451_009:0244c26_5": "我看故二來。」",
    "T24n1451_009:0244c26_6": "鄔波難陀曰：「汝是善人情存恩惠，念昔恩者人皆共讚。",
    "T24n1451_009:0244c28_7": "世尊亦說：『汝等苾芻常學報恩。』",
    "T24n1451_009:0244c28_8": "少恩尚報何況多耶？",
    "T24n1451_009:0244c29_9": "汝存宿恩得見妻不？」",
    "T24n1451_009:0244c29_10": "答言：「我見。」",
    "T24n1451_009:0245a01_11": "又問曰：「得安穩耶？」",
    "T24n1451_009:0245a01_12": "報云：「幸承覆護甚得平安。」",
    "T24n1451_009:0245a02_13": "「汝錫杖上是何等物？」",
    "T24n1451_009:0245a02_14": "答曰：「妻為道糧與我貝齒。」",
    "T24n1451_009:0245a03_15": "鄔波難陀曰：「老叟汝甚福德，往見妻已得此利來。」",
    "T24n1451_009:0245a04_16": "復作是念：「看此舉容應有別事，我今應以軟語問之。」",
    "T24n1451_009:0245a05_17": "其摩訶羅性懷愚直，所作之事具向說之。",
    "T24n1451_009:0245a06_18": "鄔波難陀曰：「汝所作者，更可具向鄔波駄耶處說。」",
    "T24n1451_009:0245a07_19": "彼聞歡喜，彼至師邊一一具說。",
    "T24n1451_009:0245a08_20": "師聞此語告諸苾芻。",
    "T24n1451_009:0245a08_21": "是諸苾芻以緣白佛，佛告諸苾芻：「彼莫訶羅不知輕重，無故心犯。",
    "T24n1451_009:0245a10_22": "若未曾為說四波羅市迦者，彼便不犯。",
    "T24n1451_009:0245a11_23": "汝等苾芻！",
    "T24n1451_009:0245a11_24": "由此緣故受近圓已，即應為說四波羅市迦法。",
    "T24n1451_009:0245a12_25": "若不說者得越法罪。」",
    "T24n1451_009:0245a13_0": "根本說一切有部毘奈耶雜事卷第九"
}