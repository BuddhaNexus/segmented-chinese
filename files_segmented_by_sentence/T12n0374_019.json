{
    "T12n0374_019:0474a23_0": "大般涅槃經卷第十九",
    "T12n0374_019:0474a25_0": "北涼天竺三藏曇無讖譯",
    "T12n0374_019:0474a26_0": "梵行品第八之五",
    "T12n0374_019:0474a27_0": "◎爾時王舍大城阿闍世王，其性弊惡，憙行殺戮，具口四惡，貪恚愚癡，其心熾盛，唯見現在、不見未來，純以惡人而為眷屬，貪著現世五欲樂故，父王無辜橫加逆害。",
    "T12n0374_019:0474b01_1": "因害父已，心生悔熱，身諸瓔珞伎樂不御，心悔熱故遍體生瘡，其瘡臭穢不可附近。",
    "T12n0374_019:0474b03_2": "尋自念言：「我今此身已受花報，地獄果報將近不遠。」",
    "T12n0374_019:0474b04_3": "爾時其母字韋提希，以種種藥而為傅之，其瘡遂增，無有降損。",
    "T12n0374_019:0474b06_4": "王即白母：「如是瘡者，從心而生，非四大起。",
    "T12n0374_019:0474b07_5": "若言眾生有能治者，無有是處。」",
    "T12n0374_019:0474b07_6": "時有大臣名曰月稱，往至王所，在一面立，白言：「大王！",
    "T12n0374_019:0474b09_7": "何故愁悴，顏容不悅？",
    "T12n0374_019:0474b09_8": "為身痛耶？",
    "T12n0374_019:0474b09_9": "為心痛乎？」",
    "T12n0374_019:0474b10_10": "王即答言：「我今身心，豈得不痛？",
    "T12n0374_019:0474b10_11": "我父無辜，橫加逆害。",
    "T12n0374_019:0474b11_12": "我從智者曾聞是義，世有五人，不脫地獄，謂五逆罪。",
    "T12n0374_019:0474b12_13": "我今已有無量無邊阿僧祇罪，云何身心而得不痛？",
    "T12n0374_019:0474b13_14": "又無良醫治我身心。」",
    "T12n0374_019:0474b14_15": "臣言：「大王！",
    "T12n0374_019:0474b14_16": "莫大愁苦。」",
    "T12n0374_019:0474b14_17": "即說偈言：「若常愁苦，　　愁遂增長。",
    "T12n0374_019:0474b15_18": "　　如人憙眠，　眠則滋多。",
    "T12n0374_019:0474b16_19": "　　貪婬嗜酒，　　亦復如是。",
    "T12n0374_019:0474b17_0": "「如王所言，世有五人，不脫地獄；誰往見之，來語王耶？",
    "T12n0374_019:0474b18_1": "言地獄者，即是世間，多智者說。",
    "T12n0374_019:0474b18_2": "如王所言，世無良醫治身心者，今有大醫名富蘭那，一切知見，得自在定，畢竟修習清淨梵行，常為無量無邊眾生，演說無上涅槃之道。",
    "T12n0374_019:0474b22_0": "為諸弟子說如是法，無有黑業、無黑業報，無有白業、無白業報，無黑白業、無黑白業報，無有上業及以下業。",
    "T12n0374_019:0474b24_1": "是師今在王舍城中，唯願大王。",
    "T12n0374_019:0474b25_2": "屈駕往彼，可令是師，療治身心。」",
    "T12n0374_019:0474b25_3": "時王答言：「審能如是滅除我罪，我當歸依。」",
    "T12n0374_019:0474b26_4": "◎◎復有一臣名曰藏德，復往王所，而作是言：「大王！",
    "T12n0374_019:0474b28_5": "何故面貌憔悴，脣口乾焦，音聲微細，猶如怯人見大怨敵，顏色皴裂？",
    "T12n0374_019:0474b29_6": "將何所苦？",
    "T12n0374_019:0474b29_7": "為身痛耶？",
    "T12n0374_019:0474c01_8": "為心痛乎？」",
    "T12n0374_019:0474c01_9": "王即答言：「我今身心，云何不痛？",
    "T12n0374_019:0474c02_10": "我之癡盲，無有慧目，近諸惡友而為親善，隨調婆達惡人之言，正法之王橫加逆害。",
    "T12n0374_019:0474c04_0": "我昔曾聞智人說偈：「『若於父母，　　佛及弟子，　　生不善心，　　起於惡業，　　如是果報，　　在阿鼻獄。』",
    "T12n0374_019:0474c07_0": "「以是事故，令我心怖，生大苦惱，又無良醫而見救療。」",
    "T12n0374_019:0474c08_1": "大臣復言：「唯願大王！",
    "T12n0374_019:0474c08_2": "且莫愁怖。",
    "T12n0374_019:0474c09_0": "法有二種：一者出家，二者王法。",
    "T12n0374_019:0474c09_1": "王法者，謂害其父則王國土，雖云是逆，實無有罪；如迦羅羅虫，要壞母腹，然後乃生，生法如是，雖破母身，實亦無罪。",
    "T12n0374_019:0474c12_2": "騾懷妊等亦復如是。",
    "T12n0374_019:0474c12_3": "治國之法，法應如是，雖殺父兄，實無有罪。",
    "T12n0374_019:0474c13_4": "出家法者，乃至蚊蟻，殺亦有罪。",
    "T12n0374_019:0474c14_5": "唯願大王！",
    "T12n0374_019:0474c14_6": "寬意莫愁。",
    "T12n0374_019:0474c15_7": "何以故？",
    "T12n0374_019:0474c16_0": "「若常愁苦，　　愁遂增長。",
    "T12n0374_019:0474c16_1": "　　如人憙眠，　眠則滋多。",
    "T12n0374_019:0474c17_2": "　　貪婬嗜酒，　　亦復如是。",
    "T12n0374_019:0474c18_0": "「如王所言，世無良醫治身心者，今有大師，名末伽梨拘舍離子，一切知見，憐愍眾生猶如赤子，已離煩惱，能拔眾生三毒利箭。",
    "T12n0374_019:0474c20_1": "一切眾生於一切法無知見覺，唯是一人獨知見覺。",
    "T12n0374_019:0474c22_0": "如是大師，常為弟子說如是法：『一切眾生身有七分。",
    "T12n0374_019:0474c23_1": "何等為七？",
    "T12n0374_019:0474c23_2": "地、水、火、風、苦、樂、壽命。",
    "T12n0374_019:0474c23_3": "如是七法，非化非作，不可毀害。",
    "T12n0374_019:0474c24_4": "如伊師迦草，安住不動。",
    "T12n0374_019:0474c25_5": "如須彌山，不捨不作。",
    "T12n0374_019:0474c25_6": "猶如乳酪，各不諍訟。",
    "T12n0374_019:0474c26_7": "若苦若樂，若善不善，投之利刀，無所傷害。",
    "T12n0374_019:0474c27_8": "何以故？",
    "T12n0374_019:0474c27_9": "七分空中無妨礙故。",
    "T12n0374_019:0474c27_10": "命亦無害。",
    "T12n0374_019:0474c28_11": "何以故？",
    "T12n0374_019:0474c28_12": "無有害者及死者故。",
    "T12n0374_019:0474c28_13": "無作無受，無說無聽，無有念者及以教者。",
    "T12n0374_019:0474c29_14": "常說是法，能令眾生滅除一切無量重罪。』",
    "T12n0374_019:0475a01_15": "是師今在王舍大城，唯願大王！",
    "T12n0374_019:0475a02_16": "往至其所，王若見者，眾罪消滅。」",
    "T12n0374_019:0475a03_17": "時王答言：「審能如是除滅我罪，我當歸依。」",
    "T12n0374_019:0475a05_0": "復有一臣，名曰實得，復到王所，即說偈言：「大王何故，　　身脫瓔珞，　　首髮蓬亂，　乃至如是？",
    "T12n0374_019:0475a07_1": "　　王身何故，　　戰慄不安，　猶如猛風，　　吹動花樹？",
    "T12n0374_019:0475a09_0": "「王今何故容色愁悴？",
    "T12n0374_019:0475a09_1": "猶如農夫下種之後，天不降雨，愁苦如是。",
    "T12n0374_019:0475a10_2": "為是心痛，為身痛耶？」",
    "T12n0374_019:0475a10_3": "王即答言：「我今身心豈得不痛？",
    "T12n0374_019:0475a11_4": "我父先王，慈愛流惻，特見矜念，實無辜咎，往問相師，相師答言：『是兒生已定當害父。』",
    "T12n0374_019:0475a13_5": "雖聞是語，猶見贍養。",
    "T12n0374_019:0475a14_6": "曾聞智者作如是言：『若人奸母及比丘尼、偷僧祇物、殺發無上菩提心者、害及其父，如是之人畢定當墮阿鼻地獄。』",
    "T12n0374_019:0475a16_7": "我今身心豈得不痛？」",
    "T12n0374_019:0475a17_8": "大臣復言：「唯願大王！",
    "T12n0374_019:0475a17_9": "且莫愁苦。",
    "T12n0374_019:0475a18_0": "如其父王，修解脫者，害則有罪；若治國法，殺則無罪。",
    "T12n0374_019:0475a19_1": "大王！",
    "T12n0374_019:0475a19_2": "非法者名為非法，無法者名為無法。",
    "T12n0374_019:0475a20_3": "譬如無子名為無子，亦如惡子名之無子，雖言無子實非無子。",
    "T12n0374_019:0475a21_4": "如食無鹽，名為無鹽，食若少鹽亦名無鹽。",
    "T12n0374_019:0475a22_5": "如河無水，名之無水，若有少水亦名無水。",
    "T12n0374_019:0475a23_6": "如念念滅，亦言無常，雖住一劫亦名無常。",
    "T12n0374_019:0475a24_7": "如人受苦名為無樂，雖受少樂亦名無樂。",
    "T12n0374_019:0475a25_8": "如不自在，名之無我，雖少自在亦名無我。",
    "T12n0374_019:0475a26_9": "如闇夜時名之無日，雲霧之時亦言無日。",
    "T12n0374_019:0475a27_10": "大王！",
    "T12n0374_019:0475a27_11": "雖言少法，名為無法，實非無法。",
    "T12n0374_019:0475a28_12": "願王留神聽臣所說，一切眾生皆有餘業，以業緣故，數受生死。",
    "T12n0374_019:0475a29_13": "若使先王有餘業者，今王殺之，竟有何罪？",
    "T12n0374_019:0475b01_14": "唯願大王寬意莫愁。",
    "T12n0374_019:0475b02_15": "何以故？",
    "T12n0374_019:0475b03_0": "「若常愁苦，　　愁遂增長。",
    "T12n0374_019:0475b03_1": "　　如人憙眠，　眠則滋多。",
    "T12n0374_019:0475b04_2": "　　貪婬嗜酒，　　亦復如是。",
    "T12n0374_019:0475b05_0": "「如王所言，世無良醫治身心者，今有大師名刪闍耶毘羅胝子，一切知見，其智淵深猶如大海，有大威德，具大神通，能令眾生離諸疑網。",
    "T12n0374_019:0475b08_1": "一切眾生不知見覺，唯是一人獨知見覺。",
    "T12n0374_019:0475b09_0": "今者近在王舍城住，為諸弟子說如是法：『一切眾中，若是王者，自在隨意，造作善惡。",
    "T12n0374_019:0475b10_1": "雖為眾惡，悉無有罪。",
    "T12n0374_019:0475b11_2": "如火燒物，無淨不淨，王亦如是，與火同性。",
    "T12n0374_019:0475b12_3": "譬如大地，淨穢普載，雖為是事，初無瞋喜，王亦如是，與地同性。",
    "T12n0374_019:0475b13_4": "譬如水性，淨穢俱洗、雖為是事，亦無憂喜，王亦如是，與水同性。",
    "T12n0374_019:0475b15_5": "譬如風性，淨穢等吹，雖為是事，亦無憂喜，王亦如是，與風同性。",
    "T12n0374_019:0475b16_6": "如秋髠樹，春則還生，雖復髠斫，實無有罪。",
    "T12n0374_019:0475b17_7": "一切眾生亦復如是，此間命終，還此間生，以還生故，當有何罪？",
    "T12n0374_019:0475b19_8": "一切眾生苦樂果報，悉皆不由現在世業，因在過去，現在受果。",
    "T12n0374_019:0475b20_9": "現在無因，未來無果。",
    "T12n0374_019:0475b20_10": "以現果故，眾生持戒勤修精進，遮現惡果；以持戒故，則得無漏，得無漏故，盡有漏業，以盡業故，眾苦得盡，眾苦盡故，故得解脫。』",
    "T12n0374_019:0475b23_11": "唯願大王，速往其所，令其療治身心苦痛，王若見者眾罪則除。」",
    "T12n0374_019:0475b25_12": "王即答言：「審有是師能除我罪，我當歸依。」",
    "T12n0374_019:0475b27_0": "復有一臣名悉知義，即至王所，作如是言：「王今何故形不端嚴，如失國者，如泉枯涸、池無蓮花、樹無花葉，破戒比丘，身無威德？",
    "T12n0374_019:0475b29_1": "為身痛耶？",
    "T12n0374_019:0475c01_2": "為心痛乎？」",
    "T12n0374_019:0475c01_3": "王即答言：「我今身心豈得不痛？",
    "T12n0374_019:0475c02_4": "我父先王，慈惻流念，然我不孝，不知報恩。",
    "T12n0374_019:0475c03_5": "常以安樂，安樂於我，而我背恩，反斷其樂，先王無辜，橫興逆害。",
    "T12n0374_019:0475c04_6": "我亦曾聞智者說言：『若有害父，當於無量阿僧祇劫受大苦惱。』",
    "T12n0374_019:0475c06_0": "我今不久必墮地獄，又無良醫救療我罪。」",
    "T12n0374_019:0475c06_1": "大臣即言：「唯願大王！",
    "T12n0374_019:0475c07_2": "放捨愁苦。",
    "T12n0374_019:0475c07_3": "王不聞耶？",
    "T12n0374_019:0475c07_4": "昔者有王，名曰羅摩，害其父已，得紹王位。",
    "T12n0374_019:0475c08_5": "跋提大王、毘樓真王、那睺沙王、迦帝迦王、毘舍佉王、月光明王、日光明王、愛王、持多人王，如是等王，皆害其父得紹王位，然無一王入地獄者。",
    "T12n0374_019:0475c12_6": "於今現在毘琉璃王、優陀那王、惡性王、鼠王、蓮花王，如是等王皆害其父，悉無一王生愁惱者。",
    "T12n0374_019:0475c14_7": "雖言地獄、餓鬼、天中，誰有見者？",
    "T12n0374_019:0475c15_8": "大王！",
    "T12n0374_019:0475c15_9": "唯有二有：一者人道，二者畜生。",
    "T12n0374_019:0475c16_10": "雖有是二，非因緣生，非因緣死。",
    "T12n0374_019:0475c16_11": "若非因緣，何有善惡？",
    "T12n0374_019:0475c17_12": "唯願大王！",
    "T12n0374_019:0475c17_13": "勿懷愁怖。",
    "T12n0374_019:0475c17_14": "何以故？",
    "T12n0374_019:0475c18_0": "「若常愁苦，　　愁遂增長。",
    "T12n0374_019:0475c18_1": "　　如人憙眠，　眠則滋多。",
    "T12n0374_019:0475c19_2": "　　貪婬嗜酒，　　亦復如是。",
    "T12n0374_019:0475c20_0": "「如王所言，世無良醫治身心者，今有大師，名阿耆多翅舍欽婆羅，一切知見，觀金與土平等無二。",
    "T12n0374_019:0475c22_1": "刀破右脇，左塗栴檀，於此二人，心無差別，等視怨親，心無異相。",
    "T12n0374_019:0475c23_2": "此師真是世之良醫，若行、若立、若坐、若臥，常在三昧，心無分散，告諸弟子作如是言：『若自作、若教他作、若自斫、若教他斫、若自炙、若教他炙、若自害、若教他害、若自偷、若教他偷、若自婬、若教他婬、若自妄語、若教他妄語、若自飲酒、若教他飲酒、若殺一村一城一國、若以刀輪殺一切眾生、若恒河已南布施眾生、恒河已北殺害眾生，悉無罪福，無施、戒、定。』",
    "T12n0374_019:0476a02_3": "今者近在王舍城住，願王速往，王若見者，眾罪除滅。」",
    "T12n0374_019:0476a03_4": "王言：「大臣！",
    "T12n0374_019:0476a04_5": "審能如是除滅我罪，我當歸依。」",
    "T12n0374_019:0476a05_0": "復有大臣，名曰吉德，復往王所，作如是言：「王今何故面無光澤，如日中燈、如晝時月、如失國君、如荒敗土？",
    "T12n0374_019:0476a07_1": "大王！",
    "T12n0374_019:0476a07_2": "今者四方清夷，無諸怨敵，而今何故如是愁苦？",
    "T12n0374_019:0476a08_3": "為身苦耶？",
    "T12n0374_019:0476a09_0": "為心苦乎？",
    "T12n0374_019:0476a09_1": "有諸王子常生此念：『我今何時當得自在？』",
    "T12n0374_019:0476a10_2": "大王！",
    "T12n0374_019:0476a10_3": "今者已果，所願自在。",
    "T12n0374_019:0476a10_4": "王領摩伽陀國，先王寶藏具足而得，唯當快意，縱情受樂，如是愁苦，何用經懷？」",
    "T12n0374_019:0476a12_5": "王即答言：「我今云何得不愁惱？",
    "T12n0374_019:0476a13_6": "大臣！",
    "T12n0374_019:0476a13_7": "譬如愚人，但貪其味，不見利刀，如食雜毒，不見其過。",
    "T12n0374_019:0476a14_8": "我亦如是，如鹿見草，不見深穽，如鼠貪食，不見猫狸。",
    "T12n0374_019:0476a15_9": "我亦如是，見現在樂，不見未來不善苦果。",
    "T12n0374_019:0476a16_10": "曾從智者聞如是言：『寧於一日受三百鑽，不於父母生一念惡。』",
    "T12n0374_019:0476a18_11": "我今已近地獄熾火，云何當得不愁惱耶？」",
    "T12n0374_019:0476a19_12": "大臣復言：「誰來誑王，言有地獄？",
    "T12n0374_019:0476a20_13": "如刺頭利，誰之所造？",
    "T12n0374_019:0476a20_14": "飛鳥色異，復誰所作？",
    "T12n0374_019:0476a21_15": "水性潤漬，石性堅硬，如風動性，如火熱性，一切萬物自死自生，誰之所作？",
    "T12n0374_019:0476a22_16": "言地獄者，直是智者文辭造作，言地獄者為有何義？",
    "T12n0374_019:0476a24_0": "臣當說之，地者名地，獄者名破，破於地獄，無有罪報，是名地獄。",
    "T12n0374_019:0476a25_1": "又復地者名人，獄者名天，以害其父，故到人天。",
    "T12n0374_019:0476a26_2": "以是義故，婆藪仙人唱言，殺羊得人天樂，是名地獄。",
    "T12n0374_019:0476a27_3": "又復地者名命，獄者名長，以殺生故，得壽命長，故名地獄。",
    "T12n0374_019:0476a29_4": "大王！",
    "T12n0374_019:0476a29_5": "是故當知實無地獄。",
    "T12n0374_019:0476a29_6": "大王！",
    "T12n0374_019:0476a29_7": "如種麥得麥，種稻得稻；殺地獄者，還得地獄；殺害於人，應還得人。",
    "T12n0374_019:0476b02_8": "大王！",
    "T12n0374_019:0476b02_9": "今當聽臣所說，實無殺害；若有我者，實亦無害；若無我者，復無所害。",
    "T12n0374_019:0476b04_10": "何以故？",
    "T12n0374_019:0476b04_11": "若有我者，常不變易，以常住故不可殺害，不破、不壞、不繫、不縛、不瞋、不喜、猶如虛空，云何當有殺害之罪？",
    "T12n0374_019:0476b06_12": "若無我者，諸法無常，以無常故念念壞滅，念念滅故，殺者死者皆念念滅，若念念滅誰當有罪？",
    "T12n0374_019:0476b08_13": "大王！",
    "T12n0374_019:0476b09_0": "如火燒木，火則無罪；如斧斫樹，斧亦無罪；如鐮刈草，鐮實無罪；如刀殺人，刀實非人，刀既無罪，人云何罪？",
    "T12n0374_019:0476b11_1": "如毒殺人，毒實非人，毒藥非罪，人云何罪？",
    "T12n0374_019:0476b12_2": "一切萬物皆亦如是，實無殺害，云何有罪？",
    "T12n0374_019:0476b13_3": "唯願大王！",
    "T12n0374_019:0476b13_4": "莫生愁苦。",
    "T12n0374_019:0476b14_5": "何以故？",
    "T12n0374_019:0476b15_0": "「若常愁苦，　　愁遂增長。",
    "T12n0374_019:0476b15_1": "　　如人憙眠，　眠則滋多。",
    "T12n0374_019:0476b16_2": "　　貪婬嗜酒，　　亦復如是。",
    "T12n0374_019:0476b17_0": "「如王所言，世無良醫治惡業者，今有大師，名迦羅鳩馱迦旃延，一切知見，明了三世，於一念頃，能見無量無邊世界，聞聲亦爾。",
    "T12n0374_019:0476b19_1": "能令眾生遠離過惡，猶如恒河，若內、若外，所有諸罪皆悉清淨。",
    "T12n0374_019:0476b21_2": "是大良師亦復如是，能除眾生內外眾罪，為諸弟子說如是法：『若人殺害一切眾生，心無慚愧終不墮惡，猶如虛空不受塵水；有慚愧者即入地獄，猶如大水潤濕於地。",
    "T12n0374_019:0476b25_0": "一切眾生悉是自在天之所作，自在天喜，眾生安樂；自在天瞋，眾生苦惱。",
    "T12n0374_019:0476b26_1": "一切眾生若罪若福，乃是自在天之所為，云何當言人有罪福？",
    "T12n0374_019:0476b28_2": "譬如工匠，作機關木人，行住坐臥，唯不能言，眾生亦爾；自在天者喻如工匠，木人者喻眾生身，如是造化誰當有罪？』",
    "T12n0374_019:0476c01_3": "如是大師，今者近在王舍城住，唯願速往，如得見者，眾罪消滅。」",
    "T12n0374_019:0476c03_4": "王即答言：「審有是人能滅我罪，我當歸依。」",
    "T12n0374_019:0476c04_5": "復有一臣名無所畏，往至王所，說如是言：「大王！",
    "T12n0374_019:0476c05_6": "世有愚人，一日之中百喜百愁、百眠百寤、百驚百哭，有智之人斯無是事。",
    "T12n0374_019:0476c06_7": "大王！",
    "T12n0374_019:0476c07_8": "何故憂愁如是，如失侶客，如墮深泥無救拔者，如人渴乏不得漿水，猶如迷人無有導者，如困病人無醫救療，如海船破無救接者？",
    "T12n0374_019:0476c10_9": "大王！",
    "T12n0374_019:0476c10_10": "今者為身痛耶？",
    "T12n0374_019:0476c10_11": "為心痛乎？」",
    "T12n0374_019:0476c10_12": "王即答言：「我今身心，豈得不痛？",
    "T12n0374_019:0476c11_13": "我近惡友，不觀口過，先王無辜橫興逆害，我今定知當入地獄，復無良醫而見救濟。」",
    "T12n0374_019:0476c13_14": "臣即白言：「唯願大王！",
    "T12n0374_019:0476c14_0": "莫生愁毒。",
    "T12n0374_019:0476c14_1": "夫剎利者，名為王種，若為國土、若為沙門及婆羅門、為安人民，雖復殺害無有罪也。",
    "T12n0374_019:0476c16_2": "先王雖復恭敬沙門，不能承事諸婆羅門，心無平等，心無平等故則非剎利。",
    "T12n0374_019:0476c17_3": "大王！",
    "T12n0374_019:0476c18_4": "今者為欲供養諸婆羅門，殺害先王，當有何罪？",
    "T12n0374_019:0476c19_5": "大王！",
    "T12n0374_019:0476c19_6": "實無殺害。",
    "T12n0374_019:0476c19_7": "夫殺害者，殺害壽命。",
    "T12n0374_019:0476c20_8": "命名風氣，風氣之性，不可殺害，云何害命而當有罪？",
    "T12n0374_019:0476c21_9": "唯願大王！",
    "T12n0374_019:0476c21_10": "莫復愁苦。",
    "T12n0374_019:0476c21_11": "何以故？",
    "T12n0374_019:0476c22_0": "「若常愁苦，　　愁遂增長。",
    "T12n0374_019:0476c22_1": "　　如人憙眠，　眠則滋多。",
    "T12n0374_019:0476c23_2": "　　貪婬嗜酒，　　亦復如是。",
    "T12n0374_019:0476c24_0": "「如王所言，世無良醫而療治者，今有大師，名尼乾陀若提子，一切知見，憐愍眾生，善知眾生諸根利鈍，達解一切隨宜方便，世間八法所不能污，寂靜修習清淨梵行，為諸弟子說如是言：『無施、無善、無父無母、無今世後世、無阿羅漢、無修、無道，一切眾生經八萬劫，於生死輪自然得脫，有罪無罪悉亦如是；如四大河，所謂辛頭、恒河、博叉、私陀，悉入大海，無有差別。",
    "T12n0374_019:0477a03_1": "一切眾生亦復如是，得解脫時，悉無差別。』",
    "T12n0374_019:0477a04_2": "是師今在王舍城住，唯願大王速往其所，若得見者眾罪消除。」",
    "T12n0374_019:0477a05_3": "王即答言：「審有是師能除我罪，我當歸依。」",
    "T12n0374_019:0477a07_0": "爾時大醫，名曰耆婆，往至王所白言：「大王！",
    "T12n0374_019:0477a08_0": "得安眠不？」",
    "T12n0374_019:0477a08_1": "王即以偈答言：「若有能永斷，　　一切諸煩惱，　不貪染三界，　　乃得安隱眠。",
    "T12n0374_019:0477a11_0": "　若得大涅槃，　　演說甚深義，　名真婆羅門，　　乃得安隱眠。",
    "T12n0374_019:0477a13_0": "　身無諸惡業，　　口離於四過，　心無有疑網，　　乃得安隱眠。",
    "T12n0374_019:0477a15_0": "　身心無熱惱，　　安住寂靜處，　獲致無上樂，　　乃得安隱眠。",
    "T12n0374_019:0477a17_0": "　心無有取著，　　遠離諸怨讎，　常和無諍訟，　　乃得安隱眠。",
    "T12n0374_019:0477a19_0": "　若不造惡業，　　心常懷慚愧，　信惡有果報，　　乃得安隱眠。",
    "T12n0374_019:0477a21_0": "　敬養於父母，　　不害一生命，　不盜他財物，　　乃得安隱眠。",
    "T12n0374_019:0477a23_0": "　調伏於諸根，　　親近善知識，　破壞四魔眾，　　乃得安隱眠。",
    "T12n0374_019:0477a25_0": "　不見吉不吉，　　及以苦樂等，　為諸眾生故，　　輪轉於生死，　若能如是者，　　乃得安隱眠。",
    "T12n0374_019:0477a28_0": "　誰得安隱眠？",
    "T12n0374_019:0477a28_1": "　　所謂諸佛是。",
    "T12n0374_019:0477a29_0": "　深觀空三昧，　　身心安不動。",
    "T12n0374_019:0477b01_0": "　誰得安隱眠？",
    "T12n0374_019:0477b01_1": "　　所謂慈悲者，　常修不放逸，　　視眾如一子。",
    "T12n0374_019:0477b03_0": "　眾生無明冥，　　不見煩惱果，　常造諸惡業，　　不得安隱眠。",
    "T12n0374_019:0477b05_0": "　若為於自身，　　及以他人身，　造作十惡業，　　不得安隱眠。",
    "T12n0374_019:0477b07_0": "　若言為樂故，　　害父無過咎，　隨是惡知識，　　不得安隱眠。",
    "T12n0374_019:0477b09_0": "　若食過節度，　　冷飲而過差，　如是則病苦，　　不得安隱眠。",
    "T12n0374_019:0477b11_0": "　若於王有過，　　邪念他婦女，　及行壙路者，　　不得安隱眠。",
    "T12n0374_019:0477b13_0": "　持戒果未熟，　　太子未紹位，　盜者未獲財，　　不得安隱眠。",
    "T12n0374_019:0477b15_0": "「耆婆！",
    "T12n0374_019:0477b15_1": "我今病重，於正法王，興惡逆害，一切良醫妙藥、呪術、善巧、瞻病所不能治。",
    "T12n0374_019:0477b16_2": "何以故？",
    "T12n0374_019:0477b17_0": "我父法王如法治國，實無辜咎，橫加逆害。",
    "T12n0374_019:0477b17_1": "如魚處陸，當有何樂？",
    "T12n0374_019:0477b18_2": "如鹿在弶，初無歡心；如人自知命不終日；如王失國逃迸他土；如人聞病不可療治；如破戒者聞說罪過。",
    "T12n0374_019:0477b20_3": "我昔曾聞智者說言：『身口意業若不清淨，當知是人必墮地獄。』",
    "T12n0374_019:0477b22_4": "我亦如是，云何當得安隱眠耶？",
    "T12n0374_019:0477b22_5": "今我又無無上大醫，演說法藥，除我病苦。」",
    "T12n0374_019:0477b23_6": "耆婆答言：「善哉，善哉！",
    "T12n0374_019:0477b24_7": "王雖作罪，心生重悔，而懷慚愧。",
    "T12n0374_019:0477b25_8": "大王！",
    "T12n0374_019:0477b25_9": "諸佛世尊常說是言：『有二白法，能救眾生：一慚、二愧。",
    "T12n0374_019:0477b26_10": "慚者自不作罪，愧者不教他作；慚者內自羞恥，愧者發露向人；慚者羞人，愧者羞天；是名慚愧。",
    "T12n0374_019:0477b28_11": "無慚愧者不名為人，名為畜生。",
    "T12n0374_019:0477b29_12": "有慚愧故，則能恭敬父母師長；有慚愧故，說有父母兄弟姊妹。』",
    "T12n0374_019:0477c01_13": "善哉大王！",
    "T12n0374_019:0477c01_14": "具有慚愧。",
    "T12n0374_019:0477c02_15": "大王且聽，臣聞佛說：『智者有二：一者不造諸惡，二者作已懺悔；愚者亦二，一者作罪，二者覆藏。",
    "T12n0374_019:0477c04_16": "雖先作惡後能發露，悔已慚愧更不敢作，猶如濁水置之明珠，以珠威力水即為清；如烟雲除，月則清明。",
    "T12n0374_019:0477c06_17": "作惡能悔，亦復如是。』",
    "T12n0374_019:0477c07_18": "王若懺悔懷慚愧者，罪即除滅，清淨如本。",
    "T12n0374_019:0477c08_19": "大王！",
    "T12n0374_019:0477c08_20": "富有二種：一者象馬、種種畜生，二者金銀、種種珍寶。",
    "T12n0374_019:0477c09_21": "象馬雖多，不敵一珠。",
    "T12n0374_019:0477c10_0": "大王！",
    "T12n0374_019:0477c10_1": "眾生亦爾，一者惡富，二者善富。",
    "T12n0374_019:0477c10_2": "多作諸惡，不如一善。",
    "T12n0374_019:0477c11_3": "臣聞佛說，修一善心，破百種惡。",
    "T12n0374_019:0477c12_4": "大王！",
    "T12n0374_019:0477c12_5": "如少金剛能壞須彌，亦如少火能燒一切，如少毒藥能害眾生，少善亦爾能破大惡。",
    "T12n0374_019:0477c14_6": "雖名少善，其實是大。",
    "T12n0374_019:0477c14_7": "何以故？",
    "T12n0374_019:0477c14_8": "破大惡故。",
    "T12n0374_019:0477c15_9": "大王！",
    "T12n0374_019:0477c15_10": "如佛所說覆藏者漏，不覆藏者則無有漏，發露悔過是故不漏。",
    "T12n0374_019:0477c16_11": "若作眾罪不覆不藏，以不覆故罪則微薄，若懷慚愧罪則消滅。",
    "T12n0374_019:0477c18_12": "大王！",
    "T12n0374_019:0477c18_13": "如水渧雖微，漸盈大器，善心亦爾，一一善心能破大惡。",
    "T12n0374_019:0477c19_14": "若覆罪者罪則增長，發露慚愧罪則消滅，是故諸佛說有智者不覆藏罪。",
    "T12n0374_019:0477c21_15": "善哉大王！",
    "T12n0374_019:0477c21_16": "能信因果、信業、信報，唯願大王莫懷愁怖。",
    "T12n0374_019:0477c22_17": "若有眾生造作諸罪，覆藏不悔心無慚愧，不見因果及以業報，不能諮啟有智之人不近善友，如是之人一切良醫乃至瞻病所不能治。",
    "T12n0374_019:0477c25_18": "如迦摩羅病世醫拱手，覆罪之人亦復如是。",
    "T12n0374_019:0477c26_19": "云何罪人？",
    "T12n0374_019:0477c26_20": "謂一闡提。",
    "T12n0374_019:0477c26_21": "一闡提者，不信因果，無有慚愧，不信業報，不見現在及未來世，不親善友，不隨諸佛所說教戒，如是之人名一闡提，諸佛世尊所不能治。",
    "T12n0374_019:0478a01_22": "何以故？",
    "T12n0374_019:0478a01_23": "如世死屍，醫不能治。",
    "T12n0374_019:0478a01_24": "一闡提者亦復如是，諸佛世尊所不能治。",
    "T12n0374_019:0478a02_25": "大王今者非一闡提，云何而言不可救療？",
    "T12n0374_019:0478a04_0": "「如王所言無能治者，大王當知，迦毘羅城淨飯王子，姓瞿曇氏，字悉達多，無師覺悟，自然而得阿耨多羅三藐三菩提，三十二相、八十種好莊嚴其身，具足十力、四無所畏、一切知見、大慈大悲，憐愍一切如羅睺羅，隨善眾生如犢逐母，知時而說，非時不語，實語、淨語、妙語、義語、法語、一語，能令眾生永離煩惱。",
    "T12n0374_019:0478a10_1": "善知眾生諸根心性，隨宜方便無不通達。",
    "T12n0374_019:0478a11_2": "其智高大如須彌山，深邃廣遠猶如大海。",
    "T12n0374_019:0478a12_3": "是佛世尊有金剛智，能破眾生一切惡罪，若言不能，無有是處。",
    "T12n0374_019:0478a14_4": "今者去此十二由旬，在拘尸那城娑羅雙樹間，而為無量阿僧祇等諸菩薩僧，演種種法：若有、若無、若有為、若無為、若有漏、若無漏、若煩惱果、若善法果、若色法、若非色法、若非色、非非色法、若我、若非我、若非我、非非我、若常、若非常、若非常、非非常、若樂、若非樂、若非樂、非非樂、若相、若非相、若非相、非非相、若斷、若非斷、若非斷、非非斷、若世，若出世、若非世、非出世、若乘、若非乘、若非乘非非乘、若自作自受、若自作他受、若無作無受。",
    "T12n0374_019:0478a24_5": "大王！",
    "T12n0374_019:0478a24_6": "若當於佛所，聞無作無受，所有重罪即當消滅。",
    "T12n0374_019:0478a25_7": "「王今且聽，釋提桓因命將欲終，有五相現：一者衣裳垢膩，二者頭上花萎，三者身體臭穢，四者腋下汗出，五者不樂本座。",
    "T12n0374_019:0478a28_8": "時天帝釋或於靜處，若見沙門、若婆羅門，即至其所，生於佛想。",
    "T12n0374_019:0478a29_9": "爾時沙門及婆羅門見帝釋來，深自慶幸，即說是語：『天主！",
    "T12n0374_019:0478b02_0": "我今歸依於汝。』",
    "T12n0374_019:0478b02_1": "釋聞是已，乃知非佛。",
    "T12n0374_019:0478b02_2": "復自念言：『彼若非佛，不能治我五退沒相。』",
    "T12n0374_019:0478b03_3": "是時御臣名般遮尸，語帝釋言：『憍尸迦！",
    "T12n0374_019:0478b04_4": "乾闥婆王名敦浮樓，其王有女，字須跋陀，王若能以此女見與，臣當示王除衰相處。』",
    "T12n0374_019:0478b06_5": "釋即答言：『善男子！",
    "T12n0374_019:0478b07_6": "毘摩質多阿修羅王有女舍脂，是吾所敬，卿若必能示吾消滅惡相處者，猶當相與，況須跋陀？』",
    "T12n0374_019:0478b09_7": "『憍尸迦！",
    "T12n0374_019:0478b09_8": "有佛世尊字釋迦牟尼，今者在於王舍大城，若能往彼諮稟未聞，衰沒之相必得除滅。』",
    "T12n0374_019:0478b11_9": "『善男子！",
    "T12n0374_019:0478b11_10": "若佛世尊審能滅者，便可迴駕至其住處。』",
    "T12n0374_019:0478b12_11": "御臣奉命即迴車乘，到王舍城耆闍崛山，至於佛所頭面禮足，却坐一面，白佛言：『世尊！",
    "T12n0374_019:0478b14_12": "天人之中誰為繫縛？』",
    "T12n0374_019:0478b15_0": "『憍尸迦！",
    "T12n0374_019:0478b15_1": "慳、貪、嫉妬。』",
    "T12n0374_019:0478b15_2": "又言：『慳貪嫉妬，因何而生？』",
    "T12n0374_019:0478b16_3": "答言：『因無明生。』",
    "T12n0374_019:0478b16_4": "又言：『無明復因何生？』",
    "T12n0374_019:0478b17_0": "答言：『因放逸生。』",
    "T12n0374_019:0478b17_1": "又言：『放逸復因何生？』",
    "T12n0374_019:0478b17_2": "答言：『因顛倒生。』",
    "T12n0374_019:0478b18_3": "又言：『顛倒復因何生？』",
    "T12n0374_019:0478b18_4": "答言：『因疑心生。』",
    "T12n0374_019:0478b19_5": "『世尊！",
    "T12n0374_019:0478b19_6": "顛倒之法因疑生者，實如聖教。",
    "T12n0374_019:0478b20_0": "何以故？",
    "T12n0374_019:0478b20_1": "我有疑心，以疑心故，則生顛倒，於非世尊，生世尊想。",
    "T12n0374_019:0478b21_2": "我今見佛，疑網即除，疑網除故顛倒亦盡，顛倒盡故，無有慳心乃至妬心。』",
    "T12n0374_019:0478b23_3": "佛言：『汝言無有慳妬心者，汝今已得阿那含耶，阿那含者無有貪心。",
    "T12n0374_019:0478b24_4": "若無貪心，云何為命來至我所？",
    "T12n0374_019:0478b25_5": "而阿那含實不求命。』",
    "T12n0374_019:0478b25_6": "『世尊！",
    "T12n0374_019:0478b26_0": "有顛倒者則有求命，無顛倒者則不求命。",
    "T12n0374_019:0478b26_1": "然我今者實不求命，所欲求者，唯佛法身及佛智慧。』",
    "T12n0374_019:0478b28_2": "『憍尸迦！",
    "T12n0374_019:0478b28_3": "求佛法身及佛智慧，將來之世必當得之。』",
    "T12n0374_019:0478b29_4": "爾時帝釋聞佛說已，五衰沒相即時消滅，便起作禮，遶佛三匝，恭敬合掌而白佛言：『世尊！",
    "T12n0374_019:0478c02_5": "我今即死即生、失命得命，又聞佛記當得阿耨多羅三藐三菩提，是為更生為更得命。",
    "T12n0374_019:0478c04_6": "世尊！",
    "T12n0374_019:0478c04_7": "一切人天，云何增益？",
    "T12n0374_019:0478c04_8": "復以何緣，而致損減？』",
    "T12n0374_019:0478c05_9": "『憍尸迦！",
    "T12n0374_019:0478c05_10": "鬪諍因緣，人天損減；善修和敬，則得增益。』",
    "T12n0374_019:0478c06_11": "『世尊！",
    "T12n0374_019:0478c06_12": "若以鬪諍而損減者，我從今日更不復與阿修羅戰。』",
    "T12n0374_019:0478c07_13": "佛言：『善哉，善哉！",
    "T12n0374_019:0478c08_14": "憍尸迦！",
    "T12n0374_019:0478c08_15": "諸佛世尊說忍辱法，是阿耨多羅三藐三菩提因。』",
    "T12n0374_019:0478c10_0": "「爾時釋提桓因，即前禮佛，於是還去。",
    "T12n0374_019:0478c10_1": "大王！",
    "T12n0374_019:0478c11_0": "如來以能除諸惡相，是故稱佛不可思議。",
    "T12n0374_019:0478c11_1": "王若往者，所有重罪必當得除。",
    "T12n0374_019:0478c12_2": "大王且聽，有婆羅門子，字曰不害，以殺無量諸眾生故名鴦崛魔。",
    "T12n0374_019:0478c14_3": "復欲害母，惡心起時，身亦隨動，身心動者即五逆因，五逆因故必墮地獄。",
    "T12n0374_019:0478c15_4": "後見佛時身心俱動，復欲生害，身心動者即五逆因，五逆因故當入地獄。",
    "T12n0374_019:0478c17_5": "是人得遇如來大師，即時得滅地獄因緣，發阿耨多羅三藐三菩提心，是故稱佛為無上醫，非六師也。",
    "T12n0374_019:0478c19_6": "「大王！",
    "T12n0374_019:0478c19_7": "復有須毘羅王子，其父瞋之，截其手足，推之深井。",
    "T12n0374_019:0478c21_0": "其母矜愍，使人牽出，將至佛所。",
    "T12n0374_019:0478c21_1": "尋見佛時，手足還具，即發阿耨多羅三藐三菩提心。",
    "T12n0374_019:0478c22_2": "大王！",
    "T12n0374_019:0478c23_0": "以見佛故，得現果報，是故稱佛為無上醫，非六師也。",
    "T12n0374_019:0478c24_1": "「大王！",
    "T12n0374_019:0478c24_2": "如恒河邊有諸餓鬼，其數五百，於無量歲，初不見水，雖至河上，純見流火，飢渴所逼發聲號哭。",
    "T12n0374_019:0478c26_3": "爾時如來，在其河側，欝曇鉢林，坐一樹下。",
    "T12n0374_019:0478c27_4": "時諸餓鬼來至佛所，白佛言：『世尊！",
    "T12n0374_019:0478c28_5": "我等飢渴，命將不遠。』",
    "T12n0374_019:0478c28_6": "佛言：『恒河流水，汝何不飲？』",
    "T12n0374_019:0478c29_7": "鬼即答言：『如來見水，我則見火。』",
    "T12n0374_019:0479a01_8": "佛言：『恒河清流，實無火也，以惡業故心自顛倒，謂為是火。",
    "T12n0374_019:0479a02_9": "我當為汝除滅顛倒，令汝見水。』",
    "T12n0374_019:0479a03_10": "爾時世尊，廣為諸鬼說慳貪過。",
    "T12n0374_019:0479a04_0": "諸鬼即言：『我今渴乏，雖聞法言，都不入心。』",
    "T12n0374_019:0479a04_1": "佛言：『汝若渴乏，先可入河，恣意飲之。』",
    "T12n0374_019:0479a05_2": "是諸鬼等，以佛力故，即得飲水。",
    "T12n0374_019:0479a06_3": "既飲水已，如來復為種種說法，既聞法已，悉發阿耨多羅三藐三菩提心，捨餓鬼形，得於天身。",
    "T12n0374_019:0479a08_4": "大王！",
    "T12n0374_019:0479a08_5": "是故稱佛為無上醫，非六師也。",
    "T12n0374_019:0479a09_6": "「大王！",
    "T12n0374_019:0479a09_7": "舍婆提國群賊五百，波斯匿王，挑出其目，無有前導，不能得往至於佛所。",
    "T12n0374_019:0479a11_8": "佛憐愍故，即至賊所，慰喻之言：『善男子！",
    "T12n0374_019:0479a12_9": "善護身口，更勿造惡。』",
    "T12n0374_019:0479a12_10": "諸賊即時聞如來音，微妙清徹，尋還得眼。",
    "T12n0374_019:0479a13_11": "即於佛前合掌禮佛，而白佛言：『世尊！",
    "T12n0374_019:0479a14_12": "我今知佛慈心普覆一切眾生，非獨人天。』",
    "T12n0374_019:0479a15_13": "爾時如來即為說法。",
    "T12n0374_019:0479a15_14": "既聞法已，悉發阿耨多羅三藐三菩提心。",
    "T12n0374_019:0479a16_15": "是故如來真是世間無上良醫，非六師也。",
    "T12n0374_019:0479a17_16": "「大王！",
    "T12n0374_019:0479a17_17": "舍婆提國有旃陀羅，名曰氣噓，殺無量人，見佛弟子大目犍連，即時得破地獄因緣，而得上生三十三天。",
    "T12n0374_019:0479a20_18": "以有如是聖弟子故，稱佛如來為無上醫，非六師也。",
    "T12n0374_019:0479a21_19": "「大王！",
    "T12n0374_019:0479a21_20": "波羅捺城，有長者子，名阿逸多，婬匿其母，以是因緣，殺戮其父。",
    "T12n0374_019:0479a23_21": "其母復與外人共通，子既知已，便復害之。",
    "T12n0374_019:0479a24_22": "有阿羅漢是其知識，於此知識復生愧恥，即便殺之。",
    "T12n0374_019:0479a25_23": "殺已即到祇桓精舍，求欲出家。",
    "T12n0374_019:0479a26_24": "時諸比丘具知此人有三逆罪，無敢聽者。",
    "T12n0374_019:0479a27_25": "以不聽故，倍生瞋恚，即於其夜大放猛火，焚燒僧坊，多殺無辜。",
    "T12n0374_019:0479a28_26": "然後復往王舍城中，至如來所求哀出家。",
    "T12n0374_019:0479a29_27": "如來即聽，為說法要，令其重罪漸漸輕微，發阿耨多羅三藐三菩提心。",
    "T12n0374_019:0479b02_28": "是故稱佛為世良醫，非六師也。",
    "T12n0374_019:0479b02_29": "「大王！",
    "T12n0374_019:0479b03_0": "王本性暴惡，信受惡人提婆達多，放大醉象欲令踐佛。",
    "T12n0374_019:0479b04_1": "象既見佛，即時醒悟。",
    "T12n0374_019:0479b04_2": "佛便申手摩其頂上，復為說法，悉令得發阿耨多羅三藐三菩提心。",
    "T12n0374_019:0479b06_3": "大王！",
    "T12n0374_019:0479b06_4": "畜生見佛，猶得破壞畜生業果，況復人耶？",
    "T12n0374_019:0479b07_5": "大王當知，若見佛者，所有重罪必當得滅。",
    "T12n0374_019:0479b08_6": "「大王！",
    "T12n0374_019:0479b08_7": "世尊未得阿耨多羅三藐三菩提時，魔與無量無邊眷屬至菩薩所。",
    "T12n0374_019:0479b09_8": "菩薩爾時以忍辱力壞魔惡心，令魔受法，尋發阿耨多羅三藐三菩提心。",
    "T12n0374_019:0479b11_9": "佛有如是大功德力。",
    "T12n0374_019:0479b12_10": "「大王！",
    "T12n0374_019:0479b12_11": "有壙野鬼，多害眾生。",
    "T12n0374_019:0479b12_12": "如來爾時為善賢長者，至壙野村為其說法。",
    "T12n0374_019:0479b13_13": "時壙野鬼聞法歡喜，即以長者授於如來，然後便發阿耨多羅三藐三菩提心。",
    "T12n0374_019:0479b15_14": "「大王！",
    "T12n0374_019:0479b15_15": "波羅[木*奈]國有屠兒，名曰廣額，於日日中，殺無量羊。",
    "T12n0374_019:0479b16_16": "見舍利弗，即受八戒經一日一夜，以是因緣，命終得為北方天王毘沙門子。",
    "T12n0374_019:0479b18_17": "如來弟子尚有如是大功德果，況復佛也？",
    "T12n0374_019:0479b19_18": "「大王！",
    "T12n0374_019:0479b19_19": "北天竺有城，名曰細石，其城有王，名曰龍印，貪國重位，戮害其父。",
    "T12n0374_019:0479b21_20": "害其父已，心生悔恨，即捨國政，來至佛所，求哀出家。",
    "T12n0374_019:0479b22_21": "佛言：『善來。』",
    "T12n0374_019:0479b22_22": "即成比丘，重罪消滅，發阿耨多羅三藐三菩提心。",
    "T12n0374_019:0479b23_23": "大王當知，佛有如是無量無邊大功德果。",
    "T12n0374_019:0479b24_24": "「大王！",
    "T12n0374_019:0479b24_25": "如來有弟提婆達多，破壞眾僧，出佛身血，害蓮花比丘尼，作三逆罪。",
    "T12n0374_019:0479b26_26": "如來為說種種法要，令其重罪尋得微薄。",
    "T12n0374_019:0479b27_27": "是故如來為大良醫，非六師也。",
    "T12n0374_019:0479b28_28": "「大王！",
    "T12n0374_019:0479b28_29": "若能信臣語者，唯願速往至如來所，若不見信，願善思之。",
    "T12n0374_019:0479b29_30": "大王！",
    "T12n0374_019:0479b29_31": "諸佛世尊大悲普覆，不限一人，正法弘廣，無所不苞，怨親平等心無憎愛，終不偏為一人令得阿耨多羅三藐三菩提，餘人不得。",
    "T12n0374_019:0479c03_32": "如來非獨四部之師，普是一切天人、龍、鬼、地獄、畜生、餓鬼等師，一切眾生亦當視佛如父母想。",
    "T12n0374_019:0479c05_33": "大王當知，如來不但獨為豪貴之人跋提迦王而演說法，亦為下賤優波離等。",
    "T12n0374_019:0479c07_34": "不獨偏受須達多阿那邠坻所奉飯食，亦受貧人須達多食。",
    "T12n0374_019:0479c08_35": "不但獨為舍利弗等利根說法，亦為鈍根周梨槃特。",
    "T12n0374_019:0479c09_36": "不但獨聽大迦葉等無貪之性出家求道，亦聽大貪難陀出家。",
    "T12n0374_019:0479c11_37": "不但獨聽煩惱薄者優樓頻螺迦葉等出家求道，亦聽煩惱深厚造重罪者波斯匿王弟優陀耶出家求道。",
    "T12n0374_019:0479c13_38": "不以莎草恭敬供養拔其瞋根，鴦崛摩羅惡心欲害捨而不救。",
    "T12n0374_019:0479c15_39": "不但獨為有智男子而演說法，亦為極愚牉合智者女人說法。",
    "T12n0374_019:0479c16_40": "不但獨令出家之人得四道果，亦令在家得三道果。",
    "T12n0374_019:0479c17_41": "不但獨為富多羅等捨諸怱務閑寂思惟而說法要，亦為頻婆娑羅王等統領國事理王務者而說法要。",
    "T12n0374_019:0479c20_42": "不但獨為斷酒之人，亦為耽酒郁伽長者荒醉者說。",
    "T12n0374_019:0479c21_43": "不但獨為入禪定者離婆多等，亦為喪子亂心婆羅門女婆私吒說。",
    "T12n0374_019:0479c22_44": "不但獨為己之弟子，亦為外道尼乾子說。",
    "T12n0374_019:0479c23_45": "不但獨為盛壯之年二十五者，亦為衰老八十者說。",
    "T12n0374_019:0479c24_46": "不但獨為根熟之人，亦為善根未熟者說。",
    "T12n0374_019:0479c25_47": "不但獨為末利夫人，亦為婬女蓮花女說。",
    "T12n0374_019:0479c26_48": "不但獨受波斯匿王上饌甘味，亦受長者尸利毱多雜毒之食。",
    "T12n0374_019:0479c28_49": "大王當知，尸利毱多往昔亦作逆罪之因，以遇佛聞法，即發阿耨多羅三藐三菩提心。",
    "T12n0374_019:0480a01_50": "「大王！",
    "T12n0374_019:0480a01_51": "假使一月常以衣食供養恭敬一切眾生，不如有人一念念佛，所得功德十六分一。",
    "T12n0374_019:0480a03_52": "大王！",
    "T12n0374_019:0480a03_53": "假使鍛金為人車馬載寶，其數各百以用布施，不如有人發心向佛舉足一步。",
    "T12n0374_019:0480a05_54": "大王！",
    "T12n0374_019:0480a05_55": "假使復以象車百乘載大秦國種種珍寶，及其女人身佩瓔珞數亦滿百，持用布施，猶故不如發心向佛舉足一步。",
    "T12n0374_019:0480a07_56": "復置是事，若以四事供養三千大千世界所有眾生，猶亦不如發心向佛舉足一步。",
    "T12n0374_019:0480a09_57": "復置是事，若使大王供養恭敬恒河沙等無量眾生，不如一往娑羅雙樹到如來所誠心聽法。」",
    "T12n0374_019:0480a11_58": "爾時大王答言：「耆婆！",
    "T12n0374_019:0480a12_59": "如來世尊性已調柔，故得調柔以為眷屬；如栴檀林，純以栴檀而為圍遶。",
    "T12n0374_019:0480a14_0": "如來清淨，所有眷屬亦復清淨。",
    "T12n0374_019:0480a14_1": "猶如大龍，純以諸龍而為眷屬。",
    "T12n0374_019:0480a15_2": "如來寂靜，所有眷屬亦復寂靜。",
    "T12n0374_019:0480a16_3": "如來無貪，所有眷屬亦復無貪。",
    "T12n0374_019:0480a16_4": "佛無煩惱，所有眷屬亦無煩惱。",
    "T12n0374_019:0480a17_5": "吾今既是極惡之人，惡業纏裹、其身臭穢、繫屬地獄，云何當得至如來所？",
    "T12n0374_019:0480a19_6": "吾設往者，恐不顧念接敘言說。",
    "T12n0374_019:0480a19_7": "卿雖勸吾令往佛所，然吾今日深自鄙悼，都無去心。」",
    "T12n0374_019:0480a21_8": "爾時虛空尋出聲言：「無上佛法，將欲衰殄，甚深法河於是欲涸，大法明燈將滅不久，法山欲頹法船欲沈，法橋欲壞法殿欲崩，法幢欲倒法樹欲折，善友欲去，大怖將至，法餓眾生將至不久，煩惱疫病將欲流行，大闇時至渴法時來，魔王欣慶解釋甲冑，佛日將沒大涅槃山。",
    "T12n0374_019:0480a27_9": "大王！",
    "T12n0374_019:0480a27_10": "佛若去世，王之重惡更無治者。",
    "T12n0374_019:0480a28_11": "大王！",
    "T12n0374_019:0480a28_12": "汝今已造阿鼻地獄極重之業，以是業緣必受不疑。",
    "T12n0374_019:0480a29_13": "大王！",
    "T12n0374_019:0480a29_14": "阿者言無，鼻者名間，間無暫樂，故名無間。",
    "T12n0374_019:0480b01_15": "大王！",
    "T12n0374_019:0480b01_16": "假使一人獨墮是獄，其身長大八萬由延，遍滿其中間無空處，其身周匝受種種苦，設有多人身亦遍滿不相妨礙。",
    "T12n0374_019:0480b04_17": "大王！",
    "T12n0374_019:0480b04_18": "寒地獄中暫遇熱風以之為樂；熱地獄中暫遇寒風亦名為樂；活地獄中，設命終已，若聞活聲，即便還活；阿鼻地獄都無此事。",
    "T12n0374_019:0480b07_19": "大王！",
    "T12n0374_019:0480b07_20": "阿鼻地獄四方有門，一一門外各有猛火，東西南北交過通徹八萬由延，周匝鐵牆、鐵網彌覆，其地亦鐵，上火徹下，下火徹上。",
    "T12n0374_019:0480b10_21": "大王！",
    "T12n0374_019:0480b10_22": "若魚在鏊，脂膏焦然，是中罪人，亦復如是。",
    "T12n0374_019:0480b11_23": "大王！",
    "T12n0374_019:0480b11_24": "作一逆者，則便具受如是一罪，若造二逆罪則二倍，五逆具者罪亦五倍。",
    "T12n0374_019:0480b13_25": "大王！",
    "T12n0374_019:0480b13_26": "我今定知王之惡業必不得免。",
    "T12n0374_019:0480b14_27": "唯願大王速往佛所，除佛世尊，餘無能救。",
    "T12n0374_019:0480b15_28": "我今愍汝，故相勸導。」",
    "T12n0374_019:0480b15_29": "爾時大王聞是語已，心懷怖懼，舉身戰慄，五體掉動如芭蕉樹，仰而答曰：「汝為是誰？",
    "T12n0374_019:0480b17_30": "不現色像，而但有聲。」",
    "T12n0374_019:0480b18_0": "「大王！",
    "T12n0374_019:0480b18_1": "吾是汝父頻婆娑羅。",
    "T12n0374_019:0480b18_2": "汝今當隨耆婆所說，莫隨邪見六臣之言。」",
    "T12n0374_019:0480b19_3": "時王聞已，悶絕躄地，身瘡增劇，臭穢倍前，雖以冷藥塗而治之，瘡烝毒熱，但增無損。",
    "T12n0374_019:0480b22_0": "大般涅槃經卷第十九"
}