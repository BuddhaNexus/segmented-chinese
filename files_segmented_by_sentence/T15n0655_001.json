{
    "T15n0655_001:0806c23_0": "佛說勝義空經",
    "T15n0655_001:0806c25_0": "西天譯經三藏朝奉大夫試光祿卿",
    "T15n0655_001:0806c26_0": "傳法大師賜紫沙門臣施護等奉　詔譯佛世尊一時在俱盧數國，與苾芻眾俱。",
    "T15n0655_001:0806c28_0": "佛告諸苾芻言：「諸有法門，我如前說；復有正法，名勝義空，汝等諦聽，極善作意，今為汝說。",
    "T15n0655_001:0807a01_1": "「諸苾芻！",
    "T15n0655_001:0807a01_2": "此中云何名勝義空？",
    "T15n0655_001:0807a01_3": "謂：眼生時而無少法有所從來；又眼滅時亦無少法離散可去。",
    "T15n0655_001:0807a03_4": "「諸苾芻！",
    "T15n0655_001:0807a03_5": "其眼無實，離於實法。",
    "T15n0655_001:0807a03_6": "以要而言：有業有報，作者不可得，此蘊既終，復他蘊攝；別法合集，因緣所生。",
    "T15n0655_001:0807a05_7": "耳、鼻、舌、身、意亦復如是。",
    "T15n0655_001:0807a06_8": "彼意生時，而無少法有所從來；又意滅時，亦無少法離散可去。",
    "T15n0655_001:0807a07_9": "「諸苾芻！",
    "T15n0655_001:0807a07_10": "彼意無實，離於實法，亦如前說，別法合集。",
    "T15n0655_001:0807a08_11": "此合集法，無實可得，因緣所生。",
    "T15n0655_001:0807a09_12": "此緣生者，所謂：無明緣行、行緣識、識緣名色、名色緣六處、六處緣觸、觸緣受、受緣愛、愛緣取、取緣有、有緣生、生緣老死憂悲苦惱，如是即一大苦蘊生。",
    "T15n0655_001:0807a12_13": "此所生法，無實可得，生已即滅。",
    "T15n0655_001:0807a13_14": "由是無明滅即行滅、行滅即識滅、識滅即名色滅、名色滅即六處滅、六處滅即觸滅、觸滅即受滅、受滅即愛滅、愛滅即取滅、取滅即有滅、有滅即生滅、生滅即老死憂悲苦惱滅，如是即一大苦蘊滅。",
    "T15n0655_001:0807a18_15": "如是等所說，是為勝義空。",
    "T15n0655_001:0807a18_16": "「諸苾芻！",
    "T15n0655_001:0807a18_17": "諸有法門，如前已說，今此正法，汝等當學。」",
    "T15n0655_001:0807a20_0": "佛說勝義空經"
}