{
    "T11n0312_002:0707a02_0": "佛說如來不思議祕密大乘經卷",
    "T11n0312_002:0707a03_0": "第二",
    "T11n0312_002:0707a05_0": "西天譯經三藏朝散大夫",
    "T11n0312_002:0707a06_0": "試光祿卿傳梵大師賜紫",
    "T11n0312_002:0707a07_0": "沙門臣法護等奉　詔譯",
    "T11n0312_002:0707a08_0": "菩薩身密品第一之二",
    "T11n0312_002:0707a09_0": "「復次寂慧！",
    "T11n0312_002:0707a09_1": "所有一切有情色相威儀，即於菩薩色相威儀中住，而菩薩曾無發悟亦無分別。",
    "T11n0312_002:0707a11_0": "以彼菩薩無所分別平等捨心，即隨其身現身威儀，然菩薩身法爾不動，以不動故現起身業。",
    "T11n0312_002:0707a13_1": "雖身離相，而亦不壞菩薩身清淨。",
    "T11n0312_002:0707a13_2": "已發現光明普照地獄，一切有情令得安樂。",
    "T11n0312_002:0707a14_3": "又復菩薩！",
    "T11n0312_002:0707a15_4": "普為一切有情不惜身命。",
    "T11n0312_002:0707a15_5": "若諸有情各各來求菩薩身肉而噉食者，菩薩悉現其前斷肉授之，乃至骨血精髓而悉隨與。",
    "T11n0312_002:0707a17_6": "寂慧當知，菩薩隨諸有情須身肉等而悉與者，由彼菩薩知身無量，即能隨知法界無量。",
    "T11n0312_002:0707a19_7": "無量即無盡身、無盡門，即是緣生無盡法門。",
    "T11n0312_002:0707a20_8": "菩薩隨所現身，但為成熟一切有情。",
    "T11n0312_002:0707a21_9": "若或有人貪染心者，愛著殊妙端嚴色相，菩薩即於其前，為現端嚴女人之相。",
    "T11n0312_002:0707a23_10": "隨彼男子染愛之心，悉如其意。",
    "T11n0312_002:0707a24_11": "時彼女人以染著故，形容枯悴即趣命終，根門敗壞臭穢不淨，時彼男子以無智故厭惡而去。",
    "T11n0312_002:0707a26_12": "即其女人死滅之身，自然出聲為說法要，令彼男子心生開悟，不退轉於阿耨多羅三藐三菩提心。",
    "T11n0312_002:0707a29_0": "「復次寂慧！",
    "T11n0312_002:0707a29_1": "菩薩於此三千大千世界現廣大身，或寶蓋中、或現指端，乃至劫火洞然炎熾，能以手指而悉覆之，而菩薩身都無所壞。",
    "T11n0312_002:0707b02_2": "又復能現身相，普為諸佛世尊作供養事，積妙華蓋如須彌量，復聚寶花高若山峯，悉以供養諸佛如來。",
    "T11n0312_002:0707b05_3": "又復以此三千大千世界為一大器，滿貯香油等須彌山，布其燈炷然以燈明廣大熾盛，為諸如來作供養事。",
    "T11n0312_002:0707b07_4": "又復積以殑伽沙等數量廣大燈明，普遍熾盛供養如來。",
    "T11n0312_002:0707b09_5": "又復菩薩以所著衣覆自肢體，灌注酥油用然燈明，普為如來作供養事。",
    "T11n0312_002:0707b10_6": "其燈熾盛有大光明，廣大照耀殑伽沙等諸佛剎土，彼彼有情互得觀見菩薩所現神通化事。",
    "T11n0312_002:0707b12_7": "如是見已，無量無數有情悉發阿耨多羅三藐三菩提心。",
    "T11n0312_002:0707b14_8": "其中所有憍慢貢高諸有情類，菩薩即現大力那羅延身、或金剛手菩薩可畏之相。",
    "T11n0312_002:0707b16_0": "彼等有情見已驚怖，即向菩薩折伏其心，歸命頂禮求哀聽法。",
    "T11n0312_002:0707b17_1": "又復菩薩於大國城及諸棄屍林中，見彼無數百千有情普遍充滿，而是菩薩以廣大身現死滅相，令彼先墮畜生趣中諸有情類畜報盡者，取其菩薩所滅身肉而噉食之，食已命終皆得生天，由是因故乃至最後入於涅槃。",
    "T11n0312_002:0707b22_2": "是故當知，菩薩摩訶薩宿昔願力得清淨已，能於長夜酬其宿願作利益事，願令有情臨命終時，食我身肉得生天界。",
    "T11n0312_002:0707b25_3": "由此因緣乃至最後入於涅槃，令諸有情成就所思、成就所求、成就願力。",
    "T11n0312_002:0707b27_0": "「寂慧當知，菩薩摩訶薩有如是等殊勝行願。",
    "T11n0312_002:0707b28_0": "我念往昔過去世中，此閻浮提周匝四方，有八萬四千廣大國城，復多百千聚落縣邑，百千俱胝那庾多人民居止。",
    "T11n0312_002:0707c01_1": "彼時國城有大災難疾疫劫起，其中人民生種種病，謂於身分若生若熟疾狀各異，或瘡癤癬癩，或風癀痰等，大小病者散遍充滿；求多千種精妙醫師，用以妙藥，而悉不能治療彼等一切病苦。",
    "T11n0312_002:0707c06_0": "彼諸人民病無療故，無所救護、無所歸向，震發大聲哀泣而言：『誰能為我息除病苦？",
    "T11n0312_002:0707c07_1": "或天龍、夜叉、乾闥婆等？",
    "T11n0312_002:0707c08_2": "或人非人？",
    "T11n0312_002:0707c08_3": "有能為我息除病者，我當罄捨一切財寶悉以奉之，我即如其教令荷彼深恩。』",
    "T11n0312_002:0707c10_4": "「寂慧當知，世尊釋迦如來當彼時中為帝釋天主，其名妙眼。",
    "T11n0312_002:0707c11_5": "於其天中以淨天眼過於人眼，悉能觀見彼諸人眾受多病苦；復以清淨天耳遍聞一切人眾哀泣之聲。",
    "T11n0312_002:0707c14_6": "其見聞已起悲愍心，即自思惟：『我今應為此諸人民無依止、無救護、無歸向者，作其依止、救護、歸向。』",
    "T11n0312_002:0707c16_7": "作是念已，即時帝釋天主，於此閻浮提中有一大城名曰善作，其去不遠，即自變身為男子相，名曰善寂。",
    "T11n0312_002:0707c18_8": "處虛空中，普為開發閻浮提中一切人民，說伽陀曰：「『善作大城此不遠，　　中有男子名善寂，　　取彼身肉噉食之，　　悉能息除一切病。",
    "T11n0312_002:0707c22_0": "　　勿應驚怖懷怯懼，　　隨意歡喜取身肉，　　此為妙藥救人民，　　是中無害無瞋恚。』",
    "T11n0312_002:0707c24_0": "「時彼國城聚落縣邑染疾苦者一切人眾，聞彼空中伽陀聲已，即時俱詣善作大城善寂人所。",
    "T11n0312_002:0707c26_1": "到已各各斷取其肉，食之治病。",
    "T11n0312_002:0707c26_2": "雖彼彼取之，而身肉無盡。",
    "T11n0312_002:0707c28_0": "「是時善寂復為人眾說伽陀曰：「『我若當得佛菩提，　　此真實法我無盡，　　由真實故我此身，　　願取其肉亦無盡。』",
    "T11n0312_002:0708a02_0": "「是時普遍四方染疾苦者，一切人眾於彼善寂人所，各各隨意斷取身肉，而善寂身安然如故，亦無增減；續續斷已，旋旋復生。",
    "T11n0312_002:0708a04_1": "時彼國城一切人眾食是肉者，彼彼所有一切病苦皆得除解，無病快樂悉無憂惱。",
    "T11n0312_002:0708a06_2": "如是次第閻浮提中一切人眾，咸息諸病悉獲輕安。",
    "T11n0312_002:0708a07_3": "是時一切人民男子女人、童男童女皆自惟忖：『彼善寂男子！",
    "T11n0312_002:0708a09_4": "能為我等息除諸病，令我無病身得輕安。",
    "T11n0312_002:0708a10_5": "我等今時持以何物用為供養？』",
    "T11n0312_002:0708a10_6": "由是多人共集一處，同詣善寂人所。",
    "T11n0312_002:0708a11_7": "到已各各合掌恭信，異口同音說伽陀曰：「『汝善依止善救護，　　汝為醫王復妙藥，　　隨汝教令我病除，　　我何所作伸供養？』",
    "T11n0312_002:0708a15_0": "「是時善寂男子隱所變相，還復帝釋之身，普為一切人眾說伽陀曰：「『金銀財寶及飲食，　　我悉不為此等事，　　但為救護諸有情，　　十善業道令圓滿。",
    "T11n0312_002:0708a19_0": "　　菩提願行堅固修，　　為諸有情利樂因，　　互相起發慈愛心，　　生長一切利益事。",
    "T11n0312_002:0708a21_0": "　　聞已應發菩提心，　　復起最上大慈意，　　普令積集勝妙因，　　十善業道皆清淨。』",
    "T11n0312_002:0708a23_0": "「復次寂慧！",
    "T11n0312_002:0708a23_1": "爾時帝釋天主說伽陀已，復彼天宮。",
    "T11n0312_002:0708a24_2": "時閻浮提男子女人、童男童女一切人眾，莫知其數，中無一人墮惡趣者，彼彼命終皆於善趣三十三天眾同分生。",
    "T11n0312_002:0708a26_3": "生彼天已，帝釋天主即為說法示教利喜，悉令不退轉於阿耨多羅三藐三菩提心，其中有情或復遠塵離垢得法眼淨。",
    "T11n0312_002:0708b01_0": "「復次寂慧！",
    "T11n0312_002:0708b01_1": "是故當知，菩薩身密所作身業得清淨已，棄一身命，能為成熟無量無數一切有情，畢竟令得阿耨多羅三藐三菩提果。」",
    "T11n0312_002:0708b04_0": "復次，金剛手大祕密主菩薩摩訶薩告寂慧菩薩摩訶薩言：「寂慧當知，菩薩身者是不破壞、堅固真實、不生滅身。",
    "T11n0312_002:0708b06_1": "若諸有情應以有壞之身可化度者，即現其身而為化度；若諸有情應以無壞之身可化度者，即現其身而為化度。",
    "T11n0312_002:0708b09_2": "於一切種類悉不破壞，火不能燒、刀不能斷，是身堅固，真實不壞金剛所成。",
    "T11n0312_002:0708b10_3": "是故寂慧！",
    "T11n0312_002:0708b11_0": "菩薩所現身相，但為成熟一切有情作利樂事。",
    "T11n0312_002:0708b12_1": "而是菩薩無所思惟，亦無分別是身是相，知身離相故即得法離相，亦非身離相與一切法離相有二差別。",
    "T11n0312_002:0708b14_2": "若相即身離相，彼相即法離相，如是離相能隨入故。",
    "T11n0312_002:0708b15_3": "即自身離相與一切有情身離相，二俱平等。",
    "T11n0312_002:0708b16_4": "何以故？",
    "T11n0312_002:0708b16_5": "由自身離相、一切有情身離相故即入一切法界離相，以法界離相故即入法離相，然於是中而實無有少法可得。",
    "T11n0312_002:0708b19_6": "謂以自身真如即入一切有情身真如，一切有情身真如即入自身真如。",
    "T11n0312_002:0708b21_7": "又復自身真如即入一切法真如，以入一切法真如故，即入一切佛真如。",
    "T11n0312_002:0708b22_8": "又以自身真如故即入過去未來現在真如，亦非過去真如與彼未來現在真如有所違背。",
    "T11n0312_002:0708b24_9": "所有過去未來現在真如即是蘊處界真如，蘊處界真如即是清淨真如。",
    "T11n0312_002:0708b26_10": "染淨真如即是生死涅槃真如，生死涅槃真如即是無造作真如。",
    "T11n0312_002:0708b27_11": "無造作真如即是一切造作真如。",
    "T11n0312_002:0708b28_12": "「善男子！",
    "T11n0312_002:0708b28_13": "所說真如即是實性，實性即是如性。",
    "T11n0312_002:0708b29_14": "是無異性、無種類性、無生性、無諍論性、無執取性，謂以真如無法可取故，說真如是無取法。",
    "T11n0312_002:0708c02_15": "由彼真如無所取故，即如是取；於諸取中菩薩示現有所取法，亦非真如有取有作。",
    "T11n0312_002:0708c04_16": "以無取故即無諍論，無諍論故，於諸色中現有所取，然彼真如亦無所動。",
    "T11n0312_002:0708c06_17": "是故以其如實之智，伺察如來真實之身，以觀如來身平等故，即當伺察自身真如。",
    "T11n0312_002:0708c08_18": "取要言之，審觀一切身非身性畢竟不生，知一切身皆是緣生法所成故。",
    "T11n0312_002:0708c09_19": "如是知已，乃能悟入彼法身門。",
    "T11n0312_002:0708c10_20": "入是法身門故，即成法身，非蘊、處、界身。",
    "T11n0312_002:0708c11_21": "即彼法身廣大增勝，如實觀想，從是現身，為諸有情作利樂事，乃至一切見聞覺知悉為有情成利樂故。",
    "T11n0312_002:0708c13_22": "「寂慧當知，譬如世間耆婆醫王，積集一切勝上之藥，精妙和合成女人相，妙色端嚴而可樂見，如其所應安立施作，若來若去行住坐臥分別事相，亦非分別、非離分別。",
    "T11n0312_002:0708c17_23": "諸有病者，若國王大臣、若長者居士，來詣耆婆醫王妙藥所成女人之所相與和合，其和合已一切病苦皆得息除，無病輕安而獲快樂。",
    "T11n0312_002:0708c20_24": "寂慧！",
    "T11n0312_002:0708c20_25": "汝且觀是耆婆醫王，以善巧智能為世間息除諸病，餘諸醫師無是智力。",
    "T11n0312_002:0708c22_26": "菩薩所有法身增勝亦復如是，若能如理真實觀者，而彼一切男子女人、童男童女，為貪瞋癡燒然其身；若能如實觀法身者，即能息除一切煩惱，心得輕安身離燒然。",
    "T11n0312_002:0708c26_27": "是故當知，菩薩宿昔願力清淨，菩薩法身廣大增勝，如實而觀即是菩薩身密清淨。",
    "T11n0312_002:0708c28_28": "「寂慧當知，菩薩法身非飲食力而能成故，亦非段食可能資養。",
    "T11n0312_002:0708c29_29": "菩薩了知如是相已，即為悲愍一切有情現受飲食，雖有所取而無著相，亦非護惜其身故有所取，於所取中而彼法身無增無減。",
    "T11n0312_002:0709a03_30": "是故當知，菩薩法身不生不滅亦無所起，於中示現生滅起作，但為成熟諸有情故。",
    "T11n0312_002:0709a05_31": "滅即無滅亦無造作，於一切法應如是知；諸有生者即和合義，於一切法應如是知。",
    "T11n0312_002:0709a07_32": "又復應知，彼一切法生即無生。",
    "T11n0312_002:0709a07_33": "如來身者，即是法身、即是法食、即是法力，是法歸趣。",
    "T11n0312_002:0709a09_34": "如來身者，即虛空身、無等等身、三界一切最勝上身、一切如來通達身、無喻無比清淨無垢無染污身、自性明亮身、自性不生身、自性無起身、離心意識身、幻焰水月自性身、空無相無願所成身、十方最勝如虛空廣大身、一切有情平等身、無邊無際身、無種類無分別身、無毀無異身、於住無住得不動身、無色自性身、無受想行識自性身、非地界所成身、非水火風界所成身、非種非和合種非大種所成身、非種類法一切世間無比身、非眼所生非耳依止非鼻所知非舌了別非身和合非意所成等身，非心所轉、非意識所轉，亦非無轉亦非隨轉。",
    "T11n0312_002:0709a21_35": "「善男子！",
    "T11n0312_002:0709a21_36": "由如是故，應當如實觀如來身。",
    "T11n0312_002:0709a22_37": "而是菩薩於如來身住平等性，得清淨已行菩薩行，乃至三千大千世界，或四大洲或閻浮提，一切王城聚落郡邑，菩薩於一切處普為現身；然於是中亦無所現亦無對礙。",
    "T11n0312_002:0709a26_38": "又復菩薩能於十方現諸魔身，於有現中現無對礙，於無現中現無對礙，由如是故，無見無聞、無覺無知，諸有所現但為成熟一切有情。",
    "T11n0312_002:0709a29_39": "菩薩於其身念處中亦無增減，菩薩雖復知身無常、知身是苦、知身無我，然為有情示現其身作利樂事。",
    "T11n0312_002:0709b02_40": "菩薩知身法爾寂靜，為有情故起分別身作諸利樂。",
    "T11n0312_002:0709b03_41": "菩薩又復了知因緣能成其身，然於彼彼因緣法中如實而觀，亦無作者亦無受者，又復能觀是身無知如草木瓦礫。",
    "T11n0312_002:0709b06_42": "菩薩身業雖已清淨，然為有情示現其身。",
    "T11n0312_002:0709b07_43": "「寂慧當知，釋迦菩薩始從然燈佛所發菩提心，身語心業皆悉清淨。",
    "T11n0312_002:0709b08_44": "且身業者具有無量無邊功德，假使過于殑伽沙數等劫，或如來說、或我所說，菩薩所有身密身業廣大清淨，不可窮盡。」",
    "T11n0312_002:0709b12_0": "佛說如來不思議祕密大乘經卷第二"
}