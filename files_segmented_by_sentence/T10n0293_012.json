{
    "T10n0293_012:0714a05_0": "大方廣佛華嚴經卷第十二",
    "T10n0293_012:0714a07_0": "罽賓國三藏般若奉　詔譯",
    "T10n0293_012:0714a08_0": "入不思議解脫境界普賢行願品",
    "T10n0293_012:0714a09_0": "時，婆羅門復告善財言：「我王圓滿如上，種種法式，清淨威儀，先入道場，禮敬賢聖，上祈福祐，澤潤含生；或祠祭祖宗，思報恩德，教人孝敬，冥益萬方；或出遊巡狩，撫俗省方，御眾班師，功成告謝，水旱災祥，省躬慶祐；祀祭之時一心專念，恭敬無怠，如對目前，想其儀形，思其教誨，感涕薦奉，罄志無私，國內輔臣，有功有德，賢良節行，在家出家，碩德高年，人所宗事，設命終已，圖畫形容，隨其行業，建諸塔廟。",
    "T10n0293_012:0714a18_1": "我王如是日日之中，內盡誠心，外精供事飲食、財寶、上妙珍奇，祠敬禮拜，曾無懈廢。",
    "T10n0293_012:0714a20_2": "如上十種，首嚼齒木乃至祠祭，於晝初時前二分畢。",
    "T10n0293_012:0714a21_3": "日初出時，先召良醫候其安否。",
    "T10n0293_012:0714a22_0": "晝夜時分，服食量宜。",
    "T10n0293_012:0714a22_1": "次召曆算、占候、陰陽、風雨、日辰、星月運數行度，差正隱現，災祥福慶，禳除靡不誠告。",
    "T10n0293_012:0714a24_2": "中外款候，可以密聞，於此時中，一以言聽。",
    "T10n0293_012:0714a25_3": "所為既訖，正坐臨朝，十千大臣前後圍遶，共理王事，出納王言，聽事畢來，盡晝初時，為後二分。",
    "T10n0293_012:0714a27_4": "次第二時，進御王膳，奏妙音樂，種種歡娛，以悅王意。",
    "T10n0293_012:0714a28_5": "於第三時，沐浴遊宴，十億采女內奏樂音，容止殊麗，周匝環遶，軟意承旨，恒起慈心，清淨園林，處處嚴飾，若聞、若見，煩惱銷除。",
    "T10n0293_012:0714b02_6": "盡第四時，於王正殿，敷置眾寶，莊嚴論座，於王國內，處處請求，有大智慧沙門婆羅門得道果者，演說正法，聽聞其義，合掌恭敬，禮拜問訊，盡恭敬心、盡尊重心，請令安坐；然後諮問：『何等善法？",
    "T10n0293_012:0714b07_7": "何等惡法？",
    "T10n0293_012:0714b07_8": "何正？",
    "T10n0293_012:0714b07_9": "何邪？",
    "T10n0293_012:0714b07_10": "何損？",
    "T10n0293_012:0714b07_11": "何益？』",
    "T10n0293_012:0714b07_12": "可行則行，可止則止。",
    "T10n0293_012:0714b08_13": "「復應數集宿舊智臣、高道隱逸，諮承不逮，以達聰明，詢問國政，評其德失。",
    "T10n0293_012:0714b10_0": "由斯王德，漸盛漸圓。",
    "T10n0293_012:0714b10_1": "國內眾生，展轉安樂。",
    "T10n0293_012:0714b11_0": "能令世化，為解脫因。",
    "T10n0293_012:0714b11_1": "所以者何？",
    "T10n0293_012:0714b11_2": "一切菩薩諸所施為，無非佛事。",
    "T10n0293_012:0714b12_3": "譬如白月初出漸明，至十五日光明圓滿，流照十方；亦如海潮，月初漸起，至十五日，大起潮波，洄澓萬里。",
    "T10n0293_012:0714b14_4": "法王政化亦復如是，王德增長，若無國王，智臣、耆舊如船無主，漩洄覆沒。",
    "T10n0293_012:0714b16_5": "又如眾生渴乏時雨，求天帝釋，釋天護念，設不降雨，經於十年，是諸眾生亦不必死。",
    "T10n0293_012:0714b18_6": "若無國王，一日之中，萬姓荒亂，相殘害盡。",
    "T10n0293_012:0714b19_7": "以是當知，覆護眾生，王勝帝釋。",
    "T10n0293_012:0714b20_8": "「復次，我王由聞勝法，常自省誡，以化群生。",
    "T10n0293_012:0714b21_9": "每至臨朝，力勢雄猛，王德增上，威伏彊隣。",
    "T10n0293_012:0714b22_10": "外設朝儀種種嚴衛，奏妙音樂，肅敬侍王，王與內宮眷屬圍遶，就師子座；身心無畏，如日出雲，光顯自在，猶天帝釋處眾天中，置四大人，於殿四角，身被金甲，如四天王，左右侍衛，執諸兵仗，顯示我王巍巍威德，王志含容心卑萬姓，不聽不視，恒思順行。",
    "T10n0293_012:0714b27_11": "如海吞流，如山蘊寶，樂音靜息，內外一心。",
    "T10n0293_012:0714b28_12": "「爾時，我王遍觀輔相種種威儀，珍嚴妙飾，知如幻化，自堅其心，以慈軟音而說偈言：「『合會須臾散，　　榮貴盡無常，　　人命如電光，　　強力皆歸死。",
    "T10n0293_012:0714c04_0": "　　死魔虧盛滿，　　無常壞寶山，　　勝法恒堅牢，　　應修不放逸。』",
    "T10n0293_012:0714c06_0": "「王說偈已，宣令群臣各歸常位，理王政事，利益眾生，心無懈廢。",
    "T10n0293_012:0714c07_1": "仁者當知如是名為我王內德。」",
    "T10n0293_012:0714c08_2": "善財白言：「云何復名王德外化？」",
    "T10n0293_012:0714c08_3": "答言：「仁者！",
    "T10n0293_012:0714c09_4": "一切眾生及器世間，安立護持，皆是眾生自業果報及諸國主德力任持。",
    "T10n0293_012:0714c10_5": "劫初成時，此器世間，人皆化生，肢體圓滿，不藉衣食，形相充盈，照耀身光，無有晝夜，宿惑既勝，地味隨生，乃至漸生自然香稻。",
    "T10n0293_012:0714c13_6": "後立田主，遐邇同歸，覆育均平，為剎帝利，自是至今，王化不絕。",
    "T10n0293_012:0714c15_7": "有欲之人，無主則亂，國有君主，一切獲安，故名王力能護眾生。",
    "T10n0293_012:0714c16_8": "仁者當知人有四姓：一、婆羅門種，多修口業；二、剎帝利種，多修手業；三、吠舍種，多修田業；四、戍達羅種，修馳逐業。",
    "T10n0293_012:0714c19_9": "其餘雜類旃陀羅等，多皆修習惡律儀業。",
    "T10n0293_012:0714c20_10": "然此四姓及餘雜類，業習不同，居處亦異，從少至老所務雖殊，皆崇四事。",
    "T10n0293_012:0714c21_11": "云何為四？",
    "T10n0293_012:0714c21_12": "一、修持藝業，二、營辦資財，三、共受欲樂，四、各求解脫。",
    "T10n0293_012:0714c23_13": "言藝業者，並從髫齔以至壯年，各於其倫習學其事。",
    "T10n0293_012:0714c24_14": "若婆羅門業，修智慧、圖書、印記、緯候、陰陽、身相、吉凶、圍陀典籍。",
    "T10n0293_012:0714c25_15": "剎帝利種，增修射御，政在養人，功存禁暴，絃歌悅眾，征罰不庭。",
    "T10n0293_012:0714c27_16": "吠舍田業，播種耕耘，糧聚倉儲，人天國本。",
    "T10n0293_012:0714c28_17": "戍達羅種，通商有無，興販往來，務滋貨殖。",
    "T10n0293_012:0714c29_18": "言營財者，業藝既成，咸務自事。",
    "T10n0293_012:0714c29_19": "各於其黨，競構資生。",
    "T10n0293_012:0715a01_20": "言受樂者，既豐財利，卜定厥居，婚樂宴遊，恣娛聲色。",
    "T10n0293_012:0715a02_21": "言解脫者，要言二類：一、婆羅門、剎利王種；髮既斑白，年逾五十，力邁色衰，厭世求道，情深出要，咸謂真修，所習既殊，師承自異，九十六種，各業本宗，或求生天，或計解脫。",
    "T10n0293_012:0715a06_22": "二者釋種如來弟子；三乘學人服甘露味，修習慈悲，利益群品。",
    "T10n0293_012:0715a08_23": "如是種種邪宗、正宗、在家、出家，精心道檢，皆依王國而得住持；並因我王演化流布，故諸學者如世輪繩，藝業所修如聚泥土。",
    "T10n0293_012:0715a11_0": "王行正化如匠埏埴，巧益自他如成眾器，若無王力，功行不成，法滅無餘，況能利濟？",
    "T10n0293_012:0715a12_1": "又彼所修一切功德，六分之一常屬於王。",
    "T10n0293_012:0715a13_2": "王之福山崇固難壞，其餘外境，正化不行，國內之人恣情積惡，令修善者無以暫安。",
    "T10n0293_012:0715a15_3": "如是障修及造不善，所有罪業六分之一還屬彼王。",
    "T10n0293_012:0715a17_0": "王之罪山牢峻難壞，是故我王福慧殊勝。」",
    "T10n0293_012:0715a18_0": "時，婆羅門復告善財：「仁豈不聞地神語耶？",
    "T10n0293_012:0715a18_1": "地神常言：『我負大地一切所有及須彌山，不以為重，亦無厭心，於三種人我恒厭倦，不欲勝持。",
    "T10n0293_012:0715a21_2": "何等為三？",
    "T10n0293_012:0715a21_3": "一、心懷叛逆，謀害人王；二、念棄恩親，不孝父母；三、撥無因果，毀謗三尊，破法輪僧，障修善者；如是三人，我極患重，乃至一念不欲任持。』",
    "T10n0293_012:0715a24_4": "「復次，我王宣流正化，諸佛護念，何況龍神？",
    "T10n0293_012:0715a25_5": "以是正心能制諸惡，如執鉤策，邪法不生，能與世間，作無利者，感化調伏，正見修行；亦如牛王，王若行時，一切諸牛悉皆隨從。",
    "T10n0293_012:0715a28_6": "王亦如是，正化流行，一切有情悉皆隨順。",
    "T10n0293_012:0715a29_0": "又如鐵鉤能制狂象，王治正化能伏惡人，究竟令其同歸解脫。",
    "T10n0293_012:0715b02_0": "「復次，我王建國體人恒在三事：一、念除五怖，二、慎擇三臣，三、精修御膳。",
    "T10n0293_012:0715b03_1": "所以者何？",
    "T10n0293_012:0715b03_2": "樹君養人，事先除怖。",
    "T10n0293_012:0715b04_3": "臣德允備，足以弼諧。",
    "T10n0293_012:0715b04_4": "御膳精羞，愛身及物，教人忠孝，親長尊嚴。」",
    "T10n0293_012:0715b05_5": "善財白言：「云何五怖，此國獨無？」",
    "T10n0293_012:0715b06_6": "答言：「仁者！",
    "T10n0293_012:0715b06_7": "一、王德簡儉，財賦均平；無國王貪奪怖。",
    "T10n0293_012:0715b07_8": "二、王族貞賢，不貪為寶；無近臣侵抑怖。",
    "T10n0293_012:0715b08_9": "三、宰官循職，惠恕充懷；無酷吏傷殘怖。",
    "T10n0293_012:0715b09_10": "四、人皆義讓，國無欺枉；無盜賊偷劫怖。",
    "T10n0293_012:0715b10_11": "五、隣境雍和，承風向化；無外境寇難怖。",
    "T10n0293_012:0715b11_12": "餘國五怖，人必不安。",
    "T10n0293_012:0715b11_13": "是故我王，聖化無外。」",
    "T10n0293_012:0715b12_14": "善財白言：「云何三臣王所慎擇？」",
    "T10n0293_012:0715b12_15": "答言：「仁者！",
    "T10n0293_012:0715b13_16": "如日天王，高居日殿，去地四萬二千由旬，四天下人，不覩形色，但蒙光照，瞻仰日輪，咸知所在。",
    "T10n0293_012:0715b15_17": "我王聖德如彼日輪，大明御宇，無幽不燭，開物成務，辯別除昏。",
    "T10n0293_012:0715b16_18": "十千大臣、一億猛將皆王照使，為國之光，慎擇三臣，統茲百辟。",
    "T10n0293_012:0715b18_19": "何等為三？",
    "T10n0293_012:0715b18_20": "一者輔臣，二者將帥，三者使臣。",
    "T10n0293_012:0715b19_21": "言輔臣者，弼諧王化，代王理政，上佐王德，下恤王人，進賢任能，清心奉職，如日照曜，類辯群分。",
    "T10n0293_012:0715b21_22": "二將帥者，主兵大臣，必在忠淳，深仁厚義，德行兼茂，勇略無虧，為護眾生，除惡務本，如日照曜，滌闇除昏。",
    "T10n0293_012:0715b23_23": "初自七月至十月，終嚴鼓戒，兵順天肅，勵乘便逐，宜安營相地。",
    "T10n0293_012:0715b25_24": "如是主將，受命臨戎，攻守以時，戰無不利。",
    "T10n0293_012:0715b26_25": "仁復應知我國五城。",
    "T10n0293_012:0715b26_26": "云何為五？",
    "T10n0293_012:0715b26_27": "一者山城，憑高據嶮，斷岸周圍；二者水城，塹以江河，沿流四遶；三者沙城，曠磧懸遠，外無水草；四者土城，堅壁高壘，內實兵儲；五者人城，主聖臣賢，深謀遠略。",
    "T10n0293_012:0715c01_28": "如是五城量宜相敵，人城最勝，我國所尊。",
    "T10n0293_012:0715c02_29": "故我大王住不思議神通妙化。",
    "T10n0293_012:0715c03_30": "三使臣者，所謂：行人受使四方，往復王命，如日照使，流光原隰，幽谷無私。",
    "T10n0293_012:0715c04_31": "所以者何？",
    "T10n0293_012:0715c05_32": "王德精微，王居深密，萬方不覩，四海莫知，皆由使臣宣布王澤，殊方款塞，八表欽承，未安者安，已安不退。",
    "T10n0293_012:0715c07_33": "是故我王與諸耆舊宰輔大臣，精選良能，慎擇其事。",
    "T10n0293_012:0715c08_34": "要言王使十德乃堪。",
    "T10n0293_012:0715c09_35": "一、資忠奉信，二、愛敬君親，三、強記博聞，四、識量宏達，五、才辯縱橫，六、精閑內外，七、謙卑仁讓，八、剛正無瑕，九、儀範出群，十、通王密意。",
    "T10n0293_012:0715c12_36": "具茲十德，受命宣威，凡所經遊，清身潔獨，不惛酒色，不寢眾居，醉後眠中，慮泄樞密。",
    "T10n0293_012:0715c14_37": "奉使隣國，必達王言，不以利遷，不以威變，行藏進退，靡不合時，風俗土宜，任物成化，於王權變，了達無疑，務顯得能，以慰殊俗。",
    "T10n0293_012:0715c17_38": "由此三臣，成王德化，變惡顯善，威被萬方，如日流光，照物除暗，遠近皆明。",
    "T10n0293_012:0715c18_39": "故我國中稟王聖化，多諸善眾，動靜合宜，或所遊止，不狎惡人。",
    "T10n0293_012:0715c20_40": "所謂：撥無因果、棄背君親、性少慈悲、好見他過、庸賤卑猥、不畏罪違、多欲多瞋、無慚無愧、心頑性怯、忌勝嫉能，如是等人皆不親近，亦不乘御[怡台+龍]悷，不調諸惡象馬；亦不馴養無益禽獸；亦不經遊深山、大澤、空聚、塚間、曠野、山嶮、惡獸、非人之所住處；亦不正視酒肆、屠坊、婬穢之處。",
    "T10n0293_012:0715c26_41": "若或遭遇勝吉祥事，右旋禮敬。",
    "T10n0293_012:0715c27_42": "為護福故，曾不履踐佛、法、眾僧、父母、師長大人之影及所行迹。",
    "T10n0293_012:0715c28_43": "於可尊崇有德人所，恭敬禮拜，心無輕慢。",
    "T10n0293_012:0715c29_44": "見諸佛塔、靈廟、僧坊、仙聖所居，勝人住處，自勸勸他，遵崇修葺，令其成就。",
    "T10n0293_012:0716a02_45": "以是天龍咸生歡喜，風雨以時，五穀豐登，兆庶安樂。",
    "T10n0293_012:0716a03_46": "王之左右所使忠良，侫媚兇殘不能親近；如栴檀林，栴檀圍遶，不雜伊蘭。",
    "T10n0293_012:0716a05_47": "如無熱池，香流德水，無諸鹹味。",
    "T10n0293_012:0716a06_48": "王遠惡人，亦復如是。",
    "T10n0293_012:0716a06_49": "非如甘果，猛獸所藏。」",
    "T10n0293_012:0716a07_0": "善財復言：「何等之人堪典御膳？」",
    "T10n0293_012:0716a07_1": "答言：「仁者！",
    "T10n0293_012:0716a07_2": "典御膳人應具十德。",
    "T10n0293_012:0716a08_3": "何者為十？",
    "T10n0293_012:0716a08_4": "一、種姓清淨，二、三業調柔，三、忠孝備足，四、信讓謙和，五、知王食性，六、妙閑食禁，七、善調體味，八、知王食時，九、體食甘毒亦善解除，十、知所應食晝夜月時。",
    "T10n0293_012:0716a12_5": "具此十德可典王厨。",
    "T10n0293_012:0716a12_6": "量所使人及治食處，清淨香潔，監守無違。」",
    "T10n0293_012:0716a14_0": "婆羅門言：「仁復應知，我常思念天上人間，若聞、若見，凡諸勝類一切功德，觀我聖王，靡不咸具。",
    "T10n0293_012:0716a16_1": "是義云何？",
    "T10n0293_012:0716a17_0": "「仁者當知，師子獸王，一德最勝謂無二心。",
    "T10n0293_012:0716a18_0": "如殺大象，盡其勢力；殺餘小獸，盡力亦然。",
    "T10n0293_012:0716a18_1": "我王亦爾，不畏大事，不輕小事，盡悲智力，究竟無遺。",
    "T10n0293_012:0716a21_0": "「仁者當知，諸水鳥王，皆具二德：一審諦其心，如取魚時，入水翹立，一心覘視，嶷然不動。",
    "T10n0293_012:0716a22_1": "二靜觀水族，所欲皆從。",
    "T10n0293_012:0716a23_2": "我王亦爾，高居俯視，聽政萬方；寂然不動，感通無礙，言不虛發，一切自成。」",
    "T10n0293_012:0716a26_0": "婆羅門言：「仁復應知，我王三德，聖化流行，如金輪世調善馬王，有三功德。",
    "T10n0293_012:0716a27_1": "何等為三？",
    "T10n0293_012:0716a27_2": "一、心性和柔，力能致遠；二、不畏寒暑，涉險能安；三、調怨易事，常無不足。",
    "T10n0293_012:0716a29_3": "我王亦爾，一、言必柔實，以法利人，教化眾生畢竟成就；二、克勤庶政，心無險易，能捨珍財，賙給一切；三、大智勇健，調諸怨敵，賦稅量宜，恒知止足。",
    "T10n0293_012:0716b03_4": "具此三德，扇以和風，他國畏威，自境懷惠。」",
    "T10n0293_012:0716b05_0": "婆羅門言：「仁復應知，我王四德聖化流行，如摩伽國妙音雞王有四功德。",
    "T10n0293_012:0716b06_1": "何等為四？",
    "T10n0293_012:0716b06_2": "一、立信司晨，二、守義均食，三、對敵賈勇，四、不隨牝雞。",
    "T10n0293_012:0716b08_3": "我王亦爾，一、賞罰應時，二、萬方均濟，三、義伏彊禦，四、內言不聽。",
    "T10n0293_012:0716b09_4": "具茲四德，化洽無圻。」",
    "T10n0293_012:0716b11_0": "婆羅門言：「仁復應知，我王五德聖化流行，如欲天上善時鵝王有五功德。",
    "T10n0293_012:0716b12_1": "何等為五？",
    "T10n0293_012:0716b12_2": "一、染合有時，二、呼鳴無畏，三、量宜求食，四、心無放逸，五、不受諸鳥諂侫言辭。",
    "T10n0293_012:0716b14_3": "我王亦爾；一、清心寡欲，不縱內宮。",
    "T10n0293_012:0716b15_4": "二、發言審諦，外無違命。",
    "T10n0293_012:0716b15_5": "三、取與不差，務充衣食。",
    "T10n0293_012:0716b16_6": "四調心道檢，離過精勤。",
    "T10n0293_012:0716b17_0": "五、成就正心，不親諂佞。",
    "T10n0293_012:0716b17_1": "具茲五德，惠及八荒。」",
    "T10n0293_012:0716b19_0": "婆羅門言：「仁復應知，我王六德聖化流行，如摩伽國勝德犬王有六功德。",
    "T10n0293_012:0716b20_1": "何等為六？",
    "T10n0293_012:0716b20_2": "一、隨得而食，二、少得知足，三、趣安便睡，四、草動易覺，五、貧富一心，六、勇防盜賊。",
    "T10n0293_012:0716b22_3": "我王亦爾，一、萬方貢獻，任土無違；二、儉時少奉，恒懷慚愧；三、所作吉祥，易得安眠；四、正見在懷，動念便覺；五、重德尊親，愍哀貧賤；六、思存庶品，念護無時，威勇自在，無諸寇難。",
    "T10n0293_012:0716b26_4": "具茲六德，億兆同心。",
    "T10n0293_012:0716b27_5": "以是思惟，觸類成德，仰歎我王，名稱高遠。",
    "T10n0293_012:0716b28_0": "善攝眾生，精勤匪懈。",
    "T10n0293_012:0716b28_1": "如是增數二十一種殊勝功德，我王能行。",
    "T10n0293_012:0716b29_2": "一切怨敵，自然散滅。",
    "T10n0293_012:0716b29_3": "所有外寇，不能入國。",
    "T10n0293_012:0716c01_4": "仁復應知，若有闕此二十一德，但有三德，亦善治化。",
    "T10n0293_012:0716c02_5": "一、能散珍財，賙給一切；二、寧捨身命，無虛誑言；三、具大勇猛，能制怨敵。",
    "T10n0293_012:0716c04_6": "設無此三，但有一德，亦能政化，謂有大福德。",
    "T10n0293_012:0716c05_7": "如是仁王，最為第一。",
    "T10n0293_012:0716c05_8": "譬如八萬四千法門，終歸勝義，王亦如是，種種奇謀，終歸福德。",
    "T10n0293_012:0716c07_9": "王若有福，王之國土休泰和平，無為無事。",
    "T10n0293_012:0716c08_10": "眾生富樂，化及萬方。",
    "T10n0293_012:0716c08_11": "近益身心，遠同解脫。",
    "T10n0293_012:0716c09_12": "由王慈福、仁惠所成，廣說我王妙行無盡。」",
    "T10n0293_012:0716c11_0": "時，婆羅門為善財童子如是稱讚甘露火王內外功德，令欣敬已，欲重宣此義，以偈讚曰：「眾生於世界，　　三毒風所吹，　將墜惡趣中，　　非王不能制。",
    "T10n0293_012:0716c16_0": "　含生著五欲，　　貪暴由是生，　王依正法持，　　令趣真常道，　傾奪於財色，　　由無王法持。",
    "T10n0293_012:0716c19_0": "　譬如河池魚，　　大小相吞食，　王法持自他，　　現未常安樂。",
    "T10n0293_012:0716c21_0": "　正化廣流布，　　咸為解脫因，　人以王為命，　　王以法為身，　世道既和平，　　佛法由茲始。",
    "T10n0293_012:0716c24_0": "　政暴人思亂，　　刑疎法不行，　恩威不爽時，　　萬國常休泰。",
    "T10n0293_012:0716c26_0": "　多生事多佛，　　福德勝為王，　悲深惠益深，　　億兆同康樂。",
    "T10n0293_012:0716c28_0": "　我王生盛族，　　威光同日輪，　忘己濟群生，　　率土無貧乏。",
    "T10n0293_012:0717a01_0": "　知身本不淨，　　無常之所侵，　調心大丈夫，　　守正非餘事。",
    "T10n0293_012:0717a03_0": "　蒸人如旱草，　　惠化洽油雲，　慈心降德音，　　澤潤諸含識。",
    "T10n0293_012:0717a05_0": "　王者順人心，　　愛恤人穌息，　威行肅貪暴，　　賞罰稱其宜。",
    "T10n0293_012:0717a07_0": "　或有妙形聲，　　含毒人非愛，　或具大聰叡，　　染欲蔽其心，　我主勝端嚴，　　懲忿誡諸欲，　心如淨明鏡，　　鑒物未甞私。",
    "T10n0293_012:0717a11_0": "　明鏡唯照形，　　不鑒於心想，　我王心鏡淨，　　洞見於心源。",
    "T10n0293_012:0717a13_0": "　左右無佞邪，　　耳目唯良善，　諂媚及殘暴，　　本所不能親。",
    "T10n0293_012:0717a15_0": "　或有肆姧意，　　欲害於王人，　王心鑒未形，　　悉使歸忠正。",
    "T10n0293_012:0717a17_0": "　芳林伏猛獸，　　鹹海毒清流，　蠹政害良人，　　兇邪敗君德。",
    "T10n0293_012:0717a19_0": "　香河流德水，　　甘果茂甘林，　八表同歡康，　　臣賢由主聖。",
    "T10n0293_012:0717a21_0": "　王持防患戒，　　濟眾潔其源，　富壽利群生，　　拔出貪瞋海。",
    "T10n0293_012:0717a23_0": "　慈悲既深廣，　　正法亦遐宣，　老幼與孤惸，　　護育令安樂。",
    "T10n0293_012:0717a25_0": "　尊賢貴有德，　　重齒敬其親，　戚屬與妃嬪，　　內外咸雍穆。",
    "T10n0293_012:0717a27_0": "　溫言調萬姓，　　和色奉師尊，　祠敬無惰容，　　福流千萬代。",
    "T10n0293_012:0717a29_0": "　古先無道主，　　驕侈慢宗親，　徇己不憂人，　　惡稱恒流布。",
    "T10n0293_012:0717b02_0": "　我王知幻境，　　利物以忘身，　有道庇眾生，　　具吉祥名稱。",
    "T10n0293_012:0717b04_0": "　貪瞋與慳嫉，　　皆為諸苦因，　愚惑常不知，　　感報猶影響。",
    "T10n0293_012:0717b06_0": "　王以人為本，　　億兆同一身，　役使如四肢，　　勞逸無過分。",
    "T10n0293_012:0717b08_0": "　我王鏡前躅，　　垂範為元龜，　動作順人心，　　捨惡而從善。",
    "T10n0293_012:0717b10_0": "　愛人如愛己，　　率己以隨人，　九族既從風，　　百辟遵王政。",
    "T10n0293_012:0717b12_0": "　八方歸聖化，　　端拱以無為，　推功因理心，　　心靜曾無事。",
    "T10n0293_012:0717b14_0": "　忠臣輔我主，　　順動如股肱，　萬國達聰明，　　四海稱君德。",
    "T10n0293_012:0717b16_0": "　諦承諸佛教，　　以法悟眾生，　令其了自心，　　日照蓮華發。",
    "T10n0293_012:0717b18_0": "　國人護我主，　　猶王護國人，　如林衛獸王，　　獸護於林藪。",
    "T10n0293_012:0717b20_0": "　餘國多五怖，　　王貪及寵臣，　酷吏陷非辜，　　盜賊公偷劫，　自境有四患，　　外寇必來侵。",
    "T10n0293_012:0717b23_0": "　我王內外清，　　國人無五怖，　世間有四業，　　一智二珍財，　三受五欲樂，　　四求於解脫。",
    "T10n0293_012:0717b26_0": "　諸王多未具，　　歿世人莫稱，　如風持韛囊，　　風息命隨絕。",
    "T10n0293_012:0717b28_0": "　我王備四法，　　智德瑩其身，　富有妙珍財，　　賙濟於窮乏。",
    "T10n0293_012:0717c01_0": "　五欲無倫匹，　　不染如蓮華，　但為引眾生，　　後令入佛智。",
    "T10n0293_012:0717c03_0": "　住如幻解脫，　　示現處貪瞋，　變化治惡人，　　皆令向佛道。",
    "T10n0293_012:0717c05_0": "　不久汝當見，　　種種方便門，　究竟利眾生，　　是故聲遠震。",
    "T10n0293_012:0717c07_0": "　妙慧以為風，　　常命恒無盡，　汝應速瞻詣，　　勿生懈慢心。",
    "T10n0293_012:0717c09_0": "　一見勝智人，　　過住百千歲，　有或壽千歲，　　恒食人所棄。",
    "T10n0293_012:0717c11_0": "　不知三世事，　　亦寡法財寶，　飽腹資欲心，　　人形畜無別。",
    "T10n0293_012:0717c13_0": "　少學或心高，　　易滿如牛迹，　如鼠手持物，　　自謂己能多。",
    "T10n0293_012:0717c15_0": "　智海廣難量，　　不測反增謗，　牛飲水成乳，　　蛇飲水成毒。",
    "T10n0293_012:0717c17_0": "　智學成菩提，　　愚學為生死，　如是不了知，　　斯由少學過。",
    "T10n0293_012:0717c19_0": "　是故我國人，　　多聞無厭怠，　我王多輔臣，　　國城亦險固。",
    "T10n0293_012:0717c21_0": "　豐財饒士馬，　　隣國皆親好，　如是具七支，　　勇智恒依住。",
    "T10n0293_012:0717c23_0": "　人間與天上，　　種種勝功德，　利益諸眾生，　　如上所宣說。",
    "T10n0293_012:0717c25_0": "　智人聞一義，　　觸類廣無涯，　要言為法王，　　調身安萬姓。",
    "T10n0293_012:0717c27_0": "　世榮恒不退，　　出世妙難思，　如海納川流，　　包容益深廣。」",
    "T10n0293_012:0717c29_0": "時，婆羅門偈讚王已，告善財言：「仁者當知，諸眾生身毛及毛孔各三俱胝，今我大王有三俱胝內行功德，外行功德亦三俱胝。",
    "T10n0293_012:0718a02_1": "以是德化，惠育含生。",
    "T10n0293_012:0718a03_2": "我向為仁，纔說大王一毛功德，其餘王德，深廣難陳，我智微淺，何能思說？",
    "T10n0293_012:0718a05_0": "況我緣務，無暇久言，我王今者，正殿施化，汝應往詣，一心瞻見。」",
    "T10n0293_012:0718a06_1": "爾時，善財聞婆羅門說是語已，慇懃禮足，辭詣王宮。",
    "T10n0293_012:0718a07_2": "遙見彼王，處於正殿，坐那羅延金剛妙寶大蓮華藏師子之座。",
    "T10n0293_012:0718a09_3": "阿僧祇眾摩尼寶，以為其臺；阿僧祇日光明寶，以為其足；阿僧祇妙寶形像，以為莊嚴；金繩為網，彌覆其上；阿僧祇摩尼寶聚光明照耀；阿僧祇天妙寶衣，敷置其上。",
    "T10n0293_012:0718a12_4": "種種天香而用普熏，種種寶華布散其地；無數寶幢四面行列，無數寶幡周遍垂布，孔雀尾色種種光明天摩尼寶，以為其帳，而覆其上。",
    "T10n0293_012:0718a16_0": "爾時，大王壯年盛色，尊重可畏。",
    "T10n0293_012:0718a16_1": "相好具足，微妙莊嚴。",
    "T10n0293_012:0718a17_2": "如意摩尼以為寶冠，莊嚴其首；閻浮檀金以為半月，莊嚴其額；帝青摩尼無垢寶王以為耳璫，莊嚴其耳；無價摩尼如意寶王以為瓔珞，莊嚴其頸；無垢光照天妙摩尼如意寶王以為印釧，莊嚴其臂；閻浮檀金以為傘蓋；眾寶間錯以為輪輻；光味摩尼以為其臍，百千鬘網交絡嚴飾；清淨藏寶以為其鈴，恒出妙音演無盡法；夜光摩尼放大光明，周遍十方以為照耀；具足圓滿毘瑠璃寶以為其竿，人恒執持，以覆其上。",
    "T10n0293_012:0718a26_3": "甘露火王，王德增上，有大力勢，威伏遠方，隣國諸王，靡不欽奉；以離垢繒而繫其頂，十千大臣前後圍遶，十萬猛卒左右行列，形貌可畏，如閻羅使，攘臂瞋目，齩齒虯眉，執持器仗，見者惶怖。",
    "T10n0293_012:0718b02_4": "國內眾人，有犯王法；或奪他命、或盜他財、或侵他妻、虛妄離間、麁惡無義、貪瞋邪見、作如是等種種惡業，身被五縛，將詣王所，隨罪治之。",
    "T10n0293_012:0718b05_5": "或以火燒；或以湯煮；或投煻煨；或灌沸油，種種焚炙，令其糜爛；或驅上高山，推令墮落；或斬其首；或斷其腰；或截耳鼻；或刖手足；或挑雙目；或剝身皮；或解其體，肢節分離，聚骨成山，流血為池。",
    "T10n0293_012:0718b09_6": "復見血中人頭、手足、骸骨遍滿。",
    "T10n0293_012:0718b10_7": "復有無數猪、狗、野干、烏鷲之類，競趣池中飲血、噉肉，發大惡聲，人聞恐怖。",
    "T10n0293_012:0718b12_8": "池中死屍種種形色，或有青瘀、或有膿流，臭穢縱橫，膖脹爛壞，腸、胃、藏腑，悉皆出現。",
    "T10n0293_012:0718b14_9": "爪髮、筋脈，散布池中。",
    "T10n0293_012:0718b14_10": "或有輕罪苦楚，鞭笞、斷截、肢解種種刑害，呻吟號叫，出大怖聲。",
    "T10n0293_012:0718b16_11": "或呼父母；或呼眷屬，聲如雷震，酸切人心。",
    "T10n0293_012:0718b17_12": "有如是等無量苦毒，譬如眾合大地獄中。",
    "T10n0293_012:0718b18_0": "善財見已，作如是念：「我為利益一切眾生，發阿耨多羅三藐三菩提心，修菩薩道、求菩薩行，問善知識云何修習菩提善根，云何遠離諸不善根；今見是王捨善根法，作大惡業，逼害眾生乃至斷命，曾不畏懼未來惡道苦業現前，臨欲顛墜。",
    "T10n0293_012:0718b23_1": "云何於此而欲求問行菩薩行、學菩薩道，能生具足廣博大悲救護眾生？」",
    "T10n0293_012:0718b25_2": "以如是心，種種思念。",
    "T10n0293_012:0718b25_3": "作是念時，於虛空中有天告曰：「善男子！",
    "T10n0293_012:0718b26_4": "汝不憶念普眼長者善知識教，及向所見諸婆羅門讚歎此王種種功德微妙法耶？」",
    "T10n0293_012:0718b28_5": "善財仰視而白之曰：「我深憶念，曾無忘失。」",
    "T10n0293_012:0718b29_6": "諸天復言：「善男子！",
    "T10n0293_012:0718b29_7": "汝若常念慎莫生疑。",
    "T10n0293_012:0718c01_8": "善男子！",
    "T10n0293_012:0718c01_9": "汝莫厭離善知識語。",
    "T10n0293_012:0718c01_10": "善知識者，恒以正法引導於汝，豈令汝墮險惡處乎？",
    "T10n0293_012:0718c03_11": "善男子！",
    "T10n0293_012:0718c03_12": "菩薩巧行方便智，不可思議；攝受眾生智，不可思議；護念眾生智，不可思議；利樂眾生智，不可思議；治罰眾生智，不可思議；清淨眾生智，不可思議；成熟眾生智，不可思議；深入眾生智，不可思議；度脫眾生智，不可思議；知眾生時智，不可思議；知眾生根智，不可思議；愍念調伏諸眾生智，不可思議。",
    "T10n0293_012:0718c10_13": "善男子！",
    "T10n0293_012:0718c10_14": "汝詣王所深心請問學菩薩行、修菩薩道。」",
    "T10n0293_012:0718c11_15": "爾時，善財聞天語已，前詣王所，頂禮王足，遶無數匝。",
    "T10n0293_012:0718c12_16": "合掌白言：「聖者！",
    "T10n0293_012:0718c12_17": "我已先發阿耨多羅三藐三菩提心，而未知菩薩云何學菩薩行，修菩薩道？",
    "T10n0293_012:0718c14_18": "我聞聖者善能誘誨，願為我說。」",
    "T10n0293_012:0718c15_19": "時，甘露火王理王事已，執善財手，將入內宮，命之同座，而告之言：「善男子！",
    "T10n0293_012:0718c17_0": "汝當觀我所住宮殿及諸資具。」",
    "T10n0293_012:0718c17_1": "善財如語，即遍觀察。",
    "T10n0293_012:0718c18_2": "見彼宮殿廣博無比，眾摩尼寶之所合成。",
    "T10n0293_012:0718c19_3": "百千眾寶以為樓閣；赤真珠寶以為其柱；種種色寶，間錯廁鈿；不思議摩尼寶，騰光普照；種種摩尼寶，隨處莊嚴；以牟薩羅孽磨妙寶，以為茵蓐，莊嚴其地；無數百千種種色寶以用莊嚴師子之座；毘盧遮那摩尼寶王而為其帳，以覆座上；如意寶王種種色網，周匝垂覆；師子王光味摩尼微妙寶幢，周迴建立。",
    "T10n0293_012:0718c26_4": "復有種種妙寶池沼，池水清淨，具八功德。",
    "T10n0293_012:0718c27_5": "碼碯寶王砌壘其岸；種種色寶以為欄楯；處處寶樹行列莊嚴；一一寶牆周匝圍遶。",
    "T10n0293_012:0718c29_6": "侍從采女具足十億，妙色端嚴，令人喜見。",
    "T10n0293_012:0719a01_7": "容止美麗，儀範可觀。",
    "T10n0293_012:0719a01_8": "凡所施為，無非巧妙，軟意承旨，常起慈心。",
    "T10n0293_012:0719a02_9": "善財見已，生希有想。",
    "T10n0293_012:0719a03_10": "王時告言：「善男子！",
    "T10n0293_012:0719a03_11": "於意云何？",
    "T10n0293_012:0719a03_12": "如汝所見諸可愛果，如是色相、如是眷屬、如是榮樂、如是富饒、如是自在，豈是惡業而能感耶？」",
    "T10n0293_012:0719a06_0": "白言：「不也。」",
    "T10n0293_012:0719a06_1": "「善男子！",
    "T10n0293_012:0719a06_2": "我得菩薩如幻解脫。",
    "T10n0293_012:0719a06_3": "善男子！",
    "T10n0293_012:0719a07_4": "今我國土所有眾生，多行惡業如旃陀羅。",
    "T10n0293_012:0719a08_0": "我於如是不受善教諸惡眾生，作餘無量種種方便。",
    "T10n0293_012:0719a09_1": "不能令其捨離惡業，迴向善道。",
    "T10n0293_012:0719a09_2": "善男子！",
    "T10n0293_012:0719a10_3": "我為調伏彼諸眾生，令成熟故，大悲先導化作惡人，於惡人前，示造諸惡，及變化作忍害之人，逼惱責罰種種苦治，令其國內作惡眾生見是事已，心生惶懼，心生恐怖。",
    "T10n0293_012:0719a13_4": "於諸欲樂，心生厭離，心生怯弱，便能永斷一切惡業，發菩提心得不退轉。",
    "T10n0293_012:0719a15_5": "「善男子！",
    "T10n0293_012:0719a15_6": "以是當知，汝向所見造惡眾生受諸苦者，及彼能治暴惡眾生，皆是變化。",
    "T10n0293_012:0719a17_7": "善男子！",
    "T10n0293_012:0719a17_8": "我以如是種種方便，令諸眾生斷其所作十不善業，具足修習住十善道。",
    "T10n0293_012:0719a19_9": "究竟利樂，究竟安隱，究竟圓滿，永斷諸苦，住於如來一切智地。",
    "T10n0293_012:0719a20_10": "善男子！",
    "T10n0293_012:0719a20_11": "我身語意憶想未曾於一眾生而行惱害。",
    "T10n0293_012:0719a21_12": "善男子！",
    "T10n0293_012:0719a21_13": "如我意者，寧盡未來受無間苦，終不發起一念瞋心，於一蟁、一螘微細眾生起惱害想，何況造作如是惡業。",
    "T10n0293_012:0719a24_14": "善男子！",
    "T10n0293_012:0719a24_15": "我自憶念乃至夢中未曾一念心生放逸，況於覺悟而殺人耶？",
    "T10n0293_012:0719a26_0": "所以者何？",
    "T10n0293_012:0719a26_1": "人是福田，能生一切諸善果故。",
    "T10n0293_012:0719a26_2": "譬如此中十六大國，乃至一切地居眾生，依於大地安立生長而得住故。",
    "T10n0293_012:0719a28_3": "如是一切賢聖道果，皆依於人而能修證。",
    "T10n0293_012:0719a29_4": "「善男子！",
    "T10n0293_012:0719a29_5": "我唯得此如幻解脫變化法門，如諸菩薩摩訶薩得無生忍，知諸有趣悉皆如幻，知菩薩行悉皆如化，知諸世間悉皆如影，知一切法悉皆如夢；入真實相無著法門，隨順法界修諸妙行，猶如帝網，以無著智行於境界，無有障礙，平等普入三昧法門，已得自在旋陀羅尼，住佛境界，如影隨形。",
    "T10n0293_012:0719b07_6": "而我云何能知、能說彼諸菩薩行智功德？",
    "T10n0293_012:0719b08_7": "善男子！",
    "T10n0293_012:0719b08_8": "於此南方有城名妙光，王名大光。",
    "T10n0293_012:0719b09_9": "汝詣彼問菩薩云何學菩薩行、修菩薩道。」",
    "T10n0293_012:0719b10_10": "時，善財童子頂禮王足，遶無數匝，慇懃瞻仰，辭退而去。",
    "T10n0293_012:0719b12_0": "大方廣佛華嚴經卷第十二"
}