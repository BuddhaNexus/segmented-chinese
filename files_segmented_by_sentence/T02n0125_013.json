{
    "T02n0125_013:0609a10_0": "增壹阿含經卷第十三",
    "T02n0125_013:0609a12_0": "東晉罽賓三藏瞿曇僧伽提婆譯",
    "T02n0125_013:0609a13_0": "地主品第二十三",
    "T02n0125_013:0609a14_0": "（一）聞如是：一時，佛在舍衛國祇樹給孤獨園。",
    "T02n0125_013:0609a15_1": "爾時，王波斯匿告諸群臣曰：「汝等催嚴羽寶之車，吾欲往詣世尊所，禮拜問訊。」",
    "T02n0125_013:0609a16_2": "是時，左右受王教令，尋嚴駕羽寶之車，即白王曰：「嚴駕已辦，今正是時。」",
    "T02n0125_013:0609a18_3": "爾時，王波斯匿即乘寶羽之車，步騎數千，前後圍遶，出舍衛國，至祇洹精舍，往詣世尊所。",
    "T02n0125_013:0609a20_4": "如諸王法，除去五飾，所謂蓋、天冠、劍、履屣及金拂，捨著一面，至世尊所。",
    "T02n0125_013:0609a22_5": "頭面禮足，在一面坐。",
    "T02n0125_013:0609a22_6": "爾時，世尊與說深法，勸樂令喜。",
    "T02n0125_013:0609a23_7": "是時，王波斯匿聞說法已，白世尊曰：「唯願世尊受我三月請，及比丘僧，莫在餘處。」",
    "T02n0125_013:0609a25_8": "是時，世尊默然受波斯匿請。",
    "T02n0125_013:0609a26_9": "時，王波斯匿見世尊默然受請，即從坐起，頭面禮足，便退而去。",
    "T02n0125_013:0609a27_10": "還至舍衛城，勅諸群臣曰：「吾欲飯佛及比丘僧三月供養，給所須物：衣被、飯食、床臥具、病瘦醫藥，汝等亦當發歡喜心。」",
    "T02n0125_013:0609b01_11": "諸臣對曰：「如是。」",
    "T02n0125_013:0609b01_12": "時，王波斯匿即於宮門外，作大講堂，極為殊妙，懸繒幡蓋，作倡妓樂，不可稱計。",
    "T02n0125_013:0609b03_13": "施諸浴池，辦諸油燈，辦種種飯食，味有百種。",
    "T02n0125_013:0609b04_14": "是時，王波斯匿即白：「時到，唯願世尊臨顧此處。」",
    "T02n0125_013:0609b05_15": "爾時，世尊以見時到，著衣持鉢，將諸比丘僧，前後圍遶，入舍衛城，至彼講堂所。",
    "T02n0125_013:0609b07_16": "到已，就座而坐，及比丘僧各隨次而坐。",
    "T02n0125_013:0609b08_17": "是時，王波斯匿將諸宮人，手自行食，供給所須，乃至三月，無所短乏，給與衣被、飯食、床臥具、病瘦醫藥。",
    "T02n0125_013:0609b11_18": "見世尊食訖，持種種華散世尊及比丘僧上，更取小座於如來前坐，白世尊曰：「我曾從佛聞以因緣本末：施畜生食者，獲福百倍；與犯戒人食者，獲福千倍；施持戒人食者，獲福萬倍；施斷欲仙人食者，獲福億倍；與向須陀洹食者，獲福不可計。",
    "T02n0125_013:0609b16_19": "況復成須陀洹乎？",
    "T02n0125_013:0609b17_20": "況向斯陀含、得斯陀含道！",
    "T02n0125_013:0609b17_21": "況向阿那含、得阿那含道！",
    "T02n0125_013:0609b18_22": "況向阿羅漢、得阿羅漢道！",
    "T02n0125_013:0609b19_23": "況向辟支佛、得辟支佛！",
    "T02n0125_013:0609b19_24": "況向如來、至真、等正覺！",
    "T02n0125_013:0609b20_25": "況成佛及比丘僧！",
    "T02n0125_013:0609b20_26": "其福功德不可稱計，我今所作功德，今日已辦。」",
    "T02n0125_013:0609b21_27": "世尊告曰：「大王！",
    "T02n0125_013:0609b22_0": "勿作是語，作福無厭。",
    "T02n0125_013:0609b22_1": "今日何故說所作已辦？",
    "T02n0125_013:0609b23_2": "所以然者，生死長遠，不可稱記。",
    "T02n0125_013:0609b23_3": "「過去久遠，有王名曰地主，統領此閻浮里地。",
    "T02n0125_013:0609b24_4": "彼王有臣名曰善明，少小與王周旋，無所畏難。",
    "T02n0125_013:0609b26_5": "是時，彼王分閻浮地半與彼臣使治。",
    "T02n0125_013:0609b26_6": "是時，善明小王自造城郭，東西十二由旬，廣七由旬，土地豐熟，人民眾多。",
    "T02n0125_013:0609b28_7": "「爾時，彼城名曰遠照，善明王主第一夫人名日月光，不長、不短，不肥、不瘦，不白、不黑，顏貌端政，世之希有。",
    "T02n0125_013:0609c01_8": "口出優鉢華香，身作栴檀香。",
    "T02n0125_013:0609c02_9": "未經幾日，身便懷妊。",
    "T02n0125_013:0609c03_10": "彼夫人即往白王：『我今有娠。』",
    "T02n0125_013:0609c03_11": "王聞此語，歡喜踊躍，不能自勝！",
    "T02n0125_013:0609c04_12": "便勅左右，更施設座具，快樂無比。",
    "T02n0125_013:0609c05_13": "夫人懷妊日數遂滿，生一男兒。",
    "T02n0125_013:0609c06_14": "當生之時，閻浮里內晃然金色，顏貌端政，三十二相，身體金色。",
    "T02n0125_013:0609c07_15": "善明大王見此太子，歡喜踊躍，慶賀無量，便召諸師，婆羅門、道士，躬抱太子，使彼瞻相：『我今以生此子，卿等與吾瞻相，便立名字。』",
    "T02n0125_013:0609c10_16": "「時，諸相師受王教令，各共抱瞻，觀察形貌，咸共白王：『聖王！",
    "T02n0125_013:0609c12_17": "太子端政無雙，諸根不缺，有三十二相。",
    "T02n0125_013:0609c13_18": "今此王子當有兩趣。",
    "T02n0125_013:0609c13_19": "若當在家者，便為轉輪聖王，七寶具足。",
    "T02n0125_013:0609c14_20": "所謂七寶者，輪寶、象寶、馬寶、珠寶、玉女寶、居士寶、典兵寶，是為七。",
    "T02n0125_013:0609c16_21": "當有千子，勇悍剛強，能却眾敵，於此四海之內，不加刀杖，自然靡伏。",
    "T02n0125_013:0609c17_22": "若此王子出家學道者，成無上正覺，名德遠布，彌滿世界。",
    "T02n0125_013:0609c19_23": "生此王子，當此之日，光明遠照，今字王子名曰燈光。』",
    "T02n0125_013:0609c20_24": "時，諸相師以立名字，各退坐而去。",
    "T02n0125_013:0609c21_25": "「時，王竟日抱此太子，未常離目。",
    "T02n0125_013:0609c22_26": "時，王為此王子立三講堂，秋、冬、夏節隨適所宜，宮人婇女充滿宮裏，使吾太子於此遊戲。",
    "T02n0125_013:0609c24_27": "「時，王太子年二十九，以信堅固，出家學道；即日出家，即夜成佛。",
    "T02n0125_013:0609c25_28": "爾時，閻浮里地悉共聞知：『彼王太子出家學道，即日成佛。』",
    "T02n0125_013:0609c27_0": "父王清旦聞王太子出家學道，即夜成佛。",
    "T02n0125_013:0609c27_1": "時，父王便作是念：『昨夜吾聞諸天在空皆共稱善，此必善應，非有惡嚮，我今可往而共相見。』",
    "T02n0125_013:0610a01_2": "「時，王將四十億眾，男女圍繞，便詣燈光如來所。",
    "T02n0125_013:0610a02_3": "到已，頭面禮足，在一面坐；及四十億眾，各共禮足，在一面坐。",
    "T02n0125_013:0610a03_4": "是時，如來與父王及四十億眾漸說妙論，所謂論者，施論、戒論、生天之論，欲為穢污，漏不淨行，出家為要，獲清淨報。",
    "T02n0125_013:0610a06_5": "爾時，如來觀眾生意，心性柔和；諸佛如來常所說法，苦、習、盡、道，盡與彼四十億眾廣說其義，即於坐上，諸塵垢盡，得法眼淨。",
    "T02n0125_013:0610a09_6": "「時，四十億眾白燈光如來曰：『我等意願剃除鬚髮，出家學道。』",
    "T02n0125_013:0610a10_7": "大王當知。",
    "T02n0125_013:0610a10_8": "爾時，四十億眾盡得出家學道，即以其日成阿羅漢。",
    "T02n0125_013:0610a12_9": "「爾時，燈光如來將四十億眾，皆是無著，遊彼國界。",
    "T02n0125_013:0610a13_10": "國土人民四事供養，衣被、飲食、床臥具、病瘦醫藥，無所渴乏。",
    "T02n0125_013:0610a14_11": "是時，地主大王聞子燈光成無上正真、等正覺，將四十億眾，皆是無著，遊彼國界。",
    "T02n0125_013:0610a16_12": "『我今當遣信，往請如來在此遊化；若使來者，充我本願；若不來者，我躬自當往拜跪問訊。』",
    "T02n0125_013:0610a18_13": "即勅一臣：『汝往至彼問訊如來，持我名字，頭面禮足，興居輕利，遊步康強。",
    "T02n0125_013:0610a20_14": "云王地主問訊如來，興居輕利，遊步康強。",
    "T02n0125_013:0610a21_15": "唯願世尊臨顧此土。』",
    "T02n0125_013:0610a21_16": "「爾時，彼人受王教勅便往至彼國界。",
    "T02n0125_013:0610a22_17": "到已，頭面禮足，在一面立，便作是說：『大王地主禮如來足，問訊禮竟，興居輕利，遊步康強，唯願世尊臨顧彼國。』",
    "T02n0125_013:0610a25_18": "爾時，世尊默然受彼請。",
    "T02n0125_013:0610a25_19": "「時，燈光如來將諸大眾，以漸人間遊行，與大比丘四十億眾俱。",
    "T02n0125_013:0610a27_20": "在在處處，靡不恭敬者，衣被、飯食、床臥具、病瘦醫藥，皆悉貢獻，漸至地主國界，時，地主大王聞燈光如來至此國界，在北婆羅園中，將大比丘眾四十億人：『我今可躬自往迎。』",
    "T02n0125_013:0610b02_21": "時，地主大王復將四十億眾往詣燈光如來所。",
    "T02n0125_013:0610b03_22": "到已，頭面禮足，在一面坐。",
    "T02n0125_013:0610b03_23": "及四十億眾禮足已，在一面坐。",
    "T02n0125_013:0610b04_24": "「爾時，燈光如來漸與彼王及四十億眾面說妙論，所謂論者，施論、戒論、生天之論，欲為穢污，漏不淨行，出家為要，獲清淨報。",
    "T02n0125_013:0610b07_25": "爾時，如來觀眾生意，心性柔和，諸佛如來常所說法：苦、習、盡、道，盡與彼四十億眾廣說其義，即於坐上，諸塵垢盡，得法眼淨。",
    "T02n0125_013:0610b10_26": "「時，四十億眾白燈光如來曰：『我等意願剃除鬚髮，出家學道。』",
    "T02n0125_013:0610b11_27": "大王當知。",
    "T02n0125_013:0610b11_28": "爾時，四十億眾盡得出家學道，即以其日，成阿羅漢道。",
    "T02n0125_013:0610b13_29": "時，地主國王即從坐起，頭面禮足，便退而去。",
    "T02n0125_013:0610b14_30": "「時，燈光如來將八十億眾，皆是阿羅漢，遊彼國界，國土人民四事供養：衣被、飯食、床臥具、病瘦醫藥，事事供給，無所乏短。",
    "T02n0125_013:0610b17_31": "是時，地主國王復於餘時，將諸群臣至彼如來所，頭面禮足，在一面坐。",
    "T02n0125_013:0610b18_32": "是時，燈光如來與彼國王說微妙法，地主大王白如來曰：『唯願世尊盡我形壽受我供養，及比丘僧，當供給衣被、飯食、床臥具、病瘦醫藥，悉當供給。』",
    "T02n0125_013:0610b22_33": "爾時，燈光如來默然受彼王請。",
    "T02n0125_013:0610b22_34": "「時，王見佛默然受請，重白世尊：『我今從世尊求願，唯見聽許！』",
    "T02n0125_013:0610b24_35": "世尊告曰：『如來法者，以過此願。』",
    "T02n0125_013:0610b25_36": "王白世尊：『我今求願者，極為淨妙。』",
    "T02n0125_013:0610b25_37": "世尊告曰：『所求之願，云何淨妙？』",
    "T02n0125_013:0610b26_38": "王白世尊：『如我意中，今日眾僧在一器食，明日復用餘器食；今日眾僧著一種服，明日復更易服；今日眾僧坐一種座，明日復更坐餘座；今日使人與眾僧使，明日復更易使人。",
    "T02n0125_013:0610c01_39": "我所求願者，正謂此耳。』",
    "T02n0125_013:0610c02_40": "燈光如來告曰：『隨汝所願，今正是時。』",
    "T02n0125_013:0610c03_41": "「地主大王歡喜踊躍，不能自勝，即從坐起，頭面禮足，便退而去。",
    "T02n0125_013:0610c04_42": "還至宮中。",
    "T02n0125_013:0610c04_43": "到已，告諸群臣：『我今意欲盡其形壽供養燈光如來、至真、等正覺及比丘眾衣被、飯食、床臥具、病瘦醫藥，汝等亦當勸發佐吾供辦。』",
    "T02n0125_013:0610c07_44": "諸臣對曰：『如大王教。』",
    "T02n0125_013:0610c08_45": "去城不遠一由旬內，造立堂舍，彫文刻鏤，五色玄黃，懸繒幡蓋，作倡伎樂，香汁灑地，修治浴池，辦具燈明及甘饌、飲食、施設坐具。",
    "T02n0125_013:0610c11_46": "便白：『時到，今正是時，願尊屈顧！』",
    "T02n0125_013:0610c12_47": "「時，燈光如來以知時至，著衣持鉢，將比丘眾，前後圍遶，便往至講堂所，各各就座而坐。",
    "T02n0125_013:0610c14_48": "時，地主大王見佛、比丘僧坐訖，將宮人婇女及諸大臣，手自斟酌，行種種飲食，味各百種。",
    "T02n0125_013:0610c16_49": "大王當知，爾時，地主國王七萬歲中，供養燈光如來及八十億眾諸阿羅漢，未曾懈廢。",
    "T02n0125_013:0610c18_50": "時，彼如來教化周訖，便於無餘涅槃界而般涅槃。",
    "T02n0125_013:0610c19_51": "「時，地主大王以若干百種香花供養，於四衢道路，起四廟寺，各用七寶金、銀、琉璃、水精，懸繒幡蓋，及八十億眾各各以漸於無餘涅槃界而般涅槃。",
    "T02n0125_013:0610c22_52": "爾時，大王取八十億眾，收其舍利，各各興起神寺，皆懸繒幡蓋，香華供養。",
    "T02n0125_013:0610c24_53": "大王當知。",
    "T02n0125_013:0610c24_54": "爾時，地主大王復供養燈光如來寺及八十億羅漢寺，復經七萬歲，隨時供養，然燈、散華，懸繒幡蓋。",
    "T02n0125_013:0610c27_0": "大王當知，燈光如來遺法滅盡，然後彼王方取滅度。",
    "T02n0125_013:0610c28_1": "「爾時，地主大王者豈是異人乎？",
    "T02n0125_013:0610c29_0": "莫作是觀。",
    "T02n0125_013:0610c29_1": "所以然者，爾時地主大王者，即我身是。",
    "T02n0125_013:0611a01_2": "我於爾時，七萬歲中，以衣被、飯食、床臥具、病瘦醫藥，供養彼佛，令不減少。",
    "T02n0125_013:0611a02_3": "般涅槃後，復於七萬歲中供養形像舍利，燒香、然燈，懸繒幡蓋，無所渴乏。",
    "T02n0125_013:0611a04_4": "我於爾時，以此功德，求在生死獲此福祐，不求解脫。",
    "T02n0125_013:0611a06_5": "大王當知，爾時所有福德，今有遺餘耶？",
    "T02n0125_013:0611a07_0": "莫作是觀！",
    "T02n0125_013:0611a07_1": "如我今日觀彼富有，無有毫釐如毛髮許。",
    "T02n0125_013:0611a08_2": "所以然者，生死長遠，不可稱記，於中悉食福盡，無有毫釐許在。",
    "T02n0125_013:0611a09_3": "是故，大王！",
    "T02n0125_013:0611a10_4": "莫作是說言：『我所作福祐，今日已辦。』",
    "T02n0125_013:0611a11_0": "大王！",
    "T02n0125_013:0611a11_1": "當作是說：『我今身、口、意所作眾行，盡求解脫，不求在生死福業，便於長夜安隱無量。』」",
    "T02n0125_013:0611a13_2": "爾時，王波斯匿便懷恐懼，衣毛皆竪，悲泣交集；以手抆淚，頭面禮世尊足，自陳過狀：「如愚、如騃，無所覺知，唯願世尊受我悔過！",
    "T02n0125_013:0611a16_3": "今五體投地，改已往之失，更不造此言教，唯願世尊受我悔過。」",
    "T02n0125_013:0611a17_4": "如是再三。",
    "T02n0125_013:0611a17_5": "世尊告曰：「善哉！",
    "T02n0125_013:0611a18_6": "善哉！",
    "T02n0125_013:0611a18_7": "大王！",
    "T02n0125_013:0611a18_8": "今於如來前悔其非法，改往修來，我今要受汝悔過，更莫復造。」",
    "T02n0125_013:0611a20_9": "爾時，於大眾中有一比丘尼，名迦旃延，即從坐起，頭面禮足，白世尊曰：「今世尊所說，甚為微妙。",
    "T02n0125_013:0611a22_10": "又世尊告波斯匿王作是語：『大王當知，身、口、意所作眾行，盡求解脫，莫求在生死食其福業，更於長夜獲安隱無量。』",
    "T02n0125_013:0611a25_11": "所以然者，我自憶三十一劫，飯式詰如來、至真、等正覺，出現於世，明行成為、善逝、世間解、無上士、道法御、天人師，號佛、眾祐，遊在野馬世界。",
    "T02n0125_013:0611a28_12": "「爾時，彼佛到時著衣持鉢，入野馬城乞食。",
    "T02n0125_013:0611a29_13": "是時，城內有一使人，名曰純黑。",
    "T02n0125_013:0611b01_14": "時，彼使人見如來執鉢入城乞食。",
    "T02n0125_013:0611b02_15": "見已，便作是念：『今如來入城必須飲食。』",
    "T02n0125_013:0611b03_16": "即入家出食施與如來，興發此願：『持此功德，莫墮三惡趣中；使我當來之世，亦當值如此聖尊；亦當使彼聖尊為我說法，時得解脫。』",
    "T02n0125_013:0611b06_17": "世尊并波斯匿王咸共知之。",
    "T02n0125_013:0611b06_18": "當爾時，純黑使人者豈異人乎？",
    "T02n0125_013:0611b07_19": "莫作是觀。",
    "T02n0125_013:0611b07_20": "所以然者，爾時純黑使人者，即我身是。",
    "T02n0125_013:0611b08_21": "「我於爾時，飯式詰如來作此誓願：『使將來之世，值如此聖尊，與我說法，時得解脫。』",
    "T02n0125_013:0611b10_22": "我於三十一劫不墮三惡趣中，生天、人中，最後今日受此身分，遭值聖尊得出家學道，盡諸有漏，成阿羅漢。",
    "T02n0125_013:0611b13_23": "若世尊所說極為微妙，語波斯匿王：『身、口、意所作眾行，盡求解脫，莫在生死食此福業。』",
    "T02n0125_013:0611b15_24": "我若見比丘、比丘尼、優婆塞、優婆斯，歡喜心意向如來者，我便生此念：『此諸賢士，用意猶不愛敬供奉如來？』",
    "T02n0125_013:0611b18_25": "設我見四部之眾，即往告曰：『汝等諸賢，為須何物，衣鉢耶？",
    "T02n0125_013:0611b19_26": "尼師檀耶？",
    "T02n0125_013:0611b19_27": "針筒耶？",
    "T02n0125_013:0611b19_28": "澡罐耶？",
    "T02n0125_013:0611b20_29": "及餘沙門什物，我盡當供給。』",
    "T02n0125_013:0611b20_30": "我已許之，便在處處乞求。",
    "T02n0125_013:0611b21_31": "若我得者是其大幸；若使不得，便往至欝單越、瞿耶尼、弗于逮，求索來與。",
    "T02n0125_013:0611b23_32": "所以然者，皆由此四部之眾得涅槃道。」",
    "T02n0125_013:0611b24_33": "爾時，世尊觀察迦旃延比丘尼心，便告諸比丘：「汝等頗見如此之比信心解脫，如迦旃延比丘尼乎？」",
    "T02n0125_013:0611b26_34": "諸比丘對曰：「不見也，世尊！」",
    "T02n0125_013:0611b27_0": "世尊告曰：「我聲聞中第一比丘尼，得信解脫者，所謂迦旃延比丘尼是也。」",
    "T02n0125_013:0611b28_1": "爾時，迦旃延比丘尼及波斯匿王、四部之眾，聞佛所說，歡喜奉行。",
    "T02n0125_013:0611c02_0": "（二）聞如是：一時，佛在羅閱城耆闍崛山中，與大比丘眾五百人俱。",
    "T02n0125_013:0611c03_1": "爾時，尊者婆拘盧在一山曲，補納故衣。",
    "T02n0125_013:0611c04_2": "是時，釋提桓因遙見尊者婆拘盧在一山曲補納故衣，見已，便作是念：「此尊者婆拘盧已成阿羅漢，諸縛已解，長壽無量，恒自降伏，思惟非常、苦、空、非身，不著世事，亦復不與他人說法，寂默自修如外道異學。",
    "T02n0125_013:0611c09_3": "不審此尊能與他說法？",
    "T02n0125_013:0611c09_4": "為不堪任乎？",
    "T02n0125_013:0611c10_5": "我今當與試之。」",
    "T02n0125_013:0611c10_6": "爾時，天帝釋便從三十三天沒不現，來至耆闍崛山，在尊者婆拘盧前住，頭面禮足，在一面立。",
    "T02n0125_013:0611c12_7": "爾時，釋提桓因便說此偈：「智者所歎說，　　何故不說法？",
    "T02n0125_013:0611c15_0": "　壞結成聖行，　　何為寂然住？」",
    "T02n0125_013:0611c16_0": "爾時，尊者婆拘盧復以此偈，報釋提桓因曰：「有佛舍利弗，　　阿難均頭槃，　亦及諸尊長，　　善能說妙法。」",
    "T02n0125_013:0611c20_0": "爾時，釋提桓因白尊者婆拘盧曰：「眾生之根有若干種，然尊當知，世尊亦說眾生種類，多於地土，何故尊者婆拘盧不與他人說法？」",
    "T02n0125_013:0611c23_1": "婆拘盧報曰：「眾生之類難可覺知，世界若干，國土不同，皆著我所、非我所。",
    "T02n0125_013:0611c24_2": "我今觀察此義已，故不與人說法。」",
    "T02n0125_013:0611c25_3": "釋提桓因曰：「願尊與我說我所、非我所之義。」",
    "T02n0125_013:0611c26_4": "尊者婆拘盧曰：「我人壽命，若男、若女士夫之類，盡依此命而得存在。",
    "T02n0125_013:0611c28_5": "然復，拘翼！",
    "T02n0125_013:0611c28_6": "世尊亦說：『比丘當知，當自熾然，無起邪法，亦當賢聖默然。』",
    "T02n0125_013:0611c29_7": "我觀此義已，故默然耳。」",
    "T02n0125_013:0612a01_8": "是時，釋提桓因遙向世尊叉手，便說此偈：「歸命十力尊，　　圓光無塵翳，　普為一切人，　　此者甚奇特。」",
    "T02n0125_013:0612a05_0": "尊者婆拘盧報曰：「何故帝釋而作是說：『此者甚奇特』？」",
    "T02n0125_013:0612a06_1": "釋提桓因報言：「自念我昔至世尊所，到已，禮世尊足，而問此義：『天、人之類有何想念？』",
    "T02n0125_013:0612a08_2": "爾時，世尊告我曰：『此世界若干種，各各殊異，根原不同。』",
    "T02n0125_013:0612a09_3": "我聞此語已，尋對曰：『如是，世尊所說世界若干種，各各不同，設與彼眾生說法，咸共受持有成果者。』",
    "T02n0125_013:0612a11_4": "我以此故說：『此者甚奇特！』",
    "T02n0125_013:0612a12_5": "然尊者婆拘盧所說，亦復如是。",
    "T02n0125_013:0612a13_0": "世界若干種，各各不同。」",
    "T02n0125_013:0612a13_1": "是時，釋提桓因便作是念：「此尊堪任與人說法，非為不能。」",
    "T02n0125_013:0612a14_2": "是時，釋提桓因即從坐起而去。",
    "T02n0125_013:0612a15_3": "爾時，釋提桓因聞尊者婆拘盧所說，歡喜奉行。",
    "T02n0125_013:0612a17_0": "（三）聞如是：一時，佛在占波國雷聲池側。",
    "T02n0125_013:0612a17_1": "是時，尊者二十億耳在一靜處，自修法本，不捨頭陀十二法行，晝夜經行，不離三十七道品之教，若坐、若行，常修正法，初夜、中夜、竟夜，恒自剋勵，不捨斯須，然復不能於欲漏法心得解脫。",
    "T02n0125_013:0612a22_2": "是時，尊者二十億耳所經行處，脚壞血流，盈滿路側，猶如屠牛之處，烏鵲食血，然復不能於欲漏心得解脫。",
    "T02n0125_013:0612a24_3": "是時，尊者二十億耳便作是念：「釋迦文佛苦行精進弟子中，我為第一，然我今日漏心不得解脫；又我家業，多財饒寶，宜可捨服，還作白衣，持財物廣惠施。",
    "T02n0125_013:0612a28_4": "然今作沙門，甚難不易！」",
    "T02n0125_013:0612a29_5": "爾時，世尊遙知二十億耳心之所念，便騰遊虛空，至彼經行處，敷坐具而坐。",
    "T02n0125_013:0612b01_6": "是時，尊者二十億耳前至佛所，頭面禮足，在一面坐。",
    "T02n0125_013:0612b03_7": "爾時，世尊問二十億耳曰：「汝向何故作是念：『釋迦文尼佛精進苦行弟子中，我為第一，然我今日漏心不得解脫；又我家業，饒財多寶，宜可捨服，還作白衣，持財物廣施。",
    "T02n0125_013:0612b07_8": "然今作沙門，甚難不易。』」",
    "T02n0125_013:0612b07_9": "二十億耳對曰：「如是。",
    "T02n0125_013:0612b08_10": "世尊！」",
    "T02n0125_013:0612b08_11": "世尊告曰：「我今還問汝，隨汝報我。",
    "T02n0125_013:0612b09_12": "云何，二十億耳！",
    "T02n0125_013:0612b09_13": "汝本在家時，善彈琴乎？」",
    "T02n0125_013:0612b10_14": "二十億耳對曰：「如是。",
    "T02n0125_013:0612b10_15": "世尊！",
    "T02n0125_013:0612b10_16": "我本在家時，善能彈琴。」",
    "T02n0125_013:0612b11_17": "世尊告曰：「云何，二十億耳！",
    "T02n0125_013:0612b11_18": "若彈絃極急，嚮不齊等，爾時琴音可聽採不？」",
    "T02n0125_013:0612b12_19": "二十億耳對曰：「不也。",
    "T02n0125_013:0612b13_20": "世尊！」",
    "T02n0125_013:0612b13_21": "世尊告曰：「云何，二十億耳！",
    "T02n0125_013:0612b14_22": "若琴絃復緩，爾時琴音可聽採不？」",
    "T02n0125_013:0612b14_23": "二十億耳對曰：「不也，世尊！」",
    "T02n0125_013:0612b15_24": "世尊告曰：「云何，二十億耳！",
    "T02n0125_013:0612b16_25": "若琴絃不急不緩，爾時琴音可聽採不？」",
    "T02n0125_013:0612b17_26": "二十億耳對曰：「如是。",
    "T02n0125_013:0612b17_27": "世尊！",
    "T02n0125_013:0612b17_28": "若琴絃不緩不急，爾時琴音便可聽採。」",
    "T02n0125_013:0612b18_29": "世尊告曰：「此亦如是。",
    "T02n0125_013:0612b19_30": "極精進者，猶如調戲；若懈怠者，此墮邪見；若能在中者，此則上行。",
    "T02n0125_013:0612b20_31": "如是不久，當成無漏人。」",
    "T02n0125_013:0612b21_32": "爾時，世尊與二十億耳比丘說微妙法已，還雷音池側。",
    "T02n0125_013:0612b22_33": "爾時，尊者二十億耳思惟世尊教勅，不捨須臾，在閑靜處修行其法。",
    "T02n0125_013:0612b24_34": "所以族姓子出家學道，剃除鬚髮，修無上梵行：生死已盡，梵行已立，所作已辦，更不復受有，如實知之。",
    "T02n0125_013:0612b26_35": "尊者二十億耳便成阿羅漢。",
    "T02n0125_013:0612b27_36": "爾時，世尊告諸比丘：「我聲聞中第一弟子精懃苦行，所謂二十億耳比丘是。」",
    "T02n0125_013:0612b28_37": "爾時，諸比丘聞佛所說，歡喜奉行。",
    "T02n0125_013:0612c01_0": "（四）聞如是：一時，佛在舍衛國祇樹給孤獨園。",
    "T02n0125_013:0612c02_1": "爾時，舍衛城中婆提長者遇病命終，然彼長者無有子息，所有財寶盡沒入官。",
    "T02n0125_013:0612c03_2": "爾時，王波斯匿塵土坌身來至世尊所，頭面禮足，在一面坐。",
    "T02n0125_013:0612c05_3": "是時，世尊問王曰：「大王！",
    "T02n0125_013:0612c05_4": "何故塵土坌身來至我所？」",
    "T02n0125_013:0612c06_5": "波斯匿王白世尊曰：「此舍衛城內有長者名婆提，今日命終，彼無子姓，躬往收攝財寶，理使入官。",
    "T02n0125_013:0612c08_6": "純金八萬斤，況復餘雜物乎！",
    "T02n0125_013:0612c09_7": "然彼長者存在之日，所食如此之食，極為弊惡，不食精細，所著衣服垢坌不淨，所乘車騎極為瘦弱。」",
    "T02n0125_013:0612c11_8": "世尊告曰：「如是，大王！",
    "T02n0125_013:0612c12_9": "如王來言：『夫慳貪之人得此財貨，不能食噉，不與父母、妻子、僕從、奴婢，亦復不與朋友、知識，亦復不與沙門、婆羅門、諸尊長者。",
    "T02n0125_013:0612c15_10": "若有智之士得此財寶，便能惠施廣濟，一切無所愛惜，供給沙門、婆羅門、諸高德者。』」",
    "T02n0125_013:0612c17_11": "時，王波斯匿說曰：「此婆提長者命終，為生何處？」",
    "T02n0125_013:0612c18_12": "世尊告曰：「此婆提長者命終，生涕哭大地獄中。",
    "T02n0125_013:0612c19_13": "所以然者，此斷善根之人，身壞命終，生涕哭地獄中。」",
    "T02n0125_013:0612c20_14": "波斯匿王曰：「婆提長者斷善根耶？」",
    "T02n0125_013:0612c21_15": "世尊告曰：「如是。",
    "T02n0125_013:0612c21_16": "大王！",
    "T02n0125_013:0612c22_0": "如王所說，彼長者斷於善根，然彼長者故福已盡，更不造新。」",
    "T02n0125_013:0612c23_1": "王波斯匿曰：「彼長者頗有遺餘福乎？」",
    "T02n0125_013:0612c24_2": "世尊告曰：「無也，大王！",
    "T02n0125_013:0612c24_3": "乃無毫釐之餘有存在者，如彼田家公，但收不種，後便窮困，漸以命終。",
    "T02n0125_013:0612c26_4": "所以然者，但食故業，更不造新。",
    "T02n0125_013:0612c27_5": "此長者亦復如是，但食故福，更不造新福，此長者今夜當在涕哭地獄中。」",
    "T02n0125_013:0612c28_6": "爾時，波斯匿王便懷恐怖，收淚而曰：「此長者昔日作何功德福業生在富家？",
    "T02n0125_013:0613a01_7": "復作何不善根本，不得食此極富之貨，不樂五樂之中？」",
    "T02n0125_013:0613a03_8": "爾時，世尊告波斯匿王曰：「過去久遠迦葉佛時，此長者在此舍衛城中為田家子。",
    "T02n0125_013:0613a04_9": "爾時，佛去世後，有辟支佛出世，往詣此長者家。",
    "T02n0125_013:0613a06_10": "爾時，此長者見辟支佛在門外，見已，便生是念：『如此尊者出世甚難，我今可以飲食往施此人。』",
    "T02n0125_013:0613a08_11": "爾時，長者便施彼辟支佛食，辟支佛得食已，便飛在虛空而去。",
    "T02n0125_013:0613a09_12": "時，彼長者見辟支佛作神足，作是誓願：『持此善本之願，使世世所生之處，不墮三惡趣，常多財寶。』",
    "T02n0125_013:0613a12_13": "後有悔心：『我向所有食，應與奴僕，不與此禿頭道人使食。』",
    "T02n0125_013:0613a13_14": "「爾時，田家長者豈異人乎？",
    "T02n0125_013:0613a14_15": "莫作是觀。",
    "T02n0125_013:0613a14_16": "所以然者，爾時田家長者，今此婆提長者是。",
    "T02n0125_013:0613a15_17": "是時施已，發此誓願，持此功德，所生之處不墮惡趣，恒多財饒寶，生富貴之家，無所渴乏。",
    "T02n0125_013:0613a17_18": "既復施已，後生悔心：『我寧與奴僕使食，不與此禿頭道人使食。』",
    "T02n0125_013:0613a19_19": "以此因緣本末，不得食此極有之貨，亦復不樂五樂之中，不自供養；復不與父母、兄弟、妻子、僕從、朋友、知識，不施沙門、婆羅門、諸尊長者，但食故業，不造新者。",
    "T02n0125_013:0613a22_20": "是故，大王！",
    "T02n0125_013:0613a23_21": "若有智之士得此財貨，當廣布施，莫有所惜，復當得無極之財。",
    "T02n0125_013:0613a24_22": "如是，大王！",
    "T02n0125_013:0613a24_23": "當作是學。」",
    "T02n0125_013:0613a25_24": "爾時，波斯匿王白世尊曰：「自今以後，當廣布施沙門、婆羅門四部之眾，諸外道、異學來乞求者，我不堪與。」",
    "T02n0125_013:0613a27_25": "世尊告曰：「大王！",
    "T02n0125_013:0613a28_0": "莫作是念。",
    "T02n0125_013:0613a28_1": "所以然者，一切眾生皆由食得存，無食便喪。」",
    "T02n0125_013:0613a29_2": "爾時，世尊便說此偈：「念當廣惠施，　　終莫斷施心，　必當值賢聖，　　度此生死源。」",
    "T02n0125_013:0613b03_0": "爾時，波斯匿王白世尊曰：「我今倍復歡慶向於如來，所以然者，一切眾生皆由食得存，無食不存。」",
    "T02n0125_013:0613b05_1": "爾時，波斯匿王曰：「自今以後，當廣惠施，無所悋惜。」",
    "T02n0125_013:0613b06_2": "是時，世尊與王說微妙之法。",
    "T02n0125_013:0613b07_3": "時，王即從坐起，頭面禮足，便退而去。",
    "T02n0125_013:0613b08_4": "爾時，王波斯匿聞佛所說，歡喜奉行。",
    "T02n0125_013:0613b10_0": "（五）聞如是：一時，佛在舍衛國祇樹給孤獨園。",
    "T02n0125_013:0613b11_1": "爾時，尊者阿難在閑靜處，便生此念：「世間頗有此香，亦逆風香，亦順風香，亦逆順風香乎？」",
    "T02n0125_013:0613b13_2": "爾時，尊者阿難便從坐起，往詣世尊所，頭面禮足，在一面坐。",
    "T02n0125_013:0613b14_3": "爾時，尊者阿難白世尊曰：「我於閑靜之處，便生此念：『世間頗有此香，亦逆風香，亦順風香，亦逆順風香乎？』」",
    "T02n0125_013:0613b17_4": "爾時，世尊告阿難曰：「有此妙香，亦逆風香，亦順風香，亦逆順風香。」",
    "T02n0125_013:0613b18_5": "是時，阿難白世尊曰：「此是何者香？",
    "T02n0125_013:0613b19_6": "亦逆風香，亦順風香，亦逆順風香。」",
    "T02n0125_013:0613b20_7": "世尊告曰：「有此之香，然此香氣力，亦逆風香，亦順風香，亦逆順風香。」",
    "T02n0125_013:0613b21_8": "阿難白佛言：「此何等香，亦逆風香，亦順風香，亦逆順風香。」",
    "T02n0125_013:0613b23_9": "世尊告曰：「此三種香，亦逆風香，亦順風香，亦逆順風香。」",
    "T02n0125_013:0613b24_10": "阿難言：「何等為三？」",
    "T02n0125_013:0613b25_0": "世尊告曰：「戒香、聞香、施香。",
    "T02n0125_013:0613b25_1": "是謂，阿難！",
    "T02n0125_013:0613b25_2": "有此香種，然復此逆風香，亦順風香，亦逆順風香。",
    "T02n0125_013:0613b26_3": "諸世間所有之香，此三種香最勝、最上，無與等者，無能及者。",
    "T02n0125_013:0613b28_4": "猶如由牛有酪，由酪有酥，由酥有醍醐，然此醍醐最勝、最上，無與等者，亦不能及。",
    "T02n0125_013:0613c01_5": "此亦如是，諸所有世間諸香，此三種香最勝、最上，無能及者。」",
    "T02n0125_013:0613c02_6": "爾時，世尊便說此偈：「木蜜及栴檀，　　優鉢及諸香，　亦諸種種香，　　戒香最為勝。",
    "T02n0125_013:0613c06_0": "　此戒以成就，　　無欲無所染，　等智而解脫，　　逝處魔不知。",
    "T02n0125_013:0613c08_0": "　此香雖為妙，　　及諸檀蜜香，　戒香之為妙，　　十方悉聞之。",
    "T02n0125_013:0613c10_0": "　栴檀雖有香，　　優鉢及餘香，　此諸眾香中，　　聞香最第一。",
    "T02n0125_013:0613c12_0": "　栴檀雖有香，　　優鉢及餘香，　此諸眾香中，　　施香最第一。",
    "T02n0125_013:0613c14_0": "「是謂此三種香，亦逆風香，亦順風香，亦逆順風香。",
    "T02n0125_013:0613c15_1": "是故，阿難！",
    "T02n0125_013:0613c15_2": "當求方便，成此三香。",
    "T02n0125_013:0613c15_3": "如是，阿難！",
    "T02n0125_013:0613c16_4": "當作是學。」",
    "T02n0125_013:0613c16_5": "爾時，阿難聞佛所說，歡喜奉行。",
    "T02n0125_013:0613c18_0": "（六）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_013:0613c19_1": "爾時，世尊到時著衣持鉢，入羅閱城乞食。",
    "T02n0125_013:0613c20_2": "爾時，提婆達兜亦入城乞食。",
    "T02n0125_013:0613c21_3": "時，提婆達兜所入巷中，佛亦往至彼，然佛遙見提婆達兜來，便欲退而去。",
    "T02n0125_013:0613c23_4": "是時，阿難白世尊曰：「何故欲遠此巷？」",
    "T02n0125_013:0613c23_5": "世尊告曰：「提婆達兜今在此巷，是以避之。」",
    "T02n0125_013:0613c24_6": "阿難白佛言：「世尊！",
    "T02n0125_013:0613c25_7": "豈畏提婆達兜乎？」",
    "T02n0125_013:0613c25_8": "世尊告曰：「我不畏提婆達兜也，但此惡人不應與相見。」",
    "T02n0125_013:0613c27_9": "阿難曰：「然，世尊！",
    "T02n0125_013:0613c27_10": "可使此提婆達兜乃可使在他方。」",
    "T02n0125_013:0613c28_11": "爾時，世尊便說此偈言：「我終無此心，　　使彼在他方，　彼自當造行，　　便自在他所。」",
    "T02n0125_013:0614a02_0": "阿難白世尊曰：「然提婆達兜有過於如來所。」",
    "T02n0125_013:0614a03_1": "世尊告曰：「愚惑之人不應與相見。」",
    "T02n0125_013:0614a03_2": "是時，世尊向阿難而說此偈：「不應見愚人，　　莫與愚從事，　亦莫與言論，　　說於是非事。」",
    "T02n0125_013:0614a07_0": "是時，阿難復以此偈報世尊曰：「愚者何所能，　　愚者有何過，　正使共言說，　　竟有何等失？」",
    "T02n0125_013:0614a10_0": "爾時，世尊復以此偈報阿難曰：「愚者自造行，　　所作者非法，　正見反常律，　　邪見日以滋。",
    "T02n0125_013:0614a13_0": "「是故，阿難！",
    "T02n0125_013:0614a13_1": "莫與惡知識從事。",
    "T02n0125_013:0614a13_2": "所以然者，與愚人從事，無信、無戒、無聞、無智，與善知識從事，便增益諸功德，戒具成就。",
    "T02n0125_013:0614a15_3": "如是，阿難！",
    "T02n0125_013:0614a16_4": "當作是學。」",
    "T02n0125_013:0614a16_5": "爾時，阿難聞佛所說，歡喜奉行。",
    "T02n0125_013:0614a18_0": "（七）聞如是：一時，佛在羅閱城迦蘭陀竹園所，與五百人俱。",
    "T02n0125_013:0614a19_1": "爾時，王阿闍世恒以五百釜食給與提婆達兜。",
    "T02n0125_013:0614a20_2": "彼時，提婆達兜名聞四遠，戒德具足，名稱悉備，乃能使王日來供養。",
    "T02n0125_013:0614a22_0": "是時，提婆達兜得此利養已，諸比丘聞之，白世尊曰：「國中人民，歎說提婆達兜名稱遠布，乃使王阿闍世恒來供養。」",
    "T02n0125_013:0614a24_1": "爾時，世尊告諸比丘：「汝等比丘，莫施此心，貪提婆達兜利養。",
    "T02n0125_013:0614a26_2": "所以然者，提婆達兜愚人造此三事，身、口、意行，終無驚懼，亦不恐怖，如今提婆達兜愚人，當復盡此諸善功德，如取惡狗鼻壞之，倍復凶惡。",
    "T02n0125_013:0614a29_3": "提婆達兜愚人亦復如是，受此利養，遂起貢高。",
    "T02n0125_013:0614b01_4": "是故，諸比丘！",
    "T02n0125_013:0614b01_5": "亦莫興意著於利養。",
    "T02n0125_013:0614b02_6": "設有比丘著於利養，而不獲三法。",
    "T02n0125_013:0614b03_7": "云何為三？",
    "T02n0125_013:0614b03_8": "所謂賢聖戒、賢聖三昧、賢聖智慧而不成就。",
    "T02n0125_013:0614b04_9": "若有比丘不著利養，便獲三法。",
    "T02n0125_013:0614b05_10": "云何為三？",
    "T02n0125_013:0614b05_11": "所謂賢聖戒、賢聖三昧、賢聖智慧。",
    "T02n0125_013:0614b06_12": "若欲成此三法，當發善心，不著利養。",
    "T02n0125_013:0614b07_13": "如是，諸比丘！",
    "T02n0125_013:0614b07_14": "當作是學。」",
    "T02n0125_013:0614b07_15": "爾時，諸比丘聞佛所說，歡喜奉行。",
    "T02n0125_013:0614b09_0": "（八）聞如是：一時，佛在舍衛國祇樹給孤獨園。",
    "T02n0125_013:0614b10_1": "爾時，世尊告諸比丘：「有此三不善根。",
    "T02n0125_013:0614b10_2": "云何為三？",
    "T02n0125_013:0614b11_3": "貪不善根、恚不善根、癡不善根。",
    "T02n0125_013:0614b11_4": "若比丘有此三不善根者，墮三惡趣。",
    "T02n0125_013:0614b12_5": "云何為三？",
    "T02n0125_013:0614b13_6": "所謂地獄、餓鬼、畜生。",
    "T02n0125_013:0614b13_7": "如是，比丘！",
    "T02n0125_013:0614b13_8": "若有此三不善根者，便有三惡趣。",
    "T02n0125_013:0614b14_9": "「比丘當知，有此三善根。",
    "T02n0125_013:0614b15_10": "云何為三？",
    "T02n0125_013:0614b15_11": "不貪善根、不恚善根、不癡善根，是謂比丘有此三善根。",
    "T02n0125_013:0614b16_12": "若有此三善根者，便有二善處，涅槃為三。",
    "T02n0125_013:0614b17_13": "云何二趣？",
    "T02n0125_013:0614b18_14": "所謂人、天是也。",
    "T02n0125_013:0614b18_15": "是謂比丘有此三善者，則生此善處。",
    "T02n0125_013:0614b19_16": "是故，諸比丘！",
    "T02n0125_013:0614b19_17": "當離三不善根，修三善根。",
    "T02n0125_013:0614b20_18": "如是，諸比丘！",
    "T02n0125_013:0614b20_19": "當作是學。」",
    "T02n0125_013:0614b20_20": "爾時，諸比丘聞佛所說，歡喜奉行。",
    "T02n0125_013:0614b22_0": "（九）聞如是：一時，佛在舍衛國祇樹給孤獨園。",
    "T02n0125_013:0614b23_1": "爾時，世尊告諸比丘：「有此三聚。",
    "T02n0125_013:0614b23_2": "云何為三？",
    "T02n0125_013:0614b24_3": "所謂等聚、邪聚、不定聚。",
    "T02n0125_013:0614b24_4": "彼云何為等聚？",
    "T02n0125_013:0614b25_0": "所謂等見、等治、等語、等業、等命、等方便、等念、等定，是謂等聚。",
    "T02n0125_013:0614b26_1": "彼云何名為邪聚？",
    "T02n0125_013:0614b26_2": "所謂邪見、邪治、邪語、邪業、邪命、邪方便、邪念、邪定，是謂邪聚。",
    "T02n0125_013:0614b28_3": "彼云何名為不定聚？",
    "T02n0125_013:0614b28_4": "所謂不知苦、不知習、不知盡、不知道、不知等聚、不知邪聚，是謂名為不定聚。",
    "T02n0125_013:0614c01_5": "「諸比丘當知，復有三聚。",
    "T02n0125_013:0614c02_6": "云何為三？",
    "T02n0125_013:0614c02_7": "所謂善聚、等聚、定聚。",
    "T02n0125_013:0614c03_8": "彼云何名善聚？",
    "T02n0125_013:0614c03_9": "所謂三善根。",
    "T02n0125_013:0614c03_10": "何等善根？",
    "T02n0125_013:0614c04_11": "所謂不貪善根、不恚善根、不癡善根，是謂善聚。",
    "T02n0125_013:0614c05_12": "云何名為等聚？",
    "T02n0125_013:0614c05_13": "所謂賢聖八品道，等見、等治、等語、等業、等命、等方便、等念、等三昧，是謂等聚。",
    "T02n0125_013:0614c07_14": "彼云何名為定聚？",
    "T02n0125_013:0614c07_15": "所謂知苦、知習、知盡、知道、知善聚、知惡趣、知定聚，是謂名為定聚。",
    "T02n0125_013:0614c09_16": "是故，諸比丘！",
    "T02n0125_013:0614c09_17": "此三聚中，邪聚、不定聚，當遠之，此正聚者當奉行。",
    "T02n0125_013:0614c11_18": "如是，諸比丘！",
    "T02n0125_013:0614c11_19": "當作是學。」",
    "T02n0125_013:0614c11_20": "爾時，諸比丘聞佛所說，歡喜奉行。",
    "T02n0125_013:0614c13_0": "（一〇）聞如是：一時，佛在舍衛國祇樹給孤獨園。",
    "T02n0125_013:0614c14_1": "爾時，世尊告諸比丘：「有此三觀想。",
    "T02n0125_013:0614c14_2": "云何為三？",
    "T02n0125_013:0614c15_3": "所謂觀欲想、瞋恚想、殺害想。",
    "T02n0125_013:0614c15_4": "是謂比丘有此三想。",
    "T02n0125_013:0614c16_5": "比丘當知，若有觀欲想，命終時便墮地獄中。",
    "T02n0125_013:0614c17_6": "若觀瞋恚想，命終時生畜生中。",
    "T02n0125_013:0614c18_7": "所謂雞狗之屬，蛇蚖之類而生其中。",
    "T02n0125_013:0614c19_8": "若觀害想，亦命終者生餓鬼中，形體燒然，苦痛難陳。",
    "T02n0125_013:0614c20_9": "是謂，比丘！",
    "T02n0125_013:0614c20_10": "有此三想生地獄中、餓鬼、畜生。",
    "T02n0125_013:0614c21_11": "「復有三想，云何為三？",
    "T02n0125_013:0614c21_12": "所謂出要想、不害想、不恚想。",
    "T02n0125_013:0614c22_13": "若有人有出要想者，命終之時生此人中。",
    "T02n0125_013:0614c23_14": "若有不害想者，命終時自然天上。",
    "T02n0125_013:0614c24_15": "若有人不殺心者，命終時斷五結，便於彼處而般涅槃。",
    "T02n0125_013:0614c25_16": "是謂，比丘！",
    "T02n0125_013:0614c25_17": "有此三想，常念修行，此三惡想當遠離之。",
    "T02n0125_013:0614c26_18": "如是，諸比丘！",
    "T02n0125_013:0614c27_19": "當作是學。」",
    "T02n0125_013:0614c27_20": "爾時，諸比丘聞佛所說，歡喜奉行。",
    "T02n0125_013:0614c29_0": "　地主、婆拘、耳　　婆提、逆順香　愚、世、三不善　　三聚、觀在後增壹阿含經卷第十三"
}