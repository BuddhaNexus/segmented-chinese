{
    "T17n0721_064:0379a06_0": "正法念處經卷第六十四",
    "T17n0721_064:0379a08_0": "元魏婆羅門瞿曇般若流支譯",
    "T17n0721_064:0379a09_0": "身念處品第七初",
    "T17n0721_064:0379a10_0": "爾時，世尊遊王舍城，在那羅帝婆羅門聚落，告諸比丘：「我今為汝說身念處，初善、中善、後善，善義善味純備具足，清淨梵行，所謂身念處法門。",
    "T17n0721_064:0379a13_1": "汝今諦聽，善思念之，當為汝說。」",
    "T17n0721_064:0379a13_2": "諸比丘言：「唯然，世尊！",
    "T17n0721_064:0379a14_3": "願樂欲聞。」",
    "T17n0721_064:0379a14_4": "佛告諸比丘：「云何名為身念處法門？",
    "T17n0721_064:0379a15_5": "所謂內身循身觀，比丘觀已，則不住於魔之境界，能捨煩惱。",
    "T17n0721_064:0379a16_6": "如實觀身，既得知見證如是法，我說是人涅槃所攝。",
    "T17n0721_064:0379a18_7": "如是比丘實見身已，不為諸惡之所亂也，能斷眼耳鼻舌身意內染，及外色聲香味觸法，如是循身觀，能到涅槃。",
    "T17n0721_064:0379a20_8": "如是比丘，眼雖見色，不生分別，不起染欲歡喜之心，如實觀身，此身唯有髮毛爪齒、薄皮脂血、筋肉骨髓、生藏熟藏、黃白痰癊、冷熱風病、大腸小腸、屎尿不淨、肝膽腸胃、脂髓精血、涕唾目淚、頭頂髑髏。",
    "T17n0721_064:0379a25_9": "如是觀身，隨順係念，若如是念，則不著色聲香味觸外境界也。",
    "T17n0721_064:0379a26_10": "「初觀眼色，如實見眼，但是肉摶，四大所成。",
    "T17n0721_064:0379a27_11": "云何行者如實觀眼？",
    "T17n0721_064:0379a28_12": "觀於眼根，此肉堅分，內有覺法，是名眼根肉摶內地界也。",
    "T17n0721_064:0379a29_13": "復觀眼根肉摶之中，內有覺法——目淚濕等，是名眼根肉摶之中內水界也。",
    "T17n0721_064:0379b02_14": "復觀眼根肉摶之中，內有覺法——有暖、有熱，是名眼根肉摶之中內火界也。",
    "T17n0721_064:0379b03_15": "復觀眼根肉摶之中，內風輕動，是名眼根肉摶之中內風界也。",
    "T17n0721_064:0379b05_16": "於內風界如實觀察，耳鼻舌身隨順觀察亦復如是，如是觀已，於可愛色不生樂著，不為愛境之所破壞。",
    "T17n0721_064:0379b08_0": "「復次，修行者內身循身觀。",
    "T17n0721_064:0379b08_1": "如此身者，念念生滅，生老病死，此身如幻，空無所有，無實無堅，如水泡沫，眾苦集處、眾苦所依、眾苦之藏，如是身中無有少樂，一切皆苦、一切無常、一切破壞，衰變之法，磨滅不淨。",
    "T17n0721_064:0379b12_2": "「復次，修行者觀身循身觀。",
    "T17n0721_064:0379b13_3": "如是身者，孰為其本？",
    "T17n0721_064:0379b13_4": "云何順行？",
    "T17n0721_064:0379b14_0": "誰為救護？",
    "T17n0721_064:0379b14_1": "云何而住？",
    "T17n0721_064:0379b14_2": "是比丘如實觀察，復作是念：『如是身者，以業為本，由業順行，業為能救。",
    "T17n0721_064:0379b16_3": "若集善業，生天人中。",
    "T17n0721_064:0379b16_4": "惡業相應，墮於地獄、餓鬼、畜生。",
    "T17n0721_064:0379b17_5": "如是身者，不淨不堅，無常不住。』",
    "T17n0721_064:0379b17_6": "如是比丘如實觀身，於愛欲中不復生念。",
    "T17n0721_064:0379b19_0": "「復次，修行者如實觀眼。",
    "T17n0721_064:0379b19_1": "如閻浮提人所有眼根，有虛空處得見色像，餘方所見如是不耶？",
    "T17n0721_064:0379b21_2": "若諸弟子或聞我所說，或以天眼、智慧觀察：閻浮提人見色之時，有眼、有色、有明、有空無礙、有意念心，五因緣故，而得見色；欝單越人則不如是，設無空處，亦得見色，猶如魚等水中見色，欝單越人於山障外徹見無礙亦復如是。",
    "T17n0721_064:0379b27_0": "「復次，修行者隨順觀身。",
    "T17n0721_064:0379b27_1": "如閻浮提人耳之所聞愛不愛聲，近則了了，遠則不了，大遠不聞；欝單越人則不如是。",
    "T17n0721_064:0379b29_2": "是比丘如實觀於欝單越人耳之所聞，若近若遠、若大若小、若愛不愛，以報勝故，而皆能聞。",
    "T17n0721_064:0379c02_3": "譬如日光，近遠麁細、若淨不淨，光明悉照。",
    "T17n0721_064:0379c03_4": "欝單越人所聞音聲亦復如是。",
    "T17n0721_064:0379c05_0": "「復次，修行者隨順觀身。",
    "T17n0721_064:0379c05_1": "如閻浮提人鼻根所聞，欝單越人如是不耶？",
    "T17n0721_064:0379c06_2": "彼以聞慧或以天眼見：欝單越人以報勝故，但聞眾香，不聞臭氣。",
    "T17n0721_064:0379c08_3": "譬如水乳同置一器，鵝王飲之，但飲乳汁，其水猶存。",
    "T17n0721_064:0379c09_4": "欝單越人亦復如是，但聞眾香，不聞臭氣。",
    "T17n0721_064:0379c11_0": "「復次，修行者隨順觀身。",
    "T17n0721_064:0379c11_1": "如閻浮提人舌所得味，欝單越人如是不耶？",
    "T17n0721_064:0379c12_2": "彼以聞慧或以天眼見：閻浮提人上中下食，欝單越人則不如是。",
    "T17n0721_064:0379c14_3": "欝單越人無我所心，常自行善，自然粳米，其食一味，閻浮提人則不如是。",
    "T17n0721_064:0379c16_0": "「復次，修行者隨順觀身。",
    "T17n0721_064:0379c16_1": "如閻浮提人種種色身，欝單越人如是不耶？",
    "T17n0721_064:0379c17_2": "彼以聞慧或以天眼觀：閻浮提人種種色身，欝單越人則不如是，以善業故，純一色身，道等、身等，其色猶如閻浮檀金，其身圓直柔軟端正，其報不比閻浮提人。",
    "T17n0721_064:0379c21_3": "閻浮提人無量種業，其行不同，是故則有無量種身、無量種色。",
    "T17n0721_064:0379c22_4": "「如是比丘於二天下人世界中隨順觀已，次觀第三弗婆提國。",
    "T17n0721_064:0379c24_5": "如閻浮提人、欝單越人所有諸入，與弗婆提人諸入所見，為同不耶？",
    "T17n0721_064:0379c25_6": "彼以聞慧或以天眼見：弗婆提人於黑闇中亦見眾色，如閻浮提中猫虎兕馬、角鵄之屬，無光明處能見眾色；弗婆提人亦復如是，於夜闇中如眼境界，能見一切麁細眾色。",
    "T17n0721_064:0380a01_0": "「復次，修行者隨順觀身，云何觀於閻浮提人？",
    "T17n0721_064:0380a02_0": "如前所說，如閻浮提人所聞之音，弗婆提人如是不耶？",
    "T17n0721_064:0380a03_1": "彼以聞慧或以天眼見：弗婆提人聞怖畏聲，耳識所緣，盡一箭道，以福德故，不聞遠處怖畏之聲。",
    "T17n0721_064:0380a06_0": "「復次，修行者隨順觀身已，觀三天下眾生住處。",
    "T17n0721_064:0380a07_1": "如閻浮提人、欝單越人鼻識所緣，弗婆提人如是不耶？",
    "T17n0721_064:0380a08_2": "彼以聞慧或以天眼見：弗婆提人晝所聞香，鼻識嗅已，夜亦如是，以報勝故。",
    "T17n0721_064:0380a11_0": "「復次，修行者隨順觀身。",
    "T17n0721_064:0380a11_1": "如閻浮提人、欝單越人舌識知味，如是弗婆提人所得之味如是不耶？",
    "T17n0721_064:0380a13_2": "彼以聞慧或以天眼見：弗婆提人一食賒盧迦，三日不飢。",
    "T17n0721_064:0380a14_3": "弗婆提人乃至命終，身無病惱，以法勝故；若臨命終遇病五日，爾乃命終。",
    "T17n0721_064:0380a16_4": "「復次，修行者隨順觀身。",
    "T17n0721_064:0380a16_5": "如閻浮提人、欝單越人身之形相，弗婆提人如是不耶？",
    "T17n0721_064:0380a18_6": "彼以聞慧或以天眼見：弗婆提人其身圓滿如尼俱陀樹。",
    "T17n0721_064:0380a19_7": "「復次，修行者隨順觀身，於三天下如實觀已，觀於第四瞿陀尼人所住之處。",
    "T17n0721_064:0380a21_8": "云何瞿陀尼人緣身境界？",
    "T17n0721_064:0380a21_9": "彼以聞慧或以天眼見：瞿陀尼人眼識所緣山壁無礙，如於頗梨琉璃之中見眾色像，瞿陀尼人亦復如是。",
    "T17n0721_064:0380a25_0": "「復次，修行者隨順觀身。",
    "T17n0721_064:0380a25_1": "如閻浮提中、欝單越中、弗婆提中，三天下人聞聲差別，瞿陀尼人耳識緣聲，如是不耶？",
    "T17n0721_064:0380a27_2": "彼以聞慧或以天眼見：瞿陀尼人眼識聞聲，如閻浮提中蛇虺之類眼中聞聲，瞿陀尼人亦復如是，如隔障礙，聞眾音聲、見眾色像亦復如是，以法勝故。",
    "T17n0721_064:0380b03_0": "「復次，修行者隨順觀身。",
    "T17n0721_064:0380b03_1": "如閻浮提人、弗婆提人鼻識緣香，瞿陀尼人如是不耶？",
    "T17n0721_064:0380b04_2": "瞿陀尼人嗅香法異，眼等別緣。",
    "T17n0721_064:0380b05_3": "云何瞿陀尼人鼻識緣香？",
    "T17n0721_064:0380b06_4": "彼以聞慧或以天眼見：瞿陀尼人若眼見色，即亦知香，若眼不見亦聞其香，以法勝故。",
    "T17n0721_064:0380b09_0": "「復次，修行者隨順觀身。",
    "T17n0721_064:0380b09_1": "云何瞿陀尼人舌識緣味？",
    "T17n0721_064:0380b10_2": "彼以聞慧或以天眼見：瞿陀尼人食於稗子、飲於牛味，如閻浮提人飲苷蔗酒、蒲桃之酒，瞿陀尼人飲牛五味，能令惽醉亦復如是。",
    "T17n0721_064:0380b13_3": "瞿陀尼人食於稗子，如閻浮提人食粳糧飯，充足飽滿。",
    "T17n0721_064:0380b15_0": "「復次，修行者隨順觀身。",
    "T17n0721_064:0380b15_1": "云何觀於瞿陀尼人身之量耶？",
    "T17n0721_064:0380b16_2": "彼以聞慧或以天眼見：瞿陀尼人其身長短——半多羅樹，如業相似，自業色身。",
    "T17n0721_064:0380b19_0": "「復次，修行者思惟觀察四天下中何等住處，性等相似、意等相似、行等相似？",
    "T17n0721_064:0380b20_1": "互對觀察。",
    "T17n0721_064:0380b20_2": "彼以聞慧或以天眼見：四天下眾生心意，無有一人心意相似，無有一人行等相似，無有一人身等相似，一切無有一人相似。",
    "T17n0721_064:0380b23_3": "是名比丘隨順觀身。",
    "T17n0721_064:0380b25_0": "「復次，修行者隨順觀身。",
    "T17n0721_064:0380b25_1": "云何四天下人頗有一人無業無因來生不耶？",
    "T17n0721_064:0380b26_2": "無業藏耶？",
    "T17n0721_064:0380b26_3": "無業流轉耶？",
    "T17n0721_064:0380b27_4": "頗有不行習欲法耶？",
    "T17n0721_064:0380b27_5": "如是比丘不見一人無業藏者，無有一人無業而生，無有一人無業流轉，無有一人不習欲法，隨所作業，或善或不善，隨業受報，無有一人不為怨親中人所攝。",
    "T17n0721_064:0380c02_6": "是名修行者隨順觀身。",
    "T17n0721_064:0380c03_0": "「復次，隨順觀身。",
    "T17n0721_064:0380c03_1": "云何集業而得天身？",
    "T17n0721_064:0380c03_2": "云何天中受五欲樂？",
    "T17n0721_064:0380c04_3": "彼以聞慧或以天眼觀：諸眾生生四天王天處，受天五欲，眼視美色，不知厭足，或細或麁，自以天眼見萬由旬，若化神通，能見無量百千由旬。",
    "T17n0721_064:0380c07_4": "如是修行者觀天無量善業勢力，四天王天所見色貌皆悉可愛，心生愛樂，不見惡色。",
    "T17n0721_064:0380c10_0": "「復次，修行者隨順觀身。",
    "T17n0721_064:0380c10_1": "云何四天王天耳聞音聲？",
    "T17n0721_064:0380c11_2": "彼以聞慧或以天眼見：四天王天若聞天聲，甚可愛樂，若以報耳聞三千由旬，若化神通，則能聞於二萬由旬，所聞音聲皆可愛樂。",
    "T17n0721_064:0380c15_0": "「復次，修行者隨順觀身。",
    "T17n0721_064:0380c15_1": "云何四天王天鼻聞香耶？",
    "T17n0721_064:0380c16_2": "彼以聞慧或以天眼見：四天王天自報鼻根，聞於眾香二百由旬，若化神通，聞於百千由旬之香。",
    "T17n0721_064:0380c19_0": "「復次，修行者隨順觀身。",
    "T17n0721_064:0380c19_1": "云何觀於四天王天舌根充滿？",
    "T17n0721_064:0380c20_2": "彼以聞慧或以天眼見：四天王天舌根無厭亦無不愛，如業所得，以善業故，於味不厭。",
    "T17n0721_064:0380c23_0": "「復次，修行者隨順觀身。",
    "T17n0721_064:0380c23_1": "云何觀於諸天身耶，若麁若細、若速疾行？",
    "T17n0721_064:0380c24_2": "彼以聞慧或以天眼見：諸天身有大勢力，神通微細，於一手中置五百天在手而住，各令諸天身不妨礙，亦不迫隘。",
    "T17n0721_064:0380c27_3": "譬如一室燃五百燈，其燈光明不相逼迫，諸天手中置五百天亦復如是不迮不妨。",
    "T17n0721_064:0381a01_0": "「復次，諸天若化大身無量由旬，若好若醜，若有見者或怖不怖。",
    "T17n0721_064:0381a03_0": "「復次，修行者隨順觀身。",
    "T17n0721_064:0381a03_1": "云何觀於速行天耶？",
    "T17n0721_064:0381a04_0": "彼以聞慧或以天眼見：速行天一眴目頃能行無量百千由旬還至本處，隨天憶念所往之處，無所障礙。",
    "T17n0721_064:0381a06_1": "若有所欲，皆悉具足，無能奪者，於一切處所得之物皆悉自在，於他無畏，無能為礙，天境界樂念念增長，以善業故，受五欲樂。",
    "T17n0721_064:0381a09_2": "是名行者隨順觀身。",
    "T17n0721_064:0381a10_0": "「復次，修行者隨順觀身。",
    "T17n0721_064:0381a10_1": "云何觀於三十三天身耶？",
    "T17n0721_064:0381a11_2": "云何緣於境界受樂？",
    "T17n0721_064:0381a11_3": "彼以聞慧或以天眼觀：三十三天如四天王天受境界樂。",
    "T17n0721_064:0381a12_4": "三十三天受於愛色聲香味觸，勝四天王天足一千倍。",
    "T17n0721_064:0381a14_5": "何以故？",
    "T17n0721_064:0381a14_6": "三十三天所作之業，勝愛大力可愛樂故，勝於四天王天所作業故。",
    "T17n0721_064:0381a15_7": "以三十三天所作業勝，是故四天王天不及上天，如是三十三天所受樂勝不可具說。",
    "T17n0721_064:0381a17_8": "是名修行者隨順觀身。",
    "T17n0721_064:0381a19_0": "「復次，修行者隨順觀身。",
    "T17n0721_064:0381a19_1": "云何觀於地獄？",
    "T17n0721_064:0381a19_2": "地獄眾生所受之身，謂活地獄、黑繩地獄、大合地獄、叫喚地獄、大叫喚地獄、焦熱地獄、大焦熱地獄、阿鼻地獄。",
    "T17n0721_064:0381a22_3": "彼以聞慧或以天眼見：諸眾生所作之業——不可愛業、不喜樂業、不善之業，謂三種業，於身口意造集業故，墮地獄中。",
    "T17n0721_064:0381a25_4": "集惡業故，受地獄苦，於地獄中受諸劇苦，乃至惡業不盡終不得脫。",
    "T17n0721_064:0381a26_5": "是名修行者隨順身觀。",
    "T17n0721_064:0381a28_0": "「復次，修行者作是思惟：『作何等業墮於地獄？』",
    "T17n0721_064:0381a29_0": "彼以聞慧或以天眼見：此眾生習近殺害，樂習增長，以是因緣，墮活地獄。",
    "T17n0721_064:0381b01_1": "又見眾生習近殺生偷盜，喜樂習近，增長斯惡，以此因緣，墮黑繩地獄。",
    "T17n0721_064:0381b03_2": "又見眾生習近殺生偷盜邪婬，習近喜樂，增長斯惡，以是因緣，墮眾合地獄。",
    "T17n0721_064:0381b05_0": "又見眾生習近殺生偷盜、邪婬妄語，習近喜樂，增長斯惡，以是因緣，墮叫喚地獄。",
    "T17n0721_064:0381b06_1": "又見眾生殺生偷盜、邪婬妄語、勸人飲酒，以是因緣，墮大叫喚地獄。",
    "T17n0721_064:0381b08_2": "又見眾生殺生偷盜、邪婬妄語、飲酒、邪見，以是因緣，墮焦熱地獄。",
    "T17n0721_064:0381b09_3": "又見眾生殺生偷盜、邪婬妄語、以酒飲人、邪見不信，或破比丘、比丘尼戒，以是因緣，墮大焦熱地獄。",
    "T17n0721_064:0381b12_4": "又見眾生作五逆業五種惡業，以是因緣，墮阿鼻地獄。",
    "T17n0721_064:0381b13_5": "云何五逆？",
    "T17n0721_064:0381b13_6": "若有眾生殺父、殺母、殺阿羅漢、破和合僧、若以惡心出佛身血，如是五種大惡業故，墮阿鼻地獄。",
    "T17n0721_064:0381b15_7": "思惟如是地獄業報，於諸眾生起悲愍心。",
    "T17n0721_064:0381b17_0": "「復次，修行者隨順觀身。",
    "T17n0721_064:0381b17_1": "云何眾生墮餓鬼道？",
    "T17n0721_064:0381b18_0": "彼以聞慧或以天眼見：無量餓鬼以慳嫉故，墮餓鬼中，在於地下五百由旬。",
    "T17n0721_064:0381b19_1": "無量餓鬼惡食、無食或食不淨，互相食噉，飢渴所逼，受大苦惱，上雨大火以燒其身。",
    "T17n0721_064:0381b21_2": "此諸餓鬼隨惡業故，受如是苦。",
    "T17n0721_064:0381b23_0": "「復次，修行者隨順觀身。",
    "T17n0721_064:0381b23_1": "彼以聞慧或以天眼見畜生道，彼見無量種種畜生，略說三處：一者水行，所謂魚等；二者陸行，所謂象馬牛羊、麞鹿猪等；三者空行，所謂無量眾飛鳥等。",
    "T17n0721_064:0381b27_0": "「復次，修行者隨順觀身。",
    "T17n0721_064:0381b27_1": "彼以聞慧或以天眼觀於畜生有幾種生？",
    "T17n0721_064:0381b28_2": "彼以聞慧或以天眼見：諸畜生有四種生。",
    "T17n0721_064:0381b29_3": "何等為四？",
    "T17n0721_064:0381b29_4": "一者胎生，所謂象馬水牛、牛羊之類；二者卵生，所謂蛇蚖鵝鴨、鷄雉種種眾鳥；三者濕生，蚤虱蚊子之類；四者化生，如長面龍等。",
    "T17n0721_064:0381c03_5": "是修行者如實觀畜生已，若天若人、若地獄餓鬼畜生，不見一處不為恩愛別離所惱，一切眾生輪轉生死，或作怨家或為親友，無有一處不生不滅。",
    "T17n0721_064:0381c06_6": "如是比丘於生死處不生愛心，如是心不喜樂，如是厭離不隨，如是破壞，如是滅法，不可久住一切眾生眾苦之處。",
    "T17n0721_064:0381c09_7": "是故比丘生死之中多苦少味、無常破壞，當應厭離，厭離生死便得解脫。",
    "T17n0721_064:0381c11_8": "「如是那羅帝婆羅門聚落比丘修行者，內身循身觀，觀於內身——於此身中分分不淨。",
    "T17n0721_064:0381c13_9": "如實見身，念念思惟，從頭至足循身觀察。",
    "T17n0721_064:0381c14_10": "是修行者初觀頭頂，彼以聞慧或以天眼觀：頭髑髏以為四分，於頭骨內自有蟲行，名曰腦行，遊行骨內，生於腦中，或行或住，常食此腦。",
    "T17n0721_064:0381c17_11": "於髑髏中復有諸蟲住髑髏中，若行若食，還食髑髏。",
    "T17n0721_064:0381c18_12": "復有髮蟲住於骨外，食於毛根，以蟲瞋故，令髮墮落。",
    "T17n0721_064:0381c19_13": "復有耳蟲住在耳中，食耳中肉，以蟲瞋故，令人耳痛或令耳聾。",
    "T17n0721_064:0381c21_14": "復有鼻蟲住在鼻中，食鼻中肉，以蟲瞋故，能令其人飲食不美；腦涎流下，蟲食腦涎，是故令人飲食不美。",
    "T17n0721_064:0381c23_15": "復有脂蟲生在脂中，住於脂中，常食人脂，以蟲瞋故，令人頭痛。",
    "T17n0721_064:0381c24_16": "復有續蟲生於節間，有名身蟲住在交牙，以蟲瞋故，令人脈痛猶如針刺。",
    "T17n0721_064:0381c26_17": "復有諸蟲名曰食涎，住舌根中，以蟲瞋故，令人口燥。",
    "T17n0721_064:0381c27_18": "復有諸蟲名牙根蟲，住於牙根，以蟲瞋故，令人牙疼。",
    "T17n0721_064:0381c29_19": "是名內修行者循身身觀，是十種蟲，住於頭中。",
    "T17n0721_064:0382a02_0": "「復次，修行者觀身循身觀。",
    "T17n0721_064:0382a02_1": "頭肉中有幾骨耶？",
    "T17n0721_064:0382a03_2": "彼以聞慧或以天眼見：髑髏骨頭有四分，額骨、頰骨合有三分，鼻骨一分。",
    "T17n0721_064:0382a04_3": "交牙二骨，頤有一骨，牙齒合有三十二骨，齒根亦爾。",
    "T17n0721_064:0382a06_4": "咽喉二骨，如是項中有十五骨。",
    "T17n0721_064:0382a07_0": "「復次，修行者內身循身觀。",
    "T17n0721_064:0382a07_1": "云何頭肉以食增長，和合有覺？",
    "T17n0721_064:0382a08_2": "彼以聞慧或以天眼觀：於頭肉則有四分，兩頰二分，咽喉及舌肉段一分，上下兩脣及其兩耳皮肉四分。",
    "T17n0721_064:0382a10_3": "其舌根者，名為脈肉，貪嗜上饍，樂於六味。",
    "T17n0721_064:0382a12_0": "「復次，修行者內身循身觀。",
    "T17n0721_064:0382a12_1": "有何等蟲？",
    "T17n0721_064:0382a12_2": "住在何處？",
    "T17n0721_064:0382a13_3": "作何等業，或病或安？",
    "T17n0721_064:0382a13_4": "彼以聞慧或以天眼：初觀咽喉，咽喉有蟲，名曰食涎，咀嚼食時，猶如嘔吐，唌唾和雜，欲咽之時，與腦涎合，喉中涎蟲共食此食，以自活命。",
    "T17n0721_064:0382a16_5": "若蟲增長，令人瘶病。",
    "T17n0721_064:0382a17_6": "若多食膩或多食甜，或食重食或食醋食，或食冷食，蟲則增長，令人咽喉生於疾病。",
    "T17n0721_064:0382a19_7": "觀涎蟲已，如實知身。",
    "T17n0721_064:0382a20_0": "「復次，修行者內身循身觀。",
    "T17n0721_064:0382a20_1": "觀於唾蟲能消諸唾，或能為病或令安隱。",
    "T17n0721_064:0382a21_2": "彼以聞慧或以天眼見：消唾蟲住咽喉中，若人不食如上膩等，蟲則安隱，能消於唾，於十脈中流出美味，安隱受樂。",
    "T17n0721_064:0382a24_3": "若人多唾，蟲則得病，以蟲病故，則吐冷沫，吐冷沫故，胸中成病。",
    "T17n0721_064:0382a25_4": "觀唾蟲已，如實知身。",
    "T17n0721_064:0382a27_0": "「復次，修行者內身循身觀。",
    "T17n0721_064:0382a27_1": "觀於吐蟲，云何令人安隱疾病？",
    "T17n0721_064:0382a28_2": "住在何處？",
    "T17n0721_064:0382a28_3": "食何等食？",
    "T17n0721_064:0382a28_4": "彼以聞慧或以天眼：見於吐蟲住人身中，住於十脈流注之處。",
    "T17n0721_064:0382b01_5": "若人食時，如是之蟲從十脈中，踊身上行至咽喉中，即令人吐，令人生於五種嘔吐。",
    "T17n0721_064:0382b03_6": "何等為五？",
    "T17n0721_064:0382b03_7": "一者風吐；二者陰吐；三者唾吐；四者雜吐；五者蠅吐。",
    "T17n0721_064:0382b04_8": "若蟲安隱，食則調順，入於腹中。",
    "T17n0721_064:0382b05_9": "「云何吐蟲生於風吐？",
    "T17n0721_064:0382b05_10": "彼以聞慧或以天眼見：食輕冷，若無膩食，則發風病，令人大小便利難通，眼不能睡。",
    "T17n0721_064:0382b07_11": "風入咽喉，風動吐蟲，以此過故，是名風吐。",
    "T17n0721_064:0382b08_12": "觀吐蟲已，如實知身。",
    "T17n0721_064:0382b10_0": "「復次，修行者觀內身循身觀。",
    "T17n0721_064:0382b10_1": "云何吐蟲令人吐陰？",
    "T17n0721_064:0382b11_2": "彼以聞慧或以天眼見：人食辛，醎熱和合，令人發熱，惱於吐蟲，從其住處動而上行，令人吐陰。",
    "T17n0721_064:0382b13_3": "觀吐蟲已，如實知身。",
    "T17n0721_064:0382b14_0": "「復次，修行者觀內身循身觀。",
    "T17n0721_064:0382b14_1": "云何吐蟲令人吐唾？",
    "T17n0721_064:0382b15_2": "彼以聞慧或以天眼見：人食於甜冷重食、膩滑之食，或食已睡眠，令唾增長，唾增長故，唾蟲增長，為咽喉病，令身沈重，則有冷唾。",
    "T17n0721_064:0382b18_3": "觀吐蟲已，如實知身。",
    "T17n0721_064:0382b19_0": "「復次，修行者觀內身循身觀。",
    "T17n0721_064:0382b19_1": "云何吐蟲生於雜吐？",
    "T17n0721_064:0382b20_2": "彼以聞慧或以天眼見：食輕冷無膩之食、辛酢醎食、滑冷重膩，能令吐蟲行咽喉中，以是三過，能令人吐。",
    "T17n0721_064:0382b22_3": "觀吐蟲已，如實知身。",
    "T17n0721_064:0382b23_0": "「復次，修行者觀內身循身觀。",
    "T17n0721_064:0382b23_1": "云何蠅吐令人嘔吐？",
    "T17n0721_064:0382b24_2": "彼以聞慧或以天眼見：蠅食不淨故，蠅入咽喉，令吐蟲動，則便大吐。",
    "T17n0721_064:0382b25_3": "觀吐蟲已，如實知身。",
    "T17n0721_064:0382b27_0": "「復次，修行者觀內身循身觀。",
    "T17n0721_064:0382b27_1": "彼以聞慧或以天眼見：醉味蟲行於舌端乃至命脈，於其中間或行或住，微細無足。",
    "T17n0721_064:0382b29_2": "若食美食，蟲則惽醉增長，若食不美，蟲則萎弱。",
    "T17n0721_064:0382c01_3": "此蟲食時如蜂食花，微細甜味以用作蜜，嗜味蟲食亦復如是。",
    "T17n0721_064:0382c03_4": "然其所食雖復微細亦得充足，若蟲得味，我亦如是得此食味；若蟲憶食，我亦憶食；若我不食，如是醉蟲則亦病苦，不得安隱。",
    "T17n0721_064:0382c06_5": "觀醉蟲已，如實知身。",
    "T17n0721_064:0382c07_0": "「復次，修行者觀內身循身觀。",
    "T17n0721_064:0382c07_1": "觀放逸蟲，云何此蟲為我病惱或作安隱？",
    "T17n0721_064:0382c08_2": "彼以聞慧或以天眼見：放逸蟲住於頂上，若至腦門，令人疾病；若至頂上，令人生瘡；若至咽喉，猶如蟻子，滿咽喉中；若住本處，病則不生。",
    "T17n0721_064:0382c11_3": "是名觀於放逸之蟲。",
    "T17n0721_064:0382c12_4": "觀放逸蟲已，如實知身。",
    "T17n0721_064:0382c13_0": "「復次，修行者內身循身觀。",
    "T17n0721_064:0382c13_1": "觀於貪嗜六味之蟲，云何病惱？",
    "T17n0721_064:0382c14_2": "云何安隱？",
    "T17n0721_064:0382c14_3": "彼以聞慧或以天眼見：六味蟲所貪嗜者，我亦貪嗜，隨此味蟲所不嗜者，我亦不便。",
    "T17n0721_064:0382c16_4": "若得熱病，蟲亦先得如是熱病，以是過故，令於病人所食不美，無有食味。",
    "T17n0721_064:0382c18_5": "觀味蟲已，如實知身。",
    "T17n0721_064:0382c19_0": "「復次，修行者內身循身觀。",
    "T17n0721_064:0382c19_1": "觀抒氣蟲住於頂下，彼以聞慧或以天眼見：抒氣蟲以瞋恚故，食腦作孔，或咽喉痛或咽喉塞，咽喉風噎，生於死苦。",
    "T17n0721_064:0382c22_2": "此抒氣蟲共咽喉中一切諸蟲，皆悉撩亂，生諸病惱。",
    "T17n0721_064:0382c23_3": "此抒氣蟲常為唾覆，其蟲短小，有面有足。",
    "T17n0721_064:0382c24_4": "觀抒氣蟲已，如實知身。",
    "T17n0721_064:0382c25_0": "「復次，修行者內身循身觀。",
    "T17n0721_064:0382c25_1": "彼以聞慧或以天眼見：憎味蟲住於頭下咽喉根中。",
    "T17n0721_064:0382c26_2": "云何此蟲為我病惱或作安隱？",
    "T17n0721_064:0382c27_3": "彼見：此蟲憎嫉諸味，唯嗜一味，或嗜甜味，憎於餘味；或嗜酢味，憎於餘味；或嗜辛味，憎於餘味；或嗜醎味，憎於餘味；或嗜苦味，憎於餘味；或嗜醈味，憎於餘味；隨所憎味，我亦憎之，隨蟲所嗜，我亦嗜之。",
    "T17n0721_064:0383a03_4": "舌端有脈，隨順於味，令舌乾燥。",
    "T17n0721_064:0383a03_5": "以蟲瞋故，令舌[病丙+習][病丙+習]而腫或令咽喉即得瘶病。",
    "T17n0721_064:0383a04_6": "若不瞋恚，咽喉則無如上諸病。",
    "T17n0721_064:0383a05_7": "觀憎味蟲已，如實知身。",
    "T17n0721_064:0383a07_0": "「復次，修行者內身循身觀。",
    "T17n0721_064:0383a07_1": "見：嗜睡蟲其形微細，狀如牖塵，住一切脈，流行趣味，住骨髓內，或住肉內或髑髏內，或在頰內或齒骨內或咽骨中，或在耳中或在眼中，或在鼻中或在鬚髮。",
    "T17n0721_064:0383a11_2": "此嗜睡蟲風吹流轉，若此蟲病，若蟲疲極，住於心中。",
    "T17n0721_064:0383a12_3": "心如蓮花，晝則開張，無日光故，夜則還合，心亦如是。",
    "T17n0721_064:0383a13_4": "蟲住其中，多取境界，諸根疲極，蟲則睡眠，蟲睡眠故，人亦睡眠。",
    "T17n0721_064:0383a15_5": "一切眾生悉有睡眠，若此睡蟲晝日疲極，人亦睡眠。",
    "T17n0721_064:0383a16_6": "觀睡蟲已，如實知身。",
    "T17n0721_064:0383a18_0": "「復次，修行者內身循身觀，見：有腫蟲行於身中，或住頭中或住項中，行於血中或行脂中，其身微細，隨飲血處則有腫起[病丙+習][病丙+習]而疼。",
    "T17n0721_064:0383a21_0": "或在面上或在項上，或在咽喉或在腦門，或在餘處，所在之處能令生腫，若住筋中則無病苦。",
    "T17n0721_064:0383a23_1": "觀腫蟲已，如實知身。",
    "T17n0721_064:0383a23_2": "「如是那羅帝婆羅門長者、聚落比丘修行者觀蟲種類，從於頭中、舌耳腦門、毛孔髮中、皮肉骨血筋脈之中如實觀之，既觀察已，於舌味中生厭離心，於後生處不復愛味，於無量無邊由旬愛縛味海能生厭離。",
    "T17n0721_064:0383a28_3": "以厭離故，不為食愛之所亂惱，不復親近豪貴長者，離於多欲，於食知足，取得支身。",
    "T17n0721_064:0383b01_4": "以是義故，不嫉他人得供養利，不樂多言、不樂住寺，不起身慢，不生色慢，不恃衣服而生憍慢，不恃袈裟鉢盂而生憍慢，不恃弟子而生憍慢，不恃聚落而生憍慢，不恃親里而生憍慢，獨一無貪，遠離塵垢，住寂靜處，近於涅槃。",
    "T17n0721_064:0383b06_5": "若貪嗜美味，沒於味海，為魔所攝，去涅槃遠。",
    "T17n0721_064:0383b07_6": "是修行者觀諸蟲已，於味厭離，不貪飲食。",
    "T17n0721_064:0383b09_0": "「復次，修行者內身循身觀，如實觀於脊骨。",
    "T17n0721_064:0383b09_1": "彼以聞慧或以天眼見：其脊有四十五骨，胸十四骨，左右脇肋各十二骨，節亦如是，胞骨亦然。",
    "T17n0721_064:0383b12_2": "如是分別觀骨節已，復觀從肩至髖幾分肉臠？",
    "T17n0721_064:0383b13_3": "如是左右各十二臠。",
    "T17n0721_064:0383b13_4": "作是觀已，如實知身。",
    "T17n0721_064:0383b15_0": "「復次，修行者內身循身觀。",
    "T17n0721_064:0383b15_1": "有幾許筋，連綴繫縛？",
    "T17n0721_064:0383b16_2": "彼以聞慧或以天眼見：左右脇除於皮肉，一百細筋以為纏縛。",
    "T17n0721_064:0383b17_3": "觀筋纏已，如實知身。",
    "T17n0721_064:0383b19_0": "「復次，修行者內身循身觀。",
    "T17n0721_064:0383b19_1": "觀於此身從膊至髖有幾許脂？",
    "T17n0721_064:0383b20_2": "彼以聞慧或以天眼自見己身：以食因緣，脂則增長；以食因緣，令脂損減。",
    "T17n0721_064:0383b22_3": "極羸瘦人——摩伽陀等，有五兩脂。",
    "T17n0721_064:0383b22_4": "既觀察已，如實知身。",
    "T17n0721_064:0383b24_0": "「復次，修行者內身循身觀。",
    "T17n0721_064:0383b24_1": "觀我此身有幾許水？",
    "T17n0721_064:0383b25_2": "彼以聞慧或以天眼自見：身中有十掬水，從毛孔出，名之為汗。",
    "T17n0721_064:0383b26_3": "於諸根中，眼則出淚，名為濕界。",
    "T17n0721_064:0383b27_4": "以食因緣，脂血增長。",
    "T17n0721_064:0383b27_5": "觀身水已，如實知身。",
    "T17n0721_064:0383b29_0": "「復次，修行者內身循身觀。",
    "T17n0721_064:0383b29_1": "觀其身中幾許糞穢？",
    "T17n0721_064:0383c01_2": "彼以聞慧或以天眼見：其身中有七掬屎，有六掬唾。",
    "T17n0721_064:0383c02_3": "作此觀已，如實知身。",
    "T17n0721_064:0383c03_0": "「復次，修行者內身循身觀。",
    "T17n0721_064:0383c03_1": "觀我身中幾許痰癊及尿？",
    "T17n0721_064:0383c04_2": "彼以聞慧或以天眼見：其身中五掬黃癊，尿有四掬，除其病時，或增或減。",
    "T17n0721_064:0383c05_3": "如是觀已，如實知身。",
    "T17n0721_064:0383c07_0": "「復次，修行者內身循身觀。",
    "T17n0721_064:0383c07_1": "觀我身中幾許脂髓、不淨穢精？",
    "T17n0721_064:0383c08_2": "彼以聞慧或以天眼見：其身中十二掬脂，髓有一掬，精有一掬。",
    "T17n0721_064:0383c09_3": "如是觀已，如實知身。",
    "T17n0721_064:0383c11_0": "「復次，修行者內身循身觀。",
    "T17n0721_064:0383c11_1": "觀其身中有幾許風？",
    "T17n0721_064:0383c12_2": "彼以聞慧或以天眼見：身空處有三掬風。",
    "T17n0721_064:0383c13_3": "如是觀已，如實知身。",
    "T17n0721_064:0383c14_0": "「復次，修行者內身循身觀。",
    "T17n0721_064:0383c14_1": "觀其身中幾脈常流，飲食消化？",
    "T17n0721_064:0383c15_2": "彼以聞慧或以天眼見：其身中有十三脈，若脈流注，令身肥悅。",
    "T17n0721_064:0383c16_3": "譬如桔槹汲水流注溉灌，令其增長，身脈溉灌亦復如是。",
    "T17n0721_064:0383c18_4": "何等十三？",
    "T17n0721_064:0383c18_5": "一名命流脈；二名隨順流脈；三名水流脈；四名汗流脈；五名尿流脈；六名糞流脈；七名十流脈；八名汁流脈；九名肉流脈；十名脂流脈；十一名骨流脈；十二名髓流脈；十三名精流脈。",
    "T17n0721_064:0383c22_6": "觀流脈已，如實知身。",
    "T17n0721_064:0383c23_0": "「復次，修行者內身循身觀。",
    "T17n0721_064:0383c23_1": "如彼流脈與誰為本，令身肥悅，復有諸蟲處處遍行？",
    "T17n0721_064:0383c24_2": "彼以聞慧或以天眼見：命流脈，心為其本；隨順流脈，兩脇為本；水流脈者，生藏腭心以為根本；汗流脈者，毛根及脂以為根本；尿流脈者，根胞為本；糞流脈者，熟藏下門為本；十流脈者，咽喉及心以為其本；汁流脈者，肺為其本；肉脂流脈者，筋皮為本；骨流脈者，一切續節為本；髓精流脈者，卵及身根為本。",
    "T17n0721_064:0384a02_3": "如是行者觀流脈已，如實知身。",
    "T17n0721_064:0384a04_0": "「復次，修行者觀身循身觀。",
    "T17n0721_064:0384a04_1": "有何等蟲何處流行，或為疾病或為安隱，從於髖骨乃至遍身？",
    "T17n0721_064:0384a06_2": "彼以聞慧或以天眼見：十種蟲至於肝肺，人則得病。",
    "T17n0721_064:0384a07_3": "何等為十？",
    "T17n0721_064:0384a07_4": "一名食毛蟲；二名孔穴行蟲；三名禪都摩羅蟲；四名赤蟲；五者食汁蟲；六名毛燈蟲；七名瞋血蟲；八名食血蟲；九名[病丙+習][病丙+習]蟲；十名酢蟲。",
    "T17n0721_064:0384a10_5": "此諸蟲等，其形微細，無足、無目，行於血中，痛痒為相。",
    "T17n0721_064:0384a12_0": "「復次，修行者內身循身觀，觀一一諸蟲在於身中，為何所作？",
    "T17n0721_064:0384a13_1": "彼以聞慧或以天眼見：食毛蟲若起瞋恚，能噉鬚眉，皆令墮落，令人癩病；若孔行蟲而起瞋恚，行於血中，令身麁澁，頑痺無知；若禪都摩羅蟲流行血中，或在鼻中或在口中，令人口鼻皆悉臭惡；若其赤蟲而起瞋恚，行於血中，能令其人咽喉生瘡；若食汁蟲而起瞋恚，行於血中，令人身體作青痶瘓，或黑或黃痶瘓之病；若毛燈蟲起於瞋恚，血中流行，則生病苦，瘡癬熱黃，疥癩破裂；若瞋血蟲以瞋恚故血中流行，或作赤病，女人赤下，身體搔痒，疥瘡膿爛；若食血蟲瞋而生病腦，頭旋迴轉，於咽喉中口中生瘡，下門生瘡；若[病丙+習][病丙+習]蟲血中流行，則生疾病，疲頓困極，不欲飲食；若酢蟲瞋恚，亦令其人得如是病。",
    "T17n0721_064:0384a27_2": "如是一切諸蟲及其種類，既觀察已，如實知身。",
    "T17n0721_064:0384a29_0": "「復次，修行者內身循身觀。",
    "T17n0721_064:0384a29_1": "觀十種蟲行於陰中。",
    "T17n0721_064:0384b01_2": "何等為十？",
    "T17n0721_064:0384b01_3": "一名生瘡蟲；二名刺蟲；三名閉筋蟲；四名動脈蟲；五名食皮蟲；六名動脂蟲；七名和集蟲；八名臭蟲；九名濕蟲；十名熱蟲。",
    "T17n0721_064:0384b05_0": "「復次，修行者內身循身觀。",
    "T17n0721_064:0384b05_1": "觀何等蟲住我身中，或為疾病或為安隱？",
    "T17n0721_064:0384b06_2": "彼以聞慧或以天眼見於：瘡蟲隨有瘡處，諸蟲圍遶噉食此瘡，或於咽喉而生瘡病。",
    "T17n0721_064:0384b08_3": "觀瘡蟲已，如實知身。",
    "T17n0721_064:0384b10_0": "「復次，修行者內身循身觀。",
    "T17n0721_064:0384b10_1": "觀於刺蟲作何等病？",
    "T17n0721_064:0384b11_2": "彼以聞慧或以天眼見於：刺蟲若生瞋恚，令人下痢猶如火燒，口中乾燥，飲食不消，其身剎剎，水入熟藏，晝夜不睡，於熟藏中撓攪糞穢令尿冷等，與尿和合，住如是處，作下痢病，令不憶食劣弱不健；若人愁惱，蟲則歡喜，嚙人血脈以為衰惱，或下赤血或不消下痢。",
    "T17n0721_064:0384b17_3": "如是觀刺蟲已，如實知身。",
    "T17n0721_064:0384b18_0": "正法念處經卷第六十四"
}