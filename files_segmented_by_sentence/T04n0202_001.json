{
    "T04n0202_001:0349a03_0": "賢愚經卷第一",
    "T04n0202_001:0349a05_0": "元魏涼州沙門慧覺等在高昌郡譯",
    "T04n0202_001:0349a06_0": "（一）梵天請法六事品第一",
    "T04n0202_001:0349a07_0": "如是我聞：一時佛在摩竭國善勝道場。",
    "T04n0202_001:0349a07_1": "初始得佛，念諸眾生，迷網邪倒，難可教化。",
    "T04n0202_001:0349a08_2": "「若我住世，於事無益，不如遷逝無餘涅槃。」",
    "T04n0202_001:0349a09_3": "爾時梵天，知佛所念，即從天下，前詣佛所，頭面禮足，長跪合掌勸請：「世尊！",
    "T04n0202_001:0349a11_4": "轉于法輪，莫般涅槃。」",
    "T04n0202_001:0349a12_5": "佛答梵天：「眾生之類，塵垢所弊，樂著世樂，無有慧心。",
    "T04n0202_001:0349a13_6": "若我住世，唐勞其功，如吾所念，唯滅為快。」",
    "T04n0202_001:0349a14_7": "爾時梵天，復更傾倒而白佛言：「世尊！",
    "T04n0202_001:0349a15_8": "今日法海已滿，法幢已立，潤濟開導，今正是時。",
    "T04n0202_001:0349a16_9": "又諸眾生應可度者，亦甚眾多，云何世尊，欲入涅槃？",
    "T04n0202_001:0349a17_10": "使此萌類，永失覆護。",
    "T04n0202_001:0349a18_11": "世尊往昔無數劫時，恒為眾生採集法藥，乃至一偈，以身妻子而用募求。",
    "T04n0202_001:0349a20_12": "云何不念便欲孤棄？",
    "T04n0202_001:0349a20_13": "過去久遠，於閻浮提有大國王，號修樓婆，領此世界八萬四千諸小國邑，六萬山川，八千億聚落，王有二萬夫人一萬大臣。",
    "T04n0202_001:0349a23_14": "時妙色王，德力無比，覆育民物，豐樂無極。",
    "T04n0202_001:0349a24_15": "王心念曰：『如我今者，唯以財寶資給一切，無有道教而安立之，此是我咎，何其苦哉？",
    "T04n0202_001:0349a26_16": "今當推求堅實法財普令得脫。』",
    "T04n0202_001:0349a27_17": "即時宣令閻浮提內：『誰能有法與我說者，恣其所須，不敢違逆。』",
    "T04n0202_001:0349a28_18": "募出周遍，無有應者，時王憂愁酸切懇惻。",
    "T04n0202_001:0349a29_19": "毘沙門王見其如是，欲往試之，輒自變身化作夜叉，色貌青黑，眼赤如血，狗牙上出，頭髮悉竪，火從口出，來詣宮門，口自宣言：『誰欲聞法？",
    "T04n0202_001:0349b04_20": "我當為說。』",
    "T04n0202_001:0349b04_21": "王聞是語，喜不自勝，躬自出迎，前為作禮，敷施高座，請令就坐，即集群僚，前後圍遶，欲得聽聞。",
    "T04n0202_001:0349b06_22": "爾時夜叉復告王曰：『學法事難，云何直爾欲得聞知？』",
    "T04n0202_001:0349b07_23": "王叉手曰：『一切所須不敢有逆。』",
    "T04n0202_001:0349b08_24": "夜叉報曰：『若以大王可愛妻子與我食者，乃與汝法。』",
    "T04n0202_001:0349b09_25": "爾時大王以所愛夫人及兒中勝者供養夜叉，夜叉得已，於高座上眾會之中取而食之。",
    "T04n0202_001:0349b12_0": "爾時諸王百官群臣見王如是，啼哭懊惱，宛轉在地，勸請大王令捨此事。",
    "T04n0202_001:0349b13_1": "王為法故，心堅不迴。",
    "T04n0202_001:0349b14_2": "時夜叉鬼食妻子盡，為說一偈：「『一切行無常，　　生者皆有苦，　　五陰空無相，　　無有我我所。』",
    "T04n0202_001:0349b18_0": "「說是偈已，王大歡喜，心無悔恨大如毛髮，即便書寫，遣使頒示閻浮提內，咸使誦習。",
    "T04n0202_001:0349b20_0": "時毘沙門王還復本形，讚言：『善哉！",
    "T04n0202_001:0349b20_1": "甚奇甚特！",
    "T04n0202_001:0349b21_0": "夫人太子猶存如故。』",
    "T04n0202_001:0349b21_1": "爾時王者今佛身是。",
    "T04n0202_001:0349b21_2": "世尊昔日為法尚爾，云何今欲便捨眾生早入涅槃而不救濟？",
    "T04n0202_001:0349b24_0": "「又復，世尊！",
    "T04n0202_001:0349b24_1": "過去久遠阿僧祇劫，於閻浮提作大國王，名虔闍尼婆梨，典領諸國八萬四千聚落，二萬夫人婇女，一萬大臣。",
    "T04n0202_001:0349b26_2": "王有慈悲，矜及一切，人民蒙賴，穀米豐賤，感佩王恩，猶視慈父。",
    "T04n0202_001:0349b28_3": "時王心念：『我今最尊，位居豪首，人民於我各各安樂。",
    "T04n0202_001:0349b29_4": "雖復有是，未盡我心，今當推求妙寶法財以利益之。』",
    "T04n0202_001:0349c02_0": "思惟是已，遣臣宣令遍告一切：『誰有妙法與我說者，當給所須，隨其所欲。』",
    "T04n0202_001:0349c03_1": "時有婆羅門，名勞度差，來詣宮門，云我有法。",
    "T04n0202_001:0349c04_2": "王聞之喜，即出奉迎，前為作禮，敷好床褥，請令就座，王與左右合掌白言：『唯願大師！",
    "T04n0202_001:0349c07_0": "垂矜愚鄙，開闡妙法，令得聞知。』",
    "T04n0202_001:0349c07_1": "時勞度差復報王曰：『我之智慧，追求遐方，積學不易，云何直爾便欲得聞？』",
    "T04n0202_001:0349c09_2": "王復報曰：『一切所須，悉見告勅，皆當供給。』",
    "T04n0202_001:0349c10_3": "勞度差曰：『大王今日，能於身上剜燃千燈用供養者，乃與汝說。』",
    "T04n0202_001:0349c12_0": "王聞此語，倍用歡喜，即時遣人乘八萬里象，告語一切閻浮提內：『虔闍婆梨大國王者，却後七日，為於法故，當剜其身以燃千燈。』",
    "T04n0202_001:0349c15_1": "時諸小王、一切人民，聞此語已，各懷愁毒，悉來詣王，到作禮畢，共白之言：『今此世界有命之類，依恃大王，如盲依導，孩兒仰母，王薨之後，當何所怙？",
    "T04n0202_001:0349c18_2": "若於身上剜千燈者，必不全濟，云何為此一婆羅門，棄此世界一切眾生？』",
    "T04n0202_001:0349c20_3": "是時宮中二萬夫人、五百太子、一萬大臣，合掌勸請，亦皆如是。",
    "T04n0202_001:0349c21_4": "時王報曰：『汝等諸人慎勿却我無上道心，吾為是事誓求作佛，後成佛時，必先度汝。』",
    "T04n0202_001:0349c23_5": "是時眾人見王意正，啼哭懊惱自投於地。",
    "T04n0202_001:0349c24_6": "王意不改，語婆羅門：『今可剜身而燃千燈。』",
    "T04n0202_001:0349c25_7": "尋為剜之，各著脂炷。",
    "T04n0202_001:0349c26_8": "眾會見已，絕而復穌，以身投地，如大山崩。",
    "T04n0202_001:0349c27_9": "王復白言：『唯願大師！",
    "T04n0202_001:0349c27_10": "垂哀矜採，先為說法，然後燃燈，我命儻斷，不及聞法。』",
    "T04n0202_001:0349c29_11": "時勞度差，便唱法言：「『常者皆盡，　　高者必墮，　　合會有離，　　生者皆死。』",
    "T04n0202_001:0350a03_0": "「說是偈已，而便燃火。",
    "T04n0202_001:0350a03_1": "當此之時，王大歡喜，心無悔恨，自立誓願：『我今求法，為成佛道，後得佛時，當以智慧光明照悟眾生結縛黑闇。』",
    "T04n0202_001:0350a06_2": "作是誓已，天地大動，乃至淨居諸天宮殿動搖，咸各下視。",
    "T04n0202_001:0350a07_3": "見於菩薩作法供養，毀壞身體，不顧軀命，僉然俱下，側塞虛空，啼哭之淚，猶如盛雨，又雨天華而以供養。",
    "T04n0202_001:0350a10_4": "時天帝釋下至王前，種種讚歎，復問之曰：『大王！",
    "T04n0202_001:0350a11_5": "今者苦痛極理，心中頗有悔恨事不？』",
    "T04n0202_001:0350a12_6": "王即言：『無。』",
    "T04n0202_001:0350a12_7": "帝釋復白：『今觀王身，戰掉不寧，自言無悔，誰當知之？』",
    "T04n0202_001:0350a13_8": "王復立誓：『若我從始乃至於今，心不悔者，身上眾瘡，即當平復。』",
    "T04n0202_001:0350a15_9": "作是語已，尋時平復。",
    "T04n0202_001:0350a15_10": "時彼王者今佛是也。",
    "T04n0202_001:0350a16_11": "世尊往昔苦毒求法，皆為眾生；今者滿足，云何捨棄欲入涅槃，永使一切失大法明？",
    "T04n0202_001:0350a19_0": "「又復，世尊！",
    "T04n0202_001:0350a19_1": "過去世中，於閻浮提作大國王，名毘楞竭梨，典領諸國八萬四千聚落，二萬夫人婇女，五百太子，一萬大臣，王有慈悲，視民如子。",
    "T04n0202_001:0350a22_2": "爾時大王心好正法，即時遣臣宣令一切：『誰有經法為我說者，當隨其意給足所須。』",
    "T04n0202_001:0350a24_3": "有婆羅門名勞度差，來詣宮門言：『有大法，誰欲聞者，我當為說。』",
    "T04n0202_001:0350a25_4": "王聞此語，喜不自勝，躬出奉迎，接足為禮，問訊起居，將至大殿，敷施高座，請令就坐，合掌白言：『唯願大師！",
    "T04n0202_001:0350a28_5": "當為說法。』",
    "T04n0202_001:0350a28_6": "勞度差曰：『我之所知，四方追學，勞苦積年，云何大王直爾欲聞？』",
    "T04n0202_001:0350b01_7": "王叉手曰：『一切所須，幸垂勅及，於大師所不敢有惜。』",
    "T04n0202_001:0350b02_8": "尋報王言：『若能於汝身上，斵千鐵釘，乃與汝法。』",
    "T04n0202_001:0350b03_9": "王即可之：『却後七日，當辦斯事。』",
    "T04n0202_001:0350b04_10": "爾時大王，尋時遣人乘八萬里象，遍告一切閻浮提內：『毘楞竭梨大王，却後七日，當於身上斵千鐵釘。』",
    "T04n0202_001:0350b07_0": "臣民聞之，悉來雲集，白大王言：『我等四遠，承王恩德，各獲安樂。",
    "T04n0202_001:0350b08_1": "唯願大王！",
    "T04n0202_001:0350b08_2": "為我等故，莫於身上斵千鐵釘。』",
    "T04n0202_001:0350b09_3": "爾時宮中，夫人婇女、太子大臣，一切眾會，咸皆同時，向王求哀：『唯願大王！",
    "T04n0202_001:0350b11_4": "以我等故，莫為一人便取命終，孤棄天下一切眾生。』",
    "T04n0202_001:0350b12_5": "爾時國王報謝之曰：『我於久遠生死之中殺身無數，或為貪欲瞋恚愚癡，計其白骨高於須彌，斬首流血過於五江，啼哭之淚多於四海，如是種種，唐捐身命，未曾為法。",
    "T04n0202_001:0350b16_6": "吾今斵釘，以求佛道，後成佛時，當以智慧利劍，斷除汝等結使之病，云何乃欲遮我道心？』",
    "T04n0202_001:0350b18_7": "爾時眾會，默然無言。",
    "T04n0202_001:0350b19_8": "於時大王語婆羅門：『唯願大師！",
    "T04n0202_001:0350b20_9": "垂恩先說，然後下釘，我命儻終，不及聞法。』",
    "T04n0202_001:0350b21_10": "時勞度差，便說偈言：「『一切皆無常，　　生者皆有苦，　　諸法空無生，　　實非我所有。』",
    "T04n0202_001:0350b24_0": "「說是偈已，即於身上斵千鐵釘。",
    "T04n0202_001:0350b24_1": "時諸小王群臣之眾，一切大會，以身投地，如大山崩，宛轉啼哭，不識諸方。",
    "T04n0202_001:0350b26_2": "是時天地六種震動，欲色諸天，怪其所以，僉然俱下，見於菩薩困苦為法傷壞其身，同時啼哭，淚如盛雨，又雨天花而以供養。",
    "T04n0202_001:0350b29_3": "時天帝釋，來到王前，而問王言：『大王！",
    "T04n0202_001:0350c01_4": "今者勇猛精進，不憚苦痛，為於法故，欲何所求？",
    "T04n0202_001:0350c02_5": "欲作帝釋轉輪王乎？",
    "T04n0202_001:0350c03_6": "為欲求作魔王梵王？』",
    "T04n0202_001:0350c03_7": "王答之曰：『我之所為，不求三界受報之樂，所有功德，用求佛道。』",
    "T04n0202_001:0350c05_8": "天帝復言：『王今壞身，乃如是苦，寧悔恨意耶？』",
    "T04n0202_001:0350c06_9": "王言：『無也。』",
    "T04n0202_001:0350c06_10": "天帝復言：『今觀王身，不能自持，言無悔恨，以何為證？』",
    "T04n0202_001:0350c07_11": "王尋立誓：『若我至誠，心無悔恨者，我今身體，還復如故。』",
    "T04n0202_001:0350c09_12": "作是語已，即時平復。",
    "T04n0202_001:0350c09_13": "天及人民欣勇無量。",
    "T04n0202_001:0350c10_14": "世尊今者法海已滿，功德悉備，云何欲捨一切眾生，疾入涅槃而不說法？",
    "T04n0202_001:0350c12_0": "「又復，世尊！",
    "T04n0202_001:0350c12_1": "過去久遠無量阿僧祇劫，此閻浮提有大國王，名曰梵天王，有太子，字曇摩鉗，好樂正法，遣使推求，四方周遍，了不能得。",
    "T04n0202_001:0350c16_0": "「爾時太子，求法不獲，愁悶懊惱。",
    "T04n0202_001:0350c16_1": "時天帝釋知其至誠，化作婆羅門來詣宮門，言：『我知法，誰欲聞者，吾當為說。』",
    "T04n0202_001:0350c18_2": "太子聞之，即出奉迎，接足為禮，將至大殿，敷好床座，請令就坐，合掌白言：『唯願大師！",
    "T04n0202_001:0350c20_3": "垂愍為說。』",
    "T04n0202_001:0350c20_4": "婆羅門言：『學事甚難！",
    "T04n0202_001:0350c21_5": "追師積久，爾乃得之。",
    "T04n0202_001:0350c22_0": "云何直爾便欲得聞？",
    "T04n0202_001:0350c22_1": "理不可也。』",
    "T04n0202_001:0350c22_2": "太子復言：『大師所須，願見告勅，身及妻子，一皆不惜。』",
    "T04n0202_001:0350c24_0": "婆羅門言：『汝今若能作大火坑，令深十丈，滿中熾火，自投於中以供養者，吾乃與法。』",
    "T04n0202_001:0350c26_0": "爾時太子，即如其言作大火坑。",
    "T04n0202_001:0350c26_1": "王及夫人，群臣婇女，聞是語已，不能自寧，咸悉都集，詣太子宮，諫喻太子，曉婆羅門：『唯願慈愍，以我等故，勿令太子投於火坑，若其所須，國城妻子，及與我身，當為給使。』",
    "T04n0202_001:0351a01_2": "婆羅門言：『吾不相逼，隨太子意！",
    "T04n0202_001:0351a02_3": "能如是者，我為說法；不者不說。』",
    "T04n0202_001:0351a03_4": "觀其志固，各自默然。",
    "T04n0202_001:0351a03_5": "爾時大王即遣使者，乘八萬里象，宣告一切閻浮提內：『曇摩鉗太子，為於法故，却後七日，身投火坑。",
    "T04n0202_001:0351a06_6": "其欲見者，宜早來會。』",
    "T04n0202_001:0351a06_7": "時諸小王，四遠士民，強弱相扶，悉皆雲集，詣太子所，長跪合掌，異口同音，白太子言：『我等諸臣，仰憑太子，猶如父母。",
    "T04n0202_001:0351a09_8": "今若投火，天下喪父，永無所怙。",
    "T04n0202_001:0351a10_9": "願愍我曹，莫為一人孤棄一切。』",
    "T04n0202_001:0351a10_10": "爾時太子語眾人言：『我於久遠生死之中喪身無數，人中為貪更相斬害，天上壽盡失欲憂苦，地獄之中，火燒湯煮、斧鋸刀戟、灰河劍樹，一日之中，喪身難計，痛徹心髓，不可具陳。",
    "T04n0202_001:0351a15_11": "餓鬼之中，百毒鑽軀。",
    "T04n0202_001:0351a15_12": "畜生中苦，身供眾口，負重食草，苦亦難數。",
    "T04n0202_001:0351a16_13": "空荷眾苦，唐失身命，未曾善心為於法也。",
    "T04n0202_001:0351a17_14": "吾今以此臭穢之身，供養法故，汝等云何復欲却我無上道心？",
    "T04n0202_001:0351a19_15": "我捨此身，為求佛道，後成佛時，當施汝等五分法身。』",
    "T04n0202_001:0351a20_16": "眾人默然。",
    "T04n0202_001:0351a20_17": "是時太子，立火坑上，白婆羅門：『唯願大師！",
    "T04n0202_001:0351a21_18": "為我說法，我命儻終，不及聞法。』",
    "T04n0202_001:0351a22_19": "時婆羅門，即便為說此偈：「『常行於慈心，　　除去恚害想，　　大悲愍眾生，　　矜傷為雨淚，　　修行大喜心，　　同己所得法，　　救護以道意，　　乃應菩薩行。』",
    "T04n0202_001:0351a28_0": "「說是偈已，便欲投火。",
    "T04n0202_001:0351a28_1": "爾時帝釋并梵天王，各捉一手，而復難之：『閻浮提內一切生類，賴太子恩，莫不得所。",
    "T04n0202_001:0351b01_2": "今投火坑，天下喪父，何為自沒，孤棄一切？』",
    "T04n0202_001:0351b02_3": "爾時太子，報謝天王及諸臣民：『何為遮我無上道心？』",
    "T04n0202_001:0351b03_4": "天及人眾，即各默然。",
    "T04n0202_001:0351b04_5": "輒自并身，投於火坑。",
    "T04n0202_001:0351b04_6": "天地大動，虛空諸天，同時號哭，淚如盛雨。",
    "T04n0202_001:0351b05_7": "即時火坑變成花池，太子於中坐蓮花臺，諸天雨華乃至於膝。",
    "T04n0202_001:0351b07_8": "爾時梵天大王，今父王淨飯是；爾時母者，今摩耶是；爾時太子曇摩鉗者，今世尊是。",
    "T04n0202_001:0351b09_9": "世尊爾時如是求法，為教眾生；今已成滿，宜當潤彼枯槁之類，云何便欲捨至涅槃不肯說法？",
    "T04n0202_001:0351b12_0": "「又復，世尊！",
    "T04n0202_001:0351b12_1": "過去無量阿僧祇劫，爾時波羅[木*奈]國，有五百仙士。",
    "T04n0202_001:0351b13_2": "時仙人師，名欝多羅，恒思正法，欲得修學四方推求，宣告一切：『誰有正法，為我說者，隨其所欲，悉當供給。』",
    "T04n0202_001:0351b15_3": "有婆羅門來應之言：『吾有正法，誰欲聞者，我當為說。』",
    "T04n0202_001:0351b17_4": "時仙人師合掌白言：『唯願矜愍垂哀為說。』",
    "T04n0202_001:0351b18_5": "婆羅門言：『學法事難！",
    "T04n0202_001:0351b18_6": "久苦乃獲，汝今云何直爾欲聞？",
    "T04n0202_001:0351b19_7": "於理不可。",
    "T04n0202_001:0351b19_8": "汝若至誠欲得法者，當隨我教。』",
    "T04n0202_001:0351b20_9": "仙人白言：『大師所勅不敢違逆。』",
    "T04n0202_001:0351b21_10": "尋即語曰：『汝今若能剝皮作紙，析骨為筆，血用和墨，寫吾法者，乃與汝說。』",
    "T04n0202_001:0351b22_11": "是時欝多羅聞此語已，歡喜踊躍，敬如來教，即剝身皮，析取身骨，以血和墨，仰白之曰：『今正是時，唯願速說！』",
    "T04n0202_001:0351b25_12": "時婆羅門，便說此偈：「『常當攝身行，　　而不殺盜婬，　　不兩舌惡口，　　妄言及綺語，　　心不貪諸欲，　　無瞋恚毒想，　　捨離諸邪見，　　是為菩薩行。』",
    "T04n0202_001:0351c02_0": "「說是偈已，即自書取，遣人宣寫，閻浮提內一切人民，咸使誦讀如說修行。",
    "T04n0202_001:0351c03_1": "世尊爾時如是求法，為於眾生心無悔恨；今者云何欲捨一切，入於涅槃而不說法？",
    "T04n0202_001:0351c05_2": "「又復，世尊！",
    "T04n0202_001:0351c06_3": "過去久遠阿僧祇劫，於閻浮提，作大國王，名曰尸毘，王所住城號提婆拔提，豐樂無極。",
    "T04n0202_001:0351c08_4": "時尸毘王主閻浮提八萬四千諸小國土，六萬山川，八千億聚落，王有二萬夫人婇女、五百太子、一萬大臣，行大慈悲，矜及一切。",
    "T04n0202_001:0351c11_5": "時天帝釋，五德離身，其命將終，愁憒不樂。",
    "T04n0202_001:0351c12_6": "毘首羯摩見其如是，即前白言：『何為慷慨而有愁色？』",
    "T04n0202_001:0351c13_7": "帝釋報言：『吾將終矣，死證已現，如今世間，佛法已滅，亦復無有諸大菩薩，我心不知何所歸依？",
    "T04n0202_001:0351c15_8": "是以愁耳。』",
    "T04n0202_001:0351c15_9": "毘首羯摩白天帝言：『今閻浮提有大國王，行菩薩道，名曰尸毘，志固精進，必成佛道。",
    "T04n0202_001:0351c17_10": "宜往投歸，必能覆護，解救危厄。』",
    "T04n0202_001:0351c18_11": "天帝復白：『若是菩薩，當先試之，為至誠不？",
    "T04n0202_001:0351c19_12": "汝化為鴿，我變作鷹，急追汝後，相逐詣彼大王坐所，便求擁護，以此試之，足知真偽。』",
    "T04n0202_001:0351c21_13": "毘首羯摩復答天帝：『菩薩大人！",
    "T04n0202_001:0351c22_14": "不宜加苦，正應供養，不須以此難事逼也。』",
    "T04n0202_001:0351c23_15": "爾時帝釋，便說偈言：「『我亦非惡心，　　如真金應試，　　以此試菩薩，　　知為至誠不？』",
    "T04n0202_001:0351c26_0": "「說是偈已，毘首羯摩自化為鴿，帝釋作鷹，急追鴿後，臨欲捉食。",
    "T04n0202_001:0351c27_1": "時鴿惶怖，飛趣大王，入王腋下，歸命於王。",
    "T04n0202_001:0351c28_2": "鷹尋後至，立於殿前，語大王言：『今此鴿者，是我之食，來在王邊，宜速還我，我飢甚急。』",
    "T04n0202_001:0352a01_3": "尸毘王言：『吾本誓願，當度一切，此來依我，終不與汝。』",
    "T04n0202_001:0352a02_4": "鷹復言曰：『大王！",
    "T04n0202_001:0352a03_5": "今者云度一切，若斷我食，命不得濟。",
    "T04n0202_001:0352a04_6": "如我之類非一切耶？』",
    "T04n0202_001:0352a04_7": "王時報言：『若與餘肉，汝能食不？』",
    "T04n0202_001:0352a05_8": "鷹即言曰：『唯得新殺熱肉，我乃食之。』",
    "T04n0202_001:0352a06_9": "王復念曰：『今求新殺熱肉者，害一救一，於理無益。』",
    "T04n0202_001:0352a07_10": "內自思惟：『唯除我身，其餘有命，皆自護惜。』",
    "T04n0202_001:0352a08_11": "即取利刀，自割股肉，持用與鷹，貿此鴿命。",
    "T04n0202_001:0352a09_12": "鷹報王曰：『王為施主，等視一切，我雖小鳥，理無偏枉，若欲以肉貿此鴿者，宜稱使停。』",
    "T04n0202_001:0352a11_13": "王勅左右：『疾取稱來。』",
    "T04n0202_001:0352a12_14": "以鉤鉤中，兩頭施盤，即時取鴿，安著一頭，所割身肉，以著一頭，割股肉盡，故輕於鴿。",
    "T04n0202_001:0352a14_15": "復割兩臂兩脇，身肉都盡，故不等鴿。",
    "T04n0202_001:0352a15_16": "爾時大王舉身自起，欲上稱盤，氣力不接，失跨墮地，悶無所覺，良久乃穌，自責其心：『我從久遠，為汝所困，輪迴三界，酸毒備甞，未曾為福。",
    "T04n0202_001:0352a18_17": "今是精進立行之時，非懈怠時也。』",
    "T04n0202_001:0352a19_18": "種種責已，自強起立，得上稱盤，心中歡喜，自以為善。",
    "T04n0202_001:0352a20_19": "是時天地六種震動，諸天宮殿皆悉傾搖，乃至色界諸天同時來下，於虛空中見於菩薩行於難行，傷壞軀體，心期大法，不顧身命，各共啼哭，淚如盛雨，又雨天華而以供養。",
    "T04n0202_001:0352a24_20": "爾時帝釋還復本形，住在王前，語大王曰：『今作如是難及之行，欲求何等？",
    "T04n0202_001:0352a26_21": "汝今欲求轉輪聖王帝釋魔王？",
    "T04n0202_001:0352a27_22": "三界之中欲求何等？』",
    "T04n0202_001:0352a27_23": "菩薩答言：『我所求者，不期三界尊榮之樂，所作福報欲求佛道。』",
    "T04n0202_001:0352a29_24": "天帝復言：『汝今壞身，乃徹骨髓，寧有悔恨意耶？』",
    "T04n0202_001:0352b01_25": "王言：『無也。』",
    "T04n0202_001:0352b01_26": "天帝復曰：『雖言無悔，誰能知之？",
    "T04n0202_001:0352b02_27": "我觀汝身，戰掉不停，言氣斷絕，言無悔恨，以何為證？』",
    "T04n0202_001:0352b03_28": "王即立誓：『我從始來乃至於今，無有悔恨大如毛髮，我所求願，必當果獲。",
    "T04n0202_001:0352b05_29": "至誠不虛如我言者，令吾身體即當平復。』",
    "T04n0202_001:0352b06_30": "作誓已訖，身便平復，倍勝於前。",
    "T04n0202_001:0352b07_31": "天及世人，歎未曾有，歡喜踊躍，不能自勝。",
    "T04n0202_001:0352b08_32": "尸毘王者今佛身是也。",
    "T04n0202_001:0352b09_0": "世尊往昔為於眾生不顧身命，乃至如是；今者世尊法海已滿法幢已立，法鼓已建，法炬已照，潤益成立，今正得時，云何欲捨一切眾生，入於涅槃而不說法？」",
    "T04n0202_001:0352b12_1": "爾時梵王，於如來前，合掌讚歎，說於如來先身求法，為於眾生凡有千首。",
    "T04n0202_001:0352b14_2": "世尊爾時受梵王請，即便往詣波羅[木*奈]國鹿野苑中轉于法輪，三寶因是乃現於世。",
    "T04n0202_001:0352b16_3": "時諸人天諸龍鬼神，八部之眾，聞說是已，莫不歡喜，頂戴奉行。",
    "T04n0202_001:0352b19_0": "（二）摩訶薩埵以身施虎品第二",
    "T04n0202_001:0352b20_0": "如是我聞：一時佛在舍衛國祇樹給孤獨園。",
    "T04n0202_001:0352b21_0": "爾時世尊，乞食時到，著衣持鉢，獨將阿難，入城乞食。",
    "T04n0202_001:0352b22_1": "時有一老母，唯有二男，偷盜無度，財主捕得，便將詣王，平事按律，其罪應死，即付旃陀羅，將至殺處。",
    "T04n0202_001:0352b24_2": "遙見世尊！",
    "T04n0202_001:0352b25_0": "母子三人，俱共向佛，叩頭求哀：「唯願天尊！",
    "T04n0202_001:0352b26_0": "垂濟苦厄，救我子命。」",
    "T04n0202_001:0352b26_1": "誠心欵篤，甚可憐愍。",
    "T04n0202_001:0352b27_0": "如來慈矜，即遣阿難，詣王請命。",
    "T04n0202_001:0352b27_1": "王聞佛教，即便放之，得脫此厄，感戴佛恩，欣踊無量。",
    "T04n0202_001:0352b29_0": "尋詣佛所，頭面禮足，合掌白言：「蒙佛慈恩，得濟餘命，唯願天尊！",
    "T04n0202_001:0352c01_1": "慈愍我等，聽在道次。」",
    "T04n0202_001:0352c02_2": "佛即可之，告曰：「善來比丘！」",
    "T04n0202_001:0352c02_3": "鬚髮自墮，身所著衣，變成袈裟，敬心內發，志信益固。",
    "T04n0202_001:0352c03_4": "佛為說法，諸垢永盡，得阿羅漢道，其母聞法，得阿那含。",
    "T04n0202_001:0352c05_5": "爾時阿難，目見此事，歎未曾有，讚說如來若干德行。",
    "T04n0202_001:0352c06_6": "又復呰嗟：「母子三人，宿有何慶，值遇世尊，得免重罪，獲涅槃安？",
    "T04n0202_001:0352c08_7": "一身之中，特蒙利益，何其快哉！」",
    "T04n0202_001:0352c08_8": "佛告阿難：「此三人者，非但今日蒙我得活，乃往過去，亦蒙我恩而得濟活。」",
    "T04n0202_001:0352c10_9": "阿難白佛：「不審，世尊！",
    "T04n0202_001:0352c11_10": "過去世中，濟活三人，其事云何？」",
    "T04n0202_001:0352c11_11": "佛告阿難：「乃往久遠阿僧祇劫，此閻浮提，有大國王，名曰摩訶羅檀囊，秦言大寶，典領小國，凡有五千。",
    "T04n0202_001:0352c14_12": "王有三子，其第一者，名摩訶富那寧，次名摩訶提婆，秦言大天，次名摩訶薩埵，此小子者，少小行慈，矜愍一切，猶如赤子。",
    "T04n0202_001:0352c17_13": "爾時大王，與諸群臣夫人太子，出外遊觀，時王疲懈，小住休息。",
    "T04n0202_001:0352c18_14": "其王三子，共遊林間，見有一虎適乳二子，飢餓逼切，欲還食之。",
    "T04n0202_001:0352c20_15": "其王小子，語二兄曰：『今此虎者，酸苦極理，羸瘦垂死，加復初乳，我觀其志，欲自噉子。』",
    "T04n0202_001:0352c22_16": "二兄答言：『如汝所云。』",
    "T04n0202_001:0352c23_17": "弟復問兄：『此虎今者，當復何食？』",
    "T04n0202_001:0352c23_18": "二兄報曰：『若得新殺熱血肉者，乃可其意。』",
    "T04n0202_001:0352c24_19": "又復問曰：『今頗有人，能辦斯事救此生命，令得存不？』",
    "T04n0202_001:0352c26_20": "二兄答言：『是為難事。』",
    "T04n0202_001:0352c26_21": "時王小子，內自思惟：『我於久遠生死之中，捐身無數，唐捨軀命，或為貪欲，或為瞋恚，或為愚癡，未曾為法。",
    "T04n0202_001:0352c29_22": "今遭福田，此身何在？』",
    "T04n0202_001:0352c29_23": "設計已定，復共前行。",
    "T04n0202_001:0353a01_24": "前行未遠，白二兄言：『兄等且去，我有私緣，比爾隨後。』",
    "T04n0202_001:0353a02_25": "作是語已，疾從本徑，至於虎所，投身虎前；餓虎口噤，不能得食。",
    "T04n0202_001:0353a04_26": "爾時太子，自取利木，刺身出血，虎得舐之，其口乃開，即噉身肉。",
    "T04n0202_001:0353a05_27": "二兄待之經久不還，尋迹推覓，憶其先心，必能至彼，餧於餓虎。",
    "T04n0202_001:0353a07_28": "追到岸邊，見摩訶薩埵死在虎前，虎已食之，血肉塗漫，自撲墮地，氣絕而死，經於久時，乃還穌活，啼哭宛轉，迷憒悶絕，而復還穌。",
    "T04n0202_001:0353a10_29": "夫人眠睡夢有三鴿，共戲林野，鷹卒捉得其小者食，覺已驚怖，向王說之：『我聞諺言：「鴿子孫者也。」",
    "T04n0202_001:0353a12_30": "今亡小鴿，我所愛兒，必有不祥。』",
    "T04n0202_001:0353a13_31": "即時遣人，四出求覓。",
    "T04n0202_001:0353a13_32": "未久之間，二兒已到，父母問言：『我所愛子，今為所在？』",
    "T04n0202_001:0353a15_33": "二兒哽噎，隔塞斷絕，不能出聲，經于久時，乃復出言：『虎已食之。』",
    "T04n0202_001:0353a16_34": "父母聞此，躃地悶絕而無所覺，良久乃穌，即與二兒夫人婇女，馳奔至彼死屍之處。",
    "T04n0202_001:0353a18_35": "爾時餓虎食肉已盡，唯有骸骨狼藉在地。",
    "T04n0202_001:0353a19_36": "母扶其頭，父捉其手，哀號悶絕，絕而復穌。",
    "T04n0202_001:0353a20_37": "如是經久時，摩訶薩埵命終之後，生兜率天，即自生念：『我因何行，來受此報？』",
    "T04n0202_001:0353a22_38": "天眼徹視，遍觀五趣，見前死屍，故在山間，父母悲悼，纏綿痛毒，憐其愚惑，啼泣過甚。",
    "T04n0202_001:0353a24_39": "『或能於此喪失身命，我今當往諫喻彼意。』",
    "T04n0202_001:0353a25_40": "即從天下，住於空中，種種言辭，解諫父母。",
    "T04n0202_001:0353a26_41": "父母仰問：『汝是何神？",
    "T04n0202_001:0353a26_42": "願見告示。』",
    "T04n0202_001:0353a27_43": "天尋報曰：『我是王子摩訶薩埵，我由捨身濟虎餓乏，生兜率天。",
    "T04n0202_001:0353a28_44": "大王當知！",
    "T04n0202_001:0353a28_45": "有法歸無，生必有終；惡墮地獄，為善生天。",
    "T04n0202_001:0353b01_0": "生死常塗，今者何獨沒於憂愁煩惱之海，不自覺悟懃修眾善？』",
    "T04n0202_001:0353b02_1": "父母報言：『汝行大慈，矜及一切，捨我取終；吾心念汝，荒塞寸絕，我苦難計。",
    "T04n0202_001:0353b04_2": "汝修大慈，那得如是？』",
    "T04n0202_001:0353b04_3": "於時天人，復以種種妙善偈句，報謝父母，父母於是小得惺悟，作七寶函盛骨著中，葬埋畢訖，於上起塔，天即化去。",
    "T04n0202_001:0353b07_4": "王及大眾，還自歸宮。」",
    "T04n0202_001:0353b08_0": "佛告阿難：「爾時大王，摩訶羅檀那者，豈異人乎？",
    "T04n0202_001:0353b09_1": "今我父王閱頭檀是。",
    "T04n0202_001:0353b09_2": "時王夫人，我母摩訶摩耶是。",
    "T04n0202_001:0353b10_3": "爾時摩訶富那寧者，今彌勒是。",
    "T04n0202_001:0353b10_4": "第二太子摩訶提婆者，今婆修蜜多羅是。",
    "T04n0202_001:0353b11_5": "爾時太子摩訶薩埵，豈異人乎？",
    "T04n0202_001:0353b12_6": "我身是也。",
    "T04n0202_001:0353b12_7": "爾時虎母，今此老母是。",
    "T04n0202_001:0353b13_8": "爾時二子，今二人是。",
    "T04n0202_001:0353b13_9": "我於久遠，濟其急厄危頓之命，令得安全。",
    "T04n0202_001:0353b14_10": "吾今成佛，亦濟彼厄，令其永離生死大苦。」",
    "T04n0202_001:0353b15_11": "爾時阿難、一切眾會，聞佛所說，歡喜奉行。",
    "T04n0202_001:0353b17_0": "（三）二梵志受齋品第三",
    "T04n0202_001:0353b18_0": "如是我聞：一時佛在舍衛國祇樹給孤獨園。",
    "T04n0202_001:0353b19_0": "爾時初夜有二天，來詣於佛所，天人身光，照曜祇桓，皆如金色。",
    "T04n0202_001:0353b20_1": "佛便隨宜，演暢妙法；心意開悟，俱得道迹，頭面禮佛，還歸天上。",
    "T04n0202_001:0353b22_2": "明日清朝，阿難白佛：「昨夜二天，來覲世尊，威相昞著，淨光赫奕。",
    "T04n0202_001:0353b23_3": "昔種何德，獲斯妙果？」",
    "T04n0202_001:0353b24_4": "佛告阿難：「迦葉如來滅度之後，遺法垂末，有二婆羅門，受持八齋，其一人者，求願生天；其第二人，求作國王。",
    "T04n0202_001:0353b26_5": "其第一人，還歸其家，婦呼共食。",
    "T04n0202_001:0353b27_6": "夫答婦言：『向受佛齋，過中不食。』",
    "T04n0202_001:0353b28_7": "婦復語曰：『君是梵志，自有戒法，何緣乃受異道之齋？",
    "T04n0202_001:0353b29_8": "今若相違不共我飯，當以斯事語諸梵志，使驅擯汝不與會同。』",
    "T04n0202_001:0353c01_9": "聞此語已，深懷恐怖，便與其婦，非時而食。",
    "T04n0202_001:0353c02_10": "二人隨壽長短，各取命終。",
    "T04n0202_001:0353c03_11": "願作王者，持齋完具，得生王家。",
    "T04n0202_001:0353c04_12": "願生天者，由破齋故，乃生龍中。",
    "T04n0202_001:0353c05_13": "時有一人，為王守園，日日奉送種種果蓏。",
    "T04n0202_001:0353c06_14": "此人後時，於泉水中，得一異[木*奈]，色香甚美，便作是念：『我每出入，常為門監所見前却，當以與之。』",
    "T04n0202_001:0353c08_15": "如念即與。",
    "T04n0202_001:0353c08_16": "門監受已，復自思惟：『我通事時，每為黃門之所抴縮，當以與之。』",
    "T04n0202_001:0353c10_17": "便用斯[木*奈]奉貢黃門。",
    "T04n0202_001:0353c10_18": "黃門納竟轉上夫人。",
    "T04n0202_001:0353c11_19": "夫人得[木*奈]，復用獻王。",
    "T04n0202_001:0353c11_20": "王食此[木*奈]，甚覺甘美，便問夫人：『從何處得？』",
    "T04n0202_001:0353c12_21": "夫人即時如實而對，展轉相推，到于園監。",
    "T04n0202_001:0353c13_22": "王復召喚而問之曰：『吾園之中有此美果，何不見奉，乃與他人？』",
    "T04n0202_001:0353c15_23": "園監於是，本末自陳。",
    "T04n0202_001:0353c15_24": "王復告言：『自今已後，常送斯[木*奈]，莫令斷絕。』",
    "T04n0202_001:0353c16_25": "園監啟曰：『此[木*奈]無種，從泉中得，勅使常送，無由可辦。』",
    "T04n0202_001:0353c18_26": "王復告言：『若不能得，當斬汝身。』",
    "T04n0202_001:0353c18_27": "園監還出，至彼園中，憂愁懊惱，舉聲大哭。",
    "T04n0202_001:0353c19_28": "時有一龍，聞其哭音，變身為人，來問之言：『汝有何事，悲哭乃爾？』",
    "T04n0202_001:0353c21_29": "是時園監具自宣說。",
    "T04n0202_001:0353c21_30": "龍還入水，以多美果，著金盤上，用與此人，因告之言：『可持此果以奉汝王，并騰吾意。",
    "T04n0202_001:0353c24_0": "云吾及王，本是親友，乃昔在世俱為梵志，共受八齋，各求所願。",
    "T04n0202_001:0353c25_1": "汝戒完具，得為人王；吾戒不全，生於龍中。",
    "T04n0202_001:0353c26_2": "今欲奉修齋法，求捨此身，願索八關齋法用遺於我，若其相違，吾覆汝國，用作大海。』",
    "T04n0202_001:0353c28_3": "園監於是，奉果於王，因復說龍所囑之變。",
    "T04n0202_001:0353c29_4": "王聞此已，甚用不樂。",
    "T04n0202_001:0354a01_5": "所以者何？",
    "T04n0202_001:0354a01_6": "時世無佛，法又滅盡，八關齋文今不可得，若不稱之，恐見危害。",
    "T04n0202_001:0354a02_7": "惟念此理，是故愁悒。",
    "T04n0202_001:0354a03_8": "王有大臣，最所敬重，王告臣曰：『神龍從我求索齋法，仰卿得之，當用寄與。』",
    "T04n0202_001:0354a05_9": "大臣對言：『今世無法，云何可得？』",
    "T04n0202_001:0354a06_10": "王又告曰：『汝今不獲，吾當殺卿。』",
    "T04n0202_001:0354a06_11": "大臣聞此，甚懷惆悵，往至自舍。",
    "T04n0202_001:0354a07_12": "此臣有父，年老耆舊，每從外來，和顏悅色，以慰父意。",
    "T04n0202_001:0354a08_13": "當於是時，父見其子面色改常，即便問之：『何由乃爾？』",
    "T04n0202_001:0354a10_14": "於時大臣，便向其父委曲自說。",
    "T04n0202_001:0354a10_15": "其父答曰：『吾家堂柱，每現光明，試破看之，儻有異物？』",
    "T04n0202_001:0354a12_16": "奉父言教，令他拕伐取而斬析，得經二卷，一是《十二因緣經》，二是《八關齋文》。",
    "T04n0202_001:0354a14_17": "大臣即持奉上於王。",
    "T04n0202_001:0354a14_18": "王得歡喜，不能自勝，便以此經，著金盤上，自送與龍。",
    "T04n0202_001:0354a15_19": "龍獲此經，大用欣慶，便用好寶，贈遺於王；受持八齋，懃而奉行，命終之後，生於天宮。",
    "T04n0202_001:0354a17_20": "人王亦復修奉齋法，壽盡生天，共同一處。",
    "T04n0202_001:0354a18_21": "昨夜俱來，諮稟法化，應時尋得須陀洹果，永息三塗，遊人天道，從是已往，畢得涅槃。」",
    "T04n0202_001:0354a20_22": "佛說是時，一切眾會，歡喜奉行。",
    "T04n0202_001:0354a22_0": "（四）波羅[木*奈]人身貧供養品第四",
    "T04n0202_001:0354a23_0": "如是我聞：一時佛在舍衛國祇樹給孤獨園。",
    "T04n0202_001:0354a24_0": "是時國中有大長者，生一男兒，面首端政，既生數日，復能言語，問其父母：「世尊在不？」",
    "T04n0202_001:0354a26_0": "答曰：「故在。」",
    "T04n0202_001:0354a26_1": "復更問曰：「尊者舍利弗、阿難等，悉為在不？」",
    "T04n0202_001:0354a27_2": "答言：「悉在。」",
    "T04n0202_001:0354a27_3": "父母見子生便能言，謂其非人，深怪所以，便往問佛。",
    "T04n0202_001:0354a28_4": "佛言：「此兒有福，不足疑也。」",
    "T04n0202_001:0354a29_5": "父母歡喜，還歸其家。",
    "T04n0202_001:0354a29_6": "兒又啟曰：「唯願二親！",
    "T04n0202_001:0354b01_7": "為我請佛及比丘僧。」",
    "T04n0202_001:0354b01_8": "父母告曰：「請佛及僧，當須供具，非卒可辦。」",
    "T04n0202_001:0354b03_0": "兒又啟曰：「但掃灑堂舍，莊嚴床席，施三高座，百味飲食，當自然至。",
    "T04n0202_001:0354b04_1": "又我先身之母，今猶存在，居波羅[木*奈]國，為我喚之。」",
    "T04n0202_001:0354b05_2": "父母隨語，使人乘象，馳奔召來，所以作三高座者，一為如來，二為本生母，三為今身母。",
    "T04n0202_001:0354b07_3": "佛與眾僧，既入其舍，次第坐定，甘饍美味，自在豐足。",
    "T04n0202_001:0354b09_4": "佛為說法，父及二母、合家大小，聞法歡喜，盡得初果。",
    "T04n0202_001:0354b10_5": "此兒轉長，便辭出家，精懃正業，獲致羅漢。",
    "T04n0202_001:0354b11_6": "阿難白佛：「此沙門者，宿種何德，生於豪貴，小而能言，又復學道，逮得神通？」",
    "T04n0202_001:0354b13_7": "佛告阿難：「此人前身，生波羅[木*奈]，為長者子。",
    "T04n0202_001:0354b14_8": "父亡沒後，家業衰耗，漸致貧窮。",
    "T04n0202_001:0354b14_9": "雖值佛世，無以供養，念此不悅，情不自釋，便捨豪姓，求為客作，終竟一歲，索金千兩。",
    "T04n0202_001:0354b17_0": "豪姓問曰：『卿欲娶妻耶？』",
    "T04n0202_001:0354b17_1": "答曰：『不也。』",
    "T04n0202_001:0354b17_2": "豪姓又問：『用金何為？』",
    "T04n0202_001:0354b18_3": "答曰：『欲用飯佛及於聖僧。』",
    "T04n0202_001:0354b18_4": "豪姓告曰：『若欲請佛，吾當與金并為經營會於我舍。』",
    "T04n0202_001:0354b20_5": "貧者唯諾，便設餚饍，請佛及僧。",
    "T04n0202_001:0354b20_6": "由此因緣，命終之後，生在長者家，今復請佛，聞法得道。」",
    "T04n0202_001:0354b22_7": "佛告阿難：「往昔貧人者，今長者子沙門是也。」",
    "T04n0202_001:0354b23_8": "佛說此時，一切眾會，莫不歡喜，頂戴奉行。",
    "T04n0202_001:0354b25_0": "（五）海神難問船人品第五",
    "T04n0202_001:0354b26_0": "如是我聞：一時佛在舍衛國祇樹給孤獨園。",
    "T04n0202_001:0354b27_0": "爾時此國有五百賈客，入海採寶，自共議言：「當求明人用作導師。」",
    "T04n0202_001:0354b28_1": "便請一五戒優婆塞，共入大海。",
    "T04n0202_001:0354b29_2": "既到海中，海神變身，作一夜叉，形體醜惡，其色青黑，口出長牙，頭上火燃，來牽其船，問估客曰：「世間可畏，有過我者無？」",
    "T04n0202_001:0354c03_3": "賢者對曰：「更有可畏，劇汝數倍。」",
    "T04n0202_001:0354c04_0": "海神復問：「何者是耶？」",
    "T04n0202_001:0354c04_1": "答曰：「世有愚人，作諸不善，殺生盜竊婬妷無度，妄言兩舌惡口綺語、貪欲瞋恚，沒在邪見；死入地獄，受苦萬端。",
    "T04n0202_001:0354c07_2": "獄卒阿傍，取諸罪人，種種治之，或以刀斫，或以車裂，分壞其身，作數千段。",
    "T04n0202_001:0354c08_3": "或復臼擣，或復磨之，刀山劍樹，火車鑊湯，寒氷沸屎，一切備受。",
    "T04n0202_001:0354c10_4": "荷如此苦，經數千萬歲，此之可畏，劇汝甚多。」",
    "T04n0202_001:0354c11_5": "海神放之，隱形而去。",
    "T04n0202_001:0354c11_6": "船進數里，海神復更化作一人，形體痟瘦，筋骨相連，復來牽船，問諸人曰：「世間羸瘦，有劇我者無？」",
    "T04n0202_001:0354c14_7": "賢者答言：「更有羸瘦甚劇於汝。」",
    "T04n0202_001:0354c15_0": "海神復問：「誰復劇耶？」",
    "T04n0202_001:0354c15_1": "賢者答曰：「有愚癡人，心性弊惡，慳貪嫉妬，不知布施，死墮餓鬼，身大如山，咽如針鼻，頭髮長亂，形體黑瘦，數千萬歲，不識水穀。",
    "T04n0202_001:0354c18_2": "如是之形，復劇於汝。」",
    "T04n0202_001:0354c19_3": "海神放船，沒而不現。",
    "T04n0202_001:0354c19_4": "船行數里，海神復化更作一人，極為端政，復來牽船，問諸商客：「人之美妙，有與我等者無？」",
    "T04n0202_001:0354c21_5": "賢者答曰：「乃有勝汝百千萬倍。」",
    "T04n0202_001:0354c22_6": "海神復問：「誰為勝者？」",
    "T04n0202_001:0354c23_0": "賢者答曰：「世有智人，奉行諸善，身口意業恒令清淨，信敬三寶隨時供養，其人命終，生於天上，形貌皎潔，端政無雙，殊勝於汝數千萬倍。",
    "T04n0202_001:0354c26_1": "以汝方之，如瞎獼猴比彼妙女。」",
    "T04n0202_001:0354c27_2": "海神取水一掬，而問之曰：「掬中水多海水多耶？」",
    "T04n0202_001:0354c28_3": "賢者答曰：「掬中水多，非海水也。」",
    "T04n0202_001:0354c29_0": "海神重問：「汝今所說，為至誠不？」",
    "T04n0202_001:0354c29_1": "賢者答曰：「此言真諦，不虛妄也。",
    "T04n0202_001:0355a01_2": "何以明之？",
    "T04n0202_001:0355a01_3": "海水雖多，必有枯竭。",
    "T04n0202_001:0355a02_4": "劫欲盡時，兩日竝出，泉源池流，悉皆旱涸；三日出時，諸小河水，悉皆枯乾；四日出時，諸大江海，悉皆枯竭；五日出時，大海稍減；六日出時，三分減二；七日出時，海水都盡，須彌崩壞，下至金剛地際皆悉燋燃。",
    "T04n0202_001:0355a07_5": "若復有人，能以信心，以一掬水，供養於佛，或用施僧，或奉父母，或匃貧窮，給與禽獸，此之功德，歷劫不盡。",
    "T04n0202_001:0355a09_6": "以此言之，知海為少，掬水為多。」",
    "T04n0202_001:0355a10_7": "海神歡喜，即以珍寶，用贈賢者，兼寄妙寶施佛及僧。",
    "T04n0202_001:0355a11_8": "時諸賈客，即與賢者，採寶已足，還歸本國。",
    "T04n0202_001:0355a12_9": "是時賢者，五百賈客，咸詣佛所，稽首佛足，作禮畢已，各持寶物并海神所寄，奉佛及僧，悉皆長跪叉手白佛：「願為弟子，稟受清化。」",
    "T04n0202_001:0355a15_10": "佛尋可之。",
    "T04n0202_001:0355a16_0": "「善來比丘！」",
    "T04n0202_001:0355a16_1": "鬚髮自落，法衣在身。",
    "T04n0202_001:0355a16_2": "佛為說法，應適其情，即時開悟，諸欲都淨，得阿羅漢。",
    "T04n0202_001:0355a18_0": "時諸會者，聞佛所說，皆大歡喜，頂戴奉行。",
    "T04n0202_001:0355a19_0": "（六）恒伽達品第六",
    "T04n0202_001:0355a20_0": "如是我聞：一時佛在羅閱祇竹園精舍。",
    "T04n0202_001:0355a20_1": "是時國中有一輔相，其家大富，然無兒子。",
    "T04n0202_001:0355a21_2": "時恒河邊，有摩尼跋羅天祠，合土人民，皆悉敬奉。",
    "T04n0202_001:0355a23_3": "時此輔相，往詣祠所，而禱之言：「我無子息，承聞天神，功德無量，救護群生，能與其願，今故自歸。",
    "T04n0202_001:0355a25_4": "若蒙所願，願賜一子，當以金銀校飾天身，及以名香塗治神室；如其無驗，當壞汝廟屎塗汝身。」",
    "T04n0202_001:0355a27_5": "天神聞已，自思惟言：「此人豪富，力勢強盛，非是凡品，得為其子。",
    "T04n0202_001:0355a29_6": "我德尠少，不能與願。",
    "T04n0202_001:0355a29_7": "願若不果，必見毀辱。」",
    "T04n0202_001:0355b01_8": "廟神便復往白摩尼跋羅。",
    "T04n0202_001:0355b01_9": "摩尼跋羅其力不辦，自詣毘沙門王啟白此事。",
    "T04n0202_001:0355b02_10": "毘沙門言：「亦非我力能使有子，當詣天帝從求斯願。」",
    "T04n0202_001:0355b04_11": "毘沙門王即時上天啟帝釋曰：「我有一臣摩尼跋羅，近日見語云：『王舍城有一輔相，從其求子，結立重誓，若願得遂，倍加供養，所願若違，當破我廟而毀辱之。』",
    "T04n0202_001:0355b07_12": "彼人豪兇，必能如是，幸望天王，令其有子。」",
    "T04n0202_001:0355b08_13": "帝釋答曰：「斯事至難，當覓因緣。」",
    "T04n0202_001:0355b09_14": "時有一天，五德離身，臨命欲盡，帝釋告曰：「卿命垂終，可願生彼輔相之家？」",
    "T04n0202_001:0355b11_15": "天子答言：「意欲出家奉修正行，若生尊榮，離俗則難，欲在中流莫遂所志。」",
    "T04n0202_001:0355b13_16": "帝釋復曰：「但往生彼，若欲學道，吾當相佐。」",
    "T04n0202_001:0355b14_17": "天子命終，降神受胎輔相之家。",
    "T04n0202_001:0355b15_0": "即生出外，形貌端政，即召相師，為其立字。",
    "T04n0202_001:0355b16_1": "相師問曰：「本於何處求得此兒？」",
    "T04n0202_001:0355b16_2": "輔相答言：「昔從恒河天神求之。」",
    "T04n0202_001:0355b17_3": "因為作字，為恒伽達。",
    "T04n0202_001:0355b18_4": "年漸長大，志在道法，便啟父母，求索出家。",
    "T04n0202_001:0355b19_5": "父母告曰：「吾今富貴，產業弘廣，唯汝一子，當嗣門戶。",
    "T04n0202_001:0355b20_6": "遣吾存活，終不相聽。」",
    "T04n0202_001:0355b20_7": "兒不從志深自惆悵，便欲捨身更求凡處，於中求出，必極易也。",
    "T04n0202_001:0355b22_8": "於是密去，自墜高巖；既墮在地，無所傷損。",
    "T04n0202_001:0355b23_9": "復至河邊，投身水中；水還漂出，亦無所苦。",
    "T04n0202_001:0355b24_10": "復取毒藥，而吞噉之；毒氣不行，無由致死。",
    "T04n0202_001:0355b25_11": "復作是念：「當犯官法為王所殺。」",
    "T04n0202_001:0355b26_12": "值王夫人及諸婇女，出宮到園池中洗浴，皆脫衣服，置林樹間。",
    "T04n0202_001:0355b27_13": "時恒伽達密入林中，取其服飾抱持而出。",
    "T04n0202_001:0355b28_14": "門監見之，將往白阿闍世王。",
    "T04n0202_001:0355b29_15": "王聞此事，瞋恚隆盛，便取弓箭，自手射之，而箭還反，正向王身；如是至三，不能使中。",
    "T04n0202_001:0355c02_16": "王怖投弓，問彼人言：「卿是天龍鬼神乎？」",
    "T04n0202_001:0355c03_17": "恒伽達言：「賜我一願，乃敢自陳。」",
    "T04n0202_001:0355c04_18": "王曰：「當與。」",
    "T04n0202_001:0355c04_19": "恒伽達言：「我非是天，亦非龍鬼，是王舍國輔相之兒。",
    "T04n0202_001:0355c05_20": "我欲出家，父母不聽，故欲自殺更生餘處。",
    "T04n0202_001:0355c06_21": "投巖、赴河、飲毒不死，故犯王法，望得危命。",
    "T04n0202_001:0355c07_22": "王今加害，復不能傷，事情如是，何酷之甚！",
    "T04n0202_001:0355c08_23": "願見顧愍聽我為道。」",
    "T04n0202_001:0355c09_24": "王尋告曰：「聽汝出家修學聖道。」",
    "T04n0202_001:0355c10_25": "因復將之，共到佛所，啟白世尊，如向之事。",
    "T04n0202_001:0355c11_26": "於時如來，聽為沙門，法衣在體，便成比丘。",
    "T04n0202_001:0355c12_27": "佛為說法，心意開暢，成羅漢道，三明六通，具八解脫。",
    "T04n0202_001:0355c13_28": "阿闍世王尋白佛言：「此恒伽達者，先世之時，種何善根，投山不死，墮水不溺，食毒無苦，箭射無傷，加遇聖尊得度生死？」",
    "T04n0202_001:0355c16_29": "佛告王曰：「乃往過去無數世時，有一大國，名波羅[木*奈]，其王名梵摩達，將諸宮人，林中遊戲，諸婇女輩，激聲而歌。",
    "T04n0202_001:0355c19_30": "外有一人，高聲和之，王聞其聲，便生瞋妬，遣人捕來勅使殺之。",
    "T04n0202_001:0355c20_31": "時有大臣，從外邊來，見此一人，而被囚執，便問左右：『何緣乃爾？』",
    "T04n0202_001:0355c22_32": "其傍諸人，具列事狀。",
    "T04n0202_001:0355c22_33": "臣曰：『且停！",
    "T04n0202_001:0355c23_34": "待我見王。』",
    "T04n0202_001:0355c23_35": "大臣進入，啟白王言：『彼人之罪，不至深重，何以殺之？",
    "T04n0202_001:0355c24_36": "雖和其音，而不見形，既無交通奸婬之事，幸願垂矜，匃其生命。』",
    "T04n0202_001:0355c26_37": "王不能違，赦不刑戮。",
    "T04n0202_001:0355c26_38": "其人得脫，奉事大臣，懃謹無替。",
    "T04n0202_001:0355c27_39": "如是承給，經歷多年，便自思惟：『婬欲傷人，利於刀劍，我今困厄，皆由欲故。』",
    "T04n0202_001:0355c29_40": "即語大臣：『聽我出家遵修道業。』",
    "T04n0202_001:0356a01_0": "大臣答曰：『不敢相違，學若成道，還來相見。』",
    "T04n0202_001:0356a02_0": "即詣山澤，專思妙理，精神開悟，成辟支佛；還來城邑，造大臣家。",
    "T04n0202_001:0356a03_1": "大臣歡喜，請供養之，甘饍妙服，四事無乏。",
    "T04n0202_001:0356a04_2": "時辟支佛，於虛空中，現神變化，身出水火，放大光明，大臣見之，欣然無量，便立誓願：『由吾恩故，命得全濟，使我世世富貴長壽，殊勝奇特，數千萬倍，令我智德相與共等。』」",
    "T04n0202_001:0356a08_3": "佛告王曰：「時彼大臣，救活一人，令得道者，今恒伽達是。",
    "T04n0202_001:0356a09_4": "由是因緣，所生之處，命不中夭，今值我時，逮致應真。」",
    "T04n0202_001:0356a11_5": "佛說此已，諸在會者，信敬歡喜，頂受奉行。",
    "T04n0202_001:0356a13_0": "（七）須闍提品第七",
    "T04n0202_001:0356a14_0": "如是我聞：一時佛在羅閱祇竹園精舍。",
    "T04n0202_001:0356a14_1": "爾時世尊而與阿難，著衣持鉢，入城乞食。",
    "T04n0202_001:0356a15_2": "時有老翁老母，兩目既盲，貧窮孤苦，無止住處，止宿門下。",
    "T04n0202_001:0356a17_3": "唯有一子，年始七歲，常行乞匃以養父母，得好果菜，其美好者，供養父母，餘殘酸澁，臭穢惡者，便自食之。",
    "T04n0202_001:0356a20_0": "爾時阿難，見此小兒，雖為年小，恭敬孝順，心懷愛念。",
    "T04n0202_001:0356a21_1": "佛乞食已，還到精舍。",
    "T04n0202_001:0356a21_2": "爾時世尊為諸大眾演說經法，阿難於時長跪叉手，前白佛言：「向與世尊，入城分衛，見一小兒，慈心孝順，共盲父母，住城門下，東西乞匃所得之物，飯食菜果，其美好者，先以供養其老父母，破敗臭穢極不好者，便自食之。",
    "T04n0202_001:0356a26_3": "日日如是，甚可愛敬。」",
    "T04n0202_001:0356a27_4": "佛語阿難：「出家在家，慈心孝順，供養父母，計其功德，殊勝難量。",
    "T04n0202_001:0356a28_5": "所以者何？",
    "T04n0202_001:0356a29_6": "我自憶念過去世時，慈心孝順，供養父母，乃至身肉濟活父母危急之厄。",
    "T04n0202_001:0356b01_7": "以是功德，上為天帝，下為聖主，乃至成佛三界特尊，皆由斯福。」",
    "T04n0202_001:0356b03_8": "阿難白言：「不審，世尊！",
    "T04n0202_001:0356b04_0": "過去世時，慈孝父母，不惜身命，能以身肉，濟救父母危嶮之命，其事云何？」",
    "T04n0202_001:0356b05_1": "佛告阿難：「諦聽善念！",
    "T04n0202_001:0356b06_2": "我當說之。」",
    "T04n0202_001:0356b06_3": "阿難：「唯然，當善聽之！」",
    "T04n0202_001:0356b07_0": "佛告阿難：「乃往過去無量無數阿僧祇劫，此閻浮提有一大國，名特叉尸利。",
    "T04n0202_001:0356b08_1": "爾時有王，名曰提婆。",
    "T04n0202_001:0356b09_2": "時彼國王，有十太子，各領諸國，最小太子，字修婆羅提致，晉言善住，所領國土，人民觀望，最為豐樂。",
    "T04n0202_001:0356b11_3": "時父王邊，有一大臣，名曰羅睺，每懷兇逆，反殺大王。",
    "T04n0202_001:0356b13_0": "大王已死，攝正為王，即遣兵眾，往詣諸國，殺諸太子。",
    "T04n0202_001:0356b14_1": "此最小者，鬼神所敬，時入園中，欲行觀看。",
    "T04n0202_001:0356b15_2": "有一夜叉，從地而出，長跪白言：『羅睺大臣，反殺父王，遣諸兵眾，殺汝諸兄，今復遣人，欲來殺汝；王可思計避其禍難。』",
    "T04n0202_001:0356b18_3": "時王聞之，心崩惶怖，到於其夜，便思計校，而欲突去。",
    "T04n0202_001:0356b19_4": "時有一兒，字須闍提，晉言善生，至年七歲，端正聰黠，甚為可愛，其王愛念，出復來還，而抱此兒，悲泣歎息。",
    "T04n0202_001:0356b22_5": "其婦見王入出惶怖，即而問之：『何以怱怱，如恐怖狀？』",
    "T04n0202_001:0356b23_6": "其夫答曰：『非卿所知。』",
    "T04n0202_001:0356b23_7": "婦復牽之，『我今與汝，身命共并危嶮相隨，莫見捐捨。",
    "T04n0202_001:0356b25_8": "今有何事，當以告示？』",
    "T04n0202_001:0356b25_9": "其王答言：『我近入園，有夜叉鬼從地而出，長跪白我：「羅睺大臣，今興惡逆，已殺父王，遣諸兵眾，殺汝諸兄，今亦遣兵，當來殺王，宜可避之。」",
    "T04n0202_001:0356b29_10": "我聞是語，心懷恐怖，但恐兵眾，如是來到，是故急疾，欲得去耳。』",
    "T04n0202_001:0356c01_11": "其婦長跪，即白王言：『願得隨侍，莫見孤棄。』",
    "T04n0202_001:0356c02_12": "時王即便將婦抱兒，相將而去，欲至他國。",
    "T04n0202_001:0356c03_13": "時有二道，一道七日，一道十四日。",
    "T04n0202_001:0356c04_14": "初發惶懅，唯作七日糧調，規俟一人而已，既已出城，其心憒亂，乃涉十四日道。",
    "T04n0202_001:0356c06_15": "已經數日，糧食乏盡，飢餓迷荒，無餘方計，憐愛其子，欲殺其婦，而欲自濟并用活兒。",
    "T04n0202_001:0356c08_16": "令婦在前擔兒而行，於後拔刀欲殺其婦。",
    "T04n0202_001:0356c09_17": "時兒迴顧，見父拔刀欲殺其母，兒便叉手，曉父王言：『唯願大王！",
    "T04n0202_001:0356c11_18": "寧殺我身，勿害我母。』",
    "T04n0202_001:0356c11_19": "慇懃諫父，救其母命，而語父言：『莫絕殺我，稍割食之，可經數日。",
    "T04n0202_001:0356c13_20": "若斷我命，肉便臭爛，不可經久。』",
    "T04n0202_001:0356c14_0": "於是父母，欲割兒肉，啼哭懊惱，而割食之。",
    "T04n0202_001:0356c15_0": "日日割食，其肉稍盡，唯有骨在，未至他國，飢荒遂甚，父復捉刀，於其節解，次第剝之，而得少肉。",
    "T04n0202_001:0356c17_1": "於是父母，臨當棄去，兒自思惟：『我命少在，唯願父母，向所有肉，可以少許還用見施。』",
    "T04n0202_001:0356c19_2": "父母不違，即作三分，二分自食，餘有一分，并殘肌肉眼舌之等悉以施之。",
    "T04n0202_001:0356c21_0": "於是別去。",
    "T04n0202_001:0356c21_1": "兒便立願：『我今身肉，供養父母，持是功德，用求佛道，普濟十方一切眾生，使離眾苦至涅槃樂。』",
    "T04n0202_001:0356c23_2": "發是願時，三千世界六反震動，色欲諸天而皆愕然，不知何故宮殿動搖？",
    "T04n0202_001:0356c25_3": "即以天眼觀於世間，而見菩薩以身之肉供養父母，願成佛道，誓度眾生，以是之故，天地大動。",
    "T04n0202_001:0356c27_4": "於是諸天，皆悉來下，側塞虛空，悲泣墮淚，猶如盛雨。",
    "T04n0202_001:0356c28_5": "時天帝釋來欲試之，化作乞兒，來從其乞，持手中肉，復用施之。",
    "T04n0202_001:0357a01_6": "即復化作師子虎狼，來欲噉之，其兒自念：『此諸禽獸，欲食我者，我身餘殘骨肉髓腦，悉以施之。』",
    "T04n0202_001:0357a03_7": "心生歡喜，無有悔恨。",
    "T04n0202_001:0357a04_8": "爾時天帝，見其執志心不移轉，還復釋身，住其兒前，而語之曰：『如汝慈孝，能以身肉供養父母；以是功德，用求何等？",
    "T04n0202_001:0357a07_0": "天帝魔王梵天王耶？』",
    "T04n0202_001:0357a07_1": "兒即答言：『我不願求三界快樂，持此功德，用求佛道，願度一切無量眾生。』",
    "T04n0202_001:0357a09_2": "天帝復言：『汝能以身供養父母，得無悔恨於父母耶？』",
    "T04n0202_001:0357a10_3": "其兒答言：『我今至誠，供養父母，無有悔恨大如毛髮。』",
    "T04n0202_001:0357a11_4": "天帝復言：『我今視汝，身肉已盡，言不悔恨，是事難信。』",
    "T04n0202_001:0357a13_5": "其兒答言：『若無悔恨，我願當成佛者，使我身體平復如故。』",
    "T04n0202_001:0357a14_6": "言誓已竟，身即平復。",
    "T04n0202_001:0357a15_0": "時天帝釋及餘諸天，異口同音，讚言善哉！",
    "T04n0202_001:0357a15_1": "其兒父母及國中人，皆到兒所，歎未曾有。",
    "T04n0202_001:0357a17_0": "時彼國王，見其太子所作奇特，倍加恭敬，歡喜無量，將其父母及其太子，入宮供養，極為恭敬，哀此太子。",
    "T04n0202_001:0357a19_1": "時彼國王，躬將軍馬，共善住王及須闍提太子，還至本國，誅滅羅睺，立作本王，父子相繼，其國豐樂，遂致太平。」",
    "T04n0202_001:0357a22_2": "佛語阿難：「爾時善住王者，今現我父白淨王是。",
    "T04n0202_001:0357a23_3": "爾時母者，今現我母摩訶摩耶是。",
    "T04n0202_001:0357a24_4": "爾時須闍提太子者，今我身是。」",
    "T04n0202_001:0357a24_5": "佛語阿難：「由過去世慈心孝順，供養父母，以持身肉，濟父母厄，緣是功德，天上人中，常生豪尊，受福無量，緣是功德，自致作佛。」",
    "T04n0202_001:0357a27_6": "爾時眾會，聞佛自說宿世本緣，爾時會者皆各悲歎，感佛奇特慈孝之行，其中有得須陀洹者、斯陀含者、阿那含者、阿羅漢者，有發無上正真道者，有住不退地者。",
    "T04n0202_001:0357b02_7": "一切眾會，皆大歡喜，頂戴奉行。",
    "T04n0202_001:0357b04_0": "賢愚經卷第一"
}