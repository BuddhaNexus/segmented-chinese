{
    "T26n1526_001:0273c20_0": "寶髻經四法憂波提舍飜譯",
    "T26n1526_001:0273c21_0": "之記",
    "T26n1526_001:0273c22_0": "寶髻經者，是大集中之一集也。",
    "T26n1526_001:0273c22_1": "其宗四法，玄深奧密，天親菩薩略開其門，是故名為憂波提舍。",
    "T26n1526_001:0273c24_2": "聖自在力行之，彼古時人，處會出於此。",
    "T26n1526_001:0273c25_3": "今興和三年歲次辛酉九月朔旦庚午之日，烏萇國人剎利王種三藏法師毘目智仙，中天竺國婆羅門人，瞿曇流支，護法大士魏驃騎大將軍，開府儀同三司御史中尉勃海高仲密，愛法之人沙門曇林，道俗相假於鄴城內金華寺譯四千九百九十九字。",
    "T26n1526_001:0274a04_0": "寶髻經四法憂波提舍一卷",
    "T26n1526_001:0274a06_0": "天親菩薩造",
    "T26n1526_001:0274a07_0": "元魏烏萇國三藏毘目智仙譯",
    "T26n1526_001:0274a08_0": "如是我聞：一時婆伽婆住王舍城耆闍崛山中，與大比丘僧大菩薩眾俱。",
    "T26n1526_001:0274a09_1": "爾時世尊告寶髻菩薩言：善男子！",
    "T26n1526_001:0274a10_2": "菩薩四種發起精進不離布施。",
    "T26n1526_001:0274a11_3": "何等為四？",
    "T26n1526_001:0274a11_4": "一者滿足一切眾生發起精進；二者滿足一切佛法發起精進；三者究竟相隨形好發起精進；四者清淨佛之世界發起精進。",
    "T26n1526_001:0274a14_5": "如是四種發起精進，乃至盡此修多羅說。",
    "T26n1526_001:0274a16_0": "如是菩薩四種正法，大乘經攝諸菩薩行證明說。",
    "T26n1526_001:0274a17_1": "此今解釋。",
    "T26n1526_001:0274a17_2": "以何義故，彼不可量無垢精勤不動最勝堅固精進大力具足？",
    "T26n1526_001:0274a18_3": "如是世尊而說此經。",
    "T26n1526_001:0274a19_4": "偈言：「世尊牟尼王，　　不可量精進，　無垢勤不動，　　最勝精進力。",
    "T26n1526_001:0274a22_0": "　說此修多羅，　　為何所饒益？」",
    "T26n1526_001:0274a23_0": "又復何義名為世尊？",
    "T26n1526_001:0274a23_1": "何所饒益在王舍城？",
    "T26n1526_001:0274a23_2": "以何義故世尊告彼寶髻菩薩？",
    "T26n1526_001:0274a24_3": "何故菩薩名為寶髻？",
    "T26n1526_001:0274a25_4": "彼善男子菩薩四種發起精進不離布施，如是菩薩是何種姓？",
    "T26n1526_001:0274a26_5": "此義須釋。",
    "T26n1526_001:0274a26_6": "何故發起四種精進不多不少？",
    "T26n1526_001:0274a27_7": "何者布施？",
    "T26n1526_001:0274a27_8": "幾種布施滿足眾生發起精進？",
    "T26n1526_001:0274a28_9": "此應解釋。",
    "T26n1526_001:0274a28_10": "何者眾生為有為無？",
    "T26n1526_001:0274a29_11": "眾生若有，一切諸法離眾生說，云何可避？",
    "T26n1526_001:0274b01_12": "眾生若無，而言滿足一切眾生則不相應。",
    "T26n1526_001:0274b02_13": "菩薩布施為當滿足一切眾生、為不滿足？",
    "T26n1526_001:0274b03_14": "若皆滿足，何因緣故一切眾生不覺不知？",
    "T26n1526_001:0274b04_15": "如世尊說彼言「龍王！",
    "T26n1526_001:0274b04_16": "若我四法已取眾生，彼諸眾生一切皆應知我說法」。",
    "T26n1526_001:0274b05_17": "若不滿足，自違所說修多羅言。",
    "T26n1526_001:0274b07_0": "若說滿足，一切佛法發起精進，彼說何者名為佛法？",
    "T26n1526_001:0274b08_1": "又復云何菩薩布施如是滿足一切佛法，何須更說六波羅蜜？",
    "T26n1526_001:0274b09_2": "若彼布施如是滿足，是則無有五波羅蜜；若有六者，自違所說修多羅言。",
    "T26n1526_001:0274b12_0": "若說究竟相隨形好，發起精進相隨形好，此義須說何者相好？",
    "T26n1526_001:0274b13_1": "又復此義世尊已說，若世尊說究竟相好，發起精進尸波羅蜜。",
    "T26n1526_001:0274b14_2": "佛如是說，若有菩薩悕望欲得相隨形好而布施者，當知彼是取著菩薩。",
    "T26n1526_001:0274b16_3": "以何義故？",
    "T26n1526_001:0274b16_4": "此中隨說尸波羅蜜，彼處則遮如是因緣。",
    "T26n1526_001:0274b17_5": "此義須說。",
    "T26n1526_001:0274b18_0": "若說清淨佛之世界發起精進，諸佛世界幾種清淨、幾種不淨？",
    "T26n1526_001:0274b19_1": "此義須說。",
    "T26n1526_001:0274b19_2": "又此世尊釋迦牟尼佛之世界，為是清淨、為不清淨？",
    "T26n1526_001:0274b20_3": "若皆清淨，違《阿彌陀莊嚴經》說。",
    "T26n1526_001:0274b21_4": "於彼經中如來說言「我今出於五濁惡世，阿耨多羅三藐三菩提覺」。",
    "T26n1526_001:0274b23_5": "若不清淨，何故此說菩薩四種發起精進不離布施？",
    "T26n1526_001:0274b24_6": "此義須說。",
    "T26n1526_001:0274b24_7": "以要言之，何者滿足一切眾生發起精進如是，乃至何者清淨佛之世界發起精進，世尊已說？",
    "T26n1526_001:0274b26_8": "此皆是難。",
    "T26n1526_001:0274b27_0": "如是第一無垢清淨勝修多羅，如所問難，彼義今說。",
    "T26n1526_001:0274b28_1": "此所說法，其義云何？",
    "T26n1526_001:0274b28_2": "以何義故？",
    "T26n1526_001:0274b28_3": "彼無障礙不可稱量，離垢勝慧不可思議，勝身口意第一，天人阿修羅眾之所供養，寂靜勝行不可思議，無等等光已說。",
    "T26n1526_001:0274c02_4": "此經偈言：「無礙廣無量，　　勝慧三界上，　身不可思議，　　口意亦如是。",
    "T26n1526_001:0274c05_0": "　天人阿修羅，　　眾等所供養，　何義故說此，　　無上離垢行？",
    "T26n1526_001:0274c07_0": "　正教佛已說，　　寂靜第一行，　有不可思議，　　無等等光明。」",
    "T26n1526_001:0274c09_0": "此義今說，為有疑者斷疑饒益。",
    "T26n1526_001:0274c09_1": "於大會中有天有人，有阿修羅、若龍、夜叉、鳩槃茶等，聞佛世尊為菩薩說，飲食車乘衣服莊嚴、種種珍寶若馬若象、修道之處園林戲處、城邑聚落多人住處，或以洲埏妻子頭目手足心皮肉血骨髓上身等分以用布施。",
    "T26n1526_001:0274c14_2": "聞此說已生於疑心：菩薩幾許發起精進，如是種種難行布施？",
    "T26n1526_001:0274c16_3": "如來觀知彼生疑心，斷彼疑故為說此經，言「善男子！",
    "T26n1526_001:0274c17_4": "菩薩四種發起精進不離布施」。",
    "T26n1526_001:0274c18_0": "一切智人已說此法，非謂菩薩懈怠布施，是故四種發起精進如是饒益。",
    "T26n1526_001:0274c20_0": "又復如來何所饒益而說如是檀波羅蜜施行清淨？",
    "T26n1526_001:0274c21_1": "有人憶念：欲聞佛說檀波羅蜜施行清淨，聞已饒益。",
    "T26n1526_001:0274c22_2": "何人欲聞？",
    "T26n1526_001:0274c22_3": "此我今說。",
    "T26n1526_001:0274c22_4": "所謂「寶髻諸菩薩等，如是大聖菩薩眾俱，善應世界而來至此，種種勝妙供養世尊。",
    "T26n1526_001:0274c24_5": "供養已訖問言：世尊！",
    "T26n1526_001:0274c25_6": "未知菩薩幾種淨行？",
    "T26n1526_001:0274c25_7": "願世尊說，我今欲聞。",
    "T26n1526_001:0274c26_8": "世尊說言：善男子！",
    "T26n1526_001:0274c26_9": "菩薩具有四種淨行。",
    "T26n1526_001:0274c27_10": "何等為四？",
    "T26n1526_001:0274c27_11": "一者波羅蜜淨行；二者菩提分法淨行；三者通智究竟淨行；四者眾生淳熟淨行。」",
    "T26n1526_001:0274c29_12": "何者布施波羅蜜淨行？",
    "T26n1526_001:0274c29_13": "彼云何說？",
    "T26n1526_001:0275a01_0": "彼世尊說菩薩四種發起精進不離布施如是等，如是饒益。",
    "T26n1526_001:0275a03_0": "又復此義何所利益？",
    "T26n1526_001:0275a03_1": "此我今說。",
    "T26n1526_001:0275a03_2": "為自利益、為他利益。",
    "T26n1526_001:0275a04_3": "不知自他利益因故，如來示彼自他利因，是故為說此修多羅。",
    "T26n1526_001:0275a05_4": "一切智人何以故示？",
    "T26n1526_001:0275a06_5": "有人起發菩提心已，四種發起精進布施，彼人自他利益具足，非唯憶念。",
    "T26n1526_001:0275a08_0": "究竟相好發起精進，滿足佛法發起精進，是故布施得自利益滿足。",
    "T26n1526_001:0275a09_1": "眾生發起精進，淨佛世界發起精進，是故布施得他利益如是饒益。",
    "T26n1526_001:0275a12_0": "又復更有何所饒益？",
    "T26n1526_001:0275a12_1": "此義今說。",
    "T26n1526_001:0275a12_2": "若有菩薩不學施智，令彼菩薩學施智故，如是饒益。",
    "T26n1526_001:0275a13_3": "一切智示若有菩薩不學施智而亦行施，得名為施，非波羅蜜。",
    "T26n1526_001:0275a15_4": "如世尊說檀波羅蜜，彼中說言「若人恒伽河沙等劫修行布施不學施智，如是菩薩得名為施，非波羅蜜」。",
    "T26n1526_001:0275a18_0": "又復更有何所饒益？",
    "T26n1526_001:0275a18_1": "此義今說。",
    "T26n1526_001:0275a18_2": "若有菩薩欲少行施多得果報，以何方便？",
    "T26n1526_001:0275a19_3": "彼不學人，一切智人善方便學，彼不學人饒益彼故為說此經，一切智人四種示現。",
    "T26n1526_001:0275a21_4": "以此方便，少行布施多得果報。",
    "T26n1526_001:0275a22_5": "如善方便修多羅說，善方便菩薩少施作廣，廣作無量。",
    "T26n1526_001:0275a23_6": "如是饒益。",
    "T26n1526_001:0275a24_0": "又復更有何所饒益？",
    "T26n1526_001:0275a24_1": "此義今說。",
    "T26n1526_001:0275a24_2": "若有菩薩離於願智，令彼菩薩願智和合。",
    "T26n1526_001:0275a25_3": "如是饒益。",
    "T26n1526_001:0275a25_4": "一切智示，菩薩無願則不布施。",
    "T26n1526_001:0275a26_5": "又如是願：我今食等布施滿足，願未來世以無上法布施，滿足力無所畏不共法等。",
    "T26n1526_001:0275a28_6": "如是佛法相隨形好皆悉證得，我得善淨佛之世界。",
    "T26n1526_001:0275a29_7": "如是饒益。",
    "T26n1526_001:0275b01_0": "又復更有何所饒益？",
    "T26n1526_001:0275b01_1": "此義今說。",
    "T26n1526_001:0275b01_2": "菩薩求於四種具足不學其因、學因饒益。",
    "T26n1526_001:0275b02_3": "一切智示，若汝欲求四種具足，應行四種發起精進行於布施。",
    "T26n1526_001:0275b04_4": "何等為四？",
    "T26n1526_001:0275b04_5": "一者眾僧具足；二者智具足；三者身具足；四者佛世界具足。",
    "T26n1526_001:0275b05_6": "一切智示，若汝欲求四種具足，應行四種發起精進行於布施。",
    "T26n1526_001:0275b07_7": "若說滿足一切眾生發起精進，得僧具足。",
    "T26n1526_001:0275b08_8": "若說滿足一切佛法發起精進，得智具足。",
    "T26n1526_001:0275b09_0": "若說究竟相隨形好發起精進，得身具足。",
    "T26n1526_001:0275b09_1": "若說清淨佛之世界發起精進，得佛世界具足。",
    "T26n1526_001:0275b11_0": "如是饒益。",
    "T26n1526_001:0275b11_1": "自他利益，故說此經。",
    "T26n1526_001:0275b12_0": "又復何義名為世尊？",
    "T26n1526_001:0275b12_1": "何所饒益在王舍城？",
    "T26n1526_001:0275b12_2": "此之二難，如菩提心憂波提舍彼說應知。",
    "T26n1526_001:0275b14_0": "何故菩薩名寶髻者，彼義今說。",
    "T26n1526_001:0275b14_1": "如是無量無數百千阿僧祇劫，善根究竟得珠寶髻，直十三千大千世界滿中七寶，是故彼聖名為寶髻。",
    "T26n1526_001:0275b17_2": "譬如以手執金剛故名金剛手，如是髻中有寶珠故名為寶髻。",
    "T26n1526_001:0275b18_3": "三善具足憂波提舍彼說應知。",
    "T26n1526_001:0275b20_0": "何故發起四種精進，不多不少？",
    "T26n1526_001:0275b20_1": "彼義今說。",
    "T26n1526_001:0275b20_2": "以思念因此之四種發起精進，思念饒益具足究竟。",
    "T26n1526_001:0275b22_3": "彼有何物思念饒益？",
    "T26n1526_001:0275b22_4": "此我今說。",
    "T26n1526_001:0275b22_5": "自他利益，彼不須多亦不得少；又復思念饒益究竟不得說少。",
    "T26n1526_001:0275b24_6": "如是四種，世尊已說，譬如丈夫兩脚得行，更不用多，一不得行。",
    "T26n1526_001:0275b25_7": "此亦如是。",
    "T26n1526_001:0275b26_0": "何者布施？",
    "T26n1526_001:0275b26_1": "幾種布施？",
    "T26n1526_001:0275b26_2": "此二種難，三善具足憂波提舍彼說應知。",
    "T26n1526_001:0275b27_3": "何者眾生為有為無？",
    "T26n1526_001:0275b28_0": "如菩提心優婆提舍彼說應知。",
    "T26n1526_001:0275b28_1": "菩薩布施為當滿足一切眾生、為不滿足？",
    "T26n1526_001:0275b29_2": "彼義今說。",
    "T26n1526_001:0275b29_3": "菩薩滿足，云何滿足？",
    "T26n1526_001:0275c01_4": "菩薩普於一切眾生心皆平等，捨一切物普施眾生，滿足一切眾生願故。",
    "T26n1526_001:0275c03_0": "菩薩云何捨一切物？",
    "T26n1526_001:0275c03_1": "所有一切內外之物，願令一切眾生解脫，清淨心捨。",
    "T26n1526_001:0275c04_2": "乞求人來，如自己物自物想，取一切眾生平等心故。",
    "T26n1526_001:0275c05_3": "若菩薩施，離彼我過捨衣食等，布施滿足一切眾生；若不取者，非菩薩過。",
    "T26n1526_001:0275c07_4": "菩薩心施一切乞者，猶如龍王。",
    "T26n1526_001:0275c08_5": "譬如龍王，一切求者皆悉等與；若不受者，非龍王過。",
    "T26n1526_001:0275c09_6": "譬如龍王興大密雲覆於虛空平等降雨，藥草叢林樹木生長，陂池悉滿；高處不受，非龍王咎。",
    "T26n1526_001:0275c11_7": "如是菩薩平等普施一切乞者，若有不受，非菩薩過，滿足一切眾生願故。",
    "T26n1526_001:0275c13_8": "菩薩布施作如是願：我為滿足一切眾生無上樂故，種種物施一切生處，我常滿足一切眾生。",
    "T26n1526_001:0275c15_9": "是故菩薩作願布施，一切生處得大富樂，以彼願力布施力熏，生生處處種種布施，無量眾生皆悉滿足。",
    "T26n1526_001:0275c17_10": "離殺生等種種不善是無畏施，一切眾生皆悉滿足。",
    "T26n1526_001:0275c18_11": "如世尊說「止殺生故是則布施，一切眾生不畏不憎」如是等故。",
    "T26n1526_001:0275c20_12": "如為示現畢竟涅槃，無量眾生住涅槃樂，為諸菩薩授佛記已，然後菩薩自取涅槃。",
    "T26n1526_001:0275c22_0": "如是因緣捨苦得樂，如是滿足一切眾生。",
    "T26n1526_001:0275c23_0": "何者佛法？",
    "T26n1526_001:0275c23_1": "彼義今說。",
    "T26n1526_001:0275c23_2": "法身依止十力、無畏、不共法等，此是佛法。",
    "T26n1526_001:0275c24_3": "彼一切法皆是佛知，故名佛法。",
    "T26n1526_001:0275c25_4": "如彼聖者文殊師利所說偈言：「不思議正覺，　　不可量如來，　緣覺聲聞等，　　所不能測量，　況一切眾生，　　能知彼如來。",
    "T26n1526_001:0275c29_0": "　凡夫戲論行，　　如來無戲論，　唯佛能知佛，　　佛法行依止，　自然身心智，　　除佛無能解。」",
    "T26n1526_001:0276a03_0": "又復云何菩薩布施如是滿足一切佛法，何須說六？",
    "T26n1526_001:0276a04_1": "彼義今說。",
    "T26n1526_001:0276a04_2": "實有六種。",
    "T26n1526_001:0276a04_3": "以何意故唯說布施？",
    "T26n1526_001:0276a05_4": "此義今說。",
    "T26n1526_001:0276a05_5": "此是菩薩善方便意，如善方便菩薩布施，則能滿足六波羅蜜。",
    "T26n1526_001:0276a06_6": "如善方便修多羅說、郁伽羅問修多羅說，在家菩薩布施滿足六波羅蜜。",
    "T26n1526_001:0276a08_7": "云何滿足？",
    "T26n1526_001:0276a08_8": "所謂菩薩，異異種物，彼彼求者皆悉施與，心不分別，如是名為檀波羅蜜。",
    "T26n1526_001:0276a10_9": "依菩提心修行布施，如是名為尸波羅蜜。",
    "T26n1526_001:0276a11_10": "於乞求者不瞋不動，如是名為羼提波羅蜜。",
    "T26n1526_001:0276a12_11": "若布施他，我何所用，無如是心、有如是力，如是名為毘梨耶波羅蜜。",
    "T26n1526_001:0276a13_12": "若有來乞，若施施已不熱不悔，自心喜樂善意心生，如是名為禪波羅蜜。",
    "T26n1526_001:0276a15_13": "若布施已，於一切法心無所得不望果報，如彼黠慧無有少法貪著喜樂，如是不著，唯願阿耨多羅三藐三菩提，如是名為般若波羅蜜。",
    "T26n1526_001:0276a18_14": "如是滿足六波羅蜜，以要言之一切具足。",
    "T26n1526_001:0276a19_15": "又如世尊大乘經說無量具足，如是一切皆此中攝。",
    "T26n1526_001:0276a20_16": "又住大地諸菩薩等，有如是意。",
    "T26n1526_001:0276a21_17": "彼住大地諸菩薩意，布施滿足一切佛法。",
    "T26n1526_001:0276a22_18": "又復對治諸眾生故，世尊說法。",
    "T26n1526_001:0276a23_0": "或有眾生以布施門，為說滿足一切佛法。",
    "T26n1526_001:0276a23_1": "或有眾生乃至慧門。",
    "T26n1526_001:0276a25_0": "又復為示菩薩願故。",
    "T26n1526_001:0276a25_1": "菩薩滿足乞求者意，作如是願：如我滿足彼求者意，以此善根，願令滿足一切佛法。",
    "T26n1526_001:0276a27_2": "如是說者，則無有過。",
    "T26n1526_001:0276a28_0": "何者相好？",
    "T26n1526_001:0276a28_1": "彼義今說。",
    "T26n1526_001:0276a28_2": "三十二相，所謂手足皆有輪文善安平住，手網縵指，手足柔軟，七處平滿，指長身寬，正直大身，項則如貝，身毛上靡，因尼鹿踹髀平臂平，陰馬王藏，皮妙金色，一孔一毛，眉間則有白毫顯面，師子上身肩前後圓，其背平正，味中上味，身體圓滿如尼拘陀頂上高圓，脩廣長舌妙梵音聲，師子頤頰，齒則鮮白齊平而密，有四十齒，目睫紺青牛王眼。",
    "T26n1526_001:0276b08_0": "八十種好，隆赤膩甲圓指錦文，脈深不見，手足踝平，骨節堅密，二足趺平足下文長，手足平正文深膩潤，舌次第語脣色赤好，如頻婆果不高不下，舌赤軟少白象王舌，雷吼雲聲善美音聲如文殊響，滿足眾好兩臂平等，身體淨潔衣裳亦爾，普身柔軟眾分皆等，次第善密身分分善，分分寬博善坐圓滿，舌正美言語論次第齊舌皆深，行密仙王普皆可憙第一善淨，離闇電光普遍光明，師子牛王龍王鵝步右旋轉行，舌不長短舌則圓美，腹脇不卓離於惡欲，身無黑黶無有垢惡外圓而利，又不前却高隆而淨無有垢穢，笑微而緩，目如青葉居婆羅耶，笑則如法，眉面處所次第相應，眉正不邪不少不多，皆悉離過不可毀呰皆不可嫌，諸根善勝額中善滿第一可喜，面額相類上身平滿，不白不黑有種種香，不堅不濁次第善緊，勝妙文章有難提旋跋陀摩那，應量身形髮順不亂。",
    "T26n1526_001:0276b26_0": "佛何以故，此中教示相好究竟尸波羅蜜，彼中便遮此義？",
    "T26n1526_001:0276b27_1": "今說初業菩薩憶念相好，悕望欲得。",
    "T26n1526_001:0276b28_2": "饒益彼故，方便教示；彼未久行，故愛相好捨離饒益，悲心布施相應饒益如是故遮。",
    "T26n1526_001:0276c01_0": "又復若人貪著妙色究竟相好，悕望憶念，為彼人遮；若有眾生成熟饒益，彼須教示。",
    "T26n1526_001:0276c02_1": "此有眾生見如來身相好莊嚴發菩提心，故如是說，如轉女身修多羅說。",
    "T26n1526_001:0276c04_2": "又復未發菩提心者饒益教示，又復久發菩提心者，空等相應饒益故遮。",
    "T26n1526_001:0276c06_3": "又具福德滿足饒益，是故教示智具；滿足饒益故遮。",
    "T26n1526_001:0276c07_4": "又求世尊相隨形好滿足究竟；取著故遮。",
    "T26n1526_001:0276c08_5": "又復貪著喜樂等過，寂靜饒益；為彼故遮。",
    "T26n1526_001:0276c09_6": "如是因緣此經不遮。",
    "T26n1526_001:0276c09_7": "諸佛世界幾種清淨幾種不淨？",
    "T26n1526_001:0276c10_8": "彼義不說。",
    "T26n1526_001:0276c10_9": "彼不清淨，要有二種。",
    "T26n1526_001:0276c11_10": "何者為二？",
    "T26n1526_001:0276c11_11": "一者眾生相；二者行相。",
    "T26n1526_001:0276c12_0": "眾生相者，謂眾生過。",
    "T26n1526_001:0276c12_1": "言行相者，所謂行過。",
    "T26n1526_001:0276c12_2": "彼眾生過，惡行眾生依止種種虛妄諸見。",
    "T26n1526_001:0276c13_3": "彼行過者，坑坎堆阜蕀刺等過。",
    "T26n1526_001:0276c14_4": "如是地多食飲衣服寶等受用皆不具足，如是相對眾生功德，行功德故世界清淨。",
    "T26n1526_001:0276c16_5": "彼復菩薩無量種種願力自在，應如是知。",
    "T26n1526_001:0276c17_6": "諸佛世界功德無邊，菩薩願力自在無邊，發起精進是亦無邊，如是種種不可盡說。",
    "T26n1526_001:0276c19_7": "又此諸佛世界清淨，唯說少分，餘者應知。",
    "T26n1526_001:0276c20_8": "如世尊說，有十二種諸功德場和合聚集，彼清淨覺得佛世界。",
    "T26n1526_001:0276c21_9": "何等十二？",
    "T26n1526_001:0276c22_0": "一者劫場和集故得，以功德場皆究竟故。",
    "T26n1526_001:0276c22_1": "二者時場和集故得，以法行等不過時故。",
    "T26n1526_001:0276c23_2": "三者眾生場和集故得，以法智故。",
    "T26n1526_001:0276c24_3": "四者世界場和集故得，以善淨故。",
    "T26n1526_001:0276c25_4": "五者調御眾生場和集故得，以無[革*必]故。",
    "T26n1526_001:0276c26_5": "六者乘場和集故得，以一行故。",
    "T26n1526_001:0276c27_6": "七者陀羅尼場和集故得，以無餘物故。",
    "T26n1526_001:0276c27_7": "八者佛法場和集故得，以無一切外道法故。",
    "T26n1526_001:0276c28_8": "九者功德場和集故得，以不諂故。",
    "T26n1526_001:0276c29_9": "十者直心深心場和集故得，以本性淨生淨眾生處淨故。",
    "T26n1526_001:0277a02_0": "十一者聖場和集故得，以不離福田故。",
    "T26n1526_001:0277a02_1": "十二者道場和集故得，以乘前佛所乘來故。",
    "T26n1526_001:0277a03_2": "又此世尊釋迦牟尼佛之世界，為是清淨、為不清淨？",
    "T26n1526_001:0277a05_3": "今說清淨。",
    "T26n1526_001:0277a05_4": "何以知之？",
    "T26n1526_001:0277a05_5": "以世尊心善清淨故。",
    "T26n1526_001:0277a06_6": "若得有人心不清淨故，見此佛世界不淨。",
    "T26n1526_001:0277a07_0": "依彼意故，世尊說言「我今出於五濁惡世，阿耨多羅三藐三菩提覺」，如無垢稱修多羅說「菩薩欲得淨佛世界，當淨其心。",
    "T26n1526_001:0277a09_1": "隨其心淨，佛世界淨。",
    "T26n1526_001:0277a10_2": "爾時慧命舍利弗，承佛威神作是疑念：若菩薩心淨佛世界淨者，今我世尊釋迦牟尼，行菩薩時意豈不淨，而佛世界不淨若此？",
    "T26n1526_001:0277a14_0": "爾時世尊以知慧命舍利弗念，而問之言：舍利弗！",
    "T26n1526_001:0277a15_1": "於意云何？",
    "T26n1526_001:0277a15_2": "汝舍利弗勿作是念。",
    "T26n1526_001:0277a15_3": "日月豈不淨耶？",
    "T26n1526_001:0277a16_4": "而盲者不見。",
    "T26n1526_001:0277a16_5": "慧命舍利弗言：不也。",
    "T26n1526_001:0277a17_0": "世尊。",
    "T26n1526_001:0277a17_1": "是盲者過，非日月咎。",
    "T26n1526_001:0277a17_2": "佛言：舍利弗！",
    "T26n1526_001:0277a17_3": "眾生如是。",
    "T26n1526_001:0277a18_4": "無智罪故，不見如來世界清淨，非如來咎。",
    "T26n1526_001:0277a19_5": "舍利弗！",
    "T26n1526_001:0277a19_6": "我此世界常自清淨，而汝不見。",
    "T26n1526_001:0277a20_7": "爾者蠡髻梵王語慧命舍利弗言：大德舍利弗！",
    "T26n1526_001:0277a21_8": "仁意莫謂此佛世界為不清淨；今此世尊釋迦牟尼世界清淨。",
    "T26n1526_001:0277a22_9": "慧命舍利弗問梵王言：此佛世界云何清淨？",
    "T26n1526_001:0277a23_10": "蠡髻梵言：大德舍利弗！",
    "T26n1526_001:0277a24_11": "譬如他化自在天宮莊嚴殊妙，我見世尊釋迦牟尼世界清淨功德莊嚴亦復如是。",
    "T26n1526_001:0277a26_0": "慧命舍利弗復言梵王：我今唯見此佛世界，丘陵坑坎蕀刺沙礫、土石諸山穢惡充滿。",
    "T26n1526_001:0277a27_1": "螺髻梵言：大德舍利弗！",
    "T26n1526_001:0277a28_2": "仁者如是心有丘陵坑坎等穢，信不清淨故，見此佛世界不淨。",
    "T26n1526_001:0277a29_3": "復次大德舍利弗！",
    "T26n1526_001:0277b01_4": "若有能於一切眾生心皆平等深心清淨，則見此佛世界清淨。",
    "T26n1526_001:0277b02_5": "爾時世尊足指按地，即時三千大千世界，無量百千不可計數功德珍寶具足莊嚴，譬如寶莊嚴佛無量功德勝妙珍寶莊嚴世界。",
    "T26n1526_001:0277b05_6": "時此三千大千世界亦復如是。",
    "T26n1526_001:0277b06_7": "大眾皆見歎未曾有，而皆自見坐寶蓮華。",
    "T26n1526_001:0277b07_8": "爾時世尊告慧命舍利弗言：舍利弗！",
    "T26n1526_001:0277b08_9": "汝今為見我佛世界無量功德勝莊嚴不？",
    "T26n1526_001:0277b09_10": "慧命舍利弗言？",
    "T26n1526_001:0277b09_11": "我見。",
    "T26n1526_001:0277b09_12": "世尊。",
    "T26n1526_001:0277b09_13": "本所不見、本所不聞，今見世尊不可思議莊嚴世界清淨悉現。",
    "T26n1526_001:0277b11_14": "佛言：舍利弗！",
    "T26n1526_001:0277b11_15": "我佛世界清淨如是，下劣眾生見不淨耳。",
    "T26n1526_001:0277b12_16": "舍利弗！",
    "T26n1526_001:0277b12_17": "譬如諸天共寶器食，隨其業力飯則不同。",
    "T26n1526_001:0277b13_18": "如是舍利弗！",
    "T26n1526_001:0277b13_19": "眾生共生一佛世界，若心淨者則見世尊世界清淨」。",
    "T26n1526_001:0277b15_0": "我今以此修多羅量故說清淨。",
    "T26n1526_001:0277b16_0": "以要言之，滿足眾生發起精進，一切眾生等心示現；滿足佛法發起精進，自證示現；究竟相好發起精進，此則示現；普賢依止清淨世界發起精進，一切眾生富樂示現。",
    "T26n1526_001:0277b20_0": "又復有義：初如厭病；二如聞藥；三如悕藥；四如病人所居舍宅。",
    "T26n1526_001:0277b21_1": "又復示現：初大悲力；二示智力；三身心力；四者直心深心修力。",
    "T26n1526_001:0277b22_2": "如是示現。",
    "T26n1526_001:0277b24_0": "又復有義：初說不捨一切眾生；二者得力、四無所畏、不共法等一切佛法；三者得身著不可嫌；四者得佛無上法王相應世界。",
    "T26n1526_001:0277b27_0": "又復有義：滿足眾生發起精進，檀波羅蜜、毘梨耶波羅蜜為示現故；滿足佛法發起精進，般若波羅蜜、智波羅蜜故；究竟相好發起精進，羼提波羅蜜、方便波羅蜜故；淨佛世界發起精進，尸波羅蜜、禪波羅蜜。",
    "T26n1526_001:0277c02_1": "如是示現。",
    "T26n1526_001:0277c03_0": "寶髻經四法憂波提舍一卷"
}