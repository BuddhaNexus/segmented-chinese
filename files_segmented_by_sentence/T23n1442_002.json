{
    "T23n1442_002:0632b25_0": "根本說一切有部毘奈耶卷第二",
    "T23n1442_002:0632b27_0": "三藏法師義淨奉　制譯",
    "T23n1442_002:0632b28_0": "不淨行學處第一之二",
    "T23n1442_002:0632b29_0": "爾時孫陀羅難陀，即便下乘欲入其舍。",
    "T23n1442_002:0632b29_1": "是時賢首疾下高樓，出門迎接俯身相就，引入舍中安置妙床。",
    "T23n1442_002:0632c02_2": "令止息已問其名字，答曰：「我字孫陀羅難陀。」",
    "T23n1442_002:0632c03_3": "賢首答曰：「善哉！",
    "T23n1442_002:0632c03_4": "立名與身相稱，若仁父母不立此名，我今為爾名作孫陀羅難陀。」",
    "T23n1442_002:0632c05_5": "時孫陀羅難陀曰：「汝字何等？」",
    "T23n1442_002:0632c05_6": "答曰：「我字賢首。」",
    "T23n1442_002:0632c06_7": "報曰：「善哉！",
    "T23n1442_002:0632c06_8": "名實相稱，向使汝父母不立此名，我今為爾立賢首名。」",
    "T23n1442_002:0632c07_9": "時孫陀羅難陀問賢首曰：「同居一宿當酬幾何？」",
    "T23n1442_002:0632c08_10": "女曰：「何意同彼凡人出言庸淺。」",
    "T23n1442_002:0632c09_11": "侍女告曰：「一夜止宿須五百金錢。」",
    "T23n1442_002:0632c10_12": "孫陀羅難陀報從者曰：「汝可每日常送五百金錢。」",
    "T23n1442_002:0632c11_13": "因即共彼歡娛而住。",
    "T23n1442_002:0632c11_14": "凡貪欲之人難有厭足，雖淹多日無棄捨心，常使家人日送錢直。",
    "T23n1442_002:0632c13_15": "諸人議曰：「我等商主去已多時，今何所在更不相見，既承父囑應可尋求。」",
    "T23n1442_002:0632c14_16": "便問家人：「商主何在？」",
    "T23n1442_002:0632c15_17": "家人報曰：「仁等今日憶商主耶？",
    "T23n1442_002:0632c16_0": "初至即便往婬女舍。」",
    "T23n1442_002:0632c16_1": "商人曰：「我等何容捨而不問？",
    "T23n1442_002:0632c17_2": "還歸之日必被父瞋。」",
    "T23n1442_002:0632c17_3": "令使往喚。",
    "T23n1442_002:0632c17_4": "商主聞已尋欲出門，是時賢首執彼衣裾告言：「君今知不？",
    "T23n1442_002:0632c19_5": "世有二人可行欲樂：一、顏容美麗；二、盛壯少年。",
    "T23n1442_002:0632c20_6": "汝既兩兼且受欲樂，年衰髮白可覓貲財。」",
    "T23n1442_002:0632c21_7": "既被留連，報使者曰：「汝可前去，我即隨行。」",
    "T23n1442_002:0632c22_8": "使者以緣具報商客，眾人集會佇望歸還，久待不來俱行就彼。",
    "T23n1442_002:0632c23_9": "既至門已報門人曰：「汝可入室報商主知，同侶眾人並居門首，宜可暫出有所評論。」",
    "T23n1442_002:0632c25_10": "使人報已，商主欲出，時彼賢首復執衣裾告言：「且住！",
    "T23n1442_002:0632c26_11": "彼諸商客情欲求我，共來相喚不許淹停，凡貪欲者日增繫縛。」",
    "T23n1442_002:0632c28_0": "時孫陀羅難陀便報使曰：「仁等且去！",
    "T23n1442_002:0632c28_1": "待我情足方可歸還。」",
    "T23n1442_002:0632c29_2": "使者以言出報，商客聞已共相告曰：「觀此情況無可奈何。」",
    "T23n1442_002:0633a01_3": "即共交易賣所來貨，更收餘物整命徒侶循路而歸，送物之人於斯斷絕。",
    "T23n1442_002:0633a03_4": "後時賢首遇見使人，告言：「何意更不送物？」",
    "T23n1442_002:0633a04_5": "使者報曰：「商旅已歸，何處求物？」",
    "T23n1442_002:0633a04_6": "女復問曰：「豈可孫陀羅難陀物亦並持歸。」",
    "T23n1442_002:0633a05_7": "報言：「亦去。」",
    "T23n1442_002:0633a06_8": "時彼賢首聞此語已，便共孫陀羅難陀經二三宿，告言：「我無田業及以工商，但藉諸人而為活命，應須計日與我貲財。",
    "T23n1442_002:0633a08_9": "若不爾者汝宜速去，容他後人。」",
    "T23n1442_002:0633a09_10": "孫陀羅難陀曰：「汝曾無有相顧戀心。」",
    "T23n1442_002:0633a10_11": "報言：「爾！",
    "T23n1442_002:0633a10_12": "可不聞世人有語：「『倡女本求財，　　無財便棄捨；　　猶如無果樹，　　鳥棄不停留。』」",
    "T23n1442_002:0633a13_0": "時孫陀羅難陀聞此語已，復報之曰：「若與汝財即隨男意，如其物盡便生棄心。」",
    "T23n1442_002:0633a14_1": "女曰：「汝豈不聞：「『若其天降雨，　　山河並注流；　　男子與貲財，　　倡女隨情轉。』」",
    "T23n1442_002:0633a18_0": "孫陀羅難陀曰：「倡女為人，不可付信。」",
    "T23n1442_002:0633a18_1": "女報之曰：「倡女至日暮，　　觀他若己身；　夜闌心漸薄，　　天明棄如草。」",
    "T23n1442_002:0633a22_0": "孫陀羅難陀曰：「賢首！",
    "T23n1442_002:0633a22_1": "有財男子汝即相親，無物之人頓能見棄。」",
    "T23n1442_002:0633a23_2": "女曰：「若人有貲財，　　倡女皆同愛；　如牛噉臑草，　　無財誰重觀？」",
    "T23n1442_002:0633a26_0": "時孫陀羅難陀知其情異即便欲出，倡女思念：「此孫陀羅難陀顏貌超絕更覓難求，乃至諸餘男子未持物來，宜可且留勿令即去。」",
    "T23n1442_002:0633a28_1": "便急牽衣不使其出，報言：「仁之家內可不戲言耶？",
    "T23n1442_002:0633b01_2": "我出戲言，何因見怪？」",
    "T23n1442_002:0633b01_3": "彼性耽婬隨言即住。",
    "T23n1442_002:0633b02_4": "時有男子持五百金錢來入其舍，女知彼意，即對孫陀羅難陀前共為非法。",
    "T23n1442_002:0633b03_5": "孫陀羅難陀見已生念：「苦哉！",
    "T23n1442_002:0633b04_6": "倡女何太無情！",
    "T23n1442_002:0633b04_7": "對我目前便行鄙媟。」",
    "T23n1442_002:0633b05_8": "尋即棄去，不諳道路躑躅街衢失其所趣。",
    "T23n1442_002:0633b06_9": "時有苾芻從城乞食而出，彼既見已隨後而行。",
    "T23n1442_002:0633b07_10": "時彼苾芻既至寺已，安其食鉢并置水羅抖擻僧伽胝，濯足洗手濾水觀蟲作曼荼羅，取其落葉布地而食。",
    "T23n1442_002:0633b09_11": "時孫陀羅難陀在前而立，苾芻問曰：「汝豈能食我殘食耶？」",
    "T23n1442_002:0633b10_12": "彼便自念：「我若不食飢困當死。」",
    "T23n1442_002:0633b11_13": "報言：「願食。」",
    "T23n1442_002:0633b11_14": "即以鉢餘令食。",
    "T23n1442_002:0633b12_15": "食訖，問曰：「賢首！",
    "T23n1442_002:0633b12_16": "汝從何來？」",
    "T23n1442_002:0633b12_17": "報言：「聖者！",
    "T23n1442_002:0633b13_18": "我是嗢逝尼城商主難陀之子，名孫陀羅難陀。",
    "T23n1442_002:0633b14_19": "我從本舍多持財物，遠共徒侶來此經求，比為欲情在婬女舍，所有財貨皆並喪亡，唯獨一身受茲艱苦。」",
    "T23n1442_002:0633b16_20": "苾芻報曰：「若如是者何不出家？」",
    "T23n1442_002:0633b17_21": "時孫陀羅難陀念曰：「我若歸鄉被人所笑，不如今者隨處安身。」",
    "T23n1442_002:0633b18_22": "即報苾芻：「我求出家。」",
    "T23n1442_002:0633b19_23": "時彼苾芻如法如律，便與出家并受圓具。",
    "T23n1442_002:0633b20_0": "於二三日教行法已，報言：「賢首！",
    "T23n1442_002:0633b20_1": "汝可不聞鹿不養鹿，室羅伐城極甚寬廣，隨應行處乞食自資。」",
    "T23n1442_002:0633b22_2": "既受教已，於日初分執持衣鉢入城乞食。",
    "T23n1442_002:0633b23_3": "時彼婬女心生追悔：「我所為非，彼孫陀羅難陀顏貌端嚴盛年少壯，不可多得。",
    "T23n1442_002:0633b24_4": "我為錢財便見驅遣。」",
    "T23n1442_002:0633b25_5": "報使女曰：「汝若重見孫陀羅難陀，宜請入來。」",
    "T23n1442_002:0633b26_6": "時孫陀羅難陀先不諳知乞食之處，巡行至彼婬女之家，使女遙見即疾走歸，報大家曰：「孫陀羅難陀今在門外。」",
    "T23n1442_002:0633b28_7": "報言：「喚入。」",
    "T23n1442_002:0633b28_8": "使女曰：「今已出家。」",
    "T23n1442_002:0633b29_9": "報云：「縱使出家，亦宜喚入。」",
    "T23n1442_002:0633c01_0": "便引令進，賢首見已椎胸告曰：「聖者！",
    "T23n1442_002:0633c01_1": "何故棄我出家？」",
    "T23n1442_002:0633c02_2": "孫陀羅難陀報曰：「汝薄情懷貪覓財物，如何對我為非禮乎？",
    "T23n1442_002:0633c03_3": "既被欺輕寧不捨俗。」",
    "T23n1442_002:0633c04_0": "報言：「聖者！",
    "T23n1442_002:0633c04_1": "女人體多過失，我之一罪幸可相容，我身及財皆屬尊者，幸當共我同昔交歡。」",
    "T23n1442_002:0633c06_0": "孫陀羅難陀曰：「汝無智物，先有錢財已被汝費，今時更欲破我戒耶？」",
    "T23n1442_002:0633c07_1": "女曰：「若在內揩於外泄，或在外揩於內泄者，未成破戒。」",
    "T23n1442_002:0633c08_2": "孫陀羅難陀聞已生念：「豈非苾芻行乞食時作如是事；若不爾者，此何得知？」",
    "T23n1442_002:0633c10_3": "時孫陀羅難陀為人好色，便置衣鉢隨語行非，既暢欲情一面而住。",
    "T23n1442_002:0633c12_0": "時彼婬女，即盛種種上妙飲食滿鉢授與，報言：「聖者！",
    "T23n1442_002:0633c13_1": "若有所須當數來此。」",
    "T23n1442_002:0633c13_2": "便持鉢食還向寺中。",
    "T23n1442_002:0633c14_3": "爾時世尊於大眾中為說法要，所謂離貪、瞋、癡心慧解脫。",
    "T23n1442_002:0633c15_4": "孫陀羅難陀聞說法時，心懷愁悶極生追悔，起惡作心默爾無言，赧容伏面憂思而住，形容萎悴無有威光，如刈生葦曝之於日。",
    "T23n1442_002:0633c18_5": "諸苾芻問曰：「具壽孫陀羅難陀！",
    "T23n1442_002:0633c19_6": "汝為身病為心病乎？」",
    "T23n1442_002:0633c19_7": "彼既羞慚默然無報。",
    "T23n1442_002:0633c20_8": "時有醫人來過其所，諸苾芻告曰：「賢首！",
    "T23n1442_002:0633c21_0": "暫為觀察，此少苾芻有何疾患？」",
    "T23n1442_002:0633c21_1": "醫為診已報諸人曰：「此具壽身無所苦，心有焦熱。」",
    "T23n1442_002:0633c22_2": "苾芻問曰：「如何心熱？」",
    "T23n1442_002:0633c23_3": "報言：「聖者！",
    "T23n1442_002:0633c23_4": "我之醫人，但療身病不治於心，仁等苾芻解除心病。」",
    "T23n1442_002:0633c24_5": "便捨而去。",
    "T23n1442_002:0633c25_0": "時諸苾芻問言：「具壽！",
    "T23n1442_002:0633c25_1": "汝無父母宗親，但唯我等同梵行者是汝親識，汝可實陳我為瞻養。」",
    "T23n1442_002:0633c27_2": "即以鄙事告之。",
    "T23n1442_002:0633c27_3": "諸苾芻曰：「誰謂春花遂遭霜雹，汝始圓具瘡疱便生。」",
    "T23n1442_002:0633c28_4": "時諸苾芻聞其語已，不喜不瞋捨之而去，行詣佛所禮雙足已在一面坐，具以白佛。",
    "T23n1442_002:0634a01_5": "佛言：「此愚癡人犯波羅市迦。",
    "T23n1442_002:0634a02_6": "若苾芻作行欲心為受樂意，以己生支置小便道，內揩外泄、外揩內泄，得波羅市迦。」",
    "T23n1442_002:0634a05_0": "爾時佛在室羅伐城給孤獨園。",
    "T23n1442_002:0634a05_1": "時此城中有一長者，初始婚娶婦即命終，第二、第三乃至第七悉皆命過。",
    "T23n1442_002:0634a07_2": "時人並皆喚為妨婦，因以為名。",
    "T23n1442_002:0634a08_0": "自茲已後更欲取妻，人皆不與，作如是說：「我今豈可令女死耶？",
    "T23n1442_002:0634a09_1": "我不能與。」",
    "T23n1442_002:0634a09_2": "復求寡女欲娶為妻，彼便告曰：「我不惜命入汝舍乎？」",
    "T23n1442_002:0634a10_3": "時彼長者求妻不得，自知家事。",
    "T23n1442_002:0634a11_4": "後於異時有一知友來過其宅，問曰：「仁何所為？」",
    "T23n1442_002:0634a12_5": "報曰：「我營家事。」",
    "T23n1442_002:0634a13_0": "告曰：「何意汝今自知家務？」",
    "T23n1442_002:0634a13_1": "報言：「已娶七婦皆並喪亡。」",
    "T23n1442_002:0634a14_2": "友曰：「何不求餘？」",
    "T23n1442_002:0634a14_3": "答言：「比日雖求，人不見與，皆云：『我豈不惜女耶？』」",
    "T23n1442_002:0634a15_4": "「若如是者，何不更求諸餘寡女？」",
    "T23n1442_002:0634a16_5": "長者具答如前。",
    "T23n1442_002:0634a16_6": "友曰：「去斯不遠有老婬女，君何不求？」",
    "T23n1442_002:0634a17_7": "報云：「今我家室豈作婬坊。」",
    "T23n1442_002:0634a18_8": "友曰：「彼女久來已捨惡法，試往求之。」",
    "T23n1442_002:0634a18_9": "便到彼宅，問言：「比得安不？」",
    "T23n1442_002:0634a19_10": "彼報曰：「善來，欲何所覓？」",
    "T23n1442_002:0634a20_0": "答曰：「故來相求。",
    "T23n1442_002:0634a20_1": "汝何所屬？」",
    "T23n1442_002:0634a20_2": "答言：「與我衣食我便屬。」",
    "T23n1442_002:0634a21_3": "彼報言：「昔汝為過能悛改不？」",
    "T23n1442_002:0634a21_4": "答曰：「我豈不見諸餘丈夫，而我本心久離惡法。」",
    "T23n1442_002:0634a22_5": "報言：「若能爾者，與我同居給爾衣食，所有家務咸代我知。」",
    "T23n1442_002:0634a24_6": "即隨至舍。",
    "T23n1442_002:0634a24_7": "所有家業並皆分付，告曰：「此是汝宅，汝所與者我當受用。」",
    "T23n1442_002:0634a25_8": "婦知家事衣食豐盈，未久之間身極肥盛。",
    "T23n1442_002:0634a26_9": "於彼門前有諸倡女，相隨欲往逝多林中。",
    "T23n1442_002:0634a27_10": "問諸女曰：「汝欲何去？」",
    "T23n1442_002:0634a28_0": "報云：「往逝多林觀看功德。」",
    "T23n1442_002:0634a28_1": "告云：「且住！",
    "T23n1442_002:0634a28_2": "待我莊飾與汝俱行。」",
    "T23n1442_002:0634a29_3": "整服未周諸女便過，出門不見急步相尋。",
    "T23n1442_002:0634b01_4": "諸女前行皆已入寺，然此寺中有一苾芻，開戶而睡，衣裳撩亂生支遂起。",
    "T23n1442_002:0634b02_5": "時諸婬女巡房觀看，既見是事眾皆大笑而出。",
    "T23n1442_002:0634b03_6": "時老婬女見諸女人行笑而出，告曰：「汝何所笑？",
    "T23n1442_002:0634b05_0": "豈不聞乎若寺中笑者得齲齒報？」",
    "T23n1442_002:0634b05_1": "時彼諸女默然捨去。",
    "T23n1442_002:0634b06_2": "老女念曰：「豈非諸女於此寺中巡行觀看，或見雞鬪、或覩獼猴，由是諠笑？」",
    "T23n1442_002:0634b07_3": "時彼老女入寺巡看，於一房內見有苾芻開戶而睡，身體露現婬情既起，遂便於上而作非法，苾芻睡著不自覺知。",
    "T23n1442_002:0634b10_4": "時彼女人便作是念：「我等婬女解六十四能，此出家人解六十五，不作言語得受欲樂。」",
    "T23n1442_002:0634b12_5": "時彼老女既暢婬情，遂便以手覺彼苾芻，報言：「聖者！",
    "T23n1442_002:0634b13_6": "我之家第在某坊中，若有所須宜當見就。」",
    "T23n1442_002:0634b14_7": "苾芻報曰：「汝愚癡人污僧住處，今我無心受斯惡事，誰能更復向汝家中？」",
    "T23n1442_002:0634b16_8": "女聞默去。",
    "T23n1442_002:0634b16_9": "時彼苾芻情生惡作：「豈非我犯他勝罪耶？」",
    "T23n1442_002:0634b17_10": "白諸苾芻，苾芻白佛。",
    "T23n1442_002:0634b17_11": "佛告苾芻：「汝有受樂心不？」",
    "T23n1442_002:0634b18_12": "白言：「我時睡重無受樂心。」",
    "T23n1442_002:0634b19_0": "佛告諸苾芻：「此人無犯，由無樂心。",
    "T23n1442_002:0634b19_1": "然我為諸苾芻近村坊住者制其行法。",
    "T23n1442_002:0634b20_2": "汝等諦聽！",
    "T23n1442_002:0634b20_3": "若諸苾芻寺近村坊，晝日睡者應扂閉門，或令苾芻守護、或以下裙急相絞繫。",
    "T23n1442_002:0634b22_4": "若不依者，脇著床時得惡作罪。」",
    "T23n1442_002:0634b24_0": "佛在室羅伐城給孤獨園。",
    "T23n1442_002:0634b24_1": "時此城中有一苾芻，在阿蘭若中得四靜慮。",
    "T23n1442_002:0634b25_2": "時彼數來禮世尊足，及諸耆老尊宿苾芻。",
    "T23n1442_002:0634b26_3": "時蘭若苾芻身患瘡疥，有少年苾芻先與相識，白言：「上座！",
    "T23n1442_002:0634b27_4": "身患瘡疥，何不問醫而為治療？」",
    "T23n1442_002:0634b28_5": "上座報曰：「未來有法，必定將至。",
    "T23n1442_002:0634b29_6": "世間之人共不愛樂，共所嫌賤人皆不免，所謂是死。",
    "T23n1442_002:0634c01_7": "此之瘡疥及我己身相隨而去，何須療治？」",
    "T23n1442_002:0634c02_8": "少年曰：「如世尊說：『持戒之人若久存者，有多福業而得增長，福業增故久受天樂。』",
    "T23n1442_002:0634c04_9": "應問醫人。」",
    "T23n1442_002:0634c04_10": "時彼上座便就醫處。",
    "T23n1442_002:0634c04_11": "醫人問曰：「聖者！",
    "T23n1442_002:0634c05_12": "身有瘡疥？」",
    "T23n1442_002:0634c05_13": "答曰：「爾。」",
    "T23n1442_002:0634c05_14": "告曰：「何不療治？」",
    "T23n1442_002:0634c06_15": "答曰：「為此故來，可示方藥。」",
    "T23n1442_002:0634c06_16": "告曰：「聖者！",
    "T23n1442_002:0634c07_0": "食好食已，取芥子油遍塗其身，於日中坐必當得損。」",
    "T23n1442_002:0634c08_1": "苾芻曰：「施我辛油。」",
    "T23n1442_002:0634c08_2": "醫曰：「聖者！",
    "T23n1442_002:0634c08_3": "我說其方不以藥施，若來問者咸皆與藥，我之衣食交見貧窮。",
    "T23n1442_002:0634c10_4": "然有某甲長者患此瘡疥，我為煎油，從彼乞求必應可得。」",
    "T23n1442_002:0634c11_5": "苾芻曰：「彼不肯與。」",
    "T23n1442_002:0634c12_6": "報言：「聖者！",
    "T23n1442_002:0634c12_7": "彼人信敬，必當相授。」",
    "T23n1442_002:0634c12_8": "苾芻曰：「賢首！",
    "T23n1442_002:0634c13_9": "願爾無病，即是汝施。」",
    "T23n1442_002:0634c13_10": "便捨而去，即往詣彼長者之宅。",
    "T23n1442_002:0634c14_11": "彼人見已問言：「聖者！",
    "T23n1442_002:0634c14_12": "身多瘡疥。」",
    "T23n1442_002:0634c15_0": "答言：「如是。」",
    "T23n1442_002:0634c15_1": "「可用辛油塗身於日中坐。」",
    "T23n1442_002:0634c15_2": "苾芻報曰：「為此故來，聞仁有油，幸能見遺當招福果。」",
    "T23n1442_002:0634c17_3": "長者曰：「共立要契，若其今日受我供養，我當施與。」",
    "T23n1442_002:0634c18_4": "答言：「住食。」",
    "T23n1442_002:0634c18_5": "即以好食而供奉之，食了便以小鉢盛滿辛油持與苾芻，苾芻報言：「願得無病。」",
    "T23n1442_002:0634c20_6": "捨之而去，至阿蘭若著麁弊衣，油遍塗身於日中坐，身有樂觸倚臥而睡，於其根內有嗢指徵伽蟲齧彼生支，因斯遂起，衣裳撩亂。",
    "T23n1442_002:0634c23_7": "時有肥壯婦女，為覓牛糞來至其傍，見彼形露便起欲心，即於其上行非法事，苾芻睡覺身體羸劣不能遮止。",
    "T23n1442_002:0634c25_8": "女暢欲情，報言：「聖者！",
    "T23n1442_002:0634c26_0": "我住某處，仁有所須當行詣彼。」",
    "T23n1442_002:0634c26_1": "苾芻報曰：「汝愚癡人污阿蘭若，我現無心受此惡法，況能重更過爾宅耶？」",
    "T23n1442_002:0634c28_2": "女人默而捨去。",
    "T23n1442_002:0634c28_3": "苾芻情生惡作：「豈非我犯他勝罪耶？」",
    "T23n1442_002:0634c29_4": "具以其事白諸苾芻，諸苾芻白佛。",
    "T23n1442_002:0635a01_5": "佛告苾芻：「汝有受樂心不？」",
    "T23n1442_002:0635a01_6": "白佛言：「我已離欲無受樂心。」",
    "T23n1442_002:0635a02_7": "佛告諸苾芻：「此人無犯，無欲心故。",
    "T23n1442_002:0635a03_8": "然我為諸苾芻住阿蘭若處者制其行法。",
    "T23n1442_002:0635a04_9": "汝等應聽！",
    "T23n1442_002:0635a04_10": "若在阿蘭若處，於舍四邊應以柵籬蕀刺編障，若欲睡時應令苾芻守護，或以裙裾急相絞繫。",
    "T23n1442_002:0635a06_11": "若不依者得惡作罪。」",
    "T23n1442_002:0635a08_0": "時諸苾芻咸皆有疑，請世尊曰：「阿蘭若苾芻坐得四禪離於欲染，何故生支尚起？」",
    "T23n1442_002:0635a09_1": "世尊告曰：「有五因緣未離欲人生支得起：謂大小便逼、風勢所持、嗢指徵伽蟲所齧、欲染現前，是名為五。",
    "T23n1442_002:0635a12_2": "有四因緣離欲人生支起：謂大小便逼、風勢所持，為蟲所齧，是名為四。",
    "T23n1442_002:0635a13_3": "時彼苾芻被嗢指徵伽蟲所齧而生支起，非欲染也。」",
    "T23n1442_002:0635a14_4": "時諸苾芻又復有疑，請問世尊：「唯願大慈為斷疑惑，何意蘇陣那羯蘭鐸迦子苾芻，於無過失無瘡疱時，最初生疱作不淨行？」",
    "T23n1442_002:0635a17_5": "世尊告曰：「汝諸苾芻！",
    "T23n1442_002:0635a18_6": "非但今日最初生疱，乃往過去無瘡疱時亦最初生疱。",
    "T23n1442_002:0635a19_7": "汝等應聽！",
    "T23n1442_002:0635a19_8": "然此世界將壞之時，多諸有情生光音天，妙色意成支體圓滿諸根無缺，身有光明騰空自在，喜樂為食長壽而住。",
    "T23n1442_002:0635a22_9": "爾時大地為一海水。",
    "T23n1442_002:0635a22_10": "汝諸苾芻！",
    "T23n1442_002:0635a23_0": "此大海水由風鼓激，和合一類猶如熟乳。",
    "T23n1442_002:0635a23_1": "既其冷已有凝結生，上有地味色香美味悉皆具足，色若生酥味甜如蜜。",
    "T23n1442_002:0635a25_2": "汝諸苾芻！",
    "T23n1442_002:0635a25_3": "此界成時一類有情福命俱盡，從光音天歿而來於此人同分中，妙色意成諸根具足，身有光耀乘空往來，以喜樂為食長壽而住。",
    "T23n1442_002:0635a28_4": "爾時此世界中無有日月星辰度數晝夜，剎那、臘婆、須臾、半月、一月、半年、一年、男女之別。",
    "T23n1442_002:0635b01_5": "但相喚言：『薩埵！",
    "T23n1442_002:0635b01_6": "薩埵！』",
    "T23n1442_002:0635b02_7": "是時眾內有一有情稟性耽嗜，忽以指端甞彼地味，隨甞之時情生愛著，隨愛著故段食是資，爾時方名初受段食。",
    "T23n1442_002:0635b04_8": "諸餘有情見此食時，即便相學食其地味。",
    "T23n1442_002:0635b05_9": "時諸有情既飡地味，身漸堅重光明隱沒，爾時世界皆悉黑闇。",
    "T23n1442_002:0635b07_0": "汝諸苾芻！",
    "T23n1442_002:0635b07_1": "世界闇時，法爾即有日月、星辰、度數、晝夜、剎那、臘婆、須臾、年月等別。",
    "T23n1442_002:0635b08_2": "彼諸有情食此地味長壽而住，若少食者身有光明，若多食者身無光彩。",
    "T23n1442_002:0635b10_3": "由食多少形有勝劣，由勝劣故更互相輕：『我光色勝，汝容顏劣。』",
    "T23n1442_002:0635b11_4": "由相慢故惡法便生，由惡生故地味便沒。",
    "T23n1442_002:0635b12_5": "汝諸苾芻！",
    "T23n1442_002:0635b13_0": "地味沒故，時彼有情共集一處憂愁而住，皆悉唱言：『奇哉美味！",
    "T23n1442_002:0635b14_1": "奇哉美味！』",
    "T23n1442_002:0635b14_2": "猶若今人曾食好食，後追念時作如是語：『奇哉美味！",
    "T23n1442_002:0635b15_3": "奇哉美味！』",
    "T23n1442_002:0635b16_4": "彼諸有情地味沒時咸作是說：『奇哉美味！』",
    "T23n1442_002:0635b17_0": "然而不知此語所詮何義？",
    "T23n1442_002:0635b17_1": "汝諸苾芻！",
    "T23n1442_002:0635b17_2": "地味沒已，時諸有情由福力故，有地餅出，色香味具，色如少女花，味如新熟蜜。",
    "T23n1442_002:0635b19_3": "食此地餅長壽而住，若少食者身有光明，因相輕慢如前廣說。",
    "T23n1442_002:0635b21_0": "乃至地餅沒故，時諸有情共集一處憂愁而住，作如是語：『苦哉！",
    "T23n1442_002:0635b22_1": "苦哉！』",
    "T23n1442_002:0635b22_2": "由如有人先遭苦事，重憶念時作如是語：『苦哉！",
    "T23n1442_002:0635b23_3": "苦哉！",
    "T23n1442_002:0635b23_4": "我昔曾遭如是惡事。』",
    "T23n1442_002:0635b24_5": "是諸有情地餅沒時亦復如是，然而不知此言所詮何義？",
    "T23n1442_002:0635b25_6": "汝諸苾芻！",
    "T23n1442_002:0635b25_7": "地餅沒已，時諸有情由福力故有林藤出，色香味具，色如雍菜花，味如新熟蜜，食此林藤長壽而住。",
    "T23n1442_002:0635b27_8": "若少食者身有光明，因相輕慢廣如前說，乃至林藤沒故，時諸有情共集一處憂愁而住，作如是語：『汝離我前！",
    "T23n1442_002:0635c01_9": "汝離我前！』",
    "T23n1442_002:0635c01_10": "由如有人極相瞋恨不許當前，廣說如上。",
    "T23n1442_002:0635c02_11": "汝諸苾芻！",
    "T23n1442_002:0635c02_12": "林藤沒已，時諸有情由福力故有妙香稻，不種自生無糠穢，長四指，旦暮收穫苗則隨生，至暮旦時米便成熟，雖復數取而無異狀，以此充食長壽而住。",
    "T23n1442_002:0635c06_13": "時彼有情由段食故，滓穢在身為欲蠲除便生二道。",
    "T23n1442_002:0635c07_14": "由斯遂有男女根生，更相染著。",
    "T23n1442_002:0635c08_15": "生染著故，遂相親近因造非法。",
    "T23n1442_002:0635c08_16": "諸餘有情見此事時，競以糞掃瓦石而棄擲之，作如是語：『汝是可惡有情作此非法。",
    "T23n1442_002:0635c10_17": "咄！",
    "T23n1442_002:0635c10_18": "汝今何故污辱有情？』",
    "T23n1442_002:0635c11_19": "始從一宿乃至七宿，不共同居擯於眾外，猶如今日初為嫁娶，皆以香華雜物而散擲之，願言：『常得安樂。』",
    "T23n1442_002:0635c13_20": "汝諸苾芻！",
    "T23n1442_002:0635c13_21": "昔時非法今將為法，昔時非律今將為律，昔所嫌賤今為美妙。",
    "T23n1442_002:0635c15_22": "由彼時人驅擯出故，樂行惡法遂共聚集，造立房舍而作非法，此為最初營立家宅，便有家室名生。",
    "T23n1442_002:0635c17_23": "時有有情不行惡法，降伏諸根名勝人也。」",
    "T23n1442_002:0635c18_24": "佛告諸苾芻：「汝等勿生異念，往時劫初創造非法，穢污有情生瘡疱者，今蘇陣那是。",
    "T23n1442_002:0635c20_25": "於我教中先無瘡疱，最初造惡，行不淨行污清淨眾。",
    "T23n1442_002:0635c21_26": "是故諸苾芻應當降伏染瞋癡心，勿為放逸！」",
    "T23n1442_002:0635c23_0": "不與取學處第二之一",
    "T23n1442_002:0635c24_0": "佛在王舍城羯闌鐸迦池竹林園中。",
    "T23n1442_002:0635c24_1": "時有但尼迦苾芻，先是陶師之子，於阿蘭若草室中住。",
    "T23n1442_002:0635c26_2": "時但尼迦入王舍城，於可行處次第乞食。",
    "T23n1442_002:0635c27_0": "時此城中牧牛羊人、取薪草人，正道活命、邪道活命人，苾芻去後打破其室取草木去。",
    "T23n1442_002:0635c28_1": "但尼迦還見其室破悉將草木，即便更造新室。",
    "T23n1442_002:0636a01_0": "如是再三，被諸人等同前打破。",
    "T23n1442_002:0636a01_1": "但尼迦便即思惟：「嗚呼甚苦。",
    "T23n1442_002:0636a02_2": "嗚呼極苦！",
    "T23n1442_002:0636a02_3": "我纔乞食，便被諸人打破我室，如是至三。",
    "T23n1442_002:0636a03_4": "我自善解祖父已來工巧之事，何不造作全成瓦室？」",
    "T23n1442_002:0636a04_5": "但尼迦即自掘土，以無蟲水和作熟泥，先造室基次起牆壁，安中棚覆上蓋衣笐，竿象牙杙床枮方座。",
    "T23n1442_002:0636a07_0": "窓牖門樞泥既乾已，將諸菜色而圖畫之，用乾柴牛糞并草燒之，極善成熟，其色紅赤如金錢花。",
    "T23n1442_002:0636a09_1": "時但尼迦苾芻作如是念：「我室善成形色可愛，宜可自為歡慶。」",
    "T23n1442_002:0636a10_2": "時但尼迦於隨近苾芻囑為看室，執持衣鉢行化人間。",
    "T23n1442_002:0636a11_3": "世尊常法，乃至未入涅槃已來，持身安隱，為化有情故時時往觀地獄、傍生、餓鬼、天處、人間、蘭若、屍林、山海及餘住處。",
    "T23n1442_002:0636a14_4": "爾時世尊欲按行住處，告具壽阿難陀曰：「汝去告諸苾芻，如來今欲往觀住處，汝等苾芻有樂隨行者宜可持衣。」",
    "T23n1442_002:0636a17_5": "時阿難陀奉世尊教，即往林樹、若寺內、若外房及經行處，告諸苾芻曰：「今者世尊欲觀住處，若仁等有樂隨行者宜可持衣。」",
    "T23n1442_002:0636a19_6": "時諸苾芻聞是語已，各各持衣詣世尊所。",
    "T23n1442_002:0636a20_7": "爾時世尊與諸苾芻，隨次巡行往但尼迦住處。",
    "T23n1442_002:0636a21_8": "世尊至已，見但尼迦房全以瓦成，其色紅赤如金錢花，見已告諸苾芻曰：「此是誰房？」",
    "T23n1442_002:0636a23_9": "諸苾芻白佛言：「是但尼迦苾芻陶師之子自造此室。」",
    "T23n1442_002:0636a24_10": "佛告諸苾芻：「可破此室。",
    "T23n1442_002:0636a25_11": "由此緣故，諸外道等謗讟於我言：『沙門喬答摩現在住世，而聲聞眾中有作如是有漏法者，何況滅度？』」",
    "T23n1442_002:0636a27_12": "時諸苾芻奉世尊教打破其室。",
    "T23n1442_002:0636a28_13": "爾時世尊見破室已，遂捨之而去。",
    "T23n1442_002:0636a29_14": "時但尼迦苾芻來見室破，即告隨近苾芻曰：「誰破我室？」",
    "T23n1442_002:0636b01_15": "諸苾芻曰：「是大師教令苾芻打破。」",
    "T23n1442_002:0636b02_16": "但尼迦曰：「法主世尊勅令破者，斯為善破。」",
    "T23n1442_002:0636b03_17": "爾時王舍城中有掌木大臣，是但尼迦苾芻先時知友，言談得意。",
    "T23n1442_002:0636b04_18": "時但尼迦便作是念：「掌木大臣是我親友，我從覓木更造木舍。」",
    "T23n1442_002:0636b06_19": "作是念已詣大臣處，白言：「仁今知不？",
    "T23n1442_002:0636b06_20": "摩揭陀國勝身之子未生怨王先與我木，我欲取用，可見相授。」",
    "T23n1442_002:0636b08_21": "大臣答曰：「聖者！",
    "T23n1442_002:0636b08_22": "若大王與木，斯成大善，隨意將去。」",
    "T23n1442_002:0636b09_23": "但是城中所有諸木，皆是未生怨王之所掌守，極牢藏護，為欲修補王舍大城破落之處，亦為難事而貯此木，不許與他。",
    "T23n1442_002:0636b12_24": "時但尼迦苾芻遂取一木割截將去。",
    "T23n1442_002:0636b13_25": "是時守城大臣巡行街衢，見一大木被截將去，見此事已極大驚怖，便作是念：「豈非摩揭陀國未生怨王將有怨賊欲入城耶？",
    "T23n1442_002:0636b15_26": "此木乃是王所掌護，不許與他。",
    "T23n1442_002:0636b16_27": "何故有人輒便將去？」",
    "T23n1442_002:0636b17_28": "見是事已，即便詣彼掌木臣所告言：「大臣知不？",
    "T23n1442_002:0636b18_29": "我向巡行街衢，見一大木被截將去。",
    "T23n1442_002:0636b18_30": "我時見已，極大驚怖身毛皆竪，豈非未生怨王將有怨賊欲入城耶？",
    "T23n1442_002:0636b20_31": "或掌木官將此大木與餘人耶？」",
    "T23n1442_002:0636b21_32": "大臣告曰：「我不曾以此木與人。",
    "T23n1442_002:0636b21_33": "然我曾見但尼迦苾芻作如是語：『未生怨王與我此木，仁當見與。』",
    "T23n1442_002:0636b23_34": "我時答曰：『聖者！",
    "T23n1442_002:0636b23_35": "若是大王曾與木者，幸即將去隨意所用。』",
    "T23n1442_002:0636b24_36": "豈非是彼將此木耶？」",
    "T23n1442_002:0636b25_37": "是時守城大臣，即便往白未生怨王：「王今知不？",
    "T23n1442_002:0636b26_38": "我向巡行街衢，見有一木是大王所須，擬用修補并為難事，遂被他人斬截將去。",
    "T23n1442_002:0636b28_0": "我既見已，極大驚怖身毛皆竪，豈非大王將有怨家盜賊當入城耶？",
    "T23n1442_002:0636b29_1": "即便問彼掌木大臣曰：『君不將木與他人不？』",
    "T23n1442_002:0636c01_2": "彼便答云：『我不曾以此木與人。",
    "T23n1442_002:0636c02_3": "然我曾見但尼迦苾芻言：「王與木。」",
    "T23n1442_002:0636c03_0": "時掌木官報云：「王若與者可隨意取。」』",
    "T23n1442_002:0636c03_1": "時彼苾芻即便斬截大木將去。",
    "T23n1442_002:0636c04_2": "豈復大王曾憶將木與餘人耶？」",
    "T23n1442_002:0636c05_3": "王曰：「我不曾憶。」",
    "T23n1442_002:0636c05_4": "即命掌木大臣。",
    "T23n1442_002:0636c05_5": "大臣奉命欲詣王所，爾時但尼迦苾芻因有少事入王舍城，時掌木官遙見但尼迦苾芻報言：「聖者知不？",
    "T23n1442_002:0636c08_6": "為仁取木，王今喚我。」",
    "T23n1442_002:0636c08_7": "苾芻報言：「汝可先行，吾當隨去。」",
    "T23n1442_002:0636c09_8": "時掌木官即便先行，但尼迦後至，并與來使俱詣王門，到已而住。",
    "T23n1442_002:0636c10_9": "時彼使者便詣王所白言：「大王！",
    "T23n1442_002:0636c11_10": "其掌木官今在門外。",
    "T23n1442_002:0636c12_11": "其苾芻雖不被喚亦來在門。」",
    "T23n1442_002:0636c12_12": "王曰：「掌木之人且勿令入，其出家者應可喚來。」",
    "T23n1442_002:0636c13_13": "使者出喚苾芻，入見申手願言：「大王無病長壽。」",
    "T23n1442_002:0636c14_14": "在一面住。",
    "T23n1442_002:0636c15_15": "時王告但尼迦苾芻曰：「聖者！",
    "T23n1442_002:0636c15_16": "他不與木，合輒取耶？」",
    "T23n1442_002:0636c16_17": "但尼迦言：「不合。」",
    "T23n1442_002:0636c16_18": "王曰：「若爾，何故取我木去？」",
    "T23n1442_002:0636c17_19": "但尼迦言：「是王先與。」",
    "T23n1442_002:0636c17_20": "王曰：「我不曾憶；仁若憶者為我憶之。」",
    "T23n1442_002:0636c18_21": "但尼迦言：「王豈不憶，初受灌頂位時，於大眾中作師子吼唱如是言：『於我國中，若沙門婆羅門，持戒修善不行竊盜者，我之境內所有草木及水隨意取用。』」",
    "T23n1442_002:0636c22_0": "王曰：「我據無主物作如是語，此木乃是他所掌物，因何輒取？」",
    "T23n1442_002:0636c23_1": "但尼迦曰：「王言據無主者，此乃何干王事？」",
    "T23n1442_002:0636c24_2": "王聞此語發大瞋怒，額起三峯、攢眉嚬蹙、張目振手曰：「沙門！",
    "T23n1442_002:0636c25_3": "汝今合死，我不能殺，汝即宜速去，從今已往更不得如此。」",
    "T23n1442_002:0636c26_4": "是時人眾共出大聲作如是語：「希奇！",
    "T23n1442_002:0636c27_5": "摩揭陀國未生怨王，稟性暴烈所為造次。",
    "T23n1442_002:0636c28_6": "沙門合死，但以言責而便放免。」",
    "T23n1442_002:0636c29_7": "時但尼迦還到住處，白諸苾芻：「我向幾被未生怨王所殺。」",
    "T23n1442_002:0637a01_8": "諸苾芻問其故，但尼迦具以因緣告諸苾芻。",
    "T23n1442_002:0637a02_9": "時諸苾芻以此因緣往白世尊，世尊命具壽阿難陀曰：「汝可著僧伽胝衣將一苾芻，入王舍城街衢之所眾人聚處，若婆羅門居士，或村邑聚落商主富人，若信不信，於如是等皆當具問：『盜幾許物犯王國法合當死罪？』」",
    "T23n1442_002:0637a07_10": "時阿難陀受佛教已入王舍城，如佛所教具問諸人：「盜幾許物王法應死？」",
    "T23n1442_002:0637a09_11": "諸人報曰：「若五磨灑、若過五磨灑是當合死。」",
    "T23n1442_002:0637a10_12": "阿難陀問已，出王舍城至世尊所，禮雙足已在一面立，白世尊言：「大德！",
    "T23n1442_002:0637a11_13": "如佛所教，遍問諸人：『齊何合死？』",
    "T23n1442_002:0637a12_14": "彼皆報我：『若盜五磨灑、若過五磨灑王法合死。』」",
    "T23n1442_002:0637a14_0": "爾時世尊以此因緣集苾芻僧伽，知而故問、非不知問；時而問、非時不問；有利故問、無利不問，破決隄防斷除疑惑，為利益故知時而問：「汝但尼迦苾芻陶師之子，汝實作如此不端嚴事取王木耶？」",
    "T23n1442_002:0637a18_1": "但尼迦言：「實爾。",
    "T23n1442_002:0637a18_2": "大德！」",
    "T23n1442_002:0637a18_3": "世尊呵責曰：「汝之所為，非沙門、非淨行、非隨順行，非出家者所應作事。」",
    "T23n1442_002:0637a20_4": "世尊種種呵責已，告諸苾芻曰：「我觀十利，乃至正法久住，為諸聲聞弟子於毘奈耶制其學處，應如是說：「若復苾芻，若在聚落、若空閑處，他不與物以盜心取。",
    "T23n1442_002:0637a24_5": "如是盜時，若王、若大臣，若捉、若殺、若縛驅擯、若呵責言：『咄！",
    "T23n1442_002:0637a25_6": "男子汝是賊！",
    "T23n1442_002:0637a25_7": "癡、無所知，作如是盜。』",
    "T23n1442_002:0637a26_8": "如是盜者，此苾芻亦得波羅市迦，不應共住。」",
    "T23n1442_002:0637a28_0": "若復苾芻者，謂但尼迦，餘義如上。",
    "T23n1442_002:0637a28_1": "若聚落者，謂牆柵內。",
    "T23n1442_002:0637a29_2": "空閑處者，謂牆柵外。",
    "T23n1442_002:0637a29_3": "他者，謂女、男、黃門。",
    "T23n1442_002:0637b01_4": "不與者，謂無人授與。",
    "T23n1442_002:0637b01_5": "物，謂金等。",
    "T23n1442_002:0637b01_6": "以盜心取者，謂他不與物，賊心而取。",
    "T23n1442_002:0637b02_7": "如是盜時者，若五磨灑、或過五磨灑。",
    "T23n1442_002:0637b03_8": "若王者，謂剎帝利、若婆羅門、若薜舍、若戍達羅，受剎帝利王灌頂位者，皆名為王。",
    "T23n1442_002:0637b05_9": "若有女人受灌頂位，亦名為王。",
    "T23n1442_002:0637b06_10": "若大臣者，謂王輔相，為王圖議政事以自存活。",
    "T23n1442_002:0637b07_11": "捉者，謂執將來。",
    "T23n1442_002:0637b07_12": "殺者，謂斷其命。",
    "T23n1442_002:0637b07_13": "縛者，有三種縛：謂鐵、木、繩。",
    "T23n1442_002:0637b08_14": "驅擯者，謂逐令出國。",
    "T23n1442_002:0637b08_15": "作如是呵責：「咄！",
    "T23n1442_002:0637b09_16": "男子汝是賊！",
    "T23n1442_002:0637b09_17": "汝癡無所知」者，是輕毀言。",
    "T23n1442_002:0637b10_18": "若此者，指行盜人。",
    "T23n1442_002:0637b10_19": "苾芻者，謂得苾芻性。",
    "T23n1442_002:0637b11_20": "云何苾芻性？",
    "T23n1442_002:0637b11_21": "謂受圓具。",
    "T23n1442_002:0637b11_22": "云何圓具？",
    "T23n1442_002:0637b11_23": "謂白四羯磨，於所作事如法成就究竟滿足，其進受人以圓滿心，希求具足要祈誓受情無恚恨，以言表白語業彰顯，故名圓具。",
    "T23n1442_002:0637b14_24": "波羅市迦者，是極重罪極可厭惡，是可嫌賤不可愛樂。",
    "T23n1442_002:0637b15_25": "若人犯此罪時亦讒犯已，即非沙門非釋迦子，失苾芻性乖涅槃性，墮落崩倒被他所勝不可救濟，如截多羅樹頭，不能欝茂增長廣大，名波羅市迦。",
    "T23n1442_002:0637b19_26": "不應共住者，此人不得與諸餘苾芻而作共住，若褒灑陀、若隨意事、若單白、白二、白四羯磨、若十二種人羯磨，並不應差，由此故名不應共住。",
    "T23n1442_002:0637b22_27": "此中犯相其事云何？",
    "T23n1442_002:0637b23_0": "總攝頌曰：　自取於地上，　　或在空中墮，　[疊*毛]乘及營田，　　輸稅并無足，　旃荼羅世羅，　　總收於十事。",
    "T23n1442_002:0637b27_0": "別攝頌曰：　自取不與取，　　盜心他掌物，　及作他物想，　　有三五不同；　復有四四殊，　　并二五差別，　斯皆據重物，　　隨處事應知。",
    "T23n1442_002:0637c03_0": "有三種相，若苾芻於他重物不與而取，得波羅市迦。",
    "T23n1442_002:0637c04_1": "云何為三？",
    "T23n1442_002:0637c04_2": "謂自取、或看取、或遣使取。",
    "T23n1442_002:0637c05_0": "云何自取？",
    "T23n1442_002:0637c05_1": "謂自盜取，或自引取舉離本處。",
    "T23n1442_002:0637c05_2": "云何看取？",
    "T23n1442_002:0637c06_3": "謂自看盜取，或自看引取舉離本處。",
    "T23n1442_002:0637c07_0": "云何遣使取？",
    "T23n1442_002:0637c07_1": "謂自遣使取，或遣使引取離本處。",
    "T23n1442_002:0637c08_2": "若苾芻以此三緣，於他重物不與而取，得波羅市迦。",
    "T23n1442_002:0637c10_0": "復有三緣，苾芻於他重物不與而取，得波羅市迦。",
    "T23n1442_002:0637c11_1": "云何為三？",
    "T23n1442_002:0637c11_2": "謂他不與、體是重物、離本處。",
    "T23n1442_002:0637c12_3": "云何不與取？",
    "T23n1442_002:0637c12_4": "曾無男女黃門授與其物，是謂不與取。",
    "T23n1442_002:0637c13_5": "云何體是重物？",
    "T23n1442_002:0637c13_6": "若滿五磨灑、若過五磨灑。",
    "T23n1442_002:0637c14_7": "云何離本處？",
    "T23n1442_002:0637c14_8": "謂從此處移向餘處。",
    "T23n1442_002:0637c15_0": "苾芻以此三緣於他重物不與而取，得波羅市迦。",
    "T23n1442_002:0637c16_1": "復有三緣，苾芻於他重物不與而取，得波羅市迦。",
    "T23n1442_002:0637c17_2": "云何為三？",
    "T23n1442_002:0637c17_3": "謂起盜心、興方便、離本處。",
    "T23n1442_002:0637c18_4": "云何起盜心？",
    "T23n1442_002:0637c18_5": "謂有賊心欲盜他物。",
    "T23n1442_002:0637c18_6": "云何興方便？",
    "T23n1442_002:0637c19_7": "若手、若足而興進趣。",
    "T23n1442_002:0637c19_8": "離處等如前應知。",
    "T23n1442_002:0637c21_0": "復有三緣，苾芻於他重物不與而取，得波羅市迦。",
    "T23n1442_002:0637c22_1": "云何為三？",
    "T23n1442_002:0637c22_2": "謂他所掌物、體是重物、離本處。",
    "T23n1442_002:0637c23_3": "云何他所掌物？",
    "T23n1442_002:0637c23_4": "謂是重物若女男黃門攝為己有，是名他所掌物。",
    "T23n1442_002:0637c24_5": "重物、離處如前應知。",
    "T23n1442_002:0637c25_6": "復有三緣，苾芻於他重物不與而取，得波羅市迦。",
    "T23n1442_002:0637c26_7": "云何為三？",
    "T23n1442_002:0637c26_8": "作他掌物想、體是重物、離本處。",
    "T23n1442_002:0637c27_9": "云何他掌物想？",
    "T23n1442_002:0637c27_10": "若苾芻作如是念：「此物是他女男等所掌。」",
    "T23n1442_002:0637c28_11": "作他物想。",
    "T23n1442_002:0637c28_12": "餘如上說。",
    "T23n1442_002:0637c29_0": "復有四緣，苾芻於他重物不與而取，得波羅市迦。",
    "T23n1442_002:0638a01_1": "謂他所掌物、作他物想、是重物、離本處，苾芻得波羅市迦。",
    "T23n1442_002:0638a03_0": "復有四緣，苾芻於他重物不與而取，得波羅市迦。",
    "T23n1442_002:0638a04_1": "云何為四？",
    "T23n1442_002:0638a04_2": "謂有盜心、起方便、是重物、離本處。",
    "T23n1442_002:0638a05_3": "餘如上說。",
    "T23n1442_002:0638a06_0": "復有四緣，苾芻於他物不與取，得波羅市迦。",
    "T23n1442_002:0638a07_1": "云何為四？",
    "T23n1442_002:0638a07_2": "是他所護、作屬己想、是重物、舉離處。",
    "T23n1442_002:0638a08_3": "何謂他所護？",
    "T23n1442_002:0638a08_4": "如人有重物安在器中，若自守護、或令四兵而共防護。",
    "T23n1442_002:0638a09_5": "云何屬己想？",
    "T23n1442_002:0638a10_0": "人有重物置箱器等中，作屬己想：「此是我物。」",
    "T23n1442_002:0638a11_0": "餘如上說。",
    "T23n1442_002:0638a12_0": "復有四緣，苾芻於他重物不與而取，得波羅市迦。",
    "T23n1442_002:0638a13_1": "謂有守護無屬己想、或無守護有屬己想、重物、離處。",
    "T23n1442_002:0638a14_2": "何謂有守護無屬己想？",
    "T23n1442_002:0638a14_3": "如有盜賊破諸城邑逃竄林野，時守路人奪得彼物，聚在一處而守護之，不執屬己。",
    "T23n1442_002:0638a16_4": "何謂無守護有屬己想？",
    "T23n1442_002:0638a17_5": "如有重物安在箱器等中，無人馬等兵而為守護，有屬己想不與而取。",
    "T23n1442_002:0638a18_6": "重物、離處、得罪同前。",
    "T23n1442_002:0638a20_0": "復有五緣，苾芻他物不與取，得波羅市迦。",
    "T23n1442_002:0638a20_1": "云何為五？",
    "T23n1442_002:0638a21_2": "非己物想、非親友想、非暫用想、取時不語他、有盜心，得波羅市迦。",
    "T23n1442_002:0638a23_0": "復有五緣，苾芻無犯。",
    "T23n1442_002:0638a23_1": "云何為五？",
    "T23n1442_002:0638a23_2": "作己有想、親友想、暫用想、取時語他、無盜心者，無犯。",
    "T23n1442_002:0638a25_0": "根本說一切有部毘奈耶卷第二"
}