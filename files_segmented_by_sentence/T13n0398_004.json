{
    "T13n0398_004:0426c13_0": "大哀經卷第四",
    "T13n0398_004:0426c15_0": "西晉月氏三藏竺法護譯",
    "T13n0398_004:0426c16_0": "了三世品第十一",
    "T13n0398_004:0426c17_0": "佛復告族姓子：「如來別知當來、過去、今現在諸所行業、所在因緣、處所報應。",
    "T13n0398_004:0426c18_1": "云何別知？",
    "T13n0398_004:0426c18_2": "於是如來悉解過去所可作者，諸善報應、若不善事；當來所作善、不善事，報應之方；現在所作亦復如是。",
    "T13n0398_004:0426c21_3": "當來之世，兩當所作殃舋、功德當悉分野，如來悉知；當來所作與眾殊特、當來所作方損耗者、當來所作有增益者，如來悉知。",
    "T13n0398_004:0426c24_4": "「假使現在所立造業而有增益，於當來世而復損耗，如來悉知；設於現業如有損耗，復於當來亦復折減，如來悉知；若於現在有所增益，於當來事亦復增益，如來悉知。",
    "T13n0398_004:0426c27_5": "「若於過去修習瑕疵卑賤之業，於當來世又習微妙正士之業，如來悉知。",
    "T13n0398_004:0426c29_6": "「其所行者，因薄少功報以大德、或行大業殊異之德致超異功不可稱載，或以聲聞之故而有施與、或緣覺故、或佛道故因其施與，如來悉知。",
    "T13n0398_004:0427a03_7": "「若於現在所遭苦痛若過安隱、若現作安或現得苦、或現在作惡尋遭惱患、或現作惡未來致樂、或現作善輒獲安報，如來悉知。",
    "T13n0398_004:0427a06_8": "「一切眾生過去、當來、今現在罪福因緣、所致報應，此皆如審而無有異，罪、福之應亦無殊別，如來悉知。",
    "T13n0398_004:0427a08_9": "「以知之故則為如本而為說法，是為如來第二之業。」",
    "T13n0398_004:0427a10_10": "佛於是頌曰：「如來曉因緣，　　明眼別報應，　三世無罣礙，　　知眾生所行。",
    "T13n0398_004:0427a13_0": "　因當報安樂，　　福趣天、世人，　緣其致苦患、　　安住悉知之。",
    "T13n0398_004:0427a15_0": "　善、惡所造業，　　因獲其果實，　安住亦了此，　　如明珠在掌。",
    "T13n0398_004:0427a17_0": "　或為少事業，　　所獲無限量，　是廣、若薄淺，　　佛悉知本末。",
    "T13n0398_004:0427a19_0": "　或為聲聞施、　　若住緣覺乘、　立於最勝業，　　安住悉知之。",
    "T13n0398_004:0427a21_0": "　所因造苦行，　　或復成安樂、　從樂而獲苦，　　因復住於業、　或復苦惡行，　　反成住於樂、　或有行善、惡，　　報以苦勝患、　或從苦致苦、　　從樂而作樂，　罪、福為自然，　　佛悉知報應。",
    "T13n0398_004:0427a27_0": "　三世所展轉，　　眾生因緣報，　佛了以聖慧，　　不虛無有異。」",
    "T13n0398_004:0427a29_0": "大哀經了眾生所品第十二",
    "T13n0398_004:0427b01_0": "佛告族姓子：「如來曉於眾生、他人異種所好不同、志學各異、於脫未了，悉知如審。",
    "T13n0398_004:0427b02_1": "云何知之？",
    "T13n0398_004:0427b03_2": "或時有人住於貪欲志好恚脫、或復有人住於瞋恚因貪欲脫、或復有人住於愚戇信欲恚脫，如來悉知。",
    "T13n0398_004:0427b05_3": "「或復有人住於善德好不善脫、或復有人住於不善志信善道，如來悉知。",
    "T13n0398_004:0427b07_4": "「或復有人專精下劣信微妙脫，如來悉知；或復有人專精微妙志好解脫、或復志好專精下劣住於殊特超異之誼、或復住在殊特專精墮在下劣所可好信永在邪業不決了界、或復信樂在不決定成於正業、或有好樂向正定門而得解脫，如來悉知。",
    "T13n0398_004:0427b12_5": "「或有信樂當度欲界、或因信樂得度色界、或有好信超于三界、或從信喜耗減緣致殊特、或好殊特致於損耗，如來悉知。",
    "T13n0398_004:0427b15_6": "「所可生處其色若干、財業各異、所受不同，所信樂致頂相或得住限，如來悉知。",
    "T13n0398_004:0427b17_7": "「如其心所知輒為說法，令斯得解，是為如來第三之業。」",
    "T13n0398_004:0427b18_8": "佛於是頌曰：「世間志不同、　　意所好各異、　志操不可限，　　佛悉知無際。",
    "T13n0398_004:0427b21_0": "　佛知志所趣，　　或之於信樂，　住欲、瞋、恚、貪，　　或住怒、愚、戇，　或住癡而欲，　　住於善、不善，　所行特、不特，　　安住悉知之。",
    "T13n0398_004:0427b25_0": "　因下劣微妙，　　志性好幽玄，　或從殊異業，　　專精信解脫；　或從信下劣，　　因致上微妙；　或從超殊行，　　便獲下勝智。",
    "T13n0398_004:0427b29_0": "　猶邪不決了，　　從不了正受，　好信度三界，　　佛知志所樂。",
    "T13n0398_004:0427c02_0": "　所生色若干，　　其在中各異，　從頂異發相，　　因信得解脫。",
    "T13n0398_004:0427c04_0": "　三界諸眾生，　　佛悉知說法，　隨其應得受，　　是為十力業。」",
    "T13n0398_004:0427c06_0": "大哀經號眾種類品第十三",
    "T13n0398_004:0427c07_0": "佛告族姓子：「如來悉知世間眾類若干種形不可計身。",
    "T13n0398_004:0427c08_1": "云何知之？",
    "T13n0398_004:0427c08_2": "其身所為積於罪舋，如來悉知；若以其身積累功德，如來悉知；若以其身種于穢惡致無擁護不獲濟界，如來悉知。",
    "T13n0398_004:0427c11_3": "「又，如來者，悉知境界、眼界、色界、眼色識界，了其本末根源所起。",
    "T13n0398_004:0427c12_4": "云何知之？",
    "T13n0398_004:0427c12_5": "其內則空，於外亦空，內外亦空；耳、鼻、口、身、意亦復如是。",
    "T13n0398_004:0427c14_6": "意、法、識一切諸界，了其本末所從出也。",
    "T13n0398_004:0427c14_7": "云何知之？",
    "T13n0398_004:0427c15_8": "內空、外空、內外皆空。",
    "T13n0398_004:0427c15_9": "「地種、水種、火種、風種亦復悉空。",
    "T13n0398_004:0427c16_10": "云何知之？",
    "T13n0398_004:0427c16_11": "了如虛空是故知之。",
    "T13n0398_004:0427c17_12": "亦知欲界、色界及無色界。",
    "T13n0398_004:0427c17_13": "云何知之？",
    "T13n0398_004:0427c17_14": "知從想念而致注此有為界、無為界。",
    "T13n0398_004:0427c18_15": "知有為界無行為想、知無為界不以非行而造想矣、知塵勞界因從客塵致欲之相、知瞋恨界其本清淨鮮潔為相、知於行界從不順念無明為相、知泥洹界因從順念顯明為相。",
    "T13n0398_004:0427c22_16": "「世間眾人身所猗界為如是也，所可住界、所催迫、因界現儀、專精其界、從志性界、因界而住、由界而生，如來悉知，隨其所知而應說法，是為第四之業。」",
    "T13n0398_004:0427c26_17": "佛於是頌曰：「其人中師子，　　皆曉了諸界，　於斯世間人，　　從身之所行。",
    "T13n0398_004:0427c29_0": "　其界所興起，　　廣普不可限，　安住一切智，　　根源所從出。",
    "T13n0398_004:0428a02_0": "　罪福所從生、　　諸身所因出、　由緣所可歸、　　及身之所生，　由是界所立，　　因得脫諸種，　咸知如是身，　　最勝為大聖。",
    "T13n0398_004:0428a06_0": "　眼種亦如是，　　色種并意種，　最勝悉知空，　　本淨無憂慼；　耳鼻亦如斯，　　舌種及身界，　其意法諸種，　　當知悉為空。",
    "T13n0398_004:0428a10_0": "　地、水、火、風種，　　此諸界適等，　其人中師子，　　等解如虛空。",
    "T13n0398_004:0428a12_0": "　欲界亦如此，　　色無色界然，　別知是諸界，　　因思想成立。",
    "T13n0398_004:0428a14_0": "　佛知因客相，　　起欲為自然，　安住解瞋恚，　　亦復為本淨。",
    "T13n0398_004:0428a16_0": "　分別覺於此，　　諸行及無行，　又復計泥洹，　　則無有三想。",
    "T13n0398_004:0428a18_0": "　所因界出相，　　猶從不解明，　一切所因出，　　如巧師合散。",
    "T13n0398_004:0428a20_0": "　是世身無數，　　其形為若干，　佛僉曉了知，　　不自念：『我知。』",
    "T13n0398_004:0428a22_0": "　猶如於虛空，　　十方無邊際，　其人中師子，　　普知諸境界。",
    "T13n0398_004:0428a24_0": "　彼最勝聖慧，　　極上無崖底，　眾人所不及，　　不能知涯際。",
    "T13n0398_004:0428a26_0": "　是為第四誼，　　聖人離垢穢，　善明識諸界，　　因開化眾生。",
    "T13n0398_004:0428a28_0": "　以律啟悟意，　　所作罪福業，　不復起瞋恚，　　其志悉有別。」",
    "T13n0398_004:0428b01_0": "大哀經曉眾生根本品第十四",
    "T13n0398_004:0428b02_0": "佛告族姓子：「如來悉能曉了他人眾生諸根精進。",
    "T13n0398_004:0428b03_1": "云何曉了？",
    "T13n0398_004:0428b03_2": "知於眾生軟劣根者若中間、亦復有人諸根通利若殊特根、若下劣根所因其根緣猗思想，其根本際而興情故，從瞋恚際起愚癡原，如來皆知諸根想念為何等類；雜碎之穢起婬、怒、癡，如來至真亦悉知此諸根想念為何等類。",
    "T13n0398_004:0428b08_3": "其婬、怒、癡因緣諸根而有所為，從不善緣而有此根、或從無智而有此根、或從諸念而有此根，如來悉知。",
    "T13n0398_004:0428b11_0": "又復如來知眼諸根、耳、鼻、身、口、意亦復如是；男根、女根、命根、樂根、苦根、歡根、恐根、觀根、信根、進根、意根、定根、慧根、無異根，所當知根，悉知此根。",
    "T13n0398_004:0428b14_1": "其根所由眼根因緣、耳根所住、鼻、口、身諸所根本有所立處，如來悉知；因耳之緣而有鼻根之所立處、從鼻因緣有立舌根、從舌因緣而立身根、從身因緣立於眼根，如來悉知。",
    "T13n0398_004:0428b18_2": "「何所眾生因從施根而致應戒，如來悉知；此等諸根增、減、進、退，各為分別演布施事。",
    "T13n0398_004:0428b20_3": "或有眾生因從戒根而行布施應戒，如來則為演戒本末；或有眾生從忍辱根而應精進，如來即為演忍本末；或有眾生從精進根而應忍辱，如來則為演其精進之本末也；或有眾生因一心根而應智慧，如來則為分別禪思；或有眾生從智慧根而應一心，如來則為分別解說諸根增、減、進、退之原，宣暢智慧。",
    "T13n0398_004:0428b27_4": "根力、覺意、八由正路、三十七品，亦復如是，具足周審，演其本末靡不究暢，各為一切而令判了。",
    "T13n0398_004:0428b29_5": "「或有眾生從聲聞根學緣覺乘，如來知根演聲聞乘；或復有人從緣覺根學聲聞乘，佛知此等諸根所趣則為解說緣覺之乘；或有眾生從大乘根學於聲聞緣覺之乘，如來悉知此等諸根之所歸趣而為斑宣大乘之業；或有眾生各緣異根而學大乘，如來悉知此等諸根各各別異則為解說。",
    "T13n0398_004:0428c06_6": "無修行根眾生之徒不能修根、不應法器，如來見此不應器者因令學觀；或人修學根順應器，如來覩之懷來應器則以慇懃為說經道。",
    "T13n0398_004:0428c09_7": "「如是，族姓子！",
    "T13n0398_004:0428c10_8": "如來悉知一切眾生他人身根及其異身、諸根所趣、所念不同，識其本末。",
    "T13n0398_004:0428c11_9": "若不念者，曉知諸根從其比類，知諸人根志操所應、因緣所為。",
    "T13n0398_004:0428c13_10": "而可化者，方便從誼，坐起經行進退之誼，咸達其根。",
    "T13n0398_004:0428c14_11": "「如來悉暢，靡所不通而為宣經，是為如來第五之業。」",
    "T13n0398_004:0428c15_12": "佛於是頌曰：「知根廣無極，　　了眾生志性。",
    "T13n0398_004:0428c17_0": "　其根為何類？",
    "T13n0398_004:0428c17_1": "　　最勝悉知行。",
    "T13n0398_004:0428c18_0": "　下劣、中、上妙，　　諸根佛所知，　無等倫如是，　　從所應解意。",
    "T13n0398_004:0428c20_0": "　其際欲惡塵，　　其根若薄尠，　若復性卒暴，　　假使懷麁獷。",
    "T13n0398_004:0428c22_0": "　勝知之何因？",
    "T13n0398_004:0428c22_1": "　　曉了其本末，　其不善無別，　　所依當解脫。",
    "T13n0398_004:0428c24_0": "　從眼、意、男、女，　　亦復曉眼根、　苦樂及歡悅，　　何從致憂惱？",
    "T13n0398_004:0428c26_0": "　所因觀義道，　　精進意慧定，　及知他餘事，　　意勇復如是。",
    "T13n0398_004:0428c28_0": "　眼因緣耳處，　　成致鼻、耳、舌，　因身至因緣，　　得興立眼耳。",
    "T13n0398_004:0429a01_0": "　施根志戒禁，　　為說布施事；　戒根學布施，　　為說戒法誼；　忍根現精進，　　為演忍辱事；　精進現忍辱，　　為宣精進事；　從智根致禪，　　為人說智慧；　從精進致忍，　　為人說勤力；　從禪根致慧，　　為人說禪思；　從慧根致禪，　　為人說聖智。",
    "T13n0398_004:0429a09_0": "　其聲聞乘根，　　而至於緣覺，　最勝演聲聞，　　為捨緣覺義；　若志緣覺行，　　學習聲聞行，　佛便捨聲聞，　　為講緣覺事。",
    "T13n0398_004:0429a13_0": "　其根在尊業，　　斯人學下劣，　佛說度無極，　　分別捨緣覺。",
    "T13n0398_004:0429a15_0": "　見處處有行，　　勝觀為分別，　降以純熟根，　　十力為解說。",
    "T13n0398_004:0429a17_0": "　眾人以何緣，　　諸根所應行？",
    "T13n0398_004:0429a18_0": "　知其志性趣，　　報應之所為。",
    "T13n0398_004:0429a19_0": "　從其盡諸根，　　如坐成實本，　自以智慧明，　　是世尊分別。」",
    "T13n0398_004:0429a21_0": "大哀經普遊品第十五",
    "T13n0398_004:0429a22_0": "佛復告族姓子：「如來皆知，普由一切靡所不達，密如有知。",
    "T13n0398_004:0429a23_1": "云何知之？",
    "T13n0398_004:0429a23_2": "眾生必救於真諦界。",
    "T13n0398_004:0429a24_3": "知眾生界或在邪業矣，悉復分別此群生界，必定不定處於邪事報應之力，彼亦如是。",
    "T13n0398_004:0429a26_4": "其眾生界必在決定，前世宿命、報應之果致此功勳，明識精勤，諸根通利，應當被訓，如來則為廣說經典。",
    "T13n0398_004:0429a28_5": "此等之類於賢聖說當為應器，如來則觀宿本緣迹尋為如應、為演經道。",
    "T13n0398_004:0429b01_6": "「眾生之界在不決定，存因緣力為教授相，宜以戒度尋為訓誨。",
    "T13n0398_004:0429b02_7": "如應禁戒不得解脫、不致濟度，如來則為誘入無本。",
    "T13n0398_004:0429b03_8": "「因緣報應，應病與藥。",
    "T13n0398_004:0429b04_9": "若從如來聽聞經典，奉順道教便致德果，諸佛世尊由此等故興出世間。",
    "T13n0398_004:0429b05_10": "眾生沒溺，永在邪業未立德本，意劣弱顏不為應器，如來至真為講經道，其不應器令得解脫。",
    "T13n0398_004:0429b08_0": "如來覩此不應器者觀察護之，以是之故菩薩大士被弘誓鎧而救濟之。",
    "T13n0398_004:0429b09_1": "「又復如來則以三事了貪欲者：世尊或以貪欲人故而興出矣、又以貪欲而見繫縛欲令出家故興出矣、或以宿命貪悋緣故而為興出。",
    "T13n0398_004:0429b12_2": "「又知瞋恚復有三事：或以瞋恚而見繫縛思想之故，故興出世；或有所願不具足故，故興出世；或有宿世陰蓋所纏故，故興出世。",
    "T13n0398_004:0429b15_3": "「知其愚戇當有三事：或有愚戇行無明事、或有貪見身故、或有沈吟之故，如來悉知。",
    "T13n0398_004:0429b17_4": "「又如來知則以苦行了本神通，諸根明者因從苦行加痛致神通、懦劣根者以安隱行速成神通、根通利者以勤苦行成神通定、懦劣根者亦因加痛而致神通。",
    "T13n0398_004:0429b21_5": "以捨因緣行於調和，了別神通，不信於道而不休息，當本加杖令成神通，佛悉知之。",
    "T13n0398_004:0429b23_6": "「心性不和，其行促暴，知疾可化令致神通，使無暗冥而歡喜悅。",
    "T13n0398_004:0429b24_7": "或有行者因集道力使具足成，如來所知，不復勤學；或有所行從修道力而具足成，不因集力；或有所行不因集力、不行道力而具足成；或有所行從合集力亦行道力而具足成；如來悉知。",
    "T13n0398_004:0429b29_8": "「或有所行志性和雅，其行不應，如來悉知；或有所行應機成就、性不和雅，或有所行性不和雅、所行不成，或有所行志性和雅、所應成就，如來悉知。",
    "T13n0398_004:0429c03_9": "「或有所行其身清淨，心、口不淨；或有所行口言清淨，身、心不淨；或有所行身、口、心淨；或有所行其身、口、心俱不清淨；如來悉知。",
    "T13n0398_004:0429c06_10": "「如是之類所可行者，因緣報應所可依倚、所從出生，一切眾生之所行者，如來悉知。",
    "T13n0398_004:0429c08_11": "「慧無損耗，普達悉見，是為如來第六之業。」",
    "T13n0398_004:0429c09_0": "佛於是頌曰：「其有因行者，　　如往悉知之，　決定之種類，　　識別眾生界。",
    "T13n0398_004:0429c12_0": "　其不決定者，　　所行動虛偽，　不應器如是，　　隨邪見之業。",
    "T13n0398_004:0429c14_0": "　其貪欲行者，　　則有三因緣，　瞋恚行復三，　　愚戇亦如是。",
    "T13n0398_004:0429c16_0": "　斯塵欲之界，　　無量雜種類，　世尊悉知之，　　所行因緣應。",
    "T13n0398_004:0429c18_0": "　所行勤苦事，　　謂意聰達者，　其懦劣之根，　　亦復當如是；　諸根通利者，　　因行安隱來，　世吼悉護知，　　如是等無異。",
    "T13n0398_004:0429c22_0": "　而行調和者，　　而住寂清淨，　則以因此故，　　速得致清淨。",
    "T13n0398_004:0429c24_0": "　亦疾成其行，　　究竟道調和，　亦復加疾使，　　寂然尋歡悅，　合集諸所行，　　積累其功德。",
    "T13n0398_004:0429c27_0": "　或不以行道，　　而達於道慧；　或有從行道，　　而獲於成就；　俱知其二事，　　從殊特行成。",
    "T13n0398_004:0430a01_0": "　或有修行者，　　志性而和調；　或有應所行，　　而不順應行。",
    "T13n0398_004:0430a03_0": "　有大人之行，　　兩事俱清淨，　佛普見一切，　　無所不曉了。",
    "T13n0398_004:0430a05_0": "　或有人作行，　　其身修清淨，　其所言心念，　　而不能清淨；　或復有修己，　　身、口行清淨，　其心之所為，　　未曾行清淨；　或有在世間，　　身、口、心清淨；　眾生之所行，　　佛皆見普達。",
    "T13n0398_004:0430a11_0": "　或有能成就、　　或不能究竟，　是為安住佛，　　第六所了業。」",
    "T13n0398_004:0430a13_0": "大哀經一心定意品第十六",
    "T13n0398_004:0430a14_0": "佛復告族姓子：「如來至真知其一心脫門定意正受之業、塵勞瞋恚之所從發，審如有知。",
    "T13n0398_004:0430a16_0": "云何知之？",
    "T13n0398_004:0430a16_1": "眾生塵欲之所繫縛，所因報應而致此緣？",
    "T13n0398_004:0430a17_2": "當復何緣而致清淨？",
    "T13n0398_004:0430a17_3": "如來悉知。",
    "T13n0398_004:0430a17_4": "「何謂緣報？",
    "T13n0398_004:0430a18_5": "何謂事業？",
    "T13n0398_004:0430a18_6": "從不慎念而致緣報，從無明事眾生之類而致欲塵，從無明事而致行矣。",
    "T13n0398_004:0430a20_7": "從行致識、從識致名色、從名色致六入、從六入致所更、從更致痛、從痛致愛、從愛致受、從受致有、從有致生、從生致老、從老致塵欲，為報應因致事業。",
    "T13n0398_004:0430a23_8": "因見致愛，從結愛處，是為緣報、是為事業，緣致愛欲塵勞之縛。",
    "T13n0398_004:0430a25_9": "「彼復何謂緣報？",
    "T13n0398_004:0430a25_10": "云何事業令其眾生致於清淨？",
    "T13n0398_004:0430a26_11": "有二報應及十二事，眾生因此而致清淨。",
    "T13n0398_004:0430a27_12": "「何謂為二？",
    "T13n0398_004:0430a27_13": "一曰、因從他人聞柔順誼，二曰、內自己身如應念法。",
    "T13n0398_004:0430a28_14": "「復有二事而致清淨：一曰、而一其心專志學問，心不憒亂，二曰、曉了方便寂然之誼，觀察其源。",
    "T13n0398_004:0430b01_15": "「復有二事而致清淨：一曰、知無所來，發動所起，二曰、知無有來，亦無所至。",
    "T13n0398_004:0430b03_16": "「復有二事而致清淨：一曰、觀無所生本無處所，二曰、致於滅度亘然寂靜。",
    "T13n0398_004:0430b05_0": "「復有二事而致清淨：一曰、其行成就無有不辦，二曰、明慧之事造其正證。",
    "T13n0398_004:0430b06_1": "「復有二事而致清淨：一曰、志修道法順入脫門，二曰、其本清淨至度知見。",
    "T13n0398_004:0430b08_2": "「復有二事而致清淨：一曰、至滅盡慧而無所著，二曰、無所生慧常無所猗。",
    "T13n0398_004:0430b10_0": "「復有二事而致清淨：一曰、則以至誠而致道德，二曰、常以審實獲於成就。",
    "T13n0398_004:0430b11_1": "「是二報應及二業清淨眾生，如來悉知。",
    "T13n0398_004:0430b12_2": "「又塵勞結方便無量，清淨方便亦復無限；又其塵勞而致清淨便近成就，因審觀故；又淨方便，隨塵勞行而漸近法，攝其慢者。",
    "T13n0398_004:0430b15_3": "如來聖慧悉達知此，拔其因緣。",
    "T13n0398_004:0430b16_4": "此，族姓子！",
    "T13n0398_004:0430b16_5": "如來之慧寂然於欲澹泊。",
    "T13n0398_004:0430b16_6": "「諸惡、不善之法興行俱念忽靜安隱，行第一禪以能一心住寂滅界靜然正受；從第一禪起，修八解門反覆逆順而修正受，所見皆知三昧正受，顯示平等又現定意。",
    "T13n0398_004:0430b20_7": "如來三昧無所畏難、無能壞者；如來三昧無有因緣，不從方便。",
    "T13n0398_004:0430b22_8": "如來常定一心不忘，於諸三昧最為上尊，常住一定。",
    "T13n0398_004:0430b23_9": "普見一切三昧正受，其心不退未甞增減，其所顯現無有不定。",
    "T13n0398_004:0430b24_10": "「如來三昧初無所生、無能觀察，聲聞、緣覺所不能及，過諸菩薩及正真覺；如來三昧無能越者，卓然殊絕、巍巍無量，一切眾生所不能知。",
    "T13n0398_004:0430b27_11": "「如來之慧亘然無際，無窮、無極、無可為喻，以權方便開化聲聞令得定意。",
    "T13n0398_004:0430b29_12": "「如來悉知了諸緣覺、菩薩行事，隨其應時而教誨之，是為如來第七之業。」",
    "T13n0398_004:0430c02_13": "佛於是頌曰：「眾生因緣事，　　其塵勞愛欲，　自在悉知之，　　其慧無崖底。",
    "T13n0398_004:0430c05_0": "　如其行清淨，　　及復不清淨，　佛大慧自在，　　悉能曉了此。",
    "T13n0398_004:0430c07_0": "　不慎念報應、　　因緣生明慧、　事業無明行、　　及其所造作，　識、名、色如是，　　其本情六根，　世尊悉達之，　　因緣所事業。",
    "T13n0398_004:0430c11_0": "　其緣勞塵欲，　　所貪諸所作，　覩見其因緣，　　事業於欲行。",
    "T13n0398_004:0430c13_0": "　思想所縛結，　　因是為緣起，　眾人所住處，　　從是致因緣。",
    "T13n0398_004:0430c15_0": "　眾人所誓願，　　則有二因緣，　因從人聽者，　　慎省受其言。",
    "T13n0398_004:0430c17_0": "　內已如應念，　　觀諸法悉空，　彼人致解脫，　　生死之江海。",
    "T13n0398_004:0430c19_0": "　寂然而觀察，　　精勤蠲除二，　思惟而覩之，　　無來、無有去。",
    "T13n0398_004:0430c21_0": "　稱量省其源，　　無生亦無終，　彼寂滅入道，　　爾乃為清淨。",
    "T13n0398_004:0430c23_0": "　常住於正行，　　慧者修行三，　其無放逸者，　　遵崇三脫門。",
    "T13n0398_004:0430c25_0": "　成於滅盡慧，　　至誠逮無生，　是緣報事業，　　清淨興上願。",
    "T13n0398_004:0430c27_0": "　最勝一心知，　　常三昧正受，　逮成於寂滅，　　意勇復起立。",
    "T13n0398_004:0430c29_0": "　觀察而思惟，　　一切諸逆、順，　其佛大法王，　　八解門正受。",
    "T13n0398_004:0431a02_0": "　則以一定意，　　致無量億定，　無等倫悉見，　　其行而普平。",
    "T13n0398_004:0431a04_0": "　其心定所行，　　道法無窮極，　由是之行故，　　勝心無所定。",
    "T13n0398_004:0431a06_0": "　若聲聞、緣覺，　　定意亦如是，　諸菩薩若茲，　　若干種定意，　安住之意定，　　皆超越其上，　如來所修業，　　隨時慧教化。」",
    "T13n0398_004:0431a10_0": "大哀經卷第四"
}