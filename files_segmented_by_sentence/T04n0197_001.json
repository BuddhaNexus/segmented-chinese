{
    "T04n0197_001:0163c11_0": "佛說興起行經序",
    "T04n0197_001:0163c13_0": "所謂崑崙山者，則閻浮利地之中心也。",
    "T04n0197_001:0163c13_1": "山皆寶石，周匝有五百窟，窟皆黃金，常五百羅漢居之。",
    "T04n0197_001:0163c15_2": "阿耨大泉，外周圍山，山內平地，泉處其中。",
    "T04n0197_001:0163c16_3": "泉岸皆黃金，以四獸頭，出水其口。",
    "T04n0197_001:0163c16_4": "各遶一匝已，還復其方，出投四海。",
    "T04n0197_001:0163c17_5": "象口所出者，則黃河是也。",
    "T04n0197_001:0163c18_6": "其泉方各二十五由延，深三厥劣——一厥劣者，七里也。",
    "T04n0197_001:0163c19_7": "泉中有金臺，臺方一由延，臺上有金蓮華，以七寶為莖。",
    "T04n0197_001:0163c20_8": "如來將五百羅漢，常以月十五日，於中說戒。",
    "T04n0197_001:0163c21_9": "因舍利弗問佛十事宿緣，後以十五日時，將本弟子說訖乃止，如是至九。",
    "T04n0197_001:0163c23_10": "往所以十問而九答者，以木槍之對，人間償之，欲示人宿緣不可逃避故也。",
    "T04n0197_001:0163c25_0": "又阿耨泉中，非有漏、礙形所可周旋，唯有阿難為如來所接也。",
    "T04n0197_001:0163c26_1": "所以慇懃告舍利弗者，欲化諸龍故也。",
    "T04n0197_001:0164a02_0": "佛說興起行經卷上(一名嚴誡宿緣經，出雜藏)後漢外國三藏康孟詳譯　聞如是：一時，　　佛在摩竭國。",
    "T04n0197_001:0164a06_0": "　普為眾生故，　　止於竹園中。",
    "T04n0197_001:0164a07_0": "　佛語諸比丘，　　及神足羅漢：「各齎所乞食，　　共至阿耨泉。」",
    "T04n0197_001:0164a09_0": "　路由五姓國，　　將諸比丘眾，　於中共乞食。",
    "T04n0197_001:0164a10_1": "　　比丘五百人，　以神足飛下，　　比丘僧圍遶，　到阿耨大泉，　　世尊坐其中。",
    "T04n0197_001:0164a13_0": "　世尊食已訖，　　諸比丘故食。",
    "T04n0197_001:0164a14_0": "　當於飯食時，　　地為大震動。",
    "T04n0197_001:0164a15_0": "　比丘問世尊：　　「此地何為動？」",
    "T04n0197_001:0164a16_0": "　世尊便為說，　　愍此眾生動：「地獄有罪人，　　極行眾逆惡，　鬼神有千人，　　斫其兩大肋，　須臾不休息，　　斧斤皆燒赤，　斫滿正千歲，　　力極乃得斷。」",
    "T04n0197_001:0164a21_0": "　問：「作何等罪，　　乃致此苦痛？",
    "T04n0197_001:0164a22_0": "　此肋大爾許，　　使地為震動？」",
    "T04n0197_001:0164a23_0": "「此本世間人，　　恒喜婬他妻，　坐貪色欲故，　　又殺清信士。",
    "T04n0197_001:0164a25_0": "　以是宿緣故，　　致得此大身，　鬼神有千人，　　恒斫此兩肋。」",
    "T04n0197_001:0164a27_0": "　世尊說如是，　　佛問諸四道：「汝等作何緣？",
    "T04n0197_001:0164a28_1": "　　各各可自說。」",
    "T04n0197_001:0164a29_0": "　神通大弟子，　　能繼轉法輪，　智慧舍利弗，　　起問於世尊：「世尊無雙比，　　無事不見聞。",
    "T04n0197_001:0164b03_0": "　世尊先自說，　　宿世諸因緣。",
    "T04n0197_001:0164b04_0": "　孫陀生惡謗，　　望得其敬事，　無故誹謗尊，　　此是何因緣？",
    "T04n0197_001:0164b06_0": "　坐奢彌跋提，　　此五百比丘，　無故相誹謗，　　此是何因緣？",
    "T04n0197_001:0164b08_0": "　何為得頭痛？",
    "T04n0197_001:0164b08_1": "　　誅殺五親時，　諸節皆疼痛；　　及患脊背強；　剛木槍刺脚；　　調達崖石擲，　垖破脚拇指；　　此是何因緣？",
    "T04n0197_001:0164b12_0": "　多舌童女人，　　帶杅起其腹，　無故來相謗，　　在於大眾中；　又在毘蘭邑，　　三月食馬麥，　國師梵志請，　　此是何因緣？",
    "T04n0197_001:0164b16_0": "　在於欝祕地，　　苦行足六年，　斷息禪羸瘦，　　此是何因緣？」",
    "T04n0197_001:0164b18_0": "　世尊為演說：　　「舍利弗諦聽。",
    "T04n0197_001:0164b19_0": "　今當盡為說，　　先世所行緣。」",
    "T04n0197_001:0164b20_0": "佛說孫陀利宿緣經第一",
    "T04n0197_001:0164b21_0": "聞如是：一時佛在阿耨大泉，與大比丘五百人俱，皆是阿羅漢——六通神足，大有名稱，端正姝好，各有眾相，不長、不短、不白、不黑、不肥、不瘦，色猶紅蓮華，皆能伏心意——唯除一比丘，何者？",
    "T04n0197_001:0164b25_1": "阿難是也。",
    "T04n0197_001:0164b25_2": "舍利弗自從華座起，整衣服，偏露右臂，右膝跪蓮華座，向佛叉手，問世尊言：「世尊無事不見、無事不聞、無事不知，世尊無雙比，眾惡滅盡、諸善普備，諸天龍神、帝王、臣民、一切眾生，皆欲度之。",
    "T04n0197_001:0164b29_3": "世尊今故現有殘緣？",
    "T04n0197_001:0164c01_4": "願佛自說此緣，使天人、眾生，聞者開解。",
    "T04n0197_001:0164c02_0": "以何因緣，孫陀利來誹謗？",
    "T04n0197_001:0164c02_1": "以何因緣，坐奢彌跋提被謗，及五百羅漢？",
    "T04n0197_001:0164c03_2": "以何因緣，世尊頭痛？",
    "T04n0197_001:0164c04_0": "以何因緣，世尊骨節疼痛？",
    "T04n0197_001:0164c04_1": "以何因緣，世尊脊背強？",
    "T04n0197_001:0164c05_2": "以何因緣，剛木刺其脚？",
    "T04n0197_001:0164c05_3": "以何因緣，地婆達兜以崖石擲？",
    "T04n0197_001:0164c06_4": "以何因緣，多舌女人，帶杅大眾中，有漏、無漏，前來相誹謗曰：『何以不自說家事，乃為他說為？",
    "T04n0197_001:0164c08_5": "我今臨產，當須酥油。』",
    "T04n0197_001:0164c09_0": "以何因緣，於毘蘭邑，與五百比丘食馬麥？",
    "T04n0197_001:0164c09_1": "以何因緣，在欝祕地，苦行經六年，謂呼當得佛？」",
    "T04n0197_001:0164c11_0": "佛語舍利弗：「還復華座。",
    "T04n0197_001:0164c11_1": "吾當為汝說先世諸因緣。」",
    "T04n0197_001:0164c12_2": "舍利弗即便還復本座。",
    "T04n0197_001:0164c12_3": "阿耨大龍王，聞佛當說緣法，踊躍歡喜，即為佛作七寶交露蓋，蓋中雨栴檀、末香，周遍諸座。",
    "T04n0197_001:0164c14_4": "無數諸天龍、鬼神、乾沓和、阿須倫、迦樓羅、甄陀羅、摩休勒，皆來詣佛，叉手作禮，圍遶而立。",
    "T04n0197_001:0164c16_5": "佛便為舍利弗說：「往昔過去世，波羅[木*奈]城中，有博戲人，名曰淨眼，巧於歌戲。",
    "T04n0197_001:0164c18_6": "爾時，有婬女，名曰鹿相，端正姝好，嚴淨無比。",
    "T04n0197_001:0164c19_7": "時淨眼往至鹿相所，語此女曰：『當共出外，詣樹園中，求於好地，共相娛樂。』",
    "T04n0197_001:0164c21_8": "女答曰：『可爾。』",
    "T04n0197_001:0164c21_9": "鹿相便歸，莊嚴衣服，詣淨眼家。",
    "T04n0197_001:0164c22_10": "淨眼即嚴駕好車，與鹿相共載，出波羅[木*奈]城，至於樹園，共相娛樂。",
    "T04n0197_001:0164c23_11": "「經於日夜，淨眼覩其衣服珍妙，便生貪心：『當殺此女，取其衣服。』",
    "T04n0197_001:0164c25_12": "復念：『殺已，當云何藏之？』",
    "T04n0197_001:0164c25_13": "時此園中，有辟支佛，名樂無為，去其所止不遠。",
    "T04n0197_001:0164c26_14": "淨眼又念：『此辟支佛，晨入城乞食後，我當殺鹿相，埋其廬中，持衣而歸，誰知我處？』",
    "T04n0197_001:0164c28_15": "明旦，辟支佛即入城乞食，淨眼於後，便殺鹿相，脫衣服取，埋屍著樂無為廬中，平地如故，便乘車從餘門入城。",
    "T04n0197_001:0165a02_16": "「爾時，波羅[木*奈]國王名梵達。",
    "T04n0197_001:0165a02_17": "國人不見鹿相，遂徹國王，眾人白王：『鹿相不見。』",
    "T04n0197_001:0165a03_18": "王即召群臣，遍詣里巷，戶至覔之。",
    "T04n0197_001:0165a04_19": "諸臣受教，如命覔之，遍覔不得，便復出城，見樹間眾鳥飛翔其上，眾人便念：『城中已遍不得，此必有以，當共往彼。』",
    "T04n0197_001:0165a07_20": "即尋便往到樂無為廬前，搜索得屍。",
    "T04n0197_001:0165a08_21": "諸臣語樂無為曰：『已行不淨，胡為復殺？』",
    "T04n0197_001:0165a08_22": "辟支佛默然不答。",
    "T04n0197_001:0165a09_23": "問如此至三，不答如前。",
    "T04n0197_001:0165a09_24": "樂無為手脚著土，此是先世因緣，故默不答。",
    "T04n0197_001:0165a10_25": "「眾臣便反縛樂無為，拷打問辭。",
    "T04n0197_001:0165a11_26": "樹神人現出半身，語眾人曰：『莫拷打此人。』",
    "T04n0197_001:0165a12_27": "眾臣曰：『何以不打？』",
    "T04n0197_001:0165a13_28": "神曰：『此無是法，終不行是。』",
    "T04n0197_001:0165a13_29": "諸臣雖聞神言，不肯聽用，將此樂無為，徑詣王所，白王曰：『此道士，行不淨已，又復殺之。』",
    "T04n0197_001:0165a15_30": "王聞是語，瞋恚大喚，語諸大臣：『看是道士，行於非法，應當爾耶？』",
    "T04n0197_001:0165a17_31": "王勅諸臣：『急縛驢駄，打鼓遍巡，然後出城南門，將至樹下，鐵鉾[矛*贊]之，貫著竿頭，聚弓射之；若不死者，便斬其頭。』",
    "T04n0197_001:0165a19_32": "諸臣受教，急縛驢駄，打鼓巷至巡之。",
    "T04n0197_001:0165a20_33": "國人見之，皆怪所以，或有信者、或不信者，眾人集觀，喚呼悲傷。",
    "T04n0197_001:0165a22_0": "「於時，淨眼在破牆中藏，聞眾人云云聲，便於牆中，傾顧盜視，見樂無為反縛驢駄，眾人逐行，見已心念：『此道士無故見抂當死，此不應有愛欲。",
    "T04n0197_001:0165a25_1": "我自殺鹿相，非道士殺，我自受死，當活道士。』",
    "T04n0197_001:0165a26_2": "淨眼念已，便出走趣大眾，普喚上官曰：『莫困殺此道士，非道士殺鹿相，是我殺之耳。",
    "T04n0197_001:0165a28_3": "願放此道士，縛我，隨罪治我。』",
    "T04n0197_001:0165a28_4": "諸上官皆驚愕曰：『何能代他受罪？』",
    "T04n0197_001:0165a29_5": "即共解辟支佛縛，便捉淨眼，反縛如前。",
    "T04n0197_001:0165b01_6": "諸上官等，皆向辟支佛作禮懺悔：『我等愚癡，無故抂困道士，當以大慈，原赦我罪，莫使我將來受此重殃。』",
    "T04n0197_001:0165b03_7": "如是至三，樂無為辟支佛默然不答。",
    "T04n0197_001:0165b04_8": "「辟支佛心念：『我不宜更入波羅[木*奈]城乞食，我但當於此眾前，取滅度耳。』",
    "T04n0197_001:0165b06_9": "辟支佛便於眾前，踊升虛空，於中往反，坐、臥、住、立，腰以下出煙、腰以上出火；或復腰以下出火、腰以上出煙；或左脇出煙、右脇出火；或左脇出火、右脇出煙；或腹前出煙、背上出火；或腹前出火、背上出煙；或腰以下出火、腰以上出水；或腰以下出水、腰以上出火；或左脇出火、右脇出水；或左脇出水、右脇出火；或腹前出水、背上出火；或腹前出火、背上出水；或左肩出水、右肩出火；或左肩出火、右肩出水；或兩肩出水、或兩肩出火；然後，舉身出煙、舉身出火、舉身出水，即於空中，燒身滅度。",
    "T04n0197_001:0165b17_10": "於是，大眾皆悲涕泣，或有懺悔、或有作禮者，取其舍利，於四衢道起偷婆。",
    "T04n0197_001:0165b19_11": "「諸上官即將淨眼詣王梵達：『此人殺鹿相，非是道士殺。』",
    "T04n0197_001:0165b20_12": "王便瞋此監司：『前時，何為妄白虛事，云此人殺人，今云非也。",
    "T04n0197_001:0165b21_13": "乃使我作虛妄之人，抂困道士。』",
    "T04n0197_001:0165b22_14": "諸臣白王：『於時頻問道士，何為殺人也？",
    "T04n0197_001:0165b23_15": "時道士默不見答，又手脚復著土，以是故，臣等謂呼其殺人。』",
    "T04n0197_001:0165b25_0": "王便勅臣：『驢駄此人，於城南，先以鉾[矛*贊]之，然後立竿貫頭，聚弓射之；若不死者，便斫其頭。』",
    "T04n0197_001:0165b27_0": "諸臣受教，即以驢駄，打鼓遍巡已，出城南，詣樹下，以鉾[矛*贊]貫木，聚弓射之，然後斫頭。」",
    "T04n0197_001:0165b28_1": "佛語舍利弗：「汝乃知爾時淨眼者不？",
    "T04n0197_001:0165b29_2": "則我身是。",
    "T04n0197_001:0165c01_0": "舍利弗！",
    "T04n0197_001:0165c01_1": "汝復知鹿相者不？",
    "T04n0197_001:0165c01_2": "則今孫陀利是。",
    "T04n0197_001:0165c01_3": "舍利弗！",
    "T04n0197_001:0165c02_4": "汝知爾時梵達王不？",
    "T04n0197_001:0165c02_5": "則今執杖釋種是。",
    "T04n0197_001:0165c03_0": "舍利弗！",
    "T04n0197_001:0165c03_1": "我爾時殺鹿相、抂困辟支佛，以是罪故，無數千歲，在泥犁中煮，及上劍樹；無數千歲，在畜生中；無數千歲，在餓鬼中。",
    "T04n0197_001:0165c05_2": "爾時餘殃，今雖作佛，故獲此孫陀利謗。」",
    "T04n0197_001:0165c06_3": "於是，佛自說宿命因緣偈曰：「我先名淨眼，　　乃是博戲人。",
    "T04n0197_001:0165c09_0": "　辟支名樂無，　　無過致困苦。",
    "T04n0197_001:0165c10_0": "　此有真淨行，　　為眾所擾惱，　毀辱而縛束，　　復欲驅出城。",
    "T04n0197_001:0165c12_0": "　見此辟支佛，　　困辱被繫縛，　我起慈悲心，　　使令得解脫。",
    "T04n0197_001:0165c14_0": "　以是因緣故，　　久受地獄苦。",
    "T04n0197_001:0165c15_0": "　乃爾時殘殃，　　今故被誹謗。",
    "T04n0197_001:0165c16_0": "　我今斷後生，　　便盡於是世，　坐此孫陀利，　　故得其誹謗。",
    "T04n0197_001:0165c18_0": "　因緣終不脫，　　亦不著虛空。",
    "T04n0197_001:0165c19_0": "　當護三因緣，　　終始不可犯。",
    "T04n0197_001:0165c20_0": "　我自成尊佛，　　得為三界將，　故說先因緣，　　阿耨大泉中。」",
    "T04n0197_001:0165c22_0": "佛語舍利弗：「汝觀如來，眾惡皆盡、諸善普備，能度天龍、鬼神、帝王、臣民、蠉飛、蠕動，皆使得度，無為安樂。",
    "T04n0197_001:0165c24_1": "雖有是功德，猶不免於宿緣，況復愚冥未得道者，不攝身、口、意，此等當如何？」",
    "T04n0197_001:0165c26_2": "佛語舍利弗：「汝當學是，及諸羅漢并一切眾生，當護身三、口四、意三。",
    "T04n0197_001:0165c27_3": "舍利弗！",
    "T04n0197_001:0165c27_4": "汝當學是，并及一切。」",
    "T04n0197_001:0165c28_5": "佛說是時，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。",
    "T04n0197_001:0166a02_0": "佛說奢彌跋宿緣經第二",
    "T04n0197_001:0166a03_0": "聞如是：一時佛在阿耨大泉，與大比丘眾五百人俱，皆是羅漢，六通神足，唯除一比丘——阿難也。",
    "T04n0197_001:0166a05_1": "是時，佛告舍利弗：「過去久遠九十一劫，是時有王，名曰善說，城名善說所造。",
    "T04n0197_001:0166a06_2": "有一婆羅門，名延如達，好學廣博，外學、三部、天文、圖讖、占相、藝術，曉七種書及外道教誡，解了眾法，世俗典籍，相有三十，常教學五百豪族童子。",
    "T04n0197_001:0166a10_3": "復有一婆羅門，名曰梵天，大富饒財，象、馬、七珍、侍使、僕從，婦名淨音，端正姝妙，容貌第一，性行和調，無嫉妬心。",
    "T04n0197_001:0166a12_4": "延如達以梵天為檀越，婦淨音供養延如達，飲食、衣被、床臥、坐具、病瘦、醫藥。",
    "T04n0197_001:0166a14_5": "「有一辟支佛，名曰愛學，往到城內，執衣持鉢，行欲乞食。",
    "T04n0197_001:0166a15_6": "偶至梵天門，時淨音見辟支佛，衣服整齊、行步詳審、六根寂定，心甚愛樂，即請供養曰：『自今已去，衣被、飲食、床臥、醫藥，常從我受，當為我故，受我請。』",
    "T04n0197_001:0166a19_7": "淨音即以濃美飲食，滿鉢與之。",
    "T04n0197_001:0166a19_8": "辟支佛受已，執鉢升虛，七反迴旋，飛還所止。",
    "T04n0197_001:0166a20_9": "時城內人，見此神足曰：『國有是人，我等有福。』",
    "T04n0197_001:0166a21_10": "舉國歡喜，供養無厭。",
    "T04n0197_001:0166a22_11": "「淨音供養辟支佛日進；待延如達遂薄。",
    "T04n0197_001:0166a23_12": "延如達自覺薄已厚彼，便興妬嫉、誹謗之言：『此道士，實無戒德。",
    "T04n0197_001:0166a24_13": "何以故？",
    "T04n0197_001:0166a24_14": "與此淨音作不淨行故也。",
    "T04n0197_001:0166a25_15": "以是故，厚供養之。』",
    "T04n0197_001:0166a25_16": "延如達告五百弟子曰：『此道士，犯戒、無精進行。",
    "T04n0197_001:0166a26_17": "諸童子各歸家，宣令曰：「此道士，無有淨行，與淨音通。」』",
    "T04n0197_001:0166a28_18": "諸童子曰：『爾！",
    "T04n0197_001:0166a28_19": "如師所言，此道士實有婬欲心。』",
    "T04n0197_001:0166a29_20": "五百童子，受教入城，至巷宣令曰：『此道士，有婬欲心，與淨音通。』",
    "T04n0197_001:0166b01_21": "國人咸疑：『神足如是，有此穢聲耶？』",
    "T04n0197_001:0166b02_22": "此聲經七年乃斷。",
    "T04n0197_001:0166b02_23": "後辟支佛現十八變，取於滅度，眾人乃知延如達為虛妄、辟支佛為清淨。」",
    "T04n0197_001:0166b04_24": "佛語舍利弗：「汝知爾時延如達不？",
    "T04n0197_001:0166b05_25": "則我身是；爾時梵天者，憂填王是；爾時淨音者，奢彌跋是；爾時五百童子者，今五百羅漢是。」",
    "T04n0197_001:0166b07_26": "佛語舍利弗：「我爾時因失供養故，便生妬嫉心，與汝等共誹謗辟支佛，以是因緣，與汝等共入地獄，鑊湯見煮，無數千歲。",
    "T04n0197_001:0166b09_27": "由是餘殃，今雖得佛，故與汝等，有奢彌跋之謗也。」",
    "T04n0197_001:0166b11_28": "於是，世尊說先世因緣偈曰：「我先為梵志，　　廣學外四部，　止於樹園中，　　教授五百童。",
    "T04n0197_001:0166b14_0": "　有一辟支佛，　　清淨有神足。",
    "T04n0197_001:0166b15_0": "　見是得供養，　　無故橫相謗，　還語諸童子，　　道士不淨行。",
    "T04n0197_001:0166b17_0": "　我適說是時，　　童子皆歡喜。",
    "T04n0197_001:0166b18_0": "　童子聞是已，　　遍行諸里巷，　盡向眾人說，　　道士犯不淨。",
    "T04n0197_001:0166b20_0": "　以是因緣故，　　經歷地獄久，　我及汝曹等，　　更是無限苦。",
    "T04n0197_001:0166b22_0": "　由是殘因緣，　　是眾五百人，　無故被誹謗，　　坐此奢彌跋。",
    "T04n0197_001:0166b24_0": "　我今在末世，　　成於無上道，　無故而誹謗，　　坐此奢彌跋。",
    "T04n0197_001:0166b26_0": "　如來成尊佛，　　三界之大將，　阿耨大池中，　　自說本世緣。」",
    "T04n0197_001:0166b28_0": "佛告舍利弗：「汝觀如來，眾漏已盡、諸善普具，慈愍天人、乃至蠕動，皆欲使濟度。",
    "T04n0197_001:0166b29_1": "雖有此功德，猶不免於宿緣，況復愚曚、未識道者？」",
    "T04n0197_001:0166c01_2": "佛語舍利弗：「汝當學是，及諸羅漢、一切眾生，皆當學是。」",
    "T04n0197_001:0166c03_3": "佛語舍利弗：「汝當護身三、口四、意三，舍利弗！",
    "T04n0197_001:0166c04_4": "當學如是。」",
    "T04n0197_001:0166c04_5": "佛說是已，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。",
    "T04n0197_001:0166c07_0": "佛說頭痛宿緣經第三",
    "T04n0197_001:0166c08_0": "聞如是：一時佛在阿耨大泉，與大比丘五百人俱，皆是阿羅漢，六通神足，唯除一比丘——阿難也。",
    "T04n0197_001:0166c10_1": "佛告舍利弗：「過去久遠世，於羅閱祇大城中，時穀貴飢饉，人皆捨取白骨，打煮飲汁，掘百草根，以續微命。",
    "T04n0197_001:0166c12_2": "以一升金，貿一升穀。",
    "T04n0197_001:0166c12_3": "爾時，羅閱祇有大村數百家，名曰吱(九支反)越。",
    "T04n0197_001:0166c13_4": "村東不遠，有池，名曰多魚。",
    "T04n0197_001:0166c14_5": "吱越村人，將妻子詣多魚池，止於池邊，捕魚食之。",
    "T04n0197_001:0166c15_6": "時捕魚人，採魚著岸上，在陸而跳。",
    "T04n0197_001:0166c16_7": "「我爾時為小兒，年適四歲，見魚跳而喜。",
    "T04n0197_001:0166c17_8": "時池中有兩種魚：一種名麩，一種名多舌。",
    "T04n0197_001:0166c18_9": "此自相語曰：『我等不犯人，橫被見食。",
    "T04n0197_001:0166c19_10": "我等後世，要當報此。』」",
    "T04n0197_001:0166c19_11": "佛語舍利弗：「汝識爾時吱越村人，男、女、大、小不？",
    "T04n0197_001:0166c20_12": "則今迦毘羅越國諸釋種是；爾時小兒者，我身是；爾時麩魚者，毘樓勒王是；爾時多舌魚者，今毘樓勒王相師，婆羅門名惡舌者是。",
    "T04n0197_001:0166c23_13": "爾時魚跳，我以小杖打魚頭，以是因緣，墮地獄中，無數千歲。",
    "T04n0197_001:0166c25_0": "我今雖得阿惟三佛，由是殘緣故，毘樓勒王伐釋種時，我得頭痛。」",
    "T04n0197_001:0166c26_1": "佛語舍利弗：「汝知我云何頭痛？",
    "T04n0197_001:0166c27_2": "舍利弗！",
    "T04n0197_001:0166c27_3": "我初得頭痛時，語阿難曰：『以四升鉢，盛滿冷水來。』",
    "T04n0197_001:0166c28_4": "阿難如教持來，以指抆額上，汗渧水中，水即尋消滅。",
    "T04n0197_001:0166c29_5": "猶如終日炊空大釜，投一渧水，水即燋燃。",
    "T04n0197_001:0167a01_6": "頭痛之熱，其狀如是。",
    "T04n0197_001:0167a02_7": "假令須彌山邊，旁出亞崖一由延、至百由延，值我頭痛熱者，亦當消盡。",
    "T04n0197_001:0167a03_8": "舍利弗！",
    "T04n0197_001:0167a04_9": "如來頭痛如是。」",
    "T04n0197_001:0167a04_10": "佛爾時說宿緣偈曰：「先世吱越村，　　有一吱越子，　捕魚置岸上，　　以杖敲其頭。",
    "T04n0197_001:0167a07_0": "　以是因緣故，　　經歷地獄久，　名曰黑繩獄，　　燒煮甚久長。",
    "T04n0197_001:0167a09_0": "　由是殘因緣，　　今得頭痛熱，　殺是諸釋時，　　惡行毘樓勒。",
    "T04n0197_001:0167a11_0": "　此緣終不化，　　亦不著虛空。",
    "T04n0197_001:0167a12_0": "　當共自謹慎，　　防護身口意。",
    "T04n0197_001:0167a13_0": "　我自成尊佛，　　得為三界將，　故說先世緣，　　阿耨大泉中。」",
    "T04n0197_001:0167a15_0": "佛語舍利弗：「汝見如來，眾惡已盡、諸善普具，欲使天、龍、鬼神、帝王、臣民，皆念其善，猶有此緣，況復愚冥、未得道者？」",
    "T04n0197_001:0167a17_1": "佛語舍利弗：「汝當學是，及諸羅漢、一切眾生，皆當學是。」",
    "T04n0197_001:0167a18_2": "佛語舍利弗：「汝當護身三、口四、意三，舍利弗！",
    "T04n0197_001:0167a19_3": "當學是。」",
    "T04n0197_001:0167a20_0": "佛說是已，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。",
    "T04n0197_001:0167a23_0": "佛說骨節煩疼因緣經第四",
    "T04n0197_001:0167a24_0": "聞如是：一時佛在阿耨大泉，與大比丘眾五百人俱，皆是阿羅漢，六通神足，唯除一比丘——阿難也。",
    "T04n0197_001:0167a26_1": "佛語舍利弗：「往昔久遠世，於羅閱祇城中，有一長者子，得熱病甚困。",
    "T04n0197_001:0167a27_2": "其城中有一大醫子，別識諸藥，能治眾病。",
    "T04n0197_001:0167a28_3": "長者子呼此醫子曰：『為我治病愈，大與卿財寶。』",
    "T04n0197_001:0167a29_4": "醫子即治，長者子病得差；既差之後，不報其功。",
    "T04n0197_001:0167b01_5": "長者子於後復病，復命治之，差不答勞。",
    "T04n0197_001:0167b02_6": "如此至三，不報如前。",
    "T04n0197_001:0167b03_7": "「後復得病，續喚治之，醫子念曰：『前已三差，而不見報。』",
    "T04n0197_001:0167b04_8": "長者子曰：『卿前後治我，未得相報，今好治我，差當併報。』",
    "T04n0197_001:0167b05_9": "醫子念曰：『見欺如此至三，如誑小兒，我今治此，當令命斷。』",
    "T04n0197_001:0167b07_0": "即便與非藥，病遂增劇，便致無常。」",
    "T04n0197_001:0167b07_1": "佛語舍利弗：「汝知爾時醫子不？",
    "T04n0197_001:0167b08_2": "則我身是；爾時病長者子者，地婆達兜是也。」",
    "T04n0197_001:0167b09_3": "佛語舍利弗：「我爾時與此長者子非藥，致令無常，以是因緣，數千歲受地獄燒煮，及畜生、餓鬼。",
    "T04n0197_001:0167b11_4": "由是殘緣，今雖得作佛，故有骨節煩疼病生。」",
    "T04n0197_001:0167b12_5": "於是，佛說宿緣頌曰：「我往為醫子，　　治於長者兒，　瞋恚與非藥，　　由此致無常。",
    "T04n0197_001:0167b16_0": "　以是宿因緣，　　久受地獄苦，　爾時餘因緣，　　故致煩疼患。",
    "T04n0197_001:0167b18_0": "　因緣終不滅，　　亦不著虛空。",
    "T04n0197_001:0167b19_0": "　以是三因緣，　　盡護身、口、意。",
    "T04n0197_001:0167b20_0": "　我自成尊佛，　　得為三界將，　故說先世緣，　　阿耨大泉中。」",
    "T04n0197_001:0167b22_0": "佛語舍利弗：「汝見如來，眾惡已盡、諸善普具，欲使天、龍、鬼神、帝王、臣民，皆念其善，猶有此緣，況復愚冥、未得道者？」",
    "T04n0197_001:0167b24_1": "佛語舍利弗：「汝當學是，及五百羅漢、一切眾生，皆當學是。」",
    "T04n0197_001:0167b25_2": "佛語舍利弗：「汝當護身三、口四、意三，舍利弗！",
    "T04n0197_001:0167b26_3": "汝當學是。」",
    "T04n0197_001:0167b27_4": "佛說是已，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。",
    "T04n0197_001:0167c01_0": "佛說背痛宿緣經第五",
    "T04n0197_001:0167c02_0": "聞如是：一時佛在阿耨大泉，與大比丘眾五百人俱，皆是羅漢，六通神足，唯除一比丘——阿難也。",
    "T04n0197_001:0167c04_1": "於是，佛語舍利弗：「往昔久遠世時，於羅閱祇，時大節日聚會，時國中有兩姓力士：一姓剎帝利種，一姓婆羅門種，亦來在會。",
    "T04n0197_001:0167c06_2": "時兩力士共相撲，婆羅門力士語剎帝利力士曰：『卿莫撲我，我當大與卿錢寶。』",
    "T04n0197_001:0167c08_3": "剎帝利便不盡力，戲令其屈伏也。",
    "T04n0197_001:0167c09_4": "二人俱得稱，皆受王賞，婆羅門力士竟不報剎帝利力士所許。",
    "T04n0197_001:0167c10_5": "到後節日，復來聚會相撲，婆羅門力士復求首剎帝利力士，如前相許，剎帝利力士復饒不撲，得賞如上，復不相報。",
    "T04n0197_001:0167c13_6": "如是至三。",
    "T04n0197_001:0167c13_7": "「後節復會，婆羅門力士重語剎帝利力士曰：『前後所許，當一時併報。』",
    "T04n0197_001:0167c15_8": "剎帝利力士心念曰：『此人數欺我，既不報我、又侵我分，我今日當使其消。』",
    "T04n0197_001:0167c17_9": "是剎帝利便乾笑語曰：『卿誑我滿三，今不復用卿物。』",
    "T04n0197_001:0167c18_10": "便右手捺項，左手捉袴腰，兩手蹙之，挫折其脊，如折甘蔗，擎之三旋，使眾人見，然後撲地，墮地即死。",
    "T04n0197_001:0167c20_11": "王及群臣，皆大歡喜，賜金錢十萬。」",
    "T04n0197_001:0167c21_12": "佛語舍利弗：「汝知爾時剎帝利力士撲殺婆羅門力士者不？",
    "T04n0197_001:0167c22_13": "則我身是；婆羅門力士者，地婆達兜是。」",
    "T04n0197_001:0167c23_14": "佛語舍利弗：「我爾時以貪恚故，撲殺此力士，以是因緣，墮地獄中，燒煮榜治，經數千歲。",
    "T04n0197_001:0167c25_15": "今我已成阿惟三佛，諸漏已盡，爾時殘緣，今故有此脊痛之患。」",
    "T04n0197_001:0167c26_16": "於是，世尊自說宿緣頌曰：「節會共相撲，　　意欲屈彼人，　一舉撲著地，　　令其脊中折。",
    "T04n0197_001:0168a01_0": "　以是因緣故，　　久受地獄苦，　先世殘餘殃，　　故致脊痛患。",
    "T04n0197_001:0168a03_0": "　此緣終不滅，　　亦不著虛空。",
    "T04n0197_001:0168a04_0": "　護是三因緣，　　莫犯身、口、意。",
    "T04n0197_001:0168a05_0": "　我自成尊佛，　　得為三界將，　阿耨大泉中，　　自說宿世緣。」",
    "T04n0197_001:0168a07_0": "佛語舍利弗：「汝見如來，眾惡已盡，諸善普具，諸天、龍、神、帝王、臣民、一切眾生，皆欲令得渡，尚不免餘殃，況復愚癡、未得道者？」",
    "T04n0197_001:0168a09_1": "佛語舍利弗：「汝等當學是，護身三、口四、意三。」",
    "T04n0197_001:0168a10_2": "佛說是已，舍利弗及五百羅漢、八部鬼神，聞佛所說，歡喜受行。",
    "T04n0197_001:0168a13_0": "佛說木槍刺脚因緣經第六",
    "T04n0197_001:0168a14_0": "聞如是：一時佛在羅閱祇竹園精舍，與大比丘僧五百人俱。",
    "T04n0197_001:0168a15_1": "世尊晨旦著衣持鉢，與五百比丘僧及阿難圍遶，共入羅閱祇城乞食，家家遍至。",
    "T04n0197_001:0168a17_2": "見此里中，有破剛木者，有一片木，長尺二，迸在一邊，於佛前立。",
    "T04n0197_001:0168a18_3": "佛便心念：「此是宿緣，我自作是，自當受之。」",
    "T04n0197_001:0168a19_4": "眾人聞見，皆共聚觀，大眾見之，驚愕失聲。",
    "T04n0197_001:0168a20_5": "佛復心念：「今當現償宿緣，使眾人見，信解殃對，不敢造惡。」",
    "T04n0197_001:0168a21_6": "佛便踊在虛空，去地一刃，木槍逐佛，亦高一刃，於佛前立；佛復上二刃、三刃、四刃乃至七刃，槍亦隨上七刃；世尊復上高一多羅，槍亦高一多羅；佛復上乃至七多羅，槍亦隨上，立於佛前；佛復上高七里，槍亦高七里；佛復上高十里，槍亦如是；佛復上高一由延，槍亦隨之；佛復上七由延，槍亦上隨之。",
    "T04n0197_001:0168a28_7": "佛於空中，化作青石，厚六由延，縱廣十二由延，佛於上立，槍便穿石，出在佛前立；佛復於空中，化作水，縱廣十二由延，深六由延，於水上立，槍復過水，於佛前立；佛復於空中，化作大火，縱廣十二由延，高六由延，於焰上立，槍亦過焰，至佛前立；佛復於空中，化作旋風，縱廣十二由延，高六由延，於風上立，槍從傍邊斜來，趣佛前立。",
    "T04n0197_001:0168b07_8": "佛復上至四天王宮殿中住，槍亦來上，至佛前立。",
    "T04n0197_001:0168b08_9": "佛復上至三十三天，上壁方一由延琉璃石，佛於上立，槍亦來上，在佛前立。",
    "T04n0197_001:0168b10_0": "佛去後，四天王相告曰：「佛畏此木槍，槍亦逐不置。」",
    "T04n0197_001:0168b11_1": "皆共僉然不悅，從三十三天化去。",
    "T04n0197_001:0168b11_2": "至焰天，焰天化去；至兜率，兜率化去；至涅磨羅他，涅磨羅他化去；至婆羅尼蜜，婆羅尼蜜化去；至梵天；木槍從三十三天，以次來上，乃至梵天，於佛前立。",
    "T04n0197_001:0168b15_3": "諸天皆相謂曰：「佛畏此槍，捨走，然槍逐不置。」",
    "T04n0197_001:0168b16_4": "爾時，世尊與諸梵天說自宿緣法；從梵天還，至婆羅尼蜜；婆羅尼蜜，下至涅摩羅他；涅摩羅他，下至兜率；兜率，下至焰天；焰天，下至三十三天；三十三天，下至四天王；四天王，下還至羅閱祇；所過諸天，皆為說宿緣法，槍亦復從上下至羅閱祇，佛亦為羅閱祇人說宿緣法。",
    "T04n0197_001:0168b22_5": "佛與比丘僧出羅閱祇城，槍亦尋佛後，國人盡逐佛出城。",
    "T04n0197_001:0168b23_6": "佛問眾人：「汝等欲何至？」",
    "T04n0197_001:0168b24_7": "眾人答曰：「欲隨如來，看此因緣。」",
    "T04n0197_001:0168b25_8": "佛語眾人：「各自還歸，如來自知時節。」",
    "T04n0197_001:0168b25_9": "阿難問佛：「如來！",
    "T04n0197_001:0168b26_10": "何以遣眾人還？」",
    "T04n0197_001:0168b26_11": "佛語阿難：「若眾人見我償此緣者，皆當盟死墮地。」",
    "T04n0197_001:0168b27_12": "阿難便默。",
    "T04n0197_001:0168b28_13": "世尊即還竹園僧伽藍，自處己房，勅諸比丘：「各自還房。」",
    "T04n0197_001:0168b29_14": "各受教還房。",
    "T04n0197_001:0168b29_15": "阿難問佛：「我當云何？」",
    "T04n0197_001:0168c01_16": "佛語阿難：「汝亦還房。」",
    "T04n0197_001:0168c01_17": "阿難即還。",
    "T04n0197_001:0168c01_18": "佛便心念：「是緣我宿自造，必當償之。」",
    "T04n0197_001:0168c02_19": "即取大衣，四疊襞之，還坐本座。",
    "T04n0197_001:0168c03_20": "佛便展右足，木槍便從足趺上下入，徹過入地，地深六萬八千由延；過此地至水，水深亦六萬八千由延；過水至火，火高六萬八千由延；至火乃燋。",
    "T04n0197_001:0168c06_21": "當爾時，地六反震動。",
    "T04n0197_001:0168c07_22": "阿難、諸比丘，各自心念：「今此地動，槍必刺佛脚也。」",
    "T04n0197_001:0168c08_23": "佛被刺已，苦痛、辛痛、疼痛、斷氣痛。",
    "T04n0197_001:0168c09_0": "阿難即至佛所，見佛脚槍刺瘡，便悶死倒地。",
    "T04n0197_001:0168c10_1": "佛便以水灑阿難，阿難乃起。",
    "T04n0197_001:0168c10_2": "起已，禮佛足、摩拭佛足、嗚佛足，涕泣墮淚曰：「佛以是脚，行至樹下降魔，上至三十三天，為母說法。",
    "T04n0197_001:0168c12_3": "世尊金剛之身，作何因緣，為此小木所害乃爾？」",
    "T04n0197_001:0168c13_4": "佛語阿難：「且止，勿憂涕泣。",
    "T04n0197_001:0168c14_5": "世間因緣，輪轉生死，有是苦患。」",
    "T04n0197_001:0168c15_6": "阿難問佛：「今者，瘡痛增損何如？」",
    "T04n0197_001:0168c15_7": "佛語阿難：「漸漸有降。」",
    "T04n0197_001:0168c16_8": "舍利弗將諸比丘僧來詣佛所，稽首佛足，禮已，一面住。",
    "T04n0197_001:0168c17_9": "舍利弗問佛：「不審瘡痛，增損云何？」",
    "T04n0197_001:0168c18_10": "佛報舍利弗：「瘡痛漸漸有損。」",
    "T04n0197_001:0168c19_11": "爾時，比丘眾中，漏未盡者，見此瘡，皆悲喚號泣曰：「世尊大悲，無物不濟，而云何有此痛緣也？」",
    "T04n0197_001:0168c21_12": "佛語此等比丘：「且止，莫涕。",
    "T04n0197_001:0168c21_13": "我乃先世自造此緣，要當受之，無可逃避處。",
    "T04n0197_001:0168c22_14": "此對亦非父作、亦非母作、亦非王作、亦非天作、亦非沙門、婆羅門所作，本我自造，今自受之。」",
    "T04n0197_001:0168c24_15": "諸漏盡神通者，各自默然思惟佛往日曾所說偈曰：「世人所作行，　　或作善惡事，　此行還歸身，　　終不朽敗亡。」",
    "T04n0197_001:0168c28_0": "耆婆聞佛為木槍所刺，涕泣至阿闍世王所。",
    "T04n0197_001:0168c29_0": "阿闍世王曰：「卿何以涕泣？」",
    "T04n0197_001:0168c29_1": "耆婆答曰：「我聞佛為木槍刺脚，是以涕耳。」",
    "T04n0197_001:0169a01_2": "阿闍世王聞此語，便從床上，悶死墮地，良久乃穌。",
    "T04n0197_001:0169a02_3": "舉宮內外，咸皆驚怖。",
    "T04n0197_001:0169a03_4": "王起涕泣，勅諸臣曰：「速疾嚴駕，欲至佛所。」",
    "T04n0197_001:0169a04_5": "諸臣受教，即便嚴駕，白王曰：「嚴駕已訖。」",
    "T04n0197_001:0169a05_0": "王即便上車，出羅閱祇城。",
    "T04n0197_001:0169a05_1": "城內四姓宗族、清信士女，聞佛為木槍所刺，王與弟耆婆，及此人眾，百千圍遶，共至佛所。",
    "T04n0197_001:0169a07_2": "下車、脫冠、解劍、退蓋，步進詣佛。",
    "T04n0197_001:0169a08_3": "佛右脇側臥，王禮佛已，手捉佛足，摩抆、口嗚，自稱國號姓名曰：「摩竭王阿闍世，問訊世尊，瘡痛寧有小損不？」",
    "T04n0197_001:0169a10_4": "佛報阿闍世：「當使大王，常得安隱，長壽無病。",
    "T04n0197_001:0169a11_5": "王當治以正法，莫行非法。」",
    "T04n0197_001:0169a12_6": "佛便命王使坐，王即就座。",
    "T04n0197_001:0169a13_7": "王問佛言：「我從如來所聞，佛身金剛，不可毀壞。",
    "T04n0197_001:0169a14_8": "不審今者，何為此木槍所刺耶？」",
    "T04n0197_001:0169a14_9": "佛告王曰：「一切諸法，皆為緣對所壞。",
    "T04n0197_001:0169a15_10": "我身雖是金剛，非木槍能壞，宿對所壞。」",
    "T04n0197_001:0169a16_11": "於是，世尊即說頌曰：「世人所為作，　　各自見其行，　行善得善報，　　行惡得惡報。",
    "T04n0197_001:0169a20_0": "「是故，大王！",
    "T04n0197_001:0169a20_1": "當學捨惡、從善。",
    "T04n0197_001:0169a20_2": "愚騃不學問，未識真道者，戲笑輕作罪，後當號泣受。",
    "T04n0197_001:0169a21_3": "是故，大王！",
    "T04n0197_001:0169a22_0": "不可以戲笑作罪，王當學如是。」",
    "T04n0197_001:0169a22_1": "王語耆婆：「汝合好藥，洗瘡呪治，必令時差。」",
    "T04n0197_001:0169a23_2": "耆婆曰：「諾。」",
    "T04n0197_001:0169a23_3": "耆婆即便禮佛、洗足、著生肌藥已，復讀止痛呪。",
    "T04n0197_001:0169a25_0": "耆婆出百千價[疊*毛]，用裹佛足，以手摩足，以口嗚之曰：「願佛老壽，此患早除。",
    "T04n0197_001:0169a26_1": "一切眾生，長夜之苦，亦得解脫。」",
    "T04n0197_001:0169a27_2": "即起禮佛，於一面住。",
    "T04n0197_001:0169a27_3": "佛於是為阿闍世王、一切眾會故，說四諦法：「何謂四諦？",
    "T04n0197_001:0169a29_4": "苦諦、苦習諦、苦盡諦、苦盡道諦，是為四諦。」",
    "T04n0197_001:0169b01_5": "說是時，六十比丘，得漏盡、意解；萬一千人，得法眼淨。",
    "T04n0197_001:0169b02_6": "王於是辭曰：「國事多故，欲還請辭。」",
    "T04n0197_001:0169b03_7": "佛言：「可，宜知是時。」",
    "T04n0197_001:0169b03_8": "王即起，稽首佛足，遶三匝而歸。",
    "T04n0197_001:0169b04_9": "諸眾亦各禮佛，遶三匝而還。",
    "T04n0197_001:0169b04_10": "於是暮，夜半，有七天人，人人能出百種音聲，來詣佛所，稽首佛足，遶床一匝而立。",
    "T04n0197_001:0169b06_11": "一天白佛：「瞿曇沙門！",
    "T04n0197_001:0169b07_12": "如師子受瘡，能忍苦痛，不告他人。」",
    "T04n0197_001:0169b07_13": "一天又曰：「瞿曇沙門！",
    "T04n0197_001:0169b08_14": "如象受瘡，能忍苦痛，不語他人。」",
    "T04n0197_001:0169b09_15": "一天復曰：「瞿曇沙門！",
    "T04n0197_001:0169b09_16": "如犎牛號時，亦不覺苦痛。」",
    "T04n0197_001:0169b10_17": "一天復曰：「瞿曇沙門！",
    "T04n0197_001:0169b10_18": "如水牛號時，亦不覺痛。」",
    "T04n0197_001:0169b11_19": "一天復曰：「瞿曇沙門！",
    "T04n0197_001:0169b11_20": "如八臂天王受瘡，能忍苦痛。」",
    "T04n0197_001:0169b12_21": "一天復曰：「瞿曇沙門！",
    "T04n0197_001:0169b12_22": "如寶馬不覺苦痛。」",
    "T04n0197_001:0169b13_23": "一天復曰：「瞿曇沙門！",
    "T04n0197_001:0169b13_24": "審諦清淨，不覺苦痛。」",
    "T04n0197_001:0169b14_25": "第一天曰：「佛！",
    "T04n0197_001:0169b14_26": "人中師子、人中象、人中犎牛、人中水牛、人中八臂天王、人中寶馬、人中審諦清淨，世尊如此等，能忍苦痛。",
    "T04n0197_001:0169b16_27": "此輩愚耐痛，世尊以慧耐。",
    "T04n0197_001:0169b17_28": "不如外學、梵志，已過中年，懈廢取婦，故望度苦，無由得度。",
    "T04n0197_001:0169b18_29": "何以故？",
    "T04n0197_001:0169b19_0": "不能究竟故也。",
    "T04n0197_001:0169b19_1": "如來法中，清淨究竟，斷諸愛欲，滅盡涅槃，如此乃度三界穢海也。",
    "T04n0197_001:0169b20_2": "何以故？",
    "T04n0197_001:0169b21_0": "是輩心意正定，從四諦求涅槃故也。」",
    "T04n0197_001:0169b21_1": "天於是以偈頌曰：「凶獷難降伏，　　癡疑無定智，　志荒處野露，　　不度生死淵。",
    "T04n0197_001:0169b25_0": "　定智除凶愚，　　調意眾縛解，　志寂無狂惑，　　是度生死海。」",
    "T04n0197_001:0169b27_0": "於是，天說偈已，佛默然可之。",
    "T04n0197_001:0169b27_1": "諸天見佛默然，知為可意，即稽首佛足，遶三匝已，忽然化去。",
    "T04n0197_001:0169b29_0": "至清旦，佛語舍利弗：「往昔無數阿僧祇劫前，爾時，有兩部賈客，各有五百人，在波羅[木*奈]國，各撰合資財，欲嚴船渡海。",
    "T04n0197_001:0169c02_1": "裝捒已訖，解繫張帆，便引而去。",
    "T04n0197_001:0169c03_2": "乘風徑往，即至寶渚。",
    "T04n0197_001:0169c03_3": "渚上豐饒，多有衣被、飲食、床臥、坐具，及妙婇女，種種雜寶，無物不有。",
    "T04n0197_001:0169c05_4": "一部賈客主語眾人曰：『我等以資財故，勤身苦體，渡海至此，所求已獲，今當住此，以五樂自娛。』",
    "T04n0197_001:0169c07_5": "第二薩薄告其部眾：『此間雖饒眾寶、五樂、婇女、衣食無乏，不當於此久住。』",
    "T04n0197_001:0169c09_6": "「是時，於虛空中，有天女慈愍此輩賈客，欲使從心所願，多得財寶，無為還歸，便於空中，語眾賈人曰：『此間雖有財寶、五樂、婇女、衣被、飲食，不足久住，當早還去。",
    "T04n0197_001:0169c12_7": "何以故？",
    "T04n0197_001:0169c13_0": "却後七日，此地皆當沒水。』",
    "T04n0197_001:0169c13_1": "語訖化去。",
    "T04n0197_001:0169c13_2": "復有魔天女，意欲使此賈客於此沒盡，不得還歸，於空中告曰：『卿等不足嚴駕欲還去，此間快樂，極可娛樂。",
    "T04n0197_001:0169c16_3": "此地初無水至，設當有水至此，此之眾寶、飲食、衣被、婇女、五樂，何由而有？",
    "T04n0197_001:0169c18_0": "前天所說，水當沒此，皆是虛妄，不足信之。』",
    "T04n0197_001:0169c18_1": "說已化去。",
    "T04n0197_001:0169c19_2": "「第一薩薄聞天女語已，勅其部眾：『卿等勿復嚴駕欲得還去，莫信前天所說，此是虛妄耳。",
    "T04n0197_001:0169c21_3": "此間快樂，五欲無乏，閻浮勤苦，正欲求此，今已得之，何緣復去？』",
    "T04n0197_001:0169c22_4": "第二薩薄還告其眾：『卿等莫貪五樂，於此久住。",
    "T04n0197_001:0169c23_5": "却後七日，水當滿此，速疾市買，裝駕治船。",
    "T04n0197_001:0169c24_6": "前天所說，至誠不虛。",
    "T04n0197_001:0169c25_7": "設七日無水，猶當治嚴還去，豈可捨本父、母、妻子乎？",
    "T04n0197_001:0169c26_8": "若當却後七日，水不至者，便當於此五樂自娛，然後徐歸。",
    "T04n0197_001:0169c27_9": "若水審來，如前天所說者，治嚴已竟，去復何難？』」",
    "T04n0197_001:0169c28_10": "佛語舍利弗：「却後七日，如前天所言，水滿其地。",
    "T04n0197_001:0169c29_11": "於時，第二薩薄，先已嚴辦，水至之日，所將部眾，即得上船；第一薩薄，先不治嚴，水至之日，與治嚴者爭船，船主護之，不令得前，便著鎧持杖，共相格戰。",
    "T04n0197_001:0170a04_0": "第二薩薄於船上，以鋑(麤官反)鉾鋑第一薩薄脚，徹過，即便命終。」",
    "T04n0197_001:0170a05_1": "佛語舍利弗：「汝知第一薩薄者不？",
    "T04n0197_001:0170a06_2": "則地婆達兜是；第二薩薄，以鉾鋑第一薩薄者，則我身是；爾時，第一賈客，眾五百人者，則今地婆達兜五百弟子是；爾時，第二賈客，五百眾者，則今五百羅漢是；爾時，第一天女者，則舍利弗是；爾時，第二天女，則今名滿月比丘，婆羅門弟子是。」",
    "T04n0197_001:0170a11_3": "佛語舍利弗：「我往昔作薩薄，貪財分死渡海，與彼爭船，以鋑鉾鋑彼薩薄脚。",
    "T04n0197_001:0170a13_4": "以是因緣，無數千歲，經地獄苦；於地獄中，無數千過，為鋑鉾所刺；無數千歲，墮畜生中，為人所射；無數千歲，在餓鬼中，上鐵錐樹上。",
    "T04n0197_001:0170a16_5": "今雖得如來金剛之身，以是餘殃故，今為木槍所刺。」",
    "T04n0197_001:0170a17_6": "爾時，世尊說宿緣偈曰：「先世作薩薄，　　乘船行渡海。",
    "T04n0197_001:0170a20_0": "　兩賈共爭船，　　以鉾鋑彼脚。",
    "T04n0197_001:0170a21_0": "　以是因緣故，　　地獄受鋑苦，　為畜常被射，　　餓鬼上錐樹。",
    "T04n0197_001:0170a23_0": "　今已成佛道，　　愍念眾生故，　雖得金剛身，　　不免於木槍。",
    "T04n0197_001:0170a25_0": "　因緣終不滅，　　亦不著虛空。",
    "T04n0197_001:0170a26_0": "　當護三因緣，　　莫犯身、口、意。",
    "T04n0197_001:0170a27_0": "　今我成尊佛，　　得為三界將，　阿耨大泉中，　　自說先世緣。」",
    "T04n0197_001:0170a29_0": "佛語舍利弗：「汝觀如來，眾惡已盡、諸善普備，諸天、龍、神、帝王、臣民、一切眾生，皆欲度之，猶不免此對，況復愚冥、未得道者？",
    "T04n0197_001:0170b02_1": "是故，舍利弗！",
    "T04n0197_001:0170b03_0": "當護身、口、意，莫犯是三事。",
    "T04n0197_001:0170b03_1": "舍利弗！",
    "T04n0197_001:0170b03_2": "汝等當學如是。」",
    "T04n0197_001:0170b04_3": "佛說是已，舍利弗歡喜受行。",
    "T04n0197_001:0170b05_0": "佛說興起行經卷上"
}