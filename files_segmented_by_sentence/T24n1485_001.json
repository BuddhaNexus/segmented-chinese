{
    "T24n1485_001:1010b03_0": "菩薩瓔珞本業經卷上",
    "T24n1485_001:1010b05_0": "姚秦涼州沙門竺佛念譯",
    "T24n1485_001:1010b06_0": "集眾品第一",
    "T24n1485_001:1010b07_0": "如是我聞：一時佛重遊於洴沙王國道場樹下成正覺處，復坐如故。",
    "T24n1485_001:1010b08_1": "昔始得佛，光影甚明，今復放四十二光，光光皆有百萬阿僧祇功德光為瓔珞，嚴好佛身彌滿法界，湛若虛空凝神照寂，樂常住性窮化體神。",
    "T24n1485_001:1010b11_2": "大用無方法王法主，於一切眾生而作父母，自然百千寶蓮華師子之座，古昔諸佛所坐皆爾，道德威儀相好如一，身意清淨福行普具。",
    "T24n1485_001:1010b14_3": "光明所徹金剛寶藏，出化無極照人剎土，去來現在無復障礙，化及一切度法與人三世悉等，圓明獨達一切佛等。",
    "T24n1485_001:1010b18_0": "爾時大會菩薩盡一生補處，神通妙達周遍十方，法身無極導利眾生，開佛法藏示現佛性妙果，寂滅無為要教都入人根。",
    "T24n1485_001:1010b20_1": "以宿命智訓化，以漸心入無際，解內外要始終無極，等諸佛土無所分別。",
    "T24n1485_001:1010b22_2": "以大悲口讚揚佛名不可勝極，六道之事靡不貫達，所化之處至皆歎言：「佛念吾等建立大志，乃悉現我諸佛世界所有好惡殊勝之土。",
    "T24n1485_001:1010b25_3": "佛所遊居闡隆導化，光明神足，教誨我等開示我意。",
    "T24n1485_001:1010b26_4": "佛本業瓔珞十住、十行、十向、十地、無垢地、妙覺地，為我說要，斷我瑕疵及諸疑妄，悉為我現佛土、佛身、佛神、佛力、佛定。",
    "T24n1485_001:1010b29_5": "無量變化、四等無畏、無罪三業、三六不共，一切功德無上道法眾事敷教，流入十方一切國土。」",
    "T24n1485_001:1010c02_6": "東去無極有香林剎，佛名入精進，菩薩字敬首。",
    "T24n1485_001:1010c03_7": "南去無極有樂林剎，佛名不捨樂，菩薩字覺首。",
    "T24n1485_001:1010c04_8": "西去無極有花林剎，佛名習精進，菩薩字寶首。",
    "T24n1485_001:1010c05_9": "北去無極有道林剎，佛名行精進，菩薩字慧首。",
    "T24n1485_001:1010c06_10": "東北無極有青蓮剎，佛名悲精進，菩薩字德首。",
    "T24n1485_001:1010c07_11": "東南無極有金林剎，佛名盡精進，菩薩字目首。",
    "T24n1485_001:1010c09_0": "西南無極有寶林剎，佛名上精進，菩薩字名首。",
    "T24n1485_001:1010c10_1": "西北無極有金剛剎，佛名一乘度，菩薩字法首。",
    "T24n1485_001:1010c11_2": "下方無極有水精剎，佛名大精進，菩薩字智首。",
    "T24n1485_001:1010c12_3": "上方無極有欲林剎，佛名至精進，菩薩字賢首。",
    "T24n1485_001:1010c13_4": "如是一切法光流入靡不周遍。",
    "T24n1485_001:1010c14_5": "爾時牟尼佛歎十方諸菩薩等，皆彼國第一，各與無數上人俱來入此大會。",
    "T24n1485_001:1010c15_6": "頂禮佛足，坐千寶蓮華座。",
    "T24n1485_001:1010c16_7": "時彼土眾中第一菩薩，名曰敬首，以佛聖力歎言：「快集此會，觀其所止佛國清淨，至於法服、如來德式、修行妙善，四十二賢聖之因，演說經法得佛變通，隨剎清濁度人無極，分流道化靡不周匝。",
    "T24n1485_001:1010c20_8": "於是他方佛國亦說瓔珞本業無二無別，所開道法與今釋迦所說無異。」",
    "T24n1485_001:1010c22_9": "是時敬首菩薩入十方剎諸佛神力大師子吼，發問一切佛一切菩薩無量大寶藏海金剛瓔珞法門。",
    "T24n1485_001:1010c25_0": "爾時釋迦牟尼佛初至樹下，觀視十方法界眾生根緣現故，放大光明悉照佛界，上至四空一時來下入法會中。",
    "T24n1485_001:1010c27_1": "十八天、六天、四天皆悉集會。",
    "T24n1485_001:1010c28_2": "無量國土，其一國者，一須彌山、日月圍繞照四天下，東弗于逮、南閻浮提、西句耶尼、北欝單越。",
    "T24n1485_001:1011a01_3": "大海鐵垣，圍繞國界，上有二十八天，如此者為一小國。",
    "T24n1485_001:1011a02_4": "周匝十方，合有百億國土。",
    "T24n1485_001:1011a03_5": "是時佛光悉現其中。",
    "T24n1485_001:1011a03_6": "及四天王、忉利天、焰天、兜術天、不憍樂天、化應聲天、梵天、梵眾天、梵輔天、大梵天、水行天、水微天、水無量天、水音天、約淨天、無相天、遍淨天、淨光明天、守妙天、微妙天、極妙天、福果天、果勝天、大靜天、空住天、識住天、無所有住天、非想非無想住天，如是諸天皆有大池水，蓮華中生，故名水天。",
    "T24n1485_001:1011a10_7": "四非色眾生皆以化生。",
    "T24n1485_001:1011a10_8": "下至五輪際。",
    "T24n1485_001:1011a11_9": "是為一佛剎，名為大忍法界。",
    "T24n1485_001:1011a11_10": "釋迦文佛分身百億悉遍其中，為彼國說賢聖本業瓔珞之行。",
    "T24n1485_001:1011a13_11": "時諸大眾天人，視彼小國佛及菩薩若近相見，皆來集此金剛寂滅道場樹會。",
    "T24n1485_001:1011a15_0": "菩薩瓔珞本業經賢聖名字品第二",
    "T24n1485_001:1011a16_0": "爾時他方敬首菩薩，以佛神力故，復以大眾皆是龍王、師子王、二十八天王，眾皆大根大行，受佛神通力故發小問，問佛：「大師！",
    "T24n1485_001:1011a18_1": "本何修行成佛聖道，身口意淨金剛不壞，一切眾生不得其過，內性明照常住不滅。",
    "T24n1485_001:1011a20_2": "過一切菩薩之上，出生端正色相無比，圓極自然無為清淨，二種常身度人無量。",
    "T24n1485_001:1011a22_3": "現六道中常為釋梵所敬，除闇昧如燭火、明天地如日月、度天人如船師，竪過三界為妙覺尊。",
    "T24n1485_001:1011a24_4": "欲成斯道當如何行？",
    "T24n1485_001:1011a25_5": "一切賢聖名字何等？」",
    "T24n1485_001:1011a26_0": "爾時釋迦牟尼佛，以金剛口告敬首菩薩言：「佛子！",
    "T24n1485_001:1011a27_1": "諦聽諦聽，善思念之，如法修行。",
    "T24n1485_001:1011a27_2": "我先天上人中廣開一切菩薩無量行願，是法亦是十方三世諸佛快說，決定了義瓔珞佛所行道。",
    "T24n1485_001:1011b01_3": "今當為此大眾，十四那由他一切人根，開瓔珞本業。",
    "T24n1485_001:1011b02_4": "汝心可念，志願高遠，極大悲化，慈及十方一切眾生。」",
    "T24n1485_001:1011b03_5": "佛言：「佛子！",
    "T24n1485_001:1011b03_6": "欲成斯道當先正三業、習三寶教、信向因果。",
    "T24n1485_001:1011b04_7": "然即所問，悉可得入一切佛教，為菩薩者得佛不久。",
    "T24n1485_001:1011b05_8": "必諦受學四十二賢聖名門決定了義，十方三世一切諸佛皆共同說一而無二。",
    "T24n1485_001:1011b08_0": "「佛子！",
    "T24n1485_001:1011b08_1-0": "所謂留伽度(秦言發心住)、留諦迦度(秦言治地住)、留羅伽(秦言修行住)、留摩阿(秦言生貴住)、安婆沙(秦言方便具足住)、毘跋致(秦言正心住)、阿毘跋致(秦言不退住)、必叉伽(秦言童真住)、必阿羅(秦言法王子住)、流止迦(秦言灌頂住)、度伽阿(秦言歡喜行)、度安爾(秦言饒益行)、度只羅(秦言無瞋恨行)、",
    "T24n1485_001:1011b08_1-1": "度和差(秦言無盡行)、度利他(秦言離癡亂行)、度生婆諦(秦言善現行)、度沙必(秦言無著行)、度阿訶(秦言尊重行)、度佛何(秦言善法行)、度叉一婆(秦言真實行)、羅諦流沙(秦言救護一切眾生迴向)、羅曇沙(秦言不壞迴向)、必白伽(秦言等一切佛迴向)、法必他(秦言至一切處迴向)、佛度陀(秦言無盡功德藏迴向)",
    "T24n1485_001:1011b08_1-2": "、羅叉必(秦言隨順平等善根迴向)、師羅叉伽(秦言隨順等觀一切眾生迴向)、波訶諦(秦言如相迴向)、波羅提弗陀(秦言無縛解脫迴向)、達摩邊伽(秦言法界無量迴向)、鳩摩羅伽(秦言逆流歡喜地)、須阿伽一波(秦言道琉璃離垢地)、須那迦(秦言流照明地)、須陀洹(秦言觀明炎地)、斯陀含(秦言度障難勝地)、阿那含(秦言薄流現前地)",
    "T24n1485_001:1011b08_1-3": "、阿羅漢(秦言過三有遠行地)、阿尼羅漢(秦言變化生不動地)、阿那訶(秦言慧光妙善地)、阿訶羅弗(秦言明行足法雲地)、摩訶一和沙(秦言無相無垢地)、娑伽婆伽婆佛陀(秦言妙覺者無上地)。",
    "T24n1485_001:1011b24_0": "「佛子！",
    "T24n1485_001:1011b24_1": "是故名門攝一切功德行，佛及菩薩無不入此名門，一切神通、一切因果、一切境界亦入此名門。",
    "T24n1485_001:1011b26_2": "佛子！",
    "T24n1485_001:1011b26_3": "是名門十方諸佛所說道同，不增不減，決定師子吼說。",
    "T24n1485_001:1011b27_4": "當以誓自誓，受持讀誦解釋義味，願一切眾生同入我法、同我等佛。",
    "T24n1485_001:1011c01_5": "應如是修學。」",
    "T24n1485_001:1011c02_0": "佛告敬首菩薩：「佛子！",
    "T24n1485_001:1011c02_1": "吾今略說名門中一賢名門，所謂初發心住。",
    "T24n1485_001:1011c03_2": "未上住前有十順名字，菩薩常行十心，所謂信心、念心、精進心、慧心、定心、不退心、迴向心、護心、戒心、願心。",
    "T24n1485_001:1011c05_3": "佛子！",
    "T24n1485_001:1011c06_0": "修行是心，若經一劫二劫三劫，乃得入初住位中。",
    "T24n1485_001:1011c07_1": "住是位中，增修百法明門，所謂十信心。",
    "T24n1485_001:1011c08_0": "心心有十，故修行百法明門。",
    "T24n1485_001:1011c08_1": "常發無量有行無行大願，得人習種性中廣行一切願。",
    "T24n1485_001:1011c10_0": "「發住賢人，　　發廣大願，　　今生至佛，　一切願入。",
    "T24n1485_001:1011c11_1": "　　在我願中，　　無不成就，　自致得佛，　　已願為本。",
    "T24n1485_001:1011c12_2": "　　我今行施，　當願眾生，　　捨貪欲意，　　入空道位。",
    "T24n1485_001:1011c14_0": "　法戒常行，　　當願眾生，　　攝行不破，　得正解脫。",
    "T24n1485_001:1011c15_1": "　　六忍常奉，　　當願眾生，　得無諍心，　　寂法忍住。",
    "T24n1485_001:1011c16_2": "　　大精進力，　當願眾生，　　常行不住，　　入自覺果。",
    "T24n1485_001:1011c18_0": "　住禪定心，　　當願眾生，　　具足神通，　無為自安。",
    "T24n1485_001:1011c19_1": "　　修正法智，　　當願眾生，　入慧海流，　　紹菩薩位。",
    "T24n1485_001:1011c20_2": "　　行無相願，　當願眾生，　　一切願滿，　　流入佛海。",
    "T24n1485_001:1011c22_0": "　大慧方便，　　當願眾生，　　法河無礙，　到二諦際。",
    "T24n1485_001:1011c23_1": "　　大力神通，　　當願眾生，　變化在我，　　得無所畏。",
    "T24n1485_001:1011c24_2": "　　邊際智滿，　當願眾生，　　金剛智成，　　登道場果。",
    "T24n1485_001:1011c26_0": "　入無垢地，　　當願眾生，　　坐佛道樹，　教化一切。",
    "T24n1485_001:1011c27_1": "　　我今已覺，　　當願眾生，　解相續假，　　滅計斷心。",
    "T24n1485_001:1011c28_2": "　　覺照法化，　當願眾生，　　悟法緣成，　　滅計常心。",
    "T24n1485_001:1012a01_0": "　我得滿體，　　當願眾生，　　悟相待法，　滅計我心。",
    "T24n1485_001:1012a02_1": "　　無緣大悲，　　當願眾生，　解假因生，　　滅見盜心。",
    "T24n1485_001:1012a03_2": "　　第一滅度，　當願眾生，　　悟實法緣，　　滅戒盜心。",
    "T24n1485_001:1012a05_0": "　得十力果，　　當願眾生，　　悟二諦照，　滅邪見心　　以金剛力，　　當願眾生，　悟十二緣，　　滅疑見心。",
    "T24n1485_001:1012a07_1": "　　獨照無方，　當願眾生，　　識法無常，　　滅貪慳心。",
    "T24n1485_001:1012a09_0": "　五眼三達，　　當願眾生，　　修三明覺，　滅癡闇心。",
    "T24n1485_001:1012a10_1": "　　無礙和合，　　當願眾生，　紹三寶解，　　滅瞋諍心。",
    "T24n1485_001:1012a11_2": "　　得大明慧，　當願眾生，　　入一切空，　　滅無明藏。",
    "T24n1485_001:1012a13_0": "　三十二相，　　當願眾生，　　相相嚴好，　滅依報果。",
    "T24n1485_001:1012a14_1": "　　得應身用，　　當願眾生，　乘大法船，　　入佛法海。",
    "T24n1485_001:1012a15_2": "　　我因果願，　悉已具足，　　一切行願，　　攝在其中。",
    "T24n1485_001:1012a17_0": "　二十四願，　　攝無量行，　　信願始門，　終大慧本。",
    "T24n1485_001:1012a18_1": "　　今於諸佛，　　前受大願，　願今已滿，　　修進餘行。",
    "T24n1485_001:1012a19_2": "　　其中功德，　行百千劫，　　我願乃捨，　　入無量界。",
    "T24n1485_001:1012a21_0": "　一切菩薩，　　若入是願，　　無不得入，　薩婆若海。",
    "T24n1485_001:1012a23_0": "「佛子！",
    "T24n1485_001:1012a23_1": "住是位中發大願已，過外一切凡夫行十信者。",
    "T24n1485_001:1012a24_2": "今復修行無量功德，所謂十波羅蜜、三空無相無作有無空，空觀成就，即除我、人、主者、眾生，漸捨諸見，常樂我淨、三界繫縛，無明漸破，伏斷一切業習故。",
    "T24n1485_001:1012a27_3": "厚集一切善法八萬四千般若波羅蜜，一切諸法門攝我心中，念念不去心。",
    "T24n1485_001:1012b01_0": "「佛子！",
    "T24n1485_001:1012b01_1": "有十不可悔戒，應受應持。",
    "T24n1485_001:1012b01_2": "一、不殺人，乃至二十八天諸佛菩薩。",
    "T24n1485_001:1012b02_3": "二、不盜，乃至草葉。",
    "T24n1485_001:1012b03_0": "三、不婬，乃至非人。",
    "T24n1485_001:1012b03_1": "四、不妄語，乃至非人。",
    "T24n1485_001:1012b03_2": "五、不說出家在家菩薩罪過。",
    "T24n1485_001:1012b04_3": "六、不沽酒。",
    "T24n1485_001:1012b04_4": "七、不自讚毀他。",
    "T24n1485_001:1012b05_5": "八、不慳。",
    "T24n1485_001:1012b05_6": "九、不瞋，乃至非人。",
    "T24n1485_001:1012b05_7": "十、不謗三寶。",
    "T24n1485_001:1012b06_8": "若破十戒，不可悔過，入波羅夷。",
    "T24n1485_001:1012b06_9": "十劫中一日受罪八萬四千，滅八萬四千生，故不可破。",
    "T24n1485_001:1012b08_0": "是故佛子！",
    "T24n1485_001:1012b08_1": "失發心住，乃至二住三位、十地一切皆失。",
    "T24n1485_001:1012b09_2": "是故此戒是一切佛、一切菩薩行之根本。",
    "T24n1485_001:1012b10_3": "若一切佛、一切菩薩，不由此十戒法門得賢聖果者，無有是處。",
    "T24n1485_001:1012b11_4": "是初住相習種性中第一人，如是下九人法行漸漸增廣，乃至九住、十行、十向、十地、無垢地，亦漸增廣不可思議行。",
    "T24n1485_001:1012b14_5": "佛子！",
    "T24n1485_001:1012b14_6": "吾今略說，如海一渧。」",
    "T24n1485_001:1012b15_0": "菩薩瓔珞本業經賢聖學觀品第三",
    "T24n1485_001:1012b16_0": "爾時敬首菩薩白佛言：「云何菩薩學觀名字義相？",
    "T24n1485_001:1012b17_1": "及心所行法復當云何？」",
    "T24n1485_001:1012b17_2": "佛言：「佛子！",
    "T24n1485_001:1012b17_3": "汝之所問，同十方佛土中一切佛皆坐道場時能問者，皆名敬首所問無異。",
    "T24n1485_001:1012b19_4": "諦聽諦聽，思念正觀，如法修行。",
    "T24n1485_001:1012b20_5": "佛子！",
    "T24n1485_001:1012b20_6": "一切諸佛皆說六明焰三三昧門、我亦如是說。",
    "T24n1485_001:1012b21_7": "六種性者，是一切菩薩功德瓔珞，嚴持菩薩二種法身，菩薩所著百萬阿僧祇功德行為瓔珞。",
    "T24n1485_001:1012b23_8": "若一切菩薩不入瓔珞功德門得入正位者，無有是處。",
    "T24n1485_001:1012b25_0": "「佛子！",
    "T24n1485_001:1012b25_1": "性者，所謂習種性、性種性、道種性、聖種性、等覺性、妙覺性。",
    "T24n1485_001:1012b26_2": "復名六堅，亦名堅信、亦名堅法、亦名堅修、亦名堅德、亦名堅頂、亦名堅覺。",
    "T24n1485_001:1012b28_3": "復名六忍，信忍、法忍、修忍、正忍、無垢忍、一切智忍。",
    "T24n1485_001:1012b29_4": "復名六慧，聞慧、思慧、修慧、無相慧、照寂慧、寂照慧。",
    "T24n1485_001:1012c01_5": "復名六定，習相定、性定、道慧定、道種慧定、大慧定、正觀定。",
    "T24n1485_001:1012c02_6": "復名六觀，住觀、行觀、向觀、地觀、無相觀、一切種智觀。",
    "T24n1485_001:1012c04_0": "佛子！",
    "T24n1485_001:1012c04_1": "一切菩薩及佛，無不入此六種明觀決定了義實相法門。",
    "T24n1485_001:1012c06_0": "「佛子！",
    "T24n1485_001:1012c06_1": "汝先言名字者，所謂銅寶瓔珞菩薩字者，所謂習性種中有十人，其名發心住菩薩、治地菩薩、修行菩薩、生貴菩薩、方便具足菩薩、正心菩薩、不退菩薩、童真菩薩、法王子菩薩、灌頂菩薩。",
    "T24n1485_001:1012c11_0": "「佛子！",
    "T24n1485_001:1012c11_1": "銀寶瓔珞菩薩字者，性種性中有十人，其名歡喜菩薩、饒益菩薩、無瞋恨菩薩、無盡菩薩、離癡亂菩薩、善現菩薩、無著菩薩、尊重菩薩、善法菩薩、真實菩薩。",
    "T24n1485_001:1012c15_0": "「佛子！",
    "T24n1485_001:1012c15_1": "金寶瓔珞菩薩字者，道種性中有十人，其名救護一切眾生離眾生相菩薩、不壞菩薩、等一切佛菩薩、至一切處菩薩、無盡功德藏菩薩、平等善根菩薩、順觀眾生菩薩、如相菩薩、無縛解脫菩薩、法界無量菩薩。",
    "T24n1485_001:1012c20_0": "「佛子！",
    "T24n1485_001:1012c20_1": "琉璃寶瓔珞菩薩字者，聖種性中有十人，其名歡喜菩薩、離垢菩薩、明慧菩薩、焰光菩薩、難勝菩薩、現前菩薩、遠行菩薩、不動菩薩、慧光菩薩、法雲菩薩。",
    "T24n1485_001:1012c24_0": "「佛子！",
    "T24n1485_001:1012c24_1": "如是百萬阿僧祇功德瓔珞，嚴持菩薩二種法身，是四十人名為學行，入法流水中以自灌注。",
    "T24n1485_001:1012c27_0": "「佛子！",
    "T24n1485_001:1012c27_1": "摩尼寶瓔珞菩薩字者，等覺性中一人，其名金剛慧幢菩薩。",
    "T24n1485_001:1012c28_2": "住頂寂定，以大願力住壽百劫，修千三昧已入金剛三昧，同一切法性，二諦一諦一合相。",
    "T24n1485_001:1013a01_3": "復住壽千劫學佛威儀，象王視觀，師子遊步，復修佛無量不可思議神通化導之法。",
    "T24n1485_001:1013a03_4": "是故一切佛法皆現在前，入佛行處、坐佛道場、超度三魔。",
    "T24n1485_001:1013a04_5": "復住壽萬劫化現成佛，入大寂定等覺諸佛，二諦界外非有非無、無心無色，因果二習無有遺餘。",
    "T24n1485_001:1013a06_6": "現同古佛但有應名，現諸色心教化眾生。",
    "T24n1485_001:1013a07_7": "現同古昔諸佛常行中道，大樂無為而生滅為異，而實非佛，現佛神通常住本境。",
    "T24n1485_001:1013a09_8": "「佛子！",
    "T24n1485_001:1013a09_9": "水精瓔珞內外明徹，妙覺常性湛然明淨，名一切智地。",
    "T24n1485_001:1013a11_10": "常處中道一切法上，超過四魔，非有非無一切相盡，頓解大覺窮化體神，二身常住為化有緣。",
    "T24n1485_001:1013a13_11": "是故佛子！",
    "T24n1485_001:1013a13_12": "吾今略說賢聖名字，汝等受持現行化人。",
    "T24n1485_001:1013a15_0": "「佛子！",
    "T24n1485_001:1013a15_1": "汝先言云何心所行法者？",
    "T24n1485_001:1013a15_2": "所謂十心：一、發心住；二、治地心住；三、修行心住；四、生貴心住；五、方便心住；六、正心住；七、不退心住；八、童真心住；九、法王子心住；十、灌頂心住。",
    "T24n1485_001:1013a19_0": "「復次，即十觀心所觀法者：一、厚集一切善根，所謂四弘誓，未度苦諦令度苦諦、未解集諦令解集諦、未安道諦令安道諦、未得涅槃令得涅槃。",
    "T24n1485_001:1013a23_0": "「佛子！",
    "T24n1485_001:1013a23_1": "二、修習無量善行，所謂四念處，觀身、受、心、法若四皆空，四倒則無。",
    "T24n1485_001:1013a24_2": "不壞假名，一切法故。",
    "T24n1485_001:1013a25_3": "皆如幻化者，五陰色識受想行、六大識空、四大一切法，無自相、無他相，如虛空故。",
    "T24n1485_001:1013a27_0": "「佛子！",
    "T24n1485_001:1013a27_1": "三、善習佛道法，所謂觀十一切入：四大、四色、空處、識處，皆如寶相故。",
    "T24n1485_001:1013a28_2": "「佛子！",
    "T24n1485_001:1013a28_3": "四、一切佛前受法而行，所謂八勝處：內實五陰中廣相略相二勝處、外假眾生法中廣相略相二勝處、四大法廣略四勝處。",
    "T24n1485_001:1013b02_4": "如是觀一切法空，無相故。",
    "T24n1485_001:1013b04_0": "「佛子！",
    "T24n1485_001:1013b04_1": "五修諸清白法，所謂八大人覺：少欲、知足、寂靜、精進、正念、正定、正慧、不諍論，順一切法故。",
    "T24n1485_001:1013b07_0": "「佛子！",
    "T24n1485_001:1013b07_1": "六為諸佛所護，所謂八解脫觀：聞慧得內假外假二相不可得故，一解脫思慧。",
    "T24n1485_001:1013b08_2": "內五法外一切法不可得故，二解脫修慧。",
    "T24n1485_001:1013b09_3": "六觀具足色界五陰空，三解脫、四空、五陰及滅定觀皆不可得故。",
    "T24n1485_001:1013b11_4": "五解脫如相故。",
    "T24n1485_001:1013b12_0": "「佛子！",
    "T24n1485_001:1013b12_1": "七、廣正法，所謂六和敬：三業同戒、同見、同行，同入此法和，畢竟空故、住不退位故。",
    "T24n1485_001:1013b15_0": "「佛子！",
    "T24n1485_001:1013b15_1": "八、信喜大法，所謂三空：一切因空故無作，一切果空故無相，因空果空復空故空空。",
    "T24n1485_001:1013b17_2": "如是法，如虛空故。",
    "T24n1485_001:1013b18_0": "「佛子！",
    "T24n1485_001:1013b18_1": "九、心住四等法，所謂化眾生教四諦法，三界非樂為苦，無明習因受生無窮，三空道品無為寂滅。",
    "T24n1485_001:1013b20_2": "四諦無二，一合相故。",
    "T24n1485_001:1013b21_0": "「佛子！",
    "T24n1485_001:1013b21_1": "十、好求佛功德，所謂六念：佛、法、僧、戒、捨、天，得一切佛功德。",
    "T24n1485_001:1013b22_2": "念念入不幻三昧，常所習現前修故。",
    "T24n1485_001:1013b23_3": "佛子！",
    "T24n1485_001:1013b23_4": "吾先忉利天說十觀名，初十住凡夫行。",
    "T24n1485_001:1013b24_5": "若一切菩薩，無不入此門向薩婆若海。",
    "T24n1485_001:1013b26_0": "「佛子！",
    "T24n1485_001:1013b26_1": "十行心者，一、歡喜心行；二、饒益心行；三、無瞋恨心行；四、無盡心行；五、離癡亂心行；六、善現心行；七、無著心行；八、尊重心行；九、善法心行；十、真實心行。",
    "T24n1485_001:1013c01_0": "「復次即十觀心所觀法者，一、為自得一切種智故。",
    "T24n1485_001:1013c02_1": "所謂四正法：善法未生方便令生、善法已生方便令增廣、惡法未生方便令不生、惡法已生方便令斷。",
    "T24n1485_001:1013c04_2": "菩薩爾時為求佛果故。",
    "T24n1485_001:1013c05_0": "「佛子！",
    "T24n1485_001:1013c05_1": "二、為得自身有大力故。",
    "T24n1485_001:1013c05_2": "所謂四如意足：念守境、精進馳求、定檢攝、慧照境。",
    "T24n1485_001:1013c06_3": "得法無生，自在法故。",
    "T24n1485_001:1013c08_0": "「佛子！",
    "T24n1485_001:1013c08_1": "三、願無畏具足故。",
    "T24n1485_001:1013c08_2": "所謂五根：信、念、精進、定、慧，皆無相故。",
    "T24n1485_001:1013c10_0": "「佛子！",
    "T24n1485_001:1013c10_1": "四、求具足三寶故。",
    "T24n1485_001:1013c10_2": "所謂五分法身：戒除形非，定無心亂，慧悟想虛，解脫無累，無累知見一切眾生無縛。",
    "T24n1485_001:1013c12_3": "為知見解脫故，諸法虛空無二故。",
    "T24n1485_001:1013c14_0": "「佛子！",
    "T24n1485_001:1013c14_1": "五為化一切眾生故。",
    "T24n1485_001:1013c14_2": "所謂八正道：從師生慧名正知見；得法生思名正思惟；策勵不倦名正精進；出家受道得三道分，名正語、正業、正命；入法性空名正定、正慧。",
    "T24n1485_001:1013c17_3": "於無生無二觀，一合相故。",
    "T24n1485_001:1013c19_0": "「佛子！",
    "T24n1485_001:1013c19_1": "六、得大慈悲故。",
    "T24n1485_001:1013c19_2": "所謂七觀：擇法、念法、精進法、護法、喜法、定法、慧法，是名觀門，入一相故。",
    "T24n1485_001:1013c21_3": "「佛子！",
    "T24n1485_001:1013c21_4": "七、為得四無礙故。",
    "T24n1485_001:1013c21_5": "所謂五善根：正觀、煗觀、頂觀、忍觀、三界空第一觀，能生十地無相大明慧故、聖人胎未變故、第一空平等故。",
    "T24n1485_001:1013c24_6": "「佛子！",
    "T24n1485_001:1013c24_7": "八、入一切佛國中行故。",
    "T24n1485_001:1013c24_8": "所謂四化法：法辯、議辯、語辯、樂說辯。",
    "T24n1485_001:1013c25_9": "是四名慧性，照一切法無生，入第一義諦中行故。",
    "T24n1485_001:1013c27_0": "「佛子！",
    "T24n1485_001:1013c27_1": "九為於一念中照一切法故。",
    "T24n1485_001:1013c27_2": "所謂三世十二因緣：過去二，無明、諸行。",
    "T24n1485_001:1013c28_3": "現在，識、名色、六處、觸、受、愛、取、有。",
    "T24n1485_001:1013c29_4": "未來，生滅。",
    "T24n1485_001:1013c29_5": "皆假合會成，性實不可得故。",
    "T24n1485_001:1014a02_0": "「佛子！",
    "T24n1485_001:1014a02_1": "十、為自在轉大法輪故。",
    "T24n1485_001:1014a02_2": "所謂菩薩三寶：菩薩爾時於第一義中道，智為覺寶。",
    "T24n1485_001:1014a03_3": "一切法無生動與，則用為法寶。",
    "T24n1485_001:1014a04_4": "常行六道與六道眾生和合，故名僧寶。",
    "T24n1485_001:1014a05_5": "轉一切眾生，流入佛海故。",
    "T24n1485_001:1014a07_0": "「佛子！",
    "T24n1485_001:1014a07_1": "吾於焰天，為諸天說凡夫十行。",
    "T24n1485_001:1014a07_2": "今於此眾略說法要，汝等受持，一切佛亦同是說。",
    "T24n1485_001:1014a09_0": "「佛子！",
    "T24n1485_001:1014a09_1": "十迴向心者，一、救護一切眾生離相迴向心；二、不壞迴向心；三、等一切佛迴向心；四、至一切處迴向心；五、無盡功德藏迴向心；六、隨順平等善根迴向心；七、隨順等觀一切眾生迴向心；八、如相迴向心；九、無縛解脫迴向心；十、法界無量迴向心。",
    "T24n1485_001:1014a15_0": "「復次十觀心所觀法者，一、二諦正直。",
    "T24n1485_001:1014a15_1": "所謂學習第一義諦，觀一切法相如，不可得故。",
    "T24n1485_001:1014a16_2": "以慈悲喜捨教授六天人，剃頭被三寶衣，出家菩薩共一切僧，佛法無二故、第一清淨故。",
    "T24n1485_001:1014a19_0": "「佛子！",
    "T24n1485_001:1014a19_1": "二、深第一義智。",
    "T24n1485_001:1014a19_2": "所謂五神通：是慧性差別用，故天名神心，是以天身通。",
    "T24n1485_001:1014a20_3": "天眼見三世中一切法，見微細色等。",
    "T24n1485_001:1014a21_4": "天耳得聞十方聲等。",
    "T24n1485_001:1014a22_0": "天他心智知一切人心故。",
    "T24n1485_001:1014a22_1": "天宿命智知三世六道命分故。",
    "T24n1485_001:1014a23_2": "以無生智見一切法故。",
    "T24n1485_001:1014a24_0": "「佛子！",
    "T24n1485_001:1014a24_1": "三、淳至。",
    "T24n1485_001:1014a24_2": "所謂於無生慧中四不壞淨：於佛、法、僧、戒中信不壞故。",
    "T24n1485_001:1014a26_0": "「佛子！",
    "T24n1485_001:1014a26_1": "四、量同佛力。",
    "T24n1485_001:1014a26_2": "所謂三相：諸法本無假名生，已有還無假名滅，不空有法假名住。",
    "T24n1485_001:1014a27_3": "是故一切通達空而不二名世諦相空，空一諦相故。",
    "T24n1485_001:1014b01_0": "「佛子！",
    "T24n1485_001:1014b01_1": "五、善計量眾生力。",
    "T24n1485_001:1014b01_2": "所謂五陰：色者，異空色集，成大色分故，色相空。",
    "T24n1485_001:1014b02_3": "剎那剎那成心故，心相空；受想行識無集無散，一相無相故。",
    "T24n1485_001:1014b04_0": "「佛子！",
    "T24n1485_001:1014b04_1": "六、佛教化力。",
    "T24n1485_001:1014b04_2": "所謂十二入：外六境到內六根，為識所入處，故名為入。",
    "T24n1485_001:1014b05_3": "其慧觀者，不在內、不在外、不在中間，一切法無自無他故。",
    "T24n1485_001:1014b07_0": "「佛子！",
    "T24n1485_001:1014b07_1": "七、趣向無礙智。",
    "T24n1485_001:1014b07_2": "所謂十八界：六境、六根、六識一合相，一切法亦一合相故。",
    "T24n1485_001:1014b09_0": "「佛子！",
    "T24n1485_001:1014b09_1": "八、隨順自然智。",
    "T24n1485_001:1014b09_2": "所謂因果，善惡名因、苦樂名果。",
    "T24n1485_001:1014b10_3": "所由為因、所起為果。",
    "T24n1485_001:1014b10_4": "由起相待，通為因果故。",
    "T24n1485_001:1014b11_5": "因果二空無生無滅，皆一合相故。",
    "T24n1485_001:1014b12_0": "「佛子！",
    "T24n1485_001:1014b12_1": "九、能受佛法僧故。",
    "T24n1485_001:1014b12_2": "所謂二諦空：因緣集故謂之有，非曰有是有。",
    "T24n1485_001:1014b13_3": "因緣散故謂之無，非曰有是無。",
    "T24n1485_001:1014b14_4": "故有無無無，般若解脫無二相故。",
    "T24n1485_001:1014b15_0": "「佛子！",
    "T24n1485_001:1014b15_1": "十、以自在慧化一切眾生。",
    "T24n1485_001:1014b15_2": "所謂中道第一義諦，般若處中而觀達一切法而無二，其觀慧轉轉入聖地，故名相似第一義諦觀，而非真中道第一義諦觀。",
    "T24n1485_001:1014b18_3": "其正觀者，初地已上有三觀心入一切地。",
    "T24n1485_001:1014b19_4": "三觀者，從假名入空二諦觀，從空入假名平等觀。",
    "T24n1485_001:1014b20_5": "是二觀方便道。",
    "T24n1485_001:1014b20_6": "因是二空觀，得入中道第一義諦觀，雙照二諦心心寂滅，進入初地法流水中，名摩訶薩聖種性。",
    "T24n1485_001:1014b23_7": "無相法中行於中道而無二故。",
    "T24n1485_001:1014b24_0": "「佛子！",
    "T24n1485_001:1014b24_1": "是三十心入一乘信，一乘因法非近行可得，廣行大心三阿僧祇劫行伏道忍方始滿足。",
    "T24n1485_001:1014b27_0": "「佛子！",
    "T24n1485_001:1014b27_1": "若退若進者，十住以前一切凡夫法中發三菩提心，有恒河沙眾生學行佛法信想心中行者，是退分善根。",
    "T24n1485_001:1014b29_2": "諸善男子！",
    "T24n1485_001:1014b29_3": "若一劫二劫乃至十劫修行十信得入十住，是人爾時從初一住至第六住中，若修第六般若波羅蜜正觀現在前，復值諸佛菩薩知識所護故，出到第七住常住不退。",
    "T24n1485_001:1014c04_4": "自此七住以前名為退分。",
    "T24n1485_001:1014c06_0": "「佛子！",
    "T24n1485_001:1014c06_1": "若不退者，入第六般若修行，於空無我人主者，畢竟無生，必入定位。",
    "T24n1485_001:1014c07_2": "佛子！",
    "T24n1485_001:1014c07_3": "若不值善知識者，若一劫二劫乃至十劫退菩提心。",
    "T24n1485_001:1014c08_4": "如我初會眾中有八萬人退，如淨目天子、法才王子、舍利弗等欲入第七住，其中值惡因緣故，退入凡夫不善惡中，不名習種性人，退入外道。",
    "T24n1485_001:1014c12_5": "若一劫若十劫乃至千劫，作大邪見及五逆無惡不造，是為退相。",
    "T24n1485_001:1014c13_6": "佛子！",
    "T24n1485_001:1014c13_7": "吾先第四天中廣開此凡夫十向法，今在此樹下略說法要，汝諸人等善自受行。",
    "T24n1485_001:1014c16_0": "「佛子！",
    "T24n1485_001:1014c16_1": "十地心者，一、四無量心；二、十善心；三、明光心；四、焰慧心；五、大勝心；六、現前心；七、無生心；八、不思議心；九、慧光心；十、受位心。",
    "T24n1485_001:1014c19_0": "「復次，十觀心所觀法者，一、歡喜地住中道第一議諦慧。",
    "T24n1485_001:1014c20_1": "所謂二十歡喜心、十無盡願，現法身入十方佛土，作五神通入如幻三昧，現作佛化無量功德，不受三界凡夫時果，常入一乘位一心四諦集苦道滅。",
    "T24n1485_001:1014c23_2": "二種法身變易受生，三觀現前常修其心入百法明門，所謂十信，一信十故百法明門，十三故煩惱畢竟不受，心心寂滅法流水中，自然流入薩婆若海。",
    "T24n1485_001:1014c28_0": "「佛子！",
    "T24n1485_001:1014c28_1": "二、金剛海藏法寶。",
    "T24n1485_001:1014c28_2": "所謂自行十善、教人行十善，讚歎行十善者、讚歎十善法，現千佛土教化一切眾生，無相達觀皆成就故。",
    "T24n1485_001:1015a02_0": "「佛子！",
    "T24n1485_001:1015a02_1": "三、入如幻三昧。",
    "T24n1485_001:1015a02_2": "所謂十二門禪，初覺、觀、喜、樂、一心五支為因，第六默然心為定體。",
    "T24n1485_001:1015a03_3": "喜、樂、倚、一心四支為因，第五默然心為定體。",
    "T24n1485_001:1015a04_4": "樂、護、念、智、一心五支為因，第六默然心為定體。",
    "T24n1485_001:1015a06_0": "不苦不樂、護、念、一心四支為因，因名方便，第五默然心為定體。",
    "T24n1485_001:1015a07_1": "禪名支林，定名撿攝。",
    "T24n1485_001:1015a07_2": "經劫不散，故名為定。",
    "T24n1485_001:1015a08_3": "四空定同有五支，體用相似故方便道同。",
    "T24n1485_001:1015a09_4": "支者，想、護、正、觀、一心五支為因，第六默然心為定體。",
    "T24n1485_001:1015a10_5": "從定生四無量心，名四無量定，聖人現同凡夫法故。",
    "T24n1485_001:1015a11_6": "以自在力，復過是法入無量定，百千佛土教化一切眾生故。",
    "T24n1485_001:1015a14_0": "「佛子！",
    "T24n1485_001:1015a14_1": "四、遍行法寶藏。",
    "T24n1485_001:1015a14_2": "所謂身受心法、正進、如意足、根、力、八正、七覺，是菩薩大行，現億法身化一切眾生故。",
    "T24n1485_001:1015a17_0": "「佛子！",
    "T24n1485_001:1015a17_1": "五、入法界智觀。",
    "T24n1485_001:1015a17_2": "所謂十六諦，有諦、無諦、中道第一議諦、苦諦、集諦、滅諦、道諦、相諦、差別諦、視成諦、說諦、事諦、生起諦、盡無生諦、入道諦、如來智諦。",
    "T24n1485_001:1015a20_3": "五明論、一切法，盡在一念心中一時行。",
    "T24n1485_001:1015a21_4": "現無量身一切佛土，受佛法化故。",
    "T24n1485_001:1015a22_5": "「佛子！",
    "T24n1485_001:1015a22_6": "六達有法緣故起智。",
    "T24n1485_001:1015a22_7": "所謂十十二因緣、十種照：一、我見十二緣；二、心為十二緣；三、無明十二緣；四、相緣由十二緣；五、助成十二緣；六、三業十二緣；七、三世十二緣；八、三苦十二緣；九、性空十二緣；十、縛生十二緣。",
    "T24n1485_001:1015a27_0": "逆順觀故現無量身，入一切佛土化一切眾生故。",
    "T24n1485_001:1015a29_0": "「佛子！",
    "T24n1485_001:1015a29_1": "七盡果報無障無礙智。",
    "T24n1485_001:1015a29_2": "所謂以三空智觀三界二習，色心果報滅無遺餘，一切行功德功用造作以竟，一切變通所為所作不一不二，無不滿足修行開發。",
    "T24n1485_001:1015b03_3": "一切功德行功用開發，乃至上地一切功德行已修竟，開發功用亦悉具足。",
    "T24n1485_001:1015b05_4": "一切行根本已十度為本：施、戒、忍、進、定、慧、願、方便、通力、無相慧。",
    "T24n1485_001:1015b06_5": "十度行法功用已竟，無為無作法流水中心心寂滅，自然流入薩婆若海故。",
    "T24n1485_001:1015b09_0": "「佛子！",
    "T24n1485_001:1015b09_1": "八、不思議無功用觀。",
    "T24n1485_001:1015b09_2": "所謂無相大慧方便大用，無有色習無明亦盡，百萬劫事無量佛土事已一念心一時行，現如佛形、一切眾生形，一念心中一時行已，無功用故。",
    "T24n1485_001:1015b13_0": "「佛子！",
    "T24n1485_001:1015b13_1": "九、入法際智。",
    "T24n1485_001:1015b13_2": "所謂四十辯才一切功德行皆成就，心習已滅無明亦除，一切佛藏一切變通藏已一心中一時行，無量大千世界中作佛形、作眾生形，教化無量眾生法故。",
    "T24n1485_001:1015b18_0": "「佛子！",
    "T24n1485_001:1015b18_1": "十、無礙智觀。",
    "T24n1485_001:1015b18_2": "所謂無量法雲雨澍及一切眾生，二習無明今已盡滅受大職位，神變無量不可具說，現同如佛無相用故。",
    "T24n1485_001:1015b21_0": "「佛子！",
    "T24n1485_001:1015b21_1": "如是一切賢人，同入此門修行成覺。",
    "T24n1485_001:1015b22_0": "「佛子！",
    "T24n1485_001:1015b22_1": "吾先第六天說十地導化天人，今故略開，汝等受行。",
    "T24n1485_001:1015b24_0": "「佛子！",
    "T24n1485_001:1015b24_1": "第四十一地心者，名入法界心。",
    "T24n1485_001:1015b24_2": "復次心所行法者，所謂勇伏定入法光三昧。",
    "T24n1485_001:1015b25_3": "入此定中修行十法：一、學佛不思議變通；二、集菩薩眷屬；三、重修先所行法門；四、順一切佛國問訊一切佛；五、與無明父母別；六、入重玄門；七、現同如佛現一切形相；八、二種法身具足；九、無有二習；十、登中道第一義諦山頂。",
    "T24n1485_001:1015c01_4": "是故無垢菩薩從發心住來，至此一地，經無量劫修四十心無量功德法門，復從喜地修行二種法身無量功德，經百千劫法藏始滿，入相盡三昧成就一切智位，常行佛行故。",
    "T24n1485_001:1015c05_5": "佛子！",
    "T24n1485_001:1015c06_0": "吾先於第三禪中集八禪眾，說一生補處菩薩入佛華三昧定百萬億偈，今以略說一偈之義開眾生心，汝等受持。",
    "T24n1485_001:1015c09_0": "「佛子！",
    "T24n1485_001:1015c09_1": "第四十二地名寂滅心妙覺地常住一相，第一無極湛若虛空，一切種智照達無生有諦始終。",
    "T24n1485_001:1015c11_2": "唯佛窮盡眾生根本有始有終，佛亦照盡乃至一切煩惱、一切眾生果報。",
    "T24n1485_001:1015c12_3": "佛一心念稱量盡原，一切佛國一切佛因果、一切佛菩薩神變，亦一念一時知住不可思議二諦之外獨在無二。",
    "T24n1485_001:1015c16_0": "「佛子！",
    "T24n1485_001:1015c16_1": "吾先在此樹下說法界海時，有八萬無垢菩薩現身得佛故。",
    "T24n1485_001:1015c17_2": "今為此大眾略開佛果行處，汝應頂受。」",
    "T24n1485_001:1015c19_0": "敬首菩薩白佛言：「世尊！",
    "T24n1485_001:1015c19_1": "從初地至後一地，有果報神變二種法身：一、法性身；二、應化法身。",
    "T24n1485_001:1015c21_2": "為何色相？",
    "T24n1485_001:1015c21_3": "為何心相？」",
    "T24n1485_001:1015c21_4": "佛言：「佛子！",
    "T24n1485_001:1015c22_5": "出世間果者，從初地至佛地，各有二種法身。",
    "T24n1485_001:1015c23_6": "於第一義諦法流水中，從實性生智故，實智為法身。",
    "T24n1485_001:1015c24_7": "法名自體，集藏為身。",
    "T24n1485_001:1015c24_8": "一切眾生善根，感此實智法身故。",
    "T24n1485_001:1015c25_9": "法身能現應無量法身，所謂一切界國土身、一切眾生身、一切佛身、一切菩薩身，皆悉能現不可思議身；國土亦然。",
    "T24n1485_001:1015c29_0": "「佛子！",
    "T24n1485_001:1015c29_1": "土名一切賢聖所居之處。",
    "T24n1485_001:1015c29_2": "是故一切眾生賢聖，各自居果報之土。",
    "T24n1485_001:1016a01_3": "若凡夫眾生住五陰中為正報之土，山林大地共有名依報之土。",
    "T24n1485_001:1016a03_4": "初地聖人亦有二土，一、實智土，前智住後智為土；二、變化淨穢經劫數量應現之土，乃至無垢地土亦如是。",
    "T24n1485_001:1016a05_5": "一切眾生乃至無垢地，盡非淨土住果報故。",
    "T24n1485_001:1016a06_6": "唯佛居中道第一法性之土。",
    "T24n1485_001:1016a07_7": "是故我昔於普光堂上，廣為一切眾生說淨土之門。",
    "T24n1485_001:1016a09_0": "「佛子！",
    "T24n1485_001:1016a09_1": "初地一念無相法身智身，成就百萬阿僧祇功德法，雙照二諦心心寂滅法流水中。",
    "T24n1485_001:1016a11_0": "不可以凡夫心識思量二種法身，何況二地三地乃至妙覺地。",
    "T24n1485_001:1016a12_1": "但就應化道中，可以初地有百身千身萬身乃至無量身。",
    "T24n1485_001:1016a13_2": "有縛有解，其法身處心心寂滅法流水中，上不見一切佛法，一切果報可求；下不見無明諸見可斷、眾生可化。",
    "T24n1485_001:1016a16_3": "但以世諦應化法中，見佛可求、諸見可斷、眾生可化。",
    "T24n1485_001:1016a17_4": "佛子！",
    "T24n1485_001:1016a17_5": "亦可得言修三堅法入聖人位，但法流水中心心寂滅，自然流入妙覺大海。",
    "T24n1485_001:1016a19_6": "佛子！",
    "T24n1485_001:1016a19_7": "乃至三賢十地之名，亦無名無相，但以應化故，古佛道法有十地之名。",
    "T24n1485_001:1016a20_8": "佛子！",
    "T24n1485_001:1016a21_9": "汝應受持一切佛法等無有異。",
    "T24n1485_001:1016a22_0": "「佛子！",
    "T24n1485_001:1016a22_1": "世間果報者，所謂十住。",
    "T24n1485_001:1016a22_2": "銅寶瓔珞銅輪王，百福子為眷屬，生一佛土受佛學行，教二天下。",
    "T24n1485_001:1016a24_3": "銀寶瓔珞銀輪王，五百福子為眷屬，生二佛國中受佛教行，化三天下。",
    "T24n1485_001:1016a25_4": "金剛寶瓔珞金輪王，千福子為眷屬，入十方佛國中化一切眾生，處四天下。",
    "T24n1485_001:1016a28_0": "「歡喜地。",
    "T24n1485_001:1016a28_1": "百寶瓔珞七寶相輪四天王，萬子為眷屬，百法身為百佛國中化十方天下。",
    "T24n1485_001:1016a29_2": "千寶瓔珞八寶相輪忉利王，二萬子為眷屬。",
    "T24n1485_001:1016b01_3": "萬寶瓔珞九寶相輪焰天王，眷屬亦然不可稱數。",
    "T24n1485_001:1016b03_4": "億寶瓔珞十寶相輪兜率陀天王，眷屬亦然不可稱數。",
    "T24n1485_001:1016b04_5": "天光寶瓔珞十一寶相輪化樂天王，眷屬亦然。",
    "T24n1485_001:1016b05_6": "摩尼寶光瓔珞十二寶相輪他化天王，眷屬亦然。",
    "T24n1485_001:1016b06_7": "千色龍寶光慧瓔珞十三寶相輪梵天王，眷屬亦然。",
    "T24n1485_001:1016b07_8": "梵師子寶光瓔珞大應寶相輪光音天王，眷屬亦然。",
    "T24n1485_001:1016b08_9": "不可思議寶光瓔珞白雲光寶相輪淨天王，眷屬亦然。",
    "T24n1485_001:1016b10_10": "百萬神通寶光瓔珞無畏珠寶相輪靜居天王，眷屬亦然。",
    "T24n1485_001:1016b11_11": "千萬天色寶光瓔珞覺德寶光相輪三界王，一切菩薩為眷屬。",
    "T24n1485_001:1016b12_12": "無量功德藏寶光瓔珞千福相輪法界王，一生補處菩薩為眷屬。",
    "T24n1485_001:1016b14_13": "佛子！",
    "T24n1485_001:1016b14_14": "是上瓔珞相輪，一切佛及菩薩動止俱遊常隨其身，亦化一切眾生，故有如是果報之名數法。",
    "T24n1485_001:1016b16_15": "佛子！",
    "T24n1485_001:1016b16_16": "三賢菩薩，伏三界煩惱麁業道、麁相續果，亦不起麁。",
    "T24n1485_001:1016b17_17": "是見道喜忍伏三道業道。",
    "T24n1485_001:1016b18_18": "離忍伏人中業道，明忍伏六天業道，焰忍伏諸見業道，勝忍伏疑見業道，現忍伏因業道，無生忍伏果業道，不動忍伏色因業道，光忍伏心因業道，寂滅忍伏心色二習業道，無垢忍伏習果道。",
    "T24n1485_001:1016b22_19": "習前已除而果不敗亡。",
    "T24n1485_001:1016b23_20": "是故佛子！",
    "T24n1485_001:1016b23_21": "三賢名為伏斷喜忍，以上亦伏亦斷。",
    "T24n1485_001:1016b24_22": "一切煩惱覺忍現時，法界中一切無明頓斷無餘。",
    "T24n1485_001:1016b26_0": "「佛子！",
    "T24n1485_001:1016b26_1": "無明者，名不了一切法，迷法界而起三界業果。",
    "T24n1485_001:1016b27_2": "是故我言從無明藏起十三煩惱，所謂：邪見、我見、常見、斷見、戒盜見、果盜見、疑見七見，見一切處求故說見。",
    "T24n1485_001:1016b29_3": "從見復起六著心：貪、愛、瞋、癡、欲、慢，於法界中一切時起。",
    "T24n1485_001:1016c02_0": "「佛子！",
    "T24n1485_001:1016c02_1": "一切煩惱以十三為本，無明與十三作本，是以就法界中別為三界報。",
    "T24n1485_001:1016c03_2": "佛子！",
    "T24n1485_001:1016c03_3": "見、著二業迷法界中一切色欲心，所起報故分，為欲界報。",
    "T24n1485_001:1016c06_0": "「佛子！",
    "T24n1485_001:1016c06_1": "見、著二業迷法界中一切色心故，色心所起報分，為色界報。",
    "T24n1485_001:1016c08_0": "「佛子！",
    "T24n1485_001:1016c08_1": "見、著二業迷法界中一切定心故，定心所起報分，為無色界報。",
    "T24n1485_001:1016c10_0": "「是故於一法界中，有三界報。",
    "T24n1485_001:1016c10_1": "一切有為法，若凡若聖、若見著、若因果法，不出法界。",
    "T24n1485_001:1016c11_2": "唯佛一人在法界外，然後為復來入法界藏中，為無明眾生示一切善惡道果報差別無量。",
    "T24n1485_001:1016c14_0": "「佛子！",
    "T24n1485_001:1016c14_1": "前三賢伏三界無明，而用麁業。",
    "T24n1485_001:1016c14_2": "何以故？",
    "T24n1485_001:1016c15_0": "當受生時，善為緣子、愛為潤業，故受未來果，故名息用而不斷愛用。",
    "T24n1485_001:1016c16_1": "又十一人亦伏法界中三界業果故。",
    "T24n1485_001:1016c17_2": "初地乃至七地，三界業果俱伏盡無餘，八地乃盡故。",
    "T24n1485_001:1016c18_3": "從此以上示現作佛，王宮受生、出家得道、轉法輪、滅度，亦現一切佛界，故無子愛三界之報。",
    "T24n1485_001:1016c20_4": "唯有無明習在，以大願力故變化生。",
    "T24n1485_001:1016c21_5": "是以我昔天中說生不生義，業生變生。",
    "T24n1485_001:1016c22_6": "佛子！",
    "T24n1485_001:1016c22_7": "聖位中二種業：一慧業。",
    "T24n1485_001:1016c23_8": "無相無生智，心心緣法性而生無照，是名慧業。",
    "T24n1485_001:1016c24_9": "二功德業。",
    "T24n1485_001:1016c24_10": "實智出有諦中，有為無漏集百萬阿僧祇功德，故名為功德業。",
    "T24n1485_001:1016c25_11": "從初聖以上而現受生，以變易故畢故不造新，以願力故住壽百劫千劫變化生一切。」",
    "T24n1485_001:1016c28_0": "菩薩瓔珞本業經卷上"
}