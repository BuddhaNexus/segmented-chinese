{
    "T22n1425_007:0281a15_0": "摩訶僧祇律卷第七",
    "T22n1425_007:0281a17_0": "東晉天竺三藏佛陀跋陀羅",
    "T22n1425_007:0281a18_0": "共法顯譯",
    "T22n1425_007:0281a19_0": "明僧殘戒之餘",
    "T22n1425_007:0281a20_0": "佛住舍衛城，廣說如上。",
    "T22n1425_007:0281a20_1": "時尊者陀驃摩羅子，眾僧拜典知九事，如上說。",
    "T22n1425_007:0281a21_2": "乃至六群比丘，受得下房麁食，心常愁苦，乃至念言：「是長老陀驃摩羅子久在梵行者，我等常得苦惱。",
    "T22n1425_007:0281a24_0": "又世尊制戒，不聽以無根波羅夷法謗，今當求其罪過根原。」",
    "T22n1425_007:0281a25_1": "作是語已，常隨逐尊者陀驃摩羅子，若行、若住、若坐、若臥，常隨左右至月八日、十四日、十五日。",
    "T22n1425_007:0281a27_2": "諸比丘尼來禮佛足，是時尊者陀驃摩羅子去佛不遠，於一面坐。",
    "T22n1425_007:0281a28_3": "諸比丘尼禮佛足已，次來禮尊者陀驃摩羅子。",
    "T22n1425_007:0281b01_0": "陀驃摩羅子時有姊妹比丘尼，禮拜時風吹衣角，墮陀驃摩羅子膝上，即以手舉去。",
    "T22n1425_007:0281b02_1": "時六群比丘便作是言：「長老陀驃汝犯波羅夷。」",
    "T22n1425_007:0281b03_2": "陀驃言：「我無是事。」",
    "T22n1425_007:0281b04_3": "六群比丘復言：「我已見事，何所復疑？",
    "T22n1425_007:0281b05_4": "誰復作賊，自言是賊。」",
    "T22n1425_007:0281b05_5": "便於屏處及多人中，乃至僧中說是事。",
    "T22n1425_007:0281b06_6": "爾時陀驃以是因緣，具白世尊，佛言：「呼六群比丘來。」",
    "T22n1425_007:0281b07_7": "即便呼來。",
    "T22n1425_007:0281b08_8": "佛問六群比丘：「汝實以無根波羅夷謗陀驃摩羅子耶？」",
    "T22n1425_007:0281b09_9": "答言：「不也。",
    "T22n1425_007:0281b09_10": "世尊！",
    "T22n1425_007:0281b09_11": "實有根本。」",
    "T22n1425_007:0281b09_12": "佛言：「有何根本？」",
    "T22n1425_007:0281b10_13": "六群比丘白佛言：「時一齋日有諸比丘尼來禮世尊，次禮長老陀驃。",
    "T22n1425_007:0281b11_14": "爾時風吹尼衣，拂陀驃膝上。",
    "T22n1425_007:0281b12_15": "爾時陀驃手捉彼衣，是為根本。」",
    "T22n1425_007:0281b13_16": "佛言：「癡人！",
    "T22n1425_007:0281b13_17": "此非波羅夷根本，此是異分中小小事。」",
    "T22n1425_007:0281b14_18": "佛語六群比丘：「汝常不聞，世尊種種因緣，於梵行人所起恭敬心、慈身口意耶？",
    "T22n1425_007:0281b16_19": "汝今云何於清淨無罪比丘，欲破彼淨行故，以異分中小小事非波羅夷比丘，以波羅夷法謗？",
    "T22n1425_007:0281b18_20": "此非法、非律、非是佛教，不可以是長養善法。」",
    "T22n1425_007:0281b19_21": "佛告諸比丘：「依止舍衛城比丘皆悉令集，以十利故為諸比丘制戒，乃至已聞者當重聞。",
    "T22n1425_007:0281b21_22": "若比丘瞋恨不喜故，以異分中小小事非波羅夷比丘，以波羅夷法謗，欲破彼梵行。",
    "T22n1425_007:0281b23_23": "彼於後時，若撿挍、若不撿挍，以異分中小小事，是比丘住瞋恨故說，僧伽婆尸沙。」",
    "T22n1425_007:0281b24_24": "比丘瞋恨不喜者，如上說。",
    "T22n1425_007:0281b25_25": "異分者，除四波羅夷、十三僧伽婆尸沙，是為異分小小事者，眾學法及威儀也。",
    "T22n1425_007:0281b27_26": "非波羅夷比丘，以波羅夷法謗者，四波羅夷中，若一一事謗者，無事說過欲破彼梵行者，欲令彼非比丘非沙門、非釋種子，欲令作沙彌、作俗人、作園民、作外道。",
    "T22n1425_007:0281c01_27": "後時若撿挍、若不撿挍。",
    "T22n1425_007:0281c02_28": "撿挍者，「汝見何事？",
    "T22n1425_007:0281c02_29": "婬耶？",
    "T22n1425_007:0281c02_30": "盜耶？",
    "T22n1425_007:0281c03_31": "故殺人耶？",
    "T22n1425_007:0281c03_32": "不實稱過人法耶？",
    "T22n1425_007:0281c03_33": "云何見？",
    "T22n1425_007:0281c03_34": "何因緣見？",
    "T22n1425_007:0281c04_35": "何處見？」",
    "T22n1425_007:0281c04_36": "是名為撿挍。",
    "T22n1425_007:0281c04_37": "若不如是問者，是名不撿挍。",
    "T22n1425_007:0281c05_38": "清淨無罪比丘，以異分中小小事，住瞋恨故說者，僧伽婆尸沙。",
    "T22n1425_007:0281c06_39": "僧伽婆尸沙者，如上說。",
    "T22n1425_007:0281c07_40": "若比丘瞋恨，謗二相似者：淨、不淨。",
    "T22n1425_007:0281c07_41": "清淨者言：「見我犯何罪？」",
    "T22n1425_007:0281c08_42": "一切如上無根中說，乃至謗俗人，越比尼心悔。",
    "T22n1425_007:0281c09_43": "是故說：「若比丘瞋恨不喜故，以異分中小小事，乃至住瞋恨故說，僧伽婆尸沙。」",
    "T22n1425_007:0281c12_0": "佛住王舍城，廣說如上。",
    "T22n1425_007:0281c12_1": "是時提婆達多欲破和合僧故勤方便執持破僧事，於十二修多羅、戒序、四波羅夷、十三僧伽婆尸沙、二不定法、三十尼薩耆波夜提、九十二波夜提、四波羅提提舍尼、眾學法、七滅諍法、隨順法，不制者制、已制者便開，乃至在家出家共行法，所謂九部經：修多羅、祇夜、授記、伽陀、優陀那、如是語經、本生經、方廣、未曾有法，於此九部經更作異句、異字、異味、異義，各各異文辭說，自誦習持亦教他誦持。",
    "T22n1425_007:0281c21_2": "時諸比丘語提婆達多：「汝莫作方便壞和合僧，莫執持破僧事，汝莫為破和合僧故勤方便，莫受破僧事故共諍。",
    "T22n1425_007:0281c24_3": "長老當與僧同事。",
    "T22n1425_007:0281c24_4": "何以故？",
    "T22n1425_007:0281c24_5": "僧和合歡喜不諍，共一學如水乳合，如法說法照明安樂住。」",
    "T22n1425_007:0281c26_6": "如是一諫不止，第二、第三諫亦復不止。",
    "T22n1425_007:0281c27_7": "諸比丘以是因緣往白佛言：「世尊！",
    "T22n1425_007:0281c28_0": "提婆達多欲破和合僧故勤方便執持破僧事，從戒序乃至九部法，異句、異字、異味、異義，各各異文辭說，自誦習亦教他。",
    "T22n1425_007:0282a01_1": "時諸比丘一諫不止，二諫、三諫猶故不止。」",
    "T22n1425_007:0282a02_2": "佛告諸比丘：「若是提婆達多愚癡人！",
    "T22n1425_007:0282a03_3": "欲破和合僧故勤方便執持破僧事，乃至九部法作異句、異字、異味、異義，各各異文辭說。",
    "T22n1425_007:0282a05_4": "三諫不止者，汝去應當屏處三諫，多人中三諫。",
    "T22n1425_007:0282a06_5": "僧中三諫，令捨是事。」",
    "T22n1425_007:0282a07_0": "比丘屏處諫者，應作是說：「汝提婆達多！",
    "T22n1425_007:0282a07_1": "實欲破和合僧執持破僧事，乃至九部法，異句、異字、異味、異義，異文辭說，自誦習亦復教他不？」",
    "T22n1425_007:0282a10_0": "答言：「實爾。」",
    "T22n1425_007:0282a10_1": "復應語提婆達多：「汝莫破和合僧故勤方便，莫執持破僧事。",
    "T22n1425_007:0282a11_2": "長老提婆達多！",
    "T22n1425_007:0282a11_3": "破和合僧最是大惡重罪，當墮惡道入泥犁中，經劫受罪。",
    "T22n1425_007:0282a13_4": "提婆達多！",
    "T22n1425_007:0282a13_5": "我今慈心饒益故，當受我語。",
    "T22n1425_007:0282a14_6": "一諫已過二諫在，捨此事不？」",
    "T22n1425_007:0282a14_7": "不捨者，第二、第三諫亦如是。",
    "T22n1425_007:0282a15_8": "復於多人中三諫亦如是。",
    "T22n1425_007:0282a16_9": "猶不止者，將詣僧中應作求聽羯磨。",
    "T22n1425_007:0282a16_10": "羯磨者作如是說：「大德僧聽！",
    "T22n1425_007:0282a17_11": "是長老提婆達多欲破和合僧故勤方便執持破僧事住，於十二事，乃至九部經，異句、異字、異味、異義，異文辭說，自誦亦教他。",
    "T22n1425_007:0282a20_12": "已屏處三諫、多人中三諫，猶故不止。",
    "T22n1425_007:0282a21_13": "若僧時到，僧今於僧中當三諫令止。」",
    "T22n1425_007:0282a22_14": "僧中應問提婆達多：「汝實於十二法，乃至九部經，異句、異字、異味、異義，異文辭說，自誦復持教他。",
    "T22n1425_007:0282a24_15": "諸比丘已屏處三諫、多人中三諫，猶故不止耶？」",
    "T22n1425_007:0282a25_16": "答言：「實爾。」",
    "T22n1425_007:0282a25_17": "僧中應諫言：「汝提婆達多！",
    "T22n1425_007:0282a26_18": "莫為破和合僧故勤方便莫執持破僧事，乃至於九部經中，異句、異字、異味、異義，異文辭說。",
    "T22n1425_007:0282a28_19": "汝莫破和合僧，破和合僧者是大惡事，是重罪墮惡道入泥犁中，經劫受罪。",
    "T22n1425_007:0282a29_20": "今日眾僧中慈心諫汝，欲饒益故，當受僧語。",
    "T22n1425_007:0282b02_0": "一諫已過二諫在，當捨此事。」",
    "T22n1425_007:0282b02_1": "若不捨，如是第二、第三諫猶故不止。",
    "T22n1425_007:0282b03_2": "諸比丘復以是事，往白世尊：「是提婆達多已於屏處三諫、多人中三諫、僧中三諫，此事猶故不捨。」",
    "T22n1425_007:0282b05_3": "佛語諸比丘：「是提婆達多癡人！",
    "T22n1425_007:0282b06_4": "破和合僧勤方便執持破僧事，已屏處三諫、多人中三諫、僧中三諫，此事猶故不捨者，僧應與作舉羯磨。」",
    "T22n1425_007:0282b08_5": "諸比丘白佛言：「世尊！",
    "T22n1425_007:0282b09_6": "云何是提婆達多不受諸比丘諫，自受苦惱。」",
    "T22n1425_007:0282b10_7": "佛告諸比丘：「不但今日不信他語自受苦惱，過去世時已曾如是。」",
    "T22n1425_007:0282b11_8": "諸比丘白佛言：「已曾爾耶？」",
    "T22n1425_007:0282b12_9": "佛言：「如是。",
    "T22n1425_007:0282b12_10": "過去世時有城，名波羅奈，國名伽尸。",
    "T22n1425_007:0282b13_11": "時有一婆羅門，於曠野中造立義井，為放牧取薪草人行來者，皆就井飲并洗浴。",
    "T22n1425_007:0282b15_12": "時日向暮有群野干，來趣井飲地殘水。",
    "T22n1425_007:0282b16_13": "有野干主，不飲地水，便內頭罐中飲水。",
    "T22n1425_007:0282b17_14": "飲水已戴罐高舉，撲破瓦罐，罐口猶貫其項。",
    "T22n1425_007:0282b18_15": "諸野干輩語主野干：『若濕樹葉可用者，常當護之，況復此罐利益行人。』",
    "T22n1425_007:0282b19_16": "野干主言：『我作是事樂，但當快心，那知他事？』",
    "T22n1425_007:0282b20_17": "時行人語婆羅門：『汝井上罐已破。』",
    "T22n1425_007:0282b21_18": "復更著之，猶如前法，為野干所破；如是非一，乃至破十四罐。",
    "T22n1425_007:0282b23_0": "諸野干輩數數諫之，猶不受語。",
    "T22n1425_007:0282b23_1": "時婆羅門便自念言：『是誰於我福德義井作障礙者，今當往觀。』",
    "T22n1425_007:0282b25_2": "知其所以，即持罐往著井上，於屏處微伺見之。",
    "T22n1425_007:0282b26_3": "諸行人飲水而去，無破罐者。",
    "T22n1425_007:0282b26_4": "至日向暮，見群野干來飲地殘水，唯野干主，飲罐中水，然後撲破。",
    "T22n1425_007:0282b28_5": "見已便作是念：『正是野干於我福德井而作留難。』",
    "T22n1425_007:0282b29_6": "便作木罐堅固難破，令入頭易出頭難，持著井邊，捉杖屏處伺之。",
    "T22n1425_007:0282c02_0": "行人飲訖，向暮野干群集，如前飲地殘水，唯野干主飲罐中水訖，便撲地不能令破。",
    "T22n1425_007:0282c03_1": "時婆羅門捉杖來出打殺野干。",
    "T22n1425_007:0282c04_2": "時空中有天，說此偈言：「『知識慈心語，　　佷[仁二+戾]不受諫；　　守頑招此禍，　　自喪其身命；　　是故癡野干，　　遭斯木罐苦。』」",
    "T22n1425_007:0282c09_0": "佛告諸比丘：「爾時野干主者，今提婆達多是。",
    "T22n1425_007:0282c10_0": "時群野干者，今諸比丘諫提婆達多者是。",
    "T22n1425_007:0282c10_1": "比丘當知，於過去時已曾不受知識軟語，自喪身命。",
    "T22n1425_007:0282c12_2": "今復不受諸比丘諫，當墮惡道長夜受苦。」",
    "T22n1425_007:0282c13_3": "佛告諸比丘：「依止舍衛城比丘皆悉令集，以十利故為諸比丘制戒，乃至已聞者當重聞。",
    "T22n1425_007:0282c15_4": "若比丘欲破和合僧故勤方便執持破僧事故共諍，諸比丘語是比丘言：『長老！",
    "T22n1425_007:0282c16_5": "莫破和合僧故勤方便執持破僧事故共諍，當與僧同事。",
    "T22n1425_007:0282c18_6": "何以故？",
    "T22n1425_007:0282c18_7": "和合僧歡喜不諍，共一學如水乳合，如法說法照明安樂住。",
    "T22n1425_007:0282c19_8": "長老捨此破僧因緣事。』",
    "T22n1425_007:0282c20_9": "是比丘諸比丘如是諫時，堅持是事不捨者，諸比丘應第二、第三諫。",
    "T22n1425_007:0282c21_10": "為捨是事故，第二、第三諫時，捨是事好；若不捨者，僧伽婆尸沙。」",
    "T22n1425_007:0282c23_11": "比丘者，如上說。",
    "T22n1425_007:0282c23_12": "和合僧者，不別眾，諸比丘雖復鬪諍更相導說，但一界一眾一處住一布薩自恣故，名為和合僧。",
    "T22n1425_007:0282c25_13": "齊幾許當言破和合僧勤方便執持破僧事？",
    "T22n1425_007:0282c26_14": "若比丘於十二事：戒序、四波羅夷、十三僧伽婆尸沙、二不定、三十尼薩耆波夜提、九十二波夜提、四波羅提提舍尼、眾學法、七滅諍法、隨順法，不制者制、制者便開，是名破和合僧事。",
    "T22n1425_007:0283a02_0": "復次五眾罪不制者制、制者便開，是名破和合僧事。",
    "T22n1425_007:0283a03_1": "復次四眾罪不制者制、制者便開，是名破和合僧事。",
    "T22n1425_007:0283a04_2": "復次三眾罪、二眾罪、一眾罪、四波羅夷，不制者制、制者便開，是名破和合僧事。",
    "T22n1425_007:0283a06_3": "復次六作捨法：折伏羯磨、不語羯磨、發喜羯磨、擯出羯磨、舉羯磨、別住羯磨，於此六作捨法，不制者制、制者便開，是名破和合僧事。",
    "T22n1425_007:0283a09_4": "破和合僧比丘者，如提婆達多也。",
    "T22n1425_007:0283a09_5": "諸比丘者，若一、若二、若眾多、若眾僧。",
    "T22n1425_007:0283a10_6": "三諫者，屏處三諫，多人中三諫，眾僧中三諫。",
    "T22n1425_007:0283a11_7": "屏處三諫者，問言：「長老！",
    "T22n1425_007:0283a12_8": "汝實破和合僧故勤方便執持破僧事，乃至十二法不制者制、制者便開耶？」",
    "T22n1425_007:0283a14_9": "答言：「實爾。」",
    "T22n1425_007:0283a14_10": "是比丘即便諫言：「長老！",
    "T22n1425_007:0283a14_11": "汝莫為破和合僧故勤方便執持破僧事，於十二事不制者制、制者便開。",
    "T22n1425_007:0283a16_12": "破僧者，此是大罪，墮惡道入泥犁中，長夜受苦。",
    "T22n1425_007:0283a17_13": "我今慈心諫汝，饒益故受我語，一諫已過餘二諫在，捨此事不？」",
    "T22n1425_007:0283a19_14": "若不捨，第二、第三亦如是。",
    "T22n1425_007:0283a19_15": "多人前三諫，亦如是。",
    "T22n1425_007:0283a20_16": "復不止者，將至僧中，應作求聽羯磨：「大德僧聽！",
    "T22n1425_007:0283a21_17": "是某甲比丘為破和合僧故勤方便執持破僧事，已於屏處三諫、多人中三諫，猶故不止。",
    "T22n1425_007:0283a23_18": "若僧時到，今於僧中三諫令止。」",
    "T22n1425_007:0283a24_0": "僧中復問言：「長老！",
    "T22n1425_007:0283a24_1": "汝實為破和合僧故勤方便執持破僧事，乃至不制者制、制者便開耶？」",
    "T22n1425_007:0283a26_0": "答言：「實爾。」",
    "T22n1425_007:0283a26_1": "即應諫言：「今眾僧諫汝，長老！",
    "T22n1425_007:0283a26_2": "莫為破和合僧故勤方便執持破僧事，乃至不制者制、制者便開。",
    "T22n1425_007:0283a28_3": "破僧者，最大惡深重，當於惡道中長夜受苦。",
    "T22n1425_007:0283a29_4": "今日眾僧慈心呵汝，當止此事。」",
    "T22n1425_007:0283b01_5": "若不捨者，復第二、第三諫，亦如是說。",
    "T22n1425_007:0283b02_0": "如是諫時，若捨者善；若不捨者，僧伽婆尸沙。",
    "T22n1425_007:0283b03_0": "僧伽婆尸沙者，如上說。",
    "T22n1425_007:0283b03_1": "是比丘於屏處諫時，一諫不止，犯越比尼罪。",
    "T22n1425_007:0283b04_2": "第二、第三亦如是諫。",
    "T22n1425_007:0283b05_0": "多人中諫時，一諫不止犯越比尼罪。",
    "T22n1425_007:0283b05_1": "第二、第三諫時，亦如是。",
    "T22n1425_007:0283b06_2": "至僧中初諫時，說未竟，越比尼罪；說竟，偷蘭罪。",
    "T22n1425_007:0283b07_3": "第二諫說未竟，越比尼罪；說竟，偷蘭罪。",
    "T22n1425_007:0283b08_4": "第三諫說未竟，偷蘭罪；說竟，得僧伽婆尸沙。",
    "T22n1425_007:0283b09_5": "僧伽婆尸沙罪起已，屏處諫、多人中諫及僧中諫，諸越比尼罪、諸偷蘭罪，一切盡合成一僧伽婆尸沙。",
    "T22n1425_007:0283b11_6": "若中間止者，隨所止處治罪。",
    "T22n1425_007:0283b12_7": "是故說：「若比丘欲破和合僧故勤方便執持破僧事，乃至三諫不捨者，僧伽婆尸沙。」",
    "T22n1425_007:0283b14_8": "(第十戒竟)佛住舍衛城，廣說如上。",
    "T22n1425_007:0283b15_9": "爾時諸比丘為提婆達多作舉羯磨時，初羯磨竟無有遮者，第二羯磨竟亦無有遮者，第三羯磨時，提婆達多看六群比丘面，而作是言：「六群比丘！",
    "T22n1425_007:0283b18_10": "汝等長夜承事我，共我從事。",
    "T22n1425_007:0283b19_11": "今眾僧為我作舉羯磨，已至再說而皆默然。",
    "T22n1425_007:0283b20_12": "汝等今日持我任於眾人如酪塗麨與烏；如酥塗餅與那俱羅；如油和飯與野干。",
    "T22n1425_007:0283b22_13": "修梵行者，為人所困，而坐觀之。」",
    "T22n1425_007:0283b23_14": "六群比丘即起作是言：「如是！",
    "T22n1425_007:0283b23_15": "如是！",
    "T22n1425_007:0283b23_16": "長老！",
    "T22n1425_007:0283b24_17": "是法語比丘、律語比丘。",
    "T22n1425_007:0283b24_18": "是比丘所說，皆是我等欲忍可事。",
    "T22n1425_007:0283b25_19": "是比丘所見欲忍可事，我等亦欲忍可。",
    "T22n1425_007:0283b26_20": "是比丘知說，非不知說。」",
    "T22n1425_007:0283b26_21": "是時有多人遮羯磨不成，時諸比丘語六群比丘：「長老！",
    "T22n1425_007:0283b28_22": "莫助提婆達多作破和合僧同語同見，當與僧同事。",
    "T22n1425_007:0283b29_23": "一切僧和合歡喜不諍，共一學如水乳合，如法說法照明安樂住。」",
    "T22n1425_007:0283c01_24": "作如是一諫不止，第二、第三諫猶故不止。",
    "T22n1425_007:0283c02_25": "諸比丘以是因緣，具白世尊。",
    "T22n1425_007:0283c03_26": "佛告諸比丘：「是六群比丘與愚癡提婆達多欲破和合僧，同語同見，已一諫、二諫、三諫不止者。",
    "T22n1425_007:0283c05_27": "汝去屏處三諫、多人中三諫，應僧中三諫，令捨是事。」",
    "T22n1425_007:0283c06_28": "比丘受教即於屏處問六群比丘：「汝等實與愚癡提婆達多，破和合僧，同語同見為黨。",
    "T22n1425_007:0283c08_29": "諸比丘已再三諫，故不止耶？」",
    "T22n1425_007:0283c09_30": "答言：「實爾。」",
    "T22n1425_007:0283c09_31": "即便諫之：「汝六群比丘！",
    "T22n1425_007:0283c10_32": "莫與提婆達多破和合僧同語同見，汝等當與僧同事，一切僧和合歡喜無諍，同一學如水乳合，如法說法照明安樂住。",
    "T22n1425_007:0283c12_33": "諸長老！",
    "T22n1425_007:0283c13_0": "破和合僧是最大罪，墮惡道入泥犁中長夜受苦。",
    "T22n1425_007:0283c14_1": "我今慈心諫汝，欲饒益故，當受我語。",
    "T22n1425_007:0283c15_2": "一諫已過二諫在，當捨是事。」",
    "T22n1425_007:0283c15_3": "若不止，第二、第三亦如是說。",
    "T22n1425_007:0283c16_4": "復於多人中三諫亦如是。",
    "T22n1425_007:0283c17_0": "復不止者，僧中應作求聽羯磨：「大德僧聽！",
    "T22n1425_007:0283c17_1": "是六群比丘與提婆達多破和合僧同語同見，已於屏處三諫、多人中三諫，猶故不止。",
    "T22n1425_007:0283c19_2": "若僧時到，當於僧中三諫令止。」",
    "T22n1425_007:0283c20_3": "即於僧中問六群比丘：「汝等實與提婆達多破和合僧同語同見，已屏處三諫、多人中三諫，猶故不止耶？」",
    "T22n1425_007:0283c23_4": "答言：「實爾。」",
    "T22n1425_007:0283c23_5": "即復諫言：「六群比丘！",
    "T22n1425_007:0283c23_6": "汝等莫與提婆達多共破和合僧同語同見。",
    "T22n1425_007:0283c24_7": "破和合僧最是惡事，墮惡道入泥梨中長夜受苦。",
    "T22n1425_007:0283c25_8": "今僧慈心諫汝，饒益故，當受僧語。",
    "T22n1425_007:0283c26_9": "一諫已過二諫在，汝捨是事。」",
    "T22n1425_007:0283c27_10": "若不止者，第二、第三亦如是諫，猶故不捨。",
    "T22n1425_007:0283c28_11": "諸比丘復以是事具白世尊，佛言：「呼六群比丘來。」",
    "T22n1425_007:0283c29_12": "即呼來。",
    "T22n1425_007:0283c29_13": "來已，佛問六群比丘：「汝等實與愚癡提婆達多同語同見破和合僧，諸比丘已屏處三諫、多人中三諫、僧中三諫，猶故不捨耶？」",
    "T22n1425_007:0284a03_14": "答言：「實爾。",
    "T22n1425_007:0284a03_15": "世尊！」",
    "T22n1425_007:0284a03_16": "佛言：「比丘！",
    "T22n1425_007:0284a04_17": "此是惡事，汝常不聞我種種因緣，呵責[怡台+龍]悷難諫，種種因緣讚歎柔軟易諫耶？",
    "T22n1425_007:0284a06_0": "汝等云何[怡台+龍]悷難諫？",
    "T22n1425_007:0284a06_1": "此非法、非律、非是佛教，不可以是長養善法。」",
    "T22n1425_007:0284a07_2": "諸比丘白佛言：「世尊！",
    "T22n1425_007:0284a08_3": "云何是六群比丘共提婆達多同語同見徒自受苦？」",
    "T22n1425_007:0284a09_4": "佛告諸比丘：「是六群比丘不但今日同語同見徒自受苦，過去世時已曾如是。」",
    "T22n1425_007:0284a11_0": "諸比丘白佛言：「已曾爾耶？",
    "T22n1425_007:0284a11_1": "唯願說之。」",
    "T22n1425_007:0284a11_2": "佛告諸比丘：「過去世時，有城名波羅奈，國名伽尸，於空閑處有五百獼猴，遊行林中，到一尼俱律樹。",
    "T22n1425_007:0284a14_3": "樹下有井，井中有月影現。",
    "T22n1425_007:0284a14_4": "時獼猴主見是月影，語諸伴言：『月今日死，落在井中，當共出之，莫令世間長夜闇冥。』",
    "T22n1425_007:0284a16_5": "共作議言：『云何能出？』",
    "T22n1425_007:0284a17_6": "時獼猴主言：『我知出法，我捉樹枝，汝捉我尾，展轉相連，乃可出之。』",
    "T22n1425_007:0284a18_7": "時諸獼猴即如主語，展轉相捉，小未至水，連獼猴重，樹弱枝折，一切獼猴墮井水中。",
    "T22n1425_007:0284a20_8": "爾時樹神便說偈言：「『是等騃榛獸，　　癡眾共相隨；　　坐自生苦惱，　　何能救世間？』」",
    "T22n1425_007:0284a24_0": "佛告諸比丘：「爾時獼猴主者，今提婆達多是。",
    "T22n1425_007:0284a25_0": "爾時餘獼猴者，今六群比丘是。",
    "T22n1425_007:0284a25_1": "爾時已曾更相隨順受諸苦惱，今復如是。」",
    "T22n1425_007:0284a26_2": "佛告諸比丘：「依止王舍城比丘皆悉令集，以十利故為諸比丘制戒，乃至已聞者當重聞。",
    "T22n1425_007:0284a28_3": "若比丘同意相助，若一、若二、若眾多同語同見，欲破和合僧。",
    "T22n1425_007:0284b01_0": "是比丘諸比丘諫時，是同意比丘言：『長老！",
    "T22n1425_007:0284b01_1": "莫說是比丘好惡事。",
    "T22n1425_007:0284b02_2": "何以故？",
    "T22n1425_007:0284b02_3": "是法語比丘、律語比丘。",
    "T22n1425_007:0284b03_4": "是比丘所說，皆是我等欲忍可事。",
    "T22n1425_007:0284b03_5": "是比丘所見欲忍可事，我等亦欲忍可。",
    "T22n1425_007:0284b04_6": "是比丘知說，非不知說。』",
    "T22n1425_007:0284b05_7": "諸比丘諫是同意比丘：『長老！",
    "T22n1425_007:0284b06_8": "莫作是語「是法語比丘、律語比丘。」",
    "T22n1425_007:0284b06_9": "何以故？",
    "T22n1425_007:0284b07_0": "是非法語比丘、非律語比丘。",
    "T22n1425_007:0284b07_1": "諸長老！",
    "T22n1425_007:0284b07_2": "莫助破僧事，當樂助和合僧。",
    "T22n1425_007:0284b08_3": "何以故？",
    "T22n1425_007:0284b08_4": "僧和合歡喜不諍，共一學如水乳合，如法說法照明安樂住。",
    "T22n1425_007:0284b10_0": "諸長老！",
    "T22n1425_007:0284b10_1": "當捨此破僧事。』",
    "T22n1425_007:0284b10_2": "是同意比丘，諸比丘如是諫時，堅持不捨者，諸比丘應第二、第三諫，捨此事故。",
    "T22n1425_007:0284b12_3": "第二、第三諫時，捨是事好；若不捨者，僧伽婆尸沙。」",
    "T22n1425_007:0284b13_4": "比丘者，提婆達多是。",
    "T22n1425_007:0284b14_5": "同語同見比丘者，六群比丘也。",
    "T22n1425_007:0284b14_6": "若一、若二、若眾多同語同見者，或有同語不同見、或有同見不同語、或有同語亦同見、或非同語非同見。",
    "T22n1425_007:0284b17_7": "同語非同見者，言語相助不同彼見，是名同語非同見。",
    "T22n1425_007:0284b18_8": "同見不同語者，同彼所見而不助說，是名同見不同語。",
    "T22n1425_007:0284b19_9": "同語同見者，助彼言語同其所見，是名同語同見。",
    "T22n1425_007:0284b20_10": "非同語非同見者，不助彼語亦不同見，是名非同語非同見。",
    "T22n1425_007:0284b22_11": "是中同語非同見及同語同見者，當呵諫。",
    "T22n1425_007:0284b23_12": "云何名為同語同見法？",
    "T22n1425_007:0284b23_13": "於十二法不制者制、制者便開，是名同語同見法。",
    "T22n1425_007:0284b24_14": "復次五眾罪不制者制、制者便開，四眾、三眾、二眾、一眾罪，亦如是，不制者制、制者便開。",
    "T22n1425_007:0284b26_15": "復次六作捨法不制者制、制者便開，是名同語同見法。",
    "T22n1425_007:0284b28_16": "諸比丘當諫是比丘言：「長老！",
    "T22n1425_007:0284b28_17": "莫與破和合僧勤方便同語同見。」",
    "T22n1425_007:0284b29_18": "諸比丘諫是比丘時，執是事堅持者，謂六群比丘也。",
    "T22n1425_007:0284c01_19": "諸比丘者，若僧、若多人、若一人也。",
    "T22n1425_007:0284c02_20": "三諫者，屏處三諫、多人中三諫、僧中三諫也。",
    "T22n1425_007:0284c03_21": "屏處諫者：「汝諸長老實與破和合僧勤方便同語同見耶？」",
    "T22n1425_007:0284c04_22": "答言：「實爾。」",
    "T22n1425_007:0284c05_0": "復言：「長老！",
    "T22n1425_007:0284c05_1": "汝莫與破和合僧勤方便同語同見。",
    "T22n1425_007:0284c06_2": "破僧者最大惡事，當墮惡道長夜受苦。",
    "T22n1425_007:0284c07_0": "我今慈心諫汝，當捨是事。",
    "T22n1425_007:0284c07_1": "一諫已過二諫在。",
    "T22n1425_007:0284c08_2": "捨此事好。」",
    "T22n1425_007:0284c08_3": "若不捨者，第二、第三亦如是說。",
    "T22n1425_007:0284c09_4": "多人中三諫，亦復如是。",
    "T22n1425_007:0284c09_5": "復於僧中三羯磨諫，猶不止者，僧伽婆尸沙。",
    "T22n1425_007:0284c10_6": "僧伽婆尸沙者，如上說。",
    "T22n1425_007:0284c11_7": "是比丘屏處一諫不止，越比尼罪。",
    "T22n1425_007:0284c11_8": "第二、第三亦如是。",
    "T22n1425_007:0284c12_9": "多人中三諫，亦如是。",
    "T22n1425_007:0284c12_10": "僧中初羯磨未竟，不止，越比尼罪；說竟，偷蘭罪。",
    "T22n1425_007:0284c14_0": "第二羯磨未竟，不止，越比尼罪；說竟，偷蘭罪。",
    "T22n1425_007:0284c15_0": "第三羯磨未竟，偷蘭罪；說竟，僧伽婆尸沙。",
    "T22n1425_007:0284c15_1": "僧伽婆尸沙罪起已，屏處三諫越比尼罪、多人中三諫越比尼罪，及僧中偷蘭罪，一切盡共成一僧伽婆尸沙。",
    "T22n1425_007:0284c18_2": "中間止者，隨止處治罪。",
    "T22n1425_007:0284c19_3": "是故世尊說：「若比丘同意相助，若一、若二、若眾多同語同見，乃至三諫不捨者，僧伽婆尸沙。」",
    "T22n1425_007:0284c21_4": "(十一戒竟)佛住俱舍彌國，廣說如上。",
    "T22n1425_007:0284c22_5": "爾時長老闡陀惡性難共語，諸比丘如法、如律教，作不可共語，如是言：「諸長老！",
    "T22n1425_007:0284c24_6": "莫語我若好若惡，我亦不語諸長老若好若惡。",
    "T22n1425_007:0284c25_7": "何以故？",
    "T22n1425_007:0284c25_8": "汝等皆是雜姓，我家民吏，譬如烏鳥銜雜類骨聚在一處，何能教我佛法僧事？",
    "T22n1425_007:0284c27_9": "皆是我許。",
    "T22n1425_007:0284c27_10": "從菩薩出家，我常隨侍，至于今日。",
    "T22n1425_007:0284c28_11": "唯佛教我，我當受持。」",
    "T22n1425_007:0284c28_12": "時諸比丘語闡陀言：「長老！",
    "T22n1425_007:0284c29_13": "諸比丘善說所犯波羅提木叉中事，汝莫自身作不可共語，汝身當作可共語。",
    "T22n1425_007:0285a02_14": "長老！",
    "T22n1425_007:0285a02_15": "汝當為諸比丘說，如法、如律教，諸比丘亦當為汝說，如法、如律教。",
    "T22n1425_007:0285a03_16": "何以故？",
    "T22n1425_007:0285a03_17": "如來眾得如是增長，所謂共語共說共諫，共罪中出故。",
    "T22n1425_007:0285a05_18": "長老捨自身作不可共語。」",
    "T22n1425_007:0285a05_19": "一諫不捨，第二、第三諫猶故不止。",
    "T22n1425_007:0285a06_20": "諸比丘以是因緣，往白世尊：「長老闡陀自身作不可共語，乃至三諫不止。」",
    "T22n1425_007:0285a08_21": "佛告諸比丘：「是闡陀自用不可共語，乃至三諫不止者。",
    "T22n1425_007:0285a09_22": "汝去屏處三諫不止者，復於多人中三諫。",
    "T22n1425_007:0285a10_23": "復不止者，乃至僧中作求聽羯磨。」",
    "T22n1425_007:0285a11_24": "應作是說：「大德僧聽！",
    "T22n1425_007:0285a11_25": "是長老闡陀惡性難共語，諸比丘如法善說所犯波羅提木叉中事，自用作不可共語，乃至已於屏處三諫、多人中三諫，猶故不止。",
    "T22n1425_007:0285a14_26": "若僧時到，今於僧中三諫，令止此事。」",
    "T22n1425_007:0285a15_27": "即於僧中諫：「長老闡陀！",
    "T22n1425_007:0285a15_28": "汝實惡性難共說，諸比丘如法如律說，汝自作不可共語，乃至已屏處三諫、多人中三諫，猶故不止耶？」",
    "T22n1425_007:0285a18_29": "答言：「實爾。」",
    "T22n1425_007:0285a18_30": "應僧中諫言：「長老！",
    "T22n1425_007:0285a19_0": "汝莫惡性難共語，諸比丘如法善說所犯波羅提木叉中事，汝莫自身作不可共語，乃至如來眾得如是增長，所謂共語、共說、共諫、共罪中出故。",
    "T22n1425_007:0285a22_1": "僧今慈心諫汝，饒益故。",
    "T22n1425_007:0285a22_2": "一諫已過二諫在，當止此事。」",
    "T22n1425_007:0285a23_3": "若不捨者，更第二、第三亦如是諫，猶故不止。",
    "T22n1425_007:0285a24_4": "諸比丘復以是事，往白世尊，佛言：「呼闡陀來。」",
    "T22n1425_007:0285a25_5": "即便呼來。",
    "T22n1425_007:0285a25_6": "佛問闡陀：「汝實惡性難共語，乃至僧中三諫不止耶？」",
    "T22n1425_007:0285a26_7": "答言：「實爾。」",
    "T22n1425_007:0285a27_8": "佛言：「闡陀！",
    "T22n1425_007:0285a27_9": "此是惡事。",
    "T22n1425_007:0285a27_10": "汝常不聞我種種因緣，呵責自用、讚歎不自用。",
    "T22n1425_007:0285a28_11": "汝今云何自用反戾？",
    "T22n1425_007:0285a29_12": "此非法、非律、非是佛教，不可以是長養善法。」",
    "T22n1425_007:0285b01_13": "諸比丘白佛言：「世尊！",
    "T22n1425_007:0285b01_14": "云何是闡陀比丘而自用意作是言：『唯有佛語，我當受佛語。』」",
    "T22n1425_007:0285b03_15": "「諸比丘！",
    "T22n1425_007:0285b03_16": "是闡陀比丘，不但今日不受餘人語，但信我語。",
    "T22n1425_007:0285b04_17": "過去世時，亦曾如是。」",
    "T22n1425_007:0285b04_18": "諸比丘白佛言：「已曾爾耶？",
    "T22n1425_007:0285b05_19": "唯願樂聞。」",
    "T22n1425_007:0285b05_20": "佛言：「如是。",
    "T22n1425_007:0285b06_0": "過去世時有城名波羅奈，國名伽尸。",
    "T22n1425_007:0285b06_1": "爾時有一長者，有奴字阿磨由，為性兇惡。",
    "T22n1425_007:0285b07_2": "爾時長者與諸婆羅門子遊戲園林，諸從人輩皆在園門外住。",
    "T22n1425_007:0285b09_3": "時阿磨由在園門外打諸從人，時諸從人被打者各告其主，時諸婆羅門子盡出呵之。",
    "T22n1425_007:0285b11_4": "時阿磨由不受其語，答諸婆羅門子言：『不隨汝語，我大家來呵我者，當受其語。』",
    "T22n1425_007:0285b13_5": "遂打不止。",
    "T22n1425_007:0285b13_6": "即來告阿摩由主。",
    "T22n1425_007:0285b13_7": "阿摩由主生得天眼，觀是鬪處下有金銀伏藏，其地凶故令其鬪耳。",
    "T22n1425_007:0285b15_8": "即往訶之，時奴即止。」",
    "T22n1425_007:0285b15_9": "佛告諸比丘：「爾時長者豈異人乎？",
    "T22n1425_007:0285b16_10": "即我身是。",
    "T22n1425_007:0285b16_11": "爾時阿摩由者，今闡陀比丘是。」",
    "T22n1425_007:0285b17_12": "諸比丘白佛言：「世尊！",
    "T22n1425_007:0285b18_13": "云何是闡陀恃怙世尊，陵於他人。」",
    "T22n1425_007:0285b18_14": "佛言：「比丘！",
    "T22n1425_007:0285b19_15": "是闡陀比丘，不但今日恃我輕於他人，過去世時已曾恃我輕於他人。」",
    "T22n1425_007:0285b20_16": "諸比丘白佛言：「已曾爾耶？」",
    "T22n1425_007:0285b21_17": "佛言：「如是。",
    "T22n1425_007:0285b21_18": "過去世時有城名波羅奈，國名伽尸。",
    "T22n1425_007:0285b22_19": "時有弗盧醯大學婆羅門，為國王師，常教學五百童子。",
    "T22n1425_007:0285b23_20": "時婆羅門家生一奴，名迦羅呵，常使供給諸童子等。",
    "T22n1425_007:0285b24_21": "婆羅門法，餘姓不得妄聞。",
    "T22n1425_007:0285b25_22": "以奴親近供養故，得在其邊為諸童子說婆羅門法。",
    "T22n1425_007:0285b26_23": "是奴利根，聞說法言盡能憶持。",
    "T22n1425_007:0285b27_24": "此奴一時共諸童子，小有嫌恨，便走他國。",
    "T22n1425_007:0285b28_25": "詐自稱言：『我是弗盧醯婆羅門子，字耶若達多。』",
    "T22n1425_007:0285c01_26": "語此國王師婆羅門言：『我是波羅奈國王師，弗盧醯子。",
    "T22n1425_007:0285c02_27": "故來至此，欲投大師學婆羅門法。』",
    "T22n1425_007:0285c03_28": "師答言：『可爾。』",
    "T22n1425_007:0285c03_29": "是奴聰明本已曾聞，今復重聞，聞悉能持。",
    "T22n1425_007:0285c04_30": "其師大喜，即令教授五百門徒。",
    "T22n1425_007:0285c05_31": "五百童子言：『汝代我教，我當往來王家。』",
    "T22n1425_007:0285c06_32": "是師婆羅門無有男兒，唯有一女，便作是念：『今可以女妻之耶？",
    "T22n1425_007:0285c07_33": "若達多常在我家，便如我子。』",
    "T22n1425_007:0285c08_34": "即告之曰：『耶若達多當用我語。』",
    "T22n1425_007:0285c09_0": "答言：『從教。』",
    "T22n1425_007:0285c09_1": "復告之言：『汝莫還波羅奈，常住此國，我今以女妻汝。』",
    "T22n1425_007:0285c10_2": "答言：『從教。』",
    "T22n1425_007:0285c10_3": "即與。",
    "T22n1425_007:0285c10_4": "其女在家，如兒共作生活，家漸豐樂。",
    "T22n1425_007:0285c11_5": "是耶若達多為人難可，婦為作食恒懷瞋恚，甜酢醎淡生熟不能適口。",
    "T22n1425_007:0285c13_6": "婦常念言：『脫有行人，從波羅奈來者，當從彼受作飲食法，然後作供養夫主。』",
    "T22n1425_007:0285c15_7": "彼弗盧醯婆羅門具聞是事，便作是念：『我奴迦羅呵逃在他國，當往捉來，或可得奴。』",
    "T22n1425_007:0285c17_0": "直便詣彼國。",
    "T22n1425_007:0285c17_1": "時耶若達多與諸門徒，詣園遊戲在於中路，遙見本主，即便驚怖密語門徒：『諸童子汝等還去，各自誦習。』",
    "T22n1425_007:0285c19_2": "門徒去已便到主前，頭面禮足，白其主言：『我來此國，稱噵大家是我之父，便投此國師大學婆羅門為師。",
    "T22n1425_007:0285c22_3": "以大學經典故，師婆羅門與女為婦，願尊今日勿彰我是事，當與奴直奉上大家主。』",
    "T22n1425_007:0285c24_4": "婆羅門善解世事，即便答言：『汝實我兒何所復言？",
    "T22n1425_007:0285c25_5": "但作方便早見發遣。』",
    "T22n1425_007:0285c25_6": "即將歸家，告家中言：『我所親來。』",
    "T22n1425_007:0285c26_7": "其婦歡喜，辦種種飲食，奉食已訖，小空閑時，密禮婆羅門足，而問之曰：『我奉事夫耶若達多，飲食供養常不可意，願今指授本在家時何所食噉，當如先法為作飲食。』",
    "T22n1425_007:0286a02_8": "客婆羅門便即瞋恚，而作是念：『如是！",
    "T22n1425_007:0286a03_9": "如是！",
    "T22n1425_007:0286a03_10": "子困苦他子女。』",
    "T22n1425_007:0286a03_11": "語此女言：『汝但速發遣我，我臨去時，當教汝一偈，汝誦是偈時，當使汝夫無言。』",
    "T22n1425_007:0286a05_12": "是女即語夫言：『尊婆羅門故從遠來，宜早發遣。』",
    "T22n1425_007:0286a06_13": "夫即念言：『如婦所說，宜應早遣莫令久住，言語漏失，損我不少。』",
    "T22n1425_007:0286a07_14": "便大與財物，教婦作食，自行為主求伴。",
    "T22n1425_007:0286a08_15": "婦於後奉食訖已，禮足辭別請求先偈。",
    "T22n1425_007:0286a09_16": "即教說偈言：「『無親遊他方，　　欺誑天下人，　　麁食是常食，　　但食復何嫌？",
    "T22n1425_007:0286a12_0": "「『今與汝此偈，若彼瞋恚嫌食惡時，便在其邊，背面微誦，令其得聞。』",
    "T22n1425_007:0286a13_1": "作是教已，便還本國。",
    "T22n1425_007:0286a14_0": "是耶若達多送主去已，每至食時，還復瞋恚。",
    "T22n1425_007:0286a15_0": "婦於夫邊試誦其偈，時夫聞是偈已，心即不喜，便作是念：『咄是老物，發我臭穢。』",
    "T22n1425_007:0286a16_1": "從是已後常作軟語，恐婦向人說其陰私。」",
    "T22n1425_007:0286a17_2": "佛告諸比丘：「時波羅奈國弗盧醯婆羅門者，豈異人乎？",
    "T22n1425_007:0286a19_0": "即我身是。",
    "T22n1425_007:0286a19_1": "時奴迦羅呵者，今闡陀比丘是。",
    "T22n1425_007:0286a19_2": "彼於爾時已曾恃我[夌*欠]易他人，今復如是恃我勢力[夌*欠]易他人。」",
    "T22n1425_007:0286a21_3": "佛告諸比丘：「依止俱舍彌比丘，皆盡令集，乃至已聞者，當重聞。",
    "T22n1425_007:0286a22_4": "◎◎若比丘自用戾語，諸比丘如法、如律教時，便自用意，作是言：『汝莫語我若好若惡，我亦不語汝若好若惡。』",
    "T22n1425_007:0286a25_5": "諸比丘諫彼比丘言：『長老！",
    "T22n1425_007:0286a26_0": "諸比丘如法、如律教，汝莫自用意。",
    "T22n1425_007:0286a26_1": "諸比丘教汝應當信受，汝亦應如法如律教諸比丘。",
    "T22n1425_007:0286a27_2": "何以故？",
    "T22n1425_007:0286a28_3": "如來弟子眾展轉相教、展轉相諫、共罪中出故，善法得增長。』",
    "T22n1425_007:0286b01_4": "諸比丘諫是比丘時，應捨是事。",
    "T22n1425_007:0286b02_5": "若不捨者，復第二、第三諫。",
    "T22n1425_007:0286b02_6": "捨者善，若不捨者，僧伽婆尸沙。」",
    "T22n1425_007:0286b03_7": "比丘自用戾語者，闡陀比丘也。",
    "T22n1425_007:0286b04_8": "諸比丘如法、如律教者，謂戒序、四波羅夷、十三僧伽婆尸沙、二不定法、三十尼薩耆波夜提、九十二波夜提、四波羅提提舍尼、眾學法、七滅諍法、隨順法，以此法律展轉相教。",
    "T22n1425_007:0286b08_9": "復次五眾罪法、四眾罪法、三眾罪法、二眾罪法、一眾罪法。",
    "T22n1425_007:0286b09_10": "復次六作捨法，展轉相教。",
    "T22n1425_007:0286b10_11": "復次波羅夷法、僧伽婆尸沙、波夜提，乃至越比尼罪，實非不實、時非不時、饒益非不饒益、軟語非麁言，慈心故，不求過，是名如法如律展轉相教也。",
    "T22n1425_007:0286b13_12": "是比丘者，闡陀是也。",
    "T22n1425_007:0286b14_13": "諸比丘者，謂一人、多人、僧。",
    "T22n1425_007:0286b14_14": "三諫者，屏處三諫、多人中三諫、僧中三諫也。",
    "T22n1425_007:0286b15_15": "屏處者，問言：「長老！",
    "T22n1425_007:0286b16_16": "汝實自用戾語，諸比丘如法、如律教，汝自身作不可共語耶？」",
    "T22n1425_007:0286b17_17": "答言：「實爾。」",
    "T22n1425_007:0286b17_18": "即便諫言：「長老！",
    "T22n1425_007:0286b18_19": "汝莫自用戾語，諸比丘如法、如律教，汝應當受，莫自身作不可共語，乃至展轉相教，得善法增長故。",
    "T22n1425_007:0286b20_20": "我今慈心教，汝當捨此事，一諫已過二諫在。」",
    "T22n1425_007:0286b21_21": "若不捨者，第二、第三亦復如是諫。",
    "T22n1425_007:0286b22_22": "多人中三諫亦如是。",
    "T22n1425_007:0286b22_23": "猶不止者，僧中作求聽羯磨。",
    "T22n1425_007:0286b23_24": "白言：「大德僧聽！",
    "T22n1425_007:0286b23_25": "是某甲比丘自用戾語。",
    "T22n1425_007:0286b24_26": "諸比丘如法、如律教，不受其語，已於屏處三諫、多人中三諫，猶故不止。",
    "T22n1425_007:0286b25_27": "若僧時到，當於僧中三諫，令止此事。」",
    "T22n1425_007:0286b26_28": "即僧中問言：「長老實自用戾語，諸比丘如法、如律教，不受其語，屏處三諫、多人中三諫，猶故不受耶？」",
    "T22n1425_007:0286c01_0": "答言：「實爾。」",
    "T22n1425_007:0286c01_1": "即復僧中諫言：「長老！",
    "T22n1425_007:0286c01_2": "莫自用意，諸比丘如法、如律教，乃至展轉相教，得善法增長故。",
    "T22n1425_007:0286c03_3": "今僧慈心諫汝，饒益故，當受僧語，捨此事。",
    "T22n1425_007:0286c04_4": "僧一諫已過，二諫在。」",
    "T22n1425_007:0286c04_5": "若不止者，至第二、第三諫捨者善；不捨者，僧伽婆尸沙。",
    "T22n1425_007:0286c05_6": "僧伽婆尸沙者，如上說。",
    "T22n1425_007:0286c06_7": "若比丘於屏處三諫，若多人中三諫時不止者，諫諫犯越比尼罪。",
    "T22n1425_007:0286c07_8": "僧中諫時，初諫時未竟，越比尼罪；羯磨說竟，偷蘭罪。",
    "T22n1425_007:0286c09_9": "第二羯磨未竟，越比尼罪；說竟，偷蘭罪。",
    "T22n1425_007:0286c10_10": "若第三羯磨未竟，偷蘭罪；說竟，僧伽婆尸沙，僧伽婆尸沙罪起已，屏處諫乃至僧中一切越比尼罪、一切偷蘭罪，皆合成一僧伽婆尸沙。",
    "T22n1425_007:0286c13_11": "中間止者，隨止處治罪。",
    "T22n1425_007:0286c13_12": "是故世尊說：「若比丘自用戾語，乃至三諫不捨者，僧伽婆尸沙。」",
    "T22n1425_007:0286c15_13": "(十二戒竟)佛住舍衛城，廣說如上。",
    "T22n1425_007:0286c16_14": "時六群比丘於迦尸黑山聚落作諸非威儀事：身非威儀、口非威儀、身口非威儀。",
    "T22n1425_007:0286c18_15": "身非威儀者，若走來走去、跳行跳躑、倒行匍匐、扣盆戲笑、遞相擔負，作如是比種種身戲。",
    "T22n1425_007:0286c20_16": "口非威儀者，作象鳴、駝鳴、牛鳴、羊鳴、長聲、短聲、或相唃耳，作如是比種種音聲戲笑。",
    "T22n1425_007:0286c22_17": "身口非威儀者，令身斑駮半邊白、塗面令黑、染髮令白、拍鼓彈琴、擊節舞戲。",
    "T22n1425_007:0286c24_18": "時諸優婆塞來詣比丘，欲禮拜聽法，見如是事，心生不喜，便作是言：「阿闍梨！",
    "T22n1425_007:0286c25_19": "沙門之法所為善行，當令不信者信，信者增信。",
    "T22n1425_007:0286c26_20": "而今所為悉皆非法，更令不信增長，信者心壞。」",
    "T22n1425_007:0286c28_0": "六群比丘即瞋恚言：「汝為我師，為我和尚？",
    "T22n1425_007:0287a01_0": "此是逆理，我當教汝，汝反教我。」",
    "T22n1425_007:0287a01_1": "瞋恚增盛，作身害、口害、身口害。",
    "T22n1425_007:0287a02_2": "身害者，入其家中牽曳小兒、打拍推撲、破損器物、折犢子脚、刺壞羊眼，至市肆上種種穀米、小麥、大麥、鹽、麨、酥、油、乳酪，悉和雜合，不可分別。",
    "T22n1425_007:0287a05_3": "田中生苗，其須水者開水令去，不須水者決令滿中，刈殺生苗焚燒熟穀，是名身暴害。",
    "T22n1425_007:0287a07_4": "口暴害者，詣王讒人加誣良善，是名口暴害。",
    "T22n1425_007:0287a08_5": "身口暴害者，屏處藏身恐怖其人、牽挽無辜，是名身口暴害。",
    "T22n1425_007:0287a10_6": "諸優婆塞皆瞋恚言：「沙門釋子作是非法，我等從今莫與供養。」",
    "T22n1425_007:0287a11_7": "時彼比丘遂持鉢乞食，其家見已，猶故與食，不至大惜。",
    "T22n1425_007:0287a13_0": "諸優婆塞復作是要：「沙門釋子作是暴害，我等從今莫令入門。」",
    "T22n1425_007:0287a14_1": "然後是比丘便到諸不信家乞食，初時與食。",
    "T22n1425_007:0287a15_2": "後續聞優婆塞斷食不與：「定是惡人，我何以與食？」",
    "T22n1425_007:0287a16_3": "復不聽入。",
    "T22n1425_007:0287a16_4": "然後便作身邪命、口邪命、身口邪命。",
    "T22n1425_007:0287a17_5": "身邪命者，作水瓶、木器賣、作盛酥、革囊、繩索、結網、縫衣。",
    "T22n1425_007:0287a18_6": "學作餅賣、學賣醫藥、為人傳信，如是種種求食，是名身邪命。",
    "T22n1425_007:0287a20_7": "口邪命者，誦呪行術，呪蛇呪龍、呪鬼呪病、呪水呪火，如是種種求食，是名口邪命。",
    "T22n1425_007:0287a22_8": "身口邪命者，手自然火、口說呪術、手灌酥油、灑散芥子，如是種種求食，是名身口邪命。",
    "T22n1425_007:0287a24_9": "時黑山聚落諸優婆塞，來詣舍衛城料理官事，官事訖已，往詣世尊，頂禮佛足已，却住一面白佛言：「世尊！",
    "T22n1425_007:0287a26_10": "我是黑山聚落優婆塞，六群比丘在彼間住，於彼聚落作諸非法。",
    "T22n1425_007:0287a28_0": "廣說如上。",
    "T22n1425_007:0287a28_1": "唯願世尊！",
    "T22n1425_007:0287a28_2": "當約勅之，令不在彼住者善。」",
    "T22n1425_007:0287b01_0": "爾時世尊為優婆塞，隨順說法示教利喜已，禮足而去。",
    "T22n1425_007:0287b02_1": "爾時世尊告阿難言：「汝往黑山聚落，為六群比丘作驅出羯磨。」",
    "T22n1425_007:0287b03_2": "爾時阿難白佛言：「我不敢去。」",
    "T22n1425_007:0287b04_3": "佛言：「何故？」",
    "T22n1425_007:0287b04_4": "阿難答言：「世尊六群比丘躁性強暴，我若往者，譬如甘蔗田人乘車載甘蔗歸，諸童子輩逆出村外，捉甘蔗亂取就外噉食。",
    "T22n1425_007:0287b07_5": "彼六群比丘亦復如是，聞我往者，逆來道邊作非法事，或能為我作驅出羯磨，是故難去。」",
    "T22n1425_007:0287b09_6": "佛告阿難：「汝與三十人眾俱去，足能伏彼。」",
    "T22n1425_007:0287b10_7": "是時阿難與三十人，前後圍遶，往到黑山聚落。",
    "T22n1425_007:0287b11_8": "復有三十比丘，聞尊者阿難往到黑山聚落，自相謂言：「我未曾聞作驅出羯磨，當隨阿難到彼聚落，聽作驅出羯磨。」",
    "T22n1425_007:0287b13_9": "并前三十人合六十比丘，大眾而去。",
    "T22n1425_007:0287b14_10": "時六群比丘聞尊者阿難與六十人俱眷屬而來，為我作驅出羯磨，即生恐怖。",
    "T22n1425_007:0287b16_11": "時三文陀達多、摩醯沙達多走到王道聚落。",
    "T22n1425_007:0287b17_12": "長老闡陀、迦留陀夷，便一由旬迎尊者阿難，即懺悔言：「長老！",
    "T22n1425_007:0287b18_13": "我所作非善，犯諸過惡，從今已去不敢復作。」",
    "T22n1425_007:0287b19_14": "爾時眾僧受其懺悔。",
    "T22n1425_007:0287b20_15": "尊者阿難前到聚落，彼二人已懺悔，二人已走去；餘有殘住者，為作驅出羯磨。",
    "T22n1425_007:0287b22_16": "世尊不聽眾羯磨，羯磨眾故，二人、三人為作羯磨。",
    "T22n1425_007:0287b23_17": "羯磨者應作是說：「大德僧聽！",
    "T22n1425_007:0287b23_18": "是某甲比丘等，於此聚落身非威儀，數作不止，道俗悉知。",
    "T22n1425_007:0287b25_19": "若僧時到，僧當為某甲比丘等身非威儀故作驅出羯磨，如是白。」",
    "T22n1425_007:0287b26_20": "「大德僧聽！",
    "T22n1425_007:0287b26_21": "是長老某甲比丘等身非威儀，數數不止，道俗悉知，僧今為某甲比丘等作驅出羯磨。",
    "T22n1425_007:0287b28_22": "諸大德忍某甲比丘等身非威儀作驅出羯磨，忍者默然，若不忍者便說，是初羯磨說竟。」",
    "T22n1425_007:0287c01_23": "第二、第三亦如是說。",
    "T22n1425_007:0287c02_24": "「僧已與某甲比丘等身非威儀作驅出羯磨竟，僧忍默然故，是事如是持。」",
    "T22n1425_007:0287c04_25": "如是口非威儀、身口非威儀亦如是；身害、口害、身口害亦如是；身邪命、口邪命、身口邪命亦如是，說白三羯磨。",
    "T22n1425_007:0287c06_26": "羯磨已，是六群比丘被驅出者，語諸比丘言：「闡陀比丘、迦留陀夷比丘亦行非法，何故獨驅我出而不驅彼？」",
    "T22n1425_007:0287c09_0": "眾僧語彼言：「是二比丘於一由旬迎僧懺悔，僧已聽悔。",
    "T22n1425_007:0287c10_1": "三文陀達多、摩醯沙達多走到王道聚落。",
    "T22n1425_007:0287c11_2": "汝等現在既不迎僧懺悔又復不走，故作羯磨驅出。」",
    "T22n1425_007:0287c12_3": "彼復作是言：「長老！",
    "T22n1425_007:0287c12_4": "僧今隨愛、隨瞋、隨怖、隨癡俱共同罪，有驅出者、有不驅者。」",
    "T22n1425_007:0287c14_0": "諸比丘復諫：「長老！",
    "T22n1425_007:0287c14_1": "莫以非理謗僧，僧不隨愛、不隨瞋、不隨怖、不隨癡，不於同罪有驅出者、有不驅者。」",
    "T22n1425_007:0287c16_2": "諸比丘如是諫時，彼故不止。",
    "T22n1425_007:0287c16_3": "復第二、第三諫，堅持不止。",
    "T22n1425_007:0287c17_4": "尊者阿難為諸優婆塞，隨順說法，令其歡喜，供養眾僧還復如前。",
    "T22n1425_007:0287c19_0": "尊者阿難及諸大眾欲還舍衛，時諸比丘白尊者阿難：「今僧悉還，是僧伽藍與誰典知？」",
    "T22n1425_007:0287c20_1": "阿難言：「誰應任知？」",
    "T22n1425_007:0287c21_2": "諸比丘言：「長老闡陀應住。」",
    "T22n1425_007:0287c22_0": "阿難復言：「闡陀先已有過，令他生不信，何可留住？」",
    "T22n1425_007:0287c23_1": "便更安餘比丘已。",
    "T22n1425_007:0287c23_2": "尊者阿難還舍衛城，禮世尊足於一面立。",
    "T22n1425_007:0287c24_3": "世尊知而故問：「阿難！",
    "T22n1425_007:0287c24_4": "汝等已於黑山聚落，作驅出羯磨耶？」",
    "T22n1425_007:0287c25_5": "答言：「已作。",
    "T22n1425_007:0287c26_0": "世尊！",
    "T22n1425_007:0287c26_1": "闡陀比丘、迦留陀夷比丘，於一由旬迎僧懺悔。",
    "T22n1425_007:0287c27_2": "三文陀達多、摩醯沙達多，即便走到王道聚落，餘諸比丘不來懺悔，復不走去，眾僧為作驅出羯磨。",
    "T22n1425_007:0287c29_3": "彼見闡陀、迦留陀夷不被驅出，便以非理謗僧言：『僧隨愛、隨瞋、隨怖、隨癡，有同共犯罪，有驅出者、有不驅者。』」",
    "T22n1425_007:0288a02_4": "佛告比丘：「是六群比丘以非理謗僧言：『隨愛、隨瞋、隨怖、隨癡，有同共犯罪，有驅出者、有不驅者。』",
    "T22n1425_007:0288a05_0": "作是語者，汝當去屏處三諫、多人中三諫、僧中三諫，令止此事。」",
    "T22n1425_007:0288a06_1": "屏處問言：「汝等實以闡陀比丘、迦留陀夷故，非理謗僧言：『隨愛、隨瞋、隨癡、隨怖，俱共犯罪，有驅出者、有不驅者耶？』」",
    "T22n1425_007:0288a09_2": "答言：「實爾。」",
    "T22n1425_007:0288a09_3": "即屏處諫言：「長老！",
    "T22n1425_007:0288a09_4": "莫以非理謗僧。",
    "T22n1425_007:0288a10_5": "何以故？",
    "T22n1425_007:0288a10_6": "眾僧不隨愛、不隨瞋、不隨怖、不隨癡，不於同罪，有驅出者、有不驅出者。",
    "T22n1425_007:0288a11_7": "汝等莫作隨愛、隨瞋、隨怖、隨癡語言。",
    "T22n1425_007:0288a12_8": "長老！",
    "T22n1425_007:0288a12_9": "我今慈心諫汝，饒益故，當捨此事。",
    "T22n1425_007:0288a13_10": "一諫已過，二諫在。」",
    "T22n1425_007:0288a14_11": "若不捨者，第二、第三亦如是諫。",
    "T22n1425_007:0288a14_12": "及多人中三諫，猶復不止者，僧中作求聽羯磨。",
    "T22n1425_007:0288a16_0": "羯磨人應作是說：「大德僧聽！",
    "T22n1425_007:0288a16_1": "是六群比丘以非理謗僧，已於屏處三諫、多人中三諫不止。",
    "T22n1425_007:0288a18_0": "若僧時到，當於僧中三諫，令止此事。」",
    "T22n1425_007:0288a18_1": "即於僧中問是比丘：「汝實非理謗僧，已於屏處三諫、多人中三諫不止耶？」",
    "T22n1425_007:0288a20_2": "答言：「實爾。」",
    "T22n1425_007:0288a20_3": "僧應諫言：「長老！",
    "T22n1425_007:0288a21_4": "莫以非理謗僧。",
    "T22n1425_007:0288a21_5": "何以故？",
    "T22n1425_007:0288a21_6": "僧不隨愛、不隨瞋、不隨怖、不隨癡，不同犯罪，有驅出者、有不驅者。",
    "T22n1425_007:0288a23_7": "今僧慈心諫汝，饒益故，當捨此事。",
    "T22n1425_007:0288a24_8": "一諫已過、二諫在。」",
    "T22n1425_007:0288a24_9": "若不止者，第二、第三亦如是諫，猶故不止。",
    "T22n1425_007:0288a25_10": "諸比丘以是因緣，具白世尊：「六群比丘已屏處三諫，乃至僧中三諫，猶故不止。」",
    "T22n1425_007:0288a27_11": "佛言：「呼六群比丘來。」",
    "T22n1425_007:0288a27_12": "來已，佛問六群比丘：「汝實非理謗僧，已屏處三諫，乃至僧中三諫，故不止耶？」",
    "T22n1425_007:0288a29_13": "答言：「實爾。",
    "T22n1425_007:0288a29_14": "世尊！」",
    "T22n1425_007:0288b01_15": "佛告六群比丘：「此是惡事，汝不聞世尊常讚歎易諫、呵責難諫耶？",
    "T22n1425_007:0288b02_16": "汝今云何難諫，執持不捨？",
    "T22n1425_007:0288b03_17": "六群比丘！",
    "T22n1425_007:0288b03_18": "此非法、非律、非如佛教，不可以是長養善法。」",
    "T22n1425_007:0288b04_19": "諸比丘白佛言：「世尊！",
    "T22n1425_007:0288b04_20": "云何此六群比丘，以闡陀、迦留陀夷不驅出故，非理謗僧？」",
    "T22n1425_007:0288b06_21": "佛言：「此六群比丘不但今日以非理謗僧，過去世時已曾非理謗僧。」",
    "T22n1425_007:0288b07_22": "諸比丘言：「已曾爾耶？」",
    "T22n1425_007:0288b08_23": "佛言：「曾爾。」",
    "T22n1425_007:0288b08_24": "「唯願欲聞。」",
    "T22n1425_007:0288b08_25": "佛言：「過去世時有城，名波羅奈，國名伽尸。",
    "T22n1425_007:0288b09_26": "時王家畜養二狗，以金銀鎖繫、食用寶器，夜則解放令備守門戶。",
    "T22n1425_007:0288b11_27": "時王得頭痛病，經十二年療治不差，後漸得差。",
    "T22n1425_007:0288b12_28": "時王於眠中聞狗吠聲，王即驚覺頭痛便增。",
    "T22n1425_007:0288b13_29": "王問侍者：『向何等聲？』",
    "T22n1425_007:0288b13_30": "答言：『狗吠。』",
    "T22n1425_007:0288b14_31": "王即瞋怒，教勅侍者：『現狗驅出。』",
    "T22n1425_007:0288b14_32": "即如教驅出。",
    "T22n1425_007:0288b15_33": "時有一狗問驅者言：『何故驅我？』",
    "T22n1425_007:0288b15_34": "驅者答言：『王病小差，眠中聞狗吠聲，驚覺增病，是故驅汝。』",
    "T22n1425_007:0288b17_35": "狗復問言：『一切狗盡被驅出耶？』",
    "T22n1425_007:0288b18_0": "答言：『盡驅出。』",
    "T22n1425_007:0288b18_1": "又問：『王家二狗亦被驅耶？』",
    "T22n1425_007:0288b19_0": "答言：『王家二狗不驅，餘者盡驅。』",
    "T22n1425_007:0288b19_1": "狗便瞋恚言：『是王無道，隨愛、隨瞋、隨怖、隨癡。』",
    "T22n1425_007:0288b20_2": "狗即說頌曰：「『若以狗為患，　　一切應驅出；　　而今不盡驅，　　如是王無道。",
    "T22n1425_007:0288b24_0": "　　家自養二狗，　　不遣獨驅我；　　當知是惡王，　　隨愛瞋怖癡。』」",
    "T22n1425_007:0288b26_0": "佛告諸比丘：「時王家狗者，今闡陀、迦留陀夷比丘是。",
    "T22n1425_007:0288b27_1": "餘狗者，今餘六群比丘是。",
    "T22n1425_007:0288b27_2": "爾時被驅，以二狗不驅故，非理誹謗。",
    "T22n1425_007:0288b28_3": "今日被驅亦復如是，以闡陀、迦留陀夷比丘不被驅故，非理謗僧。」",
    "T22n1425_007:0288c01_4": "諸比丘白佛言：「世尊！",
    "T22n1425_007:0288c01_5": "云何是闡陀比丘，眾人欲安處知事，而阿難不聽？」",
    "T22n1425_007:0288c02_6": "佛告諸比丘：「是闡陀比丘不但今日欲還知事，阿難不聽；過去世時已曾欲舉為王，阿難不聽。」",
    "T22n1425_007:0288c04_7": "諸比丘白佛言：「世尊！",
    "T22n1425_007:0288c05_8": "已曾爾耶？」",
    "T22n1425_007:0288c05_9": "佛言：「如是。」",
    "T22n1425_007:0288c05_10": "「唯願欲聞。」",
    "T22n1425_007:0288c06_11": "佛言：「過去世時，雪山根底曲山壅中，有向陽暖處，有眾鳥類雲集其中。",
    "T22n1425_007:0288c07_12": "便共議言：『我等今日當推舉一鳥為王，令眾畏難不作非法。』",
    "T22n1425_007:0288c09_13": "眾鳥言：『善！",
    "T22n1425_007:0288c09_14": "誰應為王？』",
    "T22n1425_007:0288c09_15": "有一鳥言：『當推鶬鵠。』",
    "T22n1425_007:0288c10_16": "有一鳥言：『不可！",
    "T22n1425_007:0288c10_17": "何以故？",
    "T22n1425_007:0288c10_18": "高脚長頸，眾鳥脫犯啄我等腦。』",
    "T22n1425_007:0288c11_19": "眾咸言：『爾。』",
    "T22n1425_007:0288c11_20": "復有一鳥言：『當推鵝為王，其色絕白眾鳥所敬。』",
    "T22n1425_007:0288c12_21": "眾鳥復言：『此亦不可！",
    "T22n1425_007:0288c13_22": "顏貌雖白項長且曲，自頸不直，安能正他？』",
    "T22n1425_007:0288c14_23": "又復言：『正有孔雀，毛衣彩飾，觀者悅目，可應為王。』",
    "T22n1425_007:0288c15_24": "復言：『不可！",
    "T22n1425_007:0288c15_25": "所以者何？",
    "T22n1425_007:0288c15_26": "衣毛雖好而無慚愧，每至舞時醜形出現，是故不可。』",
    "T22n1425_007:0288c17_0": "有一鳥言：『禿梟應為王。",
    "T22n1425_007:0288c17_1": "所以者何？",
    "T22n1425_007:0288c17_2": "晝則安靜、夜則勤伺，守護我等，堪為王者。』",
    "T22n1425_007:0288c18_3": "眾咸言：『可。』",
    "T22n1425_007:0288c19_4": "爾時有一鸚鵡鳥，在一處住，有智慧，作是念：『眾鳥之法夜應眠息；是禿梟法夜則不眠。",
    "T22n1425_007:0288c21_5": "而諸眾鳥圍侍左右，晝夜警宿不得眠睡，甚為苦事。",
    "T22n1425_007:0288c22_6": "我今設語，彼當瞋恚拔我毛羽。』",
    "T22n1425_007:0288c23_0": "正欲不言，『眾鳥之類長夜受困，寧受拔毛不越正理。』",
    "T22n1425_007:0288c24_1": "便到眾鳥前，舉翅恭敬，白眾鳥言：『願聽我說一偈。』",
    "T22n1425_007:0288c25_2": "時眾鳥即說偈答言：「『黠慧廣知義，　　不必以年耆；　　汝年雖幼小，　　智者宜時說。』",
    "T22n1425_007:0288c28_0": "「時鸚鵡聞眾鳥說偈，聽已即說偈言：「『若從我意者，　　不用禿梟王；　　歡喜時覩面，　　尚令眾鳥怖。",
    "T22n1425_007:0289a02_0": "　　況復瞋恚時，　　其面不可觀。』",
    "T22n1425_007:0289a03_0": "「時眾鳥咸言：『實如所說。』",
    "T22n1425_007:0289a03_1": "即共集議：『此鸚鵡鳥聰明黠慧，堪應為王。』",
    "T22n1425_007:0289a04_2": "便拜為王。」",
    "T22n1425_007:0289a04_3": "佛告諸比丘：「彼時禿梟者，今闡陀比丘是。",
    "T22n1425_007:0289a05_4": "鸚鵡鳥者，今阿難是。",
    "T22n1425_007:0289a06_5": "彼於爾時已曾遮彼，不聽為王；今復遮彼，不聽知事。」",
    "T22n1425_007:0289a07_6": "佛告諸比丘：「依止舍衛城比丘皆悉令集，乃至已聞者當重聞。",
    "T22n1425_007:0289a08_7": "有諸比丘依止城、若聚落住，污他家、行惡行，污他家亦見亦聞，行惡行亦見亦聞。",
    "T22n1425_007:0289a10_8": "諸比丘應語是比丘言：『長老！",
    "T22n1425_007:0289a11_9": "汝等污他家、行惡行，污他家亦見亦聞，行惡行亦見亦聞。",
    "T22n1425_007:0289a12_10": "長老！",
    "T22n1425_007:0289a12_11": "汝等出去，不應是中住。』",
    "T22n1425_007:0289a13_12": "是比丘語諸比丘言：『大德！",
    "T22n1425_007:0289a14_0": "僧隨愛、隨瞋、隨怖、隨癡。",
    "T22n1425_007:0289a14_1": "何以故？",
    "T22n1425_007:0289a14_2": "有如是同罪比丘，有驅者、有不驅者。』",
    "T22n1425_007:0289a15_3": "諸比丘應語是比丘言：『長老！",
    "T22n1425_007:0289a16_4": "汝等莫作是語「僧隨愛、隨瞋、隨怖、隨癡，有如是同罪比丘有驅者、有不驅者。」",
    "T22n1425_007:0289a17_5": "何以故？",
    "T22n1425_007:0289a18_6": "僧不隨愛、不隨瞋、不隨怖、不隨癡。",
    "T22n1425_007:0289a18_7": "諸長老！",
    "T22n1425_007:0289a19_8": "汝等污他家、行惡行，污他家亦見亦聞，行惡行亦見亦聞，汝等出去，莫此中住。』",
    "T22n1425_007:0289a20_9": "是比丘諸比丘如是諫時，若堅持是事不捨者，諸比丘應第二、第三諫，捨是事故。",
    "T22n1425_007:0289a22_10": "第二、第三諫時，捨者善；若不捨者，僧伽婆尸沙。」",
    "T22n1425_007:0289a23_11": "諸比丘者，若僧、若多人、若一人。",
    "T22n1425_007:0289a24_12": "依止城、若聚落住者，云何依止聚落住？",
    "T22n1425_007:0289a25_13": "若比丘於彼聚落中得衣被、飲食、床臥、病瘦湯藥等，是名依止住。",
    "T22n1425_007:0289a26_14": "若復不得衣食、床臥、病瘦湯藥等，但依止聚落，得免諸難，亦名依止住。",
    "T22n1425_007:0289a28_15": "若復比丘不依聚落免難，但依止聚落界住者，亦名依止住。",
    "T22n1425_007:0289a29_16": "污他家者，他家名若剎利家、婆羅門家、若毘舍家、首陀羅家，是名他家。",
    "T22n1425_007:0289b02_17": "污者，若比丘於聚落中作非梵行、飲酒、非時食，是不名污他家。",
    "T22n1425_007:0289b03_18": "若聚落中人先有信心供養眾僧、興立塔寺，令彼退滅，是名污他家。",
    "T22n1425_007:0289b05_19": "行惡行者，身非威儀、口非威儀、身口非威儀、身暴害、口暴害、身口暴害、身邪命、口邪命、身口邪命。",
    "T22n1425_007:0289b07_20": "污他家行惡行亦見亦聞者，作諸惡行，聚落中人亦見亦聞。",
    "T22n1425_007:0289b09_21": "諸比丘語是比丘言：「長老！",
    "T22n1425_007:0289b09_22": "汝等污他家、行惡行，污他家亦見亦聞，行惡行亦見亦聞，莫此中住。」",
    "T22n1425_007:0289b11_23": "是比丘作是言：「諸長老！",
    "T22n1425_007:0289b11_24": "僧隨愛、隨瞋、隨怖、隨癡，有同罪比丘，有驅者、有不驅者。」",
    "T22n1425_007:0289b13_25": "諸比丘復語是比丘言：「長老！",
    "T22n1425_007:0289b13_26": "莫作是語，僧不隨愛、不隨瞋、不隨怖、不隨癡，汝捨是事。」",
    "T22n1425_007:0289b15_0": "是比丘故堅持不捨，非理謗僧者，六群比丘是也。",
    "T22n1425_007:0289b16_1": "諸比丘者，若僧、若眾多人、若一人。",
    "T22n1425_007:0289b16_2": "三諫者，屏處三諫、多人中三諫、僧中三諫也。",
    "T22n1425_007:0289b18_0": "屏處諫者，屏處問言：「汝長老！",
    "T22n1425_007:0289b18_1": "實以非理謗僧言：『隨愛、隨瞋、隨怖、隨癡，有同罪比丘，有驅者、有不驅者耶？』」",
    "T22n1425_007:0289b20_2": "答言：「實爾。」",
    "T22n1425_007:0289b20_3": "即復呵言：「長老！",
    "T22n1425_007:0289b21_4": "莫作是語，非理謗僧。",
    "T22n1425_007:0289b21_5": "何以故？",
    "T22n1425_007:0289b21_6": "僧不隨愛、不隨瞋、不隨怖、不隨癡，不於同罪中有驅者、有不驅者。",
    "T22n1425_007:0289b23_7": "我今慈心諫汝，饒益故，當止此事，一諫已過二諫在。」",
    "T22n1425_007:0289b24_8": "若不止者，復第二、第三諫。",
    "T22n1425_007:0289b24_9": "多人中三諫，猶故不止者，僧中作求聽羯磨。",
    "T22n1425_007:0289b25_10": "唱言：「大德僧聽！",
    "T22n1425_007:0289b26_11": "某甲比丘非理謗僧，已於屏處三諫、多人中三諫，猶故不止。",
    "T22n1425_007:0289b27_12": "若僧時到，今於僧中三諫，令止是事。」",
    "T22n1425_007:0289b28_13": "僧中應問：「長老！",
    "T22n1425_007:0289b28_14": "汝實非理謗僧，作是語：『僧隨愛、隨瞋、隨怖、隨癡。』",
    "T22n1425_007:0289b29_15": "乃至屏處三諫、多人中三諫，猶故不止耶？」",
    "T22n1425_007:0289c01_16": "答言：「實爾。」",
    "T22n1425_007:0289c02_17": "僧應諫言：「長老！",
    "T22n1425_007:0289c02_18": "汝莫非理謗僧。",
    "T22n1425_007:0289c02_19": "何以故？",
    "T22n1425_007:0289c03_20": "僧不隨愛、不隨瞋、不隨怖、不隨癡，不於同罪，有驅者、有不驅者。",
    "T22n1425_007:0289c04_21": "今眾僧慈心諫汝，饒益故，一諫已過，二諫在，當捨此事。」",
    "T22n1425_007:0289c05_22": "若不捨者，應第二、第三諫，捨者善；若不捨，僧伽婆尸沙。",
    "T22n1425_007:0289c07_23": "僧伽婆尸沙者，如上說。",
    "T22n1425_007:0289c07_24": "是比丘屏處諫時，三諫不止，諫諫越比尼罪。",
    "T22n1425_007:0289c08_25": "多人中三諫，亦復如是。",
    "T22n1425_007:0289c09_26": "僧中初說未竟，越比尼罪；說竟，偷蘭罪。",
    "T22n1425_007:0289c10_27": "第二說未竟，越比尼罪；說竟，偷蘭罪。",
    "T22n1425_007:0289c11_0": "第三說未竟，偷蘭罪；說竟，僧伽婆尸沙。",
    "T22n1425_007:0289c11_1": "僧伽婆尸沙起已，除四偷蘭罪非理謗僧，諸餘屏處三諫、多人中三諫、僧中三諫，一切越比尼罪、一切偷蘭罪，都合成一僧伽婆尸沙。",
    "T22n1425_007:0289c15_2": "中間止者，隨止處治罪。",
    "T22n1425_007:0289c15_3": "是故說：「有諸比丘依止城、若聚落住，乃至第二、第三諫時，捨者善；若不捨者，僧伽婆尸沙。」",
    "T22n1425_007:0289c17_4": "(十三戒竟)二不定法初佛住舍衛城，廣說如上。",
    "T22n1425_007:0289c19_5": "爾時長老優陀夷同聚落舊知識婆羅門有一女，新到夫家，愁憂不樂，遣信白父：「願來看我，若不能得來者，語阿闍梨優陀夷來看我。」",
    "T22n1425_007:0289c22_6": "其父聞已，詣優陀夷所語言：「我女新到夫家，愁憂不樂，遣信喚我，并喚阿闍梨。",
    "T22n1425_007:0289c24_7": "我今俗人多事不能得往，願阿闍梨數數往看。」",
    "T22n1425_007:0289c25_8": "優陀夷言：「可爾！",
    "T22n1425_007:0289c25_9": "汝不囑我尚欲往看，何況相囑。」",
    "T22n1425_007:0289c26_10": "長老優陀夷明日晨朝著入聚落衣，往到其家。",
    "T22n1425_007:0289c27_11": "時彼女人掩戶而坐。",
    "T22n1425_007:0289c28_12": "優陀夷在外喚言：「某甲在不？」",
    "T22n1425_007:0289c28_13": "女言：「是誰？」",
    "T22n1425_007:0289c28_14": "答言：「我是優陀夷！」",
    "T22n1425_007:0289c29_15": "女言：「阿闍梨來入！",
    "T22n1425_007:0289c29_16": "阿闍梨來入！」",
    "T22n1425_007:0290a01_17": "即入其房。",
    "T22n1425_007:0290a01_18": "於房內坐，與共語言。",
    "T22n1425_007:0290a01_19": "時姑毘舍佉鹿母，有三十二子，亦有三十二兒，婦皆悉福德吉相成就。",
    "T22n1425_007:0290a03_20": "是時毘舍佉鹿母常教誡兒子諸婦，勸導父母親屬，次到是女房前。",
    "T22n1425_007:0290a04_21": "是毘舍佉鹿母，善解時宜不卒入房，踟蹰戶外。",
    "T22n1425_007:0290a06_0": "戶孔中見房內有人剃髮著染衣，睩瞬細語，知是出家人。",
    "T22n1425_007:0290a07_1": "但不知是比丘？",
    "T22n1425_007:0290a07_2": "為是比丘尼？",
    "T22n1425_007:0290a07_3": "便喚此婦。",
    "T22n1425_007:0290a08_4": "婦應曰：「是誰？」",
    "T22n1425_007:0290a08_5": "答言：「是我。」",
    "T22n1425_007:0290a08_6": "白言：「大家來前。」",
    "T22n1425_007:0290a09_7": "問：「汝邊是誰婦？」",
    "T22n1425_007:0290a09_8": "答言：「阿闍梨優陀夷！」",
    "T22n1425_007:0290a09_9": "優陀夷言：「優婆夷，何以不前？」",
    "T22n1425_007:0290a10_10": "鹿母即入而作是言：「阿闍梨優陀夷！",
    "T22n1425_007:0290a11_11": "此間坐耶？」",
    "T22n1425_007:0290a11_12": "答言：「如是。」",
    "T22n1425_007:0290a11_13": "白言：「阿闍梨此坐非明白處，設有善惡誰證知者？",
    "T22n1425_007:0290a13_14": "當以此事，語諸比丘。」",
    "T22n1425_007:0290a13_15": "優陀夷言：「汝說何等？」",
    "T22n1425_007:0290a14_16": "毘舍佉鹿母言：「見優陀夷與女人共坐。」",
    "T22n1425_007:0290a15_0": "優陀夷言：「我亦當向佛說汝。」",
    "T22n1425_007:0290a15_1": "毘舍佉鹿母言：「欲說何等？」",
    "T22n1425_007:0290a16_2": "優陀夷言：「我見毘舍佉鹿母，與他男子共坐。」",
    "T22n1425_007:0290a17_3": "毘舍佉鹿母言：「何等男子？」",
    "T22n1425_007:0290a17_4": "優陀夷言：「我非男子耶？」",
    "T22n1425_007:0290a18_5": "毘舍佉鹿母言：「阿闍梨！",
    "T22n1425_007:0290a18_6": "佛不制我不與男子共坐，然阿闍梨是出家人，應護沙門法。」",
    "T22n1425_007:0290a20_7": "優陀夷言：「咄哉！",
    "T22n1425_007:0290a20_8": "汝惱我不少。」",
    "T22n1425_007:0290a20_9": "便起出去，復在一露處，與女人共坐。",
    "T22n1425_007:0290a21_10": "毘舍佉鹿母教誡兒婦已出，復見優陀夷與女人露處共坐語，往到其邊，語優陀夷言：「此是不善，非沙門法。",
    "T22n1425_007:0290a24_11": "云何與女人露處共坐？",
    "T22n1425_007:0290a24_12": "當以是事語諸比丘。」",
    "T22n1425_007:0290a25_13": "優陀夷言：「何所說？」",
    "T22n1425_007:0290a25_14": "毘舍佉鹿母言：「見優陀夷獨與女人露處共坐。」",
    "T22n1425_007:0290a26_15": "語優陀夷言：「我亦當向佛說汝事。」",
    "T22n1425_007:0290a27_16": "毘舍佉鹿母言：「為何所說？」",
    "T22n1425_007:0290a28_17": "優陀夷言：「我見鹿母與男子露處共坐語。」",
    "T22n1425_007:0290a29_18": "毘舍佉鹿母言：「何等男子？」",
    "T22n1425_007:0290a29_19": "答言：「我非男子耶？」",
    "T22n1425_007:0290b01_20": "毘舍佉母言：「我是俗人共男子坐，佛法所聽。",
    "T22n1425_007:0290b02_21": "尊是沙門應自防護，云何爾耶？」",
    "T22n1425_007:0290b03_0": "優陀夷言：「汝處處惱我。」",
    "T22n1425_007:0290b03_1": "作是語已，即便起去。",
    "T22n1425_007:0290b04_0": "時毘舍佉母即以是事白諸比丘，諸比丘以是事，具白世尊，佛言：「喚優陀夷來。」",
    "T22n1425_007:0290b05_1": "即便喚來。",
    "T22n1425_007:0290b06_2": "佛問優陀夷：「汝實爾不？」",
    "T22n1425_007:0290b06_3": "答言：「實爾。",
    "T22n1425_007:0290b06_4": "世尊！」",
    "T22n1425_007:0290b06_5": "佛告優陀夷：「此是惡事。",
    "T22n1425_007:0290b07_6": "汝愚癡人！",
    "T22n1425_007:0290b07_7": "俗人尚知出家宜法應行不應行。",
    "T22n1425_007:0290b08_8": "汝出家人而更不知坐起言語，應與不應與。",
    "T22n1425_007:0290b09_9": "汝常不聞世尊種種因緣，呵責隨順婬欲、讚歎離欲耶？",
    "T22n1425_007:0290b10_10": "汝今云何作此惡事？",
    "T22n1425_007:0290b11_11": "此非法、非律、非如佛教，不可以是長養善法。」",
    "T22n1425_007:0290b12_12": "佛告諸比丘：「依止舍衛城比丘皆悉令集。」",
    "T22n1425_007:0290b13_13": "集已，爾時世尊以是因緣，向諸比丘廣說過患事，起種種因緣，呵責過患。",
    "T22n1425_007:0290b14_14": "起已為諸比丘隨順說法：「有十事利益故，如來應供正遍知為諸弟子制戒，立說波羅提木叉法。",
    "T22n1425_007:0290b17_0": "何等十？",
    "T22n1425_007:0290b17_1": "一者攝僧故；二者極攝僧故；三者令僧安樂故；四者折伏無羞人故；五者有慚愧者得安樂住故；六者不信者令信故；七者已信者增益信故；八者於現法中得漏盡故；九者未生諸漏令不生故；十者正法得久住為諸天世人開甘露施門故，是名十。",
    "T22n1425_007:0290b22_2": "如來、應供、正遍知為諸弟子制戒，未聞者聞，已聞者當重聞。",
    "T22n1425_007:0290b24_3": "若比丘與女人獨屏覆處、可婬處坐，可信優婆夷於三法中一一法說，若波羅夷、若僧伽婆尸沙、若波夜提。",
    "T22n1425_007:0290b26_4": "比丘自言：『我坐是處。』",
    "T22n1425_007:0290b27_5": "三法中一一如法治，若波羅夷、若僧伽婆尸沙、若波夜提，應隨可信優婆夷所說，如法治。」",
    "T22n1425_007:0290b29_6": "彼比丘是初不定法。",
    "T22n1425_007:0290b29_7": "「若比丘與女人獨露現處、不可婬處坐，可信優婆夷，於二法中一一法說，若僧伽婆尸沙、若波夜提。",
    "T22n1425_007:0290c03_0": "比丘自言：『我坐是處。』",
    "T22n1425_007:0290c03_1": "二法中一一如法治，若僧伽婆尸沙、若波夜提，應隨可信優婆夷所說，如法治。」",
    "T22n1425_007:0290c05_2": "彼比丘是二不定法。",
    "T22n1425_007:0290c05_3": "比丘者，受具足善受具足，一白三羯磨，無遮法，和合非不和合，十眾、十眾已上，年滿二十非不滿二十，是名比丘。",
    "T22n1425_007:0290c08_4": "女人者，若母、姊妹、親里、非親里；若老、若少、在家、出家。",
    "T22n1425_007:0290c09_5": "屏覆者，若闇處、若覆障處。",
    "T22n1425_007:0290c10_6": "可婬處者，男女共事無可羞處。",
    "T22n1425_007:0290c11_0": "獨者，一男一女，更無餘人。",
    "T22n1425_007:0290c11_1": "設有餘人，若眠、若狂、若嬰兒、非人、畜生，亦名獨。",
    "T22n1425_007:0290c12_2": "共坐者，相近坐。",
    "T22n1425_007:0290c13_3": "可信優婆夷者，成就十六法，名可信優婆夷。",
    "T22n1425_007:0290c14_4": "何等十六？",
    "T22n1425_007:0290c14_5": "歸佛、歸法、歸僧、於佛不壞淨、於法不壞淨、於僧不壞淨、僧未得利能令得，已得利能令增長、僧未有名稱能令名聞遠著、僧有惡名能速令滅、不隨愛、不隨瞋、不隨怖、不隨癡、離欲、向成就聖戒，是十六法成就者，是名可信。",
    "T22n1425_007:0290c19_6": "是比丘自言：「知事，不知坐。」",
    "T22n1425_007:0290c20_0": "應治是事。",
    "T22n1425_007:0290c20_1": "若言：「知坐，不知事。」",
    "T22n1425_007:0290c20_2": "應治坐。",
    "T22n1425_007:0290c20_3": "若言：「知事知坐。」",
    "T22n1425_007:0290c21_4": "應二俱治。",
    "T22n1425_007:0290c21_5": "若言：「不知事不知坐」者，應如優婆夷所說，應作覓罪相羯磨治。",
    "T22n1425_007:0290c22_6": "比丘者，如上說。",
    "T22n1425_007:0290c23_7": "女人者，若母、姊妹、若大、若小、在家、出家。",
    "T22n1425_007:0290c24_8": "獨者，一男一女，更無餘人。",
    "T22n1425_007:0290c24_9": "設有人者，若眠、若狂、嬰兒、非人、畜生，是亦名獨。",
    "T22n1425_007:0290c25_10": "露現處者，明中露地，無諸屏障，是名露現處。",
    "T22n1425_007:0290c26_11": "不可婬處者，若男女共事可羞恥處。",
    "T22n1425_007:0290c27_12": "坐者，相近坐也。",
    "T22n1425_007:0290c28_13": "可信優婆夷處，成就十六法，如上說，是名可信也。",
    "T22n1425_007:0290c29_14": "是比丘自言：「知事不知坐。」",
    "T22n1425_007:0290c29_15": "應治是事。",
    "T22n1425_007:0291a01_16": "若言：「知坐不知事。」",
    "T22n1425_007:0291a01_17": "應治是坐。",
    "T22n1425_007:0291a01_18": "若言：「知事、知坐。」",
    "T22n1425_007:0291a02_19": "應二俱治。",
    "T22n1425_007:0291a02_20": "若言：「不知事亦不知坐」者，應如可信優婆夷所說，應作覓罪相羯磨治。",
    "T22n1425_007:0291a04_0": "是故說：「若比丘與一女人獨屏覆處、可婬處坐，乃至可信優婆夷所說，如法治彼比丘，是初不定法。",
    "T22n1425_007:0291a06_1": "若比丘與女人獨露現處、不可婬處坐，乃至可信優婆夷所說，如法治彼比丘，是二不定法。」",
    "T22n1425_007:0291a08_2": "(二不定竟)摩訶僧祇律卷第七"
}