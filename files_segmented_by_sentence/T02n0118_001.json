{
    "T02n0118_001:0508b17_0": "佛說鴦掘摩經",
    "T02n0118_001:0508b19_0": "西晉月氏國三藏竺法護譯",
    "T02n0118_001:0508b20_0": "聞如是：一時，佛遊舍衛國祇樹給孤獨園，與大比丘五百眾俱。",
    "T02n0118_001:0508b21_1": "舍衛城中有異梵志，博綜三經無所疑滯，具暢五典所問即對，精生講肆莫不稟仰，國老諮諏群儒宗焉，門徒濟濟有五百人。",
    "T02n0118_001:0508b24_2": "上首弟子名鴦掘摩(晉曰指鬘)，儀幹剛猛力超壯士，手能接飛走先奔馬，聰慧才辯志性和雅，安詳敏達一無疑礙，色像第一師所嘉異。",
    "T02n0118_001:0508b27_3": "室主欽敬候夫出處，往造指鬘而謂之曰：「觀爾顏彩有堂堂之容，推步年齒相覺不殊，寧可同歡接所娛乎！」",
    "T02n0118_001:0508b29_4": "指鬘聞之慞惶怖懼，毛衣起竪跪而答曰：「夫人比母師則當父，猥垂斯教儀不敢許，心所不甘甚非法也。」",
    "T02n0118_001:0508c02_5": "師婦又曰：「飢者與食、渴給水漿，有何非法？",
    "T02n0118_001:0508c03_6": "寒施溫衣、熱惠清涼，有何非法？",
    "T02n0118_001:0508c04_7": "裸露覆之、危厄救之，有何非法？」",
    "T02n0118_001:0508c05_8": "指鬘答曰：「赴趣患急寬濟窮頓，實無非法。",
    "T02n0118_001:0508c06_9": "夫人母也，師之所重，隨婬著色慢犯非宜，如蛇蝘體服毒褒。」",
    "T02n0118_001:0508c07_10": "師室聞之即懷愧恨，歸自總滅裂衣裳，欝金黃面佯愁委臥。",
    "T02n0118_001:0508c09_11": "時，夫行還，問曰：「何故，有何不善？",
    "T02n0118_001:0508c09_12": "誰相嬲觸？」",
    "T02n0118_001:0508c10_13": "室人譖曰：「君常所歎聰慧弟子，柔仁貞潔履行無闕，君旦不在來見牽掣，欲肆逆慢妾不順從，而被陵侮摧捽委頓，是以受辱不能自起。」",
    "T02n0118_001:0508c13_14": "師聞悵然意懷盛怒，欲加楚罰掠治姦暴，慮之雄霸非力所伏，退欲靜默深惟不道，穢染閨閤上下失序，進退沈吟將如之何？",
    "T02n0118_001:0508c16_15": "乃咿悒歎曰：「當微改常倒教而教，教使殺人限至于百，各貫一指以鬘其額。",
    "T02n0118_001:0508c17_16": "殺人之罪罪莫大焉！",
    "T02n0118_001:0508c18_17": "不加楚酷必就辜戮，現受危沒，沒墮地獄，不可釋置縱使滋甚也。」",
    "T02n0118_001:0508c20_0": "於是，師命指鬘而告曰：「卿之聰慧所學周密，升堂入室精生無首，唯之一藝未施行耳。」",
    "T02n0118_001:0508c22_0": "指鬘進曰：「願聞所告。」",
    "T02n0118_001:0508c22_1": "師曰：「欲速成者宜執利劍，晨於四衢躬殺百人，人取一指以為傅飾，至于日中使百指滿。",
    "T02n0118_001:0508c24_2": "設勤奉遵，則道德備矣。」",
    "T02n0118_001:0508c25_3": "便以劒授。",
    "T02n0118_001:0508c25_4": "指鬘受劍聞告愕懼，心懷愁慼：「設違教旨非孝弟子，順而行之畏陷失理。」",
    "T02n0118_001:0508c27_5": "奉劍而退垂淚言曰：「淨修梵行則梵志法，孝養父母則梵志法，修為眾善則梵志法，不邪正歸則梵志法，柔和仁惠則梵志法，弘慈四等則梵志法，得五神通則梵志法，超上梵天則梵志法。",
    "T02n0118_001:0509a02_6": "今暴伐殺非法失理，躊躇懊惱當如之何？」",
    "T02n0118_001:0509a03_7": "即詣前樹四衢路側，悲怒激憤。",
    "T02n0118_001:0509a04_8": "惡鬼助禍，耗亂其心，瞋目噴吒四顧遠視，如鬼師子，如虎狼獸，跳騰馳踊，色貌可畏。",
    "T02n0118_001:0509a06_0": "行者四集，悉當趣城，即奮長劍多所殺害，莫不迸怖值無遺脫，去來往返而無覺者。",
    "T02n0118_001:0509a07_1": "無數之眾稱怨悲叫，入趣王宮告：「有逆賊，遮截要路害人不少，唯願天王，為民除患。」",
    "T02n0118_001:0509a09_2": "時諸比丘入城分衛，見諸告者恐怖如是。",
    "T02n0118_001:0509a10_3": "分衛還出飯食畢訖，往詣佛所稽首足下白世尊曰：「見國人眾詣王宮門，告大逆賊名曰指鬘，手執利劍多所危害，體掌污血路無行人。」",
    "T02n0118_001:0509a14_0": "爾時，世尊告諸比丘：「汝等且止，吾往救之。」",
    "T02n0118_001:0509a14_1": "佛從坐起尋到其所，道逢蒭牧荷負載乘。",
    "T02n0118_001:0509a15_2": "佃居民眾白世尊曰：「大聖所湊勿由斯路，前有逆賊四徼道斷，取殺狼藉，唯改所從，又且獨步無侍衛故也。」",
    "T02n0118_001:0509a18_3": "世尊告曰：「設使三界盡為寇虜，吾不省錄，況一賊乎？」",
    "T02n0118_001:0509a19_4": "指鬘之母怪子不歸，時至不食，懼必當飢。",
    "T02n0118_001:0509a20_5": "齎餉出城，就而餉之。",
    "T02n0118_001:0509a20_6": "日欲向中百指未滿，恐日移昳，道業不具，欲還害母以充其數。",
    "T02n0118_001:0509a22_7": "佛念：「指鬘若害母者，在不中止罪不可救。」",
    "T02n0118_001:0509a23_8": "佛便怱然住立其前，時，鴦掘摩見佛捨母，如師子步往迎世尊，心自念言：「十人百人見我馳迸，不敢當也，吾常奮威縱橫自恣，況此沙門獨身而至？",
    "T02n0118_001:0509a26_9": "今我規圖必勦其命。」",
    "T02n0118_001:0509a27_10": "即執劍趣佛，不能自前，竭力奔走亦不能到，則心念曰：「我跳度江河解諸繫縛，投捭勇猛曾無匹敵，重關固塞無不開闔。",
    "T02n0118_001:0509a29_11": "而此沙門徐步裁動，我走不及，殫盡威勢永不摩近。」",
    "T02n0118_001:0509b02_0": "指鬘謂佛：「沙門且止。」",
    "T02n0118_001:0509b02_1": "佛告逆賊：「吾止已來其日久矣，但汝未止。」",
    "T02n0118_001:0509b03_2": "時，鴦掘摩遙以偈頌曰：「寂志語何謂，　　自云已停跱？",
    "T02n0118_001:0509b05_0": "　斯言何所趣，　　以我為不止。",
    "T02n0118_001:0509b06_0": "　今佛云何立，　　謂身行不住，　反以我若茲，　　願說解此義。」",
    "T02n0118_001:0509b08_0": "於是世尊為指鬘頌偈，而告之曰：「指鬘聽佛住，　　世尊除君過，　汝走無智想，　　吾定爾不止。",
    "T02n0118_001:0509b11_0": "　吾安住三脫，　　樂法修梵行，　汝獨驅癡想，　　懷害今未止。",
    "T02n0118_001:0509b13_0": "　大聖無極慧，　　讚寂於四衢，　尋聞所說罪，　　聽采詠法義。」",
    "T02n0118_001:0509b15_0": "於是，指鬘心即開悟，棄劍稽首自投于地：「唯願世尊，恕我迷謬，興害集指，念欲見道。",
    "T02n0118_001:0509b16_1": "僥賴慈化，乞原罪舋，垂哀接濟，得使出家受成就戒。」",
    "T02n0118_001:0509b18_2": "佛則授之即為沙門。",
    "T02n0118_001:0509b19_0": "爾時，世尊威神巍巍，智慧光明結加趺坐，賢者指鬘翼從左右，還至祇樹給孤獨園。",
    "T02n0118_001:0509b20_1": "指鬘蒙化眾祐所信，諸尊弟子亦共攝持。",
    "T02n0118_001:0509b21_2": "其族姓子，下鬚髮者則被法服，以家之信捨家為道，具足究竟無上梵行，得六通證生死已斷。",
    "T02n0118_001:0509b24_3": "稱舉淨德，所作已辦，解名色本，即得應真。",
    "T02n0118_001:0509b26_0": "時，王波私匿(晉號和悅)，與四部眾象馬步騎，嚴駕出征欲討穢逆，其身疲弊而被塵土，過詣佛所稽首足下。",
    "T02n0118_001:0509b28_1": "佛問王曰：「從何所來身被塵土？」",
    "T02n0118_001:0509b29_0": "王白佛言：「唯然，世尊！",
    "T02n0118_001:0509b29_1": "有大逆賊名鴦掘摩，兇暴懷害斷四徼道，手執嚴刃傷殺人民，今故匡勒四部之眾，欲出討捕。」",
    "T02n0118_001:0509c02_2": "是時，指鬘在於會中，去佛不遠，佛告王曰：「指鬘在此，已除鬚髮今為比丘，本與云何？」",
    "T02n0118_001:0509c04_3": "王白佛言：「已志于道無如之何，當盡形壽給其衣食、臥起床坐、病瘦醫藥。」",
    "T02n0118_001:0509c06_4": "又問世尊：「唯然大聖，凶害逆人焉得至道履行寂義乎！",
    "T02n0118_001:0509c07_5": "今為安在？」",
    "T02n0118_001:0509c07_6": "佛告王曰：「近在斯坐。」",
    "T02n0118_001:0509c08_7": "王遙見之，心即懷懼衣毛為竪。",
    "T02n0118_001:0509c08_8": "佛言：「大王！",
    "T02n0118_001:0509c09_9": "莫恐莫懅！",
    "T02n0118_001:0509c09_10": "今以仁賢無復逆意。」",
    "T02n0118_001:0509c09_11": "王造禮之謂曰：「賢者！",
    "T02n0118_001:0509c10_12": "是指鬘乎？」",
    "T02n0118_001:0509c10_13": "答曰：「是也。」",
    "T02n0118_001:0509c11_0": "王又問曰：「仁姓為何？」",
    "T02n0118_001:0509c11_1": "曰：「奇角氏。」",
    "T02n0118_001:0509c11_2": "又問：「何謂奇角氏？」",
    "T02n0118_001:0509c12_3": "曰：「父本姓。」",
    "T02n0118_001:0509c12_4": "王曰：「唯奇角子受吾供養，衣食、床臥、病瘦醫藥各盡形壽。」",
    "T02n0118_001:0509c13_5": "即然所供，王以獲許稽首辭還，歎世尊曰：「能調諸不調，能成諸未成，安住垂大慈，無所不開道，消伏患逆使充法會，亦令黎庶逮斯調定，我國多事意欲請退。」",
    "T02n0118_001:0509c17_6": "佛告：「便去，從志所奉。」",
    "T02n0118_001:0509c17_7": "王禮佛足稽首而歸。",
    "T02n0118_001:0509c19_0": "爾時，賢者指鬘，處於閑居服五納衣，明旦持鉢入舍衛城普行分衛，見有諸家懷妊女人，月滿產難心歸怙之。",
    "T02n0118_001:0509c21_1": "問指鬘曰：「欲何至趣唯蒙救濟。」",
    "T02n0118_001:0509c22_2": "指鬘得供出城食畢，澡竟去器獨坐加敬，詣佛稽首白世尊曰：「我朝晨旦著衣持鉢入城分衛，見有女人臨月欲產，產難恐懼求見救護。」",
    "T02n0118_001:0509c25_3": "佛告指鬘：「汝便速往謂女人曰：『如指鬘言至誠不虛，從生已來未嘗殺生，審如是者，姊當尋生安隱無患。』」",
    "T02n0118_001:0509c27_4": "指鬘白佛：「我作眾罪不可稱計，殺九十九人一不滿百，而發此言，豈非兩舌乎？」",
    "T02n0118_001:0509c29_5": "世尊告曰：「前生異世今生不同，是則至誠不為妄語，如斯用時救彼女厄。」",
    "T02n0118_001:0510a02_6": "即奉聖旨往到女所，如佛言曰：「如我至誠所言不虛，從生以來未曾殺生，審如是者，當令大姊安隱在產。」",
    "T02n0118_001:0510a04_7": "所言未竟，女尋娩軀兒亦獲安。",
    "T02n0118_001:0510a06_0": "爾時，指鬘入舍衛城，群小童黻見之分衛，或瓦石擲、或以箭射、或刀斫刺、或杖捶擊。",
    "T02n0118_001:0510a07_1": "賢者指鬘，破頭傷體衣服破裂，還詣佛所，稽首足下起於佛前頌曰：「我前本為賊，　　指鬘名普聞，　大淵以枯竭，　　則歸命正覺。",
    "T02n0118_001:0510a12_0": "　斯以成忍辱，　　逮佛開化眾，　聽經常以時，　　是故無躓礙。",
    "T02n0118_001:0510a14_0": "　今已歸命佛，　　受真諦法戒，　逮得三通達，　　則順諸佛教。",
    "T02n0118_001:0510a16_0": "　昔暴懷兇毒，　　多傷眾類命，　雖古多所危，　　吾今名無害。",
    "T02n0118_001:0510a18_0": "　身口所犯過，　　志懷殺害心，　其不危他餘，　　未曾遭諸厄。",
    "T02n0118_001:0510a20_0": "　又復無過去，　　持其法寂然，　應受凶暴名，　　自調成仁賢。",
    "T02n0118_001:0510a22_0": "　以才一調定，　　如鉤調諸象，　如來成就我，　　無劍亦無杖。",
    "T02n0118_001:0510a24_0": "　其前為放逸，　　然後能自制，　彼明炤於世，　　由日出於雲。",
    "T02n0118_001:0510a26_0": "　假使犯眾惡，　　不斷眾善德，　彼明炤於世，　　由雲消日出。",
    "T02n0118_001:0510a28_0": "　若新學比丘，　　勤修於佛教，　其明炤於世，　　如月盛滿時。",
    "T02n0118_001:0510b01_0": "　其有犯眾罪，　　當歸於惡道，　不復難諸患，　　服食無所著。",
    "T02n0118_001:0510b03_0": "　亦不求於生，　　未曾會德死，　唯須待時日，　　心常志於定。",
    "T02n0118_001:0510b05_0": "　如是鴦掘摩，　　已得成羅漢，　在佛世尊前，　　口自頌斯偈。」",
    "T02n0118_001:0510b07_0": "佛說如是。",
    "T02n0118_001:0510b07_1": "賢者指鬘及諸比丘眾，聞經歡喜奉行。",
    "T02n0118_001:0510b09_0": "佛說鴦掘摩經"
}