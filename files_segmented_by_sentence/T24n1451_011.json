{
    "T24n1451_011:0251a10_0": "根本說一切有部毘奈耶雜事",
    "T24n1451_011:0251a11_0": "卷第十一",
    "T24n1451_011:0251a13_0": "三藏法師義淨奉　制譯",
    "T24n1451_011:0251a14_0": "第二門第十子攝頌之餘難陀因緣",
    "T24n1451_011:0251a15_0": "緣在劫比羅城多根樹園。",
    "T24n1451_011:0251a15_1": "世尊有弟名曰難陀，身如金色，具三十相，短佛四指，妻名孫陀羅，儀容端正世間罕有，光華超絕人所樂見。",
    "T24n1451_011:0251a18_0": "難陀於彼，纏綿戀著無暫捨離，染愛情重畢命為期。",
    "T24n1451_011:0251a19_1": "世尊觀知受化時至，即於晨朝著衣持鉢，將具壽阿難陀為侍者入城乞食。",
    "T24n1451_011:0251a20_2": "次至難陀門首而立，以大悲力放金色光，其光普照難陀宅中皆如金色。",
    "T24n1451_011:0251a22_3": "于時難陀便作是念：「光明忽照，定是如來。」",
    "T24n1451_011:0251a23_4": "令使出看，乃見佛至，即便速返，白難陀曰：「世尊在門。」",
    "T24n1451_011:0251a24_5": "聞此語已即欲速出迎禮世尊。",
    "T24n1451_011:0251a25_6": "時孫陀羅便作是念：「我若放去，世尊必定與其出家。」",
    "T24n1451_011:0251a26_7": "遂捉衣牽不令出去。",
    "T24n1451_011:0251a26_8": "難陀曰：「今可暫放，禮世尊已，我即却迴。」",
    "T24n1451_011:0251a27_9": "孫陀羅曰：「共作要期方隨意去。」",
    "T24n1451_011:0251a28_10": "以莊濕額而告之曰：「此點未乾即宜却至，若遲違者罰金錢五百。」",
    "T24n1451_011:0251b01_0": "難陀曰：「可爾。」",
    "T24n1451_011:0251b01_1": "即至門首頂禮佛足，取如來鉢却入宅中，盛滿美食持至門首。",
    "T24n1451_011:0251b02_2": "世尊遂去，即與阿難陀。",
    "T24n1451_011:0251b03_3": "世尊現相不令取鉢，如來大師威嚴尊重不敢喚住，復更授與阿難陀。",
    "T24n1451_011:0251b04_4": "阿難陀問曰：「汝向誰邊取得此鉢？」",
    "T24n1451_011:0251b05_5": "答曰：「於佛邊取。」",
    "T24n1451_011:0251b06_0": "阿難陀曰：「宜授與佛。」",
    "T24n1451_011:0251b06_1": "答曰：「我今不敢輕觸大師。」",
    "T24n1451_011:0251b07_2": "默然隨去。",
    "T24n1451_011:0251b07_3": "世尊至寺洗手足已就座而坐，難陀持鉢以奉世尊，食已告曰：「難陀！",
    "T24n1451_011:0251b08_4": "汝食我殘不？」",
    "T24n1451_011:0251b09_5": "答言：「我食。」",
    "T24n1451_011:0251b09_6": "佛即授與。",
    "T24n1451_011:0251b09_7": "難陀食已，世尊告曰：「汝能出家不？」",
    "T24n1451_011:0251b10_8": "答言：「出家。」",
    "T24n1451_011:0251b10_9": "然佛世尊昔行菩薩道時，於父母師長及餘尊者，所有教令曾無違逆，故得今時言無違者，即告阿難陀曰：「汝與難陀剃除鬚髮。」",
    "T24n1451_011:0251b13_10": "答曰：「如世尊教。」",
    "T24n1451_011:0251b13_11": "即命剃髮人為其落髮。",
    "T24n1451_011:0251b14_12": "難陀見已告彼人曰：「汝今知不？",
    "T24n1451_011:0251b15_13": "我當不久作力輪王，汝若輒爾剃我髮者當截汝腕。」",
    "T24n1451_011:0251b16_14": "彼便大怖，裹收刀具即欲辭出。",
    "T24n1451_011:0251b17_0": "時阿難陀便往白佛，佛便自去詣難陀處，問言：「難陀！",
    "T24n1451_011:0251b18_1": "汝不出家。」",
    "T24n1451_011:0251b18_2": "答言：「出家。」",
    "T24n1451_011:0251b18_3": "是時世尊自持瓶水灌其頂上，淨人即剃，便作是念：「我今敬奉世尊，且為出家，暮當歸舍。」",
    "T24n1451_011:0251b20_4": "既至日晚尋路而行。",
    "T24n1451_011:0251b21_5": "爾時世尊於其行路化作大坑，見已便念：「孫陀羅斯成遠矣！",
    "T24n1451_011:0251b22_6": "無緣得去，我今相憶或容致死，如其命在至曉方行。」",
    "T24n1451_011:0251b23_7": "憶孫陀羅愁苦通夜。",
    "T24n1451_011:0251b24_8": "爾時世尊知彼意已，告阿難陀曰：「汝今宜去告彼難陀令作知事人。」",
    "T24n1451_011:0251b25_9": "即便往報：「世尊令爾作知事人。」",
    "T24n1451_011:0251b26_10": "問曰：「云何名為知事人？",
    "T24n1451_011:0251b27_0": "欲作何事？」",
    "T24n1451_011:0251b27_1": "答曰：「可於寺中撿挍眾事。」",
    "T24n1451_011:0251b27_2": "問曰：「如何應作？」",
    "T24n1451_011:0251b28_3": "答言：「具壽！",
    "T24n1451_011:0251b28_4": "凡知事者，若諸苾芻出乞食時，應可灑掃寺中田地，取新牛糞次第淨塗，作意防守勿令失落，有平章事當為白僧。",
    "T24n1451_011:0251c02_0": "若有香花應行與眾，夜閉門戶至曉當開，大小行處常須洗拭。",
    "T24n1451_011:0251c03_1": "若於寺中有損壞處即應修補。」",
    "T24n1451_011:0251c04_2": "聞是教已，答言：「大德！",
    "T24n1451_011:0251c04_3": "如佛所言，我皆當作。」",
    "T24n1451_011:0251c05_4": "時諸苾芻於小食時，執持衣鉢入劫比羅城為行乞食。",
    "T24n1451_011:0251c06_5": "于時難陀見寺無人便作是念：「我掃地了即可還家。」",
    "T24n1451_011:0251c07_6": "遂便掃地。",
    "T24n1451_011:0251c07_7": "世尊觀知，以神通力令掃淨處糞穢還滿，復作是念：「我除糞穢方可言歸。」",
    "T24n1451_011:0251c09_8": "放箒收持糞穢無盡，復作是念：「閉戶而去。」",
    "T24n1451_011:0251c10_9": "世尊即令閉一戶竟，更閉餘戶彼戶便開，遂生憂惱。",
    "T24n1451_011:0251c11_10": "復作是念：「縱賊損寺此亦何傷？",
    "T24n1451_011:0251c12_11": "我當為王，更作百千好寺倍過於是。",
    "T24n1451_011:0251c13_0": "我宜歸舍，若行大路恐見世尊。」",
    "T24n1451_011:0251c13_1": "作是思量即趣小徑。",
    "T24n1451_011:0251c14_2": "佛知其念，從小道來。",
    "T24n1451_011:0251c14_3": "既遙見佛，不欲相遇，路傍有樹枝蔭低垂，即於其下隱身而住。",
    "T24n1451_011:0251c16_4": "佛令其樹舉枝高上，其身露現，佛問難陀：「汝何處來？",
    "T24n1451_011:0251c17_5": "可隨我去。」",
    "T24n1451_011:0251c17_6": "情生羞恥，從佛而行。",
    "T24n1451_011:0251c17_7": "佛作是念：「此於其婦深生戀著，宜令捨離。」",
    "T24n1451_011:0251c18_8": "為引接故出劫比羅城詣室羅伐，既至彼已住毘舍佉鹿子母園。",
    "T24n1451_011:0251c21_0": "爾時毘舍佉鹿子母，聞佛有弟號曰難陀，身如金色具三十相，短佛四指，與佛俱來，「我暫往禮或容得見。」",
    "T24n1451_011:0251c23_1": "是時難陀於小食時執持衣鉢入城乞食，次第巡至鹿子母家。",
    "T24n1451_011:0251c24_2": "時毘舍佉見彼容儀相好光飾與餘不等，即作是念：「此豈不是佛之弟耶？」",
    "T24n1451_011:0251c26_3": "便起淨信禮其雙足，將手觸著彼身柔軟，女是觸毒近便損害，難陀稟性多欲便起染心，遂即流精墮毘舍佉頭上。",
    "T24n1451_011:0251c29_0": "世尊知已，化彼不淨令作蘇合香油，手觸嗅之作如是念：「何因此處得有如是微妙香油？",
    "T24n1451_011:0252a02_0": "是佛神通變斯香物。」",
    "T24n1451_011:0252a02_1": "遂生希有歡躍之心，讚言：「善哉佛陀！",
    "T24n1451_011:0252a03_2": "善哉達摩！",
    "T24n1451_011:0252a03_3": "善哉僧伽！",
    "T24n1451_011:0252a03_4": "善說法律不可思議，能令如此難陀之類耽欲男子，投佛法中專修梵行。」",
    "T24n1451_011:0252a05_5": "時彼難陀起追悔心：「豈非我犯眾教罪耶？」",
    "T24n1451_011:0252a06_6": "白諸苾芻，苾芻白佛，佛言：「難陀無犯。",
    "T24n1451_011:0252a07_7": "若有如是多欲之人，應以皮帒子盛，勿致疑惑。」",
    "T24n1451_011:0252a08_8": "佛言多欲畜皮帒子者，苾芻不知以何皮作？",
    "T24n1451_011:0252a09_9": "佛言：「應用三種：羊、鹿、鼠皮。」",
    "T24n1451_011:0252a09_10": "即便生用，遂有臭氣，佛言：「熟之當用，洗已曬乾。」",
    "T24n1451_011:0252a10_11": "曬時見女，生欲染意，遂乃精洩穢污下裙，佛言：「應為兩枚：一曬、一著。」",
    "T24n1451_011:0252a12_12": "時有精多其皮濕壞，「應將物襯可安沙土。」",
    "T24n1451_011:0252a13_13": "時有苾芻著而噉食及繞制底，佛言：「解安屏處，淨洗手已噉食禮敬。」",
    "T24n1451_011:0252a15_0": "後於一時，難陀在石上坐憶孫陀羅，即於石上畫作其像。",
    "T24n1451_011:0252a16_1": "時大迦葉波因過其所，見彼畫石，問言：「難陀！",
    "T24n1451_011:0252a17_2": "汝何所為？」",
    "T24n1451_011:0252a17_3": "答言：「大德！",
    "T24n1451_011:0252a17_4": "我畫孫陀羅形。」",
    "T24n1451_011:0252a18_5": "報言：「具壽！",
    "T24n1451_011:0252a18_6": "佛遣苾芻作二種事：一者習定，二者讀誦。",
    "T24n1451_011:0252a19_7": "汝今棄此自畫婦形。」",
    "T24n1451_011:0252a19_8": "聞已默然。",
    "T24n1451_011:0252a20_9": "迦葉波白佛，佛作是念：「苾芻作畫有此過生。」",
    "T24n1451_011:0252a21_10": "佛告苾芻：「難陀癡人憶孫陀羅畫其形像。",
    "T24n1451_011:0252a22_11": "是故苾芻不應為畫。",
    "T24n1451_011:0252a22_12": "作者得越法罪。」",
    "T24n1451_011:0252a23_0": "時諸苾芻聞佛制畫，於制底處不敢塗香，佛問阿難陀：「何故如來髮爪窣覩波所，不著塗香及香泥灑地？」",
    "T24n1451_011:0252a25_1": "時阿難陀以緣白佛，佛言：「應以香泥隨意塗拭，不得畫作眾生形像，作者得越法罪。",
    "T24n1451_011:0252a27_2": "若畫死屍或作髑髏像者無犯。」",
    "T24n1451_011:0252a27_3": "佛念難陀愚癡染惑，尚憶其妻愛情不捨，應作方便令心止息，即告之曰：「汝先曾見香醉山不？」",
    "T24n1451_011:0252b01_4": "答言：「未見。」",
    "T24n1451_011:0252b01_5": "「若如是者捉我衣角。」",
    "T24n1451_011:0252b01_6": "即就捉衣，于時世尊猶如鵝王，上昇虛空至香醉山，將引難陀左右顧眄，於果樹下見雌獼猴又無一目，即便舉面直視世尊。",
    "T24n1451_011:0252b04_7": "佛告難陀曰：「汝見此瞎獼猴不？」",
    "T24n1451_011:0252b05_8": "白佛言：「見。」",
    "T24n1451_011:0252b05_9": "佛言：「於汝意云何？",
    "T24n1451_011:0252b05_10": "此瞎獼猴比孫陀羅誰為殊勝？」",
    "T24n1451_011:0252b06_11": "答言：「彼孫陀羅是釋迦種，猶如天女儀容第一舉世無雙，獼猴比之千萬億分寧及其一。」",
    "T24n1451_011:0252b08_12": "佛言：「汝見天宮不？」",
    "T24n1451_011:0252b09_13": "答言：「未見。」",
    "T24n1451_011:0252b09_14": "「可更捉衣角。」",
    "T24n1451_011:0252b09_15": "即便執衣，還若鵝王上虛空界至三十三天，告難陀曰：「汝可觀望天宮勝處。」",
    "T24n1451_011:0252b11_16": "難陀即往歡喜園、婇身園、麁身園、交合園、圓生樹、善法堂，如是等處諸天苑園，花果浴池遊戲之處，殊勝歡娛，悉皆遍察。",
    "T24n1451_011:0252b14_17": "次入善見城中，復見種種鼓樂絲竹微妙音聲，廊宇疎通床帷映設，處處皆有天妙婇女共相娛樂。",
    "T24n1451_011:0252b16_18": "難陀遍觀見一處所，唯有天女而無天子。",
    "T24n1451_011:0252b17_19": "便問天女曰：「何因餘處男女雜居受諸快樂。",
    "T24n1451_011:0252b18_20": "汝等何故，唯有女人不見男子？」",
    "T24n1451_011:0252b19_21": "天女答曰：「世尊有弟名曰難陀，投佛出家專修梵行，命終之後當生此間。",
    "T24n1451_011:0252b20_22": "我等於此相待。」",
    "T24n1451_011:0252b21_23": "難陀聞已踊躍歡欣速還佛所。",
    "T24n1451_011:0252b21_24": "世尊問言：「汝見諸天勝妙事不？」",
    "T24n1451_011:0252b22_25": "答言：「已見。」",
    "T24n1451_011:0252b22_26": "佛言：「汝見何事？」",
    "T24n1451_011:0252b23_27": "彼如所見具白世尊。",
    "T24n1451_011:0252b23_28": "佛告難陀：「見天女不？」",
    "T24n1451_011:0252b24_29": "答言：「已見。」",
    "T24n1451_011:0252b24_30": "「此諸天女比孫陀羅誰為殊妙？」",
    "T24n1451_011:0252b25_31": "白言：「世尊！",
    "T24n1451_011:0252b25_32": "以孫陀羅比此天女，還如香醉山內以瞎獼猴比孫陀羅，百千萬倍不及其一。」",
    "T24n1451_011:0252b28_0": "佛告難陀：「修淨行者有斯勝利，汝今宜可堅修梵行，當得生天受斯快樂。」",
    "T24n1451_011:0252b29_1": "聞已歡喜默然而住。",
    "T24n1451_011:0252c02_0": "爾時世尊便與難陀，即於天沒至逝多林。",
    "T24n1451_011:0252c02_1": "是時難陀思慕天宮而修梵行，佛知其意告阿難陀曰：「汝今可去告諸苾芻：『不得一人與難陀同座而坐，不得同處經行，不得一竿置衣，不得一處安鉢及著水瓶，不得同處讀誦經典。』」",
    "T24n1451_011:0252c07_2": "阿難陀傳佛言教告諸苾芻，苾芻奉行皆如聖旨。",
    "T24n1451_011:0252c08_3": "是時難陀既見諸人不共同聚，極生羞愧。",
    "T24n1451_011:0252c09_4": "後於一時，阿難陀與諸苾芻在供侍堂中縫補衣服，難陀見已便作是念：「此諸苾芻咸棄於我不同一處，此阿難陀既是我弟，豈可相嫌。」",
    "T24n1451_011:0252c12_5": "即去同坐。",
    "T24n1451_011:0252c12_6": "時阿難陀速即起避，彼言：「阿難陀！",
    "T24n1451_011:0252c13_7": "諸餘苾芻事容見棄，汝是我弟，何乃亦嫌？」",
    "T24n1451_011:0252c14_8": "阿難陀曰：「誠有斯理，然仁行別道，我遵異路，是故相避。」",
    "T24n1451_011:0252c15_9": "答曰：「何謂我道？",
    "T24n1451_011:0252c15_10": "云何爾路？」",
    "T24n1451_011:0252c16_0": "答曰：「仁樂生天而修梵行，我來圓寂而除欲染。」",
    "T24n1451_011:0252c17_1": "聞是語已倍加憂慼。",
    "T24n1451_011:0252c18_0": "爾時世尊知其心念，告難陀曰：「汝頗曾見捺洛迦不？」",
    "T24n1451_011:0252c19_1": "答言：「未見。」",
    "T24n1451_011:0252c19_2": "佛言：「汝可捉我衣角。」",
    "T24n1451_011:0252c19_3": "即便就執，佛便將去往地獄中。",
    "T24n1451_011:0252c20_4": "爾時世尊在一邊立，告難陀曰：「汝今可去觀諸地獄。」",
    "T24n1451_011:0252c21_5": "難陀即去，先見灰河，次至劍樹糞屎火河，入彼觀察遂見眾生受種種苦、或見以鉗拔舌拔齒抉目、或時以鋸[利-禾+皮]解其身、或復以斧斫截手足、或以牟鑹鑱身、或以棒打矟刺、或以鐵鎚粉碎、或以鎔銅灌口、或上刀山劍樹碓擣石磨、銅柱鐵床受諸極苦、或見鐵鑊猛火沸騰，熱焰洪流煮有情類，見如是等受苦之事。",
    "T24n1451_011:0252c29_0": "復有一大鐵鑊然湯涌沸中無有情，覩此憂惶，問獄卒曰：「何因緣故自餘鐵鑊皆煮有情，唯此鑊中空然沸涌？」",
    "T24n1451_011:0253a02_1": "彼便報曰：「佛弟難陀，唯願生天專修梵行，得生天上暫受快樂，彼命終後入此鑊中，是故我今然鑊相待。」",
    "T24n1451_011:0253a04_2": "難陀聞已生大恐怖，身毛皆竪白汗流出，作如是念：「此若知我是難陀者，生叉鑊中。」",
    "T24n1451_011:0253a06_3": "即便急走詣世尊處。",
    "T24n1451_011:0253a07_4": "佛言：「汝見地獄不？」",
    "T24n1451_011:0253a07_5": "難陀悲泣雨淚哽咽而言，出微細聲白言：「已見。」",
    "T24n1451_011:0253a08_6": "佛言：「汝見何物？」",
    "T24n1451_011:0253a09_7": "即如所見具白世尊。",
    "T24n1451_011:0253a09_8": "佛告難陀：「或願人間、或求天上，勤修梵行有如是過。",
    "T24n1451_011:0253a10_9": "是故汝今當求涅槃以修梵行，勿樂生天而致勤苦。」",
    "T24n1451_011:0253a11_10": "難陀聞已情懷愧恥默無所對。",
    "T24n1451_011:0253a12_11": "爾時世尊知其意已，從地獄出至逝多林，即告難陀及諸苾芻曰：「內有三垢：謂是婬欲、瞋恚、愚癡，是可棄捨是應遠離，汝當修學。」",
    "T24n1451_011:0253a16_0": "爾時世尊住逝多林未經多日，為欲隨緣化眾生故，與諸徒眾往占波國住揭伽池邊。",
    "T24n1451_011:0253a17_1": "時彼難陀與五百苾芻，亦隨佛至往世尊所，皆禮佛足在一面坐。",
    "T24n1451_011:0253a19_2": "時佛世尊見眾坐定，告難陀曰：「我有法要，初中後善文義巧妙，純一圓滿清白梵行，所謂《入母胎經》。",
    "T24n1451_011:0253a21_3": "汝當諦聽，至極作意，善思念之，我今為說。」",
    "T24n1451_011:0253a22_4": "難陀言：「唯然世尊，願樂欲聞。」",
    "T24n1451_011:0253a23_5": "佛告難陀：「雖有母胎，有入不入。",
    "T24n1451_011:0253a24_0": "云何受生入母胎中？",
    "T24n1451_011:0253a24_1": "若父母染心共為婬愛，其母腹淨月期時至，中蘊現前，當知爾時名入母胎。",
    "T24n1451_011:0253a26_2": "此中蘊形有其二種：一者形色端正，二者容貌醜陋。",
    "T24n1451_011:0253a27_3": "地獄中有容貌醜陋如燒杌木、傍生中有其色如烟、餓鬼中有其色如水、人天中有形如金色、色界中有形色鮮白、無色界天元無中有，以無色故。",
    "T24n1451_011:0253b01_4": "中蘊有情或有二手二足、或四足多足、或復無足，隨其先業應託生處，所感中有即如彼形。",
    "T24n1451_011:0253b03_5": "若天中有頭便向上，人、傍生、鬼橫行而去，地獄中有頭直向下。",
    "T24n1451_011:0253b05_6": "凡諸中有皆具神通乘空而去，猶如天眼遠觀生處。",
    "T24n1451_011:0253b06_7": "言月期至者，謂納胎時。",
    "T24n1451_011:0253b06_8": "難陀！",
    "T24n1451_011:0253b06_9": "有諸女人或經三日、或經五日、半月、一月，或有待緣經久期水方至。",
    "T24n1451_011:0253b08_10": "若有女人身無威勢多受辛苦，形容醜陋無好飲食，月期雖來速當止息，猶如乾地，灑水之時即便易燥。",
    "T24n1451_011:0253b10_11": "若有女人身有威勢常受安樂，儀容端正得好飲食，所有月期不速止息，猶如潤地，水灑之時即便難燥。",
    "T24n1451_011:0253b13_12": "云何不入？",
    "T24n1451_011:0253b13_13": "若父精出時母精不出、母精出時父精不出、若俱不出，皆不入胎。",
    "T24n1451_011:0253b14_14": "若母不淨父淨、若父不淨母淨、若俱不淨，亦不受胎。",
    "T24n1451_011:0253b16_15": "若母根門為風病所持、或有黃病痰癊、或有血氣胎結、或為肉增、或為服藥、或麥腹病蟻腰病、或產門如駝口、或中如多根樹、或如犁頭、或如車轅、或如藤條、或如樹葉、或如麥芒、或腹下深、或有上深、或非胎器、或恒血出、或復水流、或如鵶口常開不合、或上下四邊闊狹不等、或高下凹凸、或內有虫食爛壞不淨，若母有此過者並不受胎。",
    "T24n1451_011:0253b23_16": "或父母尊貴中有卑賤、或中有尊貴父母卑賤，如此等類亦不成胎。",
    "T24n1451_011:0253b25_17": "若父母及中有俱是尊貴，若業不和合，亦不成胎，若其中有於前境處，無男女二愛，亦不受生。",
    "T24n1451_011:0253b28_0": "「難陀！",
    "T24n1451_011:0253b28_1": "云何中有得入母胎？",
    "T24n1451_011:0253b28_2": "若母腹淨、中有現前見為欲事，無如上說眾多過患，父母及子有相感業，方入母胎。",
    "T24n1451_011:0253c01_3": "又彼中有欲入胎時心即顛倒，若是男者於母生愛於父生憎、若是女者於父生愛於母生憎，於過去生所造諸業而起妄想作邪解心，生寒冷想、大風大雨及雲霧想，或聞大眾鬧聲，作此想已隨業優劣復起十種虛妄之想。",
    "T24n1451_011:0253c06_4": "云何為十？",
    "T24n1451_011:0253c06_5": "我今入宅、我欲登樓、我昇臺殿、我昇床座、我入草菴、我入葉舍、我入草叢、我入林內、我入牆孔、我入籬間。",
    "T24n1451_011:0253c09_6": "難陀！",
    "T24n1451_011:0253c09_7": "其時中有作此念已即入母胎。",
    "T24n1451_011:0253c10_0": "應知受胎名羯羅藍。",
    "T24n1451_011:0253c10_1": "父精母血非是餘物，由父母精血和合因緣，為識所緣依止而住，譬如依酪瓶鑽人功動轉不已，得有酥出，異此不生。",
    "T24n1451_011:0253c13_2": "當知父母不淨精血，羯羅藍身亦復如是。",
    "T24n1451_011:0253c14_3": "復次難陀！",
    "T24n1451_011:0253c14_4": "有四譬喻，汝當善聽！",
    "T24n1451_011:0253c14_5": "如依青草虫乃得生，草非是虫、虫非離草，然依於草因緣和合，虫乃得生身作青色。",
    "T24n1451_011:0253c16_6": "難陀當知！",
    "T24n1451_011:0253c17_0": "父精母血羯羅藍身亦復如是，因緣和合大種根生。",
    "T24n1451_011:0253c18_1": "如依牛糞生虫，糞非是虫、虫非離糞，然依於糞因緣和合，虫乃得生身作黃色。",
    "T24n1451_011:0253c19_2": "難陀當知！",
    "T24n1451_011:0253c20_3": "父精母血羯羅藍身亦復如是，因緣和合大種根生。",
    "T24n1451_011:0253c21_4": "如依棗生虫，棗非是虫、虫非離棗，然依於棗因緣和合，虫乃得生身作赤色。",
    "T24n1451_011:0253c23_5": "難陀當知！",
    "T24n1451_011:0253c23_6": "父精母血羯羅藍身亦復如是，因緣和合大種根生。",
    "T24n1451_011:0253c24_7": "如依酪生虫身作白色，廣說乃至因緣和合大種根生。",
    "T24n1451_011:0253c25_8": "復次難陀！",
    "T24n1451_011:0253c25_9": "依父母不淨羯羅藍故，地界現前堅鞕為性、水界現前濕潤為性、火界現前溫煖為性、風界現前輕動為性。",
    "T24n1451_011:0253c28_10": "難陀！",
    "T24n1451_011:0253c28_11": "若父母不淨羯羅藍身，但有地界無水界者，便即乾燥悉皆分散，譬如手握乾麨灰等。",
    "T24n1451_011:0254a01_12": "若但水界無地界者，即便離散如油渧水。",
    "T24n1451_011:0254a02_13": "由水界故地界不散，由地界故水界不流。",
    "T24n1451_011:0254a03_14": "難陀！",
    "T24n1451_011:0254a03_15": "羯羅藍身有地水界無火界者，而便爛壞，譬如夏月陰處肉團。",
    "T24n1451_011:0254a04_16": "難陀！",
    "T24n1451_011:0254a05_0": "羯羅藍身但有地水火界無風界者，即便不能增長廣大。",
    "T24n1451_011:0254a06_1": "此等皆由先業為因更互為緣，共相招感識乃得生，地界能持、水界能攝、火界能熟、風界能長。",
    "T24n1451_011:0254a08_2": "難陀！",
    "T24n1451_011:0254a08_3": "又如有人若彼弟子熟調沙糖，即以氣吹令其增廣，於內空虛猶如藕根，內身大種地水火風業力增長亦復如是。",
    "T24n1451_011:0254a11_4": "難陀！",
    "T24n1451_011:0254a11_5": "非父母不淨有羯羅藍體，亦非母腹、亦非是業、非因、非緣，但由此等眾緣和會方始有胎，如新種子不被風日之所損壞，堅實無穴藏舉合宜，下於良田并有潤澤，因緣和合方有芽莖枝葉花果次第增長。",
    "T24n1451_011:0254a15_6": "難陀！",
    "T24n1451_011:0254a15_7": "此之種子，非離緣合芽等得生。",
    "T24n1451_011:0254a16_8": "如是應知：非唯父母、非但有業及以餘緣而胎得生，要由父母精血因緣和合方有胎耳。",
    "T24n1451_011:0254a18_9": "難陀！",
    "T24n1451_011:0254a18_10": "如明眼人為求火故，將日光珠置於日中，以乾牛糞而置其上方有火生。",
    "T24n1451_011:0254a20_11": "如是應知：依父母精血因緣合故方有胎生，父母不淨成羯羅藍，號之為色，受想行識即是其名，說為名色。",
    "T24n1451_011:0254a22_12": "此之蘊聚可惡名色託生諸有，乃至少分剎那我不讚歎。",
    "T24n1451_011:0254a24_13": "何以故？",
    "T24n1451_011:0254a24_14": "生諸有中是為大苦，譬如糞穢少亦是臭。",
    "T24n1451_011:0254a25_15": "如是應知，生諸有中少亦名苦。",
    "T24n1451_011:0254a26_0": "此五取蘊：色、受、想、行、識，皆有生住增長及以衰壞。",
    "T24n1451_011:0254a27_1": "生即是苦、住即是病、增長衰壞即是老死。",
    "T24n1451_011:0254a28_2": "是故難陀！",
    "T24n1451_011:0254a28_3": "誰於有海而生愛味，臥母胎中受斯劇苦？",
    "T24n1451_011:0254b01_0": "「復次難陀！",
    "T24n1451_011:0254b01_1": "如是應知：凡入胎者大數言之，有三十八七日。",
    "T24n1451_011:0254b02_2": "初七日時胎居母腹，如榍如癰臥在糞穢如處鍋中，身根及識同居一處，壯熱前熬極受辛苦，名羯羅藍，狀如粥汁或如酪漿，於七日中內熱煎煮，地界堅性、水界濕性、火界煖性、風界動性，方始現前。",
    "T24n1451_011:0254b06_3": "「難陀！",
    "T24n1451_011:0254b06_4": "第二七日胎居母腹，臥在糞穢如處鍋中，身根及識同居一處，莊熱煎熬極受辛苦，於母腹中有風自起名為遍觸，從先業生，觸彼胎時名頞部陀，狀如稠酪或如凝酥，於七日中內熱煎煮四界現前。",
    "T24n1451_011:0254b12_0": "「難陀！",
    "T24n1451_011:0254b12_1": "第三七日廣說如前，於母腹中有風名刀鞘口，從先業生，觸彼胎時，名曰閉尸，狀如鐵箸或如蚯蚓，於七日中四界現前。",
    "T24n1451_011:0254b15_0": "「難陀！",
    "T24n1451_011:0254b15_1": "第四七日廣說如前，於母腹中有風名為內開，從先業生，吹擊胎箭，名為健南，狀如鞋楥或如溫石，於七日中四界現前。",
    "T24n1451_011:0254b18_0": "「難陀！",
    "T24n1451_011:0254b18_1": "第五七日廣說如前，於母腹中有風名曰攝持，此風觸胎有五相現，所謂兩臂、兩髀及頭，譬如春時天降甘雨，樹林欝茂增長枝條，此亦如是五相顯現。",
    "T24n1451_011:0254b22_0": "「難陀！",
    "T24n1451_011:0254b22_1": "第六七日，於母腹中有風名曰廣大，此風觸胎有四相現，謂兩肘、兩膝，如春降雨荑草生枝，此亦如是四相顯現。",
    "T24n1451_011:0254b25_0": "「難陀！",
    "T24n1451_011:0254b25_1": "第七七日，於母腹中有風名為旋轉，此風觸胎有四相現，謂兩手、兩脚，猶如聚沫或如水苔，有此四相。",
    "T24n1451_011:0254b28_0": "「難陀！",
    "T24n1451_011:0254b28_1": "第八七日，於母腹中有風名曰翻轉，此風觸胎有二十相現，謂手足十指從此初出，猶如新雨樹根始生。",
    "T24n1451_011:0254c02_0": "「難陀！",
    "T24n1451_011:0254c02_1": "第九七日，於母腹中有風名曰分散，此風觸胎有九種相現，謂二眼、二耳、二鼻并口及下二穴。",
    "T24n1451_011:0254c05_0": "「難陀！",
    "T24n1451_011:0254c05_1": "第十七日，於母腹中有風名曰堅鞭，令胎堅實，即此七日於母胎中有風名曰普門，此風吹脹胎藏，猶如浮囊以氣吹滿。",
    "T24n1451_011:0254c08_0": "「難陀！",
    "T24n1451_011:0254c08_1": "第十一七日，於母胎中有風名曰疎通，此風觸胎，令胎通徹有九孔現，若母行立坐臥作事業時，彼風旋轉虛通漸令孔大。",
    "T24n1451_011:0254c10_2": "若風向上上孔便開，若向下時即通下穴，譬如鍛師及彼弟子，以槖扇時上下通氣，風作事已即便隱滅。",
    "T24n1451_011:0254c14_0": "「難陀！",
    "T24n1451_011:0254c14_1": "第十二七日，於母腹中有風名曰曲口，此風吹胎，於左右邊作大小腸猶如藕絲，如是依身交絡而住。",
    "T24n1451_011:0254c16_2": "即此七日復有風名曰穿髮，於彼胎內作一百三十節無有增減，復由風力作百一禁處。",
    "T24n1451_011:0254c19_0": "「難陀！",
    "T24n1451_011:0254c19_1": "第十三七日，於母腹中以前風力知有飢渴，母飲食時所有滋味，從臍而入藉以資身。",
    "T24n1451_011:0254c22_0": "「難陀！",
    "T24n1451_011:0254c22_1": "第十四七日，於母腹中有風名曰線口，其風令胎生一千筋，身前有二百五十、身後有二百五十、右邊二百五十、左邊二百五十。",
    "T24n1451_011:0254c25_0": "「難陀！",
    "T24n1451_011:0254c25_1": "第十五七日，於母腹中有風名曰蓮花，能與胎子作二十種脈吸諸滋味，身前有五、身後有五、右邊有五、左邊有五，其脈有種種名及種種色，或名伴、或名力、或名勢，色有青黃赤白豆酥油酪等色，更有多色共相和雜。",
    "T24n1451_011:0255a01_2": "難陀！",
    "T24n1451_011:0255a01_3": "其二十脈，脈別各有四十脈以為眷屬，合有八百吸氣之脈，於身前後左右各有二百。",
    "T24n1451_011:0255a03_4": "難陀！",
    "T24n1451_011:0255a03_5": "此八百脈各有一百道脈眷屬相連，合有八萬。",
    "T24n1451_011:0255a04_6": "前有二萬、後有二萬、右有二萬、左有二萬。",
    "T24n1451_011:0255a05_7": "難陀！",
    "T24n1451_011:0255a05_8": "此八萬脈復有眾多孔穴，或一孔、二孔乃至七孔，一一各與毛孔相連，猶如藕根有多孔隙。",
    "T24n1451_011:0255a08_0": "「難陀！",
    "T24n1451_011:0255a08_1": "第十六七日，於母腹中有風名曰甘露行，此風能為方便安置胎子二眼處所，如是兩耳兩鼻口咽胸臆，令食入時得停貯處，能令通過出入氣息。",
    "T24n1451_011:0255a11_2": "譬如陶師及彼弟子，取好泥團安在輪上，隨其器物形勢安布令無差舛。",
    "T24n1451_011:0255a13_3": "此由業風能作如是，於眼等處隨勢安布，乃至能令通過出入氣息亦無差失。",
    "T24n1451_011:0255a15_0": "「難陀！",
    "T24n1451_011:0255a15_1": "第十七七日，於母腹中有風名曰毛拂口，此風能於胎子眼耳鼻口咽喉胸臆食入之處，令其滑澤通出入氣息安置處所。",
    "T24n1451_011:0255a17_2": "譬如巧匠，若彼男女取塵翳鏡，以油及灰或以細土揩拭令淨。",
    "T24n1451_011:0255a19_3": "此由業風能作如是，安布處所無有障礙。",
    "T24n1451_011:0255a21_0": "「難陀！",
    "T24n1451_011:0255a21_1": "第十八七日，於母腹中有風名曰無垢，能令胎子六處清淨，如日月輪大雲覆蔽，猛風忽起吹雲四散光輪清淨。",
    "T24n1451_011:0255a23_2": "難陀！",
    "T24n1451_011:0255a23_3": "此業風力，令其胎子六根清淨亦復如是。",
    "T24n1451_011:0255a25_0": "「難陀！",
    "T24n1451_011:0255a25_1": "第十九七日，於母腹內令其胎子成就四根：眼、耳、鼻、舌，入母腹時先得三根，謂身、命、意。",
    "T24n1451_011:0255a28_0": "「難陀！",
    "T24n1451_011:0255a28_1": "第二十七日，於母腹中有風名曰堅固，此風依胎左脚生指節二十骨，右脚亦生二十骨，足跟四骨、膞有二骨、膝有二骨、髀有二骨、腰髁有三骨、脊有十八骨、肋有二十四骨。",
    "T24n1451_011:0255b03_2": "復依左手生指節二十骨，復依右手亦生二十，腕有二骨、臂有四骨、胸有七骨、肩有七骨、項有四骨、頷有二骨、齒有三十二骨、髑髏四骨。",
    "T24n1451_011:0255b06_3": "難陀！",
    "T24n1451_011:0255b06_4": "譬如塑師或彼弟子，先用鞕木作其相狀，次以繩纏後安諸泥以成形像。",
    "T24n1451_011:0255b07_5": "此業風力安布諸骨亦復如是。",
    "T24n1451_011:0255b08_6": "此中大骨數有二百，除餘小骨。",
    "T24n1451_011:0255b10_0": "「難陀！",
    "T24n1451_011:0255b10_1": "第二十一七日，於母腹中有風名曰生起，能令胎子身上生肉，譬如泥師先好調泥泥於牆壁，此風生肉亦復如是。",
    "T24n1451_011:0255b13_0": "「難陀！",
    "T24n1451_011:0255b13_1": "第二十二七日，於母腹中有風名曰浮流，此風能令胎子生血。",
    "T24n1451_011:0255b15_0": "「難陀！",
    "T24n1451_011:0255b15_1": "第二十三七日，於母腹內有風名曰淨持，此風能令胎子生皮。",
    "T24n1451_011:0255b17_0": "「難陀！",
    "T24n1451_011:0255b17_1": "第二十四七日，於母腹中有風名曰滋漫，此風能令胎子皮膚光悅。",
    "T24n1451_011:0255b19_0": "「難陀！",
    "T24n1451_011:0255b19_1": "第二十五七日，於母腹中有風名曰持城，此風能令胎子血肉滋潤。",
    "T24n1451_011:0255b21_0": "「難陀！",
    "T24n1451_011:0255b21_1": "第二十六七日，於母腹中有風名曰生成，能令胎子身生髮毛爪甲，此皆一一共脈相連。",
    "T24n1451_011:0255b24_0": "「難陀！",
    "T24n1451_011:0255b24_1": "第二十七七日，於母腹中有風名曰曲藥，此風能令胎子髮毛爪甲悉皆成就。",
    "T24n1451_011:0255b25_2": "「難陀！",
    "T24n1451_011:0255b26_3": "由其胎子先造惡業，慳澁悋惜於諸財物，堅固執著不肯惠施，不受父母師長言教，以身語意造不善業，日夜增長當受斯報。",
    "T24n1451_011:0255b28_4": "若生人間所得果報皆不稱意，若諸世人以長為好彼即短、若以短為好彼即長、以麁為好彼即細、若以細為好彼即麁、若支節相近為好彼即相離、若相離為好彼即相近、若多為好彼即少、若少為好彼即多、愛肥便瘦愛瘦便肥、愛怯便勇愛勇便怯、愛白便黑愛黑便白。",
    "T24n1451_011:0255c06_0": "難陀！",
    "T24n1451_011:0255c06_1": "又由惡業感得惡報：聾盲、瘖瘂、愚鈍、醜陋，所出音響人不樂聞，手足攣躄形如餓鬼，親屬皆憎不欲相見，況復餘人。",
    "T24n1451_011:0255c08_2": "所有三業向人說時，他不信受不將在意。",
    "T24n1451_011:0255c09_3": "何以故？",
    "T24n1451_011:0255c09_4": "由彼先世造諸惡業獲如是報。",
    "T24n1451_011:0255c10_5": "難陀！",
    "T24n1451_011:0255c10_6": "由其胎子先修福業，好施不慳憐愍貧乏，於諸財物無悋著心，所造善業日夜增長當受勝報。",
    "T24n1451_011:0255c12_7": "若生人間所受果報悉皆稱意，若諸世人以長為好則長、若以短為好則短，麁細合度支節應宜，多少、肥瘦、勇怯、顏色無不愛者，六根具足端正超倫，辭辯分明音聲和雅，人相皆具見者歡喜。",
    "T24n1451_011:0255c17_8": "所有三業向人說時，他皆信受敬念在心。",
    "T24n1451_011:0255c18_9": "何以故？",
    "T24n1451_011:0255c18_10": "由彼先世造諸善業獲如是報。",
    "T24n1451_011:0255c18_11": "「難陀！",
    "T24n1451_011:0255c19_12": "胎若是男，在母右脇蹲踞而坐，兩手掩面向母脊住。",
    "T24n1451_011:0255c20_13": "若是女者，在母左脇蹲踞而坐，兩手掩面向母腹住，在生藏下、熟藏上，生物下鎮、熟物上刺，如縛五處插在尖標。",
    "T24n1451_011:0255c22_14": "若母多食或時少食皆受苦惱，如是若食極膩或食乾燥、極冷極熱、醎淡苦醋、或太甘辛，食此等時皆受苦痛。",
    "T24n1451_011:0255c25_15": "若母行欲或急行走，或時危坐、久坐、久臥、跳躑之時悉皆受苦。",
    "T24n1451_011:0255c26_16": "難陀當知！",
    "T24n1451_011:0255c27_0": "處母胎中有如是等種種諸苦逼迫其身，不可具說。",
    "T24n1451_011:0255c28_1": "於人趣中受如此苦，何況惡趣地獄之中苦難比喻？",
    "T24n1451_011:0255c29_2": "是故難陀！",
    "T24n1451_011:0255c29_3": "誰有智者樂居生死無邊苦海受斯厄難？",
    "T24n1451_011:0256a02_0": "「難陀！",
    "T24n1451_011:0256a02_1": "第二十八七日，於母腹中胎子便生八種顛倒之想。",
    "T24n1451_011:0256a03_2": "云何為八？",
    "T24n1451_011:0256a03_3": "所謂屋想、乘想、園想、樓閣想、樹林想、床座想、河想、池想，而實無此，妄生分別。",
    "T24n1451_011:0256a06_0": "「難陀！",
    "T24n1451_011:0256a06_1": "第二十九七日，於母腹中有風名曰花條，此風能吹胎子令其形色鮮白淨潔，或由業力令色黧黑、或復青色，更有種種雜類顏色，或令乾燥無有滋潤，白光黑光隨色而出。",
    "T24n1451_011:0256a10_0": "「難陀！",
    "T24n1451_011:0256a10_1": "第三十七日，於母腹中有風名曰鐵口，此風能吹胎子髮毛爪甲令得生長，白黑諸光皆隨業現，如上所說。",
    "T24n1451_011:0256a13_0": "「難陀！",
    "T24n1451_011:0256a13_1": "第三十一七日，於母腹中胎子漸大。",
    "T24n1451_011:0256a13_2": "如是三十二七、三十三七、三十四七日已來增長廣大。",
    "T24n1451_011:0256a16_0": "「難陀！",
    "T24n1451_011:0256a16_1": "第三十五七日，子於母腹支體具足。",
    "T24n1451_011:0256a17_0": "「難陀！",
    "T24n1451_011:0256a17_1": "第三十六七日，其子不樂住母腹中。",
    "T24n1451_011:0256a18_0": "「難陀！",
    "T24n1451_011:0256a18_1": "第三十七七日，於母腹中胎子便生三種不顛倒想：所謂不淨想、臭穢想、黑闇想，依一分說。",
    "T24n1451_011:0256a21_0": "「難陀！",
    "T24n1451_011:0256a21_1": "第三十八七日，於母腹中有風名曰藍花，此風能令胎子轉身向下，長舒兩臂趣向產門。",
    "T24n1451_011:0256a23_2": "次復有風名曰趣下，由業力故風吹胎子，令頭向下雙脚向上，將出產門。",
    "T24n1451_011:0256a24_3": "難陀！",
    "T24n1451_011:0256a24_4": "若彼胎子於前身中造眾惡業并墮人胎。",
    "T24n1451_011:0256a25_5": "由此因緣將欲出時，手足橫亂不能轉側，便於母腹以取命終。",
    "T24n1451_011:0256a27_6": "時有智慧女人或善醫者，以煖酥油或榆皮汁及餘滑物塗其手上，即以中指夾薄刀子利若鋒芒，內如糞廁黑闇臭穢可惡坑中有無量虫恒所居止，臭汁常流精血腐爛深可厭患，薄皮覆蓋惡業身瘡，於斯穢處推手令入，以利刀子臠割兒身片片抽出。",
    "T24n1451_011:0256b04_0": "其母由斯受不稱意，極痛辛苦因此命終，設復得存與死無異。",
    "T24n1451_011:0256b05_1": "難陀！",
    "T24n1451_011:0256b05_2": "若彼胎子善業所感，假令顛倒不損其母，安隱生出不受辛苦。",
    "T24n1451_011:0256b06_3": "難陀！",
    "T24n1451_011:0256b07_4": "若是尋常無此厄者，至三十八七日將欲產時，母受大苦，性命幾死，方得出胎。",
    "T24n1451_011:0256b08_5": "難陀！",
    "T24n1451_011:0256b08_6": "汝可審觀，當求出離。」",
    "T24n1451_011:0256b10_0": "根本說一切有部毘奈耶雜事卷第十一"
}