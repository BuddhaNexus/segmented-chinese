{
    "T50n2053_010:0275b15_0": "大唐大慈恩寺三藏法師傳卷",
    "T50n2053_010:0275b16_0": "第十",
    "T50n2053_010:0275b18_0": "沙門慧立本　釋彥悰箋",
    "T50n2053_010:0275b19_0": "起顯慶三年正月隨車駕自洛還",
    "T50n2053_010:0275b20_0": "西京至麟德元年二月玉華宮捨化",
    "T50n2053_010:0275b21_0": "顯慶三年正月，駕自東都還西京，法師亦隨還。",
    "T50n2053_010:0275b22_1": "秋七月，再有　勅法師徙居西明寺。",
    "T50n2053_010:0275b23_0": "寺以元年秋八月戊子十九日造。",
    "T50n2053_010:0275b23_1": "先有　勅曰：「以延康坊濮王故宅為皇太子分造觀、寺各一，命法師案行其處。」",
    "T50n2053_010:0275b25_2": "還奏地窄不容兩所，於是總用營寺，其觀改就普寧坊。",
    "T50n2053_010:0275b27_3": "仍先造寺，其年夏六月營造功畢。",
    "T50n2053_010:0275b27_4": "其寺面三百五十步，周圍數里。",
    "T50n2053_010:0275b28_5": "左右通衢，腹背廛落。",
    "T50n2053_010:0275b29_6": "青槐列其外，淥水亘其間，亹亹耽耽，都邑仁祠此為最也。",
    "T50n2053_010:0275c01_7": "而廊殿樓臺，飛驚接漢，金鋪藻棟，眩日暉霞。",
    "T50n2053_010:0275c02_8": "凡有十院，屋四千餘間。",
    "T50n2053_010:0275c03_9": "莊嚴之盛，雖梁之同泰、魏之永寧，所不能及也。",
    "T50n2053_010:0275c05_0": "勅先委所司簡大德五十人、侍者各一人，後更令詮試業行童子一百五十人擬度。",
    "T50n2053_010:0275c06_1": "至其月十三日，於寺建齋度僧，命法師看度。",
    "T50n2053_010:0275c08_0": "至秋七月十四日，迎僧入寺，其威儀、幢蓋、音樂等，一如入慈恩及迎碑之則。",
    "T50n2053_010:0275c09_1": "　勅遣西明寺給法師上房一口，新度沙彌海會等十人充弟子。",
    "T50n2053_010:0275c12_0": "大帝以法師先朝所重，嗣位之後禮敬逾隆，中使朝臣問慰無絕，嚫施綿帛、綾錦前後萬餘段，法服、納、袈裟等數百事，法師受已，皆為國造塔及營經像，給施貧窮并外國婆羅門客等，隨得隨散，無所貯畜。",
    "T50n2053_010:0275c16_1": "發願造十俱胝像，百萬為一俱胝，並造成矣。",
    "T50n2053_010:0275c17_2": "東國重於《般若》，前代雖翻，不能周備，眾人更請委翻。",
    "T50n2053_010:0275c19_3": "然《般若》部大，京師多務，又人命無常，恐難得了，乃請就於玉華宮翻譯。",
    "T50n2053_010:0275c20_4": "帝許焉。",
    "T50n2053_010:0275c21_0": "即以四年冬十月，法師從京發向玉華宮，并翻經大德及門徒等同去，其供給諸事一如京下，至彼安置肅誠院焉。",
    "T50n2053_010:0275c23_1": "至五年春正月一日，起首翻《大般若經》。",
    "T50n2053_010:0275c24_2": "經梵本總有二十萬頌，文既廣大，學徒每請刪略，法師將順眾意，如羅什所翻，除繁去重。",
    "T50n2053_010:0276a01_3": "作此念已，於夜夢中即有極怖畏事以相警誡，或見乘危履嶮，或見猛獸搏人，流汗戰慄，方得免脫。",
    "T50n2053_010:0276a04_4": "覺已驚懼，向諸眾說，還依廣翻。",
    "T50n2053_010:0276a05_0": "夜中乃見諸佛菩薩眉間放光，照觸己身，心意怡適。",
    "T50n2053_010:0276a06_1": "法師又自見手執花燈供養諸佛，或昇高座為眾說法，多人圍繞，讚嘆恭敬。",
    "T50n2053_010:0276a08_0": "或夢見有人奉己名菓，覺而喜慶，不敢更刪，一如梵本。",
    "T50n2053_010:0276a09_1": "佛說此經凡在四處：一，王舍城鷲峯山；二，給孤獨園；三，他化自在天王宮；四，王舍城竹林精舍。",
    "T50n2053_010:0276a11_2": "總一十六會，合為一部。",
    "T50n2053_010:0276a12_0": "然法師於西域得三本，到此翻譯之日，文有疑錯，即挍三本以定之，慇懃省覆，方乃著文，審慎之心，古來無比。",
    "T50n2053_010:0276a14_1": "或文乖旨奧，意有躊蹰，必覺異境，似若有人授以明決，情即豁然，若披雲覩日。",
    "T50n2053_010:0276a16_2": "自云：「如此悟處，豈奘淺懷所通，並是諸佛菩薩所冥加耳。」",
    "T50n2053_010:0276a17_3": "經之初會有嚴淨佛土品，品中說諸菩薩摩訶薩眾為般若波羅蜜故，以神通願力，盛大千界上妙珍寶、諸妙香花、百味飲食、衣服、音樂、隨意所生五塵妙境種種供養，嚴說法處。",
    "T50n2053_010:0276a21_4": "時玉華寺主慧德及翻經僧嘉尚，其夜同夢見玉華寺內廣博嚴淨，綺飾莊嚴，幢帳、寶輿、花幡、伎樂盈滿寺中，又見無量僧眾手執花蓋，如前供具，共來供養《大般若經》，寺內衢巷牆壁皆莊綺錦，地積名華，眾共履踐。",
    "T50n2053_010:0276a26_5": "至翻經院，其院倍加勝妙，如經所載，寶莊嚴土。",
    "T50n2053_010:0276a27_6": "又聞院內三堂講說，法師在中堂敷演。",
    "T50n2053_010:0276a28_7": "既覩此已，歡喜驚覺，俱參法師說所夢事。",
    "T50n2053_010:0276a29_8": "法師云：「今正翻此品，諸菩薩等必有供養。",
    "T50n2053_010:0276b01_9": "諸師等見信有此乎！」",
    "T50n2053_010:0276b02_10": "時殿側有雙柰樹，忽於非時數數開花，花皆六出，鮮榮紅白，非常可愛。",
    "T50n2053_010:0276b03_11": "時眾詳議，云是《般若》再闡之徵。",
    "T50n2053_010:0276b04_12": "又六出者，表六到彼岸。",
    "T50n2053_010:0276b05_13": "然法師翻此經時，汲汲然恒慮無常，謂諸僧曰：「玄奘今年六十有五，必當卒命於此伽藍，經部甚大，每懼不終，努力人加勤懇，勿辭勞苦。」",
    "T50n2053_010:0276b08_14": "至龍朔三年冬十月二十三日，功畢絕筆，合成六百卷，稱為《大般若經》焉。",
    "T50n2053_010:0276b10_15": "合掌歡喜，告徒眾曰：「此經於漢地有緣，玄奘來此玉華者，經之力也。",
    "T50n2053_010:0276b11_16": "向在京師，諸緣牽亂，豈有了時。",
    "T50n2053_010:0276b12_17": "今得終訖，並是諸佛冥加，龍天擁祐，此乃鎮國之典，人天大寶，徒眾宜各踊躍欣慶。」",
    "T50n2053_010:0276b14_18": "時玉華寺都維那寂照，慶賀功畢，設齋供養。",
    "T50n2053_010:0276b15_19": "是日請經從肅誠殿往嘉壽殿齋所講讀。",
    "T50n2053_010:0276b16_20": "當迎經時，《般若》放光，諸天雨花，并聞空中音樂、非常香氣。",
    "T50n2053_010:0276b18_0": "既覩靈瑞倍增嘉慰，謂門人曰：「經自記此方當有樂大乘者國王、大臣、四部徒眾，書寫受持，讀誦流布，皆得生天究竟解脫。",
    "T50n2053_010:0276b20_1": "既有此文，不可緘默。」",
    "T50n2053_010:0276b21_2": "至十一月二十日，令弟子窺基奉表奏聞，請御製經序。",
    "T50n2053_010:0276b22_3": "至十二月七日，通事舍人馮茂宣勅垂許。",
    "T50n2053_010:0276b23_4": "法師翻《般若》後，自覺身力衰竭，知無常將至，謂門人曰：「吾來玉華，本緣《般若》，今經事既終，吾生涯亦盡，若無常後，汝等遣吾宜從儉省，可以蘧蒢裹送，仍擇山澗僻處安置，勿近宮寺。",
    "T50n2053_010:0276b28_5": "不淨之身宜須屏遠。」",
    "T50n2053_010:0276b28_6": "門徒等聞之哀鯁，各抆淚啟曰：「和上氣力尚可，尊顏不殊於舊，何因忽出此言？」",
    "T50n2053_010:0276c01_7": "法師曰：「吾自知之，汝何由得解。」",
    "T50n2053_010:0276c02_8": "麟德元年春正月朔一日，翻經大德及玉華寺眾慇懃啟請翻《大寶積經》。",
    "T50n2053_010:0276c03_9": "法師見眾情專至，俛仰翻數行訖，便攝梵本停住，告眾曰：「此經部軸與《大般若》同，玄奘自量氣力不復辦此，死期已至，勢非賒遠。",
    "T50n2053_010:0276c07_0": "今欲往蘭芝等谷禮拜辭俱胝佛像。」",
    "T50n2053_010:0276c07_1": "於是與門人同出，僧眾相顧莫不澘然。",
    "T50n2053_010:0276c08_2": "禮訖還寺，專精行道，遂絕翻譯。",
    "T50n2053_010:0276c09_3": "至八日，有弟子高昌僧玄覺，夢見有一浮圖端嚴高大，忽然崩倒，見已驚起，告法師。",
    "T50n2053_010:0276c11_4": "法師曰：「非汝身事，此是吾滅謝之徵。」",
    "T50n2053_010:0276c12_5": "至九日暮間，於房後度渠，脚跌倒，脛上有少許皮破，因即寢疾，氣候漸微。",
    "T50n2053_010:0276c14_6": "至十六日，如從夢覺，口云：「吾眼前有白蓮華，大於槃，鮮淨可愛。」",
    "T50n2053_010:0276c15_7": "十七日，又夢見百千人，形容偉大，俱著錦衣，將諸綺繡及妙花珍寶，裝法師所臥房宇以次裝嚴遍翻經院內外，爰至院後山嶺林木，悉竪幡幢，眾彩間錯，并奏音樂；門外又見無數寶輿，輿中香食美菓色類百千，並非人中之物，各各擎來供養於法師。",
    "T50n2053_010:0276c21_8": "法師辭曰：「如此珍味，證神通者方堪得食。",
    "T50n2053_010:0276c22_9": "玄奘未階此位，何敢輒受。」",
    "T50n2053_010:0276c23_10": "雖此推辭而進食不止。",
    "T50n2053_010:0276c23_11": "侍人謦欬，遂爾開目，因向寺主慧德具說前事。",
    "T50n2053_010:0276c24_12": "法師又云：「玄奘一生以來所修福慧，准斯相貌，欲似功不唐捐，信如佛教因果並不虛也。」",
    "T50n2053_010:0277a01_13": "遂命嘉尚法師具錄所翻經、論，合七十四部，總一千三百三十八卷。",
    "T50n2053_010:0277a02_14": "又錄造俱胝畫像、彌勒像各一千幀，又造塑像十俱胝，又抄寫《能斷般若》、《藥師》、《六門陀羅尼》等經各一千部，供養悲、敬二田各萬餘人，燒百千燈，贖數萬生。",
    "T50n2053_010:0277a06_15": "錄訖，令嘉尚宣讀，聞已合掌憘慶。",
    "T50n2053_010:0277a07_16": "又告門人曰：「吾無常期至，意欲捨墮，宜命有緣總集。」",
    "T50n2053_010:0277a08_17": "於是罄捨衣資，更令造像，并請僧行道。",
    "T50n2053_010:0277a09_18": "至二十三日，設齋嚫施。",
    "T50n2053_010:0277a10_19": "其日又命塑工宋法智於嘉壽殿竪菩提像骨已，因從寺眾及翻經大德并門徒等乞歡喜辭別，云：「玄奘此毒身深可厭患，所作事畢，無宜久住，願以所修福慧迴施有情，共諸有情同生覩史多天彌勒內眷屬中奉事慈尊，佛下生時亦願隨下廣作佛事，乃至無上菩提。」",
    "T50n2053_010:0277a16_20": "辭訖，因默正念，時復口中誦「色蘊不可得，受想行識亦不可得；眼界不可得，乃至意界亦不可得；眼識界不可得，乃至意識界亦不可得，無明不可得，乃至老死亦不可得；乃至菩提不可得，不可得亦不可得。」",
    "T50n2053_010:0277a21_21": "復口說偈，教傍人云：「南無彌勒如來、應、正等覺，願與含識速奉慈顏，南無彌勒如來所居內眾，願捨命已，必生其中。」",
    "T50n2053_010:0277a23_22": "時寺主慧德又夢見有千軀金像從東方來，下入翻經院，香花滿空。",
    "T50n2053_010:0277a25_23": "至二月四日夜半，瞻病僧明藏禪師見有二人各長一丈許，共捧一白蓮華如小車輪，花有三重，葉長尺餘，光淨可愛，將至法師前。",
    "T50n2053_010:0277a28_24": "擎花人云：「師從無始已來所有損惱有情諸有惡業，因今小疾並得消除，應生欣慶。」",
    "T50n2053_010:0277b01_25": "法師顧視，合掌良久，遂以右手而自支頭，次以左手申左髀上，舒足重壘右脇而臥，迄至命終，竟不迴轉，不飲不食。",
    "T50n2053_010:0277b04_26": "至五日夜半，弟子光等問：「和上決定得生彌勒內院不？」",
    "T50n2053_010:0277b05_27": "法師報云：「得生。」",
    "T50n2053_010:0277b06_28": "言訖，喘息漸微。",
    "T50n2053_010:0277b06_29": "少間神逝，侍人不覺，屬纊方知，從足向上漸冷，最後頂暖，顏色赤白，怡悅勝常，過七七日竟無改變，亦無異氣。",
    "T50n2053_010:0277b09_30": "自非定慧莊嚴，戒香資被，孰能致此。",
    "T50n2053_010:0277b10_31": "又慈恩寺僧明慧業行精苦，初中後夜念誦經行，無時懈廢，於法師亡夜夜半後，旋遶佛堂行道，見北方有白虹四道從北亘南貫井宿，直至慈恩塔院，皎潔分明，心怪所以。",
    "T50n2053_010:0277b14_32": "即念往昔如來滅度，有白虹十二道從西方直貫太微，於是大聖遷化。",
    "T50n2053_010:0277b15_33": "今有此相，將非玉華法師有無常事耶？",
    "T50n2053_010:0277b16_34": "天曉向眾說其所見，眾咸怪之。",
    "T50n2053_010:0277b17_35": "至九日旦，無常事果，達於京師符虹現之象，聞者嗟其感異。",
    "T50n2053_010:0277b18_36": "法師形長七尺板，身赤白色，眉目疎朗，端嚴若塑，美麗如畫。",
    "T50n2053_010:0277b20_37": "音詞清遠，言談雅亮，聽者無厭。",
    "T50n2053_010:0277b21_38": "或處徒眾，或對嘉賓，一坐半日，身不傾搖。",
    "T50n2053_010:0277b22_39": "服尚乾陀，裁唯細[疊*毛]，脩廣適中，行步雍容，直前而視，輒不顧眄。",
    "T50n2053_010:0277b23_40": "滔滔焉若大江之紀地，灼灼焉類芙蕖之在水。",
    "T50n2053_010:0277b24_41": "加以戒範端凝，始終如一，愛惜之志過護浮囊，持戒之堅超逾繫草。",
    "T50n2053_010:0277b26_42": "性愛怡簡，不好交遊，一入道場，非朝命不出。",
    "T50n2053_010:0277b27_43": "法師亡後，西明寺上座道宣律師有感神之德，至乾封年中見有神現，自云：「弟子是韋將軍諸天之子，主領鬼神。",
    "T50n2053_010:0277c01_44": "如來欲入涅槃，勅弟子護持贍部遺法，比見師戒行清嚴，留心律部，四方有疑皆來諮決，所制輕重，時有乖錯。",
    "T50n2053_010:0277c03_45": "師年壽漸促，文記不正，便誤後人，以是故來示師佛意。」",
    "T50n2053_010:0277c05_0": "因指宣所出律抄及輕重儀僻謬之處，皆令改正。",
    "T50n2053_010:0277c06_1": "宣聞之悚慄悲喜，因問經、律、論等種種疑妨，神皆為決之。",
    "T50n2053_010:0277c07_2": "又問古來傳法之僧德位高下，并亦問法師。",
    "T50n2053_010:0277c08_3": "神答曰：「自古諸師解行互有短長而不一準，且如奘師一人，九生已來備修福慧兩業，生生之中多聞博洽，聰慧辯才，於贍部洲脂那國常為第一，福德亦然。",
    "T50n2053_010:0277c12_4": "其所翻譯，文質相兼，無違梵本。",
    "T50n2053_010:0277c13_5": "由善業力，今見生覩史多天慈氏內眾，聞法悟解，更不來人間，既從彌勒問法悟解得聖。」",
    "T50n2053_010:0277c15_6": "宣受神語已，辭別而還。",
    "T50n2053_010:0277c15_7": "宣因錄入着記數卷，見在西明寺藏矣。",
    "T50n2053_010:0277c16_8": "據此而言，自非法師高才懿德，乃神明知之，豈凡情所測。",
    "T50n2053_010:0277c18_9": "法師病時，撿挍翻經使人許玄備，以其年二月三日奏云：「法師因損足得病。」",
    "T50n2053_010:0277c20_10": "至其月七日，勅中御府宜遣醫人將藥往看。",
    "T50n2053_010:0277c21_11": "所司即差供奉醫人張德志、程桃捧將藥急赴。",
    "T50n2053_010:0277c22_12": "比至，法師已終，醫藥不及。",
    "T50n2053_010:0277c23_13": "時坊州刺史竇師倫奏法師已亡。",
    "T50n2053_010:0278a02_0": "帝聞之哀慟傷感，為之罷朝曰：「朕失國寶矣！」",
    "T50n2053_010:0278a03_1": "時文武百寮莫不悲哽流涕，帝言已嗚噎，悲不能勝。",
    "T50n2053_010:0278a04_2": "帝翌日又謂群臣曰：「惜哉！",
    "T50n2053_010:0278a05_3": "朕國內失奘師一人，可謂釋眾梁摧矣，四生無導矣。",
    "T50n2053_010:0278a06_4": "亦何異於苦海方闊，舟檝遽沈，暗室猶昏，燈炬斯掩！」",
    "T50n2053_010:0278a08_0": "帝言已，嗚咽不止。",
    "T50n2053_010:0278a08_1": "至其月二十六日，下勅曰：「竇師倫所奏玉華寺僧玄奘法師既亡，葬事所須並令官給。」",
    "T50n2053_010:0278a10_2": "至三月六日，又有勅曰：「玉華寺奘法師既亡，其翻經之事且停。",
    "T50n2053_010:0278a12_0": "已翻成者，准舊例官為抄寫；自餘未翻者，總付慈恩寺守掌，勿令損失。",
    "T50n2053_010:0278a13_1": "其玄奘弟子及同翻經僧，先非玉華寺僧者，宜各放還本寺。」",
    "T50n2053_010:0278a15_2": "至三月十五日，又有　勅曰：「故玉華寺僧玄奘法師葬日，宜聽京城僧尼造幡蓋送至墓所。」",
    "T50n2053_010:0278a17_3": "法師道茂德高，為明時痛惜，故於亡後重疊降恩，求之古人無比此也。",
    "T50n2053_010:0278a19_4": "於是門人遵其遺命，以籧篨為輿，奉神柩還京，安置慈恩翻經堂內。",
    "T50n2053_010:0278a20_5": "弟子數百哀號動地，京城道俗奔赴哭泣，日數百千。",
    "T50n2053_010:0278a22_6": "以四月十四日將葬滻之東，都內僧尼及諸士庶共造殯送之儀，素蓋、白幢、泥洹帳輿、金棺、銀槨、娑羅樹等五百餘事，布之街衢，連雲接漢，悲笳悽挽，響匝穹宇，而京邑及諸州五百里內送者百餘萬人。",
    "T50n2053_010:0278a27_0": "雖復喪事華整，而法師神柩仍在籧篨本輿。",
    "T50n2053_010:0278a28_0": "東市絹行用繒三千匹結作泥洹輿，兼以花珮莊嚴，極為殊妙，請安神柩。",
    "T50n2053_010:0278a29_1": "門徒等恐虧師素志，不許。",
    "T50n2053_010:0278b01_2": "乃以法師三衣及國家所施百金之納置以前行，籧篨輿次其後，觀者莫不流淚哽塞。",
    "T50n2053_010:0278b03_3": "是日緇素宿於帳所者三萬餘人。",
    "T50n2053_010:0278b04_4": "十五日旦，掩坎訖，即於墓所設齋而散。",
    "T50n2053_010:0278b05_5": "是時天地變色，鳥獸鳴哀，物感既然，則人悲可悉。",
    "T50n2053_010:0278b06_6": "皆言愛河尚淼，慈舟遽沈，永夜猶昏，慧燈先滅，攀戀之痛如亡眼目，不直比之山頹木壞而已。",
    "T50n2053_010:0278b08_7": "惜哉！",
    "T50n2053_010:0278b08_8": "至總章二年四月八日，有勅徙葬法師於樊川北原，營建塔宇。",
    "T50n2053_010:0278b10_9": "蓋以舊所密邇京郊，禁中多見，時傷聖慮，故改卜焉。",
    "T50n2053_010:0278b12_10": "至於遷殯之儀，門徒哀感，行侶悲慟，切彼往初。",
    "T50n2053_010:0278b13_11": "嗚呼！",
    "T50n2053_010:0278b14_0": "釋慧立論曰：「觀夫夜星霄月繼西日之明，三江九河助東溟之大，相資之道在物既然，傳襲之風於人豈異。",
    "T50n2053_010:0278b16_1": "自法王潛輝之後，阿難結集已來，歲越千年，時逾十代。",
    "T50n2053_010:0278b17_2": "聖賢間出，英叡遞生，各韞雄圖，俱包上智，負荷遺法，控御天人，道制風飈，神傾海岳。",
    "T50n2053_010:0278b19_3": "或舒指而流膏液，或異室而朗奇光，或連尸以伏天魔；或一對而迴時主。",
    "T50n2053_010:0278b21_4": "或願通法於邊剎，冐風波於嶮塗；或虛己以應物，求裹糧而行死地。",
    "T50n2053_010:0278b23_5": "終令玄津溢瀁，惠濟無彊，既益傳燈，寔符付囑，考之前冊，可不然哉！",
    "T50n2053_010:0278b25_0": "而清源不窮，今復遇法師嗣承之矣。",
    "T50n2053_010:0278b25_1": "惟法師星像降靈，山岳騰氣，才過東箭，譽美南金，雅操不群，堅芳獨拔。",
    "T50n2053_010:0278b27_2": "以四生為己任，建正法為身事，巍巍乎似嵩華之負穹蒼，皎皎焉若琅玕之映澄海。",
    "T50n2053_010:0278b29_3": "而聰機俊骨，發於自然，味道輕榮，率由天性。",
    "T50n2053_010:0278c01_4": "至夫多識洽聞之奧冠恒肇而逾高，詳玄造微之功跨生融而更遠。",
    "T50n2053_010:0278c03_5": "滔滔乎，蕩蕩乎，實紹隆之神器也。",
    "T50n2053_010:0278c04_6": "將使像化重光於頹季之期，故誕茲明德者矣。",
    "T50n2053_010:0278c05_7": "法師以今古大德，闡揚經、論，雖復俱依聖教，而引據不同，諍論紛然，其來自久。",
    "T50n2053_010:0278c07_8": "至如黎耶是報非報，化人有心無心，和合怖數之徒，聞熏滅不滅等，百有餘科，並三藏四含之盤根，大小兩宗之鉗鍵，先賢之所不決，今哲之所共疑。",
    "T50n2053_010:0278c10_9": "法師亦躊蹰此文，怏怏斯旨，慨然嘆曰：『此地經、論，蓋法門枝葉，未是根源。",
    "T50n2053_010:0278c12_10": "諸師雖各起異端，而情疑莫遣，終須括囊大本，取定於祇[垣-土+示]耳。』",
    "T50n2053_010:0278c13_11": "由是壯志發懷，馳心遐外。",
    "T50n2053_010:0278c14_12": "以貞觀三年秋八月立誓裝束，拂衣而去。",
    "T50n2053_010:0278c15_13": "到中天竺那爛陀寺，逢大法師名尸羅跋陀，此曰戒賢。",
    "T50n2053_010:0278c16_14": "其人體二居宗，神鑒奧遠，博閑三藏，善四韋陀。",
    "T50n2053_010:0278c18_0": "於《十七地論》最為精熟，以此論該冠眾經，亦偏常宣講，元是彌勒菩薩所造，即《攝大乘》之根系，是法師發軔之所祈者。",
    "T50n2053_010:0278c20_1": "十六大國靡不歸宗，稟義學徒恒有萬許。",
    "T50n2053_010:0278c21_2": "法師既往修造，一面盡歡，以為相遇之晚。",
    "T50n2053_010:0278c22_3": "於是伏膺聽受，兼諮決所疑，一遍便覆，無所遺忘。",
    "T50n2053_010:0278c23_4": "譬濛汜之納群流，若孟諸之吞雲夢。",
    "T50n2053_010:0278c24_5": "彼師嗟怪，嘆未曾有，云：『若斯人者，聞名尚難，豈謂此時共談玄耳。』",
    "T50n2053_010:0279a02_6": "法師從是聲振葱西，名流八國，彼諸先達英傑聞之，皆宿構重關，共來難詰，雁行魚累，轂駕肩隨，其並論之詞，雲屯雨至。",
    "T50n2053_010:0279a05_7": "法師從容辯釋，皆入其室、操其戈，取其牟、擊其盾，莫不人人喪轍，解頤虔伏，稱為此公天縱之才，難酬對也。",
    "T50n2053_010:0279a07_8": "戒日王等見之抃喜，皆肘步嗚足，傾珍供養。",
    "T50n2053_010:0279a08_9": "罷席之後，更學梵書，并諸經、論。",
    "T50n2053_010:0279a09_10": "自如來一代所說，耆山方等之教，鹿苑半字之文，爰至後聖馬鳴、龍樹、無著、天親諸所製作，及灰山住等十八異執之宗，五部殊塗之致，並搜羅研究，達其旨、得其文。",
    "T50n2053_010:0279a13_11": "并佛處世之跡，如泥洹堅固之林，降魔菩提之樹，迦路崇高之塔，那揭留影之山，皆躬申禮敬，備覩靈奇，亦無遺矣。",
    "T50n2053_010:0279a16_12": "法師心期既滿，學覽復周，將旋本土，遂繕寫大小乘法教六百餘部，請像七軀，舍利百有餘粒，以今唐十九年春正月二十五日還至長安。",
    "T50n2053_010:0279a19_13": "道俗奔迎，傾都罷市。",
    "T50n2053_010:0279a19_14": "是時也，烟收霧卷，景麗風清，寶帳盈衢，花幢揜日。",
    "T50n2053_010:0279a21_0": "慶雲垂彩於天表，郁郁紛紛；庶士詠讚於通莊，轟轟隱隱。",
    "T50n2053_010:0279a22_1": "邪風於焉頓戢，慧日赫以重明。",
    "T50n2053_010:0279a23_2": "雖不逢世尊從忉利之下閻浮，此亦足為千載之休美也。",
    "T50n2053_010:0279a24_3": "法師此行經塗數萬，備歷艱危。",
    "T50n2053_010:0279a25_4": "至如涸陰沍寒之山，飛波激浪之壑，厲毒黑風之氣，狻猊貙豻之群，並法顯失侶之鄉，智嚴遺伴之地，班超之所不踐，章亥之所未遊。",
    "T50n2053_010:0279a28_5": "法師孑爾孤征，坦然無梗，扇唐風於八河之外，揚國化於五竺之間，使乎遐域侯王馳心輦轂，遠方酋長係仰天衢，雖法師不世之功，抑亦聖朝運昌感通之力也。",
    "T50n2053_010:0279b03_6": "　皇帝握龍圖而纂曆，應赤伏以君臨，戮鯨豕以濟群生，盪雲霓而光日月。",
    "T50n2053_010:0279b05_7": "正四維之絕柱，息滄海之橫流，重立乾坤，再施鎔造。",
    "T50n2053_010:0279b06_8": "九功包於虞、夏，七德冠於曹、劉。",
    "T50n2053_010:0279b07_9": "海晏河清，時和歲阜，遠無不順，邇無不安，天成地平，人慶神悅。",
    "T50n2053_010:0279b08_10": "加以重明麗正，三善之義克隆；宰輔忠勤，良哉之歌斯允。",
    "T50n2053_010:0279b09_11": "既而功窮厚載，德感上玄，紫芝含秀於玉階，華果結英於朱閣。",
    "T50n2053_010:0279b11_12": "又如西州石瑞，松縣琨符，紀聖主千年之期，顯　儲君副承之業。",
    "T50n2053_010:0279b12_13": "鳳毛才子之句，上果佛田之文，歷萬古而不開，當我皇而始出。",
    "T50n2053_010:0279b14_14": "豈非明靈輔德，玄天福眷者焉。",
    "T50n2053_010:0279b15_15": "加復遊心真際，城塹五乘，追思鷲嶺之容，竚想提河之說，故使遺形紺髮，煥彩來儀，勝典高僧，相輝而至。",
    "T50n2053_010:0279b17_16": "慈雲布於六合，法鼓振於三千，天花將景風共飛，翠霧與香烟同馥，於是溺俗沈流之士，望涯岸而有期，清虛蹈玄之賓，顧三空而非遠。",
    "T50n2053_010:0279b20_17": "所謂司南啟路眾惑知方，商飈襲林而群籟自嚮。",
    "T50n2053_010:0279b22_0": "法師盛德也如彼，逢時也如此，豈同雅、澄懷道，遇二石之兇殘，安、什傳經，值符、姚之偽曆。",
    "T50n2053_010:0279b24_1": "校之深淺，即行潦之類江湖，方之明闇，乃朝陽之與螢曜矣。",
    "T50n2053_010:0279b25_2": "昔鍾玦既至，魏文奉賦以讚揚；神雀斯呈，賈逵獻頌而論異。",
    "T50n2053_010:0279b27_0": "在禽物之微賤，古人猶且詠歌，況法師不朽之神功，棟梁之大業，豈可緘默於明時而無稱述者也。",
    "T50n2053_010:0279b29_1": "立學愧往賢，德非先達，直以同沾像化，叨廁末塵，欣慕之懷，百於恒品，所以力課庸愚，輒申斯傳。",
    "T50n2053_010:0279c02_2": "其清徽令望之美，絕後光前之蹤，別當分諸鴻筆，非此所能覼縷也。",
    "T50n2053_010:0279c04_3": "冀明鑒君子收意而不哂焉。」",
    "T50n2053_010:0279c05_0": "贊曰：「生靈感絕，大聖遷神，其能繼紹，唯乎哲人。",
    "T50n2053_010:0279c06_1": "馬鳴先唱，提婆後申，如日斯隱，朗月方陳。",
    "T50n2053_010:0279c07_2": "穆矣法師，諒為貞士，逈秀天人，不羈塵滓。",
    "T50n2053_010:0279c08_3": "窮玄之奧，究儒之理，潔若明珠，芬同蕙芷。",
    "T50n2053_010:0279c09_4": "悼經之闕，疑義之錯，委命詢求，[夌*欠]危踐壑。",
    "T50n2053_010:0279c10_5": "恢恢器宇，赳赳誠恪，振美西州，歸功東閣。",
    "T50n2053_010:0279c11_6": "屬逢有道，時唯我　皇，重懸玉鏡，再理珠囊。",
    "T50n2053_010:0279c12_7": "三乘既闡，《十地》兼揚，俾夫慧日，幽而更光。",
    "T50n2053_010:0279c13_8": "粵余庸眇，幸參塵末，長自蓬門，靡彫靡括。",
    "T50n2053_010:0279c14_9": "高山斯仰，清流是渴，願得攀依，比之藤葛。」",
    "T50n2053_010:0279c16_0": "釋彥悰箋述曰：「余觀佛教東度已來，英俊賢明，捨家入道者萬計，其中罕能兼善，一二美者有焉。",
    "T50n2053_010:0279c18_1": "至若視聽貌言，洽聞強識，輕生重道，絕域遐征，貞操勁松筠，雅志陵金石，群雄革慮，聖主迴光者，於三藏備之矣。",
    "T50n2053_010:0279c20_2": "抑又聞之，三藏當盛暑之辰，體無霑液，祁寒之際，貌不慘悽，又不夭不申，不欠不嚏，斯蓋未詳其地位，何賢聖之可格哉！",
    "T50n2053_010:0279c23_3": "又北宮現疾之時，徵慶繁縟，將終之日，色貌敷愉，亦難得而測也。",
    "T50n2053_010:0279c25_4": "及終後月餘日，有人齎栴檀末香至，請依西國法以塗三藏身，眾咸莫之許。",
    "T50n2053_010:0279c27_5": "其人作色曰：『弟子別奉進止，師等若不許，請錄狀以聞。』",
    "T50n2053_010:0279c28_6": "眾從之。",
    "T50n2053_010:0279c28_7": "及開棺發殮已，人覺異香等蓮花之氣，互相驚問，皆云若茲。",
    "T50n2053_010:0280a01_8": "向人除併殮衣，唯留襯服，眾覩三藏貌如生人，皆號絕共視。",
    "T50n2053_010:0280a02_9": "向人塗香服殮蓋棺已，俄失所在，眾疑天人焉。",
    "T50n2053_010:0280a03_10": "余考三藏夙心，稽其近迹，自非摩訶薩埵其孰若之乎？",
    "T50n2053_010:0280a05_11": "粵我同儔，幸希景仰，勗哉！」",
    "T50n2053_010:0280a06_0": "大唐大慈恩寺三藏法師傳卷第十"
}