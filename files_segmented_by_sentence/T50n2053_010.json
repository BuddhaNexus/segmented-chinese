[
    {
        "source_sentence": "大唐大慈恩寺三藏法師傳卷",
        "from": "T50n2053_010:0275b15_0",
        "context_with_next_sentence": true
    },
    {
        "source_sentence": "第十",
        "from": "T50n2053_010:0275b16_0",
        "context_with_next_sentence": true
    },
    {
        "source_sentence": "沙門慧立本　釋彥悰箋",
        "from": "T50n2053_010:0275b18_0",
        "context_with_next_sentence": true
    },
    {
        "source_sentence": "起顯慶三年正月隨車駕自洛還西京至麟德元年二月玉華宮捨化起顯慶三年正月隨車駕自洛還西京至麟德元年二月玉華宮捨化顯慶三年正月，駕自東都還西京，法師亦隨還。",
        "from": "T50n2053_010:0275b22_2",
        "context_with_next_sentence": true
    },
    {
        "source_sentence": "秋七月，再有　勅法師徙居西明寺。",
        "from": "T50n2053_010:0275b22_18",
        "context_with_next_sentence": true
    },
    {
        "source_sentence": "寺以元年秋八月戊子十九日造。",
        "from": "T50n2053_010:0275b23_13",
        "context_with_next_sentence": true
    },
    {
        "source_sentence": "先有　勅曰：",
        "from": "T50n2053_010:0275b24_3",
        "context_with_next_sentence": true
    },
    {
        "source_sentence": "「以延康坊濮王故宅為皇太子分造觀、寺各一，命法師案行其處。",
        "from": "T50n2053_010:0275b25_14",
        "context_with_next_sentence": true
    },
    {
        "source_sentence": "」還奏地窄不容兩所，於是總用營寺，其觀改就普寧坊。",
        "from": "T50n2053_010:0275b27_1",
        "context_with_next_sentence": true
    },
    {
        "source_sentence": "仍先造寺，其年夏六月營造功畢。",
        "from": "T50n2053_010:0275b27_16",
        "context_with_next_sentence": true
    },
    {
        "source_sentence": "其寺面三百五十步，周圍數里。",
        "from": "T50n2053_010:0275b28_11",
        "context_with_next_sentence": true
    },
    {
        "source_sentence": "左右通衢，腹背廛落。",
        "from": "T50n2053_010:0275b29_1",
        "context_with_next_sentence": true
    },
    {
        "source_sentence": "青槐列其外，淥水亘其間，亹亹耽耽，都邑仁祠此為最也。",
        "from": "T50n2053_010:0275c01_7",
        "context_with_next_sentence": true
    },
    {
        "source_sentence": "而廊殿樓臺，飛驚接漢，金鋪藻棟，眩日暉霞。",
        "from": "T50n2053_010:0275c02_9",
        "context_with_next_sentence": true
    },
    {
        "source_sentence": "凡有十院，屋四千餘間。",
        "from": "T50n2053_010:0275c03_1",
        "context_with_next_sentence": true
    },
    {
        "source_sentence": "莊嚴之盛，雖梁之同泰、魏之永寧，所不能及也。",
        "from": "T50n2053_010:0275c04_3",
        "context_with_next_sentence": true
    },
    {
        "source_sentence": "勅先委所司簡大德五十人、侍者各一人，後更令詮試業行童子一百五十人擬度。",
        "from": "T50n2053_010:0275c06_15",
        "context_with_next_sentence": true
    },
    {
        "source_sentence": "至其月十三日，於寺建齋度僧，命法師看度。",
        "from": "T50n2053_010:0275c07_18",
        "context_with_next_sentence": true
    },
    {
        "source_sentence": "至秋七月十四日，迎僧入寺，其威儀、幢蓋、音樂等，一如入慈恩及迎碑之則。",
        "from": "T50n2053_010:0275c09_14",
        "context_with_next_sentence": true
    },
    {
        "source_sentence": "　勅遣西明寺給法師上房一口，新度沙彌海會等十人充弟子。",
        "from": "T50n2053_010:0275c11_5",
        "context_with_next_sentence": true
    },
    {
        "source_sentence": "大帝以法師先朝所重，嗣位之後禮敬逾隆，中使朝臣問慰無絕，䞋施綿帛、綾錦前後萬餘段，法服、納、袈裟等數百事，法師受已，皆為國造塔及營經像，給施貧窮并外國婆羅門客等，隨得隨散，無所貯畜。",
        "from": "T50n2053_010:0275c16_15",
        "context_with_next_sentence": true
    },
    {
        "source_sentence": "發願造十俱胝像，百萬為一俱胝，並造成矣。",
        "from": "T50n2053_010:0275c17_16",
        "context_with_next_sentence": true
    },
    {
        "source_sentence": "東國重於《般若》，前代雖翻，不能周備，眾人更請委翻。",
        "from": "T50n2053_010:0275c19_2",
        "context_with_next_sentence": true
    },
    {
        "source_sentence": "然《般若》部大，京師多務，又人命無常，恐難得了，乃請就於玉華宮翻譯。",
        "from": "T50n2053_010:0275c20_14",
        "context_with_next_sentence": true
    },
    {
        "source_sentence": "帝許焉。",
        "from": "T50n2053_010:0275c20_18",
        "context_with_next_sentence": true
    },
    {
        "source_sentence": "即以四年冬十月，法師從京發向玉華宮，并翻經大德及門徒等同去，其供給諸事一如京下，至彼安置肅誠院焉。",
        "from": "T50n2053_010:0275c23_12",
        "context_with_next_sentence": true
    },
    {
        "source_sentence": "至五年春正月一日，起首翻《大般若經》。",
        "from": "T50n2053_010:0275c24_15",
        "context_with_next_sentence": true
    },
    {
        "source_sentence": "經梵本總有二十萬頌，文既廣大，學徒每請刪略，法師將順眾意，如羅什所翻，除繁去重。",
        "from": "T50n2053_010:0276a01_15",
        "context_with_next_sentence": true
    },
    {
        "source_sentence": "作此念已，於夜夢中即有極怖畏事以相警誡，或見乘危履嶮，或見猛獸搏人，流汗戰慄，方得免脫。",
        "from": "T50n2053_010:0276a04_4",
        "context_with_next_sentence": true
    },
    {
        "source_sentence": "覺已驚懼，向諸眾說，還依廣翻。",
        "from": "T50n2053_010:0276a04_19",
        "context_with_next_sentence": true
    },
    {
        "source_sentence": "夜中乃見諸佛菩薩眉間放光，照觸己身，心意怡適。",
        "from": "T50n2053_010:0276a06_3",
        "context_with_next_sentence": true
    },
    {
        "source_sentence": "法師又自見手執花燈供養諸佛，或昇高座為眾說法，多人圍繞，讚嘆恭敬。",
        "from": "T50n2053_010:0276a07_18",
        "context_with_next_sentence": true
    },
    {
        "source_sentence": "或夢見有人奉己名菓，覺而喜慶，不敢更刪，一如梵本。",
        "from": "T50n2053_010:0276a09_6",
        "context_with_next_sentence": true
    },
    {
        "source_sentence": "佛說此經凡在四處：",
        "from": "T50n2053_010:0276a09_15",
        "context_with_next_sentence": true
    },
    {
        "source_sentence": "一，王舍城鷲峯山；",
        "from": "T50n2053_010:0276a10_4",
        "context_with_next_sentence": true
    },
    {
        "source_sentence": "二，給孤獨園；",
        "from": "T50n2053_010:0276a10_11",
        "context_with_next_sentence": true
    },
    {
        "source_sentence": "三，他化自在天王宮；",
        "from": "T50n2053_010:0276a10_21",
        "context_with_next_sentence": true
    },
    {
        "source_sentence": "四，王舍城竹林精舍。",
        "from": "T50n2053_010:0276a11_9",
        "context_with_next_sentence": true
    },
    {
        "source_sentence": "總一十六會，合為一部。",
        "from": "T50n2053_010:0276a11_20",
        "context_with_next_sentence": true
    },
    {
        "source_sentence": "然法師於西域得三本，到此翻譯之日，文有疑錯，即挍三本以定之，慇懃省覆，方乃著文，審慎之心，古來無比。",
        "from": "T50n2053_010:0276a14_12",
        "context_with_next_sentence": true
    },
    {
        "source_sentence": "或文乖旨奧，意有躊蹰，必覺異境，似若有人授以明決，情即豁然，若披雲覩日。",
        "from": "T50n2053_010:0276a16_9",
        "context_with_next_sentence": true
    },
    {
        "source_sentence": "自云：",
        "from": "T50n2053_010:0276a16_12",
        "context_with_next_sentence": true
    },
    {
        "source_sentence": "「如此悟處，豈奘淺懷所通，並是諸佛菩薩所冥加耳。",
        "from": "T50n2053_010:0276a17_16",
        "context_with_next_sentence": true
    },
    {
        "source_sentence": "」經之初會有嚴淨佛土品，品中說諸菩薩摩訶薩眾為般若波羅蜜故，以神通願力，盛大千界上妙珍寶、諸妙香花、百味飲食、衣服、音樂、隨意所生五塵妙境種種供養，嚴說法處。",
        "from": "T50n2053_010:0276a21_17",
        "context_with_next_sentence": true
    },
    {
        "source_sentence": "時玉華寺主慧德及翻經僧嘉尚，其夜同夢見玉華寺內廣博嚴淨，綺飾莊嚴，幢帳、寶輿、花幡、伎樂盈滿寺中，又見無量僧眾手執花蓋，如前供具，共來供養《大般若經》，寺內衢巷牆壁皆莊綺錦，地積名華，眾共履踐。",
        "from": "T50n2053_010:0276a26_14",
        "context_with_next_sentence": true
    },
    {
        "source_sentence": "至翻經院，其院倍加勝妙，如經所載，寶莊嚴土。",
        "from": "T50n2053_010:0276a27_18",
        "context_with_next_sentence": true
    },
    {
        "source_sentence": "又聞院內三堂講說，法師在中堂敷演。",
        "from": "T50n2053_010:0276a28_15",
        "context_with_next_sentence": true
    },
    {
        "source_sentence": "既覩此已，歡喜驚覺，俱參法師說所夢事。",
        "from": "T50n2053_010:0276a29_15",
        "context_with_next_sentence": true
    },
    {
        "source_sentence": "法師云：",
        "from": "T50n2053_010:0276a29_19",
        "context_with_next_sentence": true
    },
    {
        "source_sentence": "「今正翻此品，諸菩薩等必有供養。",
        "from": "T50n2053_010:0276b01_15",
        "context_with_next_sentence": true
    },
    {
        "source_sentence": "諸師等見信有此乎！",
        "from": "T50n2053_010:0276b02_4",
        "context_with_next_sentence": true
    },
    {
        "source_sentence": "」時殿側有雙柰樹，忽於非時數數開花，花皆六出，鮮榮紅白，非常可愛。",
        "from": "T50n2053_010:0276b03_19",
        "context_with_next_sentence": true
    },
    {
        "source_sentence": "時眾詳議，云是《般若》再闡之徵。",
        "from": "T50n2053_010:0276b04_14",
        "context_with_next_sentence": true
    },
    {
        "source_sentence": "又六出者，表六到彼岸。",
        "from": "T50n2053_010:0276b05_3",
        "context_with_next_sentence": true
    },
    {
        "source_sentence": "然法師翻此經時，汲汲然恒慮無常，謂諸僧曰：",
        "from": "T50n2053_010:0276b06_6",
        "context_with_next_sentence": true
    },
    {
        "source_sentence": "「玄奘今年六十有五，必當卒命於此伽藍，經部甚大，每懼不終，努力人加勤懇，勿辭勞苦。",
        "from": "T50n2053_010:0276b08_8",
        "context_with_next_sentence": true
    },
    {
        "source_sentence": "」至龍朔三年冬十月二十三日，功畢絕筆，合成六百卷，稱為《大般若經》焉。",
        "from": "T50n2053_010:0276b10_4",
        "context_with_next_sentence": true
    },
    {
        "source_sentence": "合掌歡喜，告徒眾曰：",
        "from": "T50n2053_010:0276b10_14",
        "context_with_next_sentence": true
    },
    {
        "source_sentence": "「此經於漢地有緣，玄奘來此玉華者，經之力也。",
        "from": "T50n2053_010:0276b11_16",
        "context_with_next_sentence": true
    },
    {
        "source_sentence": "向在京師，諸緣牽亂，豈有了時。",
        "from": "T50n2053_010:0276b12_13",
        "context_with_next_sentence": true
    },
    {
        "source_sentence": "今得終訖，並是諸佛冥加，龍天擁祐，此乃鎮國之典，人天大寶，徒眾宜各踊躍欣慶。",
        "from": "T50n2053_010:0276b14_11",
        "context_with_next_sentence": true
    },
    {
        "source_sentence": "」時玉華寺都維那寂照，慶賀功畢，設齋供養。",
        "from": "T50n2053_010:0276b15_12",
        "context_with_next_sentence": true
    },
    {
        "source_sentence": "是日請經從肅誠殿往嘉壽殿齋所講讀。",
        "from": "T50n2053_010:0276b16_10",
        "context_with_next_sentence": true
    },
    {
        "source_sentence": "當迎經時，《般若》放光，諸天雨花，并聞空中音樂、非常香氣。",
        "from": "T50n2053_010:0276b17_19",
        "context_with_next_sentence": true
    },
    {
        "source_sentence": "既覩靈瑞倍增嘉慰，謂門人曰：",
        "from": "T50n2053_010:0276b18_13",
        "context_with_next_sentence": true
    },
    {
        "source_sentence": "「經自記此方當有樂大乘者國王、大臣、四部徒眾，書寫受持，讀誦流布，皆得生天究竟解脫。",
        "from": "T50n2053_010:0276b20_16",
        "context_with_next_sentence": true
    },
    {
        "source_sentence": "既有此文，不可緘默。",
        "from": "T50n2053_010:0276b21_6",
        "context_with_next_sentence": true
    },
    {
        "source_sentence": "」至十一月二十日，令弟子窺基奉表奏聞，請御製經序。",
        "from": "T50n2053_010:0276b22_12",
        "context_with_next_sentence": true
    },
    {
        "source_sentence": "至十二月七日，通事舍人馮茂宣勅垂許。",
        "from": "T50n2053_010:0276b23_12",
        "context_with_next_sentence": true
    },
    {
        "source_sentence": "法師翻《般若》後，自覺身力衰竭，知無常將至，謂門人曰：",
        "from": "T50n2053_010:0276b25_1",
        "context_with_next_sentence": true
    },
    {
        "source_sentence": "「吾來玉華，本緣《般若》，今經事既終，吾生涯亦盡，若無常後，汝等遣吾宜從儉省，可以蘧蒢裹送，仍擇山㵎僻處安置，勿近宮寺。",
        "from": "T50n2053_010:0276b28_1",
        "context_with_next_sentence": true
    },
    {
        "source_sentence": "不淨之身宜須屏遠。",
        "from": "T50n2053_010:0276b28_10",
        "context_with_next_sentence": true
    },
    {
        "source_sentence": "」門徒等聞之哀鯁，各抆淚啟曰：",
        "from": "T50n2053_010:0276b29_5",
        "context_with_next_sentence": true
    },
    {
        "source_sentence": "「和上氣力尚可，尊顏不殊於舊，何因忽出此言？",
        "from": "T50n2053_010:0276c01_9",
        "context_with_next_sentence": true
    },
    {
        "source_sentence": "」法師曰：",
        "from": "T50n2053_010:0276c01_14",
        "context_with_next_sentence": true
    },
    {
        "source_sentence": "「吾自知之，汝何由得解。",
        "from": "T50n2053_010:0276c02_4",
        "context_with_next_sentence": true
    },
    {
        "source_sentence": "」麟德元年春正月朔一日，翻經大德及玉華寺眾慇懃啟請翻《大寶積經》。",
        "from": "T50n2053_010:0276c03_17",
        "context_with_next_sentence": true
    },
    {
        "source_sentence": "法師見眾情專至，俛仰翻數行訖，便攝梵本停住，告眾曰：",
        "from": "T50n2053_010:0276c05_6",
        "context_with_next_sentence": true
    },
    {
        "source_sentence": "「此經部軸與《大般若》同，玄奘自量氣力不復辦此，死期已至，勢非賒遠。",
        "from": "T50n2053_010:0276c06_18",
        "context_with_next_sentence": true
    },
    {
        "source_sentence": "今欲往蘭芝等谷禮拜辭俱胝佛像。",
        "from": "T50n2053_010:0276c07_14",
        "context_with_next_sentence": true
    },
    {
        "source_sentence": "」於是與門人同出，僧眾相顧莫不澘然。",
        "from": "T50n2053_010:0276c08_14",
        "context_with_next_sentence": true
    },
    {
        "source_sentence": "禮訖還寺，專精行道，遂絕翻譯。",
        "from": "T50n2053_010:0276c09_11",
        "context_with_next_sentence": true
    },
    {
        "source_sentence": "至八日，有弟子高昌僧玄覺，夢見有一浮圖端嚴高大，忽然崩倒，見已驚起，告法師。",
        "from": "T50n2053_010:0276c11_11",
        "context_with_next_sentence": true
    },
    {
        "source_sentence": "法師曰：",
        "from": "T50n2053_010:0276c11_15",
        "context_with_next_sentence": true
    },
    {
        "source_sentence": "「非汝身事，此是吾滅謝之徵。",
        "from": "T50n2053_010:0276c12_7",
        "context_with_next_sentence": true
    },
    {
        "source_sentence": "」至九日暮間，於房後度渠，脚跌倒，脛上有少許皮破，因即寢疾，氣候漸微。",
        "from": "T50n2053_010:0276c14_2",
        "context_with_next_sentence": true
    },
    {
        "source_sentence": "至十六日，如從夢覺，口云：",
        "from": "T50n2053_010:0276c14_15",
        "context_with_next_sentence": true
    },
    {
        "source_sentence": "「吾眼前有白蓮華，大於槃，鮮淨可愛。",
        "from": "T50n2053_010:0276c15_12",
        "context_with_next_sentence": true
    },
    {
        "source_sentence": "」十七日，又夢見百千人，形容偉大，俱著錦衣，將諸綺繡及妙花珍寶，裝法師所臥房宇以次裝嚴遍翻經院內外，爰至院後山嶺林木，悉竪幡幢，眾彩間錯，并奏音樂；",
        "from": "T50n2053_010:0276c19_11",
        "context_with_next_sentence": true
    },
    {
        "source_sentence": "門外又見無數寶輿，輿中香食美菓色類百千，並非人中之物，各各擎來供養於法師。",
        "from": "T50n2053_010:0276c21_9",
        "context_with_next_sentence": true
    },
    {
        "source_sentence": "法師辭曰：",
        "from": "T50n2053_010:0276c21_14",
        "context_with_next_sentence": true
    },
    {
        "source_sentence": "「如此珍味，證神通者方堪得食。",
        "from": "T50n2053_010:0276c22_8",
        "context_with_next_sentence": true
    },
    {
        "source_sentence": "玄奘未階此位，何敢輒受。",
        "from": "T50n2053_010:0276c23_3",
        "context_with_next_sentence": true
    },
    {
        "source_sentence": "」雖此推辭而進食不止。",
        "from": "T50n2053_010:0276c23_14",
        "context_with_next_sentence": true
    },
    {
        "source_sentence": "侍人謦欬，遂爾開目，因向寺主慧德具說前事。",
        "from": "T50n2053_010:0276c24_17",
        "context_with_next_sentence": true
    },
    {
        "source_sentence": "法師又云：",
        "from": "T50n2053_010:0276c25_3",
        "context_with_next_sentence": true
    },
    {
        "source_sentence": "「玄奘一生以來所修福慧，准斯相貌，欲似功不唐捐，信如佛教因果並不虛也。",
        "from": "T50n2053_010:0277a01_1",
        "context_with_next_sentence": true
    },
    {
        "source_sentence": "」遂命嘉尚法師具錄所翻經、論，合七十四部，總一千三百三十八卷。",
        "from": "T50n2053_010:0277a02_12",
        "context_with_next_sentence": true
    },
    {
        "source_sentence": "又錄造俱胝畫像、彌勒像各一千幀，又造塑像十俱胝，又抄寫《能斷般若》、《藥師》、《六門陀羅尼》等經各一千部，供養悲、敬二田各萬餘人，燒百千燈，贖數萬生。",
        "from": "T50n2053_010:0277a06_8",
        "context_with_next_sentence": true
    },
    {
        "source_sentence": "錄訖，令嘉尚宣讀，聞已合掌憘慶。",
        "from": "T50n2053_010:0277a07_4",
        "context_with_next_sentence": true
    },
    {
        "source_sentence": "又告門人曰：",
        "from": "T50n2053_010:0277a07_10",
        "context_with_next_sentence": true
    },
    {
        "source_sentence": "「吾無常期至，意欲捨墮，宜命有緣總集。",
        "from": "T50n2053_010:0277a08_9",
        "context_with_next_sentence": true
    },
    {
        "source_sentence": "」於是罄捨衣資，更令造像，并請僧行道。",
        "from": "T50n2053_010:0277a09_9",
        "context_with_next_sentence": true
    },
    {
        "source_sentence": "至二十三日，設齋䞋施。",
        "from": "T50n2053_010:0277a10_1",
        "context_with_next_sentence": true
    },
    {
        "source_sentence": "其日又命塑工宋法智於嘉壽殿竪菩提像骨已，因從寺眾及翻經大德并門徒等乞歡喜辭別，云：",
        "from": "T50n2053_010:0277a12_7",
        "context_with_next_sentence": true
    },
    {
        "source_sentence": "「玄奘此毒身深可厭患，所作事畢，無宜久住，願以所修福慧迴施有情，共諸有情同生覩史多天彌勒內眷屬中奉事慈尊，佛下生時亦願隨下廣作佛事，乃至無上菩提。",
        "from": "T50n2053_010:0277a16_8",
        "context_with_next_sentence": true
    },
    {
        "source_sentence": "」辭訖，因默正念，時復口中誦「色蘊不可得，受想行識亦不可得；",
        "from": "T50n2053_010:0277a17_16",
        "context_with_next_sentence": true
    },
    {
        "source_sentence": "眼界不可得，乃至意界亦不可得；",
        "from": "T50n2053_010:0277a18_11",
        "context_with_next_sentence": true
    },
    {
        "source_sentence": "眼識界不可得，乃至意識界亦不可得，無明不可得，乃至老死亦不可得；",
        "from": "T50n2053_010:0277a20_4",
        "context_with_next_sentence": true
    },
    {
        "source_sentence": "乃至菩提不可得，不可得亦不可得。",
        "from": "T50n2053_010:0277a21_1",
        "context_with_next_sentence": true
    },
    {
        "source_sentence": "」復口說偈，教傍人云：",
        "from": "T50n2053_010:0277a21_12",
        "context_with_next_sentence": true
    },
    {
        "source_sentence": "「南無彌勒如來、應、正等覺，願與含識速奉慈顏，南無彌勒如來所居內眾，願捨命已，必生其中。",
        "from": "T50n2053_010:0277a23_15",
        "context_with_next_sentence": true
    },
    {
        "source_sentence": "」時寺主慧德又夢見有千軀金像從東方來，下入翻經院，香花滿空。",
        "from": "T50n2053_010:0277a25_7",
        "context_with_next_sentence": true
    },
    {
        "source_sentence": "至二月四日夜半，瞻病僧明藏禪師見有二人各長一丈許，共捧一白蓮華如小車輪，花有三重，葉長尺餘，光淨可愛，將至法師前。",
        "from": "T50n2053_010:0277a28_8",
        "context_with_next_sentence": true
    },
    {
        "source_sentence": "擎花人云：",
        "from": "T50n2053_010:0277a28_13",
        "context_with_next_sentence": true
    },
    {
        "source_sentence": "「師從無始已來所有損惱有情諸有惡業，因今小疾並得消除，應生欣慶。",
        "from": "T50n2053_010:0277b01_7",
        "context_with_next_sentence": true
    },
    {
        "source_sentence": "」法師顧視，合掌良久，遂以右手而自支頭，次以左手申左髀上，舒足重壘右脇而臥，迄至命終，竟不迴轉，不飲不食。",
        "from": "T50n2053_010:0277b04_6",
        "context_with_next_sentence": true
    },
    {
        "source_sentence": "至五日夜半，弟子光等問：",
        "from": "T50n2053_010:0277b04_18",
        "context_with_next_sentence": true
    },
    {
        "source_sentence": "「和上決定得生彌勒內院不？",
        "from": "T50n2053_010:0277b05_10",
        "context_with_next_sentence": true
    },
    {
        "source_sentence": "」法師報云：",
        "from": "T50n2053_010:0277b05_16",
        "context_with_next_sentence": true
    },
    {
        "source_sentence": "「得生。",
        "from": "T50n2053_010:0277b06_1",
        "context_with_next_sentence": true
    },
    {
        "source_sentence": "」言訖，喘息漸微。",
        "from": "T50n2053_010:0277b06_10",
        "context_with_next_sentence": true
    },
    {
        "source_sentence": "少間神逝，侍人不覺，屬纊方知，從足向上漸冷，最後頂暖，顏色赤白，怡悅勝常，過七七日竟無改變，亦無異氣。",
        "from": "T50n2053_010:0277b09_3",
        "context_with_next_sentence": true
    },
    {
        "source_sentence": "自非定慧莊嚴，戒香資被，孰能致此。",
        "from": "T50n2053_010:0277b10_1",
        "context_with_next_sentence": true
    },
    {
        "source_sentence": "又慈恩寺僧明慧業行精苦，初中後夜念誦經行，無時懈廢，於法師亡夜夜半後，旋遶佛堂行道，見北方有白虹四道從北亘南貫井宿，直至慈恩塔院，皎潔分明，心怪所以。",
        "from": "T50n2053_010:0277b14_2",
        "context_with_next_sentence": true
    },
    {
        "source_sentence": "即念往昔如來滅度，有白虹十二道從西方直貫太微，於是大聖遷化。",
        "from": "T50n2053_010:0277b15_14",
        "context_with_next_sentence": true
    },
    {
        "source_sentence": "今有此相，將非玉華法師有無常事耶？",
        "from": "T50n2053_010:0277b16_13",
        "context_with_next_sentence": true
    },
    {
        "source_sentence": "天曉向眾說其所見，眾咸怪之。",
        "from": "T50n2053_010:0277b17_9",
        "context_with_next_sentence": true
    },
    {
        "source_sentence": "至九日旦，無常事果，達於京師符虹現之象，聞者嗟其感異。",
        "from": "T50n2053_010:0277b18_16",
        "context_with_next_sentence": true
    },
    {
        "source_sentence": "法師形長七尺板，身赤白色，眉目疎朗，端嚴若塑，美麗如畫。",
        "from": "T50n2053_010:0277b20_6",
        "context_with_next_sentence": true
    },
    {
        "source_sentence": "音詞清遠，言談雅亮，聽者無厭。",
        "from": "T50n2053_010:0277b21_1",
        "context_with_next_sentence": true
    },
    {
        "source_sentence": "或處徒眾，或對嘉賓，一坐半日，身不傾搖。",
        "from": "T50n2053_010:0277b22_2",
        "context_with_next_sentence": true
    },
    {
        "source_sentence": "服尚乾陀，裁唯細㲲，脩廣適中，行步雍容，直前而視，輒不顧眄。",
        "from": "T50n2053_010:0277b23_12",
        "context_with_next_sentence": true
    },
    {
        "source_sentence": "滔滔焉若大江之紀地，灼灼焉類芙蕖之在水。",
        "from": "T50n2053_010:0277b24_12",
        "context_with_next_sentence": true
    },
    {
        "source_sentence": "加以戒範端凝，始終如一，愛惜之志過護浮囊，持戒之堅超逾繫草。",
        "from": "T50n2053_010:0277b26_6",
        "context_with_next_sentence": true
    },
    {
        "source_sentence": "性愛怡簡，不好交遊，一入道場，非朝命不出。",
        "from": "T50n2053_010:0277b27_8",
        "context_with_next_sentence": true
    },
    {
        "source_sentence": "法師亡後，西明寺上座道宣律師有感神之德，至乾封年中見有神現，自云：",
        "from": "T50n2053_010:0277b29_5",
        "context_with_next_sentence": true
    },
    {
        "source_sentence": "「弟子是韋將軍諸天之子，主領鬼神。",
        "from": "T50n2053_010:0277c01_1",
        "context_with_next_sentence": true
    },
    {
        "source_sentence": "如來欲入涅槃，勅弟子護持贍部遺法，比見師戒行清嚴，留心律部，四方有疑皆來諮決，所制輕重，時有乖錯。",
        "from": "T50n2053_010:0277c03_13",
        "context_with_next_sentence": true
    },
    {
        "source_sentence": "師年壽漸促，文記不正，便誤後人，以是故來示師佛意。",
        "from": "T50n2053_010:0277c04_18",
        "context_with_next_sentence": true
    },
    {
        "source_sentence": "」因指宣所出律抄及輕重儀僻謬之處，皆令改正。",
        "from": "T50n2053_010:0277c06_3",
        "context_with_next_sentence": true
    },
    {
        "source_sentence": "宣聞之悚慄悲喜，因問經、律、論等種種疑妨，神皆為決之。",
        "from": "T50n2053_010:0277c07_10",
        "context_with_next_sentence": true
    },
    {
        "source_sentence": "又問古來傳法之僧德位高下，并亦問法師。",
        "from": "T50n2053_010:0277c08_11",
        "context_with_next_sentence": true
    },
    {
        "source_sentence": "神答曰：",
        "from": "T50n2053_010:0277c08_15",
        "context_with_next_sentence": true
    },
    {
        "source_sentence": "「自古諸師解行互有短長而不一準，且如奘師一人，九生已來備修福慧兩業，生生之中多聞博洽，聰慧辯才，於贍部洲脂那國常為第一，福德亦然。",
        "from": "T50n2053_010:0277c12_7",
        "context_with_next_sentence": true
    },
    {
        "source_sentence": "其所翻譯，文質相兼，無違梵本。",
        "from": "T50n2053_010:0277c13_2",
        "context_with_next_sentence": true
    },
    {
        "source_sentence": "由善業力，今見生覩史多天慈氏內眾，聞法悟解，更不來人間，既從彌勒問法悟解得聖。",
        "from": "T50n2053_010:0277c15_5",
        "context_with_next_sentence": true
    },
    {
        "source_sentence": "」宣受神語已，辭別而還。",
        "from": "T50n2053_010:0277c15_17",
        "context_with_next_sentence": true
    },
    {
        "source_sentence": "宣因錄入着記數卷，見在西明寺藏矣。",
        "from": "T50n2053_010:0277c16_14",
        "context_with_next_sentence": true
    },
    {
        "source_sentence": "據此而言，自非法師高才懿德，乃神明知之，豈凡情所測。",
        "from": "T50n2053_010:0277c18_4",
        "context_with_next_sentence": true
    },
    {
        "source_sentence": "法師病時，撿挍翻經使人許玄備，以其年二月三日奏云：",
        "from": "T50n2053_010:0277c19_11",
        "context_with_next_sentence": true
    },
    {
        "source_sentence": "「法師因損足得病。",
        "from": "T50n2053_010:0277c20_1",
        "context_with_next_sentence": true
    },
    {
        "source_sentence": "」至其月七日，勅中御府宜遣醫人將藥往看。",
        "from": "T50n2053_010:0277c21_12",
        "context_with_next_sentence": true
    },
    {
        "source_sentence": "所司即差供奉醫人張德志、程桃捧將藥急赴。",
        "from": "T50n2053_010:0277c22_15",
        "context_with_next_sentence": true
    },
    {
        "source_sentence": "比至，法師已終，醫藥不及。",
        "from": "T50n2053_010:0277c23_9",
        "context_with_next_sentence": true
    },
    {
        "source_sentence": "時坊州刺史竇師倫奏法師已亡。",
        "from": "T50n2053_010:0278a01_5",
        "context_with_next_sentence": true
    },
    {
        "source_sentence": "帝聞之哀慟傷感，為之罷朝曰：",
        "from": "T50n2053_010:0278a02_13",
        "context_with_next_sentence": true
    },
    {
        "source_sentence": "「朕失國寶矣！",
        "from": "T50n2053_010:0278a03_2",
        "context_with_next_sentence": true
    },
    {
        "source_sentence": "」時文武百寮莫不悲哽流涕，帝言已嗚噎，悲不能勝。",
        "from": "T50n2053_010:0278a04_8",
        "context_with_next_sentence": true
    },
    {
        "source_sentence": "帝翌日又謂群臣曰：",
        "from": "T50n2053_010:0278a04_17",
        "context_with_next_sentence": true
    },
    {
        "source_sentence": "「惜哉！",
        "from": "T50n2053_010:0278a05_3",
        "context_with_next_sentence": true
    },
    {
        "source_sentence": "朕國內失奘師一人，可謂釋眾梁摧矣，四生無導矣。",
        "from": "T50n2053_010:0278a06_7",
        "context_with_next_sentence": true
    },
    {
        "source_sentence": "亦何異於苦海方闊，舟檝遽沈，暗室猶昏，燈炬斯掩！",
        "from": "T50n2053_010:0278a07_13",
        "context_with_next_sentence": true
    },
    {
        "source_sentence": "」帝言已，嗚咽不止。",
        "from": "T50n2053_010:0278a08_8",
        "context_with_next_sentence": true
    },
    {
        "source_sentence": "至其月二十六日，下勅曰：",
        "from": "T50n2053_010:0278a09_2",
        "context_with_next_sentence": true
    },
    {
        "source_sentence": "「竇師倫所奏玉華寺僧玄奘法師既亡，葬事所須並令官給。",
        "from": "T50n2053_010:0278a10_10",
        "context_with_next_sentence": true
    },
    {
        "source_sentence": "」至三月六日，又有勅曰：",
        "from": "T50n2053_010:0278a11_2",
        "context_with_next_sentence": true
    },
    {
        "source_sentence": "「玉華寺奘法師既亡，其翻經之事且停。",
        "from": "T50n2053_010:0278a11_20",
        "context_with_next_sentence": true
    },
    {
        "source_sentence": "已翻成者，准舊例官為抄寫；",
        "from": "T50n2053_010:0278a12_12",
        "context_with_next_sentence": true
    },
    {
        "source_sentence": "自餘未翻者，總付慈恩寺守掌，勿令損失。",
        "from": "T50n2053_010:0278a13_12",
        "context_with_next_sentence": true
    },
    {
        "source_sentence": "其玄奘弟子及同翻經僧，先非玉華寺僧者，宜各放還本寺。",
        "from": "T50n2053_010:0278a15_3",
        "context_with_next_sentence": true
    },
    {
        "source_sentence": "」至三月十五日，又有　勅曰：",
        "from": "T50n2053_010:0278a15_17",
        "context_with_next_sentence": true
    },
    {
        "source_sentence": "「故玉華寺僧玄奘法師葬日，宜聽京城僧尼造幡蓋送至墓所。",
        "from": "T50n2053_010:0278a17_7",
        "context_with_next_sentence": true
    },
    {
        "source_sentence": "」法師道茂德高，為明時痛惜，故於亡後重疊降恩，求之古人無比此也。",
        "from": "T50n2053_010:0278a19_3",
        "context_with_next_sentence": true
    },
    {
        "source_sentence": "於是門人遵其遺命，以籧篨為輿，奉神柩還京，安置慈恩翻經堂內。",
        "from": "T50n2053_010:0278a20_16",
        "context_with_next_sentence": true
    },
    {
        "source_sentence": "弟子數百哀號動地，京城道俗奔赴哭泣，日數百千。",
        "from": "T50n2053_010:0278a22_3",
        "context_with_next_sentence": true
    },
    {
        "source_sentence": "以四月十四日將葬滻之東，都內僧尼及諸士庶共造殯送之儀，素蓋、白幢、泥洹帳輿、金棺、銀槨、娑羅樹等五百餘事，布之街衢，連雲接漢，悲笳悽挽，響匝穹宇，而京邑及諸州五百里內送者百餘萬人。",
        "from": "T50n2053_010:0278a26_16",
        "context_with_next_sentence": true
    },
    {
        "source_sentence": "雖復喪事華整，而法師神柩仍在籧篨本輿。",
        "from": "T50n2053_010:0278a27_18",
        "context_with_next_sentence": true
    },
    {
        "source_sentence": "東市絹行用繒三千匹結作泥洹輿，兼以花珮莊嚴，極為殊妙，請安神柩。",
        "from": "T50n2053_010:0278a29_14",
        "context_with_next_sentence": true
    },
    {
        "source_sentence": "門徒等恐虧師素志，不許。",
        "from": "T50n2053_010:0278b01_7",
        "context_with_next_sentence": true
    },
    {
        "source_sentence": "乃以法師三衣及國家所施百金之納置以前行，籧篨輿次其後，觀者莫不流淚哽塞。",
        "from": "T50n2053_010:0278b03_6",
        "context_with_next_sentence": true
    },
    {
        "source_sentence": "是日緇素宿於帳所者三萬餘人。",
        "from": "T50n2053_010:0278b04_3",
        "context_with_next_sentence": true
    },
    {
        "source_sentence": "十五日旦，掩坎訖，即於墓所設齋而散。",
        "from": "T50n2053_010:0278b05_2",
        "context_with_next_sentence": true
    },
    {
        "source_sentence": "是時天地變色，鳥獸鳴哀，物感既然，則人悲可悉。",
        "from": "T50n2053_010:0278b06_4",
        "context_with_next_sentence": true
    },
    {
        "source_sentence": "皆言愛河尚淼，慈舟遽沈，永夜猶昏，慧燈先滅，攀戀之痛如亡眼目，不直比之山頹木壞而已。",
        "from": "T50n2053_010:0278b08_7",
        "context_with_next_sentence": true
    },
    {
        "source_sentence": "惜哉！",
        "from": "T50n2053_010:0278b08_10",
        "context_with_next_sentence": true
    },
    {
        "source_sentence": "至總章二年四月八日，有勅徙葬法師於樊川北原，營建塔宇。",
        "from": "T50n2053_010:0278b10_15",
        "context_with_next_sentence": true
    },
    {
        "source_sentence": "蓋以舊所密邇京郊，禁中多見，時傷聖慮，故改卜焉。",
        "from": "T50n2053_010:0278b12_2",
        "context_with_next_sentence": true
    },
    {
        "source_sentence": "至於遷殯之儀，門徒哀感，行侶悲慟，切彼往初。",
        "from": "T50n2053_010:0278b13_4",
        "context_with_next_sentence": true
    },
    {
        "source_sentence": "嗚呼！",
        "from": "T50n2053_010:0278b13_7",
        "context_with_next_sentence": true
    },
    {
        "source_sentence": "釋慧立論曰：",
        "from": "T50n2053_010:0278b14_5",
        "context_with_next_sentence": true
    },
    {
        "source_sentence": "「觀夫夜星霄月繼西日之明，三江九河助東溟之大，相資之道在物既然，傳襲之風於人豈異。",
        "from": "T50n2053_010:0278b16_10",
        "context_with_next_sentence": true
    },
    {
        "source_sentence": "自法王潛輝之後，阿難結集已來，歲越千年，時逾十代。",
        "from": "T50n2053_010:0278b17_16",
        "context_with_next_sentence": true
    },
    {
        "source_sentence": "聖賢間出，英叡遞生，各韞雄圖，俱包上智，負荷遺法，控御天人，道制風飈，神傾海岳。",
        "from": "T50n2053_010:0278b19_17",
        "context_with_next_sentence": true
    },
    {
        "source_sentence": "或舒指而流膏液，或異室而朗奇光，或連尸以伏天魔；",
        "from": "T50n2053_010:0278b21_3",
        "context_with_next_sentence": true
    },
    {
        "source_sentence": "或一對而迴時主。",
        "from": "T50n2053_010:0278b21_11",
        "context_with_next_sentence": true
    },
    {
        "source_sentence": "或願通法於邊剎，冐風波於嶮塗；",
        "from": "T50n2053_010:0278b22_8",
        "context_with_next_sentence": true
    },
    {
        "source_sentence": "或虛己以應物，求裹糧而行死地。",
        "from": "T50n2053_010:0278b23_5",
        "context_with_next_sentence": true
    },
    {
        "source_sentence": "終令玄津溢瀁，惠濟無彊，既益傳燈，寔符付囑，考之前冊，可不然哉！",
        "from": "T50n2053_010:0278b24_18",
        "context_with_next_sentence": true
    },
    {
        "source_sentence": "而清源不窮，今復遇法師嗣承之矣。",
        "from": "T50n2053_010:0278b25_15",
        "context_with_next_sentence": true
    },
    {
        "source_sentence": "惟法師星像降靈，山岳騰氣，才過東箭，譽美南金，雅操不群，堅芳獨拔。",
        "from": "T50n2053_010:0278b27_12",
        "context_with_next_sentence": true
    },
    {
        "source_sentence": "以四生為己任，建正法為身事，巍巍乎似嵩華之負穹蒼，皎皎焉若琅玕之映澄海。",
        "from": "T50n2053_010:0278b29_12",
        "context_with_next_sentence": true
    },
    {
        "source_sentence": "而聰機俊骨，發於自然，味道輕榮，率由天性。",
        "from": "T50n2053_010:0278c01_14",
        "context_with_next_sentence": true
    },
    {
        "source_sentence": "至夫多識洽聞之奧冠恒肇而逾高，詳玄造微之功跨生融而更遠。",
        "from": "T50n2053_010:0278c03_6",
        "context_with_next_sentence": true
    },
    {
        "source_sentence": "滔滔乎，蕩蕩乎，實紹隆之神器也。",
        "from": "T50n2053_010:0278c04_3",
        "context_with_next_sentence": true
    },
    {
        "source_sentence": "將使像化重光於頹季之期，故誕茲明德者矣。",
        "from": "T50n2053_010:0278c05_5",
        "context_with_next_sentence": true
    },
    {
        "source_sentence": "法師以今古大德，闡揚經、論，雖復俱依聖教，而引據不同，諍論紛然，其來自久。",
        "from": "T50n2053_010:0278c07_3",
        "context_with_next_sentence": true
    },
    {
        "source_sentence": "至如黎耶是報非報，化人有心無心，和合怖數之徒，聞熏滅不滅等，百有餘科，並三藏四含之盤根，大小兩宗之鉗鍵，先賢之所不決，今哲之所共疑。",
        "from": "T50n2053_010:0278c10_10",
        "context_with_next_sentence": true
    },
    {
        "source_sentence": "法師亦躊蹰此文，怏怏斯旨，慨然嘆曰：",
        "from": "T50n2053_010:0278c11_11",
        "context_with_next_sentence": true
    },
    {
        "source_sentence": "『此地經、論，蓋法門枝葉，未是根源。",
        "from": "T50n2053_010:0278c12_7",
        "context_with_next_sentence": true
    },
    {
        "source_sentence": "諸師雖各起異端，而情疑莫遣，終須括囊大本，取定於祇𮁭耳。",
        "from": "T50n2053_010:0278c13_16",
        "context_with_next_sentence": true
    },
    {
        "source_sentence": "』由是壯志發懷，馳心遐外。",
        "from": "T50n2053_010:0278c14_10",
        "context_with_next_sentence": true
    },
    {
        "source_sentence": "以貞觀三年秋八月立誓裝束，拂衣而去。",
        "from": "T50n2053_010:0278c15_10",
        "context_with_next_sentence": true
    },
    {
        "source_sentence": "到中天竺那爛陀寺，逢大法師名尸羅跋陀，此曰戒賢。",
        "from": "T50n2053_010:0278c16_16",
        "context_with_next_sentence": true
    },
    {
        "source_sentence": "其人體二居宗，神鑒奧遠，博閑三藏，善四韋陀。",
        "from": "T50n2053_010:0278c17_19",
        "context_with_next_sentence": true
    },
    {
        "source_sentence": "於《十七地論》最為精熟，以此論該冠眾經，亦偏常宣講，元是彌勒菩薩所造，即《攝大乘》之根系，是法師發軔之所祈者。",
        "from": "T50n2053_010:0278c20_13",
        "context_with_next_sentence": true
    },
    {
        "source_sentence": "十六大國靡不歸宗，稟義學徒恒有萬許。",
        "from": "T50n2053_010:0278c21_13",
        "context_with_next_sentence": true
    },
    {
        "source_sentence": "法師既往修造，一面盡歡，以為相遇之晚。",
        "from": "T50n2053_010:0278c22_15",
        "context_with_next_sentence": true
    },
    {
        "source_sentence": "於是伏膺聽受，兼諮決所疑，一遍便覆，無所遺忘。",
        "from": "T50n2053_010:0278c23_18",
        "context_with_next_sentence": true
    },
    {
        "source_sentence": "譬濛汜之納群流，若孟諸之吞雲夢。",
        "from": "T50n2053_010:0278c24_14",
        "context_with_next_sentence": true
    },
    {
        "source_sentence": "彼師嗟怪，嘆未曾有，云：",
        "from": "T50n2053_010:0279a01_8",
        "context_with_next_sentence": true
    },
    {
        "source_sentence": "『若斯人者，聞名尚難，豈謂此時共談玄耳。",
        "from": "T50n2053_010:0279a02_6",
        "context_with_next_sentence": true
    },
    {
        "source_sentence": "』法師從是聲振葱西，名流八國，彼諸先達英傑聞之，皆宿構重關，共來難詰，雁行魚累，轂駕肩隨，其並論之詞，雲屯雨至。",
        "from": "T50n2053_010:0279a05_6",
        "context_with_next_sentence": true
    },
    {
        "source_sentence": "法師從容辯釋，皆入其室、操其戈，取其牟、擊其盾，莫不人人喪轍，解頤虔伏，稱為此公天縱之才，難酬對也。",
        "from": "T50n2053_010:0279a07_17",
        "context_with_next_sentence": true
    },
    {
        "source_sentence": "戒日王等見之抃喜，皆肘步嗚足，傾珍供養。",
        "from": "T50n2053_010:0279a08_18",
        "context_with_next_sentence": true
    },
    {
        "source_sentence": "罷席之後，更學梵書，并諸經、論。",
        "from": "T50n2053_010:0279a09_14",
        "context_with_next_sentence": true
    },
    {
        "source_sentence": "自如來一代所說，耆山方等之教，鹿苑半字之文，爰至後聖馬鳴、龍樹、無著、天親諸所製作，及灰山住等十八異執之宗，五部殊塗之致，並搜羅研究，達其旨、得其文。",
        "from": "T50n2053_010:0279a13_9",
        "context_with_next_sentence": true
    },
    {
        "source_sentence": "并佛處世之跡，如泥洹堅固之林，降魔菩提之樹，迦路崇高之塔，那揭留影之山，皆躬申禮敬，備覩靈奇，亦無遺矣。",
        "from": "T50n2053_010:0279a16_2",
        "context_with_next_sentence": true
    },
    {
        "source_sentence": "法師心期既滿，學覽復周，將旋本土，遂繕寫大小乘法教六百餘部，請像七軀，舍利百有餘粒，以今唐十九年春正月二十五日還至長安。",
        "from": "T50n2053_010:0279a19_5",
        "context_with_next_sentence": true
    },
    {
        "source_sentence": "道俗奔迎，傾都罷市。",
        "from": "T50n2053_010:0279a19_15",
        "context_with_next_sentence": true
    },
    {
        "source_sentence": "是時也，烟收霧卷，景麗風清，寶帳盈衢，花幢揜日。",
        "from": "T50n2053_010:0279a20_19",
        "context_with_next_sentence": true
    },
    {
        "source_sentence": "慶雲垂彩於天表，郁郁紛紛；",
        "from": "T50n2053_010:0279a21_12",
        "context_with_next_sentence": true
    },
    {
        "source_sentence": "庶士詠讚於通莊，轟轟隱隱。",
        "from": "T50n2053_010:0279a22_6",
        "context_with_next_sentence": true
    },
    {
        "source_sentence": "邪風於焉頓戢，慧日赫以重明。",
        "from": "T50n2053_010:0279a23_1",
        "context_with_next_sentence": true
    },
    {
        "source_sentence": "雖不逢世尊從忉利之下閻浮，此亦足為千載之休美也。",
        "from": "T50n2053_010:0279a24_7",
        "context_with_next_sentence": true
    },
    {
        "source_sentence": "法師此行經塗數萬，備歷艱危。",
        "from": "T50n2053_010:0279a25_3",
        "context_with_next_sentence": true
    },
    {
        "source_sentence": "至如涸陰沍寒之山，飛波激浪之壑，厲毒黑風之氣，狻猊貙豻之群，並法顯失侶之鄉，智嚴遺伴之地，班超之所不踐，章亥之所未遊。",
        "from": "T50n2053_010:0279a28_5",
        "context_with_next_sentence": true
    },
    {
        "source_sentence": "法師孑爾孤征，坦然無梗，扇唐風於八河之外，揚國化於五竺之間，使乎遐域侯王馳心輦轂，遠方酋長係仰天衢，雖法師不世之功，抑亦聖朝運昌感通之力也。",
        "from": "T50n2053_010:0279b03_3",
        "context_with_next_sentence": true
    },
    {
        "source_sentence": "　皇帝握龍圖而纂曆，應赤伏以君臨，戮鯨豕以濟群生，盪雲霓而光日月。",
        "from": "T50n2053_010:0279b05_1",
        "context_with_next_sentence": true
    },
    {
        "source_sentence": "正四維之絕柱，息滄海之橫流，重立乾坤，再施鎔造。",
        "from": "T50n2053_010:0279b06_6",
        "context_with_next_sentence": true
    },
    {
        "source_sentence": "九功包於虞、夏，七德冠於曹、劉。",
        "from": "T50n2053_010:0279b07_1",
        "context_with_next_sentence": true
    },
    {
        "source_sentence": "海晏河清，時和歲阜，遠無不順，邇無不安，天成地平，人慶神悅。",
        "from": "T50n2053_010:0279b08_11",
        "context_with_next_sentence": true
    },
    {
        "source_sentence": "加以重明麗正，三善之義克隆；",
        "from": "T50n2053_010:0279b09_4",
        "context_with_next_sentence": true
    },
    {
        "source_sentence": "宰輔忠勤，良哉之歌斯允。",
        "from": "T50n2053_010:0279b09_16",
        "context_with_next_sentence": true
    },
    {
        "source_sentence": "既而功窮厚載，德感上玄，紫芝含秀於玉階，華果結英於朱閣。",
        "from": "T50n2053_010:0279b11_5",
        "context_with_next_sentence": true
    },
    {
        "source_sentence": "又如西州石瑞，松縣琨符，紀聖主千年之期，顯　儲君副承之業。",
        "from": "T50n2053_010:0279b12_15",
        "context_with_next_sentence": true
    },
    {
        "source_sentence": "鳳毛才子之句，上果佛田之文，歷萬古而不開，當我皇而始出。",
        "from": "T50n2053_010:0279b14_8",
        "context_with_next_sentence": true
    },
    {
        "source_sentence": "豈非明靈輔德，玄天福眷者焉。",
        "from": "T50n2053_010:0279b15_3",
        "context_with_next_sentence": true
    },
    {
        "source_sentence": "加復遊心真際，城塹五乘，追思鷲嶺之容，竚想提河之說，故使遺形紺髮，煥彩來儀，勝典高僧，相輝而至。",
        "from": "T50n2053_010:0279b17_12",
        "context_with_next_sentence": true
    },
    {
        "source_sentence": "慈雲布於六合，法鼓振於三千，天花將景風共飛，翠霧與香烟同馥，於是溺俗沈流之士，望涯岸而有期，清虛蹈玄之賓，顧三空而非遠。",
        "from": "T50n2053_010:0279b20_15",
        "context_with_next_sentence": true
    },
    {
        "source_sentence": "所謂司南啟路眾惑知方，商飈襲林而群籟自嚮。",
        "from": "T50n2053_010:0279b21_17",
        "context_with_next_sentence": true
    },
    {
        "source_sentence": "法師盛德也如彼，逢時也如此，豈同雅、澄懷道，遇二石之兇殘，安、什傳經，值符、姚之偽曆。",
        "from": "T50n2053_010:0279b24_2",
        "context_with_next_sentence": true
    },
    {
        "source_sentence": "校之深淺，即行潦之類江湖，方之明闇，乃朝陽之與螢曜矣。",
        "from": "T50n2053_010:0279b25_10",
        "context_with_next_sentence": true
    },
    {
        "source_sentence": "昔鍾玦既至，魏文奉賦以讚揚；",
        "from": "T50n2053_010:0279b26_5",
        "context_with_next_sentence": true
    },
    {
        "source_sentence": "神雀斯呈，賈逵獻頌而論異。",
        "from": "T50n2053_010:0279b26_18",
        "context_with_next_sentence": true
    },
    {
        "source_sentence": "在禽物之微賤，古人猶且詠歌，況法師不朽之神功，棟梁之大業，豈可緘默於明時而無稱述者也。",
        "from": "T50n2053_010:0279b29_5",
        "context_with_next_sentence": true
    },
    {
        "source_sentence": "立學愧往賢，德非先達，直以同沾像化，叨廁末塵，欣慕之懷，百於恒品，所以力課庸愚，輒申斯傳。",
        "from": "T50n2053_010:0279c02_13",
        "context_with_next_sentence": true
    },
    {
        "source_sentence": "其清徽令望之美，絕後光前之蹤，別當分諸鴻筆，非此所能覼縷也。",
        "from": "T50n2053_010:0279c04_5",
        "context_with_next_sentence": true
    },
    {
        "source_sentence": "冀明鑒君子收意而不哂焉。",
        "from": "T50n2053_010:0279c04_17",
        "context_with_next_sentence": true
    },
    {
        "source_sentence": "」贊曰：",
        "from": "T50n2053_010:0279c05_2",
        "context_with_next_sentence": true
    },
    {
        "source_sentence": "「生靈感絕，大聖遷神，其能繼紹，唯乎哲人。",
        "from": "T50n2053_010:0279c06_1",
        "context_with_next_sentence": true
    },
    {
        "source_sentence": "馬鳴先唱，提婆後申，如日斯隱，朗月方陳。",
        "from": "T50n2053_010:0279c07_1",
        "context_with_next_sentence": true
    },
    {
        "source_sentence": "穆矣法師，諒為貞士，逈秀天人，不羈塵滓。",
        "from": "T50n2053_010:0279c08_1",
        "context_with_next_sentence": true
    },
    {
        "source_sentence": "窮玄之奧，究儒之理，潔若明珠，芬同蕙芷。",
        "from": "T50n2053_010:0279c09_1",
        "context_with_next_sentence": true
    },
    {
        "source_sentence": "悼經之闕，疑義之錯，委命詢求，𣣋危踐󱐙。",
        "from": "T50n2053_010:0279c10_2",
        "context_with_next_sentence": true
    },
    {
        "source_sentence": "恢恢器宇，赳赳誠恪，振美西州，歸功東閣。",
        "from": "T50n2053_010:0279c11_3",
        "context_with_next_sentence": true
    },
    {
        "source_sentence": "屬逢有道，時唯我　皇，重懸玉鏡，再理珠囊。",
        "from": "T50n2053_010:0279c12_6",
        "context_with_next_sentence": true
    },
    {
        "source_sentence": "三乘既闡，《十地》兼揚，俾夫慧日，幽而更光。",
        "from": "T50n2053_010:0279c13_6",
        "context_with_next_sentence": true
    },
    {
        "source_sentence": "粵余庸眇，幸參塵末，長自蓬門，靡彫靡括。",
        "from": "T50n2053_010:0279c14_7",
        "context_with_next_sentence": true
    },
    {
        "source_sentence": "高山斯仰，清流是渴，願得攀依，比之藤葛。",
        "from": "T50n2053_010:0279c15_7",
        "context_with_next_sentence": true
    },
    {
        "source_sentence": "」釋彥悰箋述曰：",
        "from": "T50n2053_010:0279c16_6",
        "context_with_next_sentence": true
    },
    {
        "source_sentence": "「余觀佛教東度已來，英俊賢明，捨家入道者萬計，其中罕能兼善，一二美者有焉。",
        "from": "T50n2053_010:0279c18_3",
        "context_with_next_sentence": true
    },
    {
        "source_sentence": "至若視聽貌言，洽聞強識，輕生重道，絕域遐征，貞操勁松筠，雅志陵金石，群雄革慮，聖主迴光者，於三藏備之矣。",
        "from": "T50n2053_010:0279c20_16",
        "context_with_next_sentence": true
    },
    {
        "source_sentence": "抑又聞之，三藏當盛暑之辰，體無霑液，祁寒之際，貌不慘悽，又不夭不申，不欠不嚏，斯蓋未詳其地位，何賢聖之可格哉！",
        "from": "T50n2053_010:0279c23_14",
        "context_with_next_sentence": true
    },
    {
        "source_sentence": "又北宮現疾之時，徵慶繁縟，將終之日，色貌敷愉，亦難得而測也。",
        "from": "T50n2053_010:0279c25_6",
        "context_with_next_sentence": true
    },
    {
        "source_sentence": "及終後月餘日，有人齎栴檀末香至，請依西國法以塗三藏身，眾咸莫之許。",
        "from": "T50n2053_010:0279c27_4",
        "context_with_next_sentence": true
    },
    {
        "source_sentence": "其人作色曰：",
        "from": "T50n2053_010:0279c27_10",
        "context_with_next_sentence": true
    },
    {
        "source_sentence": "『弟子別奉進止，師等若不許，請錄狀以聞。",
        "from": "T50n2053_010:0279c28_10",
        "context_with_next_sentence": true
    },
    {
        "source_sentence": "』眾從之。",
        "from": "T50n2053_010:0279c28_15",
        "context_with_next_sentence": true
    },
    {
        "source_sentence": "及開棺發殮已，人覺異香等蓮花之氣，互相驚問，皆云若茲。",
        "from": "T50n2053_010:0280a01_3",
        "context_with_next_sentence": true
    },
    {
        "source_sentence": "向人除併殮衣，唯留襯服，眾覩三藏貌如生人，皆號絕共視。",
        "from": "T50n2053_010:0280a02_12",
        "context_with_next_sentence": true
    },
    {
        "source_sentence": "向人塗香服殮蓋棺已，俄失所在，眾疑天人焉。",
        "from": "T50n2053_010:0280a03_15",
        "context_with_next_sentence": true
    },
    {
        "source_sentence": "余考三藏夙心，稽其近迹，自非摩訶薩埵其孰若之乎？",
        "from": "T50n2053_010:0280a05_2",
        "context_with_next_sentence": true
    },
    {
        "source_sentence": "粵我同儔，幸希景仰，勗哉！",
        "from": "T50n2053_010:0280a05_15",
        "context_with_next_sentence": true
    },
    {
        "source_sentence": "」大唐大慈恩寺三藏法師傳卷第十",
        "from": "T50n2053_010:0280a06_100",
        "context_with_next_sentence": false
    }
]