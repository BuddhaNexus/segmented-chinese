{
    "T15n0627_003:0421a02_0": "文殊師利普超三昧經卷下",
    "T15n0627_003:0421a04_0": "西晉月氏三藏竺法護譯",
    "T15n0627_003:0421a05_0": "◎決疑品第十",
    "T15n0627_003:0421a06_0": "於是王阿闍世見諸菩薩及聲聞眾食訖澡畢，更取卑榻於溥首前坐，欲聽聞法：「惟願溥首解我狐疑。」",
    "T15n0627_003:0421a08_1": "溥首答曰：「大王所疑，江河沙等諸佛世尊所不能決。」",
    "T15n0627_003:0421a09_2": "時王自省無救無護，從榻而墮，如斷大樹摧折擗地。",
    "T15n0627_003:0421a10_3": "大迦葉曰：「大王自安，莫懷恐懅、勿以為懼。",
    "T15n0627_003:0421a11_4": "所以者何？",
    "T15n0627_003:0421a12_5": "溥首童真被大德鎧，善權方便而設此言，可徐而問。」",
    "T15n0627_003:0421a13_6": "時王即起問溥首曰：「向者何說：『江河沙等諸佛世尊不能為我而決狐疑？』」",
    "T15n0627_003:0421a14_7": "溥首報曰：「王意云何？",
    "T15n0627_003:0421a15_8": "諸佛世尊緣心行乎？」",
    "T15n0627_003:0421a15_9": "答曰：「不也。」",
    "T15n0627_003:0421a16_10": "溥首又問：「諸佛世尊發心行乎？」",
    "T15n0627_003:0421a16_11": "答曰：「不也。」",
    "T15n0627_003:0421a17_0": "又問：「諸佛世尊滅心行乎？」",
    "T15n0627_003:0421a17_1": "答曰：「不也。」",
    "T15n0627_003:0421a17_2": "又問：「諸佛世尊行有為乎？」",
    "T15n0627_003:0421a18_3": "答曰：「不也。」",
    "T15n0627_003:0421a18_4": "又問：「諸佛世尊行無為乎？」",
    "T15n0627_003:0421a19_5": "答曰：「不也。」",
    "T15n0627_003:0421a19_6": "又問：「諸佛世尊所教行無為乎？」",
    "T15n0627_003:0421a20_7": "答曰：「不也。」",
    "T15n0627_003:0421a20_8": "溥首又曰：「王意云何？",
    "T15n0627_003:0421a20_9": "其諸法者而無有行，無有行者無所歸趣，寧能有人教化於法決斷之乎？」",
    "T15n0627_003:0421a22_10": "答曰：「不也。」",
    "T15n0627_003:0421a22_11": "「王當了之，吾以是故而說斯言：『王之狐疑，江河沙等諸佛正覺所不能決。』",
    "T15n0627_003:0421a24_12": "復次大王！",
    "T15n0627_003:0421a24_13": "假使有人而自說言：『我以塵冥灰烟、雲霧污染虛空。』",
    "T15n0627_003:0421a25_14": "寧堪任乎？」",
    "T15n0627_003:0421a26_15": "答曰：「不能污。」",
    "T15n0627_003:0421a26_16": "溥首又問：「設令，大王！",
    "T15n0627_003:0421a27_0": "吾取此空洗之使淨，寧堪任乎？」",
    "T15n0627_003:0421a27_1": "答曰：「不能。」",
    "T15n0627_003:0421a28_0": "溥首報曰：「如是大王！",
    "T15n0627_003:0421a28_1": "如來之身曉了諸法猶如虛空，成最正覺自然淨者無所染污。",
    "T15n0627_003:0421a29_2": "以是之故，何所有法而染污者見逆限乎？",
    "T15n0627_003:0421b01_3": "豈可決了若淨除乎？",
    "T15n0627_003:0421b02_4": "大王等觀於斯法誼，吾以是故向者說言：『江河沙等諸佛世尊所不能決了。』",
    "T15n0627_003:0421b04_0": "「復次大王！",
    "T15n0627_003:0421b04_1": "諸佛世尊不得內心而有所住；不得外心而有所住。",
    "T15n0627_003:0421b05_2": "所以者何？",
    "T15n0627_003:0421b05_3": "一切諸法自然清淨無有處所，自然淨者無有處所，無有志願、有所住者。",
    "T15n0627_003:0421b07_4": "所以者何？",
    "T15n0627_003:0421b07_5": "得自在哉，諸法自然故。",
    "T15n0627_003:0421b08_6": "無自然哉，諸法無興立故。",
    "T15n0627_003:0421b08_7": "無蹉跌哉，諸法無所有故。",
    "T15n0627_003:0421b09_8": "無所有哉，諸法離形貌故。",
    "T15n0627_003:0421b09_9": "無形貌哉，諸法虛無故。",
    "T15n0627_003:0421b10_10": "無蔽礙哉，諸法無教相故。",
    "T15n0627_003:0421b11_0": "無教化哉，諸法自然無所有故。",
    "T15n0627_003:0421b11_1": "離所有哉，諸法釋歸趣故。",
    "T15n0627_003:0421b12_2": "無歸趣哉，諸法無別離故。",
    "T15n0627_003:0421b12_3": "無別離哉，諸法無所生故。",
    "T15n0627_003:0421b13_4": "無所猗哉，諸法自然淨故。",
    "T15n0627_003:0421b14_5": "心性淨哉，諸法無分如空等故。",
    "T15n0627_003:0421b14_6": "無倫比哉，諸法無伴黨故。",
    "T15n0627_003:0421b15_7": "無侶哉，諸法離於二故。",
    "T15n0627_003:0421b16_8": "無有二哉，諸法澹泊故。",
    "T15n0627_003:0421b16_9": "無量哉，諸法無斷絕故。",
    "T15n0627_003:0421b17_10": "無邊際哉，諸法無崖畔故。",
    "T15n0627_003:0421b17_11": "無誠諦哉，諸法顛倒從不誠諦而有所住故。",
    "T15n0627_003:0421b18_12": "無顛倒哉，諸法常淨得安已故。",
    "T15n0627_003:0421b19_13": "有常哉，諸法無歸嚮故。",
    "T15n0627_003:0421b20_14": "清淨哉，諸法本淨因明達故。",
    "T15n0627_003:0421b20_15": "已自然哉，諸法無我而顯曜故。",
    "T15n0627_003:0421b21_16": "安隱哉，諸法無想念故。",
    "T15n0627_003:0421b22_0": "無猶預哉，諸法內寂然故。",
    "T15n0627_003:0421b22_1": "無欺妄哉，諸法究竟無誠諦故。",
    "T15n0627_003:0421b23_2": "靜寞哉，諸法澹泊相故。",
    "T15n0627_003:0421b23_3": "無吾我哉，諸法除於我故。",
    "T15n0627_003:0421b24_4": "無穿漏哉，諸法解脫相故。",
    "T15n0627_003:0421b25_5": "趣寂滅哉，諸法離所念故。",
    "T15n0627_003:0421b25_6": "無恐懼哉，諸法離若干故。",
    "T15n0627_003:0421b26_7": "造一等哉，諸法等御脫故故。",
    "T15n0627_003:0421b27_0": "慌忽哉，諸法不想本際故。",
    "T15n0627_003:0421b27_1": "無有想哉，諸法無壞閑默緣故。",
    "T15n0627_003:0421b28_2": "順空哉，諸法離眾見故。",
    "T15n0627_003:0421b28_3": "無有願哉，諸法離三世故。",
    "T15n0627_003:0421b29_4": "斷三世哉，諸法無去來今故。",
    "T15n0627_003:0421c01_5": "無為等哉，諸法究竟無生故。",
    "T15n0627_003:0421c01_6": "「王意云何？",
    "T15n0627_003:0421c02_7": "彼法無生亦無所起，亦無所有無有真諦。",
    "T15n0627_003:0421c03_0": "豈能有人污染之乎？」",
    "T15n0627_003:0421c03_1": "答曰：「不也。」",
    "T15n0627_003:0421c03_2": "溥首曰：「彼法寧可決斷不耶？」",
    "T15n0627_003:0421c04_3": "答曰：「不也。」",
    "T15n0627_003:0421c04_4": "溥首又曰：「一切諸法等如泥洹，如來解此致最正覺。",
    "T15n0627_003:0421c05_5": "猶是之故，王狐疑者不可決斷。",
    "T15n0627_003:0421c06_6": "是故大王！",
    "T15n0627_003:0421c06_7": "不可修行有所造立，不從倒心，當修造立真諦之觀，觀於無本。",
    "T15n0627_003:0421c08_8": "設能察者，則於諸法而無所受，亦無所曉，不與遊居。",
    "T15n0627_003:0421c09_9": "若使大王不與諸法俱遊居者，斯乃為信；其有信者乃為寂寞；其寂寞者乃自然淨；自然淨者乃無所造；無所造者一切諸法則無有主，彼則造忍一切諸法無有造者。",
    "T15n0627_003:0421c13_10": "王當知之，無所造者則為滅度，計彼諸法亦無所造無所破壞；亦無有造亦無不造，斯謂滅度。",
    "T15n0627_003:0421c15_11": "「假使，大王！",
    "T15n0627_003:0421c15_12": "順此脫者則平等脫，以等脫者則於其法無趣無逮、不增不減。",
    "T15n0627_003:0421c17_0": "所以者何？",
    "T15n0627_003:0421c17_1": "於一切法無所利誼，亦無所求諸法無本，其無本者則無所生；無所生者則亦無本；其無本者等無差特，故曰無本無異。",
    "T15n0627_003:0421c20_0": "設使大王解信無本，一切狐疑自然為斷。",
    "T15n0627_003:0421c20_1": "「又若大王！",
    "T15n0627_003:0421c21_2": "眼無染污亦無所淨，眼之自然為無本故，無本自然則曰眼矣！",
    "T15n0627_003:0421c22_3": "耳、鼻、口、身、心，亦復如是！",
    "T15n0627_003:0421c23_4": "心者，大王！",
    "T15n0627_003:0421c23_5": "無有染污亦無所淨，心之自然為無本故，無本自然則曰心矣！",
    "T15n0627_003:0421c24_6": "王當了之，色無染污亦無所淨，色者自然為無本故，無本自然則曰色矣！",
    "T15n0627_003:0421c26_7": "痛、想、行、識亦復如是！",
    "T15n0627_003:0421c26_8": "識無染污亦無所淨，識之自然為無本故，無本自然則曰識矣！",
    "T15n0627_003:0421c28_9": "王當了之，一切諸法無有染污亦無所淨，諸法自然為無本故，無本自然則曰諸法。",
    "T15n0627_003:0422a01_10": "心無形色亦不可見，無所危害、無有處所、無有言教。",
    "T15n0627_003:0422a02_11": "譬若如幻，不處於外不處於內，心者本淨而自然明。",
    "T15n0627_003:0422a03_12": "設心淨者，則無染污亦無所淨。",
    "T15n0627_003:0422a04_13": "「王當解此，其本淨心不可染污、無有淨者、無有虛妄、亦無所著無所危害，因無諦想而有所造無諦思想。",
    "T15n0627_003:0422a06_14": "設有所住，凡夫愚騃猗欲塵勞，彼則何謂？",
    "T15n0627_003:0422a07_15": "無有誠諦則而發起無誠諦想，其無誠者則不興諦，一切諸法住不真諦，以存於彼無誠諦想。",
    "T15n0627_003:0422a09_16": "譬如，大王！",
    "T15n0627_003:0422a10_17": "喻此虛空，無色無見不可執持，亦無所捨亦無言教。",
    "T15n0627_003:0422a11_18": "假使有人而說言曰：『今此虛空無色無見不可執持，亦無所捨無有言教，吾今欲以塵、烟焰、雲霧污染虛空。』」",
    "T15n0627_003:0422a13_19": "王答曰：「不能。」",
    "T15n0627_003:0422a13_20": "溥首曰：「如是大王！",
    "T15n0627_003:0422a14_21": "心本之淨自然顯明，則不可以塵、烟焰、雲霧蔽礙污之。",
    "T15n0627_003:0422a15_22": "譬如塵、烟焰、雲霧住於虛空，終不染空而為垢污。",
    "T15n0627_003:0422a16_23": "如是，大王！",
    "T15n0627_003:0422a17_24": "發吾我相謂是我所，因鑒緣結為婬、怒、癡，不污心法，不污心法自然之淨。",
    "T15n0627_003:0422a18_25": "是故，大王！",
    "T15n0627_003:0422a19_0": "仁者於彼勿懷狐疑。",
    "T15n0627_003:0422a19_1": "「王欲知之，其過去心及當來心則無形貌，其當來心及過去心亦無形貌，現在心者無所依猗亦無所有。",
    "T15n0627_003:0422a21_2": "前心所念不礙後心，後心所念不礙前心，其現在心亦復如是！",
    "T15n0627_003:0422a23_3": "明知於彼而造斯觀，心無所有亦無不有。",
    "T15n0627_003:0422a24_4": "過去心者以滅盡，未來心未至，現在無住，覩見諸法當來無住，蠲除諸見無所怪者為解脫故；清淨想者諸法離垢，普等于世普等於明；無所生者無有言教，及無言教無處不處。",
    "T15n0627_003:0422a28_5": "世尊所說寂然之議，其寂然者計於彼法則無有處。",
    "T15n0627_003:0422a29_6": "假使有人求處言教推索諸法，設使，大王！",
    "T15n0627_003:0422b01_7": "在於諸法而無所念，則除一切狐疑之結，而於諸法無所決除。",
    "T15n0627_003:0422b02_8": "所以者何？",
    "T15n0627_003:0422b03_0": "其狐疑者，與法適等而無差特，故曰法界御於平等。",
    "T15n0627_003:0422b04_1": "一切諸法及與法界，於此諸法當御平等。",
    "T15n0627_003:0422b05_2": "所以者何？",
    "T15n0627_003:0422b05_3": "一切諸法則入法界，設等法界則等諸法，是故名曰法界平等一切諸法，其法界者等御諸法。」",
    "T15n0627_003:0422b07_4": "說是語時，王阿闍世得柔順法忍，歡喜踊躍心獲大安，尋即叉手歎曰：「善哉！",
    "T15n0627_003:0422b09_5": "快說斯言辯除余疑。」",
    "T15n0627_003:0422b09_6": "溥首答曰：「王當知之，斯為大冥狐疑之結也。",
    "T15n0627_003:0422b10_7": "如王究竟釋一切法，而說斯言。」",
    "T15n0627_003:0422b11_8": "「善哉溥首！",
    "T15n0627_003:0422b11_9": "快說斯言辯除疑惑。」",
    "T15n0627_003:0422b12_10": "王又答曰：「以為滅盡吾諸陰、蓋，假使我身命終沒者則當至道？」",
    "T15n0627_003:0422b13_11": "溥首答曰：「是為大王之甚疑礙，乃欲究竟一切諸法至於滅度，乃能悕望想於泥洹，究竟泥洹一切諸法，而復望想於滅度乎？",
    "T15n0627_003:0422b16_12": "究竟泥洹者，諸法本淨而無所生。」",
    "T15n0627_003:0422b17_13": "爾時王阿闍世取軟妙衣價直百千，即以手持奉上溥首，欲報法恩而覆其身。",
    "T15n0627_003:0422b19_14": "溥首童真忽然不現，不見其身何所歸趣，空中聲曰：「如今大王而不覩見溥首之身，觀其狐疑亦當如斯！",
    "T15n0627_003:0422b21_15": "如見狐疑，見一切諸法亦復如是。",
    "T15n0627_003:0422b22_16": "如觀諸法所見如是，見無所見。」",
    "T15n0627_003:0422b23_0": "又曰：「大王！",
    "T15n0627_003:0422b23_1": "所見身者以衣與之。」",
    "T15n0627_003:0422b23_2": "次于溥首，有坐菩薩名慧英幢，王阿闍世以衣與之。",
    "T15n0627_003:0422b24_3": "於時菩薩不肯受衣，而說斯曰：「吾不欲脫於所有，亦不瞋恨、亦不滅度。",
    "T15n0627_003:0422b26_4": "吾亦不近於凡夫法而受斯衣；亦不從度凡夫行者、不從學者；亦復不從度塵法者；不從不學、不從無學而度法者；不從緣覺，亦復不從度緣覺者而受斯衣。",
    "T15n0627_003:0422c01_5": "吾亦不從如來所受，亦不從度如來法者而有所受。",
    "T15n0627_003:0422c02_6": "假使大王不行斯法不捨此法，吾乃從彼而有所受。",
    "T15n0627_003:0422c03_7": "所當受者若有施者，俱同一等而無差特。",
    "T15n0627_003:0422c04_8": "如此施者，則為清淨眾祐所說。」",
    "T15n0627_003:0422c05_9": "王阿闍世則以其衣著慧英幢身，即於座上忽然不現，已於空中復聞聲曰：「其身現者以衣施之。」",
    "T15n0627_003:0422c07_10": "次有菩薩名信喜寂，王阿闍世以衣施之。",
    "T15n0627_003:0422c08_11": "其菩薩曰：「吾亦不從自見身如有所受；不從見他、不從見著塵而有所受；不從離塵、亦不從寂猗而有所受；不從無猗、不從定意、不從亂志、不從智慧、不從無慧而有所受。」",
    "T15n0627_003:0422c12_12": "王即以衣著菩薩上，則亦不現，而於空中如有聲曰：「有現身者以衣施之。」",
    "T15n0627_003:0422c13_13": "次有菩薩名不捨所念，王阿闍世以衣施之。",
    "T15n0627_003:0422c14_14": "於時菩薩亦不肯受，而說斯曰：「吾不從猗身而有所受；不從猗言、不從猗心、不從猗慧、不從猗誼、不從猗陰、不從猗種、不從猗衰入、不從猗諦、不從猗佛音聲而有所受。",
    "T15n0627_003:0422c18_15": "所以者何？",
    "T15n0627_003:0422c18_16": "一切諸法皆無所猗亦無所著，究竟永安亦無震動。」",
    "T15n0627_003:0422c20_17": "王阿闍世以衣施之。",
    "T15n0627_003:0422c20_18": "於時菩薩則亦不現，空中有聲而語王曰：「其身現者以衣施之。」",
    "T15n0627_003:0422c22_0": "次坐菩薩名曰尊志，王阿闍世以衣施之。",
    "T15n0627_003:0422c22_1": "於時菩薩亦不肯受，而說斯曰：「王當知之，吾不從卑脫而有所受。",
    "T15n0627_003:0422c24_2": "假使大王發於無上正真道心，其心等者道意則等，信道意等道已平等其心亦等，已等道意諸法則等，已能平等一切法者乃從受衣，於一切法不受不捨亦無所收，脫於諸法而無有意亦無不意，覩一切法不見吾我不計吾我，如是行者乃從受衣。」",
    "T15n0627_003:0423a01_3": "王阿闍世以衣施之，則便不現。",
    "T15n0627_003:0423a01_4": "以於空中而有聲曰：「其有現者以衣與之。」",
    "T15n0627_003:0423a02_5": "次有菩薩名定華王，王阿闍世以衣施之。",
    "T15n0627_003:0423a03_6": "於時菩薩亦不肯受，而說斯曰：「假使大王行諸三昧，不於定意而有所懷，信解諸法本淨平等無有脫者，我乃從彼而受斯衣。」",
    "T15n0627_003:0423a06_7": "王阿闍世以衣著其身上。",
    "T15n0627_003:0423a07_8": "於時菩薩則亦不現，以於空中而聞聲曰：「其身現者以衣與之。」",
    "T15n0627_003:0423a08_9": "次坐菩薩名無逮得，王阿闍世以衣施之。",
    "T15n0627_003:0423a09_10": "時彼菩薩亦不肯受，而說斯曰：「假使大王於一切陰而信得度，文字、音聲一切平等而不可得，已見諸法無所得者，則便導利無所得誼，不御眾好不導嚴飾，作斯行者我乃從彼而有所受。」",
    "T15n0627_003:0423a13_11": "王阿闍世以衣擲之。",
    "T15n0627_003:0423a14_12": "時彼菩薩忽然不現，以於空中而有聲曰：「其身現者以衣施之。」",
    "T15n0627_003:0423a15_13": "次有菩薩名淨三垢，王阿闍世以衣施之。",
    "T15n0627_003:0423a16_14": "時彼菩薩亦不肯受，而說斯曰：「假使大王不自得身亦無受者，其有施者亦無悕望，若如是者我乃受衣。」",
    "T15n0627_003:0423a19_15": "王阿闍世以衣擲之，則亦不現。",
    "T15n0627_003:0423a19_16": "以於空中而有聲曰：「其身現者以衣與之。」",
    "T15n0627_003:0423a20_17": "次坐菩薩名化諸法王，王阿闍世以衣施之。",
    "T15n0627_003:0423a21_18": "於時菩薩亦不肯受：「假使大王示現聲聞而般泥洹亦不滅度；示現緣覺而般泥洹亦不滅度；示現如來而般泥洹亦不滅度。",
    "T15n0627_003:0423a24_19": "無終始法、無滅度法，吾乃受衣。」",
    "T15n0627_003:0423a25_20": "王阿闍世以衣擲之，則亦不現。",
    "T15n0627_003:0423a25_21": "空中聲曰：「其有現身以衣與之。」",
    "T15n0627_003:0423a26_22": "王阿闍世以次第以衣施，諸菩薩一一不現，各各說曰：「其有現者以衣與之。」",
    "T15n0627_003:0423a28_23": "床榻机案亦空不現。",
    "T15n0627_003:0423a28_24": "王阿闍世謂賢者大迦葉曰：「於今現者當受斯衣，仁者最尊佛所咨歎宜當受之。」",
    "T15n0627_003:0423b01_25": "大迦葉曰：「吾婬、怒、癡無除盡也，如今吾身不應受衣。",
    "T15n0627_003:0423b02_26": "不捨無明、不除欲索、不斷苦惱、不滅於習、不為盡證、亦不由路。",
    "T15n0627_003:0423b04_27": "吾不見佛亦不聞法，不御聖眾、不釋塵勞、不發思想、不離思想、不建立慧亦不離慧，吾眼不淨亦不造慧，亦無所滅。",
    "T15n0627_003:0423b06_28": "其施我者不獲大福，亦非無福。",
    "T15n0627_003:0423b07_29": "吾亦不在於生死法、無滅度法。",
    "T15n0627_003:0423b08_30": "其施我者，不能究竟眾祐之德。",
    "T15n0627_003:0423b09_31": "假使大王能行如斯等護諸誼，我受斯衣。」",
    "T15n0627_003:0423b10_32": "王阿闍世以衣擲之，忽然不現。",
    "T15n0627_003:0423b10_33": "在於空中而聞聲曰：「其身現者以衣與之。」",
    "T15n0627_003:0423b11_34": "王阿闍世次第施衣則各不現。",
    "T15n0627_003:0423b12_35": "如是一切諸大弟子，一一慌惚沒不復現，盡五百人，復聞聲曰：「王所見身以衣施之。」",
    "T15n0627_003:0423b14_36": "即自念言：「菩薩、聲聞悉不復現，吾當還與第一之后。」",
    "T15n0627_003:0423b15_37": "則入宮裏而遍觀察，亦不覩見一切婇女。",
    "T15n0627_003:0423b16_38": "王阿闍世便得親近如斯定意，其目所瞻不見諸色、亦不見男女、不見童子、不見童女、不見大小、不見牆壁、不見樹木、不見屋宅、不見城郭，續見身想。",
    "T15n0627_003:0423b19_39": "復聞空中而有聲曰：「其身現者以衣與之。」",
    "T15n0627_003:0423b20_40": "王即自著，不見自身，尋則雪除一切色想。",
    "T15n0627_003:0423b21_41": "復聞聲曰：「假使大王不見諸色形像所有，柔軟安隱觀於狐疑，亦當如見狐疑，觀一切法亦復如此。",
    "T15n0627_003:0423b24_0": "如無所見者，斯乃為見，離於諸見。",
    "T15n0627_003:0423b24_1": "設使離見有所見者，則無所見，不離諸見。",
    "T15n0627_003:0423b25_2": "如是見者能為等觀，設於諸法不有所見，已無所見則為等觀。」",
    "T15n0627_003:0423b27_3": "於時王阿闍世，皆離一切想念所著，從三昧起尋則還，復見眾會者、諸后、婇女、城郭、殿宅亦復如故。",
    "T15n0627_003:0423b29_4": "王阿闍世白溥首曰：「向者眾會為何所湊？",
    "T15n0627_003:0423c01_5": "又吾在前而不見之？」",
    "T15n0627_003:0423c01_6": "溥首報曰：「猶如大王狐疑所湊，其眾會者向在于彼。」",
    "T15n0627_003:0423c03_7": "又問：「大王！",
    "T15n0627_003:0423c03_8": "見眾會乎？」",
    "T15n0627_003:0423c03_9": "答曰：「已見。」",
    "T15n0627_003:0423c03_10": "溥首問曰：「云何見？」",
    "T15n0627_003:0423c04_11": "「而見狐疑，覩眾會者亦復如是！」",
    "T15n0627_003:0423c05_0": "又問：「以何等見於狐疑乎？」",
    "T15n0627_003:0423c05_1": "答曰：「如覩會者目前所見諸形色者，狐疑亦然，不見內外。」",
    "T15n0627_003:0423c07_0": "又問：「大王！",
    "T15n0627_003:0423c07_1": "世尊說曰：『其犯逆者不得中止處無有間』，王自知當至地獄乎？」",
    "T15n0627_003:0423c08_2": "王尋答曰：「云何，溥首？",
    "T15n0627_003:0423c09_3": "如來至真成正覺時，豈見有法歸囹圄乎？",
    "T15n0627_003:0423c10_4": "斯趣三塗、斯趣天上、斯趣泥洹乎？」",
    "T15n0627_003:0423c10_5": "答曰：「不也。",
    "T15n0627_003:0423c11_6": "大王！」",
    "T15n0627_003:0423c11_7": "「溥首察見，吾今覺了一切諸法，所覺了法於諸經法亦無所得，趣於地獄、若生天上般泥洹者，一切諸法皆悉為如。",
    "T15n0627_003:0423c13_8": "若分別空之所歸趣瞻於空者，無趣地獄，不至天上、不歸泥洹。",
    "T15n0627_003:0423c15_9": "一切諸法無所破壞；一切諸法悉歸法界。",
    "T15n0627_003:0423c16_10": "其法界者，不歸惡趣、不上於天、不歸泥洹。",
    "T15n0627_003:0423c17_11": "其逆無間則謂法界，諸逆之原則謂法界；其本淨者則謂諸逆，其諸逆者則謂本淨，是故言曰諸法本淨。",
    "T15n0627_003:0423c19_12": "是故溥首！",
    "T15n0627_003:0423c19_13": "一切諸法至無所生，由斯自知不歸惡趣，亦不上天、不升泥洹。」",
    "T15n0627_003:0423c21_14": "溥首答曰：「云何大王亂佛法教？」",
    "T15n0627_003:0423c22_15": "答曰：「吾亦不違世尊教命，不詭佛法。",
    "T15n0627_003:0423c22_16": "所以者何？",
    "T15n0627_003:0423c23_17": "世尊分別演無我際、說真諦原，已無有我，彼則無人，人無所有，眾生虛無，無有實者。",
    "T15n0627_003:0423c25_18": "如是計之則無所造，亦無作者亦無受者。」",
    "T15n0627_003:0423c26_19": "又問：「大王！",
    "T15n0627_003:0423c26_20": "狐疑斷乎？」",
    "T15n0627_003:0423c26_21": "答曰：「已究除矣！」",
    "T15n0627_003:0423c26_22": "溥首問曰：「云何大王！",
    "T15n0627_003:0423c27_23": "猶豫絕乎？」",
    "T15n0627_003:0423c27_24": "答曰：「永絕。」",
    "T15n0627_003:0423c27_25": "溥首又問：「今王云何於眾會中，知王有逆而言無逆？」",
    "T15n0627_003:0423c29_26": "答曰：「不也。」",
    "T15n0627_003:0423c29_27": "又問：「云何？」",
    "T15n0627_003:0423c29_28": "答曰：「其已逆者脫於無結而造證者；彼諸逆者斯會逆者；其諸逆者則是菩薩柔順法忍，而令眾人得入斯忍，不當於彼攬持諸逆。",
    "T15n0627_003:0424a03_29": "溥首！",
    "T15n0627_003:0424a03_30": "所謂逆者，從彼至斯無有諸逆，以是之故不當於彼總攝諸逆。」",
    "T15n0627_003:0424a05_31": "時慧英幢菩薩舉聲歎曰：「以為嚴除大王之路，乃能逮得如斯法忍。」",
    "T15n0627_003:0424a06_32": "王則答曰：「一切諸法本末悉淨；又一切法究竟閑默無所染污。",
    "T15n0627_003:0424a08_33": "以是之故不可污染而為作垢，無所著道，斯名曰道。",
    "T15n0627_003:0424a09_34": "又彼道者不歸生死、不至泥洹，諸賢聖道無道御者，無所起道斯名為道，道無有道。」",
    "T15n0627_003:0424a11_35": "王阿闍世說此言時，逮得明達柔順法忍。",
    "T15n0627_003:0424a12_36": "於時中宮四十二女見溥首威神變化，皆發無上正真道意，五百庶民遠塵離垢諸法眼淨。",
    "T15n0627_003:0424a14_37": "時無央數百千人眾，皆來集會王宮門下，欲得聞法供養奉事。",
    "T15n0627_003:0424a15_38": "溥首童真以脚足指而案此地。",
    "T15n0627_003:0424a16_39": "時王舍城悉作琉璃，一切城里所居民者，悉見溥首、菩薩、聲聞，譬如明鏡照其面像自見其影。",
    "T15n0627_003:0424a18_40": "溥首童真為諸來者如應說法，八萬四千人聽經法者得法眼淨，五百人皆發無上正真道意。",
    "T15n0627_003:0424a20_41": "◎◎心本淨品第十一爾時溥首，為王阿闍世及諸眷屬并餘來者無數之眾，開化說法。",
    "T15n0627_003:0424a23_42": "即從坐起與比丘眾、王阿闍世、群臣寮屬及無數人，出宮門行行於途。",
    "T15n0627_003:0424a25_43": "路見一男子，自害其母住他樹下，啼哭懊惱稱叫。",
    "T15n0627_003:0424a26_44": "「奈何其人，究竟現在應度？",
    "T15n0627_003:0424a26_45": "而自剋責，所作無狀，而造大逆自危其母當墮地獄，雖爾其人當修律行。」",
    "T15n0627_003:0424a28_46": "時溥首於比丘眾前化作異化，即時往詣害母人所，去之不遠而中道住。",
    "T15n0627_003:0424b01_47": "其害母者遙見父母與子共侶，父母謂子：「是者正路？」",
    "T15n0627_003:0424b02_48": "其子答曰：「斯非正路。」",
    "T15n0627_003:0424b02_49": "遞互起諍。",
    "T15n0627_003:0424b03_0": "於是化子現懷瞋怒，殺化父母。",
    "T15n0627_003:0424b03_1": "其逆罪子遙見化子害化父母，啼哭酸毒不能自勝，尋即往詣害母人所，而謂之曰：「我殺父母當墮地獄。」",
    "T15n0627_003:0424b06_2": "哭言：「奈何，當設何計？」",
    "T15n0627_003:0424b06_3": "其害母者而自念言：「今此來人乃害二親，我但危母，其人癡冥罪莫大焉！",
    "T15n0627_003:0424b08_4": "我之為逆尚差於彼，如彼受罪吾猶覺輕。」",
    "T15n0627_003:0424b09_5": "其化人者悲哀酸酷，口並宣言：「吾當往詣能仁佛所，其無救者佛為設救；其恐懅者慰除所患，如佛所教我當奉遵。」",
    "T15n0627_003:0424b11_6": "於時化人啼哭進路在其前行，而害母者尋隨其後：「如彼悔過吾亦當爾！",
    "T15n0627_003:0424b13_7": "吾罪微薄彼人甚重。」",
    "T15n0627_003:0424b13_8": "化人詣佛，稽首于地而白佛言：「唯然，世尊！",
    "T15n0627_003:0424b14_9": "吾造大逆而害二親，犯斯大罪？」",
    "T15n0627_003:0424b15_10": "佛告化人：「善哉善哉！",
    "T15n0627_003:0424b16_0": "子為至誠而無所欺，言行相副詣如來前說誠諦言，而不兩舌亦不自侵。",
    "T15n0627_003:0424b17_1": "當自惟察觀心之法，以何所心危二親者？",
    "T15n0627_003:0424b18_2": "用過去心？",
    "T15n0627_003:0424b18_3": "當來心乎？",
    "T15n0627_003:0424b19_4": "現在心耶？",
    "T15n0627_003:0424b19_5": "其過去心即以滅盡；其現在心即以別去，無有處所亦無方面不知安在；當來心者則亦未至，無集聚處，未見旋返亦無往還。",
    "T15n0627_003:0424b22_6": "子當知之，心亦不立於身之內，亦不由外，亦無境界，不處兩間，不得中止。",
    "T15n0627_003:0424b23_7": "察其心者，亦無五色——青、赤、黃、白、黑。",
    "T15n0627_003:0424b24_8": "子當了之！",
    "T15n0627_003:0424b24_9": "心者無色，亦不可見，亦無所住，亦不退轉。",
    "T15n0627_003:0424b25_10": "無有言教，不可執持，猶若如幻。",
    "T15n0627_003:0424b26_11": "子欲察心，不可分別、不可解了。",
    "T15n0627_003:0424b27_12": "不可名婬、不可究怒、不可知癡，無婬怒癡。",
    "T15n0627_003:0424b28_13": "子當知心無生死行，亦無所作，亦無所現，亦不現在。",
    "T15n0627_003:0424b29_14": "心者清淨，亦無垢染，亦無淨者。",
    "T15n0627_003:0424c01_15": "心不在此、亦不在彼，不在異處，猶如虛空，亦無等倫，亦無色像，亦無言教。",
    "T15n0627_003:0424c03_16": "有明智者不當依猗，勿得言吾，謂是我所，莫得造處無得為想，莫造畢竟，勿有所為，無言己身，勿云吾我，莫念過去。",
    "T15n0627_003:0424c05_17": "所以者何？",
    "T15n0627_003:0424c05_18": "子當知之！",
    "T15n0627_003:0424c06_19": "一切諸法悉無所住，猶如虛空。",
    "T15n0627_003:0424c06_20": "子且聽之！",
    "T15n0627_003:0424c07_21": "解如是者，佛不謂人於法有脫，若染污者不歸惡趣，設心清淨而無垢染則無諸趣。」",
    "T15n0627_003:0424c09_22": "於時化人即而歎曰：「得未曾有，天中之天！",
    "T15n0627_003:0424c10_23": "如來所因成最正覺了知法界，無有作者亦無有受、無有生者、無滅度者、無所依猗。",
    "T15n0627_003:0424c11_24": "願得出家，因佛世尊得作沙門受具足戒。」",
    "T15n0627_003:0424c12_25": "佛言：「比丘善來。」",
    "T15n0627_003:0424c13_26": "於時化人前作沙門，即白佛言：「唯然，世尊！",
    "T15n0627_003:0424c14_27": "吾獲神通今欲滅度。」",
    "T15n0627_003:0424c14_28": "佛之威神使彼化人，去地四丈九尺，於虛空中而取滅度，身中出火還自燒體。",
    "T15n0627_003:0424c16_29": "於時逆子見彼化人得作沙門，聽受經法聞佛所說。",
    "T15n0627_003:0424c17_30": "心自念言：「向者彼人自危二親，在世尊前而作沙門便得滅度。",
    "T15n0627_003:0424c19_0": "今吾何故不効彼人，而作沙門亦當滅度？」",
    "T15n0627_003:0424c19_1": "作是念已往詣佛所，稽首聖足前白佛言：「我亦造逆自危母命。」",
    "T15n0627_003:0424c21_2": "佛言：「善哉善哉！",
    "T15n0627_003:0424c21_3": "子為至誠而無所欺，言行相副，詣如來前說誠諦之言，而不兩舌亦不自侵。",
    "T15n0627_003:0424c23_4": "當自惟察觀心之法，以何所心危其親者？",
    "T15n0627_003:0424c24_5": "用過去心？",
    "T15n0627_003:0424c24_6": "當來心乎？",
    "T15n0627_003:0424c24_7": "現在心耶？",
    "T15n0627_003:0424c25_8": "其過去心即已滅盡；其現在心即以別去，無有處所，亦無方面，不知安在；當來心者則亦未至，無集聚處，未見旋返，亦無往還。",
    "T15n0627_003:0424c27_9": "子當知之！",
    "T15n0627_003:0424c28_10": "心亦不立於身之內、亦不由外、亦無境界，不處兩間、不得中止。",
    "T15n0627_003:0424c29_11": "察其心者，亦無五色——青、赤、黃、白、黑。",
    "T15n0627_003:0425a01_12": "子當了之！",
    "T15n0627_003:0425a01_13": "心者無色，亦不可見亦無所住，亦不退轉，無有言教，不可執持，猶若如幻。",
    "T15n0627_003:0425a03_14": "子欲察心，不可分別，不可解了，不可名婬、不可究怒、不可知癡。",
    "T15n0627_003:0425a04_15": "無婬怒癡，子當知心，在生死行，亦無所作，亦無所現，亦不現在。",
    "T15n0627_003:0425a06_16": "心者清淨，亦無垢染，亦無淨者。",
    "T15n0627_003:0425a07_17": "心不在此，亦不在彼，不在異處，猶如虛空，亦無等倫，亦無色像，亦無言教。",
    "T15n0627_003:0425a08_18": "有明知者不當依猗，勿得言吾，謂是我所，莫得造處無得為想，莫造畢竟，勿有所為，無言己身，勿云吾我，莫念過去。",
    "T15n0627_003:0425a11_19": "所以者何？",
    "T15n0627_003:0425a11_20": "子當知之！",
    "T15n0627_003:0425a11_21": "一切諸法悉無所住，猶如虛無。",
    "T15n0627_003:0425a12_22": "子且聽之！",
    "T15n0627_003:0425a12_23": "解如是者，佛不謂人於法有脫，若染污者不歸惡趣，設心清淨而無垢染則無諸趣。」",
    "T15n0627_003:0425a14_24": "於時逆人地獄之火從毛孔出，毒痛甚劇而無救護，則白佛言：「我今被燒，惟天中天而見救濟歸命大聖。」",
    "T15n0627_003:0425a17_25": "於是世尊出金色臂著實人頂上，火時即滅無復苦痛。",
    "T15n0627_003:0425a18_26": "見如來身若干相好，身痛休息而得安隱，又前白佛：「欲作沙門。」",
    "T15n0627_003:0425a19_27": "佛尋聽之，即為寂志。",
    "T15n0627_003:0425a20_28": "於時世尊為說四諦，其人聞之，遠塵離垢得法眼淨，修行法教逮得往還，證至得羅漢。",
    "T15n0627_003:0425a22_29": "又白佛言：「欲般泥洹。」",
    "T15n0627_003:0425a22_30": "世尊告曰：「隨意所存。」",
    "T15n0627_003:0425a23_31": "於時比丘踊在虛空，去地四丈九尺，身中出火還自燒體，百千天人於虛空中而來供養。",
    "T15n0627_003:0425a25_32": "時舍利弗見於彼人，受斯律教而得滅度，則驚怪之，前白佛言：「誠難及也。",
    "T15n0627_003:0425a26_33": "天中之天！",
    "T15n0627_003:0425a27_34": "如來恩施所說法律，乃令逆者得受法教，如是行者然有殊別，堪救濟者惟有如來！",
    "T15n0627_003:0425a29_35": "溥首童真被大德鎧，諸菩薩倫能覩一切群萌根原隨而度之地，非聲聞、緣覺境界。」",
    "T15n0627_003:0425b02_36": "佛言：「如是。",
    "T15n0627_003:0425b02_37": "舍利弗！",
    "T15n0627_003:0425b02_38": "誠如所云，是佛大士法忍菩薩之境界也。",
    "T15n0627_003:0425b03_39": "又舍利弗！",
    "T15n0627_003:0425b03_40": "汝等所見想墮地獄，而佛覩之至滅度法；汝等視人應滅度者，世尊省知而墜惡趣。",
    "T15n0627_003:0425b05_41": "或以知足有德之士，閑居奉戒而三昧定，汝等謂之至滅度法，如來見之反墮地獄。",
    "T15n0627_003:0425b07_42": "所以者何？",
    "T15n0627_003:0425b07_43": "汝等之類離於心行，不能遍察眾生心原，群萌所行不可思議。",
    "T15n0627_003:0425b09_44": "又舍利弗！",
    "T15n0627_003:0425b09_45": "汝為見此殺母者乎？",
    "T15n0627_003:0425b09_46": "聞說深法得至無餘而般泥洹？」",
    "T15n0627_003:0425b10_47": "對曰：「惟見。",
    "T15n0627_003:0425b10_48": "天中天！」",
    "T15n0627_003:0425b11_49": "佛告舍利弗：「斯害母者，於五百佛殖眾德本，聞深妙法解暢心本清淨顯曜；又如其人入此典誥，受一切法而得解脫。」",
    "T15n0627_003:0425b13_50": "佛言：「舍利弗！",
    "T15n0627_003:0425b14_51": "以是之故，若族姓子、族姓女，我滅度後，能聞是法誼即便信樂；又人迷惑而心乖者，隨惡知友而犯罪釁不失法忍，乃至無餘而得解脫，吾不謂斯等墮惡趣也。",
    "T15n0627_003:0425b17_52": "有信樂如是像類深妙之法，所得如是！",
    "T15n0627_003:0425b18_53": "以斯之故，若茲等倫處於正路，其聞斯典即信樂者，講說平等章句歎頌，廣為他人分別演者，德悉如是！",
    "T15n0627_003:0425b21_54": "何況奉行修如所教？」",
    "T15n0627_003:0425b21_55": "溥首與諸菩薩大士、迦葉、王阿闍世及無數人，往詣佛所稽首禮足，却坐一面。",
    "T15n0627_003:0425b24_0": "爾時舍利弗見溥首與諸會者悉坐定已，謂王阿闍世：「大王！",
    "T15n0627_003:0425b25_1": "狐疑寧為斷乎？」",
    "T15n0627_003:0425b25_2": "答曰：「唯然。",
    "T15n0627_003:0425b26_0": "仁者！",
    "T15n0627_003:0425b26_1": "尋則斷矣。」",
    "T15n0627_003:0425b26_2": "又問：「云何斷？」",
    "T15n0627_003:0425b26_3": "答曰：「不受不捨是謂為斷，亦無所得本末永了無有垢染，則為斷矣！」",
    "T15n0627_003:0425b28_4": "舍利弗白世尊曰：「王阿闍世所畢幾如，餘有幾如？」",
    "T15n0627_003:0425b29_5": "世尊告曰：「王之餘殃猶如芥子，所滅之罪如須彌山，入於深法所說經誼至無生法。」",
    "T15n0627_003:0425c02_6": "舍利弗又白佛言：「王阿闍世當復往歸於惡趣乎？」",
    "T15n0627_003:0425c03_7": "答曰：「如忉利天子在於七寶重閣交露，下閻浮提尋還本處。",
    "T15n0627_003:0425c04_8": "如是舍利弗！",
    "T15n0627_003:0425c05_9": "王阿闍世所入地獄名賓[跳兆+宅]羅(晉曰：集欲)。",
    "T15n0627_003:0425c05_10": "這入尋出，其身不遭苦惱之患。」",
    "T15n0627_003:0425c06_11": "舍利弗言：「難及。",
    "T15n0627_003:0425c07_0": "世尊！",
    "T15n0627_003:0425c07_1": "王阿闍世諸根明達乃如斯乎？",
    "T15n0627_003:0425c07_2": "又能蠲除若干罪釁如斯重殃地獄之毒？」",
    "T15n0627_003:0425c08_3": "佛告舍利弗：「王阿闍世前已供養七十二億諸佛世尊，殖眾德本咸受經典，所聞法者勸無上正真之道，汝豈見溥首乎？」",
    "T15n0627_003:0425c11_4": "對曰：「已見。」",
    "T15n0627_003:0425c11_5": "世尊告曰：「溥首童真勸阿闍世使發無上正真道意，於難計劫，離垢藏如來、無數諸佛，於彼劫中而有三億平等正覺，悉是溥首所可誘勸，使轉法輪長壽久存，設百千世尊終不能為。",
    "T15n0627_003:0425c15_6": "王阿闍世說法決疑，其惟溥首能為斯王決除疑網。",
    "T15n0627_003:0425c17_7": "所以者何？",
    "T15n0627_003:0425c17_8": "溥首童真數從諸佛聞是深法，以是故當作斯觀。",
    "T15n0627_003:0425c18_9": "其有菩薩應所度者，本從發意得其本師，為之說法乃能解耳！",
    "T15n0627_003:0425c19_10": "王阿闍世從集欲輕地獄出，生於上方去是五百佛國，其世界曰莊嚴，其佛號寶英如來、至真、等正覺，今現說法。",
    "T15n0627_003:0425c22_11": "當復重見溥首，從聞深經在於彼土，即當逮得不起法忍。",
    "T15n0627_003:0425c23_12": "彌勒菩薩成正覺時，當復來下還斯忍界，號曰不動菩薩大士！",
    "T15n0627_003:0425c25_13": "彌勒如來當為眾會宣講不動菩薩前所興為，又復分別於此經典敷陳至誼。",
    "T15n0627_003:0425c26_14": "『不動大士能仁佛世作大國王，名阿闍世，從惡友言自害其父，從溥首聞所說經典得柔順法忍，因此除罪令無有餘。』",
    "T15n0627_003:0425c29_15": "彌勒如來緣不動菩薩說此經法，八千菩薩得不起法忍，八萬四千菩薩蠲除無數不可計會罪釁積聚。",
    "T15n0627_003:0426a03_0": "「如是舍利弗！",
    "T15n0627_003:0426a03_1": "王阿闍世從今已往八百難計會劫，修菩薩行開化眾生嚴淨佛土。",
    "T15n0627_003:0426a04_2": "又舍利弗！",
    "T15n0627_003:0426a05_3": "王阿闍世所化眾生，為聲聞地、若緣覺地、若行大乘，斯等眾生當有罪蓋，無塵垢弊，狐疑悉除無有猶豫。",
    "T15n0627_003:0426a07_4": "過於八千不可計劫，當得無上正真之道為最正覺。",
    "T15n0627_003:0426a08_5": "劫名喜見，世界曰無造陰，佛號淨界如來、至真、等正覺，壽十四劫。",
    "T15n0627_003:0426a10_6": "諸聲聞眾七十萬人而為大會，一切慧解志八脫門；諸菩薩眾有十二億，皆得智慧度無極善權方便。",
    "T15n0627_003:0426a12_7": "滅度之後，正法當住一億歲。",
    "T15n0627_003:0426a13_8": "無造陰世界所有黎庶，至於壽盡無狐疑者，終沒之後不歸三塗。",
    "T15n0627_003:0426a14_9": "淨界如來設為群生講說經者，悉去諸垢無有塵勞皆得清淨。",
    "T15n0627_003:0426a16_0": "是故舍利弗！",
    "T15n0627_003:0426a16_1": "人人相見莫相平相，所以不當相平相者，人根難見，獨有如來能平相人，行如佛者可平相人也。」",
    "T15n0627_003:0426a18_2": "賢者舍利弗及大眾會，驚喜踊躍而說斯言：「從今日始盡其形壽，不觀他人，不敢說人某趣地獄、某當滅度。",
    "T15n0627_003:0426a20_3": "所以者何？",
    "T15n0627_003:0426a21_4": "群生之行不可思議。」",
    "T15n0627_003:0426a21_5": "時佛說此喻阿闍世決，三萬二千天子發無上正真道意，各誓願曰：「淨界世尊成正覺時，吾等當生於彼佛土，不造欲世界。」",
    "T15n0627_003:0426a24_6": "佛即記之當生彼土。",
    "T15n0627_003:0426a25_0": "月首受決品第十二",
    "T15n0627_003:0426a26_0": "王阿闍世有一太子，名曰月首，厥年八歲，解頸瓔珞，用散佛上而曰：「吾以此德勸助無上正真之道，以斯善本，淨界如來成正覺時，願於彼土為四域主、轉輪聖王！",
    "T15n0627_003:0426a29_1": "盡其形壽，供養如來及比丘眾！",
    "T15n0627_003:0426b01_2": "佛滅度後奉持舍利而受經典，然後得成無上正真之道為最正覺！」",
    "T15n0627_003:0426b02_3": "這散珠瓔，便於虛空，則成七寶交露棚閣，四方四植上下平等，嚴正雅妙，於其閣內安四寶床敷天繒綵，如來坐之相好莊嚴。",
    "T15n0627_003:0426b05_4": "佛時即笑。",
    "T15n0627_003:0426b06_5": "世尊笑法，則有無數不可呰限百千光色從其口出，照難思議無有邊際諸佛世界，超于梵天、魔之宮殿，日月光明自然蔽曀，[火*僉]徊繞身無央數匝從頂上入。",
    "T15n0627_003:0426b09_6": "賢者阿難即從坐起偏袒右肩，長跪叉手以偈讚曰：「度一切智慧，　　超越眾罣礙；　解了群生類，　　心行之根原。",
    "T15n0627_003:0426b13_0": "　以分別本末，　　應時而說法；　普照世願說，　　何因而欣笑？",
    "T15n0627_003:0426b15_0": "　眾生在十方，　　一切處其前；　無數億姟眾，　　一一而難問。",
    "T15n0627_003:0426b17_0": "　能仁之聖師！",
    "T15n0627_003:0426b17_1": "　　乃堪決其疑；　善哉願解說，　　愍哀何故欣？",
    "T15n0627_003:0426b19_0": "　其過去諸佛！",
    "T15n0627_003:0426b19_1": "　　最勝所住立；　又當來世尊！",
    "T15n0627_003:0426b20_2": "　　猶如洹河沙。",
    "T15n0627_003:0426b21_0": "　分別知六趣，　　慧度於無極；　所以現欣笑，　　離垢願決疑。",
    "T15n0627_003:0426b23_0": "　光明超日月，　　翳魔釋梵宮；　通徹諸鐵圍，　　超照眾山頂。",
    "T15n0627_003:0426b25_0": "　安隱蒸黎元，　　枯竭眾勤勞；　善說除諸垢，　　何故熙欣笑？」",
    "T15n0627_003:0426b27_0": "於是世尊告阿難曰：「寧見月首太子乎？」",
    "T15n0627_003:0426b27_1": "對曰：「唯然，已見。」",
    "T15n0627_003:0426b28_2": "佛言：「今此月首！",
    "T15n0627_003:0426b28_3": "而於佛前殖眾德本，則以勸助無上正真道，稍當漸積修菩薩行。",
    "T15n0627_003:0426c01_4": "淨界如來成佛道時，又此太子生彼佛土為轉輪王，供養奉事淨界如來、至真、等正覺，盡其形壽施以所安；滅度之後供養舍利將御正法，法滅盡後即當遷沒生兜率天，則於其劫得為無上正真道成最正覺，號月英如來、至真、等正覺、明行成為、善逝、世間解、無上士、道法御、天人師，為佛、眾祐！",
    "T15n0627_003:0426c07_5": "國土所有佛之壽命，諸比丘眾亦如淨界世尊等無差特也。」",
    "T15n0627_003:0426c09_6": "爾時他方世界諸來會者菩薩大士，與溥首俱至此忍界，聞說斯言，前啟白佛：「溥首童真所可遊至則當觀之，其土處所悉為如來無有空缺，諸佛世尊不復勞慮。",
    "T15n0627_003:0426c12_7": "所以者何？",
    "T15n0627_003:0426c13_8": "唯然世尊！",
    "T15n0627_003:0426c13_9": "溥首所攝終無惡趣不劇不閑，及諸魔事罪蓋塵穢，其有州域、郡國、縣邑、丘聚、城墎，於斯正典而流布者，則觀其處如來遊居無有虛空。」",
    "T15n0627_003:0426c16_10": "世尊告曰：「如是如是！",
    "T15n0627_003:0426c17_0": "族姓子！",
    "T15n0627_003:0426c17_1": "誠如所云，今斯經典所宣布處，則是如來之所遊止，則是如來慇懃垂教。",
    "T15n0627_003:0426c18_2": "又族姓子！",
    "T15n0627_003:0426c19_3": "乃昔往古錠光佛時，吾於彼世而受得決，所敷髮地，錠光如來蹈越髮上，散以蓮花逮得法忍，授吾莂曰：『後無數劫當得作佛，號能仁如來！』",
    "T15n0627_003:0426c22_4": "如是族姓子！",
    "T15n0627_003:0426c22_5": "時錠光佛告諸比丘：『汝等不當越踏斯地。",
    "T15n0627_003:0426c23_6": "所以者何？",
    "T15n0627_003:0426c23_7": "是者則為天上世間神寺佛塔，菩薩敷髮其處所者而逮法忍，誰欲於此而起塔者？』",
    "T15n0627_003:0426c25_8": "彼諸天子八十億人，同時稱曰：『吾等當起。』",
    "T15n0627_003:0426c26_9": "爾時會中有一長者名曰賢天，白世尊曰：『吾於斯地當起塔寺。』",
    "T15n0627_003:0426c27_10": "佛言：『可興。』",
    "T15n0627_003:0426c28_11": "族姓子！",
    "T15n0627_003:0426c28_12": "賢天長者即於彼處，起七寶塔莊嚴具足，還詣錠光而問佛言：『予在其地興七寶塔，福何所趣？』",
    "T15n0627_003:0427a01_13": "錠光如來尋報之曰：『長者欲知，菩薩大士得不起忍，計其地處若如車輪下盡地際，一切眾生各取土塵皆如舍利而供養之，乃復上至三十三天，滿中七寶以布施佛。",
    "T15n0627_003:0427a05_14": "若欲比之起塔寺福終不相及，塔寺之福最多難計，長者於此所殖德本，如我今授摩納之莂，當為無上正真之道。",
    "T15n0627_003:0427a07_15": "若成佛者亦當立卿於大道決。』",
    "T15n0627_003:0427a08_16": "「於族姓子意念云何？",
    "T15n0627_003:0427a09_17": "爾時長者名賢天者，豈異人乎？",
    "T15n0627_003:0427a09_18": "莫作斯觀，所以者何？",
    "T15n0627_003:0427a10_19": "此眾會中有長者子，名曰受行！",
    "T15n0627_003:0427a11_0": "今吾授決，當於來世而得佛道，號善見如來、至真、等正覺、明行成為、善逝、世間解、無上士、道法御、天人師，為佛、眾祐！",
    "T15n0627_003:0427a13_1": "以是之故，族姓子、族姓女、比丘、比丘尼、清信士、清信女！",
    "T15n0627_003:0427a14_2": "若住、若坐書是經典，持諷誦讀、為他人說，則於其處下盡地際，一切諸塵悉為眾生，又此土者悉如舍利。",
    "T15n0627_003:0427a17_3": "所以者何？",
    "T15n0627_003:0427a17_4": "得忍菩薩成就眾德亦復如是！",
    "T15n0627_003:0427a18_5": "佛故告汝慇懃屬累，若族姓子、族姓女，於是三千大千世界滿中七寶，布施如來、至真、等正覺，晝夜各三而不懈怠，布施隨時，至於一劫若復過劫，不如受是經典。",
    "T15n0627_003:0427a21_6": "王阿闍世除諸狐疑，無有猶豫，淨諸陰、蓋，分別一切諸法平等，若書若讀受持諷誦，聞之信樂書著竹帛，匹素經卷矜莊執翫，令此正法而得久住，此功德福過彼甚多不可稱限。」",
    "T15n0627_003:0427a25_7": "佛言：「族姓子！",
    "T15n0627_003:0427a26_8": "若於百劫奉持禁戒，普知止足，乃得閑居志樂不捨；其聞是經而信樂者，其功德福則過於彼守禁戒上。",
    "T15n0627_003:0427a28_9": "若於百劫而行忍辱，一切眾生罵詈、撾捶，以加杖痛而皆忍之；若復有人聞此經要而信樂者，其功德福則便超越彼忍辱上。",
    "T15n0627_003:0427b02_10": "若於百劫而行精進，供養一切眾生之類，而不愛身及與壽命，不如聞是經歡喜信者。",
    "T15n0627_003:0427b04_11": "若於百劫而行禪思，有觸嬈者而不惑亂，不如聞是經歡喜信者。",
    "T15n0627_003:0427b05_12": "若於百劫而行智慧，博攬曉了無所不達，設復聞此究竟本淨心暢自然經典之品，而歡喜信受持戒諷誦，其功德福則超越彼，能速勸立諸通慧矣！」",
    "T15n0627_003:0427b09_13": "時諸菩薩俱白佛言：「唯然，世尊！",
    "T15n0627_003:0427b09_14": "吾等已受於斯經典，在在所遊諸佛國者，有所住處便當宣布。",
    "T15n0627_003:0427b11_15": "所以者何？",
    "T15n0627_003:0427b11_16": "眾經典者則興佛事。」",
    "T15n0627_003:0427b11_17": "時諸菩薩舉聲歎曰，便復散花遍于三千大千世界，而說斯言：「設此經典布閻浮提而住長久，世尊能仁正法顯成，溥首童真當使永存，所以吾等未曾省聞如是像經。",
    "T15n0627_003:0427b15_18": "假使聞者，吾等不能加報佛恩及與溥首，當以何等興大供養？",
    "T15n0627_003:0427b17_19": "若族姓子！",
    "T15n0627_003:0427b17_20": "從人聞斯經典者其恩難報。",
    "T15n0627_003:0427b18_21": "假使有人欲見如來從聞是經，當觀其人如見世尊！",
    "T15n0627_003:0427b19_22": "設欲供養如來、至真、等正覺者，便當供養此族姓子！",
    "T15n0627_003:0427b20_23": "若覩族姓子族姓女，當瞻之如佛世尊！」",
    "T15n0627_003:0427b21_24": "諸菩薩等咨嗟已畢，稽首佛足右繞三匝，於此佛土忽然不現，各各遷還其本國土，各各自住其如來前，如所受法廣為人說，則於佛前一一彼土，開導教化無數群生，使發無上正真道意。",
    "T15n0627_003:0427b26_0": "屬累品第十三",
    "T15n0627_003:0427b27_0": "爾時世尊告彌勒曰：「仁當受斯正法明典，為無量人而分別說，多所安隱多所哀念，諸天世人悉當蒙恩。」",
    "T15n0627_003:0427b29_1": "彌勒菩薩而白佛言：「唯然，世尊！",
    "T15n0627_003:0427c01_2": "吾則受斯經典教已，亦從過去等正覺所啟受是經，於今現在面值世尊得聞斯法。",
    "T15n0627_003:0427c02_3": "唯然，大聖！",
    "T15n0627_003:0427c03_4": "如來現在，吾以此經演令流普；佛滅度後在兜率天，當為群生分別說此殖眾德本。",
    "T15n0627_003:0427c05_5": "若族姓子、族姓女！",
    "T15n0627_003:0427c05_6": "然於後世耳聞斯經志大乘者，當知彌勒之所建立。",
    "T15n0627_003:0427c06_7": "奉持斯經，若有弊魔伺求其便，吾等當承世尊聖旨而將護之使無瑕短。」",
    "T15n0627_003:0427c08_8": "佛告帝釋：「當受斯經阿闍世品，斷一切結。",
    "T15n0627_003:0427c09_9": "所以者何？",
    "T15n0627_003:0427c09_10": "天、阿須倫假使懷恨而戰鬪者，當念斯經典，諸天則勝，阿須倫降。」",
    "T15n0627_003:0427c11_0": "佛言：「拘翼！",
    "T15n0627_003:0427c11_1": "今囑累汝，若斯經典在於州域、郡國、縣邑、城墎、丘聚，則護其土，怨敵讐隙不得其便。",
    "T15n0627_003:0427c13_2": "若至縣官、若在賊中、若逢禽獸、若值鬼神、若遇盜賊、若遭水火恐懼之難，便當思念於斯經典，而說歌頌；若有怨家寇逆惡賊，不能得其便。」",
    "T15n0627_003:0427c16_3": "爾時佛告賢者阿難：「受斯經典持諷誦讀。",
    "T15n0627_003:0427c17_4": "所以者何？",
    "T15n0627_003:0427c17_5": "假使有人從汝求此經典要者，其族姓子、若族姓女，斷一切疑無有猶豫，洗除眾結永已除了，諸魔罪蓋不能覆蔽，宿之殃釁邪害罣礙自然消滅。",
    "T15n0627_003:0427c20_6": "所以者何？",
    "T15n0627_003:0427c21_7": "設聞斯經則無狐疑。」",
    "T15n0627_003:0427c21_8": "佛告阿難：「吾屬累汝，慇懃戒勅，若犯逆者入斯典要，歡喜欣悅則無有逆，亦無危害而無罪蓋。」",
    "T15n0627_003:0427c23_9": "耆年迦葉白世尊曰：「唯然，大聖！",
    "T15n0627_003:0427c24_10": "吾見證明於斯經典，向者就王阿闍世宮分別逆事，王阿闍世尋時逮得不起法忍，疑網即除。",
    "T15n0627_003:0427c26_11": "我時念言：『阿闍世本不曉了一切諸法，亦不分別諸逆之事。』",
    "T15n0627_003:0427c28_0": "唯然，世尊！",
    "T15n0627_003:0427c28_1": "諸法本淨自然之性，而反思想計有吾我而立諸見，不能理練一切諸逆之本淨也。",
    "T15n0627_003:0428a01_2": "如阿闍世習近顛倒，虛偽眾想成勤苦患；若究暢此則無眾難。",
    "T15n0627_003:0428a02_3": "吾從今始說諸群生亦無有罪無惡趣法，其入此者則超絕去無有終始。」",
    "T15n0627_003:0428a04_4": "佛言：「善哉善哉！",
    "T15n0627_003:0428a04_5": "迦葉！",
    "T15n0627_003:0428a04_6": "誠如所云，諸佛世尊道義之政無有塵垢。」",
    "T15n0627_003:0428a05_7": "賢者阿難前白佛言：「唯然，世尊！",
    "T15n0627_003:0428a06_8": "建立斯經典，令後末世遊閻浮提。」",
    "T15n0627_003:0428a07_9": "爾時世尊從左右脇放大光明，普照三千大千世界，樹木、牆壁普自然出如茲音響：「如來則建斯經典已，設此經典在大海中、若劫燒時，應聞是經，不得中斷而不聞也。」",
    "T15n0627_003:0428a10_10": "佛告阿難：「悉如樹木、牆壁所出音聲，誠如所云，斯諸正士殖眾德本，最後世時受是經者終不中失。」",
    "T15n0627_003:0428a13_11": "佛說是經時，九萬六千天人遠塵離垢諸法眼淨，六萬八千人悉發無上正真道意，二萬二千菩薩得不起法忍，八千人離諸貪欲，三千大千世界六反震動。",
    "T15n0627_003:0428a16_12": "應時大音普告天上世間：「悉來供養於斯經典。」",
    "T15n0627_003:0428a17_13": "諸天伎樂不鼓自鳴，普告天上世間：「悉來散華、燒香、雜香、搗香、澤香，面悉值斯所轉法輪。",
    "T15n0627_003:0428a19_14": "如來於此所說經者，悉為降伏眾邪異道，却諸邪行抑制眾魔，斯如來印，則為精修如來之法。",
    "T15n0627_003:0428a22_15": "諸族姓子！",
    "T15n0627_003:0428a22_16": "便當分別求此法印究竟正見。」",
    "T15n0627_003:0428a23_0": "佛說如是，王阿闍世、溥首童真、彌勒大士、一切菩薩、諸大聲聞、舍利弗、大迦葉、須菩提、阿難等，諸天、世人、阿須倫，聞佛所說，莫不歡喜。",
    "T15n0627_003:0428a27_0": "文殊師利普超三昧經卷下"
}