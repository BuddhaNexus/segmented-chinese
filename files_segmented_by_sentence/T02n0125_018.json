{
    "T02n0125_018:0635b07_0": "增壹阿含經卷第十八",
    "T02n0125_018:0635b09_0": "東晉罽賓三藏瞿曇僧伽提婆譯",
    "T02n0125_018:0635b10_0": "四意斷品第二十六之一",
    "T02n0125_018:0635b11_0": "（一）聞如是：一時，佛在舍衛國祇樹給孤獨園。",
    "T02n0125_018:0635b12_1": "爾時，世尊告諸比丘：「猶如山河、石壁、百草、五穀，皆依於地而得長大，然復此地最尊、最上。",
    "T02n0125_018:0635b14_2": "此亦如是，諸善道品之法，住不放逸之地，使諸善法而得長大。",
    "T02n0125_018:0635b15_3": "「無放逸比丘修四意斷，多修四意斷。",
    "T02n0125_018:0635b16_4": "云何為四？",
    "T02n0125_018:0635b16_5": "於是，比丘！",
    "T02n0125_018:0635b16_6": "未生弊惡法，求方便令不生，心不遠離，恒欲令滅；已生弊惡法，求方便令不生，心不遠離，恒欲令滅；未生善法，求方便令生；已生善法，求方便令增多，不忘失，具足修行，心意不忘。",
    "T02n0125_018:0635b21_7": "如是，比丘修四意斷。",
    "T02n0125_018:0635b21_8": "是故，諸比丘！",
    "T02n0125_018:0635b22_9": "當求方便，修四意斷。",
    "T02n0125_018:0635b22_10": "如是，諸比丘！",
    "T02n0125_018:0635b22_11": "當作是學。」",
    "T02n0125_018:0635b23_12": "爾時，諸比丘聞佛所說，歡喜奉行。",
    "T02n0125_018:0635b24_0": "（二）聞如是：一時，佛在舍衛國祇樹給孤獨園。",
    "T02n0125_018:0635b25_1": "爾時，世尊告諸比丘：「比丘當知，諸有粟散國王及諸大王皆來附近於轉輪王，轉輪王於彼最尊、最上。",
    "T02n0125_018:0635b27_2": "此亦如是，諸善三十七道品之法，無放逸之法最為第一。",
    "T02n0125_018:0635b28_3": "「無放逸比丘修四意斷。",
    "T02n0125_018:0635b29_4": "於是，比丘！",
    "T02n0125_018:0635b29_5": "未生弊惡法，求方便令不生，心不遠離，恒欲令滅；已生弊惡法，求方便令不生，心不遠離，恒欲令滅；未生善法，求方便令生；已生善法，重令增多，終不忘失，具足修行，心意不忘。",
    "T02n0125_018:0635c04_6": "如是，諸比丘修四意斷。",
    "T02n0125_018:0635c05_7": "如是，諸比丘！",
    "T02n0125_018:0635c05_8": "當作是學。」",
    "T02n0125_018:0635c06_9": "爾時，諸比丘聞佛所說，歡喜奉行。",
    "T02n0125_018:0635c07_0": "（三）聞如是：一時，佛在舍衛國祇樹給孤獨園。",
    "T02n0125_018:0635c08_1": "爾時，世尊告諸比丘：「諸有星宿之光，月光最為第一。",
    "T02n0125_018:0635c09_2": "此亦如是，諸善功德三十七品之法，無放逸行最為第一，最尊、最貴。",
    "T02n0125_018:0635c10_3": "「無放逸比丘修四意斷。",
    "T02n0125_018:0635c11_4": "云何為四？",
    "T02n0125_018:0635c11_5": "於是，比丘！",
    "T02n0125_018:0635c11_6": "若未生弊惡法，求方便令不生；若已生弊惡法，求方便令滅；若未生善法，求方便令生；若已生善法，求方便重令增多，終不忘失，具足修行，心意不忘。",
    "T02n0125_018:0635c15_7": "如是，比丘修四意斷。",
    "T02n0125_018:0635c15_8": "是故，諸比丘！",
    "T02n0125_018:0635c16_9": "當求方便，修四意斷。",
    "T02n0125_018:0635c16_10": "如是，諸比丘！",
    "T02n0125_018:0635c16_11": "當作是學。」",
    "T02n0125_018:0635c17_12": "爾時，諸比丘聞佛所說，歡喜奉行。",
    "T02n0125_018:0635c18_0": "（四）聞如是：一時，佛在舍衛國祇樹給孤獨園。",
    "T02n0125_018:0635c19_1": "爾時，世尊告諸比丘：「諸有華之屬，瞻蔔之華、須摩那華，天上、人中，婆師華最為第一。",
    "T02n0125_018:0635c21_0": "此亦如是，諸善功德三十七道品之法，無放逸行為第一。",
    "T02n0125_018:0635c22_1": "「若無放逸比丘修四意斷。",
    "T02n0125_018:0635c22_2": "云何為四？",
    "T02n0125_018:0635c23_3": "於是，比丘！",
    "T02n0125_018:0635c23_4": "若未生弊惡法，求方便令不生；已生弊惡法，求方便令滅；若未生善法，求方便令生；已生善法，求方便令增多，終不忘失，具足修行，心意不忘。",
    "T02n0125_018:0636a02_5": "如是，比丘修四意斷。",
    "T02n0125_018:0636a03_6": "是故，諸比丘！",
    "T02n0125_018:0636a03_7": "當求方便，修四意斷。",
    "T02n0125_018:0636a04_8": "是故，諸比丘！",
    "T02n0125_018:0636a04_9": "當作是學。」",
    "T02n0125_018:0636a04_10": "爾時，諸比丘聞佛所說，歡喜奉行。",
    "T02n0125_018:0636a06_0": "（五）聞如是：一時，佛在舍衛國祇樹給孤獨園。",
    "T02n0125_018:0636a07_1": "爾時，王波斯匿乘寶羽之車，出舍衛城，至祇洹精舍，欲覲世尊。",
    "T02n0125_018:0636a08_2": "諸王常法有五威容，捨著一面，前至世尊所，頭面禮足，在一面坐。",
    "T02n0125_018:0636a10_3": "爾時，世尊告大王曰：「大王當知，世間有四種人出現於世。",
    "T02n0125_018:0636a11_4": "云何為四？",
    "T02n0125_018:0636a11_5": "或有一人，先闇而後明；或有一人，先明而後闇；或有一人，先闇而後闇；或有一人，先明而後明。",
    "T02n0125_018:0636a13_6": "「彼人云何先闇而後明？",
    "T02n0125_018:0636a14_7": "於是，或有一人生卑賤家，或旃陀羅種、或噉人種、或工師種、或婬泆家生，或無目、或無手足、或時裸跣、或諸根錯亂；然復身、口行善法，意念善法。",
    "T02n0125_018:0636a18_8": "彼若見沙門、婆羅門、諸尊長者，恒念禮拜，不失時節，迎來起送，先笑後語，隨時供給。",
    "T02n0125_018:0636a20_0": "若復有時見乞兒者，若沙門、婆羅門，若路行者，若貧匱者，若有錢財，便持施與，設無財貨者，便往至長者家，乞求施與。",
    "T02n0125_018:0636a22_1": "若復見彼施者，便還歡喜踊躍，不能自勝。",
    "T02n0125_018:0636a23_2": "身行善法，口修善法，意念善法，身壞命終，生善處天上。",
    "T02n0125_018:0636a25_3": "猶如有人，從地至床，從床乘馬，從馬乘象，從象乘講堂，由是故我今說，此人先闇而後明。",
    "T02n0125_018:0636a27_4": "如是，大王！",
    "T02n0125_018:0636a27_5": "此人名曰先闇而後明。",
    "T02n0125_018:0636a28_6": "「彼人云何先明而後闇？",
    "T02n0125_018:0636a28_7": "於是，或有一人在大家生，若剎利種、若長者種、若婆羅門種，饒財多寶，金、銀、珍寶、車璩、馬碯、水精、琉璃，僕從、奴婢不可稱計，象、馬、[月*者]、羊皆悉具足。",
    "T02n0125_018:0636b03_8": "然復此人顏貌端政，如桃華色，彼人恒懷邪見，邊見相應，彼便有此見：無施、無受，亦無前人何所施物，亦無善惡之行，亦無今世、後世，亦無得道者，世無阿羅漢可承敬者，於今世、後世可作證者。",
    "T02n0125_018:0636b07_9": "彼若見沙門、婆羅門，便起瞋恚，無恭敬心。",
    "T02n0125_018:0636b08_10": "若見人惠施者，心不喜樂，身、口、意所作行而不平均，以行非法之行，身壞命終，生地獄中。",
    "T02n0125_018:0636b11_0": "猶如有人從講堂至象，從象至馬，從馬至床，從床至地。",
    "T02n0125_018:0636b12_1": "由是故，我今說此人，如是，大王！",
    "T02n0125_018:0636b13_2": "所謂此人先明而後闇。",
    "T02n0125_018:0636b13_3": "「彼云何有人從闇至闇？",
    "T02n0125_018:0636b14_4": "若復有人生卑賤家，或旃陀羅家、或噉人家、或極下窮家，此人必生此中，或復有時，諸根不具，顏色麁惡。",
    "T02n0125_018:0636b16_5": "然復彼人恒懷邪見，彼便有此見：無今世、後世，無沙門、婆羅門，亦無得道者，亦無阿羅漢可承敬者，亦無今世、後世可作證者。",
    "T02n0125_018:0636b19_6": "彼若見沙門、婆羅門，便起瞋恚，無恭敬心。",
    "T02n0125_018:0636b20_7": "若見人來惠施者，心不喜樂，身、口、意所作行而不平等，誹謗聖人，毀辱三尊。",
    "T02n0125_018:0636b22_8": "彼既自不施，又見他施，甚懷瞋恚，以行瞋恚，身壞命終，生地獄中。",
    "T02n0125_018:0636b24_0": "猶如有人從闇至闇，從火焰至火焰，捨智就愚。",
    "T02n0125_018:0636b25_1": "由是而言，此人可謂先闇而後闇，大王當知，故名此人從闇至闇。",
    "T02n0125_018:0636b26_2": "「彼名何等人從明至明？",
    "T02n0125_018:0636b27_3": "或有一人生豪族家，或剎利種、或國王家、或大臣家，饒財多寶，不可稱計。",
    "T02n0125_018:0636b29_4": "然復彼人顏色端政，如桃華色。",
    "T02n0125_018:0636b29_5": "彼人恒有正見，心無錯亂。",
    "T02n0125_018:0636c01_6": "彼有此正見：有施、有福、有受者，有善、惡之報，有今世、後世，有沙門、婆羅門。",
    "T02n0125_018:0636c03_7": "設復彼人若見沙門、婆羅門，起恭敬心，和顏悅色，己身恒喜布施，亦復勸人使行布施之，設布施之日，心懷踊躍，不能自勝，彼身行善，口行善，意行善，身壞命終生善處。",
    "T02n0125_018:0636c07_8": "猶如有人從講堂至講堂，從宮至宮。",
    "T02n0125_018:0636c08_9": "由是而言，我今說此人從明至明。",
    "T02n0125_018:0636c09_10": "是為，大王！",
    "T02n0125_018:0636c09_11": "世間有此四人。」",
    "T02n0125_018:0636c09_12": "爾時，世尊便說此偈：「王當知貧人，　　有信好布施，　見沙門婆羅，　　及諸可施者，　能復起迎逆，　　而教於正見，　施時極歡喜，　　所求不逆人。",
    "T02n0125_018:0636c15_0": "　彼人是良友，　　終不為惡行，　恒喜行正見，　　常念求善法。",
    "T02n0125_018:0636c17_0": "　大王如彼人，　　死時有所適，　必生兜術天，　　先闇而後明。",
    "T02n0125_018:0636c19_0": "　如人極為富，　　不信好喜恚，　慳貪心怯弱，　　邪見而不改。",
    "T02n0125_018:0636c21_0": "　見沙門梵志，　　及諸乞求者，　恒喜呵罵詈，　　邪見言無有。",
    "T02n0125_018:0636c23_0": "　見施起瞋恚，　　不令有施人，　彼人行極弊，　　造諸惡元本。",
    "T02n0125_018:0636c25_0": "　如是彼人者，　　臨欲命終時，　當生地獄中，　　先明而後闇。",
    "T02n0125_018:0636c27_0": "　如有貧賤人，　　無信好瞋恚，　造諸不善行，　　邪見不信正。",
    "T02n0125_018:0636c29_0": "　設見沙門士，　　及諸可事者，　而取輕毀之，　　慳貪無有信。",
    "T02n0125_018:0637a02_0": "　施時而不喜，　　見他施亦然，　彼人所造行，　　所適無安處。",
    "T02n0125_018:0637a04_0": "　如此彼之人，　　必當取命終，　當生地獄中，　　先闇而後闇。",
    "T02n0125_018:0637a06_0": "　如人極有財，　　有信好布施，　正見不他念，　　恒喜求善法。",
    "T02n0125_018:0637a08_0": "　設見諸道士，　　及諸可施者，　起恭迎敬之，　　而學於正見。",
    "T02n0125_018:0637a10_0": "　與時極和悅，　　常念於平均，　惠施無悋惜，　　不逆於人心。",
    "T02n0125_018:0637a12_0": "　彼人受命決，　　不造諸非法，　當知彼之人，　　臨欲命終時，　必生好善處，　　先明而後明。",
    "T02n0125_018:0637a15_0": "「是故，大王！",
    "T02n0125_018:0637a15_1": "當學先明而後明，莫學先明而後闇。",
    "T02n0125_018:0637a16_2": "如是，大王！",
    "T02n0125_018:0637a16_3": "當作是學。」",
    "T02n0125_018:0637a16_4": "爾時，波斯匿王聞佛所說，歡喜奉行。",
    "T02n0125_018:0637a18_0": "（六）聞如是：一時，佛在舍衛國祇樹給孤獨園。",
    "T02n0125_018:0637a19_1": "爾時，尊者阿難至世尊所，頭面禮足，在一面住，斯須，復以兩手摩如來足已，復以口嗚如來足上，而作是說：「天尊之體，何故乃爾？",
    "T02n0125_018:0637a22_2": "身極緩爾，如來之身不如本故。」",
    "T02n0125_018:0637a22_3": "世尊告曰：「如是。",
    "T02n0125_018:0637a23_4": "阿難！",
    "T02n0125_018:0637a23_5": "如汝所言，今如來身皮肉已緩，今日之體不如本故。",
    "T02n0125_018:0637a24_6": "所以然者，夫受形體，為病所逼。",
    "T02n0125_018:0637a25_7": "若應病眾生，為病所困；應死眾生，為死所逼。",
    "T02n0125_018:0637a26_8": "今日如來，年已衰微，年過八十。」",
    "T02n0125_018:0637a27_9": "是時，阿難聞此語已，悲泣哽噎，不能自勝，並作是語：「咄嗟，老至乃至於斯。」",
    "T02n0125_018:0637a29_10": "是時，世尊到時，著衣持鉢，入舍衛城乞食。",
    "T02n0125_018:0637b01_11": "是時，世尊漸漸乞食，至王波斯匿舍。",
    "T02n0125_018:0637b01_12": "當於爾時，波斯匿門前，有故壞車數十乘，捨在一面。",
    "T02n0125_018:0637b03_13": "是時，尊者阿難以見車棄在一面，見已，白世尊曰：「此車王波斯匿車，昔日作時極為精妙，如今日觀之，與瓦石同色。」",
    "T02n0125_018:0637b06_0": "世尊告曰：「如是，阿難！",
    "T02n0125_018:0637b06_1": "如汝所言，如今觀所有車，昔日之時極為精妙，金銀所造，今日壞敗，不可復用。",
    "T02n0125_018:0637b08_2": "如是外物尚壞敗，況復內者？」",
    "T02n0125_018:0637b09_0": "爾時，世尊便說此偈：「咄此老病死，　　壞人極盛色，　初時甚悅意，　　今為死使逼。",
    "T02n0125_018:0637b12_0": "　雖當壽百歲，　　皆當歸於死，　無免此患苦，　　盡當歸此道。",
    "T02n0125_018:0637b14_0": "　如內身所有，　　為死之所驅，　外諸四大者，　　悉趣於本無。",
    "T02n0125_018:0637b16_0": "　是故求無死，　　唯有涅槃耳，　彼無死無生，　　都無此諸行。」",
    "T02n0125_018:0637b18_0": "爾時，世尊即就波斯匿王坐。",
    "T02n0125_018:0637b18_1": "是時，王波斯匿與世尊辦種種飲食。",
    "T02n0125_018:0637b19_2": "觀世尊食竟，王更取一小座，在如來前坐，白世尊曰：「云何，世尊！",
    "T02n0125_018:0637b21_0": "諸佛形體皆金剛數，亦當有老、病、死乎？」",
    "T02n0125_018:0637b21_1": "世尊告曰：「如是，大王！",
    "T02n0125_018:0637b22_2": "如大王語，如來亦當有此生、老、病、死。",
    "T02n0125_018:0637b23_3": "我今亦是人數，父名真淨，母名摩耶，出轉輪聖王種。」",
    "T02n0125_018:0637b24_4": "爾時，世尊便說此偈：「諸佛出於人，　　父名曰真淨，　母名極清妙，　　豪族剎利種。",
    "T02n0125_018:0637b28_0": "　死徑為極困，　　都不觀尊卑，　諸佛尚不免，　　況復餘凡俗。」",
    "T02n0125_018:0637c01_0": "爾時，世尊與波斯匿王而說此偈：「祠祀火為上，　　詩書頌為尊，　人中王為貴，　　眾流海為首。",
    "T02n0125_018:0637c04_0": "　眾星月為上，　　光明日為先，　八方上下中，　　世界之所載。",
    "T02n0125_018:0637c06_0": "　天及世人民，　　如來最為尊，　其欲求福祿，　　當供養三佛。」",
    "T02n0125_018:0637c08_0": "是時，世尊說此偈已，便從座起而去，還祇洹精舍，就座而坐。",
    "T02n0125_018:0637c09_1": "爾時，世尊告諸比丘：「有四法，在世間人所愛敬。",
    "T02n0125_018:0637c10_2": "云何為四？",
    "T02n0125_018:0637c10_3": "少壯之年，世間人民之所愛敬；無有病痛，人所愛敬；壽命，人所愛敬；恩愛集聚，人所愛敬。",
    "T02n0125_018:0637c12_4": "是謂，比丘！",
    "T02n0125_018:0637c13_5": "有此四法，世間人民之所愛敬。",
    "T02n0125_018:0637c13_6": "「復次，比丘復有四法，世間人民所不愛敬。",
    "T02n0125_018:0637c14_7": "云何為四？",
    "T02n0125_018:0637c15_8": "比丘當知，少壯之年，若時老病，世人所不喜；若無病者，後便得病，世人所不喜；若有得壽命，後便命終，世人所不喜；恩愛得集，後復別離，是世人所不喜。",
    "T02n0125_018:0637c18_9": "是謂，比丘！",
    "T02n0125_018:0637c19_10": "有此四法與世迴轉，諸天、世人，乃至轉輪聖王、諸佛世尊，共有此法，是為，比丘！",
    "T02n0125_018:0637c20_11": "世間有此四法與世迴轉。",
    "T02n0125_018:0637c21_12": "「若不覺此四法時，便流轉生死，周旋五道。",
    "T02n0125_018:0637c22_13": "云何為四？",
    "T02n0125_018:0637c22_14": "聖賢戒、賢聖三昧、賢聖智慧、賢聖解脫。",
    "T02n0125_018:0637c23_15": "是為，比丘！",
    "T02n0125_018:0637c24_16": "有此四法而不覺知者，則受上四法。",
    "T02n0125_018:0637c24_17": "我今及汝等，以覺知此賢聖四法，斷生死根，不復受有。",
    "T02n0125_018:0637c26_18": "如今如來形體衰老，當受此衰耗之報。",
    "T02n0125_018:0637c27_19": "是故，諸比丘！",
    "T02n0125_018:0637c27_20": "當求此永寂涅槃，不生、不老、不病、不死，恩愛別離，常念無常之變。",
    "T02n0125_018:0637c28_21": "如是，比丘，當作是念。」",
    "T02n0125_018:0637c29_22": "爾時，諸比丘聞佛所說，歡喜奉行。",
    "T02n0125_018:0638a02_0": "（七）聞如是：一時，佛在舍衛國祇樹給孤獨園。",
    "T02n0125_018:0638a03_1": "爾時，王波斯匿即勅臣佐，嚴寶羽之車，欲出舍衛城觀地講堂。",
    "T02n0125_018:0638a04_2": "當於爾時，波斯匿王母命過，年極衰老，垂向百歲，王甚尊敬，念未曾離目。",
    "T02n0125_018:0638a06_3": "是時，波斯匿王邊有大臣，名不奢蜜，高才蓋世，世人尊重。",
    "T02n0125_018:0638a07_4": "時，大臣便作是念：「此波斯匿王母年向百歲，今日命終；設當聞者，王甚愁憂，不能飲食而得重病。",
    "T02n0125_018:0638a10_0": "我今當設方便，使王不愁憂，亦使不病。」",
    "T02n0125_018:0638a10_1": "是時，大臣即嚴駕五百白象，亦嚴駕五百疋馬，復嚴五百步兵，復嚴駕五百妓女，復嚴駕五百老母，復嚴駕五百婆羅門，復有五百沙門，復嚴駕五百衣裳，復嚴駕五百珍寶，與亡者作好大棺，彩畫極令使妙，懸繒幡蓋，作倡妓樂，不可稱計，出舍衛城。",
    "T02n0125_018:0638a16_2": "是時，波斯匿王還來入城。",
    "T02n0125_018:0638a17_3": "是時，王波斯匿有少事，是時王遙見亡者，問左右曰：「此是何人，供養乃至於斯？」",
    "T02n0125_018:0638a19_4": "時不奢蜜曰：「此舍衛城中有長者母無常，是彼之具。」",
    "T02n0125_018:0638a20_5": "時王復告曰：「此諸象馬車乘復用為？」",
    "T02n0125_018:0638a21_6": "大臣報曰：「此五百老母者，用奉上閻羅王，持用贖命。」",
    "T02n0125_018:0638a22_7": "時，王便笑而作是說：「此是愚人之法，命也難保，有何可剋？",
    "T02n0125_018:0638a23_8": "如有人墮摩竭魚口，欲求出者，實復難得。",
    "T02n0125_018:0638a24_9": "此亦如是，墮閻羅王邊，欲求出，實難可得。」",
    "T02n0125_018:0638a26_0": "「此五百妓女亦用贖命。」",
    "T02n0125_018:0638a26_1": "王報曰：「此亦難得。」",
    "T02n0125_018:0638a27_0": "時大臣曰：「若此妓女不可得者，當用餘者贖之。」",
    "T02n0125_018:0638a28_1": "王曰：「此亦難得。」",
    "T02n0125_018:0638a28_2": "大臣曰：「若此不可得者，當用五百珍寶贖之。」",
    "T02n0125_018:0638a29_3": "王報曰：「此亦難得。」",
    "T02n0125_018:0638b01_4": "大臣曰：「此不可得者，用五百衣裳贖之。」",
    "T02n0125_018:0638b02_5": "王曰：「此亦難得。」",
    "T02n0125_018:0638b02_6": "臣曰：「若此衣裳不可得者，當用此五百梵志呪術，呪術取之。」",
    "T02n0125_018:0638b03_7": "王曰：「此亦難得。」",
    "T02n0125_018:0638b04_8": "大臣曰：「若此五百梵志不可得者，復當持此沙門高才說法，持用贖之。」",
    "T02n0125_018:0638b06_0": "王曰：「此不可得。」",
    "T02n0125_018:0638b06_1": "大臣曰：「若說法不可得者，當集兵眾，共大戰鬪而取之。」",
    "T02n0125_018:0638b07_2": "時，波斯匿王大笑而曰：「此是愚人之法，以墮摩竭魚口，終不得出。」",
    "T02n0125_018:0638b09_3": "時王曰：「汝當知之，頗有生而不死乎？」",
    "T02n0125_018:0638b10_4": "時大臣曰：「此實不可得也。」",
    "T02n0125_018:0638b10_5": "時大王報曰：「實不可得，諸佛亦作是說，夫生有死，命亦難得。」",
    "T02n0125_018:0638b12_6": "是時，不奢蜜跪白王曰：「是故，大王！",
    "T02n0125_018:0638b13_0": "甚莫愁憂，一切眾生皆歸於死。」",
    "T02n0125_018:0638b13_1": "時王問曰：「我何故愁憂？」",
    "T02n0125_018:0638b14_2": "時臣白王：「王當知之，大王母者，今日已死。」",
    "T02n0125_018:0638b15_3": "是時，波斯匿王聞此語已，八九歎息而語大臣曰：「善哉！",
    "T02n0125_018:0638b16_4": "如汝所言，乃能知善權方便。」",
    "T02n0125_018:0638b17_5": "是時，王波斯匿還入城，辦種種香華，供養亡母。",
    "T02n0125_018:0638b18_6": "供養亡母已，便還駕乘至世尊所。",
    "T02n0125_018:0638b19_7": "到已，頭面禮足，在一面坐。",
    "T02n0125_018:0638b19_8": "是時，世尊問曰：「大王！",
    "T02n0125_018:0638b20_9": "何故塵土坌身？」",
    "T02n0125_018:0638b20_10": "王白世尊：「天母命終，向送至城外。",
    "T02n0125_018:0638b21_11": "今來詣世尊所，問其所由。",
    "T02n0125_018:0638b22_12": "然天母在時，持戒精進，恒修善法，年向百歲，今日已命終，故來至世尊所耳。",
    "T02n0125_018:0638b23_13": "若當我持象贖命可得者，亦當用象贖之；若當馬贖命可得者，當用馬贖之；若當車乘贖命可得者，便當用車乘贖之；若當金銀珍寶贖命可得者，當用金銀珍寶贖之；若當以奴婢、僕從、城廓、國界，贖命可得者，當以城廓、國界贖命；若以加尸國界人民贖命可得者，當以加尸人民贖之，莫令我天母命終。」",
    "T02n0125_018:0638c02_14": "世尊告曰：「是故，大王！",
    "T02n0125_018:0638c02_15": "甚莫愁憂，一切眾生皆歸於死。",
    "T02n0125_018:0638c03_16": "一切變易之法，欲令不變易者，終不有此事。",
    "T02n0125_018:0638c04_17": "大王當知，人身之法猶如雪揣，要當歸壞；亦如土坏，同亦歸壞不可久保；亦如野馬幻化，虛偽不真；亦如空拳，以誑小兒。",
    "T02n0125_018:0638c07_18": "是故，大王！",
    "T02n0125_018:0638c08_19": "莫懷愁憂，恃怙此身。",
    "T02n0125_018:0638c08_20": "大王當知，有此四大恐怖，來至此身，不可障護，亦不可以言語、呪術、藥草、符書，所可除去。",
    "T02n0125_018:0638c10_21": "云何為四？",
    "T02n0125_018:0638c11_22": "一者名為老，壞敗少壯，使無顏色；二者名病盡，壞敗無病；三者名為死盡，壞敗命根；四者有常之物歸於無常。",
    "T02n0125_018:0638c13_23": "是謂，大王！",
    "T02n0125_018:0638c14_0": "有此四法不可障護，非力所能伏也。",
    "T02n0125_018:0638c14_1": "「大王當知，猶如四方有四大山，從四方來，使壓眾生，非力所却。",
    "T02n0125_018:0638c16_2": "是故，大王！",
    "T02n0125_018:0638c16_3": "非牢固物，不可恃怙。",
    "T02n0125_018:0638c17_4": "是故，大王！",
    "T02n0125_018:0638c17_5": "當以法治化，莫以非法。",
    "T02n0125_018:0638c18_6": "王亦不久，當至生死之海。",
    "T02n0125_018:0638c18_7": "王亦當知，諸以法治化者，身壞命終，生善處天上；若復以非法治化者，身壞命終，生地獄中。",
    "T02n0125_018:0638c20_8": "是故，大王！",
    "T02n0125_018:0638c21_9": "當以法治化，莫以非法。",
    "T02n0125_018:0638c21_10": "如是，大王！",
    "T02n0125_018:0638c22_0": "當作是學。」",
    "T02n0125_018:0638c22_1": "爾時，波斯匿王白世尊曰：「此法名何等？",
    "T02n0125_018:0638c23_2": "當云何奉行？」",
    "T02n0125_018:0638c23_3": "世尊告曰：「此法名除愁憂之刺。」",
    "T02n0125_018:0638c24_4": "王白佛言：「實爾，世尊！",
    "T02n0125_018:0638c24_5": "所以然者，我聞此法已，所有愁憂之刺，今日已除。",
    "T02n0125_018:0638c26_6": "然，世尊！",
    "T02n0125_018:0638c26_7": "國界事猥，欲還所在。」",
    "T02n0125_018:0638c26_8": "世尊告曰：「宜知是時。」",
    "T02n0125_018:0638c27_9": "波斯匿王即從坐起，頭面禮足，便退而去。",
    "T02n0125_018:0638c28_10": "爾時，波斯匿王聞佛所說，歡喜奉行。",
    "T02n0125_018:0639a01_0": "（八）聞如是：一時，佛在舍衛國祇樹給孤獨園。",
    "T02n0125_018:0639a02_1": "爾時，世尊告諸比丘：「我今非獨在比丘、比丘尼、清信士、清信女中為尊，乃至世間人民中獨尊，今有四法本末，我躬自知之，而作證於四部之眾、天上、人中。",
    "T02n0125_018:0639a05_2": "云何為四？",
    "T02n0125_018:0639a05_3": "一者一切諸行皆悉無常，我今知之，於四部之眾、天上、人中而作證；二者一切諸行苦；三者一切諸行無我；四者涅槃休息。",
    "T02n0125_018:0639a08_4": "我今知之，於四部之眾，於天上、人中而作證。",
    "T02n0125_018:0639a09_5": "是謂，比丘！",
    "T02n0125_018:0639a10_6": "四法之本，是故於天上、人中而獨得尊。」",
    "T02n0125_018:0639a11_0": "爾時，諸比丘聞佛所說，歡喜奉行。",
    "T02n0125_018:0639a12_0": "（九）聞如是：一時，佛在舍衛國祇樹給孤獨園。",
    "T02n0125_018:0639a13_1": "爾時，世尊與大比丘眾五百人俱。",
    "T02n0125_018:0639a13_2": "爾時，世尊欲詣羅閱城夏坐，舍利弗亦欲詣羅閱城夏坐，千二百五十弟子皆欲詣羅閱城夏坐，然舍利弗、目揵連夏坐竟，當取涅槃。",
    "T02n0125_018:0639a17_0": "爾時，世尊將諸比丘、舍利弗、目揵連等，遊羅閱城迦蘭陀竹園，受夏坐已。",
    "T02n0125_018:0639a18_1": "爾時，世尊告舍利弗：「今千二百五十弟子，為汝等在此夏坐，然舍利弗、目揵連比丘當取滅度。",
    "T02n0125_018:0639a20_2": "云何，舍利弗！",
    "T02n0125_018:0639a21_3": "堪任與諸比丘說妙法乎？",
    "T02n0125_018:0639a21_4": "我今脊痛，欲小止息。」",
    "T02n0125_018:0639a22_5": "舍利弗對曰：「如是。",
    "T02n0125_018:0639a22_6": "世尊！」",
    "T02n0125_018:0639a22_7": "爾時，世尊躬襞僧迦利，右脇著地，脚脚相累，計意在明。",
    "T02n0125_018:0639a24_8": "爾時，尊者舍利弗告諸比丘：「我初受戒時，以經半月，得四辯才而作證，義理具足。",
    "T02n0125_018:0639a26_9": "我今當說之，分別其義，使汝等知，布現分別之。",
    "T02n0125_018:0639a27_10": "諦聽！",
    "T02n0125_018:0639a27_11": "善思念之。」",
    "T02n0125_018:0639a27_12": "諸比丘對曰：「如是。」",
    "T02n0125_018:0639a28_13": "是時，諸比丘從舍利弗受教。",
    "T02n0125_018:0639a28_14": "舍利弗告曰：「何等是四辯才？",
    "T02n0125_018:0639a29_15": "我得證者所謂義辯；我由此得證所謂法辯；我由此得證所謂應辯；我由此得證所謂自辯。",
    "T02n0125_018:0639b02_16": "我今當廣分別其義。",
    "T02n0125_018:0639b03_17": "若當四部之眾有狐疑者，我今現在，可問其義。",
    "T02n0125_018:0639b04_18": "若復，諸賢！",
    "T02n0125_018:0639b04_19": "於四禪有狐疑者，若復，諸賢！",
    "T02n0125_018:0639b05_20": "於四等心有狐疑者，可問我，今當說之。",
    "T02n0125_018:0639b06_21": "設復，諸賢！",
    "T02n0125_018:0639b06_22": "於四意斷有狐疑者，可問我義，我今當說。",
    "T02n0125_018:0639b07_23": "四神足、四意止、四諦，有狐疑者，便來問我義，我今當說之。",
    "T02n0125_018:0639b09_0": "今不問者，後悔無益！",
    "T02n0125_018:0639b09_1": "我今唯有世尊、無所著、等正覺所有深法，所行眾事，亦問我義，我當說之，後勿有悔。」",
    "T02n0125_018:0639b11_2": "是時，尊者大目揵連到時，著衣持鉢，欲入羅閱城乞食。",
    "T02n0125_018:0639b12_3": "是時，執杖梵志遙見目連來，各各相詣謂曰：「此是沙門瞿曇弟子中，無有出此人上，我等盡共圍已，而取打殺。」",
    "T02n0125_018:0639b15_4": "是時，彼梵志便共圍捉，各以瓦石打殺而便捨去，身體無處不遍，骨肉爛盡，酷痛苦惱，不可稱計。",
    "T02n0125_018:0639b17_5": "是時，大目揵連而作是念：「此諸梵志圍我取打，骨肉爛盡，捨我而去。",
    "T02n0125_018:0639b19_6": "我今身體無處不痛，極患疼痛，又無氣力可還至園，我今可以神足還至精舍。」",
    "T02n0125_018:0639b21_7": "是時，目連即以神足還至精舍，到舍利弗所，在一面坐。",
    "T02n0125_018:0639b22_8": "是時，尊者大目揵連語舍利弗言：「此執杖梵志圍我取打，骨肉爛盡，身體疼痛，實不可堪，我今欲取般涅槃，故來辭汝。」",
    "T02n0125_018:0639b25_9": "時舍利弗言：「世尊弟子之中，神足第一，有大威力，何故不以神足而避乎？」",
    "T02n0125_018:0639b27_0": "目連報言：「我本所造行極為深重，要索受報，終不可避，非是空中而受此報。",
    "T02n0125_018:0639b28_1": "然我今日身極患疼痛，故來辭汝，取般涅槃。」",
    "T02n0125_018:0639b29_2": "舍利弗言：「諸有比丘、比丘尼修四神足，多廣演其義，若彼人意中欲住劫、過劫，乃至不滅度，何以不住而滅度乎？」",
    "T02n0125_018:0639c03_3": "目連報言：「如是，舍利弗！",
    "T02n0125_018:0639c04_4": "如來言：『若比丘、比丘尼修四神足，欲住壽經劫者，亦可得耳。』",
    "T02n0125_018:0639c05_5": "但如來住劫住者，我亦住耳。",
    "T02n0125_018:0639c06_6": "但今日世尊不久當取般涅槃，眾生之類壽命極短，又我不忍見世尊取般涅槃。",
    "T02n0125_018:0639c08_7": "然我身體極為疼痛，欲取般涅槃。」",
    "T02n0125_018:0639c08_8": "爾時，舍利弗語目連言：「汝今小停，我當先取滅度。」",
    "T02n0125_018:0639c10_9": "是時，目連默然不對。",
    "T02n0125_018:0639c10_10": "是時，舍利弗往至世尊所，頭面禮足，在一面坐。",
    "T02n0125_018:0639c11_11": "時，舍利弗白世尊言：「我今欲取滅度，唯願聽許。」",
    "T02n0125_018:0639c12_12": "是時，世尊默然不對。",
    "T02n0125_018:0639c13_13": "時舍利弗再三白世尊言：「我今正是時，欲取般涅槃。」",
    "T02n0125_018:0639c14_14": "是時，世尊告舍利弗：「汝今何故不住一劫，乃過一劫？」",
    "T02n0125_018:0639c15_15": "舍利弗白世尊言：「我躬從世尊聞，躬自承受，眾生之類受命極短，極壽不過百歲，以眾生命短，故如來壽亦短。",
    "T02n0125_018:0639c18_16": "若當如來住壽一劫者，我當亦住壽一劫。」",
    "T02n0125_018:0639c19_17": "世尊告曰：「如舍利弗言，以眾生命短，故如來壽亦短，然復此事亦不可論。",
    "T02n0125_018:0639c21_18": "所以然者，過去久遠阿僧祇劫，有佛名善念誓願如來、至真、等正覺，出現於世。",
    "T02n0125_018:0639c23_19": "當於爾時，人壽八萬歲，無有中夭者。",
    "T02n0125_018:0639c23_20": "彼善念誓願如來當成佛時，即其日便化作無量佛，立無量眾生在三乘行，有在不退轉地住者；復立無量眾生在四姓家；復立無量眾生在四天王宮、艶天、兜術天、化自在天、他化自在天、梵迦夷天、欲天、色天、無色天，亦於其日，於無餘涅槃界而般涅槃。",
    "T02n0125_018:0640a01_0": "而今舍利弗言：『以眾生壽短，故如來壽命亦短。』",
    "T02n0125_018:0640a02_1": "云何，舍利弗！",
    "T02n0125_018:0640a02_2": "而作是說：『如來當住一劫，至一劫，我亦當住一劫，至一劫。』",
    "T02n0125_018:0640a03_3": "然復眾生，不能知如來壽命長短。",
    "T02n0125_018:0640a04_4": "舍利弗當知，如來有四不可思議事，非小乘所能知。",
    "T02n0125_018:0640a05_5": "云何為四？",
    "T02n0125_018:0640a06_6": "世不可思議，眾生不可思議，龍不可思議，佛土境界不可思議。",
    "T02n0125_018:0640a07_7": "是謂，舍利弗！",
    "T02n0125_018:0640a07_8": "有四不可思議。」",
    "T02n0125_018:0640a08_9": "舍利弗言：「如是，世尊！",
    "T02n0125_018:0640a08_10": "有四不可思議，世界、眾生、龍宮、佛土實不可思議。",
    "T02n0125_018:0640a09_11": "然長夜恒有此念：『釋迦文佛終不住一劫。』",
    "T02n0125_018:0640a10_12": "又復諸天來至我所，而語我言：『釋迦文佛不久在世，年向八十，然今世尊不久當取涅槃。』",
    "T02n0125_018:0640a12_13": "我今不堪見世尊取般涅槃。",
    "T02n0125_018:0640a13_14": "又我躬從如來聞此語：『諸過去、當來、今現在，諸佛上足弟子先取般涅槃，然後佛取般涅槃；又最後弟子亦先取般涅槃，然後世尊不久當取滅度。』",
    "T02n0125_018:0640a17_0": "唯願世尊聽取滅度。」",
    "T02n0125_018:0640a17_1": "世尊告曰：「今正是時。」",
    "T02n0125_018:0640a18_0": "舍利弗即住如來前坐，正身正意，繫念在前，而入初禪；從初禪起，入二禪；從二禪起，復入三禪；從三禪起，復入四禪；從四禪起，復入空處、識處、不用處、有想無想處，從有想無想起，入滅盡定；從滅盡定起，入有想無想處；從有想無想起，入不用處、識處、空處；從空處起，入第四禪；從第四禪起，入三禪；從第三禪起，入第二禪；從第二禪起，入初禪；從初禪起，入第二禪；從第二禪起，入第三禪；從第三禪起，入第四禪。",
    "T02n0125_018:0640a27_1": "時，尊者舍利弗從四禪起已，告諸比丘：「此名師子奮迅三昧。」",
    "T02n0125_018:0640a29_2": "是時，諸比丘歎未曾有：「甚奇！",
    "T02n0125_018:0640a29_3": "甚特！",
    "T02n0125_018:0640b01_4": "尊者舍利弗入三昧，速疾乃爾。」",
    "T02n0125_018:0640b01_5": "爾時，舍利弗即從坐起，頭面禮世尊足，便退而去。",
    "T02n0125_018:0640b02_6": "當於爾時，眾多比丘從舍利弗後。",
    "T02n0125_018:0640b03_7": "時舍利弗還顧語：「諸賢！",
    "T02n0125_018:0640b04_8": "各欲所至？」",
    "T02n0125_018:0640b04_9": "眾多比丘報曰：「我等欲得供養尊者舍利。」",
    "T02n0125_018:0640b05_10": "舍利弗言：「止！",
    "T02n0125_018:0640b05_11": "止！",
    "T02n0125_018:0640b05_12": "諸賢！",
    "T02n0125_018:0640b05_13": "此則為供養已。",
    "T02n0125_018:0640b06_14": "吾自有沙彌，足得供養我耳。",
    "T02n0125_018:0640b07_15": "汝等各還所在，思惟道化，善修梵行，盡於苦際。",
    "T02n0125_018:0640b08_16": "如來出世，甚難可遇，時時乃出，猶優曇鉢華時時乃出。",
    "T02n0125_018:0640b09_17": "如來亦復如是，億劫乃出。",
    "T02n0125_018:0640b10_18": "人身亦復難剋，有信成就亦復難得，欲求出家學如來法亦復難得。",
    "T02n0125_018:0640b11_19": "一切諸行欲使不滅盡，此亦難得；滅於愛欲永盡無餘，滅盡涅槃。",
    "T02n0125_018:0640b13_20": "今有四法本末，如來之所說。",
    "T02n0125_018:0640b14_0": "云何為四？",
    "T02n0125_018:0640b14_1": "一切諸行無常，是謂初法本末，如來之所說。",
    "T02n0125_018:0640b15_2": "一切諸行苦，是謂第二法本末，如來之所說。",
    "T02n0125_018:0640b16_3": "一切諸行無我，是謂第三法本末，如來之所說。",
    "T02n0125_018:0640b17_4": "涅槃為永寂，是謂第四法本末，如來之所說。",
    "T02n0125_018:0640b18_5": "是謂，諸賢！",
    "T02n0125_018:0640b18_6": "四法本末，如來之所說。」",
    "T02n0125_018:0640b19_7": "爾時，諸比丘咸共墮淚：「今舍利弗滅度，何速乃爾。」",
    "T02n0125_018:0640b20_8": "爾時，尊者舍利弗告諸比丘：「止！",
    "T02n0125_018:0640b21_0": "止！",
    "T02n0125_018:0640b21_1": "諸賢！",
    "T02n0125_018:0640b21_2": "慎莫愁憂，變易之法，欲使不變易者，此事不然。",
    "T02n0125_018:0640b22_3": "須彌山王尚有無常之變，況復芥子之體，舍利弗比丘而免此患乎？",
    "T02n0125_018:0640b23_4": "如來金剛之身，不久亦當取般涅槃，何況我身？",
    "T02n0125_018:0640b24_5": "然汝等各修其法行，得盡苦際。」",
    "T02n0125_018:0640b25_6": "是時，尊者舍利弗往詣精舍。",
    "T02n0125_018:0640b26_7": "到已，收攝衣鉢，出於竹園，往詣本生住處。",
    "T02n0125_018:0640b27_8": "是時，尊者舍利弗漸漸乞食至摩瘦國。",
    "T02n0125_018:0640b28_9": "爾時，尊者舍利弗遊於摩瘦本生之處，身遇疾病，極為苦痛。",
    "T02n0125_018:0640b29_10": "時，唯有均頭沙彌供養，目下除去不淨，供給清淨。",
    "T02n0125_018:0640c01_11": "是時，釋提桓因知舍利弗心中所念，譬如力士屈申臂頃，從三十三天沒不現，來至舍利弗精舍中。",
    "T02n0125_018:0640c04_12": "至已，頭面禮足，復以兩手摩舍利弗足，自稱姓名，而作是說：「我是天王帝釋。」",
    "T02n0125_018:0640c06_13": "舍利弗言：「快哉！",
    "T02n0125_018:0640c06_14": "天帝！",
    "T02n0125_018:0640c06_15": "受命無窮。」",
    "T02n0125_018:0640c06_16": "釋提桓因報言：「我今欲供養尊者舍利。」",
    "T02n0125_018:0640c07_17": "時舍利弗報言：「止！",
    "T02n0125_018:0640c08_18": "止！",
    "T02n0125_018:0640c08_19": "天帝！",
    "T02n0125_018:0640c08_20": "此則為供養已，諸天清淨，阿須輪、龍、鬼及諸天之眾。",
    "T02n0125_018:0640c09_21": "我今自有沙彌，足堪使令。」",
    "T02n0125_018:0640c10_22": "時，釋提桓因再三白舍利弗言：「我今欲作福業，莫見違願，今欲供養尊者舍利。」",
    "T02n0125_018:0640c12_23": "是時，舍利弗默然不對。",
    "T02n0125_018:0640c12_24": "時，釋提桓因躬自除糞，不辭謙苦。",
    "T02n0125_018:0640c13_25": "是時，尊者舍利弗即以其夜而般涅槃。",
    "T02n0125_018:0640c14_26": "是時，此地六變震動，有大音聲，雨諸天華，作倡伎樂，諸天側塞虛空，神妙諸天亦散拘牟頭華，或以栴檀雜碎之香而散其上。",
    "T02n0125_018:0640c17_27": "時，舍利弗已取滅度，諸天皆在空中，悲號啼哭，不能自勝，虛空之中，欲天、色天、無色天，悉共墮淚，亦如春月細雨和暢。",
    "T02n0125_018:0640c20_28": "爾時，亦復如是。",
    "T02n0125_018:0640c20_29": "「今尊者舍利弗取般涅槃，何其速哉。」",
    "T02n0125_018:0640c21_30": "是時，釋提桓因集一切眾香，而耶維尊者舍利弗身，種種供養已，而收舍利及衣鉢，而付均頭沙彌，又告之曰：「此是汝師舍利及衣鉢，往奉世尊。",
    "T02n0125_018:0640c24_31": "到已，以此因緣，具白世尊，若有所說者，便奉行之。」",
    "T02n0125_018:0640c25_32": "是時，均頭報言：「如是，拘翼！」",
    "T02n0125_018:0640c26_33": "是時，均頭沙彌捉衣、持鉢及舍利，往至阿難所，白阿難曰：「我師已取滅度，今持舍利、衣鉢來，用上世尊！」",
    "T02n0125_018:0640c29_34": "時阿難見已，即墮淚而作是語：「汝亦來共至世尊所，以此因緣，共白世尊。",
    "T02n0125_018:0641a01_35": "若世尊有所說，我等常奉行之。」",
    "T02n0125_018:0641a02_36": "均頭報言：「如是，尊者！」",
    "T02n0125_018:0641a03_37": "是時，阿難將均頭沙彌至世尊所，頭面禮足，白世尊曰：「此均頭沙彌來至我所，白我言：『我師已滅度，今持衣鉢來奉上如來。』",
    "T02n0125_018:0641a06_38": "我今日心意煩惱，志性迷惑，莫知東西，聞尊者舍利弗取般涅槃，悵然傷心。」",
    "T02n0125_018:0641a07_39": "世尊告曰：「云何，阿難！",
    "T02n0125_018:0641a08_40": "舍利弗比丘用戒身般涅槃乎？」",
    "T02n0125_018:0641a09_41": "阿難對曰：「非也。",
    "T02n0125_018:0641a09_42": "世尊！」",
    "T02n0125_018:0641a09_43": "世尊告曰：「云何，阿難！",
    "T02n0125_018:0641a10_44": "用定身、慧身、解脫所見身，而取滅度乎？」",
    "T02n0125_018:0641a11_45": "阿難白佛言：「舍利弗比丘不用戒身、定身、慧身、解脫身、解脫所見身，而取滅度，但舍利弗比丘恒喜教化，說法無厭足，與諸比丘教誡，亦無厭足。",
    "T02n0125_018:0641a14_46": "我今憶此舍利弗深恩過多，是以愁悒耳。」",
    "T02n0125_018:0641a15_47": "世尊告曰：「止！",
    "T02n0125_018:0641a15_48": "止！",
    "T02n0125_018:0641a15_49": "阿難！",
    "T02n0125_018:0641a15_50": "莫懷愁憂，不常之物，欲使恒在者，此事不然。",
    "T02n0125_018:0641a17_51": "夫生有死。",
    "T02n0125_018:0641a17_52": "云何，阿難！",
    "T02n0125_018:0641a17_53": "過去諸佛盡非滅度乎？",
    "T02n0125_018:0641a18_54": "譬如燈炷，油盡即滅。",
    "T02n0125_018:0641a18_55": "如從寶藏、定光至今七佛及弟子眾，盡非般涅槃乎？",
    "T02n0125_018:0641a20_0": "如是辟支佛審諦、高稱、遠聞、尼嗟優尼般嗟伽羅，優般伽羅，爾許辟支佛盡非滅度乎？",
    "T02n0125_018:0641a21_1": "賢劫之初，大國聖王名曰善悅摩訶提婆，如是轉輪聖王今為所在，豈非盡非般涅槃乎？」",
    "T02n0125_018:0641a24_0": "爾時，世尊便說此偈：「一切行無常，　　生者當有死，　不生不復滅，　　此滅最第一。」",
    "T02n0125_018:0641a27_0": "增壹阿含經卷第十八"
}