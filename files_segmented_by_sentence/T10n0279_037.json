{
    "T10n0279_037:0193b14_0": "大方廣佛華嚴經卷第三十七",
    "T10n0279_037:0193b16_0": "于闐國三藏實叉難陀奉　制譯",
    "T10n0279_037:0193b17_0": "十地品第二十六之四第六地",
    "T10n0279_037:0193b18_0": "　菩薩既聞諸勝行，　　其心歡喜雨妙華，　放淨光明散寶珠，　　供養如來稱善說。",
    "T10n0279_037:0193b20_0": "　百千天眾皆欣慶，　　共在空中散眾寶，　華鬘瓔珞及幢幡，　　寶蓋塗香咸供佛。",
    "T10n0279_037:0193b22_0": "　自在天王并眷屬，　　心生歡喜住空中，　散寶成雲持供養，　　讚言：「佛子快宣說！」",
    "T10n0279_037:0193b24_0": "　無量天女空中住，　　共以樂音歌讚佛，　音中悉作如是言：　　「佛語能除煩惱病。",
    "T10n0279_037:0193b26_0": "　法性本寂無諸相，　　猶如虛空不分別，　超諸取著絕言道，　　真實平等常清淨。",
    "T10n0279_037:0193b28_0": "　若能通達諸法性，　　於有於無心不動。",
    "T10n0279_037:0193b29_0": "　為欲救世勤修行，　　此佛口生真佛子。",
    "T10n0279_037:0193c01_0": "　不取眾相而行施，　　本絕諸惡堅持戒，　解法無害常堪忍，　　知法性離具精進，　已盡煩惱入諸禪，　　善達性空分別法，　具足智力能博濟，　　滅除眾惡稱大士。」",
    "T10n0279_037:0193c05_0": "　如是妙音千萬種，　　讚已默然瞻仰佛。",
    "T10n0279_037:0193c06_0": "　解脫月語金剛藏：　　「以何行相入後地？」",
    "T10n0279_037:0193c07_0": "爾時，金剛藏菩薩告解脫月菩薩言：「佛子！",
    "T10n0279_037:0193c07_1": "菩薩摩訶薩已具足第五地，欲入第六現前地，當觀察十平等法。",
    "T10n0279_037:0193c09_2": "何等為十？",
    "T10n0279_037:0193c09_3": "所謂：一切法無相故平等，無體故平等，無生故平等，無成故平等，本來清淨故平等，無戲論故平等，無取捨故平等，寂靜故平等，如幻、如夢、如影、如響、如水中月、如鏡中像、如焰、如化故平等，有、無不二故平等。",
    "T10n0279_037:0193c14_4": "菩薩如是觀一切法自性清淨，隨順無違，得入第六現前地，得明利隨順忍，未得無生法忍。",
    "T10n0279_037:0193c17_0": "「佛子！",
    "T10n0279_037:0193c17_1": "此菩薩摩訶薩如是觀已，復以大悲為首、大悲增上、大悲滿足，觀世間生滅，作是念：『世間受生皆由著我，若離此著，則無生處。』",
    "T10n0279_037:0193c20_2": "復作是念：『凡夫無智，執著於我，常求有、無，不正思惟，起於妄行，行於邪道；罪行、福行、不動行，積集增長，於諸行中植心種子，有漏有取，復起後有生及老死。",
    "T10n0279_037:0193c23_3": "所謂：業為田，識為種，無明闇覆，愛水為潤，我慢溉灌，見網增長，生名色芽，名色增長生五根，諸根相對生觸，觸對生受，受後希求生愛，愛增長生取，取增長生有；有生已，於諸趣中起五蘊身，名生；生已衰變為老，終歿為死。",
    "T10n0279_037:0193c28_4": "於老死時，生諸熱惱；因熱惱故，憂愁悲歎，眾苦皆集。",
    "T10n0279_037:0193c29_5": "此因緣故，集無有集者，任運而滅亦無滅者。』",
    "T10n0279_037:0194a01_6": "菩薩如是隨順觀察緣起之相。",
    "T10n0279_037:0194a02_7": "佛子！",
    "T10n0279_037:0194a02_8": "此菩薩摩訶薩復作是念：『於第一義諦不了故名：無明，所作業果是行，行依止初心是識，與識共生四取蘊為名色，名色增長為六處，根、境、識三事和合是觸，觸共生有受，於受染著是愛，愛增長是取，取所起有漏業為有，從業起蘊為生，蘊熟為老，蘊壞為死；死時離別，愚迷貪戀，心胸煩悶為愁，涕泗諮嗟為歎，在五根為苦，在意地為憂，憂苦轉多為惱。",
    "T10n0279_037:0194a10_9": "如是但有苦樹增長，無我、無我所，無作、無受者。』",
    "T10n0279_037:0194a11_10": "復作是念：『若有作者，則有作事；若無作者，亦無作事，第一義中俱不可得。』",
    "T10n0279_037:0194a13_11": "佛子！",
    "T10n0279_037:0194a13_12": "此菩薩摩訶薩復作是念：『三界所有，唯是一心。",
    "T10n0279_037:0194a14_13": "如來於此分別演說十二有支，皆依一心，如是而立。",
    "T10n0279_037:0194a15_14": "何以故？",
    "T10n0279_037:0194a15_15": "隨事貪欲與心共生，心是識，事是行，於行迷惑是無明，與無明及心共生是名色，名色增長是六處，六處三分合為觸，觸共生是受，受無厭足是愛，愛攝不捨是取，彼諸有支生是有，有所起名：生，生熟為老，老壞為死。』",
    "T10n0279_037:0194a20_16": "「佛子！",
    "T10n0279_037:0194a20_17": "此中無明有二種業，一令眾生迷於所緣，二與行作生起因。",
    "T10n0279_037:0194a22_18": "行亦有二種業，一能生未來報，二與識作生起因。",
    "T10n0279_037:0194a23_19": "識亦有二種業，一令諸有相續，二與名色作生起因。",
    "T10n0279_037:0194a24_20": "名色亦有二種業，一互相助成，二與六處作生起因。",
    "T10n0279_037:0194a25_21": "六處亦有二種業，一各取自境界，二與觸作生起因。",
    "T10n0279_037:0194a26_22": "觸亦有二種業，一能觸所緣，二與受作生起因。",
    "T10n0279_037:0194a27_23": "受亦有二種業，一能領受愛憎等事，二與愛作生起因。",
    "T10n0279_037:0194a29_24": "愛亦有二種業，一染著可愛事，二與取作生起因。",
    "T10n0279_037:0194b01_25": "取亦有二種業，一令諸煩惱相續，二與有作生起因。",
    "T10n0279_037:0194b02_26": "有亦有二種業，一能令於餘趣中生，二與生作生起因。",
    "T10n0279_037:0194b03_27": "生亦有二種業，一能起諸蘊，二與老作生起因。",
    "T10n0279_037:0194b04_28": "老亦有二種業，一令諸根變異，二與死作生起因。",
    "T10n0279_037:0194b05_29": "死亦有二種業，一能壞諸行，二不覺知故相續不絕。",
    "T10n0279_037:0194b07_0": "「佛子！",
    "T10n0279_037:0194b07_1": "此中無明緣行，乃至生緣老死者，由無明乃至生為緣，令行乃至老死不斷，助成故。",
    "T10n0279_037:0194b09_0": "無明滅則行滅，乃至生滅則老死滅者，由無明乃至生不為緣，令諸行乃至老死斷滅，不助成故。",
    "T10n0279_037:0194b11_1": "佛子！",
    "T10n0279_037:0194b11_2": "此中無明、愛、取不斷是煩惱道，行、有不斷是業道，餘分不斷是苦道；前後際分別滅三道斷，如是三道離我、我所，但有生滅，猶如束蘆。",
    "T10n0279_037:0194b14_3": "復次，無明緣行者，是觀過去；識乃至受，是觀現在；愛乃至有，是觀未來。",
    "T10n0279_037:0194b15_4": "於是以後，展轉相續。",
    "T10n0279_037:0194b16_5": "無明滅行滅者，是觀待斷。",
    "T10n0279_037:0194b16_6": "復次，十二有支名為三苦，此中無明、行乃至六處是行苦，觸、受是苦苦，餘是壞苦；無明滅行滅者，是三苦斷。",
    "T10n0279_037:0194b19_7": "復次，無明緣行者，無明因緣能生諸行；無明滅行滅者，以無無明，諸行亦無，餘亦如是。",
    "T10n0279_037:0194b21_8": "又無明緣行者，是生繫縛；無明滅行滅者，是滅繫縛。",
    "T10n0279_037:0194b22_9": "餘亦如是。",
    "T10n0279_037:0194b22_10": "又無明緣行者，是隨順無所有觀；無明滅行滅者，是隨順盡滅觀。",
    "T10n0279_037:0194b24_11": "餘亦如是。",
    "T10n0279_037:0194b24_12": "「佛子！",
    "T10n0279_037:0194b24_13": "菩薩摩訶薩如是十種逆順觀諸緣起。",
    "T10n0279_037:0194b25_14": "所謂：有支相續故，一心所攝故，自業差別故，不相捨離故，三道不斷故，觀過去、現在、未來故，三苦聚集故，因緣生滅故，生滅繫縛故，無所有、盡觀故：「佛子，菩薩摩訶薩以如是十種相觀諸緣起，知無我、無人、無壽命、自性空、無作者、無受者，即得空解脫門現在前。",
    "T10n0279_037:0194c02_15": "觀諸有支皆自性滅，畢竟解脫，無有少法相生，即時得無相解脫門現在前。",
    "T10n0279_037:0194c04_16": "如是入空、無相已，無有願求，唯除大悲為首，教化眾生，即時得無願解脫門現在前。",
    "T10n0279_037:0194c06_17": "菩薩如是修三解脫門，離彼、我想，離作者、受者想，離有、無想。",
    "T10n0279_037:0194c08_0": "「佛子！",
    "T10n0279_037:0194c08_1": "此菩薩摩訶薩大悲轉增，精勤修習，為未滿菩提分法令圓滿故，作是念：『一切有為，有和合則轉，無和合則不轉；緣集則轉，緣不集則不轉。",
    "T10n0279_037:0194c11_2": "我如是知有為法多諸過患，當斷此和合因緣；然為成就眾生故，亦不畢竟滅於諸行。』",
    "T10n0279_037:0194c13_3": "佛子！",
    "T10n0279_037:0194c13_4": "菩薩如是觀察有為多諸過患，無有自性，不生不滅，而恒起大悲，不捨眾生，即得般若波羅蜜現前，名：無障礙智光明。",
    "T10n0279_037:0194c16_5": "成就如是智光明已，雖修習菩提分因緣而不住有為中，雖觀有為法自性寂滅亦不住寂滅中，以菩提分法未圓滿故。",
    "T10n0279_037:0194c19_0": "「佛子！",
    "T10n0279_037:0194c19_1": "菩薩住此現前地，得入空三昧、自性空三昧、第一義空三昧、第一空三昧、大空三昧、合空三昧、起空三昧、如實不分別空三昧、不捨離空三昧、離不離空三昧。",
    "T10n0279_037:0194c22_2": "此菩薩得如是十空三昧門為首，百千空三昧皆悉現前；如是十無相、十無願三昧門為首，百千無相、無願三昧門皆悉現前。",
    "T10n0279_037:0194c26_0": "「佛子！",
    "T10n0279_037:0194c26_1": "菩薩住此現前地，復更修習滿足不可壞心、決定心、純善心、甚深心、不退轉心、不休息心、廣大心、無邊心、求智心、方便慧相應心，皆悉圓滿。",
    "T10n0279_037:0195a01_0": "「佛子！",
    "T10n0279_037:0195a01_1": "菩薩以此心順佛菩提，不懼異論，入諸智地，離二乘道，趣於佛智，諸煩惱魔無能沮壞，住於菩薩智慧光明，於空、無相、無願法中皆善修習，方便智慧恒共相應，菩提分法常行不捨。",
    "T10n0279_037:0195a05_2": "佛子！",
    "T10n0279_037:0195a05_3": "菩薩住此現前地中，得般若波羅蜜行增上，得第三明利順忍，以於諸法如實相隨順無違故。",
    "T10n0279_037:0195a08_0": "「佛子！",
    "T10n0279_037:0195a08_1": "菩薩住此現前地已，以願力故，得見多佛。",
    "T10n0279_037:0195a09_2": "所謂：見多百佛，乃至見多百千億那由他佛。",
    "T10n0279_037:0195a10_3": "悉以廣大心、深心，供養恭敬，尊重讚歎，衣服、飲食、臥具、湯藥，一切資生悉以奉施，亦以供養一切眾僧，以此善根迴向阿耨多羅三藐三菩提。",
    "T10n0279_037:0195a13_4": "於諸佛所，恭敬聽法，聞已受持，得如實三昧智慧光明，隨順修行，憶持不捨。",
    "T10n0279_037:0195a14_5": "又得諸佛甚深法藏，經於百劫，經於千劫，乃至無量百千億那由他劫，所有善根轉更明淨。",
    "T10n0279_037:0195a17_0": "譬如真金，以毘瑠璃寶數數磨瑩，轉更明淨；此地菩薩所有善根亦復如是，以方便慧，隨逐觀察，轉更明淨，轉復寂滅，無能映蔽。",
    "T10n0279_037:0195a19_1": "譬如月光，照眾生身，令得清涼，四種風輪所不能壞；此地菩薩所有善根亦復如是，能滅無量百千億那由他眾生煩惱熾火，四種魔道所不能壞。",
    "T10n0279_037:0195a23_2": "此菩薩，十波羅蜜中，般若波羅蜜偏多；餘非不修，但隨力隨分。",
    "T10n0279_037:0195a24_3": "「佛子！",
    "T10n0279_037:0195a24_4": "是名：略說菩薩摩訶薩第六現前地。",
    "T10n0279_037:0195a25_5": "菩薩住此地，多作善化天王，所作自在，一切聲聞所有問難無能退屈，能令眾生除滅我慢、深入緣起。",
    "T10n0279_037:0195a27_6": "布施、愛語、利行、同事——如是一切諸所作業，皆不離念佛，乃至不離念具足一切種、一切智智。",
    "T10n0279_037:0195a29_7": "復作是念：『我當於一切眾生中為首、為勝，乃至為一切智智依止者。』",
    "T10n0279_037:0195b02_8": "此菩薩若勤行精進，於一念頃，得百千億三昧，乃至示現百千億菩薩以為眷屬；若以願力自在示現，過於此數，乃至百千億那由他劫不能數知。」",
    "T10n0279_037:0195b05_9": "爾時，金剛藏菩薩欲重宣其義而說頌曰：「菩薩圓滿五地已，　　觀法無相亦無性，　無生無成本清淨，　　無有戲論無取捨，　體相寂滅如幻等，　　有無不二離分別，　隨順法性如是觀，　　此智得成入六地。",
    "T10n0279_037:0195b11_0": "　明利順忍智具足，　　觀察世間生滅相，　以癡闇力世間生，　　若滅癡闇世無有。",
    "T10n0279_037:0195b13_0": "　觀諸因緣實義空，　　不壞假名和合用，　無作無受無思念，　　諸行如雲遍興起。",
    "T10n0279_037:0195b15_0": "　不知真諦名無明，　　所作思業愚癡果，　識起共生是名色，　　如是乃至眾苦聚。",
    "T10n0279_037:0195b17_0": "　了達三界依心有，　　十二因緣亦復然，　生死皆由心所作，　　心若滅者生死盡。",
    "T10n0279_037:0195b19_0": "　無明所作有二種，　　緣中不了為行因，　如是乃至老終歿，　　從此苦生無有盡。",
    "T10n0279_037:0195b21_0": "　無明為緣不可斷，　　彼緣若盡悉皆滅，　愚癡愛取煩惱支，　　行有是業餘皆苦。",
    "T10n0279_037:0195b23_0": "　癡至六處是行苦，　　觸受增長是苦苦，　所餘有支是壞苦，　　若見無我三苦滅。",
    "T10n0279_037:0195b25_0": "　無明與行為過去，　　識至於受現在轉，　愛取有生未來苦，　　觀待若斷邊際盡。",
    "T10n0279_037:0195b27_0": "　無明為緣是生縛，　　於緣得離縛乃盡，　從因生果離則斷，　　觀察於此知性空。",
    "T10n0279_037:0195b29_0": "　隨順無明起諸有，　　若不隨順諸有斷，　此有彼有無亦然，　　十種思惟心離著。",
    "T10n0279_037:0195c02_0": "　有支相續一心攝，　　自業不離及三道，　三際三苦因緣生，　　繫縛起滅順無盡。",
    "T10n0279_037:0195c04_0": "　如是普觀緣起行，　　無作無受無真實，　如幻如夢如光影，　　亦如愚夫逐陽焰。",
    "T10n0279_037:0195c06_0": "　如是觀察入於空，　　知緣性離得無相，　了其虛妄無所願，　　唯除慈愍為眾生。",
    "T10n0279_037:0195c08_0": "　大士修行解脫門，　　轉益大悲求佛法，　知諸有為和合作，　　志樂決定勤行道。",
    "T10n0279_037:0195c10_0": "　空三昧門具百千，　　無相無願亦復然，　般若順忍皆增上，　　解脫智慧得成滿。",
    "T10n0279_037:0195c12_0": "　復以深心多供佛，　　於佛教中修習道，　得佛法藏增善根，　　如金瑠璃所磨瑩。",
    "T10n0279_037:0195c14_0": "　如月清涼被眾物，　　四風來觸無能壞；　此地菩薩超魔道，　　亦息群生煩惱熱。",
    "T10n0279_037:0195c16_0": "　此地多作善化王，　　化導眾生除我慢，　所作皆求一切智，　　悉已超勝聲聞道。",
    "T10n0279_037:0195c18_0": "　此地菩薩勤精進，　　獲諸三昧百千億，　亦見若干無量佛，　　譬如盛夏空中日。",
    "T10n0279_037:0195c20_0": "　甚深微妙難見知，　　聲聞獨覺無能了，　如是菩薩第六地，　　我為佛子已宣說。」",
    "T10n0279_037:0195c22_0": "第七地",
    "T10n0279_037:0195c23_0": "　是時天眾心歡喜，　　散寶成雲在空住，　普發種種妙音聲，　　告於最勝清淨者：「了達勝義智自在，　　成就功德百千億，　人中蓮華無所著，　　為利群生演深行。」",
    "T10n0279_037:0195c27_0": "　自在天王在空中，　　放大光明照佛身，　亦散最上妙香雲，　　普供除憂煩惱者。",
    "T10n0279_037:0195c29_0": "　爾時天眾皆歡喜，　　悉發美音同讚述：「我等聞斯地功德，　　則為已獲大善利。」",
    "T10n0279_037:0196a02_0": "　天女是時心慶悅，　　競奏樂音千萬種，　悉以如來神力故，　　音中共作如是言：「威儀寂靜最無比，　　能調難調世應供，　已超一切諸世間，　　而行於世闡妙道。",
    "T10n0279_037:0196a06_0": "　雖現種種無量身，　　知身一一無所有，　巧以言辭說諸法，　　不取文字音聲相。",
    "T10n0279_037:0196a08_0": "　往詣百千諸國土，　　以諸上供供養佛，　智慧自在無所著，　　不生於我佛國想。",
    "T10n0279_037:0196a10_0": "　雖勤教化諸眾生，　　而無彼己一切心；　雖已修成廣大善，　　而於善法不生著。",
    "T10n0279_037:0196a12_0": "　以見一切諸世間，　　貪恚癡火常熾然，　於諸想念悉皆離，　　發起大悲精進力。」",
    "T10n0279_037:0196a14_0": "　一切諸天及天女，　　種種供養稱讚已，　悉共同時默然住，　　瞻仰人尊願聞法。",
    "T10n0279_037:0196a16_0": "　時解脫月復請言：　　「此諸大眾心清淨，　第七地中諸行相，　　唯願佛子為宣說！」",
    "T10n0279_037:0196a18_0": "爾時，金剛藏菩薩告解脫月菩薩言：「佛子！",
    "T10n0279_037:0196a18_1": "菩薩摩訶薩具足第六地行已，欲入第七遠行地，當修十種方便慧起殊勝道。",
    "T10n0279_037:0196a20_2": "何等為十？",
    "T10n0279_037:0196a20_3": "所謂：雖善修空、無相、無願三昧，而慈悲不捨眾生，雖得諸佛平等法，而樂常供養佛；雖入觀空智門，而勤集福德；雖遠離三界，而莊嚴三界；雖畢竟寂滅諸煩惱焰，而能為一切眾生起滅貪、瞋、癡煩惱焰；雖知諸法如幻、如夢、如影、如響、如焰、如化、如水中月、如鏡中像、自性無二，而隨心作業無量差別；雖知一切國土猶如虛空，而能以清淨妙行莊嚴佛土；雖知諸佛法身本性無身，而以相好莊嚴其身；雖知諸佛音聲性空寂滅不可言說，而能隨一切眾生出種種差別清淨音聲；雖隨諸佛了知三世唯是一念，而隨眾生意解分別，以種種相、種種時、種種劫數而修諸行。",
    "T10n0279_037:0196b04_4": "菩薩以如是十種方便慧起殊勝行，從第六地入第七地；入已，此行常現在前，名為：住第七遠行地。",
    "T10n0279_037:0196b07_0": "「佛子！",
    "T10n0279_037:0196b07_1": "菩薩摩訶薩住此第七地已，入無量眾生界，入無量諸佛教化眾生業，入無量世界網，入無量諸佛清淨國土，入無量種種差別法，入無量諸佛現覺智，入無量劫數，入無量諸佛覺了三世智，入無量眾生差別信解，入無量諸佛示現種種名色身，入無量眾生欲樂諸根差別，入無量諸佛語言音聲令眾生歡喜，入無量眾生種種心行，入無量諸佛了知廣大智，入無量聲聞乘信解，入無量諸佛說智道令信解，入無量辟支佛所成就，入無量諸佛說甚深智慧門令趣入，入無量諸菩薩方便行，入無量諸佛所說大乘集成事令菩薩得入。",
    "T10n0279_037:0196b19_2": "此菩薩作是念：『如是無量如來境界，乃至於百千億那由他劫不能得知，我悉應以無功用無分別心成就圓滿。』",
    "T10n0279_037:0196b21_3": "「佛子！",
    "T10n0279_037:0196b21_4": "此菩薩以深智慧如是觀察，常勤修習方便慧起殊勝道，安住不動，無有一念休息廢捨；行、住、坐、臥乃至睡夢，未曾暫與蓋障相應，常不捨於如是想念。",
    "T10n0279_037:0196b25_5": "此菩薩於念念中，常能具足十波羅蜜。",
    "T10n0279_037:0196b26_6": "何以故？",
    "T10n0279_037:0196b26_7": "念念皆以大悲為首，修行佛法，向佛智故。",
    "T10n0279_037:0196b27_8": "所有善根，為求佛智，施與眾生，是名：檀那波羅蜜；能滅一切諸煩惱熱，是名：尸羅波羅蜜；慈悲為首，不損眾生，是名：羼提波羅蜜；求勝善法，無有厭足，是名：毘梨耶波羅蜜；一切智道常現在前，未甞散亂，是名：禪那波羅蜜；能忍諸法無生無滅，是名：般若波羅蜜；能出生無量智，是名：方便波羅蜜；能求上上勝智，是名：願波羅蜜；一切異論及諸魔眾無能沮壞，是名：力波羅蜜；如實了知一切法，是名：智波羅蜜。",
    "T10n0279_037:0196c07_9": "佛子！",
    "T10n0279_037:0196c07_10": "此十波羅蜜，菩薩於念念中皆得具足；如是，四攝、四持、三十七品、三解脫門，略說乃至一切菩提分法，於念念中皆悉圓滿。」",
    "T10n0279_037:0196c11_0": "爾時，解脫月菩薩問金剛藏菩薩言：「佛子！",
    "T10n0279_037:0196c11_1": "菩薩但於此第七地中滿足一切菩提分法，為諸地中亦能滿足？」",
    "T10n0279_037:0196c13_2": "金剛藏菩薩言：「佛子！",
    "T10n0279_037:0196c13_3": "菩薩於十地中皆能滿足菩提分法，然第七地最為殊勝。",
    "T10n0279_037:0196c15_4": "何以故？",
    "T10n0279_037:0196c15_5": "此第七地功用行滿，得入智慧自在行故。",
    "T10n0279_037:0196c16_6": "佛子！",
    "T10n0279_037:0196c16_7": "菩薩於初地中，緣一切佛法願求故，滿足菩提分法；第二地離心垢故，第三地願轉增長得法光明故，第四地入道故，第五地順世所作故，第六地入甚深法門故，第七地起一切佛法故，皆亦滿足菩提分法。",
    "T10n0279_037:0196c21_8": "何以故？",
    "T10n0279_037:0196c21_9": "菩薩從初地乃至第七地，成就智功用分。",
    "T10n0279_037:0196c22_10": "以此力故，從第八地乃至第十地，無功用行皆悉成就。",
    "T10n0279_037:0196c23_11": "佛子！",
    "T10n0279_037:0196c23_12": "譬如有二世界，一處雜染，一處純淨，是二中間難可得過，唯除菩薩有大方便神通願力。",
    "T10n0279_037:0196c25_13": "佛子！",
    "T10n0279_037:0196c25_14": "菩薩諸地亦復如是，有雜染行，有清淨行，是二中間難可得過，唯除菩薩有大願力方便智慧乃能得過。」",
    "T10n0279_037:0196c28_15": "解脫月菩薩言：「佛子！",
    "T10n0279_037:0196c28_16": "此七地菩薩，為是染行？",
    "T10n0279_037:0196c29_17": "為是淨行？」",
    "T10n0279_037:0196c29_18": "金剛藏菩薩言：「佛子！",
    "T10n0279_037:0196c29_19": "從初地至七地，所行諸行皆捨離煩惱業，以迴向無上菩提故，分得平等道故，然未名為超煩惱行。",
    "T10n0279_037:0197a03_0": "佛子！",
    "T10n0279_037:0197a03_1": "譬如轉輪聖王乘天象寶遊四天下，知有貧窮困苦之人，而不為彼眾患所染，然未名為超過人位；若捨王身，生於梵世，乘天宮殿，見千世界，遊千世界，示現梵天光明威德，爾乃名為超過人位。",
    "T10n0279_037:0197a07_2": "佛子！",
    "T10n0279_037:0197a07_3": "菩薩亦復如是，始從初地至於七地，乘波羅蜜乘遊行世間，知諸世間煩惱過患，以乘正道故，不為煩惱過失所染，然未名為超煩惱行；若捨一切有功用行，從第七地入第八地，乘菩薩清淨乘遊行世間，知煩惱過失不為所染，爾乃名為超煩惱行，以得一切盡超過故。",
    "T10n0279_037:0197a13_4": "佛子！",
    "T10n0279_037:0197a13_5": "此第七地菩薩盡超過多貪等諸煩惱眾住此地，不名有煩惱者，不名無煩惱者。",
    "T10n0279_037:0197a15_6": "何以故？",
    "T10n0279_037:0197a15_7": "一切煩惱不現行故，不名有者；求如來智心未滿故，不名無者。",
    "T10n0279_037:0197a18_0": "「佛子！",
    "T10n0279_037:0197a18_1": "菩薩住此第七地，以深淨心，成就身業，成就語業，成就意業。",
    "T10n0279_037:0197a19_2": "所有一切不善業道——如來所訶，皆已捨離；一切善業——如來所讚，常善修行。",
    "T10n0279_037:0197a21_3": "世間所有經書、技術，如五地中說，皆自然而行，不假功用。",
    "T10n0279_037:0197a22_4": "此菩薩於三千大千世界中為大明師，唯除如來及八地已上其餘菩薩，深心妙行無與等者，諸禪三昧、三摩鉢底、神通解脫皆得現前。",
    "T10n0279_037:0197a25_5": "然是修成，非如八地報得成就。",
    "T10n0279_037:0197a26_6": "此地菩薩於念念中具足修習方便智力及一切菩提分法，轉勝圓滿。",
    "T10n0279_037:0197a28_0": "「佛子！",
    "T10n0279_037:0197a28_1": "菩薩住此地，入菩薩善觀擇三昧、善擇義三昧、最勝慧三昧、分別義藏三昧、如實分別義三昧、善住堅固根三昧、智慧神通門三昧、法界業三昧、如來勝利三昧、種種義藏生死涅槃門三昧，入如是等具足大智神通門百萬三昧，淨治此地。",
    "T10n0279_037:0197b04_2": "是菩薩得此三昧，善治淨方便慧故，大悲力故，超過二乘地，得觀察智慧地。",
    "T10n0279_037:0197b07_0": "「佛子！",
    "T10n0279_037:0197b07_1": "菩薩住此地，善淨無量身業無相行，善淨無量語業無相行，善淨無量意業無相行故，得無生法忍光明。」",
    "T10n0279_037:0197b09_2": "解脫月菩薩言：「佛子！",
    "T10n0279_037:0197b09_3": "菩薩從初地來所有無量身、語、意業，豈不超過二乘耶？」",
    "T10n0279_037:0197b11_4": "金剛藏菩薩言：「佛子！",
    "T10n0279_037:0197b11_5": "彼悉超過，然但以願求諸佛法故，非是自智觀察之力；今第七地自智力故，一切二乘所不能及。",
    "T10n0279_037:0197b13_6": "譬如王子，生在王家，王后所生，具足王相，生已即勝一切臣眾，但以王力，非是自力；若身長大，藝業悉成，乃以自力超過一切。",
    "T10n0279_037:0197b16_7": "菩薩摩訶薩亦復如是，初發心時，以志求大法故，超過一切聲聞、獨覺；今住此地，以自所行智慧力故，出過一切二乘之上。",
    "T10n0279_037:0197b19_8": "佛子！",
    "T10n0279_037:0197b19_9": "菩薩住此第七地，得甚深遠離無行、常行身語意業，勤求上道而不捨離，是故菩薩雖行實際而不作證。」",
    "T10n0279_037:0197b22_0": "解脫月菩薩言：「佛子！",
    "T10n0279_037:0197b22_1": "菩薩從何地來，能入滅定？」",
    "T10n0279_037:0197b23_2": "金剛藏菩薩言：「佛子！",
    "T10n0279_037:0197b23_3": "菩薩從第六地來，能入滅定。",
    "T10n0279_037:0197b24_4": "今住此地，能念念入，亦念念起，而不作證。",
    "T10n0279_037:0197b25_5": "故此菩薩名為：成就不可思議身、語、意業，行於實際而不作證。",
    "T10n0279_037:0197b26_6": "譬如有人乘船入海，以善巧力不遭水難；此地菩薩亦復如是，乘波羅蜜船行實際海，以願力故而不證滅。",
    "T10n0279_037:0197c01_0": "「佛子！",
    "T10n0279_037:0197c01_1": "此菩薩得如是三昧智力，以大方便，雖示現生死，而恒住涅槃；雖眷屬圍遶，而常樂遠離；雖以願力三界受生，而不為世法所染；雖常寂滅，以方便力而還熾然，雖然不燒；雖隨順佛智，而示入聲聞、辟支佛地；雖得佛境界藏，而示住魔境界；雖超魔道，而現行魔法；雖示同外道行，而不捨佛法；雖示隨順一切世間，而常行一切出世間法；所有一切莊嚴之事，出過一切天、龍、夜叉、乾闥婆、阿脩羅、迦樓羅、緊那羅、摩睺羅伽、人及非人、帝釋、梵王、四天王等之所有者，而不捨離樂法之心。",
    "T10n0279_037:0197c12_0": "「佛子！",
    "T10n0279_037:0197c12_1": "菩薩成就如是智慧，住遠行地，以願力故，得見多佛。",
    "T10n0279_037:0197c13_2": "所謂：見多百佛，乃至見多百千億那由他佛。",
    "T10n0279_037:0197c14_3": "於彼佛所，以廣大心、增勝心，供養恭敬，尊重讚歎，衣服、飲食、臥具、醫藥，一切資生悉以奉施，亦以供養一切眾僧，以此善根迴向阿耨多羅三藐三菩提。",
    "T10n0279_037:0197c17_4": "復於佛所恭敬聽法，聞已受持，獲如實三昧智慧光明，隨順修行。",
    "T10n0279_037:0197c19_5": "於諸佛所護持正法，常為如來之所讚喜，一切二乘所有問難無能退屈，利益眾生，法忍清淨。",
    "T10n0279_037:0197c21_6": "如是經無量百千億那由他劫，所有善根轉更增勝。",
    "T10n0279_037:0197c22_7": "譬如真金，以眾妙寶間錯莊嚴，轉更增勝，倍益光明，餘莊嚴具所不能及；菩薩住此第七地所有善根亦復如是，以方便慧力轉更明淨，非是二乘之所能及。",
    "T10n0279_037:0197c26_0": "佛子！",
    "T10n0279_037:0197c26_1": "譬如日光，星月等光無能及者，閻浮提地所有泥潦悉能乾竭；此遠行地菩薩亦復如是，一切二乘無有能及，悉能乾竭一切眾生諸惑泥潦。",
    "T10n0279_037:0197c29_2": "此菩薩，十波羅蜜中，方便波羅蜜偏多；餘非不行，但隨力隨分。",
    "T10n0279_037:0198a01_3": "「佛子！",
    "T10n0279_037:0198a01_4": "是名：略說菩薩摩訶薩第七遠行地。",
    "T10n0279_037:0198a02_5": "菩薩住此地，多作自在天王，善為眾生說證智法，令其證入。",
    "T10n0279_037:0198a04_6": "布施、愛語、利行、同事——如是一切諸所作業，皆不離念佛，乃至不離念具足一切種、一切智智。",
    "T10n0279_037:0198a06_7": "復作是念：『我當於一切眾生中為首、為勝，乃至為一切智智依止者。』",
    "T10n0279_037:0198a07_8": "此菩薩若發勤精進，於一念頃，得百千億那由他三昧，乃至示現百千億那由他菩薩以為眷屬；若以菩薩殊勝願力自在示現，過於此數，乃至百千億那由他劫不能數知。」",
    "T10n0279_037:0198a11_9": "爾時，金剛藏菩薩欲重宣此義而說頌曰：「第一義智三昧道，　　六地修行心滿足，　即時成就方便慧，　　菩薩以此入七地。",
    "T10n0279_037:0198a15_0": "　雖明三脫起慈悲，　　雖等如來勤供佛，　雖觀於空集福德，　　菩薩以此昇七地。",
    "T10n0279_037:0198a17_0": "　遠離三界而莊嚴，　　滅除惑火而起焰，　知法無二勤作業，　　了剎皆空樂嚴土，　解身不動具諸相，　　達聲性離善開演，　入於一念事各別，　　智者以此昇七地。",
    "T10n0279_037:0198a21_0": "　觀察此法得明了，　　廣為群迷興利益，　入眾生界無有邊，　　佛教化業亦無量。",
    "T10n0279_037:0198a23_0": "　國土諸法與劫數，　　解欲心行悉能入，　說三乘法亦無限，　　如是教化諸群生。",
    "T10n0279_037:0198a25_0": "　菩薩勤求最勝道，　　動息不捨方便慧，　一一迴向佛菩提，　　念念成就波羅蜜。",
    "T10n0279_037:0198a27_0": "　發心迴向是布施，　　滅惑為戒不害忍，　求善無厭斯進策，　　於道不動即修禪，　忍受無生名般若，　　迴向方便希求願，　無能摧力善了智，　　如是一切皆成滿。",
    "T10n0279_037:0198b02_0": "　初地攀緣功德滿，　　二地離垢三諍息，　四地入道五順行，　　第六無生智光照，　七住菩提功德滿，　　種種大願皆具足，　以是能令八地中，　　一切所作咸清淨。",
    "T10n0279_037:0198b06_0": "　此地難過智乃超，　　譬如世界二中間，　亦如聖王無染著，　　然未名為總超度。",
    "T10n0279_037:0198b08_0": "　若住第八智地中，　　爾乃逾於心境界，　如梵觀世超人位，　　如蓮處水無染著。",
    "T10n0279_037:0198b10_0": "　此地雖超諸惑眾，　　不名有惑非無惑，　以無煩惱於中行，　　而求佛智心未足。",
    "T10n0279_037:0198b12_0": "　世間所有眾技藝，　　經書詞論普明了，　禪定三昧及神通，　　如是修行悉成就。",
    "T10n0279_037:0198b14_0": "　菩薩修成七住道，　　超過一切二乘行，　初地願故此由智，　　譬如王子力具足。",
    "T10n0279_037:0198b16_0": "　成就甚深仍進道，　　心心寂滅不取證；　譬如乘船入海中，　　在水不為水所溺。",
    "T10n0279_037:0198b18_0": "　方便慧行功德具，　　一切世間無能了，　供養多佛心益明，　　如以妙寶莊嚴金。",
    "T10n0279_037:0198b20_0": "　此地菩薩智最明，　　如日舒光竭愛水，　又作自在天中主，　　化導群生修正智。",
    "T10n0279_037:0198b22_0": "　若以勇猛精勤力，　　獲多三昧見多佛，　百千億數那由他，　　願力自在復過是。",
    "T10n0279_037:0198b24_0": "　此是菩薩遠行地，　　方便智慧清淨道，　一切世間天及人，　　聲聞獨覺無能知。」",
    "T10n0279_037:0198b26_0": "大方廣佛華嚴經卷第三十七"
}