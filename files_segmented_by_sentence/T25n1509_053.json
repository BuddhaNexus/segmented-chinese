{
    "T25n1509_053:0435c21_0": "大智度論釋無生品第二十六(卷五十三)聖者龍樹造後秦龜茲國三藏鳩摩羅什譯【經】爾時，慧命舍利弗語須菩提：「菩薩摩訶薩行般若波羅蜜觀諸法，何等是菩薩？",
    "T25n1509_053:0435c26_1": "何等是般若波羅蜜？",
    "T25n1509_053:0435c27_2": "何等是觀？」",
    "T25n1509_053:0435c27_3": "須菩提語舍利弗：「如汝所問：『何等是菩薩？』",
    "T25n1509_053:0435c28_4": "為阿耨多羅三藐三菩提，是人發大心，以是故名為菩薩。",
    "T25n1509_053:0436a01_0": "亦知一切法、一切種相，是中亦不著；知色相不著，乃至知十八不共法亦不著。」",
    "T25n1509_053:0436a02_1": "舍利弗問須菩提：「何等為一切法相？」",
    "T25n1509_053:0436a03_2": "須菩提言：「若以名字因緣和合等，知諸法是色，是聲、香、味、觸、法，是內、是外，是有為法、是無為法，以是名字相語言知諸法，是名知諸法相。",
    "T25n1509_053:0436a06_3": "「如舍利弗所問：『何等是般若波羅蜜？』",
    "T25n1509_053:0436a07_4": "遠離故名般若波羅蜜。",
    "T25n1509_053:0436a08_5": "何等法遠離？",
    "T25n1509_053:0436a08_6": "遠離眾、界、入，遠離檀波羅蜜乃至禪波羅蜜，遠離內空乃至無法有法空；以是故，遠離名般若波羅蜜。",
    "T25n1509_053:0436a10_7": "復次，遠離四念處，乃至遠離十八不共法，遠離一切智。",
    "T25n1509_053:0436a11_8": "以是因緣故，遠離名般若波羅蜜。",
    "T25n1509_053:0436a12_9": "「如舍利弗所問：『何等是觀？』",
    "T25n1509_053:0436a13_10": "舍利弗！",
    "T25n1509_053:0436a13_11": "菩薩摩訶薩行般若波羅蜜時，觀色非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離；受、想、行、識亦如是。",
    "T25n1509_053:0436a17_12": "檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，乃至一切種智，觀非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離。",
    "T25n1509_053:0436a22_13": "舍利弗！",
    "T25n1509_053:0436a22_14": "是名菩薩摩訶薩行般若波羅蜜時觀諸法。」",
    "T25n1509_053:0436a24_0": "【論】問曰：所謂「菩薩義，般若波羅蜜義，諸觀義」，上已問，今何以更問？",
    "T25n1509_053:0436a25_1": "答曰：先已答大樹喻，非一斫可斷；是事難，故更問。",
    "T25n1509_053:0436a26_2": "復次，是般若波羅蜜有無量義，如〈曇無竭品〉中說：「般若波羅蜜，如大海水無量，如須彌山種種嚴飾。」",
    "T25n1509_053:0436a29_0": "是故問。",
    "T25n1509_053:0436a29_1": "又此問雖同，答義種種異。",
    "T25n1509_053:0436a29_2": "復次，諸佛斷法愛，不立經書，亦不莊嚴言語，但為拯濟眾生，隨應度者說。",
    "T25n1509_053:0436b02_3": "如大清涼美池，無量眾生前後來飲，各飽而去；聽者亦如是，佛先說菩薩、般若及觀，前來者有得解悟而去，後來者未聞，是故重問。",
    "T25n1509_053:0436b05_4": "「菩薩」者。",
    "T25n1509_053:0436b05_5": "「菩提」有三種：有阿羅漢菩提，有辟支佛菩提，有佛菩提。",
    "T25n1509_053:0436b07_6": "無學智慧清淨無垢故，名為菩提。",
    "T25n1509_053:0436b07_7": "菩薩雖有大智慧，諸煩惱習未盡故，不名菩提。",
    "T25n1509_053:0436b09_0": "此中但說一種，所謂佛菩提也。",
    "T25n1509_053:0436b09_1": "「薩埵」，秦言眾生。",
    "T25n1509_053:0436b10_2": "是眾生為無上道故，發心修行。",
    "T25n1509_053:0436b10_3": "復次，「薩埵」名大心。",
    "T25n1509_053:0436b11_4": "是人發大心求無上菩提而未得，以是故名為「菩提薩埵」。",
    "T25n1509_053:0436b12_5": "佛已得是菩提，不名為菩提薩埵，大心滿足故。",
    "T25n1509_053:0436b13_6": "「菩薩」餘義，如先廣說。",
    "T25n1509_053:0436b14_7": "復次，佛此中自說因緣：「是人為佛道故修行，知一切諸法相亦不著。」",
    "T25n1509_053:0436b15_8": "「諸法相」者，可以知諸法門是色、是聲等。",
    "T25n1509_053:0436b16_9": "略說菩薩義：先知諸法各各相，如地堅相，然後知畢竟空相；於是二種智慧中亦不著，但欲度眾生故。",
    "T25n1509_053:0436b19_10": "菩薩得如是智慧，一切別相法中皆得遠離。",
    "T25n1509_053:0436b20_11": "如色中離色，離色即是自相空；「遠離」者，是「空」之別名。",
    "T25n1509_053:0436b21_12": "菩薩得般若波羅蜜，於一切法心皆遠離。",
    "T25n1509_053:0436b22_13": "所以者何？",
    "T25n1509_053:0436b22_14": "見一切諸法罪過故。",
    "T25n1509_053:0436b23_15": "「阿羅蜜」，秦言遠離。",
    "T25n1509_053:0436b23_16": "「波羅蜜」，秦言度彼岸。",
    "T25n1509_053:0436b24_17": "此二音相近，義相會，故以「阿羅蜜」釋「波羅蜜」。",
    "T25n1509_053:0436b25_18": "遠離何等法？",
    "T25n1509_053:0436b25_19": "所謂眾、界、入，乃至一切智。",
    "T25n1509_053:0436b26_20": "以遠離是諸法故，名般若波羅蜜；如禪波羅蜜能調伏人心，般若波羅蜜能令人遠離諸法。",
    "T25n1509_053:0436b28_21": "「觀」者，不觀諸法常、無常等，如先說。",
    "T25n1509_053:0436c01_0": "【經】舍利弗問須菩提：「何因緣故，色不生是非色？",
    "T25n1509_053:0436c02_1": "受、想、行，識不生是非識，乃至一切種智不生，是非一切種智？」",
    "T25n1509_053:0436c03_2": "須菩提言：「色、色相空，色空中無色、無生，以是因緣故，色不生是非色；受、想、行，識、識相空，識空中無識、無生，以是因緣故，受、想、行、識不生是非受、想、行、識。",
    "T25n1509_053:0436c06_3": "舍利弗！",
    "T25n1509_053:0436c07_4": "檀波羅蜜、檀波羅蜜相空，檀波羅蜜空中無檀波羅蜜、無生；尸羅波羅蜜、羼提波羅蜜、毘梨耶波羅蜜、禪波羅蜜；般若波羅蜜、般若波羅蜜相空，般若波羅蜜空中無般若波羅蜜、無生，以是因緣故，舍利弗！",
    "T25n1509_053:0436c11_5": "般若波羅蜜不生，是非般若波羅蜜。",
    "T25n1509_053:0436c12_6": "內空乃至無法有法空、四念處乃至十八不共法、一切種智亦如是，以是因緣故，內空不生是非內空，乃至一切種智不生是非一切種智。」",
    "T25n1509_053:0436c15_7": "舍利弗問須菩提：「汝何因緣故言『色不二是非色，受、想、行，識不二是非識，乃至一切種智不二是非一切種智』？」",
    "T25n1509_053:0436c18_8": "須菩提答言：「所有色，所有不二；所有受、想、行、識，所有不二。",
    "T25n1509_053:0436c19_9": "是一切法皆不合、不散，無色、無形、無對，一相，所謂無相。",
    "T25n1509_053:0436c20_10": "眼乃至一切種智亦如是。",
    "T25n1509_053:0436c21_11": "以是因緣故，舍利弗！",
    "T25n1509_053:0436c21_12": "色不二是非色，受、想、行，識不二是非識，乃至一切種智不二是非一切種智。」",
    "T25n1509_053:0436c23_13": "舍利弗問須菩提：「何因緣故言『是色入無二法數，受、想、行、識入無二法數，乃至一切種智入無二法數』？」",
    "T25n1509_053:0436c25_14": "須菩提答言：「色不異無生，無生不異色，色即是無生，無生即是色；受、想、行；識不異無生，無生不異識，識即是無生，無生即是識。",
    "T25n1509_053:0436c28_15": "以是因緣故，舍利弗！",
    "T25n1509_053:0436c29_0": "色入無二法數，受、想、行、識入無二法數，乃至一切種智亦如是。」",
    "T25n1509_053:0437a02_0": "【論】問曰：上品竟，便應問「不生」，何以此中方問？",
    "T25n1509_053:0437a03_1": "答曰：三種大法易解，利益多眾生故先問。",
    "T25n1509_053:0437a04_2": "「何因緣故，色不生為非色，乃至一切種智不生為非一切種智？」",
    "T25n1509_053:0437a05_3": "須菩提答：「色是空，色中無色相。」",
    "T25n1509_053:0437a06_4": "行者以是無生智慧令色無生；若能得是無生，心作是念「今即得色實相」，是故言：「色無生為非色。」",
    "T25n1509_053:0437a08_5": "色性常自無生，非今智慧力故使無生。",
    "T25n1509_053:0437a09_6": "如有人破色令空，猶存本色想；譬如除廁作舍，今雖無廁，猶有不淨想。",
    "T25n1509_053:0437a11_7": "若能知廁本無，幻化所作，則無廁想；行者如是，若能知色從本已來初自無生者，則不復存色想。",
    "T25n1509_053:0437a13_8": "是故言：「色無生為非色。」",
    "T25n1509_053:0437a14_9": "乃至一切種智亦如是。",
    "T25n1509_053:0437a14_10": "問曰：汝先自說「無生即是無二」，今何以更問？",
    "T25n1509_053:0437a15_11": "答曰：義雖一，所入觀門異。",
    "T25n1509_053:0437a16_12": "上言破因中先有果若無果，是生法一異等，是生若初生、若後生——破如是等生名「無生」。",
    "T25n1509_053:0437a18_13": "今破眼色、有無等諸二故，是名「不二」。",
    "T25n1509_053:0437a19_14": "行者或先入無生觀門，後入不二；或先入不二，後入無生觀。",
    "T25n1509_053:0437a20_15": "義雖一，行者分別。",
    "T25n1509_053:0437a21_16": "破色二故言「不二」，破色生故言「無生」。",
    "T25n1509_053:0437a22_17": "上說無生因緣，謂「自相空」；今說不二因緣，所謂「不合、不散，一相，所謂無相」等。",
    "T25n1509_053:0437a23_18": "義雖同一空，上自相空，此是散空。",
    "T25n1509_053:0437a24_19": "「色入無二法數」者，行者觀色不生不滅相，是時分別色，今變為無生，是故說色無生即是不二。",
    "T25n1509_053:0437a26_20": "何以故？",
    "T25n1509_053:0437a26_21": "色破散即是無生。",
    "T25n1509_053:0437a27_22": "如先分別諸法時，離色不得更有生；今色破散即是無生，不得更有無生。",
    "T25n1509_053:0437a29_23": "以是故，色即是入無二法數。",
    "T25n1509_053:0437a29_24": "是二阿羅漢於佛前共論竟，須菩提白佛而更說是義，欲使佛證知故。",
    "T25n1509_053:0437b03_0": "【經】爾時，須菩提白佛言：「世尊！",
    "T25n1509_053:0437b03_1": "若菩薩摩訶薩行般若波羅蜜，如是觀諸法，是時見色無生，畢竟淨故；見受、想、行、識無生，畢竟淨故。",
    "T25n1509_053:0437b06_0": "見我無生，乃至知者、見者無生，畢竟淨故。",
    "T25n1509_053:0437b06_1": "見檀波羅蜜無生乃至般若波羅蜜無生，畢竟淨故。",
    "T25n1509_053:0437b08_2": "見內空無生乃至無法有法空無生，畢竟淨故。",
    "T25n1509_053:0437b09_3": "見四念處無生乃至十八不共法無生，畢竟淨故。",
    "T25n1509_053:0437b10_4": "見一切三昧、一切陀羅尼無生，畢竟淨故；乃至見一切種智無生，畢竟淨故。",
    "T25n1509_053:0437b12_0": "見凡夫、凡夫法無生，畢竟淨故。",
    "T25n1509_053:0437b12_1": "見須陀洹、須陀洹法，斯陀含、斯陀含法，阿那含、阿那含法，阿羅漢、阿羅漢法，辟支佛、辟支佛法，菩薩、菩薩法，佛、佛法無生，畢竟淨故。」",
    "T25n1509_053:0437b15_2": "舍利弗語須菩提：「如我聞須菩提所說義，色是不生，受、想、行、識是不生，乃至佛、佛法是不生。",
    "T25n1509_053:0437b17_3": "若爾者，不應得須陀洹、須陀洹果、斯陀含、斯陀含果、阿那含、阿那含果、阿羅漢、阿羅漢果、辟支佛、辟支佛道；不應得菩薩摩訶薩、一切種智；亦無六道別異；亦不得菩薩摩訶薩五種菩提。",
    "T25n1509_053:0437b21_4": "須菩提！",
    "T25n1509_053:0437b22_0": "若一切法不生相，何以故須陀洹為斷三結故修道，斯陀含為薄婬恚癡故修道，阿那含為斷五下分結故修道，阿羅漢為斷五上分結故修道？",
    "T25n1509_053:0437b25_1": "辟支佛為辟支佛法故修道？",
    "T25n1509_053:0437b25_2": "何以故菩薩摩訶薩作難行，為眾生受種種苦？",
    "T25n1509_053:0437b26_3": "何以故佛得阿耨多羅三藐三菩提？",
    "T25n1509_053:0437b27_4": "何以故佛轉法輪？」",
    "T25n1509_053:0437b28_5": "須菩提語舍利弗：「我不欲令無生法有所得。",
    "T25n1509_053:0437b29_6": "我亦不欲令無生法中得須陀洹、須陀洹果，乃至不欲令無生法中得阿羅漢、阿羅漢果，辟支佛、辟支佛道。",
    "T25n1509_053:0437c02_7": "我亦不欲令無生法中菩薩作難行、為眾生受種種苦。",
    "T25n1509_053:0437c03_8": "菩薩亦不以難行心行道。",
    "T25n1509_053:0437c04_9": "何以故？",
    "T25n1509_053:0437c04_10": "舍利弗！",
    "T25n1509_053:0437c04_11": "生難心、苦心，不能利益無量阿僧祇眾生。",
    "T25n1509_053:0437c05_12": "舍利弗！",
    "T25n1509_053:0437c05_13": "今菩薩憐愍眾生，於眾生如父母兄弟想、如兒子及己身想，如是能利益無量阿僧祇眾生，是用無所得故。",
    "T25n1509_053:0437c08_14": "所以者何？",
    "T25n1509_053:0437c08_15": "菩薩摩訶薩應生如是心：『如我一切處、一切種不可得，內外法亦如是。』",
    "T25n1509_053:0437c10_16": "若生如是想，則無難心、苦心。",
    "T25n1509_053:0437c10_17": "何以故？",
    "T25n1509_053:0437c11_18": "是菩薩於一切種、一切處、一切法不受故。",
    "T25n1509_053:0437c12_0": "舍利弗！",
    "T25n1509_053:0437c12_1": "我亦不欲令無生法中佛得阿耨多羅三藐三菩提，亦不欲令無生法中轉法輪，亦不欲令以無生法得道。」",
    "T25n1509_053:0437c15_0": "【論】者言：無生觀有二種：一者、柔順忍觀，二者、無生忍觀。",
    "T25n1509_053:0437c16_1": "前說無生是柔順忍觀，不畢竟淨；漸習柔順觀，得無生忍，則畢竟淨。",
    "T25n1509_053:0437c17_2": "問曰：菩薩未盡結，未得佛道，智慧未淳淨，云何言「畢竟清淨」？",
    "T25n1509_053:0437c19_3": "答曰：是菩薩得無生忍時，滅諸煩惱，得菩薩道，入菩薩位，雖有煩惱氣，坐道場時乃盡，無所妨故畢竟淨。",
    "T25n1509_053:0437c22_0": "復次，「畢竟清淨」者，於柔順道畢竟清淨，非為佛道。",
    "T25n1509_053:0437c23_1": "以眾生空、法空故，從見色無生畢竟淨，乃至佛及佛法無生畢竟清淨。",
    "T25n1509_053:0437c24_2": "須菩提種種因緣說諸法相決定無生；因此事，舍利弗作是難：賢聖中最小者須陀洹、須陀洹法，最大者佛、佛法。",
    "T25n1509_053:0437c27_3": "若爾者，聖人無大無小，聖法亦無優劣，亦無六道別異，此略難；後問斷三結修道者，為廣難。",
    "T25n1509_053:0437c29_4": "問曰：云何是五種菩提？",
    "T25n1509_053:0438a01_5": "答曰：一者、柔順忍，二者、無生忍，及三種菩提。",
    "T25n1509_053:0438a02_6": "於三菩提中，過二而住第三菩提。",
    "T25n1509_053:0438a03_0": "復有五種菩提：一者、名「發心菩提」，於無量生死中發心為阿耨多羅三藐三菩提故，名為菩提——此因中說果。",
    "T25n1509_053:0438a05_1": "二者、名「伏心菩提」，折諸煩惱，降伏其心，行諸波羅蜜。",
    "T25n1509_053:0438a06_2": "三者、名「明菩提」，觀三世諸法本末總相、別相，分別籌量，得諸法實相，畢竟清淨，所謂般若波羅蜜相。",
    "T25n1509_053:0438a09_3": "四者、名「出到菩提」，於般若波羅蜜中得方便力故，亦不著般若波羅蜜，滅一切煩惱，見一切十方諸佛，得無生法忍，出三界，到薩婆若。",
    "T25n1509_053:0438a12_4": "五者、名「無上菩提」，坐道場，斷煩惱習，得阿耨多羅三藐三菩提。",
    "T25n1509_053:0438a13_5": "如是等五菩提義。",
    "T25n1509_053:0438a14_6": "餘諸賢聖斷結義，如先說。",
    "T25n1509_053:0438a14_7": "問曰：聲聞道廣說斷結義，何以不說辟支佛行、菩薩有種種行？",
    "T25n1509_053:0438a16_8": "答曰：辟支佛於聲聞無復異道，但福德、利根、小深入諸法實相為異。",
    "T25n1509_053:0438a17_9": "菩薩道雖有種種眾行，但難行、苦行為希有事，眾生見已，歡喜言：「菩薩為我等作此行！」",
    "T25n1509_053:0438a19_10": "餘行雖深妙，人所不知，不能感物，故不說。",
    "T25n1509_053:0438a20_11": "復次，如舍利弗難意：若諸法都是無生空寂者，一切眾生皆著樂，菩薩何以故獨受苦行？",
    "T25n1509_053:0438a23_0": "復次，諸佛常樂遠離寂滅，斷法愛，決定知諸法不轉不還，何以故與眾生轉法輪？",
    "T25n1509_053:0438a25_0": "須菩提於佛前說無生法，佛不呵折，得快心樂說無難力故，答舍利弗：我亦都不欲令無生法中有六種聖人——除菩薩故言「六」——及六道別異。",
    "T25n1509_053:0438a28_1": "何以故？",
    "T25n1509_053:0438a28_2": "以得無生法證故。",
    "T25n1509_053:0438a28_3": "謂為聖法、聖人有差別，於無生法中都無所有。",
    "T25n1509_053:0438b01_4": "復次，於無生法中有二種失：「麁失」者，殺盜等罪故，有三惡道；「細失」者，用著心布施、持戒等福故，有三善道。",
    "T25n1509_053:0438b03_5": "若菩薩生難心、苦心，則不能度一切眾生。",
    "T25n1509_053:0438b04_6": "如世間小事，心難以為苦，猶尚不成，何況成佛道！",
    "T25n1509_053:0438b05_7": "成因緣者，所謂大慈大悲心，於眾生如父母、兒子、己身想。",
    "T25n1509_053:0438b07_8": "何以故？",
    "T25n1509_053:0438b07_9": "父母、兒子、己身，自然生愛，非推而愛也。",
    "T25n1509_053:0438b08_10": "菩薩善修大悲心故，於一切眾生乃至怨讎，同意愛念。",
    "T25n1509_053:0438b09_11": "是大悲果報利益之具，都無所惜，於內外所有，盡與眾生。",
    "T25n1509_053:0438b10_12": "此中說不惜因緣，所謂「一切處、一切種、一切法不可得故」。",
    "T25n1509_053:0438b12_13": "若行者初入佛法，用眾生空，知諸法無我；今用法空，知諸法亦空。",
    "T25n1509_053:0438b13_14": "以此大悲心及諸法空二因緣故，能不惜內外所有，利益眾生，不起難行想、苦行想，一心精進歡喜。",
    "T25n1509_053:0438b16_15": "如人為自身及為父母、妻子，勤身修業，不以為苦；若為他作，則無歡心。",
    "T25n1509_053:0438b18_0": "苦行、難行，如後品「本生因緣變化現受畜生形」中說。",
    "T25n1509_053:0438b19_1": "一切諸法畢竟空、不可思議相故，一切法還而不轉故，不名為轉；但為破虛妄顛倒故，名為「轉法輪」。",
    "T25n1509_053:0438b22_0": "【經】舍利弗語須菩提：「今欲令以生法得道？",
    "T25n1509_053:0438b23_0": "以無生法得道？」",
    "T25n1509_053:0438b23_1": "須菩提語舍利弗：「我不欲令以生法得道。」",
    "T25n1509_053:0438b24_2": "舍利弗言：「今須菩提欲令以無生法得道？」",
    "T25n1509_053:0438b25_3": "須菩提言：「我亦不欲令以無生法得道。」",
    "T25n1509_053:0438b26_4": "舍利弗言：「如須菩提所說，無知無得。」",
    "T25n1509_053:0438b27_0": "須菩提言：「有知有得，不以二法。",
    "T25n1509_053:0438b27_1": "今以世間名字故有知有得，世間名字故有須陀洹乃至阿羅漢、辟支佛、諸佛；第一實義中，無知無得，無須陀洹乃至無諸佛。」",
    "T25n1509_053:0438c01_2": "「須菩提！",
    "T25n1509_053:0438c01_3": "若世間名字故有知有得，六道別異亦世間名字故有，非以第一實義耶？」",
    "T25n1509_053:0438c03_4": "須菩提言：「如是！",
    "T25n1509_053:0438c03_5": "如是！",
    "T25n1509_053:0438c03_6": "舍利弗！",
    "T25n1509_053:0438c04_0": "如世間名字故有知有得，六道別異亦世間名字故有，非以第一實義。",
    "T25n1509_053:0438c05_1": "何以故？",
    "T25n1509_053:0438c05_2": "舍利弗！",
    "T25n1509_053:0438c05_3": "第一實義中無業無報、無生無滅、無淨無垢。」",
    "T25n1509_053:0438c06_4": "舍利弗語須菩提：「不生法生？",
    "T25n1509_053:0438c07_5": "生法生？」",
    "T25n1509_053:0438c07_6": "須菩提言：「我不欲令不生法生，亦不欲令生法生。」",
    "T25n1509_053:0438c08_7": "舍利弗言：「何等不生法不欲令生？」",
    "T25n1509_053:0438c09_8": "須菩提言：「色是不生法，自性空，不欲令生；受、想、行、識不生法，自性空，不欲令生；乃至阿耨多羅三藐三菩提不生法，自性空，不欲令生。」",
    "T25n1509_053:0438c12_9": "舍利弗語須菩提：「生生？",
    "T25n1509_053:0438c13_10": "不生生？」",
    "T25n1509_053:0438c13_11": "須菩提言：「非生生，亦非不生生。",
    "T25n1509_053:0438c14_12": "何以故？",
    "T25n1509_053:0438c14_13": "舍利弗！",
    "T25n1509_053:0438c14_14": "生、不生，是二法不合、不散，無色、無形、無對，一相，所謂無相。",
    "T25n1509_053:0438c15_15": "舍利弗！",
    "T25n1509_053:0438c15_16": "以是因緣故，非生生，亦非不生生。」",
    "T25n1509_053:0438c16_17": "爾時，舍利弗語須菩提：「須菩提樂說無生法及無生相？」",
    "T25n1509_053:0438c17_18": "須菩提語舍利弗：「我樂說無生法，亦樂說無生相。",
    "T25n1509_053:0438c19_19": "何以故？",
    "T25n1509_053:0438c19_20": "諸無生法及無生相，樂說及語言，是一切法皆不合、不散，無色、無形、無對，一相，所謂無相。」",
    "T25n1509_053:0438c21_21": "舍利弗語須菩提：「汝樂說不生法，亦樂說不生相；是樂說、語言亦不生？」",
    "T25n1509_053:0438c22_22": "須菩提言：「如是！",
    "T25n1509_053:0438c23_23": "如是！",
    "T25n1509_053:0438c23_24": "舍利弗！",
    "T25n1509_053:0438c23_25": "何以故？",
    "T25n1509_053:0438c23_26": "舍利弗！",
    "T25n1509_053:0438c24_0": "色不生，受、想、行、識不生；眼不生乃至意不生；地種不生，乃至識種不生；身行不生，口行不生，意行不生；檀波羅蜜不生，乃至一切種智不生。",
    "T25n1509_053:0438c27_1": "以是因緣故，舍利弗！",
    "T25n1509_053:0438c27_2": "我樂說不生法，亦樂說不生相，是樂說、語言亦不生。」",
    "T25n1509_053:0438c29_0": "【論】者言：爾時，舍利弗知須菩提樂說無難而問言：「若一切法無生相，此無生相云何證？",
    "T25n1509_053:0439a02_1": "用是生法得證？",
    "T25n1509_053:0439a02_2": "為用不生法得證？",
    "T25n1509_053:0439a02_3": "若用生法得證，生法虛誑，汝已種種因緣破；又不可以生法得脫生法。",
    "T25n1509_053:0439a04_4": "若以無生法得證，無生未有法相，不可以證，云何得證？」",
    "T25n1509_053:0439a06_5": "須菩提二法皆不受，俱有過故，如先說。",
    "T25n1509_053:0439a07_6": "舍利弗作是念：「佛經說二法攝一切法：若有為、若無為。",
    "T25n1509_053:0439a08_7": "生者有為，無生者無為。",
    "T25n1509_053:0439a08_8": "今須菩提離此二法，云何當說得道事？」",
    "T25n1509_053:0439a09_9": "作是念已，問須菩提：「無有得道事耶？」",
    "T25n1509_053:0439a10_10": "須菩提是大阿羅漢，行無諍三昧第一，但為菩薩故說是無生，「汝云何當作邪見，說無得道者？」",
    "T25n1509_053:0439a13_0": "是故言「有知有得」。",
    "T25n1509_053:0439a13_1": "「知」、「得」者即是得道果之別名。",
    "T25n1509_053:0439a14_2": "須菩提恐違前語，故言：不以二法故。",
    "T25n1509_053:0439a15_3": "但為世俗故說有須陀洹乃至佛。",
    "T25n1509_053:0439a15_4": "何以故？",
    "T25n1509_053:0439a16_5": "一切諸法實無我相，今用我分別須陀洹乃至佛，是世俗法。",
    "T25n1509_053:0439a17_6": "復次，未得法空故言「是善、是不善，是有為、是無為」等；第一義中，無眾生故，無須陀洹乃至佛；法空故，無須陀洹果乃至佛道。",
    "T25n1509_053:0439a20_7": "聖人、聖法猶尚虛誑無定實，何況凡人六道業及果報！",
    "T25n1509_053:0439a21_8": "問曰：須菩提已種種因緣定說不生法，今舍利弗何以更問「不生法生，生法生」？",
    "T25n1509_053:0439a23_9": "答曰：須菩提上說得道因緣故，舍利弗得須菩提意，雖說不生法破一切法，為因緣故說，而心不著無生法，是故更問。",
    "T25n1509_053:0439a26_10": "又以此法甚深，欲令聽者了了得解，故更問。",
    "T25n1509_053:0439a27_11": "上問得道行法，今總問一切法云何生。",
    "T25n1509_053:0439a28_12": "用慧眼，知一切法皆不生；今現見諸法生，是故問「云何生」。",
    "T25n1509_053:0439a29_13": "須菩提答：二事皆非。",
    "T25n1509_053:0439b01_14": "若「生」生，生法已生，不應更生！",
    "T25n1509_053:0439b01_15": "若「不生」生，生法未有故，不應生。",
    "T25n1509_053:0439b02_16": "若謂生時「半生半不生」，是亦不生。",
    "T25n1509_053:0439b03_17": "若生分，則已生竟；若未生分，則無生。",
    "T25n1509_053:0439b04_18": "是故須菩提不用是肉眼見，以不通達故；二法皆不受，但說：是生如幻、如夢，從虛誑法生，應離、應不取相。",
    "T25n1509_053:0439b06_19": "舍利弗問：「何等法二俱不受？」",
    "T25n1509_053:0439b07_20": "須菩提以世諦故說色乃至一切種智畢竟不生，自然空相，不欲令實中有生；若世諦虛誑可有生，生如幻化。",
    "T25n1509_053:0439b10_21": "此中說不生因緣，所謂「不合、不散」。",
    "T25n1509_053:0439b10_22": "有人言：生與法異，謂「生是常，所可生法無常」。",
    "T25n1509_053:0439b11_23": "是故更問。",
    "T25n1509_053:0439b12_24": "答者以生、法不異，若說生法，已說生相。",
    "T25n1509_053:0439b13_25": "生、不生，如上說。",
    "T25n1509_053:0439b13_26": "舍利弗聞須菩提所說，知須菩提心愛樂無生法故，語須菩提：「汝實愛樂說無生法！」",
    "T25n1509_053:0439b15_27": "須菩提即受其問，心亦無愧。",
    "T25n1509_053:0439b16_28": "何以故？",
    "T25n1509_053:0439b16_29": "是論議不可破，無有過罪。",
    "T25n1509_053:0439b16_30": "何以知之？",
    "T25n1509_053:0439b17_31": "須菩提自說：「無法可合，無法可散，無色、無形、空，一相，所謂無相。」",
    "T25n1509_053:0439b18_32": "空相尚不受，何況餘相？",
    "T25n1509_053:0439b19_33": "舍利弗重讚：汝樂說無生法及語言皆無生，是實清淨！",
    "T25n1509_053:0439b20_34": "若當樂說及語言非無生，但說外物無生者，則非清淨。",
    "T25n1509_053:0439b21_35": "須菩提即復受其讚，答舍利弗：「非但樂說、語言是無生，色乃至一切種智亦無所生。」",
    "T25n1509_053:0439b24_0": "【經】爾時，舍利弗語須菩提：「須菩提於說法人中，應最在上！",
    "T25n1509_053:0439b25_1": "何以故？",
    "T25n1509_053:0439b25_2": "須菩提隨所問皆能答。」",
    "T25n1509_053:0439b26_3": "須菩提言：「諸法無所依故。」",
    "T25n1509_053:0439b26_4": "舍利弗語須菩提：「云何諸法無所依？」",
    "T25n1509_053:0439b27_5": "須菩提言：「色性常空，不依內、不依外、不依兩中間；受、想、行、識性常空，不依內、不依外、不依兩中間。",
    "T25n1509_053:0439b29_6": "眼、耳、鼻、舌、身、意性常空，不依內、不依外、不依兩中間。",
    "T25n1509_053:0439c01_7": "色性常空，乃至法性常空，不依內、不依外、不依兩中間。",
    "T25n1509_053:0439c03_8": "檀波羅蜜性常空，乃至般若波羅蜜性常空，不依內、不依外、不依兩中間。",
    "T25n1509_053:0439c04_9": "內空性常空，乃至無法有法空性常空，不依內、不依外、不依兩中間。",
    "T25n1509_053:0439c06_10": "「舍利弗！",
    "T25n1509_053:0439c06_11": "四念處性常空，乃至一切種智性常空，不依內、不依外、不依兩中間。",
    "T25n1509_053:0439c08_12": "「以是因緣故，舍利弗！",
    "T25n1509_053:0439c08_13": "一切諸法無所依，性常空故。",
    "T25n1509_053:0439c09_14": "如是，舍利弗！",
    "T25n1509_053:0439c09_15": "菩薩摩訶薩行六波羅蜜時，應淨色、受、想、行、識，乃至應淨一切種智。」",
    "T25n1509_053:0439c11_0": "舍利弗問須菩提：「菩薩摩訶薩云何行六波羅蜜時淨菩薩道？」",
    "T25n1509_053:0439c12_1": "須菩提言：「有世間檀波羅蜜，有出世間檀波羅蜜；尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，有世間、有出世間。」",
    "T25n1509_053:0439c15_2": "舍利弗問須菩提：「云何世間檀波羅蜜？",
    "T25n1509_053:0439c16_3": "云何出世間檀波羅蜜？」",
    "T25n1509_053:0439c16_4": "須菩提言：「若菩薩摩訶薩作施主，能施沙門、婆羅門、貧窮、乞人，須食與食，須飲與飲，須衣與衣，臥具、床榻、房舍、香華、瓔珞、醫藥，種種所須資生之物；若妻子、國土、頭目、手足、支節，內外之物，盡以給施。",
    "T25n1509_053:0439c21_5": "施時作是念：『我與、彼取，我不慳貪，我為施主，我能捨一切，我隨佛教施，我行檀波羅蜜。』",
    "T25n1509_053:0439c23_6": "作是施已，用得法與一切眾生共之，迴向阿耨多羅三藐三菩提，念言：『是布施因緣，令眾生得今世樂，後當令得入涅槃。』",
    "T25n1509_053:0439c25_7": "是人布施有三礙。",
    "T25n1509_053:0439c26_8": "何等三？",
    "T25n1509_053:0439c26_9": "我相、他相、施相。",
    "T25n1509_053:0439c26_10": "著是三相布施，是名世間檀波羅蜜。",
    "T25n1509_053:0439c27_11": "何因緣故名世間？",
    "T25n1509_053:0439c28_12": "於世間中不動不出，是名世間檀波羅蜜。",
    "T25n1509_053:0439c29_13": "「云何名出世間檀波羅蜜？",
    "T25n1509_053:0439c29_14": "所謂三分清淨。",
    "T25n1509_053:0440a01_0": "何等三？",
    "T25n1509_053:0440a01_1": "菩薩摩訶薩布施時，我不可得，不見受者，施物不可得亦不望報，是名菩薩摩訶薩三分清淨檀波羅蜜。",
    "T25n1509_053:0440a03_2": "復次，舍利弗！",
    "T25n1509_053:0440a03_3": "菩薩摩訶薩布施時，施與一切眾生，眾生亦不可得；以此布施迴向阿耨多羅三藐三菩提，乃至不見微細法相。",
    "T25n1509_053:0440a06_4": "舍利弗！",
    "T25n1509_053:0440a06_5": "是名出世間檀波羅蜜。",
    "T25n1509_053:0440a07_6": "何以故名為出世間？",
    "T25n1509_053:0440a07_7": "於世間中能動、能出，是故名出世間檀波羅蜜。",
    "T25n1509_053:0440a08_8": "「尸羅波羅蜜有所依，是為世間尸羅波羅蜜；無所依，是為出世間尸羅波羅蜜。",
    "T25n1509_053:0440a10_9": "餘如檀波羅蜜說。",
    "T25n1509_053:0440a10_10": "羼提波羅蜜、毘梨耶波羅蜜、禪波羅蜜、般若波羅蜜，有所依是名世間，無所依是名出世間；餘亦如檀中說。",
    "T25n1509_053:0440a13_11": "如是，舍利弗！",
    "T25n1509_053:0440a13_12": "菩薩摩訶薩行六波羅蜜時，淨菩薩道。」",
    "T25n1509_053:0440a14_13": "舍利弗問須菩提：「云何菩薩摩訶薩為阿耨多羅三藐三菩提道？」",
    "T25n1509_053:0440a15_14": "須菩提言：「四念處是菩薩摩訶薩為阿耨多羅三藐三菩提道，乃至八聖道分，空解脫門、無相解脫門、無作解脫門，內空乃至無法有法空，一切三昧門、一切陀羅尼門，佛十力、四無所畏、四無礙智、十八不共法、大慈大悲。",
    "T25n1509_053:0440a20_15": "舍利弗！",
    "T25n1509_053:0440a20_16": "是名菩薩摩訶薩為阿耨多羅三藐三菩提道。」",
    "T25n1509_053:0440a22_0": "【論】問曰：五百阿羅漢，佛各說其第一，如舍利弗智慧第一，目揵連神足第一，摩訶迦葉行頭陀中第一，須菩提得無諍三昧第一，摩訶迦旃延分別修多羅第一，富樓那說法人中第一。",
    "T25n1509_053:0440a26_1": "今舍利弗何以故讚須菩提於說法人中應最第一？",
    "T25n1509_053:0440a27_2": "答曰：佛以佛眼觀一切眾生利根、鈍根，籌量一切法總相、別相，隨其所得法，各記第一，無錯！",
    "T25n1509_053:0440a29_3": "富樓那於四眾中，用十二部經、種種法門、種種因緣譬喻說法，能利益眾生第一。",
    "T25n1509_053:0440b02_4": "須菩提常行無諍三昧，與菩薩同事，巧便樂說一種空相法門，勝富樓那。",
    "T25n1509_053:0440b04_5": "譬如巧師多有所能，所能多故，普不精悉；如有人偏能一事，則必盡其美。",
    "T25n1509_053:0440b06_6": "富樓那雖多能，不如須菩提常樂行空故能巧說空。",
    "T25n1509_053:0440b07_7": "是故舍利弗聞須菩提巧說空義，便讚言：「汝於說法人中應作第一！」",
    "T25n1509_053:0440b08_8": "舍利弗見須菩提隨所問皆能答，如風行空中，無所罣礙。",
    "T25n1509_053:0440b10_9": "爾時，須菩提不謙不受。",
    "T25n1509_053:0440b10_10": "何以故？",
    "T25n1509_053:0440b11_11": "安立平實，好人相故。",
    "T25n1509_053:0440b11_12": "好人相者，不自讚、不自毀，於他亦不讚、不毀。",
    "T25n1509_053:0440b12_13": "若自讚身，非大人相，不為人所讚而便自美；若自毀，是姣輸人。",
    "T25n1509_053:0440b14_14": "若毀他，是讒賊人；若讚他，是諂媚人。",
    "T25n1509_053:0440b15_15": "須菩提說無生法故，舍利弗雖讚而非諂。",
    "T25n1509_053:0440b16_16": "須菩提以舍利弗實讚故不謙，又以斷法愛故心不高，亦不愛著，但答無礙無障因緣：所謂一切法無所依止，無所依止故無障無礙。",
    "T25n1509_053:0440b19_17": "無所依止義，如先說。",
    "T25n1509_053:0440b19_18": "此中須菩提自說：「內法空故，色不依止內；外法空故，色不依止外；中間無所有故，色不依止中間。」",
    "T25n1509_053:0440b22_19": "如色，乃至一切種智亦如是。",
    "T25n1509_053:0440b22_20": "若菩薩知一切三界無常空故，不中依止；爾時煩惱折，能淨菩薩道。",
    "T25n1509_053:0440b24_21": "是故須菩提說：「菩薩行六波羅蜜，應淨色乃至一切種智。」",
    "T25n1509_053:0440b25_22": "問曰：淨色乃至淨一切種智，即是淨菩薩道，何以故更問？",
    "T25n1509_053:0440b27_23": "答曰：菩薩能令色畢竟空，是名清淨；是事深妙，不可頓得。",
    "T25n1509_053:0440b28_24": "是故舍利弗問：「新學菩薩云何修是初方便道？」",
    "T25n1509_053:0440b29_25": "須菩提答：「若菩薩能行二種波羅蜜。」",
    "T25n1509_053:0440c01_26": "六波羅蜜是初開菩薩道；能用無所得空，行三十七品，是開佛道。",
    "T25n1509_053:0440c02_27": "「淨」者名為開；如去道中荊棘，名為開道。",
    "T25n1509_053:0440c03_28": "何等是二種波羅蜜？",
    "T25n1509_053:0440c04_29": "一者、世間，二者、出世間。",
    "T25n1509_053:0440c04_30": "世間者，須菩提自說義，所謂須食與食等。",
    "T25n1509_053:0440c05_31": "是義，如初品中說。",
    "T25n1509_053:0440c06_32": "若施時有所依止，譬如老病人依恃他力，能行、能立；施者離實智慧、心力薄少故依止。",
    "T25n1509_053:0440c08_33": "依止者，己身、財物、受者，是法中取相心著，生憍慢等諸煩惱，是名世間，不動、不出。",
    "T25n1509_053:0440c10_34": "動者，柔順忍；出者，無生法忍。",
    "T25n1509_053:0440c10_35": "聲聞法中，動者，學人；出者，無學。",
    "T25n1509_053:0440c11_36": "餘者五波羅蜜亦如是。",
    "T25n1509_053:0440c12_37": "是名初開菩薩道。",
    "T25n1509_053:0440c12_38": "問曰：菩薩道即是阿耨多羅三藐三菩提道，何以故更問？",
    "T25n1509_053:0440c14_0": "答曰：菩薩時，有道；佛已到，不須道。",
    "T25n1509_053:0440c14_1": "是道為得阿耨多羅三藐三菩提故，名為菩提道；菩薩行是道故，名菩薩道。",
    "T25n1509_053:0440c16_2": "此中佛說：遠道，所謂六波羅蜜菩薩道也；近道，所謂三十七品菩提道也。",
    "T25n1509_053:0440c18_3": "六波羅蜜中布施、持戒等雜，故遠；三十七品但有禪定、智慧，故近。",
    "T25n1509_053:0440c19_4": "六波羅蜜有世間、出世間雜，故遠；三十七品、三解脫門等乃至大慈大悲，畢竟清淨，故近。",
    "T25n1509_053:0440c21_5": "復次，阿耨多羅三藐三菩提道者，從初發意乃至金剛三昧，其中為菩提菩薩行，皆是菩提道。",
    "T25n1509_053:0440c24_0": "【經】爾時，舍利弗讚須菩提言：「善哉！",
    "T25n1509_053:0440c24_1": "善哉！",
    "T25n1509_053:0440c24_2": "何等波羅蜜力？」",
    "T25n1509_053:0440c25_3": "須菩提言：「是般若波羅蜜力。",
    "T25n1509_053:0440c25_4": "所以者何？",
    "T25n1509_053:0440c26_5": "般若波羅蜜能生一切諸善法：若聲聞法、辟支佛法、菩薩法、佛法。",
    "T25n1509_053:0440c27_6": "舍利弗！",
    "T25n1509_053:0440c27_7": "般若波羅蜜能受一切諸善法：聲聞法、辟支佛法、菩薩法、佛法。",
    "T25n1509_053:0440c29_8": "舍利弗！",
    "T25n1509_053:0440c29_9": "過去諸佛行般若波羅蜜，得阿耨多羅三藐三菩提；未來諸佛亦行般若波羅蜜，當得阿耨多羅三藐三菩提；舍利弗！",
    "T25n1509_053:0441a03_10": "今現在十方諸國界中諸佛亦行是般若波羅蜜，得阿耨多羅三藐三菩提。",
    "T25n1509_053:0441a04_11": "舍利弗！",
    "T25n1509_053:0441a04_12": "若菩薩摩訶薩聞說般若波羅蜜時不疑不難，當知是菩薩摩訶薩行菩提道。",
    "T25n1509_053:0441a06_13": "菩薩道者，救一切眾生故，心不捨一切眾生，以無所得故。",
    "T25n1509_053:0441a08_14": "是菩薩常應不離是念，所謂大悲念。」",
    "T25n1509_053:0441a08_15": "舍利弗復問：「欲使菩薩摩訶薩常不離是念，所謂大悲念；若菩薩摩訶薩常不離大悲念，令一切眾生皆當作菩薩。",
    "T25n1509_053:0441a11_16": "何以故？",
    "T25n1509_053:0441a11_17": "須菩提！",
    "T25n1509_053:0441a12_0": "一切眾生亦不離諸念故。」",
    "T25n1509_053:0441a12_1": "須菩提言：「善哉！",
    "T25n1509_053:0441a12_2": "善哉！",
    "T25n1509_053:0441a13_3": "舍利弗！",
    "T25n1509_053:0441a13_4": "汝欲難我而成我義。",
    "T25n1509_053:0441a13_5": "何以故？",
    "T25n1509_053:0441a13_6": "眾生無故念亦無，眾生性無故念亦性無，眾生法無故念亦法無，眾生離故念亦離，眾生空故念亦空，眾生不可知故念亦不可知。",
    "T25n1509_053:0441a16_7": "舍利弗！",
    "T25n1509_053:0441a17_8": "色無故念亦無，色性無故念亦性無，色法無故念亦法無，色離故念亦離，色空故念亦空，色不可知故念亦不可知；受、想、行、識亦如是；眼乃至意，色乃至法，地種乃至識種，檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，一切智、一切種智，乃至阿耨多羅三藐三菩提無故，念亦無；乃至阿耨多羅三藐三菩提不可知故，念亦不可知。",
    "T25n1509_053:0441a25_9": "舍利弗！",
    "T25n1509_053:0441a26_10": "菩薩摩訶薩行是道，我欲使不離是念，所謂大悲念。」",
    "T25n1509_053:0441a27_11": "爾時，佛讚須菩提言：「善哉！",
    "T25n1509_053:0441a27_12": "善哉！",
    "T25n1509_053:0441a27_13": "是菩薩摩訶薩般若波羅蜜，其有說者，亦當如是說。",
    "T25n1509_053:0441a29_14": "如汝所說般若波羅蜜，皆是承佛意故。",
    "T25n1509_053:0441b01_15": "菩薩摩訶薩學般若波羅蜜，應當如汝所說學！」",
    "T25n1509_053:0441b02_16": "須菩提說是般若波羅蜜品時，三千大千世界六種振動：東湧西沒、西湧東沒，南湧北沒、北湧南沒，中湧邊沒、邊湧中沒。",
    "T25n1509_053:0441b05_0": "爾時，佛微笑。",
    "T25n1509_053:0441b05_1": "須菩提白佛言：「何因何緣故微笑？」",
    "T25n1509_053:0441b06_2": "佛告須菩提：「如我於此世界說般若波羅蜜，東方無量阿僧祇世界諸佛，亦為諸菩薩摩訶薩說般若波羅蜜；南西北方、四維、上下，亦說是般若波羅蜜。",
    "T25n1509_053:0441b09_3": "說是般若波羅蜜品時，十二那由他諸天人得無生法忍。",
    "T25n1509_053:0441b10_4": "十方諸佛說是般若波羅蜜時，無量阿僧祇眾生亦發阿耨多羅三藐三菩提心。」",
    "T25n1509_053:0441b13_0": "【論】者言：舍利弗作是念：「須菩提所說，分別六波羅蜜世間、出世間及菩提道，大利益眾生。」",
    "T25n1509_053:0441b15_1": "故歡喜讚言：「善哉！",
    "T25n1509_053:0441b15_2": "善哉！」",
    "T25n1509_053:0441b15_3": "再言之者，善之至也。",
    "T25n1509_053:0441b16_4": "問：「是何波羅蜜力？」",
    "T25n1509_053:0441b16_5": "須菩提作是思惟：「一切心數法中，除智慧，無能如是分別斷疑開道；諸波羅蜜中，離般若波羅蜜，自體不能成就，何況能分別開道！」",
    "T25n1509_053:0441b19_6": "如是思惟已，答舍利弗：「是般若波羅蜜力。」",
    "T25n1509_053:0441b20_7": "如先說：諸法中無我、無知者、無見者；今以此證知是般若波羅蜜力，非佛力，非須菩提力。",
    "T25n1509_053:0441b23_0": "何以故？",
    "T25n1509_053:0441b23_1": "須菩提說因緣，所謂般若波羅蜜，離斷常、有無二邊等故，能生一切善法，所謂三乘法定相，堅牢不壞相。",
    "T25n1509_053:0441b25_2": "又般若波羅蜜無量無邊故，能受一切善法；如大海能受眾川萬流。",
    "T25n1509_053:0441b27_3": "「三乘善法」者，所謂六波羅蜜乃至十八不共法。",
    "T25n1509_053:0441b28_4": "十方三世諸佛行般若波羅蜜故，皆得阿耨多羅三藐三菩提；雖行餘波羅蜜，般若波羅蜜最尊大，有分別通達力。",
    "T25n1509_053:0441c02_0": "譬如和合下藥，巴豆最有力；般若波羅蜜亦如是，雖與餘波羅蜜合，而破諸煩惱、拔邪見、捨戲論，般若波羅蜜力最勝。",
    "T25n1509_053:0441c05_0": "以是故說「皆是般若波羅蜜力」。",
    "T25n1509_053:0441c05_1": "問曰：種種讚此般若波羅蜜微妙甚深，誰能隨順應般若波羅蜜行？",
    "T25n1509_053:0441c07_2": "答曰：有菩薩無量世集諸福德，利根，諸煩惱折薄；雖未到阿鞞跋致地，聞般若波羅蜜，即時信受深入。",
    "T25n1509_053:0441c09_3": "通達如是相者，則能行般若波羅蜜道，所謂救度一切眾生，令離世間憂惱；大悲心故，不離一切眾生。",
    "T25n1509_053:0441c12_0": "菩薩常不應離大悲及畢竟空念——畢竟空破世間諸煩惱，示涅槃；而大悲引之令還入善法中，以利益眾生。",
    "T25n1509_053:0441c14_1": "爾時，舍利弗難須菩提：「若菩薩不離是大悲念及畢竟空念者，一切眾生皆當作菩薩！",
    "T25n1509_053:0441c16_2": "何以故？",
    "T25n1509_053:0441c16_3": "是畢竟空無相無所分別，不應菩薩有而眾生無！",
    "T25n1509_053:0441c18_0": "若有，一切眾生應共有；若無，菩薩亦應無。」",
    "T25n1509_053:0441c19_0": "須菩提答：「汝欲難我而助成我義。",
    "T25n1509_053:0441c19_1": "何以故？",
    "T25n1509_053:0441c20_0": "諸法相畢竟空故，眾生亦空；眾生空故，畢竟空念亦空。",
    "T25n1509_053:0441c21_1": "若諸法畢竟空，何有眾生實空，而難我言『眾生不離是念，皆當為菩薩』？」",
    "T25n1509_053:0441c22_2": "是故說：「眾生無所有故，畢竟空念亦無所有；眾生無性，眾生離，眾生空，眾生不可知，畢竟空念亦畢竟空。」",
    "T25n1509_053:0441c25_3": "色乃至阿耨多羅三藐三菩提亦如是。",
    "T25n1509_053:0441c27_0": "問曰：此中念是不離大悲念，何以說「不離畢竟空念」？",
    "T25n1509_053:0441c28_1": "答曰：菩薩不離是念，心不捨眾生，用無所得故。",
    "T25n1509_053:0441c29_2": "無所得空、畢竟空，名異而義一。",
    "T25n1509_053:0442a01_3": "不可得空在初，畢竟空在後；以畢竟空大故，生悲亦大。",
    "T25n1509_053:0442a02_4": "大悲，如《阿差末經》中說有三種悲：眾生緣、法緣、無緣。",
    "T25n1509_053:0442a03_5": "無緣悲從畢竟空生，以是解舍利弗所難。",
    "T25n1509_053:0442a04_6": "佛證其說故，讚言：「善哉！",
    "T25n1509_053:0442a05_7": "若欲解說般若波羅蜜者，當如汝所說。」",
    "T25n1509_053:0442a06_8": "爾時，眾中天、人、菩薩作是念：「般若波羅蜜甚深，三世諸佛皆從中生；須菩提小乘人，云何佛讚『欲說般若波羅蜜當如汝所說』？」",
    "T25n1509_053:0442a09_9": "是故次言：「須菩提所說，皆承佛意。」",
    "T25n1509_053:0442a09_10": "正使彌勒等諸菩薩、梵天王等不承佛意，尚不能得問，何況須菩提在佛前自恣樂說！",
    "T25n1509_053:0442a11_11": "「諸菩薩欲學般若波羅蜜，亦當如汝所說學！」",
    "T25n1509_053:0442a13_0": "「說是品時，三千大千世界地六種振動」者，是時會中多有菩薩發阿耨多羅三藐三菩提心，皆當作佛。",
    "T25n1509_053:0442a15_1": "佛是天地大主，地神歡喜：「我主今生！」",
    "T25n1509_053:0442a16_2": "故使地大動。",
    "T25n1509_053:0442a16_3": "復次，人心信深般若波羅蜜者，難得希有故，是人以福德因緣，感大風以動水，水動故地動。",
    "T25n1509_053:0442a18_4": "復次，地下大龍王欲來聽般若波羅蜜，從水出故水動，水動故地動。",
    "T25n1509_053:0442a20_5": "復次，佛神力故令地動，般若波羅蜜難見難知，欲引導眾人令益信樂故。",
    "T25n1509_053:0442a22_6": "餘地動因緣，如先說。",
    "T25n1509_053:0442a22_7": "此中佛自說因緣，所謂我說般若波羅蜜，十方諸佛亦說是般若波羅蜜。",
    "T25n1509_053:0442a24_8": "十二那由陀天人得阿鞞跋致地，入法位，是故地動；又十方世界眾生等亦發無上道意，是故地動。",
    "T25n1509_053:0442a26_9": "爾時，諸天亦有散種種蓮華及種種雜香、天衣、天蓋，千萬種天妓樂，諸龍王等從四大海水中涌出，及諸夜叉、羅剎等，皆生慈心，合手讚佛。",
    "T25n1509_053:0442a29_10": "又佛笑時，無量光明遍覆十方如恒河沙等世界，有爾所等希有事。",
    "T25n1509_053:0442b02_11": "取要言之，地動皆由說諸法實相，所謂般若波羅蜜。",
    "T25n1509_053:0442b04_0": "大智度論卷第五十三"
}