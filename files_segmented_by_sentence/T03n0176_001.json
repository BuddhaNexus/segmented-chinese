{
    "T03n0176_001:0443c19_0": "佛說師子月佛本生經",
    "T03n0176_001:0443c21_0": "新為失譯人名附三秦錄",
    "T03n0176_001:0443c22_0": "如是我聞：一時，佛住王舍城迦蘭陀竹園，與千二百五十比丘百菩薩俱。",
    "T03n0176_001:0443c23_1": "爾時，眾中有一菩薩比丘，名婆須蜜多，遊竹園間緣樹上下，聲如猨猴，或捉三鈴作那羅戲。",
    "T03n0176_001:0443c25_2": "時，諸長者及行路人競集看之，眾人集時，身到空中，跳上樹端作獼猴聲。",
    "T03n0176_001:0443c27_3": "耆闍崛山八萬四千金色獼猴集菩薩所，菩薩復作種種變現令其歡喜。",
    "T03n0176_001:0443c29_4": "時，諸大眾各作是言：「沙門釋子猶如戲兒，幻惑眾人，所行惡事無人信用，乃與鳥獸作於非法。」",
    "T03n0176_001:0444a02_5": "如是惡聲遍王舍城。",
    "T03n0176_001:0444a02_6": "有一梵志，上啟大王頻婆娑羅，白言大王：「沙門釋子作諸非法，乃與鳥獸作那羅戲。」",
    "T03n0176_001:0444a04_7": "王聞此語，嫌諸釋子，即敕長者迦蘭陀曰：「此諸釋子多聚獼猴，在卿園中為作何等？",
    "T03n0176_001:0444a06_8": "如來知不？」",
    "T03n0176_001:0444a06_9": "長者啟王：「婆須蜜多作變化事，令諸獼猴一切歡喜，諸天雨花持用供養，為作何等，臣所不知。」",
    "T03n0176_001:0444a08_10": "爾時，大王頻婆娑羅，駕乘名象，前後導從往詣佛所。",
    "T03n0176_001:0444a10_11": "到迦蘭陀竹園，即便下象，遙見世尊在重閣上，身紫金色方身丈六坐七寶花，三十二相八十種好，皆放光明如紫金山；處炎火中金光圍繞，普令大眾同於金色，尊者婆須蜜多，及八萬四千獼猴亦作金色。",
    "T03n0176_001:0444a14_12": "時，諸獼猴見大王來，或歌、或舞、擊鼓、吹貝作種種變。",
    "T03n0176_001:0444a16_0": "中有採花奉上王者，大王見已，與諸大眾俱至佛所，為佛作禮右繞三匝，却坐一面，白佛言：「世尊！",
    "T03n0176_001:0444a18_1": "此諸獼猴宿有何福身作金色？",
    "T03n0176_001:0444a18_2": "復有何罪生畜生中？",
    "T03n0176_001:0444a19_3": "尊者婆須蜜多，復宿殖何福，生長者家，信家非家出家學道？",
    "T03n0176_001:0444a20_4": "復有何罪，雖生人中，諸根具足不持戒行，與諸獼猴共為伴侶。",
    "T03n0176_001:0444a22_5": "歌語之聲悉如獼猴，使諸外道戲笑我等？",
    "T03n0176_001:0444a23_6": "唯願天尊，慈哀我等，分別演說令得開解。」",
    "T03n0176_001:0444a24_7": "佛告大王：「諦聽，諦聽！",
    "T03n0176_001:0444a24_8": "善思念之！",
    "T03n0176_001:0444a25_0": "吾當為汝分別解說。",
    "T03n0176_001:0444a25_1": "乃往過去無量億劫，過是之前有佛出世，名曰然燈，十號具足。",
    "T03n0176_001:0444a26_2": "彼佛滅後，有諸比丘，於山澤中修行佛法，具阿練若十二頭陀，堅持禁戒如人護眼，因是即得阿羅漢道，三明、六通、具八解脫。",
    "T03n0176_001:0444a29_3": "時空澤中有一獼猴，至羅漢所，見於羅漢坐禪入定，即取羅漢坐具，披作袈裟，如沙門法偏袒右肩，手擎香爐繞比丘行。",
    "T03n0176_001:0444b03_4": "時，彼比丘從禪定覺，見此獼猴有好善心，即為彈指告獼猴言：『法子！",
    "T03n0176_001:0444b05_5": "汝今應發無上道心。』",
    "T03n0176_001:0444b05_6": "獼猴聞說，歡喜踊躍，五體投地，敬禮比丘，起復採花散比丘上。",
    "T03n0176_001:0444b06_7": "「爾時，比丘即為獼猴說三歸依，告言：『法子！",
    "T03n0176_001:0444b07_8": "汝今隨學三世佛法，應當求請受三歸依，及以五戒。』",
    "T03n0176_001:0444b09_9": "爾時，獼猴即起，合掌白言：『大德！",
    "T03n0176_001:0444b09_10": "憶念我今欲歸依佛、法、僧。』",
    "T03n0176_001:0444b10_11": "比丘告言：『汝當歸依佛、歸依法、歸依僧。』",
    "T03n0176_001:0444b11_12": "第二、第三亦如是說：『歸依佛竟、歸依法竟、歸依僧竟。』",
    "T03n0176_001:0444b12_13": "第二、第三亦如是說：『次當懺悔。』",
    "T03n0176_001:0444b13_14": "告獼猴言：『汝於前身無量劫來，貪欲、瞋恚、愚癡、邪見、嫉妬、憍慢、誹謗、破戒，作諸惡事滿足十惡。",
    "T03n0176_001:0444b15_15": "作五逆罪謗方等經、婬比丘尼、偷僧祇物、作眾重罪無量無邊，我今生分已盡，不受後有。",
    "T03n0176_001:0444b17_16": "大阿羅漢能除眾生無量重罪。",
    "T03n0176_001:0444b18_17": "所以者何？",
    "T03n0176_001:0444b18_18": "我初生時與大悲俱生，三世賢聖法皆如是，亦與大悲俱共生世。』",
    "T03n0176_001:0444b19_19": "如是慇懃，三為獼猴說出罪懺悔。",
    "T03n0176_001:0444b20_20": "既懺悔已，告獼猴言：『法子！",
    "T03n0176_001:0444b21_21": "汝今清淨是名布薩，汝從今日至盡形壽，受不殺戒。",
    "T03n0176_001:0444b22_22": "三世諸佛諸阿羅漢，永不殺生，身口意淨，汝亦如是。』",
    "T03n0176_001:0444b23_23": "「爾時，獼猴白羅漢言：『我願作佛，隨大德語，從於今日乃至成佛，終不殺生。』",
    "T03n0176_001:0444b25_24": "是時，羅漢聞獼猴語，身心歡喜即授五戒：『法子！",
    "T03n0176_001:0444b26_25": "汝從今日至盡形壽，隨學佛法。",
    "T03n0176_001:0444b27_26": "三世諸佛、諸聲聞眾，身業清淨，常不殺生，持不殺戒。",
    "T03n0176_001:0444b28_27": "汝亦如是，至盡形壽持不殺戒，能受持不？』",
    "T03n0176_001:0444b29_28": "獼猴答言：『我能奉持。』",
    "T03n0176_001:0444b29_29": "次受不盜、不邪婬、不妄語、不飲酒，亦如上法。",
    "T03n0176_001:0444c01_30": "既受戒已，時阿羅漢告言：『汝當發願，汝是畜生，現身障道，但勤精進求阿耨多羅三藐三菩提。』",
    "T03n0176_001:0444c04_31": "「爾時，獼猴發願已竟，踊躍歡喜走上高山，緣樹舞戲，墜地而死。",
    "T03n0176_001:0444c05_32": "由阿羅漢受五戒故，破畜生業，命終即生兜率天上。",
    "T03n0176_001:0444c06_33": "值遇一生補處菩薩，菩薩為說無上道心，即持天花下空澤中供養羅漢。",
    "T03n0176_001:0444c08_34": "羅漢見之，即便微笑告言：『天王！",
    "T03n0176_001:0444c09_0": "善惡之報，如影隨形，終不相捨。』",
    "T03n0176_001:0444c09_1": "時，阿羅漢而說偈言：「『業能莊嚴身，　　處處隨趣趣，　　不失法如券，　　業如負財人。",
    "T03n0176_001:0444c13_0": "　　汝今生天上，　　由於五戒業，　　前身落獼猴，　　從於犯戒性。",
    "T03n0176_001:0444c15_0": "　　持戒生天梯，　　破戒為濩湯，　　我見持戒人，　　光明莊嚴身。",
    "T03n0176_001:0444c17_0": "　　七寶妙臺閣，　　諸天為給使，　　眾寶為床帳，　　摩尼花瓔珞，　　值遇未來佛，　　娛樂說勝法。",
    "T03n0176_001:0444c20_0": "　　我見破戒人，　　墮在泥犁中，　　鐵犁耕其舌，　　臥在鐵床上，　　融銅四面流，　　燒煑壞其身；　　或處於刀山，　　劍林及沸屎，　　灰河寒氷獄，　　鐵丸飲融銅，　　如是等苦事，　　常為身瓔珞。",
    "T03n0176_001:0444c26_0": "　　若欲脫眾難，　　不墮三惡道，　　遊處天人路，　　超越得涅槃，　　當勤持淨戒，　　布施修淨命。』",
    "T03n0176_001:0444c29_0": "「時，阿羅漢說此偈已，默然無聲。",
    "T03n0176_001:0444c29_1": "獼猴天子言曰：『大德！",
    "T03n0176_001:0445a01_2": "我前身時，作何罪業生獼猴中？",
    "T03n0176_001:0445a01_3": "復有何福，值遇大德，得免畜生，生於天上？』",
    "T03n0176_001:0445a02_4": "羅漢答言：『汝今諦聽！",
    "T03n0176_001:0445a03_5": "善思念之！",
    "T03n0176_001:0445a03_6": "乃往過去，此閻浮提有佛出世，名曰寶慧如來、應供、正遍知，十號具足，出現於世。",
    "T03n0176_001:0445a05_7": "三種示現般涅槃後，於像法中有一比丘，名蓮華藏，多與國王、長者、居士而為親友。",
    "T03n0176_001:0445a07_8": "邪命諂曲不持戒行，身壞命終以誑惑故，猶如壯士屈申臂頃，落於阿鼻大地獄中；如蓮華敷，其身遍滿十八鬲中。",
    "T03n0176_001:0445a10_9": "雨熱鐵丸從頂而入，百千猛火及熱鐵輪，從空而下，無量無邊阿鼻地獄壽命一劫，劫盡更生。",
    "T03n0176_001:0445a12_10": "如是經歷諸大地獄，滿八萬四千劫，從地獄出墮餓鬼中，吞飲融銅噉熱鐵丸。",
    "T03n0176_001:0445a13_11": "經八萬四千歲從餓鬼出，五百身中恒為牛身。",
    "T03n0176_001:0445a15_0": "又五百身生駱駝中、又五百身生於猪中、又五百身生於狗中、又五百身生獼猴中，緣前供養持戒比丘，結誓要重，今復遇我，沐浴清化得生天上。",
    "T03n0176_001:0445a18_1": "持戒比丘即我身是，放逸比丘即汝身是。』",
    "T03n0176_001:0445a20_0": "「爾時，獼猴天子聞此語已，心驚毛豎，懺悔前罪即還天上。",
    "T03n0176_001:0445a21_1": "佛告大王：『彼獼猴者，雖是畜生，一見羅漢受持三歸及以五戒，緣斯功德超越千劫極重惡業，得生天上。",
    "T03n0176_001:0445a23_2": "值遇一生補處菩薩，從是以後值佛無數，淨修梵行具六波羅蜜，住首楞嚴三昧住不退地。",
    "T03n0176_001:0445a25_3": "於最後身次彌勒後，當成阿耨多羅三藐三菩提，王名寶光，國土清淨如忉利天。",
    "T03n0176_001:0445a27_4": "生彼國土諸眾生等，皆行十善具戒無缺，佛號師子月如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T03n0176_001:0445b01_5": "若有眾生聞彼佛名，生生之處，常得遠離畜生之身，除無量劫生死之罪。』」",
    "T03n0176_001:0445b03_6": "佛告大王：「欲知彼國師子月佛，今此會中，婆須蜜多比丘是也。」",
    "T03n0176_001:0445b04_7": "時，頻婆娑羅聞此語已，即起合掌遍體流汗，悲泣雨淚悔過自責，向婆須蜜多頭面著地，接足為禮懺悔前罪。",
    "T03n0176_001:0445b07_0": "佛告大王：「欲知此等八萬四千金色獼猴，乃是過去拘樓秦佛時，波羅奈國、俱睒彌國，二國之中共有八萬四千比丘尼，行諸非法，與諸白衣通致信命，犯諸重禁莊飾身體，如乾闥婆女無有慚愧，婬為瓔珞，諸犯戒事用為花鬘，竪憍慢幢擊貢高鼓，彈放逸琴讚惡聲歌，狂愚無智如癡獼猴，見好比丘善好有德，視之如賊。",
    "T03n0176_001:0445b14_1": "「爾時，彼世有一比丘尼名善安隱，得阿羅漢，三明、六通，具八解脫，到諸比丘尼所，告言：『姉妹！",
    "T03n0176_001:0445b16_2": "世尊在世常說此偈：「『「若有比丘尼，　　不修行八敬，　　　此非釋種女，　　猶如旃陀羅；　　　若有比丘尼，　　放逸犯八重，　　　當知是一切，　　天人中大賊，　　　恒處阿鼻獄，　　經由十八鬲，　　　其餘三惡道，　　為己園林處，　　　百千無量劫，　　不聞三寶名。",
    "T03n0176_001:0445b24_0": "　　　亦噉燒鐵丸，　　寒氷抱銅柱，　　　如是罪畢已，　　生於鳩鴿身，　　　毒蛇與鼠狼，　　蜈蚣百足等，　　　如是諸雜類，　　皆應經歷中。」』",
    "T03n0176_001:0445b28_0": "「時，諸比丘尼聞阿羅漢比丘尼說此偈已，心懷忿恨，罵詈惡言：『此老獼猴從何處來？",
    "T03n0176_001:0445b29_1": "惡言妄語，橫說地獄。』",
    "T03n0176_001:0445c01_2": "時，阿羅漢見諸惡人生不善心，即起慈悲，身昇虛空作十八變。",
    "T03n0176_001:0445c02_3": "時諸惡人見變化已，各脫金環散阿羅漢尼上：『願我生生身作金色，前所作惡今悉懺悔。",
    "T03n0176_001:0445c04_4": "唯願慈哀憐愍我等，受我供養。』",
    "T03n0176_001:0445c05_5": "時，彼阿羅漢比丘尼，即從空下，受諸惡女種種供養。",
    "T03n0176_001:0445c06_6": "時諸惡人身壞命終墮阿鼻獄，如蓮花敷遍滿獄中，亦復次第經歷諸餘十八大獄。",
    "T03n0176_001:0445c08_7": "於諸獄中壽命正等各一大劫，如是展轉九十二劫恒處地獄。",
    "T03n0176_001:0445c09_8": "從地獄出，五百身中恒為餓鬼。",
    "T03n0176_001:0445c10_9": "從餓鬼出，一千身中常為獼猴，身作金色。",
    "T03n0176_001:0445c11_10": "大王當知，爾時八萬四千犯戒比丘尼罵羅漢者，今此會中八萬四千諸金色獼猴是也；爾時供養諸惡比丘尼者，今大王是。",
    "T03n0176_001:0445c14_11": "此諸獼猴因宿習故，持花持香供養大王。",
    "T03n0176_001:0445c15_12": "爾時污彼比丘尼戒者，今瞿迦梨及王五百黃門是。」",
    "T03n0176_001:0445c16_13": "佛告大王：「身口意業不可不慎。」",
    "T03n0176_001:0445c17_14": "爾時，世尊而說偈言：「戒為甘露藥，　　服者不老死，　戒德可恃怙，　　福報常隨己。",
    "T03n0176_001:0445c20_0": "　持戒得安隱，　　生處無患難，　亦當見諸佛，　　受法得解脫。",
    "T03n0176_001:0445c22_0": "　破戒墮地獄，　　猶如此獼猴，　生處恒卑賤，　　地獄苦切己，　大王當諦聽！",
    "T03n0176_001:0445c24_1": "　　止惡修諸善。」",
    "T03n0176_001:0445c25_0": "爾時，頻婆娑羅王聞說此偈，對佛懺悔慚愧自責，豁然意解成阿那含。",
    "T03n0176_001:0445c26_1": "王所將眾八千人，求王出家，王即聽許。",
    "T03n0176_001:0445c27_2": "佛言：「善來，比丘！」",
    "T03n0176_001:0445c27_3": "鬚髮自落，袈裟著身，即成沙門。",
    "T03n0176_001:0445c28_4": "頂禮佛足，未舉頭頃成阿羅漢，三明、六通，具八解脫。",
    "T03n0176_001:0445c29_5": "王所將餘眾一萬六千人，皆發阿耨多羅三藐三菩提心，八萬諸天亦俱發心。",
    "T03n0176_001:0446a02_6": "八萬四千金色獼猴，聞昔因緣慚愧自責，遶佛千匝向佛懺悔，各各亦發無上菩提心，隨壽長短各自命終，命終之後，當生兜率天值遇彌勒，復更增進得不退轉。",
    "T03n0176_001:0446a06_7": "爾時，尊者摩訶迦葉見此事已，告諸大眾：「菩薩行淨乃令畜生發於道心，婆須蜜多尚能如是大為佛事，況餘菩薩威德無量。」",
    "T03n0176_001:0446a08_8": "時，諸天子、山神、地神、天龍八部，見諸獼猴發菩提心，當生天上得不退轉，心生歡喜，而白佛言：「此諸獼猴幾時當得成佛？」",
    "T03n0176_001:0446a11_9": "佛告大眾：「過百萬億那由他阿僧祇恒河沙劫，劫名大光，於彼劫中當得成佛。",
    "T03n0176_001:0446a13_10": "八萬四千佛次第出世，同共一劫，皆名普金光明王如來、應供、正遍知、明行足、善逝、世間解、無上士、調御丈夫、天人師、佛、世尊。」",
    "T03n0176_001:0446a16_11": "時會大眾，聞佛世尊為諸獼猴授菩提記，即脫身上上妙瓔珞，供養如來及比丘僧，異口同音讚歎世尊無量德行：「如來出世，正為此等諸獼猴類。",
    "T03n0176_001:0446a19_12": "善哉，世尊！",
    "T03n0176_001:0446a19_13": "獼猴聞法尚得成佛，豈況我等於未來世不成佛耶？」",
    "T03n0176_001:0446a21_14": "時會大眾聞佛所說，歡喜奉行，作禮而退。",
    "T03n0176_001:0446a23_0": "佛說師子月佛本生經"
}