{
    "T02n0140_001:0862a04_0": "阿那邠邸化七子經",
    "T02n0140_001:0862a06_0": "後漢安息國三藏安世高譯",
    "T02n0140_001:0862a07_0": "聞如是：一時，婆伽婆在舍衛祇樹給孤獨園。",
    "T02n0140_001:0862a08_1": "爾時，阿那邠邸有七子，無篤信於佛法眾，彼不歸命佛、歸命法、歸命比丘僧，亦不改殺生，亦不改不與取，亦不改他婬，亦不改妄語，亦不改飲酒。",
    "T02n0140_001:0862a11_2": "爾時，阿那邠邸長者告彼七子言：「汝等今可自歸命佛、歸命法、歸命比丘僧，亦莫殺生，莫不與取，莫他妻婬，莫妄語，莫飲酒，皆悉莫犯。」",
    "T02n0140_001:0862a14_3": "彼子作是語：「我不堪任歸命佛、歸命法、歸命比丘僧，莫殺、亦不與取、他婬、妄語、飲酒，皆不堪任。」",
    "T02n0140_001:0862a16_4": "阿那邠邸長者言：「我當賜汝千兩金，汝等可歸命佛、歸命法、歸命比丘僧，改莫殺生、不與取、他婬、妄語、飲酒，皆悉改之。」",
    "T02n0140_001:0862a19_5": "爾時，七子已得千兩金，便歸命佛、歸命法、歸命比丘僧，改不殺生、不盜、不他婬、不妄語、不飲酒。",
    "T02n0140_001:0862a21_6": "時阿那邠邸長者，與彼七子各賜千兩金已，授三自歸、受五戒，便往園至世尊所，頭面禮足在一面坐。",
    "T02n0140_001:0862a23_7": "時阿那邠邸白世尊言：「我於此間有七子，無篤信意，亦無歡喜心於佛法眾，不自歸命佛、歸命法、歸命比丘僧，亦不改殺生，不改盜，不改他婬，不改妄語，不改飲酒。",
    "T02n0140_001:0862a27_8": "世尊！",
    "T02n0140_001:0862a27_9": "時七子各各賜千兩金，便使歸命佛、歸命法、歸命比丘僧，而授五戒。",
    "T02n0140_001:0862a28_10": "云何世尊？",
    "T02n0140_001:0862a29_11": "彼七子頗有福善諸功德，使後有所獲不？」",
    "T02n0140_001:0862b01_0": "世尊告曰：「善哉善哉！",
    "T02n0140_001:0862b01_1": "長者！",
    "T02n0140_001:0862b01_2": "多饒益眾生，欲安隱眾生天人得安。",
    "T02n0140_001:0862b02_3": "長者！",
    "T02n0140_001:0862b02_4": "彼七子緣是功德，諸善功德皆悉具足，諦聽彼七子所因功德諸善所獲果報，我今當說。",
    "T02n0140_001:0862b04_5": "此北方有國，城名石室，國土豐熟人民熾盛，彼有伊羅波多羅藏，無數百千金銀、珍寶、車璩、馬瑙、真珠、琥珀、水精、瑠璃、及諸眾妙寶。",
    "T02n0140_001:0862b07_6": "彼揵陀賴國人，七歲中七月七日，或以裓盛抱戴，隨其所欲皆悉費用，然彼伊羅鉢多羅藏無所減少。",
    "T02n0140_001:0862b09_7": "若復長者！",
    "T02n0140_001:0862b10_0": "彼七子及此伊羅鉢多羅大寶藏，彼七千兩金，百倍、千倍、百千倍、無數倍，皆悉不及汝七子所獲功德。",
    "T02n0140_001:0862b12_1": "長者！",
    "T02n0140_001:0862b12_2": "復有國名迦陵璩，有城名蜜絺羅，穀米豐熟人民熾盛，彼有寶藏名般籌，無數珍寶金銀、車璩、馬瑙、真珠、水精、琉璃、珊瑚、琥珀，乃至迦陵璩國人民，七歲七月七日中，隨意所欲擔負多少，無所減少，然彼迦陵璩國有所減少。",
    "T02n0140_001:0862b17_3": "若復長者七子，所有七千兩金，及般籌大寶藏，於彼七千兩金，百倍、千倍、百千倍、無數倍，皆悉不及七子七千兩金，所獲功德而無與等。",
    "T02n0140_001:0862b20_4": "復有長者！",
    "T02n0140_001:0862b20_5": "鞞提師國，城名須賴吒，賓伽羅大寶藏，無數百千珍寶藏，金銀、車璩、馬瑙、真珠、琥珀、水精、琉璃，於彼鞞提師國，七歲七月七日中，隨其所欲擔負多少，皆負持去，於彼賓迦羅寶藏無所減少。",
    "T02n0140_001:0862b24_6": "若復長者七子七千兩金，及賓迦羅寶藏，此七子七千兩金，百倍、千倍、百千倍、無數倍，皆悉不及七子所獲功德，不可稱計。",
    "T02n0140_001:0862b27_7": "復有長者！",
    "T02n0140_001:0862b27_8": "加尸國波羅奈城，彼有藏名蠰伽(龍名)，無數金銀、珍寶、車璩、馬碯、水精、琉璃、真珠、琥珀，彼七子七千兩金，及此蠰伽大寶藏，彼七子七千兩金所獲功德，百倍、千倍、百千倍、無數倍不如也。",
    "T02n0140_001:0862c03_9": "長者！",
    "T02n0140_001:0862c03_10": "置此乾陀越國人，捨此迦陵璩人，捨此鞞提施人，捨此迦尸人，猶如此閻浮提十六大國男女大小，彼盡隨其所欲擔負取此四大寶藏，金銀、珍寶、車璩、馬瑙、真珠、琥珀、水精、瑠璃，彼於七歲七月七日中，隨其所欲皆悉擔負持去，彼四大藏無所減少。",
    "T02n0140_001:0862c08_11": "長者！",
    "T02n0140_001:0862c08_12": "彼七子七千兩金，及此四大寶藏，百倍、千倍、百千倍、無數倍皆悉不及。」",
    "T02n0140_001:0862c10_13": "是時世尊，便說偈言：「伊羅鉢乾陀，　　蜜絺及般籌，　賓伽及須賴，　　蠰伽波羅奈。",
    "T02n0140_001:0862c13_0": "　如此四寶藏，　　種種珍寶滿，　無數不相及，　　所作功德果。」",
    "T02n0140_001:0862c15_0": "爾時，世尊與阿那邠邸，說微妙法勸令歡喜。",
    "T02n0140_001:0862c16_0": "時阿那邠邸長者，已從如來聞微妙法，即從座起偏露右肩右膝著地，叉手向佛白世尊言：「願世尊，當受我請及比丘僧，欲設甘露飲食，為彼七子故。」",
    "T02n0140_001:0862c19_1": "時世尊默然受阿那邠邸請。",
    "T02n0140_001:0862c20_2": "時阿那邠邸已見世尊默然受請，頭面禮足便退而去，還家即其日，施設甘露飲食，施設甘饌飲食已即敷坐具，為佛比丘僧故而白時到，「今正是時，願世尊臨顧。」",
    "T02n0140_001:0862c23_3": "是時世尊知時已到，便著衣持鉢，比丘僧前後圍繞，入舍衛城詣阿那邠邸家，即就座坐及比丘僧。",
    "T02n0140_001:0862c26_0": "時，阿那邠邸長者及七子便至世尊所，頭面禮足在一面坐，時，阿那邠邸長者白世尊言：「我有此七子，各賜千兩金，使自歸命佛、歸命法、歸命比丘僧，使受五戒。",
    "T02n0140_001:0862c29_1": "今願世尊，與此等說法，使我等七子，於如來所使逮等見。」",
    "T02n0140_001:0863a01_2": "時，世尊告阿那邠邸長者言：「如是長者！",
    "T02n0140_001:0863a02_3": "如是長者！」",
    "T02n0140_001:0863a03_0": "時阿那邠邸長者，見佛比丘僧坐定，及七子以甘饌飲食而供養之。",
    "T02n0140_001:0863a04_1": "時阿那邠邸長者及七子，甘饌飲食飯佛比丘僧，見世尊食竟除去鉢，時，阿那邠邸長者便至世尊所，頭面禮足在一面坐。",
    "T02n0140_001:0863a07_2": "時彼七子，如來與說微妙法，而世尊知阿那邠邸七子至心聽法，諸佛世尊常應所說法苦習盡道，時世尊與彼阿那邠邸長者七子，說如是法，各於坐上諸塵垢盡，無有瑕穢得法眼生。",
    "T02n0140_001:0863a11_3": "彼已見法，逮得深法無有狐疑，亦無猶預想得無所畏，以解了如來深法，自歸命佛、歸命法、歸命眾，而受五戒。",
    "T02n0140_001:0863a14_0": "時世尊與阿那邠邸長者及七子，復重說法已，便從座起而去。",
    "T02n0140_001:0863a15_1": "是時，阿那邠邸長者及彼七子，聞佛所說，歡喜奉行。",
    "T02n0140_001:0863a17_0": "阿那邠邸化七子經"
}