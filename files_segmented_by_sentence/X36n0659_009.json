{
    "X36n0659_009:0467c04_0": "南本大般涅槃經會疏卷第九",
    "X36n0659_009:0467c06_0": "大般涅槃經月喻品第十五(卷第九)北涼　天竺三藏　曇無讖　譯晉　沙門　慧嚴　慧觀　謝靈運　重治月喻品前鳥喻俱遊橫論一時今月喻隱顯豎論前後先橫次豎自成次第又俱遊是自行隱顯適宜自行化他復成次第河西云三品皆是一真應意此乃一途問答既三意寧一耶自有兩問一答一問兩答一問一答河西云只是一句餘之二句推文可解今云其問既異答亦不同前問共行以鳥喻答之今對三光以立三問以月喻答之然其問中非獨問月備問三光月取虧盈日用長短星以吉凶雖有少殊同況隱顯在先答月故以標品私謂月攝日星故月題品又名異義同故月義便梁武勅學士撰天地義有三一宣夜二周髀三靈憲宣夜久廢不傳諸學士推理不得周[竺-二+散]者是周公問殷齊論天地義云天如圓[竺-二+散]邊下中高為蓋天義日月橫行同於佛法靈憲者即是渾天義也張衡作渾天圖云日如鷄子黃天如鷄子白日從東出漸漸西沒復從土下入地東出繞天地轉故言日出扶桑日入減池日月豎行長阿含及樓炭云日月天子果報與四天王同壽五百歲舊云二百五十日形縱廣五十由旬月形四十九由旬星小者不減三由旬方百二十里日城為兩寶所成二分火精二分金精月為二寶所成二分瑠璃精二分白銀精星唯一寶所成謂水精繞須彌山照四天下樓炭第五云劫初未有三光眾生福力感亂風吹火精黃金二寶作日日天子所居城郭七重東西二千里南北高下亦然周圍八千又亂風吹二寶瑠璃白銀作月月天子所居其城七重東西一千九百六十里南北高下亦然周圍七千八百四十里又亂風吹水精作星星天子所居皆大風持猶如浮雲右轉而行大者周圍七百二十里中者四百八十里小者一百二十里月以三事缺減一者角行二侍臣形服如瑠璃色在於月前三以日有六十光照之故減又三事故增一月正行故增二十五日處正殿侍臣不當前故增三日所放六十光照月皆不受是故增滿此品正答云何如日月太白與歲星既具答三光而以月喻當名者如向分別一者月在中從中題品又月有虧盈譬隱顯易見又月譬文多從易從多以用題品古來云品後明日出時眾露悉除十行六字屬菩薩品出經者誤招提云非誤只是歎經力用之文興皇不定或屬前品或屬後品觀師云屬前今分為二先答問後結歎經初約三光分為三段用答三問就月為六一出沒二虧盈三大小四善惡五長短六樂厭初明出沒中先譬後合如文。",
    "X36n0659_009:0468b12_0": "佛告迦葉譬如有人見月不現皆言月沒而作沒想而此月性實無沒也轉現他方彼處眾生復謂月出而此月性實無出也何以故以須彌山障故不現其月常生性無出沒。",
    "X36n0659_009:0468b16_0": "如來應供正徧知亦復如是出現三千大千世界或閻浮提示有父母眾生皆謂生閻浮提或閻浮提示現涅槃如來之性實無涅槃而諸眾生皆謂如來實般涅槃譬如月沒善男子如來之性實無生滅為化眾生示有生滅。",
    "X36n0659_009:0468b21_0": "從善男子如此滿月下次明虧盈亦先譬後合。",
    "X36n0659_009:0468b22_0": "善男子如此滿月餘方見半此方半月餘方見滿閻浮提人若見月初皆謂一日起初月想見月盛滿謂十五日生盛滿想而此月性實無虧盈因須彌山而有增減。",
    "X36n0659_009:0468c02_0": "長阿含云從十六日去黑衣侍臣初一日一兩上侍至三十日諸臣併上故稍稍虧從月一日諸臣漸下至十五日諸臣都下故稍稍滿二云日天子放六十種光奪月故虧若月天子處正殿後光對日天是故盛滿三云從月初一出白銀面至十五日銀面全現瑠璃全隱從十六日出瑠璃面至三十日瑠璃全現白銀全隱因須彌者為五風所吹自然運轉一持風二住風三動風四轉風五行風。",
    "X36n0659_009:0468c10_0": "善男子如來亦爾於閻浮提或現初生或示涅槃現始生時猶如初月一切皆謂童子初生行於七步如二日月或復示現入於書堂如三日月示現出家如八日月放大智慧微妙光明能破無量眾生魔眾如十五日盛滿之月或復示現三十二相八十種好以自莊嚴而現涅槃譬如月蝕如是眾生所見不同或見半月或見滿月或見月蝕而此月性實無增減侵蝕之者常是滿月如來之身亦復如是是故名為常住不變。",
    "X36n0659_009:0468c19_0": "世云六月一蝕者書云由運行相遇六月一周陰陽相御故有此蝕經云脩羅所為。",
    "X36n0659_009:0468c21_0": "三復次譬如滿月者明大小先譬次合。",
    "X36n0659_009:0468c22_0": "復次善男子譬如滿月一切悉現在在處處城邑聚落山澤水中若井若池及諸水器一切皆現有諸眾生行百由旬百千由旬見月常隨凡夫愚人妄生憶想言我本於城邑屋宅見如是月今復於此空澤見之為是本月為異於本各作是念月形大小或言如鍑口或言如車輪或言如四十九由旬一切皆見月之光明或見團圓猶如金槃是月性一種種眾生各見異相。",
    "X36n0659_009:0469a06_0": "初譬中云鍑口者關西謂釜為鍑關東謂鍑為釜。",
    "X36n0659_009:0469a07_0": "善男子如來亦爾出現於世或有人天而作是念如來今者在我前住復有畜生亦生是念如來今者在我前住或有聾瘂亦見如來有聾瘂相眾生雜類言音各異皆謂如來悉同己語亦各生念在我舍宅受我供養或有眾生見如來身廣大無量或見微少或有見佛是聲聞像或復有見為緣覺像有諸外道復各念言如來今者在我法中出家學道或有眾生復作是念如來今者獨為我故出現於世如來實性譬如彼月即是法身是無生身方便之身隨順於世示現無量本業因緣在在處處示現有生猶如彼月以是義故如來常住無有變異。",
    "X36n0659_009:0469a18_0": "四復次羅睺去是明善惡明制戒文為三一制止二輕重三如來教戒皆有譬合。",
    "X36n0659_009:0469a20_0": "復次善男子如羅睺羅阿脩羅王以手遮月世間之人咸謂月蝕阿脩羅王實不能蝕以阿脩羅障其明故是月團圓無有虧損但以手障故使不現若攝手時世間咸謂月復還生皆言是月多受苦惱假使百千阿脩羅王不能惱之。",
    "X36n0659_009:0469b01_0": "如來亦爾示有眾生於如來所生麤惡心出佛身血起五逆罪至一闡提為未來世諸眾生故如是示現壞僧斷法而作留難假使無量百千億魔不能侵出如來身血所以者何如來之身無有血肉筋脈骨髓如來真實實無惱壞眾生皆謂法僧毀壞如來滅盡而如來性真實無變無有破壞隨順世間如是示現。",
    "X36n0659_009:0469b07_0": "復次善男子如二人鬪若以刀杖傷身出血雖至於死不起殺想如是業相輕而不重。",
    "X36n0659_009:0469b09_0": "於如來所本無殺心雖出身血是業亦爾輕而不重如來如是於未來世為化眾生示現業報。",
    "X36n0659_009:0469b11_0": "復次善男子猶如良醫勤教其子醫方根本此是根藥此是味藥此是色藥種種相貌汝當善知其子敬奉父之所勅精勤習學善解諸藥是醫後時壽盡命終其子號慕而作是言父本教我根藥如是莖藥如是華藥如是色相如是。",
    "X36n0659_009:0469b16_0": "如來亦爾為化眾生示現制戒應當如是受持莫犯作五逆罪誹謗正法及一闡提為未來世起是事者是故示現欲令比丘於佛滅後作如是知此是契經甚深之義此是戒律輕重之相此是阿毗曇分別法句如彼醫子。",
    "X36n0659_009:0469b21_0": "五復次如人見月去是明長短亦有譬合。",
    "X36n0659_009:0469b22_0": "復次善男子如人見月六月一食而上諸天須臾之間已見月蝕何以故彼天日長人間短故。",
    "X36n0659_009:0469b24_0": "譬中諸天須臾見蝕者此據四天王同見此月忉利身光不須日月。",
    "X36n0659_009:0469c02_0": "善男子如來亦爾天人咸謂如來短壽如彼天人須臾之間頻見月蝕如來又於須臾之間示現百千萬億涅槃斷煩惱魔陰魔死魔是故百千萬億天魔悉知如來入般涅槃又復示現無量百千先業因緣隨順世間種種性故示現如是無量無邊不可思議是故如來常住無變。",
    "X36n0659_009:0469c08_0": "六譬如明月下是明樂厭先譬次合。",
    "X36n0659_009:0469c09_0": "復次善男子譬如明月眾生樂見是故稱月號為樂見眾生若有貪恚愚癡則不得稱為樂見也。",
    "X36n0659_009:0469c11_0": "文云眾生若有貪恚愚癡則不得稱為樂見者為是眾生不樂見月為是其月不樂見耶解言兩意一云直由三毒眾生不樂見月二云月名不樂見如作盜人自名其月為不樂見。",
    "X36n0659_009:0469c15_0": "如來如是其性純善清淨無垢是最可稱為樂見也樂法眾生視之無厭惡心之人不喜瞻覩以是義故故言如來譬如明月。",
    "X36n0659_009:0469c18_0": "復次譬如日出去是第二舉日亦先譬次合。",
    "X36n0659_009:0469c19_0": "復次善男子譬如日出有三時異謂春夏冬冬日則短春日處中夏日極長。",
    "X36n0659_009:0469c21_0": "三時異者佛法無秋故言三時二云佛法有秋經云秋耕為上又云過夏名秋秋雨連霔金光明云三三本攝足滿四時律明三時為簡賊住今言三時非簡賊住為春秋同不分為二。",
    "X36n0659_009:0470a01_0": "合譬有兩初以如來壽命合次以經教合可尋。",
    "X36n0659_009:0470a02_0": "如來亦爾於此三千大千世界為短壽者及諸聲聞示現短壽斯等見已咸謂如來壽命短促譬如冬日為諸菩薩示現中壽若至一劫若減一劫譬如春日唯佛覩佛其壽無量譬如夏日。",
    "X36n0659_009:0470a06_0": "善男子如來所說方等大乘微密之教示現世間雨大法雨於未來世若有人能護持是典開示分別利益眾生當知是輩是真菩薩譬如盛夏天降甘雨若有聲聞緣覺之人聞佛如來微密之教譬如冬日多遇冷患菩薩之人若聞如是微密教誨如來常住性無變易譬如春日萌芽開敷而如來性實無長短為世間故示現如是即是諸佛真實法性。",
    "X36n0659_009:0470a13_0": "譬如眾星者第三舉星喻文為三一舉眾星二舉陰暗三舉慧星皆先譬後合前二可見。",
    "X36n0659_009:0470a15_0": "復次善男子譬如眾星晝則不現而人皆謂晝星滅沒其實不沒所以不現日光映故。",
    "X36n0659_009:0470a17_0": "如來亦爾聲聞緣覺不能得見猶如世人不見晝星。",
    "X36n0659_009:0470a18_0": "復次善男子譬如陰闇日月不現愚人謂言日月失沒而是日月實無失沒。",
    "X36n0659_009:0470a20_0": "如來正法滅盡之時三寶現沒亦復如是非為永滅是故當知如來常住無有變易何以故三寶真性不為諸垢之所染故。",
    "X36n0659_009:0470a23_0": "復次善男子譬如黑月彗星夜現其明炎熾漸出還沒眾生見已生不祥想。",
    "X36n0659_009:0470b01_0": "第三譬中言黑月者優婆塞戒經云十六日至三十日名為黑月六卷云支斗星梁武翻為惡相星或作歲音或作戍音形如掃箒世人或呼為刁或呼為麻謂其作除故布新之怪即如辟支佛出無佛世。",
    "X36n0659_009:0470b06_0": "諸辟支佛亦復如是出無佛世眾生見已皆謂如來真實滅度生憂悲想而如來身實不滅沒如彼日月無有滅沒。",
    "X36n0659_009:0470b09_0": "復次善男子譬如日出下第二結歎前喻文為三一歎二勸信三結歎又二先勸滅惡。",
    "X36n0659_009:0470b11_0": "復次善男子譬如日出眾霧悉除此大涅槃微妙經典亦復如是出興於世若有眾生一經耳者悉能除滅一切諸惡無間罪業。",
    "X36n0659_009:0470b14_0": "次歎義深。",
    "X36n0659_009:0470b15_0": "是大涅槃甚深境界不可思議善說如來微密之性。",
    "X36n0659_009:0470b16_0": "以是義下勸信又二初勸信次勸學。",
    "X36n0659_009:0470b17_0": "以是義故諸善男子善女人等應於如來生常住心無有變易正法不斷僧寶不滅。",
    "X36n0659_009:0470b19_0": "是故應當多修方便勤學是典是人不久當得阿耨多羅三藐三菩提。",
    "X36n0659_009:0470b21_0": "結歎如文。",
    "X36n0659_009:0470b22_0": "是故此經名為無量功德所成亦名菩提不可窮盡以不盡故故得稱為大般涅槃有善光故猶如夏日身無邊故名大涅槃。",
    "X36n0659_009:0470c01_0": "今用此三文結三光喻歎教行理結日喻歎常住教結月喻歎常住理結星喻歎常住行。",
    "X36n0659_009:0470c03_0": "大般涅槃經菩薩品第十六",
    "X36n0659_009:0470c04_0": "菩薩品",
    "X36n0659_009:0470c05_0": "此品次第者上有十三或十五問是問佛事佛答已竟從此品去有十九問問菩薩事佛皆答之諸師或言此品答十二至十七問今明答十二問諸問不可備題從初為名故言菩薩釋菩薩義略有四重一三藏菩薩從見釋迦佛三事供養名初發心三阿僧祇百劫修相名為中心坐菩提樹名為後心二通菩薩從初虗信諸法幻化未沾理水名乾慧地理水沾神伏斷見思名為中心遊戲神通淨佛國土餘有殘習微烟薄障是名後心三別菩薩從十信三十心是初心十地是中心等覺是後心此三菩薩攝法不盡退不攝一切眾生進不攝佛根性人四圓菩薩初謂理性菩薩名字觀行相似分真究竟菩薩始自理性通諸眾生終于妙覺皆名菩薩所以迦葉問云云何未發心而名為菩薩者故知不問前三菩薩正問於圓就圓菩薩不問五位正問理性故從所問得名正是理性菩薩標品就如來答中正答理性是未發心稱為菩薩而此理性為因涅槃教光為緣從謗而信轉成名字名字即是發心菩薩理性即是未發心者問答之義炳然在文安作餘解豈會經宗從此題名故言菩薩品然河西明此品答四問同為一意謂未發心者因經發心得見佛性見佛性故處眾無畏乃至見佛性故如醫療病不為病汗今明經之圓意靡所不通何但答於四問而已乃至見性能為船師能脫故皮如天意樹等佛性之力無所不能舉體皆通而少於眉目今就答十二問為兩先自行次利他初自行又二先答生善次答滅惡初答生善中先牒譬歎經傍答上問次正答問初歎經傍答文兩一傍答二料簡。",
    "X36n0659_009:0471a16_0": "復次善男子如日月光諸明中最一切諸明所不能及大涅槃光亦復如是於諸契經三昧光明最為殊勝諸經三昧所有光明所不能及何以故大涅槃光能入眾生諸毛孔故眾生雖無菩提之心而能為作菩提因緣是故復名大般涅槃。",
    "X36n0659_009:0471a21_0": "興皇云以涅槃經力令未發心者發心又逼令發心如夢羅剎即是其義若爾乃是內因外緣令得發心發心方乃名為菩薩非未發心得菩薩名又救云先已聞經中忘斯意今蒙聲光冥入其體方能發心發心之前已是菩薩今不用此解何者中忘之前已曾發心若未曾發何名中忘若已曾發已是發心何謂未發名為菩薩涅槃光者二解一云佛放身光入彼毛孔佛即涅槃名涅槃光二云以涅槃教詮理分明喻之若光闡提無善光不入心四重五逆善根微少故言毛孔光譬於教毛孔譬信契經者修多羅藏故舉三藏以彰劣顯涅槃以為勝又今經當機勝餘契經。",
    "X36n0659_009:0471b09_0": "二料簡中先問次答問中先領歎旨次仰非後作難初領旨者。",
    "X36n0659_009:0471b11_0": "迦葉菩薩白佛言世尊如佛所說大涅槃光入於一切眾生毛孔眾生雖無菩提之心而能為作菩提因者。",
    "X36n0659_009:0471b14_0": "先領生善之歎即此品之前次領滅惡之歎即前品之末。",
    "X36n0659_009:0471b16_0": "次仰非如文。",
    "X36n0659_009:0471b17_0": "是義不然。",
    "X36n0659_009:0471b18_0": "後作難有三一作持犯等難二作賞善罰惡不等難三作難易難初何以故去即持犯等難。",
    "X36n0659_009:0471b20_0": "何以故世尊犯四重禁作五逆人及一闡提光明入身作菩提因者如是等輩與持淨戒修習諸善有何差別。",
    "X36n0659_009:0471b23_0": "若光入毛孔皆能發心持戒毀戒修善作惡有何等異(云云)。",
    "X36n0659_009:0471c01_0": "次如來何故說四依義是不等難。",
    "X36n0659_009:0471c02_0": "若無差別如來何故說四依義。",
    "X36n0659_009:0471c03_0": "四依出世正欲賞罰若因光發心何用賞罰。",
    "X36n0659_009:0471c04_0": "三如佛言下即難易難。",
    "X36n0659_009:0471c05_0": "世尊又如佛言若有眾生聞大涅槃一經於耳則得斷除諸煩惱者如來云何上說有人恒沙佛所發菩提心聞大涅槃不解其義若不解義云何能斷一切煩惱。",
    "X36n0659_009:0471c09_0": "上說祁連三恒猶未解義此即是難今云經耳能除煩惱此即是易既不解義焉能除惑以此難難易今明迦葉以別難圓就別明義則持犯昇沈賞罰自異云何得等就圓為論皆即佛性何故不等就別為言積善方解就圓為語即理為解故佛答云大事大德即是圓意。",
    "X36n0659_009:0471c15_0": "二佛言去答又為兩一正答二釋答初正答中二初明去取次正答初中二初簡闡提。",
    "X36n0659_009:0471c17_0": "佛言善男子除一闡提。",
    "X36n0659_009:0471c18_0": "次明其餘皆能發心。",
    "X36n0659_009:0472a01_0": "其餘眾生聞是經已悉皆能作菩提因緣法聲光明入毛孔者心定當得阿耨多羅三藐三菩提。",
    "X36n0659_009:0472a03_0": "何以故若有人能供養恭敬無量諸佛方乃得聞大涅槃經薄福之人則不得聞所以者何大德之人乃能得聞如是大事凡夫下劣則不得聞。",
    "X36n0659_009:0472a06_0": "然發心者非是隨宜乃是大福大事。",
    "X36n0659_009:0472a07_0": "二釋答者。",
    "X36n0659_009:0472a08_0": "何等為大所謂諸佛甚深祕藏如來性是以是義故名為大事。",
    "X36n0659_009:0472a10_0": "大福大事乃是祕藏如來佛性此即不簡闡提闡提寧非祕藏佛性欲明名字等菩薩故簡闡提通取其餘欲明理性菩薩故言祕藏如來性也若無一家圓別之義如何消經(云云)。",
    "X36n0659_009:0472a14_0": "從迦葉白佛下第二正答問又兩一問二答。",
    "X36n0659_009:0472a15_0": "迦葉菩薩白佛言世尊云何未發菩提心者得菩提因。",
    "X36n0659_009:0472a17_0": "初問正是騰上作請此有遠近遠則騰初偈十二問近騰品初之說。",
    "X36n0659_009:0472a19_0": "從佛告下答又二初正答後簡闡提初正答又二初因經致夢次歎經。",
    "X36n0659_009:0472a21_0": "佛告迦葉若有聞是大涅槃經言我不用發菩提心誹謗正法是人即於夢中見羅剎像心中怖懼羅剎語言咄善男子汝今若不發菩提心當斷汝命是人惶怖寤已即發菩提之心是人命終若在三趣及在人天續復憶念菩提之心當知是人是大菩薩摩訶薩也。",
    "X36n0659_009:0472b03_0": "初因經致夢者即是答四位菩薩除前置後但答中四何者其問菩提因正答其問略舉四耳得聞涅槃是名字菩薩夢見羅剎悟已發心即觀行菩薩不墮三惡人天續發即相似菩薩是大菩薩即是分真明文在此(云云)。",
    "X36n0659_009:0472b08_0": "次歎經可解。",
    "X36n0659_009:0472b09_0": "以是義故是大涅槃威神之力能令未發菩提心者作菩提因善男子是名菩薩發心因緣非無因緣以是義故大乘妙典真佛所說。",
    "X36n0659_009:0472b12_0": "二從善男子去舉十譬簡闡提文為四初一譬雙簡次一譬別簡三四譬重雙簡四四譬重別簡初譬除闡提取善根故言雙簡。",
    "X36n0659_009:0472b15_0": "復次善男子如虗空中興大雲雨注於大地枯木石山高原堆阜水所不住流注下田陂池悉滿利益無量一切眾生是大涅槃微妙經典亦復如是雨大法雨普潤眾生唯一闡提發菩提心無有是處。",
    "X36n0659_009:0472b19_0": "虗空譬法身雲譬應身雷雨譬應身說法大地下田陂池譬四位菩薩枯木石山高原堆阜喻於闡提不受佛教。",
    "X36n0659_009:0472b22_0": "次一譬唯簡闡提是故云別。",
    "X36n0659_009:0472b23_0": "復次善男子譬如焦種雖遇甘雨百千萬劫終不生芽芽若生者無有是處一闡提輩亦復如是雖聞如是大般涅槃微妙經典終不能發菩提心芽若能發者無有是處何以故是人斷滅一切善根如彼焦種不能復生菩提根芽。",
    "X36n0659_009:0472c04_0": "三四譬中初譬可見。",
    "X36n0659_009:0472c05_0": "復次善男子譬如明珠置濁水中以珠威德水即為清投之淤泥不能令清是大涅槃微妙經典亦復如是置餘眾生五無間罪四重禁法濁水之中猶可澄清發菩提心投一闡提淤泥之中百千萬歲不能令清起菩提心何以故是一闡提滅諸善根非其器故假使是人百千萬歲聽受如是大涅槃經終不能發菩提之心所以者何無善心故。",
    "X36n0659_009:0472c12_0": "復次善男子譬如藥樹名曰藥王於諸藥中最為殊勝若和乳酪若蜜若酥若水若漿若末若丸若以塗創熏身塗目若見若嗅能滅眾生一切諸病如是藥樹不作是念一切眾生若取我根不應取葉若取葉者不應取根若取身者不應取皮若取皮者不應取身是樹雖復不生是念而能除滅一切病苦善男子是大涅槃微妙經典亦復如是能除一切眾生惡業四波羅夷五無間罪若內若外所有諸惡諸有未發菩提心者因是則得發菩提心何以故是妙經典諸經中王如彼藥樹諸藥中王若有修習是大涅槃及不修者若聞有是經典名字聞已敬信所有一切煩惱重病皆悉除滅唯不能令一闡提輩安住阿耨多羅三藐三菩提如彼妙藥雖能療愈種種重病而不能治必死之人。",
    "X36n0659_009:0473a02_0": "第二譬中言藥樹王和乳酪六物者舊云依經作六行觀若末譬長行散說丸譬偈頌塗瘡譬聞慧熏譬思慧塗目譬修慧見譬讀嗅譬誦根譬法說葉譬譬說取身譬理味取皮譬文言(云云)。",
    "X36n0659_009:0473a06_0": "復次善男子如人手瘡捉持毒藥毒則隨入若無瘡者毒則不入一闡提輩亦復如是無菩提因如無瘡者毒不得入所謂瘡者即是無上菩提因緣毒者即是第一妙藥全無瘡者謂一闡提。",
    "X36n0659_009:0473a10_0": "復次善男子譬如金剛無能壞者悉能破壞一切之物唯除龜甲及白羊角是大涅槃微妙經典亦復如是悉能安止無量眾生於菩提道唯不能令一闡提輩立菩提因。",
    "X36n0659_009:0473a14_0": "復次善男子如馬齒草娑羅翅樹尼迦羅樹雖斷枝莖續生如故不如多羅斷已不生是諸眾生亦復如是若得聞是大涅槃經雖犯四禁及五無間猶故能生菩提因緣一闡提輩則不如是雖得聽受是妙經典而不能生菩提道因。",
    "X36n0659_009:0473a19_0": "復次善男子如佉陀羅樹鎮頭迦樹斷已不生一闡提輩亦復如是雖得聞是大涅槃經而不能發菩提因緣。",
    "X36n0659_009:0473a22_0": "復次善男子譬如大雨終不住空是大涅槃微妙經典亦復如是普雨法雨於一闡提則不能住。",
    "X36n0659_009:0473a24_0": "是一闡提周體密緻猶如金剛不容外物。",
    "X36n0659_009:0473b01_0": "開善但九譬不取最後金剛譬前第六金剛譬中云白羊角釋論云山羊角(云云)。",
    "X36n0659_009:0473b03_0": "迦葉白佛下是品中第二但前答未發心是生善之義次答三問是滅惡之義生善滅惡是菩提要路得佛近因迦葉為後世開眼故有斯問就滅惡三問即滅三障初答云何於大眾而得無所畏是滅業障次答云何處濁世不汙如蓮華是滅報障三答云何處煩惱煩惱不能染是滅煩惱障今舉三偈以答初問前二偈明懺悔滅業障後一偈明護法滅業障即是改惡修功補過通論懺悔凡有十意謂逆順各十如別記懺護是其二也懺中二初偈舉非次偈顯是初約惡以明懺悔先舉偈問次釋偈為答可見。",
    "X36n0659_009:0473b14_0": "迦葉菩薩白佛言世尊如佛說偈。",
    "X36n0659_009:0473b15_0": "　不見善不作　　唯見惡可作　　是處可怖畏　猶如險惡道　　世尊如是所說有何等義佛言善男子不見者謂不見佛性善者即是阿耨多羅三藐三菩提不作者所謂不能親近善友唯見者見無因果惡者謂謗方等大乘經典可作者謂一闡提說無方等以是義故一闡提輩無心趣向清淨善法何等善法謂涅槃也趣涅槃者謂能修習賢善之行而一闡提無賢善行是故不能趣向涅槃是處可畏者謂謗正法誰應怖畏所謂智者何以故以謗法者無有善心及方便故險惡道者謂諸行也。",
    "X36n0659_009:0473c01_0": "二迦葉復言下是約善以明懺悔亦先舉偈問。",
    "X36n0659_009:0473c02_0": "迦葉復言如佛所說。",
    "X36n0659_009:0473c03_0": "　云何見所作　　云何得善法　　何處不怖畏　如王夷坦道　　是義何謂次釋偈為答凡三番釋偈。",
    "X36n0659_009:0473c06_0": "佛言善男子見所作者發露諸惡從生死際所作諸惡悉皆發露至無至處以是義故是處無畏譬如人王所遊正路其中盜賊悉皆逃走如是發露一切諸惡悉滅無餘。",
    "X36n0659_009:0473c10_0": "初番見所作即現在生死際即過去至無至處即未來通懺三世業障。",
    "X36n0659_009:0473c12_0": "次番舉非不見所作謂一闡提。",
    "X36n0659_009:0473c13_0": "復次不見所作者謂一闡提所作眾惡而不自見是一闡提憍慢心故雖多作惡於是事中初無怖畏以是義故不得涅槃譬如獼猴捉水中月善男子假使一切無量眾生一時成就阿耨多羅三藐三菩提已此諸如來亦復不見彼一闡提得成菩提以是義故名不見所作又復不見誰之所作所謂不見如來所作佛為眾生說有佛性一闡提輩流轉生死不能知見以是義故名為不見如來所作又一闡提見於如來畢竟涅槃謂真無常猶如燈滅膏油俱盡何以故是人惡業不損滅故。",
    "X36n0659_009:0474a05_0": "後從若有菩薩所作善業即是舉是。",
    "X36n0659_009:0474a06_0": "若有菩薩所作善業迴向阿耨多羅三藐三菩提時一闡提輩雖復毀訾破壞不信然諸菩薩猶故施與欲共成就無上之道何以故諸佛法爾。",
    "X36n0659_009:0474a09_0": "二作惡不即受下第三偈是護法滅業護法力大能滅業障復感長壽不壞眷屬等亦先舉偈次釋。",
    "X36n0659_009:0474a11_0": "　作惡不即受　　如乳即成酪　　猶灰覆火上　愚者輕蹈之釋此偈有四意初舉非次明是三重舉非四歎經。",
    "X36n0659_009:0474a14_0": "一闡提者名為無目是故不見阿羅漢道如阿羅漢不行生死險惡之道以無目故誹謗方等不欲修習如阿羅漢勤修慈心一闡提輩不修方等亦復如是若人說言我今不信聲聞經典信受大乘讀誦解說是故我今即是菩薩一切眾生悉有佛性以佛性故眾生身中即有十力三十二相八十種好我之所說不異佛說汝今與我俱破無量諸惡煩惱如破水缾以破結故即能得見阿耨多羅三藐三菩提是人雖作如是演說心實不信有如來性為利養故隨文而說如是說者名為惡人如是惡人不速受果如乳成酪。",
    "X36n0659_009:0474b01_0": "初舉非中河西云天竺熱停乳少時自然成酪文明惡不即受報不如乳即成酪而文不更安不字者不須加之以上不字而冠於下。",
    "X36n0659_009:0474b04_0": "次譬如王使下明是正以護法滅業障先譬後合。",
    "X36n0659_009:0474b05_0": "譬如王使善能談論巧於方便奉命他國寧喪身命終不匿王所說言教。",
    "X36n0659_009:0474b07_0": "王譬佛使譬四依善談論譬內智慧巧於方便譬外能說法實智居懷功說外化如是之人能護法利他奉命即傳佛旨他國是入生死寧喪身命不匿教者身輕法重死身弘法。",
    "X36n0659_009:0474b11_0": "合譬可見。",
    "X36n0659_009:0474b12_0": "智者亦爾於凡夫中不惜身命要必宣說大乘方等如來祕藏一切眾生皆有佛性。",
    "X36n0659_009:0474b14_0": "三善男子有一闡提下重舉非更出前偈。",
    "X36n0659_009:0474b15_0": "善男子有一闡提作羅漢像住於空處誹謗方等大乘經典諸凡夫人見已皆謂真阿羅漢是大菩薩摩訶薩是一闡提惡比丘輩住阿蘭若處壞阿蘭若法見他得利心生嫉妬作如是言所有方等大乘經典悉是天魔波旬所說亦說如來是無常法毀滅正法破壞眾僧復作是言波旬所說非善順說作是宣說邪惡之法是人作惡不即受報如乳成酪灰覆火上愚輕蹈之如是人者謂一闡提。",
    "X36n0659_009:0474b23_0": "四是故當知下歎經先歎滅惡如蓮華下歎生善皆可見。",
    "X36n0659_009:0474c01_0": "是故當知大乘方等微妙經典必定清淨如摩尼珠投之濁水水即為清大乘經典亦復如是。",
    "X36n0659_009:0474c03_0": "復次善男子譬如蓮華為日所照無不開敷一切眾生亦復如是若得見聞大涅槃日未發心者皆悉發心為菩提因是故我說大涅槃光所入毛孔必為妙因彼一闡提雖有佛性而為無量罪垢所纏不能得出如蠶處繭以是業緣不能得生菩提妙因流轉生死無有窮已。",
    "X36n0659_009:0474c09_0": "復次善男子如優鉢羅下是品第三答上云何處濁世不汙如蓮華滅報障之問文為兩初舉華喻正答次舉風喻助答。",
    "X36n0659_009:0474c12_0": "復次善男子如優鉢羅華鉢頭摩華拘物頭華芬陀利華生淤泥中而不為彼淤泥所汙若有眾生修大涅槃微妙經典亦復如是雖有煩惱終不為彼煩惱所汙何以故以知如來性相力故。",
    "X36n0659_009:0474c16_0": "此釋報障云何說華生淤泥耶蓋由煩惱能成於報如華生泥相緣由故明於煩惱正意在報可尋。",
    "X36n0659_009:0474c18_0": "善男子譬如有國多清凉風若觸眾生身諸毛孔能除一切鬱蒸之惱此大乘典大涅槃經亦復如是徧入一切眾生毛孔為作菩提微妙因緣除一闡提何以故非法器故。",
    "X36n0659_009:0474c22_0": "復次譬如良醫下品第四答上云何處煩惱煩惱不能染是答滅煩惱障問凡十四譬初十二譬譬所說教次兩譬譬能說人初譬教中初一譬譬昔小教先譬次合。",
    "X36n0659_009:0475a02_0": "復次善男子譬如良醫解八種藥滅一切疾唯不能除阿薩闍病。",
    "X36n0659_009:0475a04_0": "初譬昔教八種譬八正又云無常不淨等五門因緣慈悲不淨觀為八種阿薩闍無的飜義言無可治。",
    "X36n0659_009:0475a07_0": "一切契經禪定三昧亦復如是能治一切貪恚愚癡諸煩惱病能拔煩惱毒刺等箭而不能治犯四重禁五無間罪。",
    "X36n0659_009:0475a10_0": "次良醫譬今教可解。",
    "X36n0659_009:0475a11_0": "善男子復有良醫過八種術能除眾生所有疾苦唯不能治必死之病是大涅槃大乘經典亦復如是能除眾生一切煩惱安住如來清淨妙因未發心者令得發心唯除必死一闡提輩。",
    "X36n0659_009:0475a15_0": "第三如文。",
    "X36n0659_009:0475a16_0": "復次善男子譬如良醫能以妙藥治諸盲人令見日月星宿諸明一切色像唯不能治生盲之人是大乘典大涅槃經亦復如是能為聲聞緣覺之人開發慧眼令其安住無量無邊大乘經典未發心者謂犯四禁五無間罪悉能令發菩提之心唯除生盲一闡提輩。",
    "X36n0659_009:0475a22_0": "次第四譬雙明生善滅惡為三一正舉譬二更問答料簡三重舉譬初譬次合。",
    "X36n0659_009:0475a24_0": "復次善男子譬如良醫善解八術為治眾生一切病苦種種方藥隨病與之所謂吐下塗身灌鼻若熏若洗若丸若散一切諸藥而貧愚人不欲服之良醫憫念即將是人還其舍宅彊與令服以藥力故所患得除女人產者闍樓不出若服此藥闍樓即出亦令嬰兒安樂無患。",
    "X36n0659_009:0475b06_0": "舊解吐懺現在下懺過去通生善滅惡為塗身別持滅惡為灌鼻求理為薰受持文言為洗持偈頌為丸持長行為散興皇分此八句初四譬昔無常吐譬苦下譬無常塗身譬無我不淨譬灌鼻後四句譬今教常德譬薰淨德譬洗樂德譬丸我德譬散貧愚不服醫將還家舊解云眾生顛倒憚教不受故言不肎服將還家者示三途苦報是罪栖處所興皇云一說不受再更為說今明慈悲是聖人之家慈心為說故言將還女人產者舊云女人譬生善闍樓此言兒衣兒譬常解衣譬煩惱煩惱難除譬衣不出興皇云女譬菩薩產譬正觀衣譬常無常兩教夫兒衣裹兒兒若出者衣亦須去若不出者反為大患常無常教本生中觀觀解若成此教須去教若不去反復成病。",
    "X36n0659_009:0475b20_0": "下雙合二譬可見。",
    "X36n0659_009:0475b21_0": "是大乘典大涅槃經亦復如是所至之處若至舍宅能除眾生無量煩惱犯四重禁五無閒罪未發心者悉令發心除一闡提。",
    "X36n0659_009:0475b24_0": "次料簡中先問次佛答亦可見。",
    "X36n0659_009:0475c01_0": "迦葉菩薩白佛言世尊犯四重禁及五無間名極重惡譬如斷截多羅樹頭更不復生是等未發菩提之心云何能與作菩提因。",
    "X36n0659_009:0475c04_0": "佛言善男子是諸眾生若於夢中夢墮地獄受諸苦惱即生悔心哀哉我等自招此罪若我今得脫是罪者必定當發菩提之心我今所見最是極惡從是寤已即知正法有大果報。",
    "X36n0659_009:0475c08_0": "三如彼嬰兒即重舉譬還明前意。",
    "X36n0659_009:0475c09_0": "如彼嬰兒漸漸長大常作是念是醫最良善解方藥我本處胎與我母藥母以藥故身得安隱以是因緣我命得全奇哉我母受大苦惱滿足十月懷抱我身既生之後推乾去溼除去不淨大小便利乳哺長養將護我身以是義故我當報恩色養侍衛隨順供養。",
    "X36n0659_009:0475c14_0": "正觀漸增如嬰兒長大先藉教生解故言是醫最良藥病不同故言善解一切眾生未聞經時常處無明故言我本處胎與母藥者母譬經教藥譬常與無常相治病去解生故言安隱惑心既解還歎於教故言奇哉十月者二解一云十使所覆二云十地行滿推乾去溼者舊云慢為乾愛為溼興皇云二乘如乾凡夫如溼除不淨者舊云除無明興皇云除斷常諸倒容受中道故言長養其身。",
    "X36n0659_009:0476a04_0": "犯四重下句譬可尋。",
    "X36n0659_009:0476a05_0": "犯四重禁及無間罪臨命終時念是大乘大涅槃經雖墮地獄畜生餓鬼天上人中如是經典亦為是人作菩提因除一闡提。",
    "X36n0659_009:0476a08_0": "復次譬如良醫下第五譬。",
    "X36n0659_009:0476a09_0": "復次善男子譬如良醫及良醫子所知深奧出過諸醫善知除毒無上呪術若惡毒蛇若龍若蝮以諸呪術呪藥使良以此良藥用塗革屣以此革屣觸諸毒蟲毒為之消唯除一毒名曰大龍是大乘典大涅槃經亦復如是若有眾生犯四重禁五無閒罪悉能消滅令住菩提如藥革屣能消眾毒未發心者能令發心安住無上菩提之道是彼大乘大涅槃經威神藥故令諸眾生生於安樂唯除大龍一闡提輩。",
    "X36n0659_009:0476a17_0": "解者不同一云醫譬佛子譬菩薩藥譬經教二云醫通譬此教子譬持戒滅罪蛇譬謗法蛇似於龍謗似闡提龍譬五逆蝮譬四重良藥譬理塗屣譬教觸毒譬破謗法之心又云屣是下物譬不善心不善被調能破惡毒。",
    "X36n0659_009:0476a22_0": "譬如有人以毒塗鼓下第六譬。",
    "X36n0659_009:0476a23_0": "復次善男子譬如有人以新毒藥用塗大鼓於眾人中擊令發聲雖無心欲聞聞之皆死唯除一人不橫死者是大乘典大涅槃經亦復如是在在處處諸行眾生有聞聲者所有貪欲瞋恚愚癡悉皆滅盡其中雖有無心思念是大涅槃因緣力故能滅煩惱而結自滅犯四重禁及五無閒聞是經已亦作無上菩提因緣漸斷煩惱除不橫死一闡提輩。",
    "X36n0659_009:0476b06_0": "人譬佛毒藥譬今教塗鼓譬昔教又云人譬此經雖無心欲聞遇時聞者必能斷惑。",
    "X36n0659_009:0476b08_0": "譬如闇夜是第七譬。",
    "X36n0659_009:0476b09_0": "復次善男子譬如闇夜諸所營作一切皆息若未訖者要待日明學大乘者雖修契經一切諸定要待大乘大涅槃日聞是如來微密之教然後乃當造菩提業安住正法。",
    "X36n0659_009:0476b13_0": "昔教如夜今教如明。",
    "X36n0659_009:0476b14_0": "猶如天雨是第八譬。",
    "X36n0659_009:0476b15_0": "猶如天雨潤益增長一切諸種成就果實悉除饑饉多受豐樂如來祕藏無量法雨亦復如是悉能除滅八種熱病是經出世如彼果實多所利益安樂一切能令眾生見如來性如法華中八千聲聞得受記莂成大果實。",
    "X36n0659_009:0476b20_0": "八十者三解一云應言八千如持品中八千得記是也出經者誤為八十二云外國本有八十人受記此文不來故無三云此非人數乃是指於諸老聲聞秊已朽邁於法華中方得信解後之兩解不可承用若定以八十為數數狹不該諸得記人若定是秊何必併同有過有少故不可用。",
    "X36n0659_009:0476c02_0": "秋收冬藏是第九譬。",
    "X36n0659_009:0476c03_0": "如秋收冬藏更無所作一闡提輩亦復如是於諸善法無所營作。",
    "X36n0659_009:0476c05_0": "雖非正譬教要因於教得收藏故。",
    "X36n0659_009:0476c06_0": "聞他人子是第十譬。",
    "X36n0659_009:0476c07_0": "復次善男子譬如良醫聞他人子非人所持尋以妙藥并遣一使敕語使言卿持此藥速與彼人彼人若遇諸惡鬼神以藥力故悉當遠去卿若遲晚吾當自往終不令彼枉橫死也若彼病人得見使者及吾威德眾苦當除得安隱樂是大乘典大涅槃經亦復如是若比丘比丘尼優婆塞優婆夷及諸外道有能受持如是經典讀誦通利復為他人分別廣說若自書寫令他書寫斯等皆為菩提因緣若犯四禁及五逆罪若為邪鬼毒惡所持聞是經典所有諸惡悉皆消滅如見良醫惡鬼遠去當知是人是真菩薩摩訶薩也何以故暫得聞是大涅槃故亦以生念如來常故暫得聞者尚得如是何況書寫受持讀誦除一闡提其餘皆是菩薩摩訶薩。",
    "X36n0659_009:0476c20_0": "醫譬此經使譬弘者又言是滅罪生福章句他人子者往是佛子起逆起重即成他子非人所持譬被外誘卿若遲晚我當自去者譬弘經人不稱化緣佛當自化又遲晚者即是差機若能詣理即是自往。",
    "X36n0659_009:0477a01_0": "聾人是第十一譬。",
    "X36n0659_009:0477a02_0": "復次善男子譬如聾人不聞音聲一闡提輩亦復如是雖復欲聽是妙經典而不得聞所以者何無因緣故。",
    "X36n0659_009:0477a05_0": "譬如良醫是第十二譬。",
    "X36n0659_009:0477a06_0": "復次善男子譬如良醫一切醫方無不通達兼復廣知無量呪術是醫見王作如是言大王今者必有死病其王答言卿不見我腹內之事云何而言有必死病醫復白言若不見信應服下藥既下之後王自驗之王不肎服爾時良醫以呪術力令王隱處徧生瘡皰兼復[病-丙+帶]下蟲血雜出王見是已生大怖懼讚彼良醫善哉善哉汝先所白吾不用之今乃知汝於吾此身作大利益恭敬是醫猶如父母是大乘典大涅槃經亦復如是於諸眾生有欲無欲悉能令彼煩惱崩落是諸眾生乃至夢中夢見是經恭敬供養譬如大王恭敬良醫是大良醫知必死者終不治之是大乘典大涅槃經亦復如是終不能治一闡提輩。",
    "X36n0659_009:0477a18_0": "王譬犯罪眾生必死病者譬必入惡道王不信者譬不受此教不見腹內者不見未來下藥譬懺悔昔罪王不肎服譬諸眾生不肎懺悔以呪力故令隱處生瘡者譬經之力令於夢中見墮地獄(云云)。",
    "X36n0659_009:0477a22_0": "復次善男子下有兩譬是第二說教之人文為兩先譬昔教主後譬今教主。",
    "X36n0659_009:0477a24_0": "復次善男子譬如良醫善知八種悉能療治一切諸病唯不能治必死之人諸佛菩薩亦復如是悉能救療一切有罪唯不能治必死之人一闡提輩復次善男子譬如良醫善知八種微妙經術復能博達過於八種以己所知先教其子若水若陸山谷藥草悉令識知如是漸漸教八事已次復教餘最上妙術如來應供正徧知亦復如是先教其子諸比丘等方便除滅一切煩惱修學淨身不堅固想謂水陸山谷水者譬身受苦如水上泡陸者譬身不堅如芭蕉樹山谷者譬煩惱中修無我想以是義故身名無我如來如是於諸弟子漸漸教學九部經法令善通利然後教學如來祕藏為其子故說如來常如來如是說大乘典大涅槃經為諸眾生已發心者及未發心作菩提因除一闡提如是善男子是大乘典大涅槃經無量無邊不可思議未曾有也當知即是無上良醫最尊最勝眾經中王。",
    "X36n0659_009:0477b16_0": "上十二譬亦爾前一譬譬昔教後十一譬譬今教初中昔教云八術今云過八又下文中合譬皆以佛菩薩合之以是得知譬今昔教主。",
    "X36n0659_009:0477b19_0": "從譬如大船去品中第五答上生死大海中云何作船師之問前答除障但自解縛今答船師能解他縛前因時藉經獲自行力今是果時藉經有化他力前是法身善逝力今是應身應來力文舉四譬前二譬是正答後兩譬歎經助答。",
    "X36n0659_009:0477b24_0": "復次善男子譬如大船從海此岸至於彼岸復從彼岸還至此岸如來正覺亦復如是乘大涅槃大乘寶船周旋往反濟度眾生在在處處有應度者悉令得見如來之身以是義故如來名曰無上船師。",
    "X36n0659_009:0477c04_0": "譬如有船則有船師有船師則有眾生度於大海如來常住化度眾生亦復如是。",
    "X36n0659_009:0477c06_0": "就初明船未明船師後譬具明船師及所度人船譬涅槃師即化主所度之人即受化者。",
    "X36n0659_009:0477c08_0": "風及風王兩譬竝歎經教如文。",
    "X36n0659_009:0477c09_0": "復次善男子譬如有人在大海中乘船欲度若得順風須臾之閒則能得過無量由旬若不得者雖復久住經無量歲不離本處有時船壞沒水而死眾生如是在彼愚癡生死大海若諸行船若得值遇大般涅槃猛利之風則能疾至無上道岸若不值遇當久流轉無量生死或時破壞墮於地獄畜生餓鬼。",
    "X36n0659_009:0477c15_0": "復次善男子譬如有人不遇風王久住大海作是思惟我等今者必在此死如是念時忽遇利風隨順度海復作是言快哉是風未曾有也令我等輩安隱得過大海之難眾生如是久處愚癡生死大海困苦窮悴未遇如是大涅槃風則應生念我等必定墮於地獄畜生餓鬼是諸眾生思惟是時忽遇大乘大涅槃風隨順吹向入於阿耨多羅三藐三菩提方知真實生奇特想歎言快哉我從昔來未曾見聞如是如來微密之藏爾乃於是大涅槃經生清淨信。",
    "X36n0659_009:0478a06_0": "復次如蛇脫故皮即答第六應去之問問云何捨生死如蛇脫故皮此中還舉蛇喻為答文有兩譬前蛇喻是正答次金師譬助答。",
    "X36n0659_009:0478a09_0": "復次善男子如蛇脫皮為死滅不不也世尊善男子如來亦爾方便示現棄捨毒身可言如來無常滅耶不也世尊如來於此閻浮提中方便捨身如彼毒蛇捨於故皮是故如來名為常住。",
    "X36n0659_009:0478a13_0": "復次善男子譬如金師得好真金隨意造作種種諸器如來亦爾於二十五有悉能示現種種色身為化眾生拔生死故是故如來名無邊身雖復示現種種諸身亦名常住無有變易。",
    "X36n0659_009:0478a17_0": "蛇譬譬一方應去金師譬處處應來處處應去(云云)。",
    "X36n0659_009:0478a19_0": "復次如菴羅樹下是品中第七答云何觀三寶猶如天意樹今還舉人閒樹為答天樹隨天欲見華果長短悉隨天意譬佛適緣宜見生王宮宜見滅雙樹(云云)人樹三時榮枯不同取其譬便亦應無在文為五一明佛身有三異二明如來密語三明興衰四勸立文夫志五論起沒前三是三寶佛身是佛寶密語是法寶興衰是僧寶然三寶有兩一體多約果人別體竝約因果佛是果人僧是因人此中既云僧有興衰即是別體初佛身譬又三初譬次合三領解可尋。",
    "X36n0659_009:0478b05_0": "復次善男子如菴羅樹及閻浮樹一秊三變有時生華光色敷榮有時生葉滋茂蓊鬱有時凋落狀似枯死善男子於意云何是樹實為枯死不耶不也世尊。",
    "X36n0659_009:0478b08_0": "善男子如來亦爾於三界中示三種身有時初生有時長大有時涅槃而如來身實非無常。",
    "X36n0659_009:0478b10_0": "迦葉菩薩讚言善哉誠如聖言如來常住無有變易。",
    "X36n0659_009:0478b11_0": "次善男子如來密語下明法寶文有四法譬合結。",
    "X36n0659_009:0478b12_0": "善男子如來密語甚深難解。",
    "X36n0659_009:0478b13_0": "譬如大王告諸羣臣先陀婆來先陀婆者一名四實一者鹽二者器三者水四者馬如是四物共同一名有智之臣善知此名若王洗時索先陀婆即便奉水若王食時索先陀婆即便奉鹽若王食已欲飲漿時索先陀婆即便奉器若王欲遊索先陀婆即便奉馬如是智臣善解大王四種密語。",
    "X36n0659_009:0478b19_0": "莊嚴云密語是涅槃總名不可別翻如四非常從大乘出於一無常即備四義各有其意苦為破樂乃至空為破有智者應解如此密語大乘亦爾雖說一常各有其意(云云)今寄一事論密語者佛但說一具四種意如說有句即具於無亦有亦無非有非無但作有解不名智臣此與四教義合佛說生滅即不生滅即亦生滅亦不生滅即非生滅非不生滅但作三藏生滅之解即非智臣此義又與四門義合有門乃至非有非無門(云云)六卷譬與此異三者劒四者澡槃(云云)。",
    "X36n0659_009:0478c05_0": "三合譬中先合無常後合於常。",
    "X36n0659_009:0478c06_0": "是大乘經亦復如是有四無常大乘智臣應當善知若佛出世為眾生說如來涅槃智臣當知此是如來為計常者說無常相欲令比丘修無常想或復說言正法當滅智臣應知此是如來為計樂者說於苦相欲令比丘多修苦想或復說言我今病苦眾僧破壞智臣當知此是如來為計我者說無我相欲令比丘修無我想或復說言所謂空者是正解脫智臣當知此是如來說正解脫無二十五有欲令比丘修學空相。",
    "X36n0659_009:0478c15_0": "初文具以四無常合四種語。",
    "X36n0659_009:0478c16_0": "以是義故是正解脫去是舉常教為合。",
    "X36n0659_009:0478c17_0": "以是義故是正解脫則名為空亦名不動謂不動者是解脫中無有苦故是故不動是正解脫為無有相謂無相者無有色聲香味觸等故名無相是正解脫常不變易是解脫中無有無常熱惱變易是故解脫名曰常住不變清涼或復說言一切眾生有如來性智臣當知此是如來說於常法欲令比丘修正常法。",
    "X36n0659_009:0478c23_0": "亦四而不與前相對初明不動次明無相三明常不變四佛性雖有四種只一涅槃亦如四句只先陀婆。",
    "X36n0659_009:0479a02_0": "四是諸比丘下總結可尋。",
    "X36n0659_009:0479a03_0": "是諸比丘若能如是隨修學者當知是人真我弟子善知如來微密之藏如彼大王智慧之臣善知王意。",
    "X36n0659_009:0479a05_0": "善男子如是大王亦有如是密語之法何況如來而當無耶善男子是故如來微密之教難可得知唯有智者乃能解我甚深佛法非是世間凡夫品類所能信也。",
    "X36n0659_009:0479a09_0": "三復次如波羅奢樹下雙明二寶衰相為三初明經無威德即法衰次比丘起過即僧衰三深誡弘經即是雙明二寶初文先譬後合。",
    "X36n0659_009:0479a12_0": "復次善男子如波羅奢樹迦尼迦樹阿叔迦樹值天亢旱不生華實及餘水陸所生之物皆悉枯悴無有潤澤不能增長一切諸藥無復勢力。",
    "X36n0659_009:0479a15_0": "善男子是大乘典大涅槃經亦復如是於我滅後有諸眾生不能恭敬無有威德何以故是諸眾生不知如來微密藏故所以者何以是眾生薄福德故。",
    "X36n0659_009:0479a18_0": "夫藥樹值雨盡堪愈病若值亢旱樹死無力正法亦爾得好弟子弘宣此法能破顛倒值惡比丘法即衰滅。",
    "X36n0659_009:0479a21_0": "二復次如來正法去是比丘起過即是僧衰。",
    "X36n0659_009:0479a22_0": "復次善男子如來正法將欲滅盡爾時多有行惡比丘不知如來微密之藏懶墮懈怠不能讀誦宣揚分別如來正法譬如癡賊棄捨真寶擔負草木不解如來微密藏故於是經中懈怠不勤哀哉大險當來之世甚可怖畏苦哉眾生不勤聽受是大乘典大涅槃經唯諸菩薩摩訶薩能於是經取真實義不著文字隨順不逆為眾生說。",
    "X36n0659_009:0479b05_0": "由末世惡人懈怠造惡令僧衰訛。",
    "X36n0659_009:0479b06_0": "三如放牧下是深誡弘經令好護持由人起過致毀法僧先譬次合。",
    "X36n0659_009:0479b08_0": "復次善男子如牧牛女為欲賣乳貪多利故加二分水轉賣與餘牧牛女人彼女得已復加二分轉復賣與近城女人彼女得已復加二分轉復賣與城中女人彼女得已復加二分詣市賣之時有一人為子納婦急須好乳以供賓客至市欲買是賣乳者多索價直是人語言此乳多水實不直是值我今日瞻待賓客是故當取取已還家用煑作糜無復乳味雖無乳味於苦味中猶勝千倍何以故乳之為味諸味中最。",
    "X36n0659_009:0479b16_0": "譬者舊云本一斗乳初加二分者加二斗水成三斗又加六斗成九斗又加二九成二十七斗又加二分成八斛一斗又有解言此不應爾初本一斗加二分成三又加二成五又如二成七又加二成九合譬有七句前四度加水譬於添譯後正譬於弘法之人牧女譬弘經者女性諂曲譬弘經人不能亡懷為法而多諂求利故以牧女譬之初加二分者一鈔略此經二分為多分第二加二分者一除深妙語二安世言辭第三加二分者一鈔前著後二鈔後著前第四加二分者前後著中中著前後有人解第四加二分云一所遮則開二所開則遮是時當有諸惡下合第三加二分也是諸惡人雖復讀誦下合第四加二分第五譬受學者求法為子納婦供賓客者舊云子譬常解婦譬常境餘知見譬賓客又子譬中觀實智婦譬師資相繼世人為後不絕納婦譬欲使其化不絕師授於資急須此乳者譬求法人速請知解賓客譬以方便巧用至市欲買譬至講堂求法賣乳者是第六弘經之人多求利養七是人語言者即聽法人善別深淺值我客急者譬聽人云為無聽處而來於此取以還家者譬聽已作觀都無所以猶勝千倍者雖無深旨猶是大乘比於小典則勝數倍。",
    "X36n0659_009:0479c14_0": "二善男子下備合上七意也。",
    "X36n0659_009:0479c15_0": "善男子我涅槃後正法未滅餘八十秊爾時是經於閻浮提當廣流布是時當有諸惡比丘鈔略是經分作多分能滅正法色香美味是諸惡人雖復誦讀如是經典滅除如來深密要義安置世間莊嚴文飾無義之語鈔前著後鈔後著前前後著中中著前後當知如是諸惡比丘是魔伴侶受畜一切不淨之物而言如來悉聽我畜如牧牛女多加水乳諸惡比丘亦復如是雜以世語錯定是經令多眾生不得正說正寫正取尊重讚歎供養恭敬是惡比丘為利養故不能廣宣流布是經所可分流少不足言如彼牧牛貧窮女人展轉賣乳乃至作糜而無乳味是大乘典大涅槃經亦復如是展轉薄淡無有氣味雖無氣味猶勝餘經超逾千倍如彼乳味於諸苦味其勝千倍何以故是大乘典大涅槃經於聲聞經最為上首譬如牛乳味中最勝以是義故名大涅槃。",
    "X36n0659_009:0480a06_0": "天台大師釋云牧女譬佛真乳譬於涅槃之法佛欲說此法法不可說說必依諦所謂二諦故言加二分水餘牧女譬作論通經菩薩為經難解更作優波提舍申二諦教即是第二加水近城女人譬弘論之師為論難解更作義疏以申此論是第三加二分水城中女人譬受學者為疏難解更作記申釋即第四加二分水經文以惡世比丘鈔略作多分合初加水不以如來為緣說法緣樂鈔略為依二諦而分別之佛以所被緣合智者以能被緣合亦不違經合第二加水云隱深密語此似作論申經。",
    "X36n0659_009:0480a17_0": "復次善男子去第四勸立丈夫志為二先勸次領解初又二先毀呰女身次定判男子初呵毀如文。",
    "X36n0659_009:0480a19_0": "復次善男子若善男子善女人等無有不求男子身者何以故一切女人皆是眾惡之所住處復次善男子如蟁蚋水不能令此大地潤洽其女人者[泳-永+(瑤-王)]欲難滿亦復如是譬如大地一切作丸令如芥子如是等男與一女人共為欲事猶不能足假使男子數如恒沙與一女人共為欲事亦復不足善男子譬如大海一切天雨百川眾流皆悉歸注而彼大海未曾滿足女人之法亦復如是假使一切悉為男子與一女人共為欲事而亦不足復次善男子如阿叔迦樹波吒羅樹迦尼迦樹春華開敷羣蠭啑取色香細味不知厭足女人欲男亦復如是不知厭足善男子以是義故諸善男子善女人等聽是大乘大涅槃經常應訶責女人之相求於男子。",
    "X36n0659_009:0480b08_0": "何以故下定判也。",
    "X36n0659_009:0480b09_0": "何以故是大乘典有丈夫相所謂佛性若人不知是佛性者則無男相所以者何不能自知有佛性故若有不能知佛性者我說是等名為女人若能自知有佛性者我說是人為大丈夫若有女人能知自身定有佛性當知是等即為男子善男子是大乘典大涅槃經無量無邊不可思議功德之聚何以故以說如來祕密藏故是故善男子善女人若若欲速知如來密藏應當方便勤修此經。",
    "X36n0659_009:0480b17_0": "經判出兩句若廣明應有四句(云云)。",
    "X36n0659_009:0480b18_0": "迦葉白佛言世尊如是如是如佛所說我今已有丈夫之相得入如來微密藏故如來今日始覺悟我因是即得決定通達佛言善哉善哉善男子汝今隨順世間之法而作是說迦葉復言我不隨順世間法也佛讚迦葉善哉善哉汝今所知無上法味甚深難知而能得知如蠭采味汝亦如是。",
    "X36n0659_009:0480b24_0": "復次如蟁子澤下第五明大法起沒又二先沒相次雙辨起沒初文先譬次合。",
    "X36n0659_009:0480c02_0": "復次善男子如蟁子澤不能令此大地沾洽。",
    "X36n0659_009:0480c03_0": "當來之世是經流布亦復如是如彼蟁澤正法欲滅是經先當沒於此地當知即是正法衰相。",
    "X36n0659_009:0480c05_0": "惡世惡人多弘宣人少如蟁子澤不能救旱。",
    "X36n0659_009:0480c06_0": "次過夏名秋去雙辨起沒。",
    "X36n0659_009:0480c07_0": "復次善男子譬如過夏初月名秋秋雨連霔此大乘典大涅槃經亦復如是為彼南方諸菩薩故當廣流布降霔法雨彌滿其處正法欲滅當至罽賓具足無缺潛沒地中或有信者或不信者如是大乘方等經典甘露法味悉沒於地是經沒已一切諸餘大乘經典皆悉滅沒若得是經具足無缺人中象王諸菩薩等當知如來無上正法將滅不久。",
    "X36n0659_009:0480c14_0": "沒如沒地盛如秋雨(云云)。",
    "X36n0659_009:0480c15_0": "從爾時文殊下是品中第八答上三乘若無性問文為兩初釋偈疑兼遣上問二迦葉論義正答上問初文為五一文殊騰純陀疑二如來許說三文殊出疑四如來為釋五文殊領解。",
    "X36n0659_009:0480c19_0": "爾時文殊師利白佛言世尊今此純陀猶有疑心唯願如來重為分別令得除斷。",
    "X36n0659_009:0480c21_0": "然此是答問那忽騰疑疑尚不決復使他騰河西解云文殊是遊方大士影響釋迦即眾中上座恒為啟發之主所以為其騰疑二云聖無彼我唯益是存況復二人為友為騰何妨純陀於何處生疑前設五難佛答中未見性是無常見性是常如來受飲食已入金剛三昧是食消已則見佛性得三菩提如此之常即本無今有已有還無便是無常當知如來不得是常何故復言兼答迦葉三乘若無性云何得有三乘差別之問今舉此偈明差別無差別所以得為兼答問也迦葉所問懸與理同若三乘人同一乘性何得三異若三乘人全未有於一乘之性云何說有若舉偈答差無差疑一切皆遣即兼答意也然純陀與佛論未見性是無常見性是常時凡三根解悟上根於哀歎品中已悟中根於迦葉問中悟下根既未解悟今文殊更為騰疑。",
    "X36n0659_009:0481a13_0": "佛言善男子云何疑心汝當說之當為除斷。",
    "X36n0659_009:0481a14_0": "文殊師利言純陀心疑如來常住以得知見佛性力故若見佛性而為常者本未見時應是無常若本無常後亦應爾何以故如世間物本無今有已有還無如是等物悉是無常以是義故諸佛菩薩聲聞緣覺無有差別。",
    "X36n0659_009:0481a19_0": "爾時世尊即說偈言。",
    "X36n0659_009:0481a20_0": "　本有今無　　本無今有　　三世有法　　無有是處善男子以是義故諸佛菩薩聲聞緣覺亦有差別亦無差別。",
    "X36n0659_009:0481a23_0": "此一偈凡四出一出此中二出梵行三出二十五四出二十六大意是同而為緣則異此中釋差無差別義梵行中釋得無所得義二十五釋有不定有無不定無非有非無中道之義二十六為釋破定性明無性義此之四出亦為下品三根成論師云金剛心未是常後心是常無常則本有而今無常則本無而今有此釋正是純陀所疑非關偈意又解本有者本有煩惱此昔日之本今無者今無般若即昔日之今皆是金剛心前本有今無耳三世有法無有是處者據金剛已後常住佛果非三世攝故言無有是處復云上半不異前而言三乘人同入無餘涅槃故言三世有法無有是處復一解本有煩惱今無煩惱非三世攝本無涅槃今有涅槃亦非世攝諸師雖作眾解都不遣純陀疑只為汝本既無常今亦無常本未得常今始得常本無今有三世所攝疑難宛然何關偈意地人云常法非是始得本來體用具足但為妄惑所覆後時方顯若爾先隱後顯亦應顯已還隱既顯已不隱亦應隱而不顯(云云)三藏師云生死無始而有終涅槃有始而無終今時始得故言有始一得永已故言無終作此釋者還同地人小乘亦得作如此說惑滅道存本無今有悉是無常作此說者準舊不免純陀之難興皇云迦葉難意三乘各得涅槃云何同一佛性同一佛性亦應同一佛乘佛答三乘只一佛性昔於一為三今只三為一豈可三乘前來無性而今方有但隨緣異辨前來未悟則本有而今無今時始悟則本無而今有例如過去燈王多寶此是本有今無未來彌勒即是本無今有亦是現在過去現在未來斯乃上半意也至論佛性何關有無及以今本即下半意又彈他解云有三可三便成差別有一可一便成無差若差則失無差若無差則失差開一為三則失一合三為一則失三今明不爾昔三猶是今一今一猶是昔三開三不失一合一不失三即是差即無差無差即差若得此意本有今無三世有法無有是處亦應例言本無今有三世有法斯有是處無常之境智非境智因果非因果例皆如是又云本有只是有今無只是無又本不有今不無只是非有非無又云上半是有下半是無無有是處是非有非無例本無今有亦復如是(云云)然興皇以同一佛性為本有始悟為今無釋上半佛性非今非本釋下半指此為差別無差別義斯乃分文兩派義不相關今則不爾只約一句差即無差無差即差一諦即三諦故言本有三諦即一諦故言今無即三一而非三一故言三世有法無有是處如是展轉不得相離乃是差即無差無差即差非差非無差是則遣迦葉之難豁無遺餘亦是無常即常常即無常非常非無常釋純陀之疑雲消冰冶智悟亦然悟一即三名本有悟三即一名今無悟三一非三一名無有是處此則何難不遣何疑不除如是則本有者一有一切有即是世界今無者一無一切無即是對治合此有無一切亦有亦無即為人三世有法無有是處即第一義今此一悉即具四悉乃遣難釋疑私謂若二人疑難皆遣皆釋是則物機咸融悉會本有即有句有門今無即無句無門聲聞緣覺亦有差別亦無差別即亦有亦無句亦有亦無門三世有法無有是處即非有非無句非有非無門一四相即乃遣難釋疑觀師三釋一云上三句出所非非除性有性無後一句結無有是處二云本有即不有此有可令無本無即不無此無可令有此有不有故非有此無不無故非無非有非無故言三世不攝三云上半無差別而差別下半差別而無差別釋此為二一者當體二者為緣當體即法身本地故無差別約緣故有三乘之異差別不同又釋本有今無即是無今之本此本非今即是非今之本本無今有即是無本之今此今非本即是非本之今故非世攝此解大意可見不復具之(云云)。",
    "X36n0659_009:0482a19_0": "文殊師利讚言善哉誠如聖言我今始解諸佛菩薩聲聞緣覺亦有差別亦無差別。",
    "X36n0659_009:0482a21_0": "迦葉白下第二正答上問又為四一論無差別二論有差別三雙領二義四重論有差別初有問答問如文。",
    "X36n0659_009:0482a24_0": "迦葉菩薩白佛言世尊如佛所說諸佛菩薩聲聞緣覺性無差別唯願如來分別廣說利益安樂一切眾生。",
    "X36n0659_009:0482b03_0": "答有兩譬前譬聞經信見後譬分明證見初譬中二先譬次合譬中為三初譬眾生同有佛性次譬致疑三譬解悟。",
    "X36n0659_009:0482b06_0": "佛言善男子諦聽諦聽當為汝說善男子譬如長者多畜乳牛有種種色常令一人守護將養是人有時為祠祀故盡[愨-心+牛]諸牛著一器中見諸牛乳同一白色。",
    "X36n0659_009:0482b09_0": "長者有二解一云譬佛二云譬眾生諸牛譬六道不同種種色者譬於六道差別萬品一人守護譬有信心又云譬弘經菩薩令教化之為祠祀者譬弘經者能報佛恩盡[愨-心+牛]一器觀諸眾生同中道性白色者譬理性淨。",
    "X36n0659_009:0482b14_0": "二尋便驚怪下致疑。",
    "X36n0659_009:0482b15_0": "尋便驚怪牛色各異其乳云何皆同一色。",
    "X36n0659_009:0482b16_0": "一往生疑譏迦葉之問眾生既殊佛性豈一。",
    "X36n0659_009:0482b17_0": "三是人思惟下譬解悟。",
    "X36n0659_009:0482b18_0": "是人思惟知此一切皆是眾生業報因緣令乳色一。",
    "X36n0659_009:0482b19_0": "眾生業報令乳色一知是眾生正因之性即一中道。",
    "X36n0659_009:0482b21_0": "次合譬中還合上三初合同一佛性。",
    "X36n0659_009:0482b22_0": "善男子聲聞緣覺菩薩亦爾同一佛性猶如彼乳所以者何同盡漏故。",
    "X36n0659_009:0482b24_0": "次而諸眾生下合致疑。",
    "X36n0659_009:0482c01_0": "而諸眾生言佛菩薩聲聞緣覺而有差別有諸聲聞凡夫之人疑於三乘云何無別。",
    "X36n0659_009:0482c03_0": "是諸眾生久後下合解悟。",
    "X36n0659_009:0482c04_0": "是諸眾生久後自解一切三乘同一佛性猶如彼人解悟乳相由業因緣。",
    "X36n0659_009:0482c06_0": "次如金廾下譬於證見先譬後合可見。",
    "X36n0659_009:0482c07_0": "復次善男子譬如金礦陶鍊滓穢然後銷融成金之後價直無量。",
    "X36n0659_009:0482c09_0": "善男子聲聞緣覺菩薩亦爾皆得成就同一佛性何以故除煩惱故如彼金礦除諸滓穢以是義故一切眾生同一佛性無有差別以其先聞如來密藏後成佛時自然得知如彼長者知乳一相何以故以斷無量億煩惱故。",
    "X36n0659_009:0482c14_0": "迦葉白下第二明有差別兩番問答。",
    "X36n0659_009:0482c15_0": "迦葉菩薩白佛言世尊若一切眾生有佛性者佛與眾生有何差別如是說者多有過咎若諸眾生皆有佛性何因緣故舍利弗等以小涅槃而般涅槃緣覺之人於中涅槃而般涅槃菩薩之人於大涅槃而槃涅槃如是等人若同佛性何故不同如來涅槃而般涅槃。",
    "X36n0659_009:0483a03_0": "初問三乘同一佛性者應同如來常住涅槃不應灰斷令三別異文云不同如來涅槃而般涅槃有文云不同如來涅槃不般涅槃此二竝得同般者同證常住不般者常住不變何曾證入。",
    "X36n0659_009:0483a07_0": "善男子諸佛世尊所得涅槃非諸聲聞緣覺所得以是義故大般涅槃名為善有世若無佛非無二乘得二涅槃。",
    "X36n0659_009:0483a10_0": "次佛答意為懈怠者說有三乘實同如來一般涅槃世若無佛者假設之言而實不爾是故實無二乘涅槃佛不出世即有二乘得二涅槃佛若出世竝同如來得一涅槃。",
    "X36n0659_009:0483a14_0": "第二番問答如文。",
    "X36n0659_009:0483a15_0": "迦葉復言是義云何。",
    "X36n0659_009:0483a16_0": "佛言無量無邊阿僧祇劫乃有一佛出現於世開示三乘善男子如汝所言菩薩二乘無差別者我先於此如來密藏大涅槃中以說其義諸阿羅漢無有善有何以故諸阿羅漢悉當得是大涅槃故以是義故大般涅槃有畢竟樂是故名為大般涅槃。",
    "X36n0659_009:0483a21_0": "迦葉言下第三雙領兩義。",
    "X36n0659_009:0483a22_0": "迦葉言如佛說者我今始知差別之義無差別義何以故一切菩薩聲聞緣覺未來之世皆當歸於大般涅槃譬如眾流歸於大海是故聲聞緣覺之人悉名為常非是無常以是義故亦有差別亦無差別。",
    "X36n0659_009:0483b02_0": "迦葉言云何性差別即第四重論差別有三。",
    "X36n0659_009:0483b03_0": "迦葉言云何性差別。",
    "X36n0659_009:0483b04_0": "佛言善男子聲聞如乳緣覺如酪菩薩之人如生熟酥諸佛世尊猶如醍醐以是義故大涅槃中說四種性而有差別。",
    "X36n0659_009:0483b07_0": "迦葉復言一切眾生性相云何。",
    "X36n0659_009:0483b08_0": "佛言善男子如牛新生乳血未別凡夫之性雜諸煩惱亦復如是。",
    "X36n0659_009:0483b10_0": "初二問答佛仍無差別中作差別答。",
    "X36n0659_009:0483b11_0": "第三迦葉復言下問意者。",
    "X36n0659_009:0483b12_0": "迦葉復言拘尸那城有旃陀羅名曰歡喜佛記是人由一發心當於此界千佛數中速成無上正真之道以何等故如來不記尊者舍利弗目楗連等速成佛道。",
    "X36n0659_009:0483b16_0": "既言聲聞佛性勝者那忽凡夫前得記作佛。",
    "X36n0659_009:0483b17_0": "佛答意者。",
    "X36n0659_009:0483b18_0": "佛言善男子或有聲聞緣覺菩薩作誓願言我當久久護持正法然後乃成無上佛道以發速願故與速記復次善男子譬如商人有無價寶詣市賣之愚人見已不識輕笑寶主唱言我此寶珠價直無數聞已復笑各各相謂此非真寶是頗棃珠善男子聲聞緣覺亦復如是若聞速記則便懈怠輕笑薄賤如彼愚人不識真寶於未來世有諸比丘不能精勤修習善法貧窮困苦饑渴所逼因是出家長養其身心志輕躁邪命諂曲若聞如來授諸聲聞速疾記者便當大笑輕慢毀訾當知是等即是破戒自言已得過人之法以是義故隨發速願故與速記護正法者為授遠記。",
    "X36n0659_009:0483c06_0": "不以佛性故前作佛有速願者即速與記。",
    "X36n0659_009:0483c07_0": "從迦葉復白下是品中第九答上云何諸菩薩而得不壞眾迦葉更牒問為請。",
    "X36n0659_009:0483c09_0": "迦葉菩薩復白佛言世尊菩薩云何當得不壞眷屬。",
    "X36n0659_009:0483c10_0": "次佛答中還以護法為答。",
    "X36n0659_009:0483c11_0": "佛告迦葉若諸菩薩勤加精進欲護正法以是因緣所得眷屬不可沮壞。",
    "X36n0659_009:0483c13_0": "迦葉白佛何緣下是品中第十答上云何為生盲而作眼目導。",
    "X36n0659_009:0483c15_0": "迦葉菩薩復白佛言世尊何因緣故眾生得此脣口乾焦。",
    "X36n0659_009:0483c17_0": "先騰脣口乾焦即生盲義。",
    "X36n0659_009:0483c18_0": "佛答中先答口爽次答生盲。",
    "X36n0659_009:0484a01_0": "佛告迦葉若有不識三寶常存以是因緣脣口乾焦如人口爽不知甜苦辛酢鹹淡六味差別一切眾生愚癡無智不識三寶是長存法是故名為脣口乾焦。",
    "X36n0659_009:0484a04_0": "初云口爽者不知三寶常住之味名為口爽口爽即是生盲若計定有撿覓則無。",
    "X36n0659_009:0484a06_0": "從復次善男子下答生盲。",
    "X36n0659_009:0484a07_0": "復次善男子若有眾生不知如來是常住者當知是人則為生盲若知如來是常住者如是之人雖有肉眼我說是等名為天眼復次善男子者有能知如來是常當知是人久已修習如是經典我說是等亦名天眼雖有天眼而不能知如來是常我說斯等名為肉眼是人乃至不識自身手足支節亦復不能令他識知以是義故名為肉眼。",
    "X36n0659_009:0484a14_0": "盲故即是不識不識手足者不識身內之佛性也。",
    "X36n0659_009:0484a15_0": "復次如來常為下是品中第十一答上云何示多頭之問。",
    "X36n0659_009:0484a17_0": "復次善男子如來常為一切眾生而作父母所以者何一切眾生種種形類二足四足多足無足佛以一音而為說法彼彼異類各各得解悉皆歎言如來今日為我說法以是義故名為父母。",
    "X36n0659_009:0484a21_0": "佛答如來示種種身即是多頭說種種法即是多舌(云云)。",
    "X36n0659_009:0484a23_0": "復次如人生子下是品中第十二答上云何說法者增長如月初之問。",
    "X36n0659_009:0484b01_0": "復次善男子如人生子始十六月雖復語言未可解了而彼父母欲教其語先同其音漸漸教之是父母語可不正邪不也世尊善男子諸佛如來亦復如是隨諸眾生種種音聲而為說法為令安住佛正法故隨所應見而為示現種種形像如來如是同彼語言可不正耶不也世尊何以故如來所說如師子吼隨順世間種種音聲而為眾生歎說妙法。",
    "X36n0659_009:0484b08_0": "前舉月問佛今約生子悉有增長答之十六月者二解一云十箇六月即是五歲二解始經十六月即是過周四月在文可見。",
    "X36n0659_009:0484b11_0": "大般涅槃經卷第九",
    "X36n0659_009:0484b12_0": "日東　天台沙門本純　分會",
    "X36n0659_009:0484b14_0": "南本大般涅槃經會疏卷第九"
}