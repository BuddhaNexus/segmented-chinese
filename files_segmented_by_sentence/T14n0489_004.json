{
    "T14n0489_004:0712a24_0": "佛說除蓋障菩薩所問經卷第四",
    "T14n0489_004:0712a25_0": "譯經三藏朝散大夫試鴻臚少卿",
    "T14n0489_004:0712a26_0": "光梵大師賜紫沙門臣惟淨等",
    "T14n0489_004:0712a27_0": "奉　詔譯",
    "T14n0489_004:0712a28_0": "「復次，善男子！",
    "T14n0489_004:0712a28_1": "菩薩若修十種法者，即得禪定具足。",
    "T14n0489_004:0712a29_2": "何等為十？",
    "T14n0489_004:0712a29_3": "一者、廣集福德；二者、多生厭患；三者、發起精進；四者、具於多聞；五者、無顛倒教授勤行修習；六者、隨正法行；七者、根性明利；八者、具純善心；九者、善了止觀；十者、不著禪相。",
    "T14n0489_004:0712b04_4": "「云何是廣集福德？",
    "T14n0489_004:0712b04_5": "謂若菩薩於大乘法中久積善根，彼彼生中善修戒行，為善知識之所攝受，隨所生處常生婆羅門大族姓家，或剎帝利大族，或長者大族，皆具正信。",
    "T14n0489_004:0712b07_6": "於彼生中以其因緣，轉復廣大增長善根，而常不離於善知識——何者是善知識？",
    "T14n0489_004:0712b09_7": "所謂佛及菩薩——而能增長宿世善根，由慣習力故，作是思惟：『世間大苦，世間災患，世無暫停，久受縈纏癡暗所覆，彼等皆由貪欲為因、貪欲為緣。』",
    "T14n0489_004:0712b12_8": "了此因緣，是為菩薩廣集福德。",
    "T14n0489_004:0712b13_9": "「云何是多生厭患？",
    "T14n0489_004:0712b14_10": "謂若菩薩以是緣故，乃起思惟：『我今不應於此世間合會相中，染著親近諸欲境界，而諸欲者虛妄分別。",
    "T14n0489_004:0712b16_11": "如世尊言：「常以多種因緣毀呰貪欲，所謂欲如利叉，欲如利戟，欲如劍鋒，欲如刀鋒，欲如毒蛇，欲如聚沫，欲如癰疽，欲極臭穢。」』",
    "T14n0489_004:0712b19_12": "如是欲境心生厭惡，乃剃除鬚髮被袈裟衣，發正信心捨家出家。",
    "T14n0489_004:0712b20_13": "是為菩薩多生厭患。",
    "T14n0489_004:0712b21_14": "「云何是發起精進？",
    "T14n0489_004:0712b21_15": "謂若菩薩由出家故發起精進，未得法者皆令得法，未悟者令悟，未證者令證，是為菩薩發起精進。",
    "T14n0489_004:0712b24_0": "「云何是具於多聞？",
    "T14n0489_004:0712b24_1": "謂若菩薩由此因緣，能聽能受諸有所說世俗諦法及勝義諦法，是為菩薩具於多聞。",
    "T14n0489_004:0712b26_2": "「云何是無顛倒教授勤行修習？",
    "T14n0489_004:0712b27_3": "謂若菩薩於其世俗、勝義二種法中，能正教授、勤行修習無顛倒法，是為菩薩無顛倒教授勤行修習。",
    "T14n0489_004:0712b29_4": "「云何是隨正法行？",
    "T14n0489_004:0712b29_5": "謂若菩薩於正見、正思惟、正語、正業、正命、正勤、正念、正定此等正法中，菩薩如是行即覺了正道，是為菩薩隨正法行。",
    "T14n0489_004:0712c02_6": "「云何是根性明利？",
    "T14n0489_004:0712c02_7": "謂若菩薩由行正法故，辯慧明了利根轉勝，是為菩薩根性明利。",
    "T14n0489_004:0712c04_8": "「云何具純善心？",
    "T14n0489_004:0712c04_9": "謂若菩薩利根勝故多生厭患，遠離大眾一切憒閙，及世雜語欲覺瞋覺害滅等覺皆悉遠離，亦復不著知識親愛名聞利養所欲等事，身心寂靜得純善心，由善心故作是觀察：『今我此心於何法中行？",
    "T14n0489_004:0712c09_10": "若善、若不善、若無記邪？』",
    "T14n0489_004:0712c09_11": "若行善法，即得歡喜清淨心生。",
    "T14n0489_004:0712c10_12": "何者是善法？",
    "T14n0489_004:0712c10_13": "所謂三十七菩提分法。",
    "T14n0489_004:0712c11_14": "若行不善法者，當起厭患多種觀察，勤行斷除不善之法。",
    "T14n0489_004:0712c12_15": "何者是為不善之法？",
    "T14n0489_004:0712c13_16": "謂貪瞋癡。",
    "T14n0489_004:0712c13_17": "「貪有三種上、中、下品。",
    "T14n0489_004:0712c13_18": "上品貪者，若身若心極其分位，而生染著無離貪心，由染著故於一切處不生慚愧。",
    "T14n0489_004:0712c15_19": "何者是無慚？",
    "T14n0489_004:0712c16_20": "謂獨止一處作是思惟，而起尋求諸所欲事，稱讚欲境自現有德，是為無慚。",
    "T14n0489_004:0712c17_21": "何者是無愧？",
    "T14n0489_004:0712c18_22": "由彼貪欲因緣，於父母等前違背很戾及生惱害，於餘師尊之所亦無恥忸，自現有德，是為無愧。",
    "T14n0489_004:0712c20_23": "以是因緣，命終之後墮惡趣中，此名上品貪。",
    "T14n0489_004:0712c21_24": "中品貪者，謂若親近諸欲境時，自初至末雖復暫有所成，旋起離貪之心即生變悔，此名中品貪。",
    "T14n0489_004:0712c23_25": "下品貪者，謂若親近諸欲境時，或身相觸或共語言，或瞻視間，旋起即滅，此名下品貪。",
    "T14n0489_004:0712c25_26": "總要而言，一切濟命受用資具，有所欲者皆名下品貪。",
    "T14n0489_004:0712c26_27": "「瞋有三種，上、中、下品。",
    "T14n0489_004:0712c27_28": "上品瞋者，隨於所起諸瞋境中，生極瞋恚而復暴惡，遍造五無間罪。",
    "T14n0489_004:0712c28_29": "或隨造一無間罪，或謗正法，凡如是等總聚五無間罪，算分數分及譬喻分，乃至烏波尼殺曇分，皆不能及，由此因緣，身壞命終墮大地獄。",
    "T14n0489_004:0713a02_30": "若或暫得生於人間，身相黑色其目赤惡，性多恚暴，此因緣故，還墮地獄，此名上品瞋。",
    "T14n0489_004:0713a04_31": "中品瞋者，隨於諸瞋境中若暫起已，或微分造不善罪業即速變悔，旋起對治而令止息，此名中品瞋。",
    "T14n0489_004:0713a07_32": "下品瞋者，謂於親愛和合境中，隨以瞋緣輒生輕謗，雖復暫起於剎那間即生變悔，旋起對治而令息滅此名下品瞋。",
    "T14n0489_004:0713a09_33": "「癡有三種，上、中、下品。",
    "T14n0489_004:0713a10_34": "上品癡者，謂一切處若行若止，悉無善作亦無憂戚，不生變悔，此名上品癡。",
    "T14n0489_004:0713a12_0": "中品癡者，若起少分不善之業，雖有所成即速變悔，於同梵行人所懺謝其罪，不現己德，此名中品癡。",
    "T14n0489_004:0713a14_1": "下品癡者，謂於如來所制戒中不越性罪，違犯初篇戒學之罪，此名下品癡。",
    "T14n0489_004:0713a16_0": "「菩薩離是染法即得心善寂靜，由是善故能離欲愛欲貪諸欲染著。",
    "T14n0489_004:0713a17_1": "何以故？",
    "T14n0489_004:0713a17_2": "隨心善故。",
    "T14n0489_004:0713a17_3": "若行無記法者，謂即想念勤行伺察。",
    "T14n0489_004:0713a18_4": "何等是無記？",
    "T14n0489_004:0713a19_5": "若心不緣外亦不緣內，不緣善不緣不善，不住止法、不行觀法，其心沈下著於睡眠，如人睡覺目視不明。",
    "T14n0489_004:0713a21_6": "若無記心現前，心不明利亦復如是。",
    "T14n0489_004:0713a22_7": "是故菩薩若行善心，即得心生歡喜其心安住，是為菩薩具純善心。",
    "T14n0489_004:0713a23_8": "「云何是善了止觀？",
    "T14n0489_004:0713a24_9": "謂若菩薩由具如是純善心故能觀諸法，此法如幻此法如夢，此法不善此法是善，此法出離此法非出離。",
    "T14n0489_004:0713a26_10": "菩薩作是思惟：『彼一切法，心為依止心為先導，應當善攝其心，善調伏心，善覺了心，由此即能善攝諸法。』",
    "T14n0489_004:0713a28_11": "亦善調伏及善覺了，如是即能正觀諸法。",
    "T14n0489_004:0713a29_12": "此因緣故得心寂止，以心繫心，以心止心，以心住心，如是策勤心寂止故，即得心一境性。",
    "T14n0489_004:0713b02_13": "心一境故，即成三摩地，三摩呬多，由是現前得離生喜樂，由喜樂心故，即能遠離罪不善法，乃能成就有尋有伺離生喜樂初禪定法。",
    "T14n0489_004:0713b05_14": "次復於諸尋伺悉無對礙，於其喜樂不生味著，作無常觀已，還從初禪定心漸次而起，遠離尋伺有所著心，即能成就無尋無伺定生喜樂二禪定法。",
    "T14n0489_004:0713b09_15": "次復於樂觀苦，作苦觀已，即得捨行捨念行成，如聖所觀，能正覺了妙樂現前，即能成就離喜妙樂三禪定法。",
    "T14n0489_004:0713b11_16": "次復於三禪定中，作空觀已引四禪心。",
    "T14n0489_004:0713b12_17": "彼四禪中除去我執，我執離故苦樂悉斷，苦樂斷故如先所起悅意惱意亦悉捨離，即能成就捨念清淨四禪定法。",
    "T14n0489_004:0713b15_18": "「次復於自身相與虛空相等作一解脫，觀如是解脫故，於一切處一切種類，過諸色想及離障礙，由過色想離障礙故，彼種種想悉無作意緣，無邊虛空而為行相，即能成就空無邊處定法。",
    "T14n0489_004:0713b19_19": "次復於空無邊處，俱時觀彼識無邊處而為行相，即能成就識無邊處定法。",
    "T14n0489_004:0713b21_20": "次復過彼識無邊處，緣無所有處而為行相，即能成就無所有處定法。",
    "T14n0489_004:0713b22_21": "次復過彼無所有處，緣非想非非想處而為行相，即能成就非想非非想處定法。",
    "T14n0489_004:0713b24_22": "次於上心無復行相，滅諸想受離諸發悟名滅盡定。",
    "T14n0489_004:0713b25_23": "如是等法，是為菩薩善了止觀。",
    "T14n0489_004:0713b26_24": "「云何是不著禪相？",
    "T14n0489_004:0713b26_25": "謂若菩薩雖入滅定，亦不樂著寂滅，即能俱時發起慈心，悉離怨親違順等境，運心廣大，先於一方起慈無量行，普遍觀察作解脫已，南西北方四維上下亦復如是。",
    "T14n0489_004:0713c01_26": "慈心起已，悲喜捨心亦悉如前，遠離怨親違順等境，運心廣大，周遍十方起悲喜捨無量之行，普遍觀察悉作解脫。",
    "T14n0489_004:0713c04_27": "菩薩如是即能起五神通，亦不以自足、不著禪相，而復進求上法圓滿菩提勝行，是為菩薩不著禪相。",
    "T14n0489_004:0713c06_28": "善男子！",
    "T14n0489_004:0713c06_29": "菩薩若修如是十種法者，即得禪定具足。",
    "T14n0489_004:0713c07_30": "「又，善男子！",
    "T14n0489_004:0713c07_31": "菩薩若修十種法者，即得勝慧具足。",
    "T14n0489_004:0713c08_32": "何等為十？",
    "T14n0489_004:0713c08_33": "一者、善解無我；二者、善知業報；三者、善了有為之法；四者、善知輪迴流轉；五者、善解輪迴出要之法；六者、善解聲聞緣覺乘法；七者、善解大乘之法；八者、善能遮止魔業；九者、具無顛倒慧；十者、具無等慧。",
    "T14n0489_004:0713c13_34": "「善男子！",
    "T14n0489_004:0713c13_35": "云何是善解無我？",
    "T14n0489_004:0713c14_0": "謂若菩薩以正慧觀察色受想行識，觀彼色時色生不可得，集亦不可得，滅亦不可得；受想行識生不可得，集不可得，滅不可得。",
    "T14n0489_004:0713c16_1": "彼勝義諦不離世俗諦，若勝義諦若世俗諦，彼二自性但有言說，假名而無實體。",
    "T14n0489_004:0713c18_2": "菩薩雖如是觀，亦不以此緣棄捨諸行發勤精進，為諸有情成利益事，如救頭然及如燒衣，是為菩薩善解無我。",
    "T14n0489_004:0713c21_3": "「云何是善知業報？",
    "T14n0489_004:0713c21_4": "謂若菩薩作是伺察：『今此世間合會之相，猶如幻化及如乾闥婆城自性皆空。",
    "T14n0489_004:0713c23_5": "若於情非情中著於我執，彼等有情由是不能覺了正道，而彼有情作如是念：「若無我無有情，無壽命蠕動養者、士夫補特伽羅、意生摩拏嚩迦等，即無善不善業而可表示。",
    "T14n0489_004:0713c27_6": "誰為受者？",
    "T14n0489_004:0713c27_7": "無實有情業報可得。」』",
    "T14n0489_004:0713c28_0": "菩薩雖復如實了知無實有情，而亦顯彰善惡業報。",
    "T14n0489_004:0713c29_1": "菩薩以其正慧如實了者，是為菩薩善知業報。",
    "T14n0489_004:0714a01_2": "「云何是善了有為法？",
    "T14n0489_004:0714a01_3": "謂若菩薩於有為法中，以其正慧能善覺已，乃作是念：『此有為法，而無暫停念念流動，猶如露滴及如澗水迅流不住。",
    "T14n0489_004:0714a04_4": "豈有智者於此等法中，而生取著及起愛樂？",
    "T14n0489_004:0714a05_5": "若樂境謝時或生憂戚。』",
    "T14n0489_004:0714a05_6": "由此因緣，是故深生厭離，樂求寂滅。",
    "T14n0489_004:0714a06_7": "是為菩薩善了有為法。",
    "T14n0489_004:0714a07_8": "「云何是善知輪迴流轉？",
    "T14n0489_004:0714a07_9": "謂若菩薩作是伺察：『今此世間合會之相，無明暗蔽輪迴相續，皆由愛繩所繫縛故。",
    "T14n0489_004:0714a09_10": "愛故生取，由取因故，善不善業諸行造作，以彼善不善業行起作故，有有相續，有故有生，生故老死，由死法故，憂悲苦惱隨起纏縛，如是即一大苦蘊集。",
    "T14n0489_004:0714a13_11": "而生死輪相續流轉，猶汲水輪宛轉上下。』",
    "T14n0489_004:0714a14_0": "菩薩以其正慧於此等法如實了知，是為菩薩善知輪迴流轉。",
    "T14n0489_004:0714a15_1": "「云何是善解輪迴出要之法？",
    "T14n0489_004:0714a16_2": "謂若菩薩作是伺察：『若無無明即無行，無行即無識，無識即無名色、六處、觸、受、愛、取、有、生，無生即老死憂悲苦惱等法，皆悉斷滅。』",
    "T14n0489_004:0714a18_3": "菩薩以其正慧，於此等法如實覺了，是為菩薩善解輪迴出要之法。",
    "T14n0489_004:0714a20_4": "「云何是善解聲聞緣覺乘法？",
    "T14n0489_004:0714a21_5": "謂若菩薩作是伺察：『此法得須陀洹果，此法得斯陀含果，此法得阿那含果，此法盡漏斷諸有結、不受後有究竟涅槃、得阿羅漢果，此法得緣覺果如犀一角。』",
    "T14n0489_004:0714a24_6": "菩薩於如是等果，以其正慧如實了已，然亦不於彼法之中而為取證。",
    "T14n0489_004:0714a26_7": "何以故？",
    "T14n0489_004:0714a26_8": "菩薩作是思惟：『我攝受一切有情作師子吼，我應為彼一切有情，於生死曠野險難之中與作救拔，我今不應獨出生死。』",
    "T14n0489_004:0714a29_9": "菩薩起是行願堅固，是為菩薩善解聲聞緣覺乘法。",
    "T14n0489_004:0714b01_10": "「云何是善解大乘？",
    "T14n0489_004:0714b01_11": "謂若菩薩於諸學門能善修學，然於學時而不可得，於所學道亦不可得。",
    "T14n0489_004:0714b03_12": "菩薩雖於彼相不可得故，亦不以彼因緣墮於斷見，是為菩薩善解大乘。",
    "T14n0489_004:0714b04_13": "「云何是善能遮止魔業？",
    "T14n0489_004:0714b05_14": "謂若菩薩於一切處，常離惡知識亦不至惡國，復不親近修習外道典籍，於一切處而常遠離世間利養供給等事，及餘煩惱等障菩提道者而悉除遣，即起對治破壞之法，是為菩薩善能遮止魔業。",
    "T14n0489_004:0714b09_15": "「云何是具無顛倒慧？",
    "T14n0489_004:0714b10_16": "謂若菩薩於世間一切文論典章諸事業中，悉以勝慧引入修學。",
    "T14n0489_004:0714b11_17": "菩薩學者，但為成熟諸有情故，不為知識名稱所欲等事，不顯己德，謂以如來法律，是為最上最勝言說具大威德。",
    "T14n0489_004:0714b14_18": "由顯如是勝功德故，精勤修學，終不墮於外道邪見，是為菩薩具無顛倒慧。",
    "T14n0489_004:0714b16_19": "「云何是具無等慧？",
    "T14n0489_004:0714b16_20": "謂若菩薩於世間天人、魔梵、沙門、婆羅門諸有情中，無與菩薩智慧等者。",
    "T14n0489_004:0714b18_21": "而菩薩慧中唯除如來、應供、正等正覺智慧最勝。",
    "T14n0489_004:0714b19_22": "世間、天人、魔梵眾中無復過上，是為菩薩具無等慧。",
    "T14n0489_004:0714b20_23": "善男子！",
    "T14n0489_004:0714b20_24": "菩薩若修如是十種法者，即得勝慧具足。",
    "T14n0489_004:0714b21_25": "「又，善男子！",
    "T14n0489_004:0714b21_26": "菩薩若修十種法者，即得方便具足。",
    "T14n0489_004:0714b22_27": "何等為十？",
    "T14n0489_004:0714b22_28": "一者、善解迴向方便；二者、善迴外道諸見方便；三者、善迴五塵境界方便；四者、善除疑悔方便；五者、善知救度有情方便；六者、善解有情濟命方便；七者、善知受施方便；八者、善迴二乘趣入大乘方便；九者、善知示教利喜方便；十者、善知供養承事如來方便。",
    "T14n0489_004:0714b28_29": "「善男子！",
    "T14n0489_004:0714b28_30": "云何是善解迴向方便？",
    "T14n0489_004:0714b29_31": "謂若菩薩於其一切非己所有無攝屬者，若華、若果、若眾香樹、若妙香樹、若諸寶樹、若[疊*毛]樹、若華樹、若果樹，非己所有無攝屬者，常當晝三時中、夜三時中，想作供養諸佛菩薩，以彼善根迴向阿耨多羅三藐三菩提。",
    "T14n0489_004:0714c05_32": "又於佛說廣大甚深經中，諸供養法聽已深心而生信樂，以此善根迴向諸佛菩薩。",
    "T14n0489_004:0714c07_33": "又於十方世界一切菩薩及諸有情所作一切善業圓滿菩提行者，菩薩深心而悉隨喜，以此善根迴向阿耨多羅三藐三菩提。",
    "T14n0489_004:0714c10_34": "又於如來塔廟，或於如來像前，以華香塗香布施供養，當願一切有情蠲除破戒穢惡之香，普願一切有情獲得戒香清淨。",
    "T14n0489_004:0714c12_35": "又若掃塔塗地之時，當願一切有情離諸惡相，獲得相好端嚴具善威儀。",
    "T14n0489_004:0714c14_36": "又以華蓋供養佛時，當願一切有情離諸煩惱燒然。",
    "T14n0489_004:0714c15_37": "「又若入塔寺時，即起是念：『當願一切有情入涅槃城。』",
    "T14n0489_004:0714c16_38": "出塔寺時，即起是念：『當願一切有情出離生死。』",
    "T14n0489_004:0714c17_39": "又於所止若開戶時，即起是念：『當願開諸善趣出世智門。』",
    "T14n0489_004:0714c19_40": "若閉戶時，即起是念：『當願扃閉諸惡趣門。』",
    "T14n0489_004:0714c20_41": "若隨坐時，即起是念：『當願一切有情坐菩提場。』",
    "T14n0489_004:0714c21_42": "若右脇臥時，即起是念：『當願一切有情悉作如是右脇涅槃。』",
    "T14n0489_004:0714c22_43": "若或起時，即作是念：『當願一切有情超出煩惱淤泥。』",
    "T14n0489_004:0714c23_44": "若動止時，即作是念：『當願一切有情獲得大人所行所止。』",
    "T14n0489_004:0714c25_0": "若安住時，即起是念：『當願一切有情離諸憂惱。』",
    "T14n0489_004:0714c26_1": "若大小便利時，即起是念：『當願一切有情滌除煩惱垢染過失。』",
    "T14n0489_004:0714c27_2": "若盥手時，即起是念：『當願一切有情蠲除煩惱穢氣。』",
    "T14n0489_004:0714c28_3": "若濯足時，即起是念：『當願一切有情除去種種煩惱塵坌。』",
    "T14n0489_004:0714c29_4": "若嚼齒木時，即起是念：『當願一切有情離諸垢染，乃至身諸分位。』",
    "T14n0489_004:0715a02_5": "若運用時：『皆願一切有情悉得利益安樂。』",
    "T14n0489_004:0715a03_6": "若於如來塔廟作禮奉時，即起是念：『當願一切有情悉得天人尊重禮奉。』",
    "T14n0489_004:0715a05_0": "是為菩薩善解迴向方便。",
    "T14n0489_004:0715a06_0": "佛說除蓋障菩薩所問經卷第四"
}