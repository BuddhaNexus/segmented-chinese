{
    "T17n0827_001:0870b03_0": "佛說懈怠耕者經",
    "T17n0827_001:0870b05_0": "宋沙門惠簡譯",
    "T17n0827_001:0870b06_0": "聞如是：一時佛在羅閱祇竹園中，與大比丘眾千二百五十人及眾菩薩俱。",
    "T17n0827_001:0870b07_1": "時佛從羅閱祇欲詣舍衛，諸菩薩導前，釋梵被服，又見身體如四天王，諸比丘僧悉從佛後，諸天、龍、神在上供養。",
    "T17n0827_001:0870b10_2": "去城不遠，時有一人在田耕種，遙見如來弟子侍從，端正殊妙，威神巍巍，容貌殊好如星中月，奇相眾好，金光從容，三十二相皆出眾好。",
    "T17n0827_001:0870b13_3": "遙見世尊，心便歡喜，欲往詣佛稽首作禮，諮受法義。",
    "T17n0827_001:0870b14_4": "「佛世難值，時時一現。」",
    "T17n0827_001:0870b15_5": "退自念言：「耕地未竟、下種未畢，須後閑時乃當見佛。」",
    "T17n0827_001:0870b16_6": "時佛知心發此懈怠，世尊便笑，放五色光，光從口出照十方境界，安隱五道，皆乘光來集會佛所——地獄休息、餓鬼飽滿、畜生思善、人民求度、諸天龍神神聽道法。",
    "T17n0827_001:0870b20_7": "賢者阿難解了七應——義、法、時、節、身與他人——即詣佛所，長跪叉手，白佛言：「何因笑？",
    "T17n0827_001:0870b21_8": "既笑，會當有意。」",
    "T17n0827_001:0870b22_9": "佛告阿難：「汝見犁者不？」",
    "T17n0827_001:0870b22_10": "對曰：「已見。」",
    "T17n0827_001:0870b23_11": "佛言：「是人從維衛佛已來九十一劫於是耕種，每一見佛常自懈怠選軟，復後怱怱耕種生死罪法，不識法犁種無極田。",
    "T17n0827_001:0870b25_12": "已過六佛不得蒙度，於今見我，適發好心即便變悔，欲故懈怠，樂種罪根。」",
    "T17n0827_001:0870b27_13": "時人遙聞，棄耕及田，來詣佛所稽首佛足，悔過自責：「愚癡無知，罪過甚重，願見愍傷，原其罪過。",
    "T17n0827_001:0870b29_14": "蒙冥觝突，懈怠來久，唯見原恕，濟脫生死。」",
    "T17n0827_001:0870c01_15": "佛言：「善哉。",
    "T17n0827_001:0870c01_16": "卿能覺者，於法有益，終不為損。」",
    "T17n0827_001:0870c02_17": "佛為說經，示懈怠之垢、精進之利，踴躍歡喜，立不退轉。",
    "T17n0827_001:0870c03_18": "諸天、龍、神無央數千皆發無上正真道意。",
    "T17n0827_001:0870c04_19": "「以故，學道常當精進，莫為懈怠，宛轉生死，動有劫數。」",
    "T17n0827_001:0870c06_0": "佛說如是，賢者阿難，諸天、龍、神、阿須倫王，聞經歡喜，作禮而退。",
    "T17n0827_001:0870c08_0": "佛說懈怠耕者經"
}