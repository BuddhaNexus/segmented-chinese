{
    "T12n0374_030:0541b21_0": "大般涅槃經卷第三十",
    "T12n0374_030:0541b23_0": "北涼天竺三藏曇無讖譯",
    "T12n0374_030:0541b24_0": "師子吼菩薩品第十一之四",
    "T12n0374_030:0541b25_0": "「◎時諸六師心生嫉妬，悉共集詣波斯匿王，作如是言：『大王當知，王之土境，清夷閑靜，真是出家住止之處，是故我等為斯事故而來至此。",
    "T12n0374_030:0541b28_1": "大王以法正治，為民除患。",
    "T12n0374_030:0541b28_2": "沙門瞿曇，年既幼稚，學日又淺，道術無施；此國先有耆舊宿德，自怙王種，不生恭敬。",
    "T12n0374_030:0541c01_3": "若是王種，法應治民，如其出家，應敬宿德。",
    "T12n0374_030:0541c02_4": "大王善聽，沙門瞿曇，真實不生王種之中，瞿曇沙門若有父母，何由劫奪他之父母。",
    "T12n0374_030:0541c04_5": "大王！",
    "T12n0374_030:0541c04_6": "我經中說，過千歲已，有一妖祥幻化物出，所謂沙門瞿曇是也。",
    "T12n0374_030:0541c06_7": "是故當知，沙門瞿曇無父無母，若有父母，云何說言諸法無常、苦、空、無我、無作、無受。",
    "T12n0374_030:0541c07_8": "以幻術故誑惑眾生，愚者信受智者捨之。",
    "T12n0374_030:0541c08_9": "大王！",
    "T12n0374_030:0541c09_0": "夫人王者，天下父母，如秤、如地、如風、如火、如道、如河、如橋、如燈、如日、如月，如法斷事，不擇怨親。",
    "T12n0374_030:0541c11_1": "沙門瞿曇不聽我活，隨我去處，追逐不捨。",
    "T12n0374_030:0541c12_2": "惟願大王，聽我等輩，與彼瞿曇，較其道力。",
    "T12n0374_030:0541c13_3": "若彼勝我，我當屬彼；我若勝彼，彼當屬我。』",
    "T12n0374_030:0541c14_4": "王言：『大德！",
    "T12n0374_030:0541c14_5": "汝等各各自有行法，止住之處亦各不同。",
    "T12n0374_030:0541c15_6": "我今定知，如來世尊於汝無妨。』",
    "T12n0374_030:0541c15_7": "六師答言：『云何無妨？",
    "T12n0374_030:0541c16_8": "沙門瞿曇以幻術法，誘誑諸人及婆羅門，歸伏已盡。",
    "T12n0374_030:0541c17_9": "王若聽我與較道力，王之善名流布八方；如其不者，惡聲盈路。』",
    "T12n0374_030:0541c19_0": "王言：『大德！",
    "T12n0374_030:0541c19_1": "汝以未知如來道力威神巍巍，故求較試，若定知者，恐不能也。』",
    "T12n0374_030:0541c20_2": "『大王！",
    "T12n0374_030:0541c20_3": "汝今已受瞿曇幻耶？",
    "T12n0374_030:0541c21_4": "唯願大王，留神聽察，莫輕我等。",
    "T12n0374_030:0541c22_0": "搆之虛言，不如驗之以實。』",
    "T12n0374_030:0541c22_1": "王言：『善哉，善哉。』",
    "T12n0374_030:0541c22_2": "六師之徒歡喜而出。",
    "T12n0374_030:0541c23_3": "「時波斯匿王即勅嚴駕來至我所，頭面敬禮，右繞三匝，退坐一面，而白我言：『世尊！",
    "T12n0374_030:0541c25_4": "六師向來求較道力，我不量度，敢已許之。』",
    "T12n0374_030:0541c27_0": "「佛言：『大王！",
    "T12n0374_030:0541c27_1": "善哉，善哉！",
    "T12n0374_030:0541c27_2": "但當更於此國處處造立僧坊。",
    "T12n0374_030:0541c28_3": "何以故？",
    "T12n0374_030:0541c28_4": "我若與彼較其神力，彼眾之中受化者多，此處狹小云何容受？』",
    "T12n0374_030:0541c29_5": "善男子！",
    "T12n0374_030:0542a01_0": "我於爾時為六師故，從初一日至十五日，現大希有神通變化。",
    "T12n0374_030:0542a02_1": "當是時也，無量眾生發阿耨多羅三藐三菩提心，無量眾生於三寶所生信不疑。",
    "T12n0374_030:0542a04_2": "六師徒眾其數無量，破邪見心，正法出家。",
    "T12n0374_030:0542a05_3": "無量眾生於菩提中得不退心，無量眾生得陀羅尼諸三昧門，無量眾生得須陀洹果至阿羅漢果。",
    "T12n0374_030:0542a08_0": "「爾時六師內心慚愧，相與圍繞至婆枳多城，教彼人民信受邪法，瞿曇沙門但說空事。",
    "T12n0374_030:0542a09_1": "善男子！",
    "T12n0374_030:0542a10_2": "我時為母，處忉利天波利質多樹安居說法。",
    "T12n0374_030:0542a11_3": "是時六師心大歡喜唱言：『善哉！",
    "T12n0374_030:0542a11_4": "瞿曇幻術今已滅沒。』",
    "T12n0374_030:0542a12_5": "復教無量無數眾生增長邪見。",
    "T12n0374_030:0542a13_0": "爾時頻婆娑羅王波斯匿王，及四部眾，白目連言：『大德！",
    "T12n0374_030:0542a14_1": "此閻浮提邪見增長，眾生可愍，行大黑闇。",
    "T12n0374_030:0542a15_2": "惟願大德，至彼天上，稽首世尊，如我言曰：「譬如犢子，其生未久，若不得乳，必死無疑。",
    "T12n0374_030:0542a17_3": "我等眾生亦復如是，惟願如來，哀愍眾生，還來住此。」』",
    "T12n0374_030:0542a18_4": "爾時目連默然而許，如大力士屈伸臂頃，往彼天上，至世尊所，白佛言：『閻浮提中所有四眾渴仰如來，思見聞法。",
    "T12n0374_030:0542a20_5": "頻婆娑羅王波斯匿王及四眾等，稽首足下。",
    "T12n0374_030:0542a21_6": "此閻浮提所有眾生邪見增長，行大黑闇，甚可憐愍。",
    "T12n0374_030:0542a23_0": "譬如犢子其生未久，若不得乳必死不疑。",
    "T12n0374_030:0542a23_1": "我等亦爾。",
    "T12n0374_030:0542a24_2": "惟願如來，為眾生故，還來在此閻浮提中。』",
    "T12n0374_030:0542a25_3": "佛告目連：『汝今速還至閻浮提，告諸國王及四部眾，却後七日我當還下。",
    "T12n0374_030:0542a26_4": "為六師故，復當至彼婆枳多城。』",
    "T12n0374_030:0542a27_5": "過七日已，我與釋天、梵天、魔天無量天子，及首陀會一切天人，前後圍繞至婆枳多城，大師子吼，作如是言：『惟我法中，獨有沙門及婆羅門，一切諸法無常無我、涅槃寂靜、離諸過惡。",
    "T12n0374_030:0542b02_6": "若言他法亦有沙門及婆羅門，有常有我有涅槃者，無有是處。』",
    "T12n0374_030:0542b03_7": "爾時無量無邊眾生發阿耨多羅三藐三菩提心。",
    "T12n0374_030:0542b05_8": "是時六師各相謂言：『若我法中實無沙門婆羅門者，云何而得世間供養？』",
    "T12n0374_030:0542b06_9": "於是六師，復相集聚詣毘舍離。",
    "T12n0374_030:0542b07_10": "「善男子！",
    "T12n0374_030:0542b07_11": "我於一時住毘舍離菴羅林間，時菴羅女知我在中，欲來我所。",
    "T12n0374_030:0542b09_0": "我於爾時告諸比丘：『當觀念處，善修智慧，隨所修習，心莫放逸。",
    "T12n0374_030:0542b10_1": "云何名為觀於念處？",
    "T12n0374_030:0542b10_2": "若有比丘觀察內身，不見於我及以我所。",
    "T12n0374_030:0542b11_3": "觀察外身及內外身，不見於我及以我所。",
    "T12n0374_030:0542b12_4": "觀受心法亦復如是，是名念處。",
    "T12n0374_030:0542b13_5": "云何名為修習智慧？",
    "T12n0374_030:0542b13_6": "若有比丘真實而見苦集滅道，是名比丘修習智慧。",
    "T12n0374_030:0542b15_7": "云何名為心不放逸？",
    "T12n0374_030:0542b15_8": "若有比丘念佛、念法、念僧、念戒、念捨、念天，是名比丘心不放逸。』",
    "T12n0374_030:0542b16_9": "時菴羅女即至我所，頭面作禮，右繞三匝，修敬已畢，却坐一面。",
    "T12n0374_030:0542b18_10": "善男子！",
    "T12n0374_030:0542b18_11": "我於爾時為菴羅女如應說法，是女聞已，發阿耨多羅三藐三菩提心。",
    "T12n0374_030:0542b20_12": "時彼城中有梨車子其數五百來至我所，頭面作禮，右繞三匝，修敬已畢，却坐一面。",
    "T12n0374_030:0542b22_0": "我時復為諸梨車子如應說法：『諸善男子，夫放逸者有五事果。",
    "T12n0374_030:0542b23_1": "何等為五？",
    "T12n0374_030:0542b23_2": "一者不得自在財利、二者惡名流布於外、三者不樂慧施窮乏、四者不樂見於四眾、五者不得諸天之身。",
    "T12n0374_030:0542b26_3": "諸善男子，因不放逸，能生世法、出世間法。",
    "T12n0374_030:0542b27_0": "若有欲得阿耨多羅三藐三菩提者，應當勤修不放逸法。",
    "T12n0374_030:0542b28_1": "夫放逸者，復有十三果報。",
    "T12n0374_030:0542b28_2": "何等十三？",
    "T12n0374_030:0542b29_3": "一者樂為世間作業、二者樂說無益之言、三者常樂久寢睡眠、四者樂說世間之事、五者常樂親近惡友、六者常懈怠懶惰、七者常為他人所輕、八者雖有所聞尋復忘失、九者樂處邊地、十者不能調伏諸根、十一者食不知足、十二者不樂空寂、十三者所見不正，是名十三。",
    "T12n0374_030:0542c06_4": "善男子！",
    "T12n0374_030:0542c06_5": "夫放逸者，雖得近佛及佛弟子，猶故為遠。』",
    "T12n0374_030:0542c07_6": "諸梨車子言：『我等自知是放逸人。",
    "T12n0374_030:0542c08_7": "何以故？",
    "T12n0374_030:0542c08_8": "如其我等不放逸者，如來法王當出我土。』",
    "T12n0374_030:0542c09_9": "時大會中有婆羅門子，名曰無勝，語諸梨車子：『善哉，善哉！",
    "T12n0374_030:0542c10_10": "如汝所言，頻婆娑羅王已獲大利。",
    "T12n0374_030:0542c11_11": "如來世尊出其國土，猶如大池生妙蓮花、雖生在水，水不能污。",
    "T12n0374_030:0542c12_12": "諸梨車子！",
    "T12n0374_030:0542c12_13": "佛亦如是，雖生彼國，不為世法之所滯礙。",
    "T12n0374_030:0542c13_14": "諸佛世尊無出無入，為眾生故出現於世，不為世法之所滯礙。",
    "T12n0374_030:0542c15_15": "仁等自迷耽荒五欲，不知親近往如來所，是故名為放逸之人。",
    "T12n0374_030:0542c16_16": "非佛出於摩伽陀國名放逸也。",
    "T12n0374_030:0542c17_17": "何以故？",
    "T12n0374_030:0542c17_18": "如來世尊猶彼日月，非為一人、二人出世。』",
    "T12n0374_030:0542c18_19": "時諸梨車聞是語已，尋發阿耨多羅三藐三菩提心，復作是言：『善哉，善哉！",
    "T12n0374_030:0542c20_20": "無勝童子！",
    "T12n0374_030:0542c20_21": "快說如是善妙之言。』",
    "T12n0374_030:0542c20_22": "時諸梨車，各各脫身所著一衣，以施無勝。",
    "T12n0374_030:0542c21_23": "無勝受已，轉以奉我，復作是言：『世尊！",
    "T12n0374_030:0542c22_24": "我從梨車得是衣物，惟願如來，哀愍眾生，受我所獻。』",
    "T12n0374_030:0542c23_25": "我於爾時，愍彼無勝，即為納受。",
    "T12n0374_030:0542c24_26": "時諸梨車同時合掌，作如是言：『惟願如來，於此土地一時安居，受我微供。』",
    "T12n0374_030:0542c26_27": "我時默然受梨車請。",
    "T12n0374_030:0542c26_28": "「是時六師聞是事已，師宗相與，詣波羅[木*柰]城。",
    "T12n0374_030:0542c27_29": "爾時我復往波羅[木*柰]住波羅河邊。",
    "T12n0374_030:0542c28_30": "時波羅[木*柰]有長者子，名曰寶稱，耽荒五欲，不知非常，以我到故，自然而得白骨觀法，見其殿舍宮人婇女悉為白骨，心生怖懼，如刀毒蛇、如賊如火，即出其舍，來詣我所，隨路而言：『瞿曇沙門！",
    "T12n0374_030:0543a03_31": "我今如為賊所追逐，甚大怖懼，願見救濟。』",
    "T12n0374_030:0543a04_32": "佛言：『善男子！",
    "T12n0374_030:0543a05_0": "佛法眾僧，安隱無懼。』",
    "T12n0374_030:0543a05_1": "長者子言：『若三寶中無所畏者，我今亦當得無所畏。』",
    "T12n0374_030:0543a06_2": "我即聽其出家為道。",
    "T12n0374_030:0543a07_3": "時長者子，復有同友其數五十，遙聞寶稱厭欲出家，即共和順，相與出家。",
    "T12n0374_030:0543a08_4": "六師聞已，展轉復詣瞻婆大城。",
    "T12n0374_030:0543a09_5": "「時瞻婆大國一切人民悉共奉事六師之徒，初未曾聞佛、法、僧名，多有諸人作極惡業。",
    "T12n0374_030:0543a11_6": "我於爾時為眾生故，往瞻婆城。",
    "T12n0374_030:0543a12_7": "時彼城中有大長者，無有繼嗣，供事六師，以求子息，其後不久，婦則懷妊。",
    "T12n0374_030:0543a13_8": "長者知已，往六師所，歡喜而言：『我婦懷妊，男耶？",
    "T12n0374_030:0543a14_9": "女耶？』",
    "T12n0374_030:0543a14_10": "六師答言：『生必是女。』",
    "T12n0374_030:0543a15_11": "長者聞已，心生愁惱。",
    "T12n0374_030:0543a15_12": "復有知識來謂長者：『何故愁惱乃如是耶？』",
    "T12n0374_030:0543a16_13": "長者答言：『我婦懷妊未知男女，故問六師，六師見語，如我相法，生必是女。",
    "T12n0374_030:0543a18_14": "我聞是語，自惟年老，財富無量，如其非男，無所付囑，是故我愁。』",
    "T12n0374_030:0543a19_15": "知識復言：『汝無智慧，先不聞耶，優樓頻螺迦葉兄弟為誰弟子？",
    "T12n0374_030:0543a21_16": "佛耶？",
    "T12n0374_030:0543a21_17": "六師耶？",
    "T12n0374_030:0543a21_18": "六師若是一切智者，迦葉何故捨之不事，為佛弟子？",
    "T12n0374_030:0543a22_19": "又舍利弗、目犍連等及諸國王頻婆娑羅等，諸王夫人、末利夫人等，諸國長者須達多等，如是諸人非佛弟子耶？",
    "T12n0374_030:0543a25_20": "曠野鬼神、阿闍世王、護財醉象，鴦掘魔羅惡心熾盛欲害其母，如是等輩，斯非如來所調伏耶？",
    "T12n0374_030:0543a27_21": "長者！",
    "T12n0374_030:0543a27_22": "如來世尊於一切法知見無礙，故名為佛。",
    "T12n0374_030:0543a28_23": "發言無二，故名如來。",
    "T12n0374_030:0543a28_24": "斷煩惱故，名阿羅訶。",
    "T12n0374_030:0543a29_25": "世尊所說終無有二。",
    "T12n0374_030:0543a29_26": "六師不爾，云何可信？",
    "T12n0374_030:0543b01_27": "如來今者近在此住，若欲實知，當詣佛所。』",
    "T12n0374_030:0543b02_28": "爾時長者即與是人來詣我所，頭面作禮，右遶三匝，合掌長跪，而作是言：『世尊於諸眾生平等無二，怨親一相。",
    "T12n0374_030:0543b04_29": "我為愛結之所繫縛，於怨親中未能無二。",
    "T12n0374_030:0543b05_30": "我今欲問如來世事，深自愧懼未敢發言。",
    "T12n0374_030:0543b06_31": "世尊！",
    "T12n0374_030:0543b06_32": "我婦懷妊，六師相言生必是女，是事云何？』",
    "T12n0374_030:0543b07_33": "佛言：『長者！",
    "T12n0374_030:0543b08_34": "汝婦懷妊，是男無疑。",
    "T12n0374_030:0543b08_35": "其兒生已，福德無比。』",
    "T12n0374_030:0543b09_36": "爾時長者聞我語已，生大歡喜，便退還家。",
    "T12n0374_030:0543b10_0": "爾時六師，聞我玄記，生者必男，有大福德。",
    "T12n0374_030:0543b11_0": "心生嫉妬，以菴羅果和合毒藥，持往其家，語長者言：『快哉，瞿曇善說其相，汝婦臨月可服此藥，服此藥已，兒則端正，產者無患。』",
    "T12n0374_030:0543b13_1": "長者歡喜受其毒藥，與婦令服，服已尋死。",
    "T12n0374_030:0543b14_2": "六師歡喜，周遍城市高聲唱言：『沙門瞿曇記彼長者婦當生男，其兒福德天下無勝；今兒未生，母已喪命。』",
    "T12n0374_030:0543b17_3": "爾時長者復於我所生不信心，即依世法，殯殮棺蓋送至城外，多積乾薪，以火焚之。",
    "T12n0374_030:0543b19_4": "我以道眼，明見此事，顧命阿難，取我衣來吾欲往彼，摧滅邪見。",
    "T12n0374_030:0543b21_0": "「時毘沙門天告摩尼跋陀大將而作是言：『如來今欲詣彼塚間，卿可速往平治掃灑，安師子座，求妙花香，莊嚴其地。』",
    "T12n0374_030:0543b23_1": "爾時六師遙見我往，各相謂言：『瞿曇沙門至此塚間，欲噉肉耶？』",
    "T12n0374_030:0543b25_0": "是時多有未得法眼諸優婆塞，各懷差愧，而白我言：『彼婦已死，願不須往。』",
    "T12n0374_030:0543b26_1": "爾時阿難語眾人言：『且待須臾，如來不久當廣開闡諸佛境界。』",
    "T12n0374_030:0543b28_2": "我時到已，坐師子座，長者難言：『所言無二，可名世尊。",
    "T12n0374_030:0543b29_3": "母已終亡，云何生子？』",
    "T12n0374_030:0543b29_4": "我言：『長者！",
    "T12n0374_030:0543c01_0": "卿於爾時，都不見問，母命修短；但問所懷，為是男女？",
    "T12n0374_030:0543c02_1": "諸佛如來發言無二，是故當知，定必得子。』",
    "T12n0374_030:0543c03_2": "是時死屍，火燒腹裂，子從中出，端坐火中，猶如鴛鴦，處蓮花臺。",
    "T12n0374_030:0543c04_3": "六師見已，復作是言：『妖哉瞿曇，善為幻術。』",
    "T12n0374_030:0543c05_4": "長者見已，心復歡喜，呵責六師：『若言幻者，汝何不作？』",
    "T12n0374_030:0543c06_5": "我於爾時尋告耆婆：『汝往火中，抱是兒來。』",
    "T12n0374_030:0543c07_6": "耆婆欲往，六師前牽，語耆婆言：『瞿曇沙門所作幻術，未必常爾，或能不能，如其不能，脫相燒害。",
    "T12n0374_030:0543c09_7": "汝今云何信受其言？』",
    "T12n0374_030:0543c10_8": "耆婆答言：『如來使入阿鼻地獄，所有猛火尚不能燒，況世間火？』",
    "T12n0374_030:0543c11_9": "爾時耆婆前入火聚，猶入清涼大河水中，抱持是兒，還詣我所，授兒與我。",
    "T12n0374_030:0543c13_10": "我受兒已，告長者言：『一切眾生，壽命不定，如水上泡。",
    "T12n0374_030:0543c14_11": "眾生若有殷重業果，火不能燒，毒不能害。",
    "T12n0374_030:0543c15_12": "是兒業果，非我所作。』",
    "T12n0374_030:0543c16_13": "時長者言：『善哉，世尊！",
    "T12n0374_030:0543c16_14": "是兒若得盡其天命，惟願如來為立名字。』",
    "T12n0374_030:0543c17_15": "佛言：『長者！",
    "T12n0374_030:0543c17_16": "是兒生於猛火之中，火名樹提，應名樹提。』",
    "T12n0374_030:0543c18_17": "爾時會中見我神化，無量眾生發阿耨多羅三藐三菩提心。",
    "T12n0374_030:0543c20_18": "「爾時六師周遍六城不得停足，慚愧低頭，復來至此拘尸那城。",
    "T12n0374_030:0543c21_19": "既至此已，唱如是言：『諸人當知，沙門瞿曇是大幻師，誑惑天下，遍六大城。",
    "T12n0374_030:0543c23_20": "譬如幻師幻作四兵，所謂車兵、馬兵、象兵、步兵。",
    "T12n0374_030:0543c24_21": "又復幻作種種瓔珞、城郭宮宅、河池樹木。",
    "T12n0374_030:0543c25_22": "沙門瞿曇亦復如是，幻作王身。",
    "T12n0374_030:0543c25_23": "為說法故，或作沙門身、婆羅門身、男身、女身、小身、大身，或作畜生、鬼神之身，或說無常、或說有常，或時說苦、或時說樂，或說有我、或說無我、或說有淨、或說無淨、或時說有、或時說無，所為虛妄，故名為幻。",
    "T12n0374_030:0544a01_24": "譬如因子，隨子得果，瞿曇沙門，亦復如是。",
    "T12n0374_030:0544a02_25": "摩耶所生母既是幻，子不得非。",
    "T12n0374_030:0544a03_26": "沙門瞿曇無實知見，諸婆羅門經年積歲修習苦行、護持禁戒，尚言未有真實知見。",
    "T12n0374_030:0544a05_0": "何況瞿曇年少學淺，不修苦行，云何而有真實知見？",
    "T12n0374_030:0544a06_1": "若能具滿七年苦行，見猶不多，況所修習不滿六年？",
    "T12n0374_030:0544a07_2": "愚人無智，信受其教，如大幻師誑惑愚者，沙門瞿曇，亦復如是。』",
    "T12n0374_030:0544a08_3": "善男子！",
    "T12n0374_030:0544a08_4": "如是六師，於此城中大為眾生增長邪見。",
    "T12n0374_030:0544a09_5": "「善男子！",
    "T12n0374_030:0544a10_6": "我見是事心生憐愍，以其神力，請召十方諸大菩薩，雲集此林，周匝彌滿四十由延，今於此中大師子吼。",
    "T12n0374_030:0544a12_7": "善男子！",
    "T12n0374_030:0544a12_8": "雖於空處多有所說，則不得名師子吼也。",
    "T12n0374_030:0544a13_9": "於此智人大眾之中，真得名為大師子吼。",
    "T12n0374_030:0544a14_10": "師子吼者，說一切法，悉無常、苦、無我、不淨，惟說如來常樂我淨。",
    "T12n0374_030:0544a15_11": "「爾時六師復作是言：『若瞿曇有我，我亦有我。",
    "T12n0374_030:0544a16_12": "所言我者，見者名我。",
    "T12n0374_030:0544a17_13": "瞿曇！",
    "T12n0374_030:0544a17_14": "譬如有人向中見物，我亦如是。",
    "T12n0374_030:0544a18_15": "向喻於眼，見者喻我。』",
    "T12n0374_030:0544a18_16": "佛告六師：『若言見者名我，是義不然。",
    "T12n0374_030:0544a19_17": "何以故？",
    "T12n0374_030:0544a19_18": "汝所引喻，因向見者，人在一向，六根俱用。",
    "T12n0374_030:0544a20_19": "若定有我，因眼見者，何不如彼一根之中俱伺諸塵？",
    "T12n0374_030:0544a21_20": "若一根中不能一時聞見六塵，當知無我。",
    "T12n0374_030:0544a22_21": "所引向喻，雖經百年，見者因之所見無異。",
    "T12n0374_030:0544a23_22": "眼根若爾，年邁根熟亦應無異，人向異故見內見外。",
    "T12n0374_030:0544a24_23": "眼根若爾，亦應內外一時俱見。",
    "T12n0374_030:0544a25_24": "若不見者，云何有我？』",
    "T12n0374_030:0544a26_0": "六師復言：『瞿曇！",
    "T12n0374_030:0544a26_1": "若無我者，誰能見耶？』",
    "T12n0374_030:0544a26_2": "佛言：『有色有明，有心有眼，是四和合，故名為見。",
    "T12n0374_030:0544a27_3": "是中實無見者、受者。",
    "T12n0374_030:0544a28_4": "眾生顛倒，言有見者，及以受者。",
    "T12n0374_030:0544a29_5": "以是義故，一切眾生所見顛倒，諸佛菩薩所見真實。",
    "T12n0374_030:0544b01_6": "六師！",
    "T12n0374_030:0544b01_7": "若言色是我者，是亦不然。",
    "T12n0374_030:0544b02_0": "何以故？",
    "T12n0374_030:0544b02_1": "色實非我。",
    "T12n0374_030:0544b02_2": "色若是我，不應而得醜陋形貌，何故復有四姓差別，悉不一種婆羅門耶？",
    "T12n0374_030:0544b04_3": "何故屬他，不得自在？",
    "T12n0374_030:0544b04_4": "諸根缺陋，生不具足？",
    "T12n0374_030:0544b05_0": "何故不作諸天之身？",
    "T12n0374_030:0544b05_1": "而受地獄畜生餓鬼種種諸身？",
    "T12n0374_030:0544b06_2": "若不能得，隨意作者，當知必定無有我也。",
    "T12n0374_030:0544b07_3": "以無我故名為無常，無常故苦，苦故為空，空故顛倒，以顛倒故一切眾生輪轉生死，受想行識亦復如是。",
    "T12n0374_030:0544b09_4": "六師！",
    "T12n0374_030:0544b09_5": "如來世尊永斷色縛乃至識縛，是故名為常樂我淨。",
    "T12n0374_030:0544b10_6": "復次色者即是因緣，若因緣者則名無我，若無我者名為苦空。",
    "T12n0374_030:0544b12_7": "如來之身非是因緣，非因緣故則名有我，若有我者即常樂淨。』",
    "T12n0374_030:0544b13_8": "「六師復言：『瞿曇！",
    "T12n0374_030:0544b14_9": "色亦非我，乃至識亦非我。",
    "T12n0374_030:0544b14_10": "我者遍一切處，猶如虛空。』",
    "T12n0374_030:0544b15_11": "佛言：『若遍有者，則不應言，我初不見。",
    "T12n0374_030:0544b16_12": "若初不見，則知是見本無今有，若本無今有，是名無常。",
    "T12n0374_030:0544b17_13": "若無常者，云何言遍？",
    "T12n0374_030:0544b17_14": "若遍有者，五道之中應具有身，若有身者應各受報，若各受報，云何而言轉受人天？",
    "T12n0374_030:0544b19_15": "汝言遍者，一耶？",
    "T12n0374_030:0544b20_0": "多耶？",
    "T12n0374_030:0544b20_1": "我若一者，則無父子、怨親中人；我若多者，一切眾生所有五根悉應平等，所有業慧亦應如是。",
    "T12n0374_030:0544b22_2": "若如是者，云何說言根有具足、不具足者？",
    "T12n0374_030:0544b23_3": "善業、惡業、愚智差別？』",
    "T12n0374_030:0544b23_4": "『瞿曇！",
    "T12n0374_030:0544b23_5": "眾生我者，無有邊際。",
    "T12n0374_030:0544b24_6": "法與非法，則有分齊。",
    "T12n0374_030:0544b24_7": "眾生修法則得好身，若行非法則得惡身。",
    "T12n0374_030:0544b25_8": "以是義故，眾生業果不得無差。』",
    "T12n0374_030:0544b27_0": "「佛言：『善男子！",
    "T12n0374_030:0544b27_1": "法與非法若如是者，我則不遍。",
    "T12n0374_030:0544b28_2": "我若遍者，則應悉到。",
    "T12n0374_030:0544b28_3": "如其到者，修善之人亦應有惡，行惡之人亦應有善。",
    "T12n0374_030:0544b29_4": "若不爾者云何言遍？』",
    "T12n0374_030:0544c01_5": "『瞿曇！",
    "T12n0374_030:0544c01_6": "譬如一室，然百千燈，各各自明不相妨礙。",
    "T12n0374_030:0544c02_7": "眾生我者亦復如是，修善行惡不相雜合。』",
    "T12n0374_030:0544c03_8": "『善男子！",
    "T12n0374_030:0544c03_9": "汝等若言我如燈者，是義不然。",
    "T12n0374_030:0544c04_10": "何以故？",
    "T12n0374_030:0544c04_11": "彼燈之明從緣而有，燈增長故，明亦增長。",
    "T12n0374_030:0544c05_12": "眾生我者則不如是，明從燈出，住在異處。",
    "T12n0374_030:0544c06_13": "眾生我者不得如是，從身而出，住在異處。",
    "T12n0374_030:0544c07_14": "彼燈光明與闇共住。",
    "T12n0374_030:0544c07_15": "何以故？",
    "T12n0374_030:0544c07_16": "如闇室中然一燈時照則不了，及至多燈乃得明了。",
    "T12n0374_030:0544c08_17": "若初燈破闇，則不須後燈，若須後燈，當知初明與闇共住。』",
    "T12n0374_030:0544c10_18": "『瞿曇！",
    "T12n0374_030:0544c10_19": "若無我者，誰作善惡？』",
    "T12n0374_030:0544c11_0": "「佛言：『若我作者，云何名常？",
    "T12n0374_030:0544c11_1": "如其常者，云何而得有時作善、有時作惡？",
    "T12n0374_030:0544c12_2": "若言有時作善惡者，云何復得言我無邊？",
    "T12n0374_030:0544c13_3": "若我作者，何故而復習行惡法？",
    "T12n0374_030:0544c14_4": "如其我是作者、知者，何故生疑眾生無我。",
    "T12n0374_030:0544c15_5": "以是義故，外道法中，定無有我。",
    "T12n0374_030:0544c15_6": "若言我者則是如來。",
    "T12n0374_030:0544c16_7": "何以故？",
    "T12n0374_030:0544c16_8": "身無邊故，無疑網故，不作不受，故名為常。",
    "T12n0374_030:0544c17_9": "不生不滅，故名為樂。",
    "T12n0374_030:0544c17_10": "無煩惱垢，故名為淨。",
    "T12n0374_030:0544c18_11": "無有十相，故名為空。",
    "T12n0374_030:0544c18_12": "是故如來常樂我淨，空無諸相。』",
    "T12n0374_030:0544c19_13": "諸外道言：『若言如來常樂我淨，無相故空。",
    "T12n0374_030:0544c20_14": "當知瞿曇所說之法則非空也，是故我今當頂戴受持。』",
    "T12n0374_030:0544c21_15": "爾時外道其數無量，於佛法中信心出家。",
    "T12n0374_030:0544c22_16": "「善男子！",
    "T12n0374_030:0544c22_17": "以是因緣故，我於此娑羅雙樹大師子吼。",
    "T12n0374_030:0544c23_18": "師子吼者，名大涅槃。",
    "T12n0374_030:0544c24_19": "善男子！",
    "T12n0374_030:0544c24_20": "東方雙者，破於無常，獲得於常。",
    "T12n0374_030:0544c25_21": "乃至北方雙者破於不淨，而得於淨。",
    "T12n0374_030:0544c25_22": "善男子！",
    "T12n0374_030:0544c26_23": "此中眾生為雙樹故，護娑羅林，不令外人取其枝葉，斫截破壞。",
    "T12n0374_030:0544c27_24": "我亦如是，為四法故，令諸弟子護持佛法。",
    "T12n0374_030:0544c28_25": "何等名四？",
    "T12n0374_030:0544c28_26": "常、樂、我、淨。",
    "T12n0374_030:0544c28_27": "此四雙樹，四王典掌，我為四王護持我法，是故於中而般涅槃。",
    "T12n0374_030:0545a01_28": "善男子！",
    "T12n0374_030:0545a01_29": "娑羅雙樹花果常茂，常能利益無量眾生。",
    "T12n0374_030:0545a02_30": "我亦如是，常能利益聲聞緣覺。",
    "T12n0374_030:0545a03_31": "花者喻我，果者喻樂，以是義故，我於此間婆羅雙樹入大寂定，大寂定者，名大涅槃。」",
    "T12n0374_030:0545a05_32": "師子吼言：「世尊！",
    "T12n0374_030:0545a05_33": "如來何故二月涅槃？」",
    "T12n0374_030:0545a05_34": "「善男子！",
    "T12n0374_030:0545a06_35": "二月名春，春陽之月，萬物生長，種植根栽，花果敷榮，江河盈滿，百獸孚乳。",
    "T12n0374_030:0545a07_36": "是時眾生多生常想，為破眾生如是常心，說一切法悉是無常，惟說如來常住不變。",
    "T12n0374_030:0545a09_37": "善男子！",
    "T12n0374_030:0545a09_38": "於六時中，孟冬枯悴，眾不愛樂。",
    "T12n0374_030:0545a10_39": "春陽和液，人所貪愛。",
    "T12n0374_030:0545a10_40": "為破眾生世間樂故，演說常樂。",
    "T12n0374_030:0545a11_41": "我淨亦爾，如來為破世我、世淨故，說如來真實我淨。",
    "T12n0374_030:0545a12_42": "言二月者，喻於如來二種法身。",
    "T12n0374_030:0545a13_43": "冬不樂者，智者不樂如來無常入於涅槃。",
    "T12n0374_030:0545a14_44": "二月樂者，喻於智者愛樂如來常樂我淨。",
    "T12n0374_030:0545a15_45": "種植者，喻諸眾生聞法歡喜，發阿耨多羅三藐三菩提心，種諸善根。",
    "T12n0374_030:0545a16_46": "河者，喻於十方諸大菩薩來詣我所，諮受如是大涅槃典。",
    "T12n0374_030:0545a18_47": "百獸孚乳者，喻我弟子生諸善根。",
    "T12n0374_030:0545a19_0": "花喻七覺。",
    "T12n0374_030:0545a19_1": "果喻四果。",
    "T12n0374_030:0545a19_2": "以是義故，我於二月入大涅槃。」",
    "T12n0374_030:0545a20_3": "師子吼言：「如來初生、出家、成道、轉妙法輪，皆以八日，何故涅槃獨十五日？」",
    "T12n0374_030:0545a21_4": "佛言：「善哉，善哉！",
    "T12n0374_030:0545a22_5": "善男子！",
    "T12n0374_030:0545a22_6": "如十五日月無虧盈，諸佛如來亦復如是，入大涅槃無有虧盈。",
    "T12n0374_030:0545a23_7": "以是義故，以十五日入般涅槃。",
    "T12n0374_030:0545a24_8": "善男子，如十五日，月盛滿時，有十一事。",
    "T12n0374_030:0545a25_9": "何等十一？",
    "T12n0374_030:0545a25_10": "一能破闇，二令眾生見道、非道，三令眾生見道邪、正，四除欝蒸得清涼樂，五能破壞熒火高心，六息一切賊盜之想，七除眾生畏惡獸心，八能開敷優鉢羅花，九合蓮花，十引發行人進路之心，十一令諸眾生樂受五欲多獲快樂。",
    "T12n0374_030:0545b01_11": "善男子！",
    "T12n0374_030:0545b01_12": "如來滿月，亦復如是。",
    "T12n0374_030:0545b02_13": "一者破壞無明大闇，二者演說正道邪道，三者開示生死邪嶮、涅槃平正，四者令人遠離貪欲、瞋恚、癡熱，五者破壞外道無明，六者破壞煩惱結賊，七者除滅畏五蓋心，八者開敷眾生種善根心，九者覆蓋眾生五欲之心，十者發起眾生進修趣向大涅槃行，十一者令諸眾生樂修解脫。",
    "T12n0374_030:0545b08_14": "以是義故，於十五日入大涅槃，而我真實不入涅槃。",
    "T12n0374_030:0545b10_15": "我弟子中愚癡惡人，定謂如來入於涅槃。",
    "T12n0374_030:0545b11_0": "譬如母人，多有諸子，其母捨行至他國土，未還之頃，諸子各言，我母已死。",
    "T12n0374_030:0545b12_1": "而是母人實不死也。」",
    "T12n0374_030:0545b14_0": "師子吼菩薩言：「世尊！",
    "T12n0374_030:0545b14_1": "何等比丘，能莊嚴此娑羅雙樹。」",
    "T12n0374_030:0545b15_2": "「善男子！",
    "T12n0374_030:0545b15_3": "若有比丘受持讀誦十二部經，正其文句，通達深義，為人解說初、中、後善，為欲利益無量眾生演說梵行，如是比丘則能莊嚴娑羅雙樹。」",
    "T12n0374_030:0545b18_4": "師子吼菩薩言：「世尊！",
    "T12n0374_030:0545b18_5": "如我解佛所說義者，阿難比丘即其人也。",
    "T12n0374_030:0545b19_6": "何以故？",
    "T12n0374_030:0545b20_0": "阿難比丘受持讀誦十二部經，為人開說正語正義，猶如寫水，置之異器。",
    "T12n0374_030:0545b21_1": "阿難比丘亦復如是，從佛所聞，如聞轉說。」",
    "T12n0374_030:0545b23_0": "「善男子！",
    "T12n0374_030:0545b23_1": "若有比丘得淨天眼，見於十方三千大千世界所有，如觀掌中菴摩勒果，如是比丘亦能莊嚴娑羅雙樹。」",
    "T12n0374_030:0545b25_2": "師子吼言：「世尊！",
    "T12n0374_030:0545b25_3": "若如是者，阿尼樓馱比丘即其人也。",
    "T12n0374_030:0545b26_4": "何以故？",
    "T12n0374_030:0545b26_5": "阿尼樓馱，天眼見於三千大千世界，所有乃至中陰，悉能明了，無障礙故。」",
    "T12n0374_030:0545b29_0": "「善男子！",
    "T12n0374_030:0545b29_1": "若有比丘，少欲知足，心樂寂靜，勤行精進、念定、慧解，如是比丘則能莊嚴娑羅雙樹。」",
    "T12n0374_030:0545c02_2": "師子吼言：「世尊！",
    "T12n0374_030:0545c02_3": "若如是者，迦葉比丘即其人也。",
    "T12n0374_030:0545c03_4": "何以故？",
    "T12n0374_030:0545c03_5": "迦葉比丘善修少欲知足等法。」",
    "T12n0374_030:0545c05_0": "「善男子！",
    "T12n0374_030:0545c05_1": "若有比丘，為益眾生故，不為利養，修習通達無諍三昧、聖行、空行，如是比丘則能莊嚴娑羅雙樹。」",
    "T12n0374_030:0545c07_2": "師子吼言：「世尊！",
    "T12n0374_030:0545c07_3": "若如是者，須菩提比丘即其人也。",
    "T12n0374_030:0545c08_4": "何以故？",
    "T12n0374_030:0545c08_5": "須菩提者，善修無諍聖行空行故。」",
    "T12n0374_030:0545c10_0": "「善男子！",
    "T12n0374_030:0545c10_1": "若有比丘善修神通，一念之中能作種種神通變化，一心一定能作二果，所謂水火，如是比丘則能莊嚴娑羅雙樹。」",
    "T12n0374_030:0545c12_2": "師子吼言：「世尊！",
    "T12n0374_030:0545c13_3": "若如是者，目連比丘即其人也。",
    "T12n0374_030:0545c13_4": "何以故？",
    "T12n0374_030:0545c14_0": "目揵連者，善修神通無量變化故。」",
    "T12n0374_030:0545c15_0": "「善男子！",
    "T12n0374_030:0545c15_1": "若有比丘修習大智、利智、疾智、解脫智、甚深智、廣智、無邊智、無勝智、實智，具足成就如是慧根，於怨親中，心無差別。",
    "T12n0374_030:0545c17_2": "若聞如來涅槃無常心不憂慼，若聞常住不入涅槃不生欣慶，如是比丘則能莊嚴娑羅雙樹。」",
    "T12n0374_030:0545c19_3": "師子吼言：「世尊！",
    "T12n0374_030:0545c20_4": "若如是者，舍利弗比丘即其人也。",
    "T12n0374_030:0545c21_0": "何以故？",
    "T12n0374_030:0545c21_1": "舍利弗者，善能成就具足如是大智慧故。」",
    "T12n0374_030:0545c23_0": "「善男子！",
    "T12n0374_030:0545c23_1": "若有比丘能說眾生悉有佛性，得金剛身無有邊際，常樂我淨身心無礙，得八自在，如是比丘則能莊嚴娑羅雙樹。」",
    "T12n0374_030:0545c25_2": "師子吼言：「世尊！",
    "T12n0374_030:0545c26_3": "若如是者，惟有如來即其人也。",
    "T12n0374_030:0545c26_4": "何以故？",
    "T12n0374_030:0545c27_0": "如來之身金剛無邊，常樂我淨，身心無礙，具八自在故。",
    "T12n0374_030:0545c28_1": "世尊！",
    "T12n0374_030:0545c28_2": "惟有如來乃能莊嚴娑羅雙樹，如其無者則不端嚴。",
    "T12n0374_030:0545c29_3": "惟願大慈，為莊嚴故，常住於此娑羅林中。」",
    "T12n0374_030:0546a01_4": "佛言：「善男子！",
    "T12n0374_030:0546a01_5": "一切諸法，性無住住，汝云何言，願如來住？",
    "T12n0374_030:0546a02_6": "善男子！",
    "T12n0374_030:0546a02_7": "凡言住者，名為色法，從因緣生，故名為住。",
    "T12n0374_030:0546a03_8": "因緣無處，故名不住住。",
    "T12n0374_030:0546a04_9": "如來已斷一切色縛，云何當言如來住耶？",
    "T12n0374_030:0546a05_10": "受想行識亦復如是。",
    "T12n0374_030:0546a05_11": "善男子！",
    "T12n0374_030:0546a06_0": "住名憍慢，以憍慢故不得解脫，不得解脫故名為住，誰有憍慢？",
    "T12n0374_030:0546a07_1": "從何處來？",
    "T12n0374_030:0546a07_2": "是故得名為無住住。",
    "T12n0374_030:0546a08_3": "如來永斷一切憍慢，云何而言願如來住？",
    "T12n0374_030:0546a09_4": "住者名有為法，如來已斷有為之法，是故不住。",
    "T12n0374_030:0546a10_5": "住名空法，如來已斷如是空法，是故獲得常樂我淨，云何而言願如來住？",
    "T12n0374_030:0546a11_6": "住者名為二十五有，如來已斷二十五有，云何而言願如來住？",
    "T12n0374_030:0546a13_7": "住者即是一切凡夫，諸聖無去、無來、無住，如來已斷去來住相，云何言住？",
    "T12n0374_030:0546a14_8": "夫無住者，名無邊身，身無邊故，云何而言惟願如來住娑羅林？",
    "T12n0374_030:0546a16_9": "若住此林，則是有邊身，若有邊則是無常，如來是常，云何言住？",
    "T12n0374_030:0546a17_10": "夫無住者，名曰虛空，如來之性同於虛空，云何言住？",
    "T12n0374_030:0546a18_11": "又無住者，名金剛三昧，金剛三昧壞一切住，金剛三昧即是如來，云何言住？",
    "T12n0374_030:0546a20_12": "又無住者，則名為幻，如來同幻，云何言住？",
    "T12n0374_030:0546a21_13": "又無住者，名無始終，如來之性無有始終，云何言住？",
    "T12n0374_030:0546a22_14": "又無住者，名無邊法界，無邊法界即是如來，云何言住？",
    "T12n0374_030:0546a23_15": "又無住者名首楞嚴三昧，首楞嚴三昧知一切法而無所著，以無著故名首楞嚴，如來具足首楞嚴定，云何言住？",
    "T12n0374_030:0546a26_16": "又無住者，名處非處力，如來成就處非處力，云何言住？",
    "T12n0374_030:0546a27_17": "又無住者名檀波羅蜜，檀波羅蜜若有住者，則不得至尸波羅蜜乃至般若波羅蜜，以是義故，檀波羅蜜名為無住。",
    "T12n0374_030:0546b01_18": "如來乃至不住般若波羅蜜，云何願言如來常住娑羅樹林？",
    "T12n0374_030:0546b02_19": "又無住者名修四念處，如來若住四念處者，則不能得阿耨多羅三藐三菩提，是名不住住。",
    "T12n0374_030:0546b04_20": "又無住者，名無邊眾生界，如來悉到一切眾生無邊界分，而無所住。",
    "T12n0374_030:0546b06_21": "又無住者，名無屋宅，無屋宅者名為無有，無有者名為無生，無生者名為無死，無死者名為無相，無相者名為無繫，無繫者名為無著，無著者名為無漏，無漏即善，善即無為，無為者即大涅槃，大涅槃即常，常者即我，我者即淨，淨者即樂，常樂我淨即是如來。",
    "T12n0374_030:0546b12_22": "「善男子！",
    "T12n0374_030:0546b12_23": "譬如虛空，不住東方、南西北方、四維上下。",
    "T12n0374_030:0546b13_24": "如來亦爾，不住東方、南西北方、四維上下。",
    "T12n0374_030:0546b14_25": "善男子！",
    "T12n0374_030:0546b14_26": "若有說言身、口、意惡，得善果者，無有是處。",
    "T12n0374_030:0546b15_27": "身、口、意善，得惡果者，亦無是處。",
    "T12n0374_030:0546b15_28": "若言凡夫得見佛性，十住菩薩不得見者，亦無是處。",
    "T12n0374_030:0546b17_29": "一闡提輩、犯五逆罪、謗方等經、毀四重禁，得阿耨多羅三藐三菩提者，亦無是處。",
    "T12n0374_030:0546b18_30": "六住菩薩，煩惱因緣，墮三惡道，亦無是處。",
    "T12n0374_030:0546b19_31": "菩薩摩訶薩以真女身，得阿耨多羅三藐三菩提者，亦無是處。",
    "T12n0374_030:0546b21_32": "一闡提常，三寶無常，亦無是處。",
    "T12n0374_030:0546b21_33": "如來住於拘尸那城，亦無是處。",
    "T12n0374_030:0546b22_34": "善男子！",
    "T12n0374_030:0546b22_35": "如來今於此拘尸那城，入大三昧深禪定窟，眾不見故，名入涅槃。」",
    "T12n0374_030:0546b25_0": "師子吼言：「如來何故入禪定窟？」",
    "T12n0374_030:0546b25_1": "善男子：「為欲度脫諸眾生故，未種善根者令得種故；已種善根者得增長故；善果未熟令得熟故；為已熟者說趣阿耨多羅三藐三菩提故；輕賤善法者，令生尊重故；諸有放逸者，令離放逸故；為與文殊師利等諸大香象共論議故；為欲教化樂讀誦者深愛禪定故；為以聖行梵行天行教化眾生故；為觀不共深法藏故；為欲呵責放逸弟子故；如來常寂，猶尚樂定，況汝等輩，煩惱未盡，而生放逸？",
    "T12n0374_030:0546c05_2": "為欲呵責諸惡比丘受畜八種不淨之物，及不少欲，不知足故；為令眾生尊重所聞禪定法故；以是因緣，入禪定窟。」",
    "T12n0374_030:0546c08_3": "◎◎師子吼言：「世尊！",
    "T12n0374_030:0546c09_4": "無相定者，名大涅槃。",
    "T12n0374_030:0546c09_5": "是故涅槃，名為無相。",
    "T12n0374_030:0546c10_6": "以何因緣，名為無相？」",
    "T12n0374_030:0546c10_7": "「善男子！",
    "T12n0374_030:0546c11_8": "無十相故。",
    "T12n0374_030:0546c11_9": "何等為十？",
    "T12n0374_030:0546c11_10": "所謂色相、聲相、香相、味相、觸相、生住壞相、男相、女相，是名十相。",
    "T12n0374_030:0546c12_11": "無如是相，故名無相。",
    "T12n0374_030:0546c13_12": "善男子！",
    "T12n0374_030:0546c13_13": "夫著相者，則能生癡，癡故生愛，愛故繫縛，繫縛故受生，受生故有死，死故無常。",
    "T12n0374_030:0546c15_14": "不著相者則不生癡，不生癡故則無有愛，無有愛故則無繫縛，無繫縛故則不受生，不受生故則無有死，無有死故則名為常，以是義故涅槃名常。」",
    "T12n0374_030:0546c18_15": "師子吼言：「世尊！",
    "T12n0374_030:0546c19_16": "何等比丘能斷十相？」",
    "T12n0374_030:0546c19_17": "佛言：「善男子！",
    "T12n0374_030:0546c19_18": "若有比丘數數修習三種相者，則斷十相。",
    "T12n0374_030:0546c20_19": "數數修習三昧定相、數數修習智慧之相、數數修習捨相，是名三相。」",
    "T12n0374_030:0546c22_20": "師子吼言：「世尊！",
    "T12n0374_030:0546c22_21": "云何名為定、慧、捨相？",
    "T12n0374_030:0546c23_22": "定是三昧者，一切眾生皆有三昧，云何方言修習三昧？",
    "T12n0374_030:0546c24_23": "若心在一境則名三昧，若更餘緣則不名三昧。",
    "T12n0374_030:0546c25_24": "如其不定非一切智，非一切智云何名定？",
    "T12n0374_030:0546c26_25": "若以一行得三昧者，其餘諸行亦非三昧，若非三昧則非一切智，若非一切智云何名三昧？",
    "T12n0374_030:0546c28_26": "慧捨二相亦復如是。」",
    "T12n0374_030:0546c29_0": "佛言：「善男子！",
    "T12n0374_030:0546c29_1": "如汝所言，緣於一境得名三昧，其餘諸緣不名三昧，是義不然。",
    "T12n0374_030:0547a01_2": "何以故？",
    "T12n0374_030:0547a01_3": "如是餘緣亦一境故，行亦如是。",
    "T12n0374_030:0547a02_4": "又言眾生先有三昧不須修者，是亦不然。",
    "T12n0374_030:0547a03_5": "所以者何？",
    "T12n0374_030:0547a03_6": "言三昧者名善三昧，一切眾生真實未有，云何而言不須修習？",
    "T12n0374_030:0547a05_7": "以住如是善三昧中，觀一切法名善慧相，不見三昧智慧異相，是名捨相。",
    "T12n0374_030:0547a07_0": "「復次善男子！",
    "T12n0374_030:0547a07_1": "若取色相，不能觀色常、無常相，是名三昧。",
    "T12n0374_030:0547a08_2": "若能觀色常、無常相，是名慧相。",
    "T12n0374_030:0547a08_3": "三昧、慧等觀一切法，是名捨相。",
    "T12n0374_030:0547a09_4": "善男子！",
    "T12n0374_030:0547a09_5": "如善御駕駟，遲疾得所，遲疾得所故名捨相。",
    "T12n0374_030:0547a10_6": "菩薩亦爾，若三昧多者則修習慧，若慧多者則修習三昧。",
    "T12n0374_030:0547a12_7": "三昧、慧等，則名為捨。",
    "T12n0374_030:0547a12_8": "善男子！",
    "T12n0374_030:0547a12_9": "十住菩薩，智慧力多，三昧力少，是故不得明見佛性。",
    "T12n0374_030:0547a13_10": "聲聞緣覺，三昧力多，智慧力少，以是因緣不見佛性。",
    "T12n0374_030:0547a15_11": "諸佛世尊，定慧等故，明見佛性，了了無礙，如觀掌中菴摩勒果。",
    "T12n0374_030:0547a16_12": "見佛性者名為捨相。",
    "T12n0374_030:0547a17_0": "奢摩他者名為能滅，能滅一切煩惱結故；又奢摩他者名曰能調，能調諸根惡不善故；又奢摩他者名曰寂靜，能令三業成寂靜故；又奢摩他者名曰遠離，能令眾生離五欲故；又奢摩他者名曰能清，能清貪欲瞋恚愚癡三濁法故；以是義故，故名定相。",
    "T12n0374_030:0547a22_1": "毘婆舍那，名為正見、亦名了見、名為能見、名曰遍見、名次第見、名別相見、是名為慧。",
    "T12n0374_030:0547a24_2": "憂畢叉者，名曰平等、亦名不諍、又名不觀、亦名不行，是名為捨。",
    "T12n0374_030:0547a26_3": "「善男子！",
    "T12n0374_030:0547a26_4": "奢摩他者有二種：一者世間，二者出世間。",
    "T12n0374_030:0547a27_5": "復有二種：一者成就，二不成就。",
    "T12n0374_030:0547a27_6": "成就者，所謂諸佛菩薩。",
    "T12n0374_030:0547a28_7": "不成就者，所謂聲聞、辟支佛等。",
    "T12n0374_030:0547a29_8": "復有三種：謂下、中、上。",
    "T12n0374_030:0547a29_9": "下者謂諸凡夫，中者聲聞緣覺，上者諸佛菩薩。",
    "T12n0374_030:0547b01_10": "復有四種：一者退、二者住、三者進、四者能大利益。",
    "T12n0374_030:0547b02_11": "復有五種：所謂五智三昧。",
    "T12n0374_030:0547b03_12": "何等為五？",
    "T12n0374_030:0547b03_13": "一者無食三昧、二者無過三昧、三者身意清淨一心三昧、四者因果俱樂三昧、五者常念三昧。",
    "T12n0374_030:0547b05_14": "復有六種：一者觀骨三昧、二者慈三昧、三者觀十二因緣三昧、四者阿那婆那三昧、五者正念覺觀三昧、六者觀生滅住異三昧。",
    "T12n0374_030:0547b08_15": "復有七種，所謂七覺分：一者念處覺分、二者擇法覺分、三者精進覺分、四者喜覺分、五者除覺分、六者定覺分、七者捨覺分。",
    "T12n0374_030:0547b11_16": "復有七種：一者須陀洹三昧、二者斯陀含三昧、三者阿那含三昧、四者阿羅漢三昧、五者辟支佛三昧、六者菩薩三昧、七者如來覺知三昧。",
    "T12n0374_030:0547b14_17": "復有八種，謂八解脫三昧：一者內有色相外觀色解脫三昧、二者內無色相外觀色解脫三昧、三者淨解脫身證三昧、四者空處解脫三昧、五者識處解脫三昧、六者無所有處解脫三昧、七者非有想非無想處解脫三昧、八者滅盡定處解脫三昧。",
    "T12n0374_030:0547b20_18": "復有九種，所謂九次第定：四禪、四空及滅盡定三昧。",
    "T12n0374_030:0547b21_19": "復有十種，所謂十一切處三昧。",
    "T12n0374_030:0547b22_20": "何等為十？",
    "T12n0374_030:0547b22_21": "一者地一切處三昧、二者水一切處三昧、三者風一切處三昧、四者青一切處三昧、五者黃一切處三昧、六者赤一切處三昧、七者白一切處三昧、八者空一切處三昧、九者識一切處三昧、十者無所有一切處三昧。",
    "T12n0374_030:0547b27_22": "復有無數種，所謂諸佛菩薩。",
    "T12n0374_030:0547b27_23": "善男子，是名三昧相。",
    "T12n0374_030:0547b28_24": "「善男子！",
    "T12n0374_030:0547b28_25": "慧有二種：一者世間，二者出世間。",
    "T12n0374_030:0547b29_26": "復有三種：一者般若、二者毘婆舍那、三者闍那。",
    "T12n0374_030:0547c01_27": "般若者名一切眾生，毘婆舍那者一切聖人，闍那者諸佛菩薩。",
    "T12n0374_030:0547c02_28": "又般若者名為別相，毘婆舍那者名為總相，闍那者名為破相。",
    "T12n0374_030:0547c04_29": "復有四種，所謂觀四真諦。",
    "T12n0374_030:0547c04_30": "「善男子！",
    "T12n0374_030:0547c05_0": "為三事故修奢摩他。",
    "T12n0374_030:0547c05_1": "何等為三？",
    "T12n0374_030:0547c05_2": "一者不放逸故、二者莊嚴大智故、三者得自在故。",
    "T12n0374_030:0547c06_3": "復次為三事故修毘婆舍那。",
    "T12n0374_030:0547c07_4": "何等為三？",
    "T12n0374_030:0547c07_5": "一者為觀生死惡果報故、二者為欲增長諸善根故、三者為破一切諸煩惱故。」",
    "T12n0374_030:0547c09_6": "◎大般涅槃經卷第三十"
}