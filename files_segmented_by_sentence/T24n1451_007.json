{
    "T24n1451_007:0232c16_0": "根本說一切有部毘奈耶雜事",
    "T24n1451_007:0232c17_0": "卷第七",
    "T24n1451_007:0232c19_0": "三藏法師義淨奉　制譯",
    "T24n1451_007:0232c20_0": "第二門第二子攝頌之餘",
    "T24n1451_007:0232c21_0": "緣在室羅伐城。",
    "T24n1451_007:0232c21_1": "六眾苾芻雖復年邁，常為掉舉，諸苾芻告曰：「仁今年暮，掉舉未休。」",
    "T24n1451_007:0232c22_2": "聞已默然，遂告難陀、鄔波難陀曰：「諸黑鉢者極為多事輒行誡勗，我等宜可作恥辱事令其羞赧。」",
    "T24n1451_007:0232c25_3": "從是作心伺求其便。",
    "T24n1451_007:0232c25_4": "時有眾多耆宿苾芻，往野林中樹下宴坐。",
    "T24n1451_007:0232c26_5": "于時六眾亦往林中，見彼寂定，遂於三面上風放火，遠在一邊遙看而住。",
    "T24n1451_007:0232c28_6": "時彼老宿見火欲至，即皆驚起隨煙走出。",
    "T24n1451_007:0232c29_7": "六眾見時作如是語：「仁今年老掉舉未休，何故奔馳乖失庠序？」",
    "T24n1451_007:0233a01_8": "報言：「具壽！",
    "T24n1451_007:0233a01_9": "汝可不見，猛火燒林何怪趨走？」",
    "T24n1451_007:0233a02_10": "六眾報曰：「世尊豈可於平居時制其戒法，危險之際便遣犯耶？」",
    "T24n1451_007:0233a03_11": "答曰：「豈非汝等縱此火災！」",
    "T24n1451_007:0233a04_12": "六眾大笑：「我等故欲恥辱於汝。」",
    "T24n1451_007:0233a05_13": "苾芻以緣白佛，佛言：「苾芻不應焚燒林野。",
    "T24n1451_007:0233a06_14": "若故作者，得窣吐羅底也罪。」",
    "T24n1451_007:0233a07_0": "緣在室羅伐城。",
    "T24n1451_007:0233a07_1": "有二苾芻老少相隨人間遊履，老者多有衣資，少者三衣而已。",
    "T24n1451_007:0233a08_2": "老語少曰：「具壽！",
    "T24n1451_007:0233a09_3": "汝可為我擎持衣袋，我今疲極暫欲息肩。」",
    "T24n1451_007:0233a10_4": "少者報曰：「欲致片言，願不瞋責。」",
    "T24n1451_007:0233a10_5": "答言：「任說，誰復相瞋？」",
    "T24n1451_007:0233a11_6": "少言：「老宿豈可不見，佛法僧寶隨得奉施，何假多畜愚癡物耶？」",
    "T24n1451_007:0233a12_7": "告言：「賢首！",
    "T24n1451_007:0233a12_8": "汝不為持，誰復強逼？",
    "T24n1451_007:0233a13_9": "然我問汝：『汝豈是我阿遮利耶、鄔波馱耶，輒於我處而行誡勗？』」",
    "T24n1451_007:0233a14_10": "少者默爾。",
    "T24n1451_007:0233a15_11": "老作是念：「我今宜可料理小人。」",
    "T24n1451_007:0233a15_12": "至日云暮共寄寺中，寺內眾僧舊立條制，乃至一宿無依止者不得輒住。",
    "T24n1451_007:0233a17_13": "其知事人告二客曰：「仁既新來，可請臥具。」",
    "T24n1451_007:0233a18_14": "老者取已語言：「汝可請取。」",
    "T24n1451_007:0233a19_0": "少者報曰：「我未依止，待得師已，方請臥具。」",
    "T24n1451_007:0233a20_0": "即便往詣眾首上座，既禮敬已白言：「上座與我依止。」",
    "T24n1451_007:0233a21_1": "報言：「賢首！",
    "T24n1451_007:0233a21_2": "汝共誰來？」",
    "T24n1451_007:0233a21_3": "答曰：「苾芻某甲。」",
    "T24n1451_007:0233a22_4": "「賢首！",
    "T24n1451_007:0233a22_5": "汝可就彼請為依止，勿令彼人作如是語：『眾首上座破我門徒。』」",
    "T24n1451_007:0233a23_6": "彼聞語已更就餘人，如是展轉乃至合寺，隨所至處悉皆不受。",
    "T24n1451_007:0233a25_0": "後還房所扣門喚曰：「敬禮上座。」",
    "T24n1451_007:0233a25_1": "問：「汝是誰？」",
    "T24n1451_007:0233a25_2": "答云：「某甲。」",
    "T24n1451_007:0233a26_3": "「願汝無病。」",
    "T24n1451_007:0233a26_4": "白言：「上座知不？",
    "T24n1451_007:0233a26_5": "此合寺中大眾立制，若無依止一宿不停。",
    "T24n1451_007:0233a27_6": "可與我依止。」",
    "T24n1451_007:0233a28_7": "報言：「賢首！",
    "T24n1451_007:0233a28_8": "實是好制，眾不作者，我當為立。",
    "T24n1451_007:0233a29_9": "汝先語我云：『豈不見三尊多畜愚癡物。』",
    "T24n1451_007:0233a29_10": "今言：『敬禮上座。』",
    "T24n1451_007:0233b01_11": "一何翻覆之甚？",
    "T24n1451_007:0233b01_12": "如是逋慢誰能為作？",
    "T24n1451_007:0233b02_13": "隨汝別覓依止之師。」",
    "T24n1451_007:0233b02_14": "彼遂默然。",
    "T24n1451_007:0233b02_15": "不為開戶，通宵坐地受苦至明。",
    "T24n1451_007:0233b03_16": "苾芻以緣白佛，佛言：「不應無依止師人間行李。",
    "T24n1451_007:0233b04_17": "又諸苾芻不同師子懷堅鞕心有恨不捨，然諸僧伽不應輒作如是惡制，令他苾芻橫受苦惱。",
    "T24n1451_007:0233b06_18": "若苾芻無依止師人間遊行、作惱他心立非法制，皆得越法罪。」",
    "T24n1451_007:0233b09_0": "佛在摩揭陀國人間遊行，於莫俱山薄俱羅藥叉住殿而為安處，苾芻龍護而為侍者。",
    "T24n1451_007:0233b10_1": "爾時世尊於闇夜分，天復微雨掣電流光，於空地中經行遊步。",
    "T24n1451_007:0233b12_2": "諸佛常法乃至世尊未臥已來，侍者不應在前而臥。",
    "T24n1451_007:0233b13_3": "時天帝釋便以天眼遍觀下界，見佛世尊在薄俱羅藥叉所住之殿，於闇夜分，天復微雨掣電流光，於空地中經行遊步。",
    "T24n1451_007:0233b16_4": "「我今宜可禮覲世尊。」",
    "T24n1451_007:0233b17_5": "即便變作妙琉璃殿，隨身而往上覆世尊，隨大師後而為遊步。",
    "T24n1451_007:0233b18_6": "摩揭陀國時俗諸人若見孩兒夜啼泣者，告言：「勿啼！",
    "T24n1451_007:0233b19_7": "薄俱羅藥叉欲來食汝。」",
    "T24n1451_007:0233b20_8": "于時龍護見佛世尊，夜深不臥久作經行：「我今宜可道薄俱羅藥叉而為恐怖。」",
    "T24n1451_007:0233b22_9": "作是念已即披長毛大緂，於經行處告言：「沙門！",
    "T24n1451_007:0233b23_10": "薄俱羅藥叉現身來至。」",
    "T24n1451_007:0233b23_11": "佛告龍護：「汝愚癡人！",
    "T24n1451_007:0233b24_12": "以薄俱羅藥叉怖於善逝，如來、世尊、應、正等覺久離怖畏，毛竪心驚亦皆除遣。」",
    "T24n1451_007:0233b26_13": "時天帝釋見彼龍護作非法事，心生嫌怪，白言：「世尊！",
    "T24n1451_007:0233b27_14": "於佛法中亦有如是等人？」",
    "T24n1451_007:0233b27_15": "佛告帝釋：「汝今應知！",
    "T24n1451_007:0233b28_16": "喬答摩家極甚寬廣，於中品類乃有多途。",
    "T24n1451_007:0233b29_17": "勿輕此人，亦於來世獲清淨法。」",
    "T24n1451_007:0233c01_18": "時天帝釋禮佛足已便往天宮。",
    "T24n1451_007:0233c01_19": "佛作是念：「由諸苾芻以毛向外而披大緂，有斯過失。",
    "T24n1451_007:0233c02_20": "我今制諸苾芻如是披者得越法罪。」",
    "T24n1451_007:0233c03_21": "時諸苾芻聞是制已，隨逐商旅人間遊行，至牧牛人處，時屬寒夜得長毛緂，緂有臭氣兼多蟣蝨，意欲將毛向外而覆，彼懼犯戒不敢翻披。",
    "T24n1451_007:0233c06_22": "苾芻以緣白佛，佛言：「毛向外披，但得端坐不合經行。",
    "T24n1451_007:0233c08_23": "違者得越法罪。」",
    "T24n1451_007:0233c09_0": "第二門第三子攝頌曰：　披緂聽不聽、　　惡地不置鉢、　衣開三種紐、　　應知絛亦三。",
    "T24n1451_007:0233c12_0": "緣在室羅伐城，佛告諸苾芻：「若得劫貝臥帔、或得長毛緂、或得高襵婆，如是等物我今聽許。",
    "T24n1451_007:0233c14_1": "若僧伽若別人皆隨意受用，若是勝上高襵婆緂，僧伽聽畜，不許別人。」",
    "T24n1451_007:0233c16_0": "緣在室羅伐城。",
    "T24n1451_007:0233c16_1": "時有乞食苾芻，於日初分執持衣鉢入城乞食，上衣墮落，即便疾疾置鉢于地整理上衣。",
    "T24n1451_007:0233c18_2": "時居士婆羅門見已生嫌，作如是語：「沙門釋子多不潔淨，隨穢惡地而置其鉢。」",
    "T24n1451_007:0233c20_3": "苾芻以緣白佛，佛言：「不應隨地而置其鉢，得越法罪；然為護衣應安拘紐。」",
    "T24n1451_007:0233c21_4": "苾芻便以棘針綴衣，致令衣損，佛言：「不應爾。」",
    "T24n1451_007:0233c22_5": "復以線繫，佛言：「此亦不應，可於肩上安拘胸前綴紐。」",
    "T24n1451_007:0233c24_0": "苾芻不知云何作紐？",
    "T24n1451_007:0233c24_1": "佛言：「紐有三種：一、如蘡薁子，二、如葵子，三、如棠梨子。」",
    "T24n1451_007:0233c25_2": "彼於肩上緣邊安拘，能令速斷，「應於緣後四指安拘。」",
    "T24n1451_007:0233c26_3": "即於衣上綴拘，令衣疾破，佛言：「應重作帖以錐鑽穴，拘出其內繫作雙拘，其紐可在胸前緣邊綴之，疊衣三襵是安拘紐處。",
    "T24n1451_007:0233c29_4": "若違制者得越法罪。」",
    "T24n1451_007:0234a02_0": "緣在室羅伐城同前。",
    "T24n1451_007:0234a02_1": "乞食苾芻乞食之時下衣墮落，置鉢于地整理下裙，俗人見嫌作如是語：「沙門釋子不簡淨穢，隨在何地而置其鉢。」",
    "T24n1451_007:0234a05_2": "苾芻以緣白佛，佛言：「應繫下裙方入聚落。」",
    "T24n1451_007:0234a06_0": "彼以繩繫令衣速破，佛言：「勿以繩繫，應用腰絛。」",
    "T24n1451_007:0234a07_1": "苾芻不知其絛如何當作，佛言：「絛有三種：一、偏，二、方，三、圓。",
    "T24n1451_007:0234a08_2": "若異此者，得越法罪。」",
    "T24n1451_007:0234a09_0": "第二門第四子攝頌曰：　勝鬘惡生事、　　次制諸瓔珞、　金絛及彩物、　　斯皆畜不應。",
    "T24n1451_007:0234a12_0": "佛在劫比羅城多根樹園。",
    "T24n1451_007:0234a12_1": "爾時釋子大名有一聚落，其知營務人忽然命過。",
    "T24n1451_007:0234a13_2": "時彼眾人來白大名曰：「知事之人今已身死，可遣餘人來知村務。」",
    "T24n1451_007:0234a15_3": "時有一摩納婆在傍而立，大名告曰：「摩納婆！",
    "T24n1451_007:0234a16_4": "汝今且往撿挍村事，我當續更遣知事人。」",
    "T24n1451_007:0234a17_5": "彼便即去往至村中依法撿察，所得地利送上大名，倍勝於前人無恨色。",
    "T24n1451_007:0234a18_6": "大名問曰：「汝今多送租稅倍勝常時，不於眾人生逼迫不？」",
    "T24n1451_007:0234a20_7": "白言：「大家！",
    "T24n1451_007:0234a20_8": "我並依理而稅，不苦於人。」",
    "T24n1451_007:0234a20_9": "于時大名問村人曰：「此摩納婆不於村邑生逼迫耶？」",
    "T24n1451_007:0234a22_10": "諸人答曰：「人無恨心。」",
    "T24n1451_007:0234a22_11": "于時大名遂立為主。",
    "T24n1451_007:0234a23_12": "其人平均依理徵稅不為抑奪，為知事官統領村邑。",
    "T24n1451_007:0234a24_13": "時摩納婆於大婆羅門族娶女為妻，未久之間便誕一息。",
    "T24n1451_007:0234a25_14": "復經年月又生一女，名為明月，如法長養漸至成人，智慧聰明儀容超絕，於諸村邑無不歎美。",
    "T24n1451_007:0234a27_15": "後於異時其父得病，雖加藥餌竟不瘳損，於此邑中所收年稅，咸充藥直無有殘餘。",
    "T24n1451_007:0234a29_16": "更向外村轉貸而用，其病日篤遂致命終。",
    "T24n1451_007:0234b01_17": "時村邑人詣大名所，白言：「大家！",
    "T24n1451_007:0234b02_18": "彼知事官今已身死。」",
    "T24n1451_007:0234b02_19": "大名告曰：「於彼村邑有年稅不？」",
    "T24n1451_007:0234b03_20": "答曰：「於此年中多獲封稅，由彼遭病咸充藥直，仍不能足更貸餘村。」",
    "T24n1451_007:0234b04_21": "大名告曰：「所有殘餘可為還債。」",
    "T24n1451_007:0234b05_22": "諸人答曰：「更無餘物。",
    "T24n1451_007:0234b06_23": "唯有一婦及男女二人，女名明月智識聰明儀容超絕，於諸村邑無不歎美。」",
    "T24n1451_007:0234b07_24": "大名告曰：「母及於兒任其自活，其女明月可喚將來。」",
    "T24n1451_007:0234b09_0": "時彼邑人放其母子，遂將明月至大名所。",
    "T24n1451_007:0234b09_1": "時彼宅中有一老母常為二事：一、煮餅食，二、採眾花。",
    "T24n1451_007:0234b11_2": "于時老母白大名曰：「我今年邁不堪二業，此之小女與我為伴。」",
    "T24n1451_007:0234b12_3": "彼言：「隨意。」",
    "T24n1451_007:0234b12_4": "老母即報明月：「汝今可往林內採花，我在家中營事餅食。」",
    "T24n1451_007:0234b14_5": "彼採花已線結好鬘奉上大名，大名見喜告曰：「勝妙花鬘可置而去。」",
    "T24n1451_007:0234b15_6": "喚老母來問言：「何意先時花少，今者倍多？」",
    "T24n1451_007:0234b16_7": "白言：「先時大家有近親人來從我乞，我即分布，今時不與。",
    "T24n1451_007:0234b17_8": "又我目暗觀察不審，今小女眼明採花審諦是故花多。」",
    "T24n1451_007:0234b19_9": "大名曰：「若爾，此女留住園中，每於日日常採多花，結作勝鬘持來與我。」",
    "T24n1451_007:0234b20_10": "因號此女名曰勝鬘。",
    "T24n1451_007:0234b21_11": "女於後時，取己食分詣彼園所，遇佛世尊入城乞食。",
    "T24n1451_007:0234b22_12": "勝鬘於路見佛色相，深起敬心瞻視尊顏，渴仰而住便作是念：「由我昔來於真福田未曾供養，是故我今獲斯貧賤。",
    "T24n1451_007:0234b25_0": "若佛世尊受我食者，我此飯食持將奉施。」",
    "T24n1451_007:0234b25_1": "爾時世尊知彼女心，即便舒鉢告言：「善女！",
    "T24n1451_007:0234b26_2": "如汝所念，欲施食者可置鉢中。」",
    "T24n1451_007:0234b27_3": "于時勝鬘將己飯食，以恭敬心置佛鉢內，頂禮佛足作如是言：「願我此福得捨婢身，永離貧苦獲大富貴。」",
    "T24n1451_007:0234b29_4": "作是願已禮佛而去。",
    "T24n1451_007:0234c01_5": "在路忽逢父之朋友，彼人善相，既見勝鬘身有異相，問曰：「汝欲何之？」",
    "T24n1451_007:0234c02_6": "勝鬘啼泣，又問：「何故憂懷若斯？」",
    "T24n1451_007:0234c03_7": "答言：「阿父！",
    "T24n1451_007:0234c03_8": "我被大名將充婢使。」",
    "T24n1451_007:0234c04_9": "告言：「小女可舒手來，我與汝相。」",
    "T24n1451_007:0234c05_10": "彼便展手，老人見已即說頌曰：「若人於手中，　　有鬘鉤輪相；　雖生下賤室，　　當作大王妃。",
    "T24n1451_007:0234c08_0": "　若人於手中，　　有城樓閣相；　雖生下賤室，　　當作大王妃。",
    "T24n1451_007:0234c10_0": "　若人口如池，　　聲作鵝王響；　雖生下賤室，　　當作大王妃。",
    "T24n1451_007:0234c12_0": "　汝今勿憂愁，　　定離於婢使；　必受上富貴，　　當作大王妃。」",
    "T24n1451_007:0234c14_0": "于時勝鬘拜辭老父，行詣園中。",
    "T24n1451_007:0234c14_1": "乃於後時彼勝光王嚴駕四兵出行遊獵，其所乘馬忽爾奔馳控制不禁，遂至劫比羅國入大名園內。",
    "T24n1451_007:0234c17_0": "勝鬘見已便作是言：「善來大王！」",
    "T24n1451_007:0234c17_1": "王問勝鬘：「此是誰園？」",
    "T24n1451_007:0234c18_2": "答曰：「是大名園。」",
    "T24n1451_007:0234c18_3": "王乃下馬，女將繫樹，王言：「取水，我欲洗足。」",
    "T24n1451_007:0234c19_4": "女作是念：「可求煖水，為王洗足。」",
    "T24n1451_007:0234c20_5": "遂即往取日照之水，盛以蓮葉將至王所與王洗足。",
    "T24n1451_007:0234c21_6": "王復告言：「更可取水，我須洗面。」",
    "T24n1451_007:0234c22_7": "女又作念：「溫煖之水洗目非宜。」",
    "T24n1451_007:0234c22_8": "以手攪水令冷煖相得，送至王所。",
    "T24n1451_007:0234c23_9": "王洗面已復語女言：「更取水來，我欲須飲。」",
    "T24n1451_007:0234c24_10": "女還作念：「要得冷水可能止渴。」",
    "T24n1451_007:0234c25_11": "即詣池所深撥取水奉上於王。",
    "T24n1451_007:0234c26_12": "王既飲已即問女言：「於此園中有三種水耶？」",
    "T24n1451_007:0234c27_13": "答言：「園無三水，本是一處。」",
    "T24n1451_007:0234c27_14": "王復問言：「若是一水，汝向如何得三種別？」",
    "T24n1451_007:0234c28_15": "如前所作具白於王。",
    "T24n1451_007:0234c29_16": "王聞此語便即思惟：「此女方便善解時機。」",
    "T24n1451_007:0235a01_17": "作是念已乃告女言：「我欲眠臥，須汝握脚。」",
    "T24n1451_007:0235a02_0": "王既臥已女為握足，王便得睡。",
    "T24n1451_007:0235a02_1": "女復念言：「諸王貴勝，怨恨者多、相憂者少。",
    "T24n1451_007:0235a03_2": "王今眠睡恐有惡人來相侵害，若不為王關閉門戶，忽有傷損，我及曹主必招罪責，事須防守。」",
    "T24n1451_007:0235a05_3": "即關門戶。",
    "T24n1451_007:0235a06_0": "于時四兵尋覓大王到其園所，問言：「王在此耶？」",
    "T24n1451_007:0235a07_1": "女聞語已不為開門，軍聲外震王乃驚覺，即問女言：「此是何響？」",
    "T24n1451_007:0235a08_2": "女曰：「有諸人來問王所在，欲得開門。」",
    "T24n1451_007:0235a09_3": "王乃問女：「誰閉其門？」",
    "T24n1451_007:0235a09_4": "答言：「我閉。」",
    "T24n1451_007:0235a10_5": "「何故閉耶？」",
    "T24n1451_007:0235a10_6": "女曰：「我自思念：『諸王貴勝，怨恨者多、相憂者少。",
    "T24n1451_007:0235a11_7": "王今睡眠，恐有惡人來相侵害，若不為王關閉門戶，忽有傷損，我及曹主俱招罪責。』",
    "T24n1451_007:0235a13_8": "因即關閉。」",
    "T24n1451_007:0235a13_9": "王聞此說讚言：「好女！",
    "T24n1451_007:0235a14_0": "甚有奇計。」",
    "T24n1451_007:0235a14_1": "王曰：「園主大名是汝何親？」",
    "T24n1451_007:0235a14_2": "答言：「我是大名驅使之人。」",
    "T24n1451_007:0235a15_3": "王語女言：「汝非在下，是大名女何不實說？」",
    "T24n1451_007:0235a16_4": "女乃默然。",
    "T24n1451_007:0235a17_0": "時王語女：「可往城中報大名曰：『勝光大王在汝園內。』」",
    "T24n1451_007:0235a18_1": "女即速去具報大名，大名聞已辦諸美饍及以香花，與多人眾詣其園所，見勝光王唱言：「善來大王！」",
    "T24n1451_007:0235a20_2": "共相慰問，令王洗浴，次奉上衣塗飾香鬘，具薦芳饌。",
    "T24n1451_007:0235a21_3": "食罷言議，問大名曰：「此之少女是汝何親？」",
    "T24n1451_007:0235a22_4": "答曰：「是驅使人。」",
    "T24n1451_007:0235a22_5": "王曰：「非驅使人，是君之女，宜當與我。」",
    "T24n1451_007:0235a23_6": "大名曰：「更有奇妙釋種之女，勝斯數倍，何不取之？」",
    "T24n1451_007:0235a24_7": "王曰：「此女是我所須，不求餘者。」",
    "T24n1451_007:0235a25_8": "大名曰：「若如是者，我當莊嚴備禮奉送。」",
    "T24n1451_007:0235a26_9": "王曰：「善哉！」",
    "T24n1451_007:0235a26_10": "大名即便嚴飾城隍掃灑衢路，其勝鬘女具諸瓔珞，載于大象，於康莊處，搖鈴遍告劫比羅城所有人眾，或有諸方來集會者：「應知釋種大名之女號曰勝鬘，今欲送與憍薩羅國勝光大王為第一夫人。」",
    "T24n1451_007:0235b02_11": "舉城人眾咸皆送出。",
    "T24n1451_007:0235b02_12": "時勝光王廣備軍儀禮迎歸國。",
    "T24n1451_007:0235b03_13": "是時王母聞說取婢以作夫人，便懷忿心作如是念：「此非善子，徒煩我腹。",
    "T24n1451_007:0235b05_0": "生長成立，終為婢夫。」",
    "T24n1451_007:0235b05_1": "作是念已懷憂而住。",
    "T24n1451_007:0235b05_2": "及迎至城，王告勝鬘曰：「汝今可去拜謁大家。」",
    "T24n1451_007:0235b06_3": "勝鬘即便往大家所，手執雙足低頭而拜，其手細軟觸彼母時，身心泰然即便睡著，須臾覺已作如是語：「觀斯婢女身形美觸，必當喪我憍薩羅城。」",
    "T24n1451_007:0235b10_4": "時勝光王有二大夫人：一名行雨、二曰勝鬘。",
    "T24n1451_007:0235b11_5": "若王每與勝鬘歡會聚時，即讚行雨作如是言：「勝鬘當知，行雨夫人容儀超絕。」",
    "T24n1451_007:0235b13_0": "勝鬘白王：「我於何時可得相見？」",
    "T24n1451_007:0235b13_1": "王言：「不久即應相見。」",
    "T24n1451_007:0235b14_2": "若與行雨聚集之時，即讚勝鬘作如是言：「行雨當知，勝鬘夫人肌膚細滑舉世希奇。」",
    "T24n1451_007:0235b16_3": "行雨白王：「我於何時可得相見？」",
    "T24n1451_007:0235b16_4": "王言：「不久令汝得見。」",
    "T24n1451_007:0235b17_5": "王於彼二更相稱讚，令生愛重樂欲相見。",
    "T24n1451_007:0235b18_6": "後於異時三春屆節百卉敷榮，茂林清池花鳥交映，孔雀鸚鵡鵝鴈鴛鴦，雜類哀鳴群飛合響。",
    "T24n1451_007:0235b20_7": "王於一時與諸婇女於芳園所，隨處周旋歡娛嬉戲，王息眠睡宮人縱逸，貪諸花果恣意遊行。",
    "T24n1451_007:0235b22_8": "其時行雨身體勞倦，攀無憂樹枝暫時佇立。",
    "T24n1451_007:0235b23_9": "勝鬘因過到其傍邊，既見行雨作如是念：「此是樹神。」",
    "T24n1451_007:0235b24_10": "即禮其足，勝鬘觸著行雨便睡，王既睡覺遙見勝鬘在行雨處，王即喚諸婇女還入宮中。",
    "T24n1451_007:0235b26_11": "後於異時王對行雨讚勝鬘時，行雨白言：「我於何時得見勝鬘？」",
    "T24n1451_007:0235b28_12": "王言：「汝已見竟。」",
    "T24n1451_007:0235b28_13": "行雨答言：「未曾省見。」",
    "T24n1451_007:0235b29_0": "王言：「我令汝憶曾相見時，汝自思念往於園中，手攀無憂樹枝暫時立住，時勝鬘來見手觸汝足。」",
    "T24n1451_007:0235c02_1": "行雨白言：「彼是勝鬘耶？」",
    "T24n1451_007:0235c02_2": "王言：「是。」",
    "T24n1451_007:0235c02_3": "行雨白言：「知王於我深有愛念，能棄如此細軟容儀曲親於我。」",
    "T24n1451_007:0235c04_4": "王復詣彼勝鬘之處讚歎行雨，勝鬘曰：「我於何時得見行雨？」",
    "T24n1451_007:0235c05_5": "王言：「汝已曾見。」",
    "T24n1451_007:0235c06_6": "勝鬘言：「我不曾見。」",
    "T24n1451_007:0235c06_7": "王言：「我令汝憶，汝於無憂樹下禮行雨足。」",
    "T24n1451_007:0235c07_8": "勝鬘白王：「彼是行雨耶？」",
    "T24n1451_007:0235c08_0": "王言：「是。」",
    "T24n1451_007:0235c08_1": "即白王曰：「知王於我深有愛念，能棄如此顏容色相曲親於我。」",
    "T24n1451_007:0235c09_2": "舉國人眾普皆知聞，勝光大王有二夫人：一是勝鬘、一是行雨，勝鬘軟滑超絕諸人，行雨容儀難可比類。",
    "T24n1451_007:0235c12_0": "時諸苾芻咸皆有疑，請世尊曰：「大德！",
    "T24n1451_007:0235c12_1": "勝鬘、行雨各作何業，由其業力，一則身形細軟，二乃容貌超倫？」",
    "T24n1451_007:0235c14_2": "世尊告曰：「此二皆由自業所感增長成熟，廣說如餘。",
    "T24n1451_007:0235c15_3": "汝等苾芻！",
    "T24n1451_007:0235c15_4": "過去世時，於大城中有婆羅門，娶妻未久便誕一息，不經多年復生一女，俱漸長大，父母遇病皆悉身亡。",
    "T24n1451_007:0235c18_0": "時彼童子既遭憂慼，念往山林即携其妹，共至林所採拾花果以自支持。",
    "T24n1451_007:0235c19_1": "汝等苾芻！",
    "T24n1451_007:0235c19_2": "如大黑蛇有五過患。",
    "T24n1451_007:0235c20_3": "云何為五？",
    "T24n1451_007:0235c20_4": "一者多瞋；二者多恨；三者作惡；四者無恩；五者利毒。",
    "T24n1451_007:0235c21_5": "應知女人亦有五過：一者多瞋；二者多恨；三者作惡；四者無恩；五者利毒。",
    "T24n1451_007:0235c23_6": "云何名為女人利毒？",
    "T24n1451_007:0235c23_7": "凡諸女人多懷猛利染欲之心。",
    "T24n1451_007:0235c24_8": "是時童女既至成人，欲心漸盛告其兄曰：『我今不能常飡花果以自存命，可往人間求諸飲食。』",
    "T24n1451_007:0235c26_9": "時兄將妹共出山林，往婆羅門家而行乞食，兩聲齊喚。",
    "T24n1451_007:0235c28_10": "主人出看見而告曰：『隱居之人亦畜妻室。』",
    "T24n1451_007:0235c29_11": "兄曰：『此非我妻，是親妹也。』",
    "T24n1451_007:0235c29_12": "即問兄曰：『曾娉人未？』",
    "T24n1451_007:0236a01_13": "報言：『未。』",
    "T24n1451_007:0236a01_14": "『若如是者，何不與我？』",
    "T24n1451_007:0236a01_15": "答曰：『此已遠離世間惡法。』",
    "T24n1451_007:0236a02_16": "女心欲盛報其兄曰：『豈我林中食諸花果不能活耶？",
    "T24n1451_007:0236a03_17": "然我不堪煩惱所逼，共辭林野遠至人間，今可以我與婆羅門。』",
    "T24n1451_007:0236a05_18": "兄曰：『我實不能嫁娶於汝，此是惡法，非我所為。",
    "T24n1451_007:0236a06_19": "汝有俗心，任情所作。』",
    "T24n1451_007:0236a06_20": "時婆羅門知女心已，延入家中大會宗親，納以為婦，報其兄曰：『今可與我同宅而居，別為一室。』",
    "T24n1451_007:0236a08_21": "兄曰：『我不求欲，當樂出家。』",
    "T24n1451_007:0236a09_22": "妹曰：『共立要契方可隨情。』",
    "T24n1451_007:0236a09_23": "兄曰：『是何言要？』",
    "T24n1451_007:0236a10_24": "妹曰：『若其證得殊勝果者，可來相見。』",
    "T24n1451_007:0236a11_25": "兄曰：『善哉！",
    "T24n1451_007:0236a11_26": "如汝所願。』",
    "T24n1451_007:0236a11_27": "即便辭去，至隱士所而為出家。",
    "T24n1451_007:0236a12_28": "由彼宿世善根力故，遂於三十七品菩提分法，無師自悟證獨覺果，便作是念：『我先與妹共立要契，今可往看。』",
    "T24n1451_007:0236a14_29": "便至其所，上昇虛空身現神變，上出火光下流清水，奇相非一縱身而下。",
    "T24n1451_007:0236a16_30": "諸凡夫人見神通時，心疾迴轉猶如大樹崩倒於地，頂禮尊足白言：『大兄！",
    "T24n1451_007:0236a18_31": "今得如是殊妙勝德。』",
    "T24n1451_007:0236a18_32": "答言：『我證。』",
    "T24n1451_007:0236a18_33": "白言：『兄為資身須得食飲，我為求福願興供養，可住於此。』",
    "T24n1451_007:0236a20_34": "答曰：『汝無自在，可入報夫。』",
    "T24n1451_007:0236a20_35": "即白夫言：『仁今知不？",
    "T24n1451_007:0236a21_36": "我兄出家，成就禁戒，得上妙果，世間第一。",
    "T24n1451_007:0236a22_37": "我欲供養不敢自專，若見許者於三月中飲食資給。』",
    "T24n1451_007:0236a23_38": "答言：『賢首！",
    "T24n1451_007:0236a23_39": "彼不出家，我雖不欲，終須供濟；況已出家獲殊勝道，今隨汝意供養三月。』",
    "T24n1451_007:0236a25_40": "其夫更有一婦，見施飲食便作是念：『家財共有，彼既求福，我何不為？』",
    "T24n1451_007:0236a26_41": "告曰：『汝兄亦是我尊，我欲隔日而申供養。』",
    "T24n1451_007:0236a27_42": "答言：『隨意。』",
    "T24n1451_007:0236a28_43": "其獨覺妹護彼情故，妙食置內麁食覆上，持告舊妻：『我此飲食供養於兄，願當隨喜。』",
    "T24n1451_007:0236a29_44": "其時舊妻至設食日，亦護彼情，麁食置內精者覆上，持告新妻：『我此妙食奉施尊兄，願當隨喜。』",
    "T24n1451_007:0236b03_45": "汝等苾芻當知：勝鬘是獨覺妹，以精妙食供養兄故，由斯福力五百生中身常細軟。",
    "T24n1451_007:0236b04_46": "其第二妻以外妙食施獨覺者，今行雨是，由斯業故五百生中容儀端正，乃至今生儀貌超絕。",
    "T24n1451_007:0236b07_47": "汝等苾芻當知：黑業得黑報，白業得白報，雜業得雜報。",
    "T24n1451_007:0236b08_48": "汝等應捨黑雜二業、修行白業，廣說如上。",
    "T24n1451_007:0236b09_49": "汝等苾芻當如是學。」",
    "T24n1451_007:0236b10_0": "復於後時勝鬘夫人遂便懷妊，同於此夜大臣婆羅門婦亦即有娠，由有娠故極受辛苦。",
    "T24n1451_007:0236b12_0": "勝鬘夫人至九月滿便誕一男，容貌端嚴人所樂見，經三七日聚會宗親，欲為其兒施立名字，王曰：「可抱此兒，將現國大夫人請立何字？」",
    "T24n1451_007:0236b15_1": "群臣如勅抱現夫人，時大夫人謂諸臣曰：「我豈先時不作是語：『觀斯婢女身形美觸，必當喪我憍薩羅城。』」",
    "T24n1451_007:0236b17_2": "大臣白言：「誠有斯語，此子未生國大夫人先已為作不祥之記，應與此兒名為惡生。」",
    "T24n1451_007:0236b19_3": "初生之日大臣之婦亦誕一男，生既滿月如上廣說，乃至總集諸親與兒立字，眾人議曰：「初懷此子母受艱辛，及至生時還遭極苦，宜與此兒名為苦母。」",
    "T24n1451_007:0236b22_4": "惡生太子以八養母而為供侍，廣如餘說。",
    "T24n1451_007:0236b23_5": "其苦母孩兒亦八養母而為供給，乃至長大。",
    "T24n1451_007:0236b24_6": "其婆羅門種種業藝無不學盡，後於異時，惡生太子與苦母等出城遊獵，太子乘馬忽爾奔馳，遂至劫比羅城到釋迦園所，其守園人遂告園主：「惡生太子今至園中。」",
    "T24n1451_007:0236b28_7": "釋子聞已互相議曰：「我等速出，欲殺惡生今正是時。」",
    "T24n1451_007:0236b29_8": "諸人各各嚴整兵甲即欲出城，耆老見之共相問曰：「汝等持兵欲向何處？」",
    "T24n1451_007:0236c02_9": "答曰：「惡生太子來在釋園。」",
    "T24n1451_007:0236c02_10": "耆老曰：「彼是客人創來至此，未相觸悞今且容忍。」",
    "T24n1451_007:0236c04_11": "諸人聞已皆退入城。",
    "T24n1451_007:0236c04_12": "於後四兵尋覓太子還到園中，於其園內周遊而住。",
    "T24n1451_007:0236c05_13": "其守園人復報城人：「惡生四兵來入園內破散非分。」",
    "T24n1451_007:0236c06_14": "諸人聞已倍增瞋怒，更加威武咸共出城意欲殺戮。",
    "T24n1451_007:0236c08_15": "耆老復問：「汝等更向何處？」",
    "T24n1451_007:0236c08_16": "答曰：「惡生太子乃領四兵，破損我園今欲殺戮。」",
    "T24n1451_007:0236c09_17": "耆老曰：「且當容忍。」",
    "T24n1451_007:0236c10_18": "于時惡生知釋氏兵欲來相害，遂即引兵速歸本國，唯留一人告言：「住此，私聽釋子有何議論？」",
    "T24n1451_007:0236c12_19": "于時釋兵既至園所，追覓不得見彼一人，問曰：「婢子惡生今在何處？」",
    "T24n1451_007:0236c13_20": "答曰：「尋即逃迸。」",
    "T24n1451_007:0236c14_21": "時諸釋子作此議論：「我等若獲惡生身者，先須割手、或言截脚、或言剜心。",
    "T24n1451_007:0236c15_22": "今既私逃更何所作？」",
    "T24n1451_007:0236c16_23": "遂令手力掘却惡生行住之地，深至于膝，別以餘土填滿其坑，所倚牆壁亦皆削去，別更泥塗水乳香湯，及諸花彩灑散園內。",
    "T24n1451_007:0236c19_24": "作是事時，彼所留人皆悉具見，遂往憍薩羅城至惡生處，稽首作禮在一面立，惡生問曰：「釋子於我有何議論？」",
    "T24n1451_007:0236c21_25": "白言：「太子！",
    "T24n1451_007:0236c21_26": "其言毒害，我不敢說。」",
    "T24n1451_007:0236c22_27": "惡生曰：「彼出惡言令其自受，汝所聞見今可實說，我欲知彼所為之事。」",
    "T24n1451_007:0236c24_0": "彼人即為廣說如上。",
    "T24n1451_007:0236c24_1": "惡生聞已便懷忿恨，告左右曰：「汝等憶持！",
    "T24n1451_007:0236c25_2": "父王歿後我紹位時，汝等當說斯事令我憶知，是我先怨必誅釋種。」",
    "T24n1451_007:0236c27_0": "苦母曰：「善哉太子！",
    "T24n1451_007:0236c27_1": "快出此語，願自堅心，紹位之時我當為說。」",
    "T24n1451_007:0236c29_0": "根本說一切有部毘奈耶雜事卷第七"
}