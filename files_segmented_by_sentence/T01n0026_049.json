{
    "T01n0026_049:0732a15_0": "中阿含經卷第四十九",
    "T01n0026_049:0732a17_0": "東晉罽賓三藏瞿曇僧伽提婆譯",
    "T01n0026_049:0732a18_0": "雙品第一(有五經)(第五日誦名後誦)(有三品半合有三十六經)　說智阿夷那　　拘樓明聖道　東園論小空　　大空最在後（一八七）中阿含雙品說智經第一我聞如是：一時，佛遊舍衛國，在勝林給孤獨園。",
    "T01n0026_049:0732a23_1": "爾時，世尊告諸比丘：「若有比丘來向汝說已所得智，我生已盡，梵行已立，所作已辦，不更受有，知如真者，汝等聞之，當善然可，歡喜奉行。",
    "T01n0026_049:0732a26_2": "善然可彼，歡喜奉行已，當復如是問彼比丘：『賢者！",
    "T01n0026_049:0732a27_3": "世尊說五盛陰，色盛陰，覺、想、行、識盛陰。",
    "T01n0026_049:0732a28_4": "賢者！",
    "T01n0026_049:0732a28_5": "云何知、云何見此五盛陰，得知無所受，漏盡心解脫耶？』",
    "T01n0026_049:0732a29_6": "「漏盡比丘得知梵行已立，法者應如是答：『諸賢！",
    "T01n0026_049:0732b01_7": "色盛陰非果、空虛、不可欲、不恒有、不可倚、變易法，我知如是。",
    "T01n0026_049:0732b03_8": "若於色盛陰有欲、有染、有著、有縛、縛著使者，彼盡、無欲、滅、息、止，得知無所受，漏盡心解脫；如是覺、想、行、識盛陰，非果、空虛、不可欲、不恒有、不可倚、變易法，我知如是。",
    "T01n0026_049:0732b07_9": "若於識盛陰有欲、有染、有著、有縛、縛著使者，彼盡、無欲、滅、息、止，得知無所受，漏盡心解脫。",
    "T01n0026_049:0732b09_10": "諸賢！",
    "T01n0026_049:0732b09_11": "我如是知、如是見此五盛陰，得知無所受，漏盡心解脫。』",
    "T01n0026_049:0732b10_12": "漏盡比丘得知梵行已立，法者應如是答。",
    "T01n0026_049:0732b11_13": "「汝等聞之，當善然可，歡喜奉行。",
    "T01n0026_049:0732b12_14": "善然可彼，歡喜奉行已，當復如是問彼比丘：『賢者！",
    "T01n0026_049:0732b13_15": "世尊說四食，眾生以此得存長養。",
    "T01n0026_049:0732b14_16": "云何為四？",
    "T01n0026_049:0732b14_17": "一曰摶食麤細，二曰更樂，三曰意念，四曰識也。",
    "T01n0026_049:0732b15_18": "賢者！",
    "T01n0026_049:0732b15_19": "云何知、云何見此四食，得知無所受，漏盡心解脫耶？』",
    "T01n0026_049:0732b17_20": "「漏盡比丘得知梵行已立，法者應如是答：『諸賢！",
    "T01n0026_049:0732b18_21": "我於摶食，意不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。",
    "T01n0026_049:0732b21_22": "如是更樂、意念、識食，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。",
    "T01n0026_049:0732b24_23": "諸賢！",
    "T01n0026_049:0732b24_24": "我如是知，如是見此四食，得知無所受，漏盡心解脫。』",
    "T01n0026_049:0732b25_25": "漏盡比丘得知梵行已立，法者應如是答。",
    "T01n0026_049:0732b26_26": "「汝等聞之，當善然可，歡喜奉行。",
    "T01n0026_049:0732b27_27": "善然可彼，歡喜奉行已，當復如是問彼比丘：『賢者！",
    "T01n0026_049:0732b28_28": "世尊說四說。",
    "T01n0026_049:0732b29_0": "云何為四？",
    "T01n0026_049:0732b29_1": "一曰見見說，二曰聞聞說，三曰識識說，四曰知知說。",
    "T01n0026_049:0732c01_2": "賢者！",
    "T01n0026_049:0732c01_3": "云何知、云何見此四說，得知無所受，漏盡心解脫耶？』",
    "T01n0026_049:0732c02_4": "「漏盡比丘得知梵行已立，法者應如是答：『諸賢！",
    "T01n0026_049:0732c03_5": "我於見見說，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。",
    "T01n0026_049:0732c06_6": "如是聞聞、識識、知知說，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。",
    "T01n0026_049:0732c10_7": "諸賢！",
    "T01n0026_049:0732c10_8": "我如是知、如是見此四說，得知無所受，漏盡心解脫。』",
    "T01n0026_049:0732c11_9": "漏盡比丘得知梵行已立，法者應如是答。",
    "T01n0026_049:0732c12_10": "「汝等聞之，當善然可，歡喜奉行。",
    "T01n0026_049:0732c13_11": "善然可彼，歡喜奉行已，當復如是問彼比丘：『賢者！",
    "T01n0026_049:0732c14_12": "世尊說內六處，眼處，耳、鼻、舌、身、意處。",
    "T01n0026_049:0732c15_13": "賢者！",
    "T01n0026_049:0732c15_14": "云何知、云何見此內六處，得知無所受，漏盡心解脫耶？』",
    "T01n0026_049:0732c16_15": "「漏盡比丘得知梵行已立，法者應如是答：『諸賢！",
    "T01n0026_049:0732c17_16": "我於眼及眼識，眼識知法俱知，二法知已。",
    "T01n0026_049:0732c18_17": "諸賢！",
    "T01n0026_049:0732c19_18": "若眼及眼識，眼識知法，樂已盡，彼盡、無欲、滅、息、止，得知無所受，漏盡心解脫，如是耳、鼻、舌、身、意及意識，意識知法俱知，二法知已。",
    "T01n0026_049:0732c22_0": "諸賢！",
    "T01n0026_049:0732c22_1": "若意及意識，意識知法，樂已盡，彼盡、無欲、滅、息、止，得知無所受，漏盡心解脫。",
    "T01n0026_049:0732c23_2": "諸賢！",
    "T01n0026_049:0732c24_0": "我如是知、如是見此內六處，得知無所受，漏盡心解脫。』",
    "T01n0026_049:0732c25_1": "漏盡比丘得知梵行已立，法者應如是答。",
    "T01n0026_049:0732c26_2": "「汝等聞之，當善然可，歡喜奉行。",
    "T01n0026_049:0732c27_3": "善然可彼，歡喜奉行已，當復如是問彼比丘：『賢者！",
    "T01n0026_049:0732c28_4": "世尊說六界，地界、水界、火界、風界、空界、識界。",
    "T01n0026_049:0732c29_5": "賢者！",
    "T01n0026_049:0732c29_6": "云何知、云何見此六界，得知無所受，漏盡心解脫耶？』",
    "T01n0026_049:0733a01_7": "「漏盡比丘得知梵行已立，法者應如是答：『諸賢！",
    "T01n0026_049:0733a02_8": "我不見地界是我所，我非地界所，地界非是神，然謂三受依地界住，識使所著，彼盡、無欲、滅、息、止，得知無所受，漏盡心解脫。",
    "T01n0026_049:0733a05_9": "如是水、火、風、空、識界，非是我所，我非識界所，識界非是神，然謂三受依識界住，識使所著，彼盡、無欲、滅、息、止，得知無所受，漏盡心解脫。",
    "T01n0026_049:0733a08_10": "諸賢！",
    "T01n0026_049:0733a08_11": "我如是知、如是見此六界，得知無所受，漏盡心解脫。』",
    "T01n0026_049:0733a10_12": "漏盡比丘得知梵行已立，法者應如是答。",
    "T01n0026_049:0733a11_13": "「汝等聞之，當善然可，歡喜奉行。",
    "T01n0026_049:0733a11_14": "善然可彼，歡喜奉行已，當復如是問彼比丘：『賢者！",
    "T01n0026_049:0733a13_15": "云何知、云何見，此內身共有識及外諸相，一切我、我作及慢使斷知，拔絕根本，終不復生？』",
    "T01n0026_049:0733a15_16": "「漏盡比丘得知梵行已立，法者應如是答：『諸賢！",
    "T01n0026_049:0733a16_17": "我本未出家學道時，厭生老病死、啼泣困苦、愁慼憂悲，欲斷此大苦陰。",
    "T01n0026_049:0733a18_0": "諸賢！",
    "T01n0026_049:0733a18_1": "我厭患已而作是觀，在家至狹，塵勞之處，出家學道，發露曠大。",
    "T01n0026_049:0733a19_2": "我今在家，為鎖所鎖，不得盡形壽淨修梵行，我寧可捨少財物及多財物，捨少親族及多親族，剃除鬚髮，著袈裟衣，至信、捨家、無家、學道。",
    "T01n0026_049:0733a22_3": "諸賢！",
    "T01n0026_049:0733a22_4": "我於後時捨少財物及多財物，捨少親族及多親族，剃除鬚髮，著袈裟衣，至信、捨家、無家、學道。",
    "T01n0026_049:0733a25_5": "諸賢！",
    "T01n0026_049:0733a25_6": "我出家學道，捨族相已，受比丘要，修習禁戒，守護從解脫，又復善攝威儀禮節，見纖介罪，常懷畏怖，受持學要。",
    "T01n0026_049:0733a27_7": "「『諸賢！",
    "T01n0026_049:0733a28_8": "我離殺，斷殺，棄捨刀杖，有慚有愧，有慈悲心，饒益一切乃至蜫蟲，我於殺生淨除其心。",
    "T01n0026_049:0733b01_9": "我離不與取，斷不與取，與而後取，樂於與取，常好布施，歡喜無恡，不望其報，我於不與取淨除其心。",
    "T01n0026_049:0733b03_10": "諸賢！",
    "T01n0026_049:0733b03_11": "我離非梵行，斷非梵行，勤修梵行，精勤妙行，清淨無穢，離欲斷婬，我於非梵行淨除其心。",
    "T01n0026_049:0733b05_12": "諸賢！",
    "T01n0026_049:0733b06_0": "我離妄言，斷於妄言，真諦言，樂真諦，住真諦，不移動，一切可信，不欺世間，我於妄言淨除其心。",
    "T01n0026_049:0733b08_1": "諸賢！",
    "T01n0026_049:0733b08_2": "我離兩舌，斷於兩舌，行不兩舌，不破壞他，不此聞語彼，欲破壞此，不彼聞語此，欲破壞彼，離者欲合，合者歡喜，不作群黨，不樂群黨，不稱群黨，我於兩舌淨除其心。",
    "T01n0026_049:0733b12_3": "「『諸賢！",
    "T01n0026_049:0733b12_4": "我離麤言，斷於麤言。",
    "T01n0026_049:0733b13_0": "若有所言，辭氣麤獷，惡聲逆耳，眾所不喜，眾所不愛，使他苦惱，令不得定，斷如是言。",
    "T01n0026_049:0733b15_1": "若有所說，清和柔潤，順耳入心，可喜可愛，使他安樂，言聲具了，不使人畏，令他得定，說如是言，我於麤言淨除其心。",
    "T01n0026_049:0733b17_2": "諸賢！",
    "T01n0026_049:0733b18_3": "我離綺語，斷綺語，時說、真說、法說、義說、止息說，樂止息諍事，順時得宜，善教善呵，我於綺語淨除其心。",
    "T01n0026_049:0733b20_4": "諸賢！",
    "T01n0026_049:0733b20_5": "我離治生，斷於治生，棄捨稱量及斗斛，亦不受貨，不縛束人，不望折斗量，不以小利侵欺於人，我於治生淨除其心。",
    "T01n0026_049:0733b23_6": "「『諸賢！",
    "T01n0026_049:0733b23_7": "我離受寡婦、童女，斷受寡婦、童女，我於受寡婦、童女淨除其心。",
    "T01n0026_049:0733b25_0": "諸賢！",
    "T01n0026_049:0733b25_1": "我離受奴婢，斷受奴婢，我於受奴婢淨除其心。",
    "T01n0026_049:0733b26_2": "諸賢！",
    "T01n0026_049:0733b26_3": "我離受象、馬、牛、羊，斷受象、馬、牛、羊，我於受象、馬、牛、羊淨除其心。",
    "T01n0026_049:0733b27_4": "諸賢！",
    "T01n0026_049:0733b28_0": "我離受雞、猪，斷受雞、猪，我於受雞、猪淨除其心。",
    "T01n0026_049:0733b29_1": "諸賢！",
    "T01n0026_049:0733b29_2": "我離受田業、店肆，斷受田業、店肆，我於受田業、店肆淨除其心。",
    "T01n0026_049:0733c01_3": "諸賢！",
    "T01n0026_049:0733c01_4": "我離受生稻、麥、豆，斷受生稻、麥、豆，我於受生稻、麥、豆淨除其心。",
    "T01n0026_049:0733c03_5": "諸賢！",
    "T01n0026_049:0733c03_6": "我離酒，斷酒，我於飲酒淨除其心。",
    "T01n0026_049:0733c04_7": "諸賢！",
    "T01n0026_049:0733c04_8": "我離高廣大床，斷高廣大床，我於高廣大床淨除其心。",
    "T01n0026_049:0733c05_9": "諸賢！",
    "T01n0026_049:0733c06_0": "我離華鬘、瓔珞、塗香、脂粉，斷華鬘、瓔珞、塗香、脂粉，我於花鬘、瓔珞、塗香、脂粉淨除其心。",
    "T01n0026_049:0733c08_1": "諸賢！",
    "T01n0026_049:0733c08_2": "我離歌舞倡伎及往觀聽，斷歌舞倡伎及往觀聽，我於歌舞倡伎及往觀聽淨除其心。",
    "T01n0026_049:0733c10_3": "諸賢！",
    "T01n0026_049:0733c10_4": "我離受生色像寶，斷受生色像寶，我於受生色像寶淨除其心。",
    "T01n0026_049:0733c11_5": "諸賢！",
    "T01n0026_049:0733c11_6": "我離過中食，斷過中食，一食、不夜食、學時食，我於過中食淨除其心。",
    "T01n0026_049:0733c13_7": "「『諸賢！",
    "T01n0026_049:0733c13_8": "我已成就此聖戒身，復行知足，衣取覆形，食取充軀，我所往處，衣鉢自隨，無有顧戀。",
    "T01n0026_049:0733c15_9": "猶如鴈鳥與兩翅俱飛翔空中，我亦如是。",
    "T01n0026_049:0733c16_10": "諸賢！",
    "T01n0026_049:0733c16_11": "我已成就此聖戒身及極知足，復守諸根，常念閉塞，念欲明達，守護念心，而得成就，恒欲起意。",
    "T01n0026_049:0733c18_12": "若眼見色，然不受相，亦不味色，謂忿諍故，守護眼根。",
    "T01n0026_049:0733c20_13": "心中不生貪伺、憂慼、惡不善法，趣向彼故，守護眼根。",
    "T01n0026_049:0733c21_14": "如是耳、鼻、舌、身，若意知法，然不受相，亦不味法，謂忿諍故，守護意根。",
    "T01n0026_049:0733c23_15": "心中不生貪伺、憂慼、惡不善法，趣向彼故，守護意根。",
    "T01n0026_049:0733c24_16": "諸賢！",
    "T01n0026_049:0733c24_17": "我已成就此聖戒身及極知足，聖護諸根，正知出入，善觀分別，屈伸低仰，儀容庠序，善著僧伽梨及諸衣鉢，行住坐臥、眠寤語默，皆正知之。",
    "T01n0026_049:0733c27_18": "「『諸賢！",
    "T01n0026_049:0733c27_19": "我已成就此聖戒身及極知足，亦成就聖護諸根，得正知出入，獨住遠離在無事處，或至樹下空安靖處，山巖石室、露地穰[卄/積]，或至林中，或在塜間。",
    "T01n0026_049:0734a02_20": "諸賢！",
    "T01n0026_049:0734a02_21": "我已在無事處，或至樹下空安靖處，敷尼師檀，結跏趺坐，正身正願，及念不向，斷除貪伺，心無有諍。",
    "T01n0026_049:0734a04_22": "見他財物、諸生活具，不起貪伺，欲令我得，我於貪伺淨除其心。",
    "T01n0026_049:0734a06_23": "如是瞋恚、睡眠、調悔，斷疑度惑，於諸善法無有猶豫，我於疑惑淨除其心。",
    "T01n0026_049:0734a08_24": "諸賢！",
    "T01n0026_049:0734a08_25": "我已斷此五蓋、心穢、慧羸，離欲、離惡不善之法，至得第四禪成就遊。",
    "T01n0026_049:0734a10_26": "諸賢！",
    "T01n0026_049:0734a10_27": "我已得如是定心清淨，無穢無煩，柔軟善住，得不動心，趣向漏盡通智作證。",
    "T01n0026_049:0734a12_0": "「『諸賢！",
    "T01n0026_049:0734a12_1": "我知此苦如真，知此苦習、知此苦滅、知此苦滅道如真，知此漏、知此漏習、知此漏滅、知此漏滅道如真。",
    "T01n0026_049:0734a14_2": "彼如是知、如是見，欲漏心解脫，有漏、無明漏心解脫，解脫已便知解脫，生已盡，梵行已立，所作已辦，不更受有，知如真。",
    "T01n0026_049:0734a17_3": "諸賢！",
    "T01n0026_049:0734a17_4": "我如是知、如是見，內身有識及外諸相，一切我、我行及慢使斷知，拔絕根本，終不復生。』",
    "T01n0026_049:0734a19_5": "漏盡比丘得知梵行已立，法者應如是答。",
    "T01n0026_049:0734a20_6": "「汝等聞之，當善然可，歡喜奉行。",
    "T01n0026_049:0734a21_7": "善然可彼，歡喜奉行已，當復如是語彼比丘：『賢者！",
    "T01n0026_049:0734a22_8": "初說我等已可意歡喜，然我等欲從賢者上復上，求智慧應答辯才，以是故我等從賢者問復問耳。』」",
    "T01n0026_049:0734a24_9": "佛說如是。",
    "T01n0026_049:0734a25_10": "彼諸比丘聞佛所說，歡喜奉行。",
    "T01n0026_049:0734a26_0": "說智經第一竟(二千八百四十六字)（一八八）中阿含雙品阿夷那經第二(第五後誦)我聞如是：一時，佛遊舍衛國，在於東園鹿子母堂。",
    "T01n0026_049:0734b01_1": "爾時，世尊則於晡時，從燕坐起，堂上來下，在堂影中露地經行，為諸比丘廣說甚深微妙之法。",
    "T01n0026_049:0734b03_2": "彼時，異學阿夷那，沙門蠻頭弟子，遙見世尊從燕坐起，堂上來下，在堂影中露地經行，為諸比丘廣說甚深微妙之法。",
    "T01n0026_049:0734b06_3": "異學阿夷那，沙門蠻頭弟子，往詣佛所，共相問訊，隨佛經行。",
    "T01n0026_049:0734b07_4": "世尊迴顧問曰：「阿夷那！",
    "T01n0026_049:0734b08_5": "沙門蠻頭實思五百思。",
    "T01n0026_049:0734b08_6": "若有異沙門、梵志一切知、一切見者，自稱我有無餘、知無餘，見彼有過、自稱有過。」",
    "T01n0026_049:0734b10_7": "異學阿夷那，沙門蠻頭弟子，答曰：「瞿曇！",
    "T01n0026_049:0734b11_8": "沙門蠻頭實思五百思。",
    "T01n0026_049:0734b12_0": "若有異沙門、梵志一切知、一切見者，自稱我有無餘、知無餘，見彼有過、自稱有過。」",
    "T01n0026_049:0734b13_1": "世尊復問曰：「阿夷那！",
    "T01n0026_049:0734b14_2": "云何沙門蠻頭思五百思？",
    "T01n0026_049:0734b15_0": "若有異沙門、梵志一切知、一切見者，自稱我有無餘、知無餘，見彼有過、自稱有過耶？」",
    "T01n0026_049:0734b17_1": "異學阿夷那，沙門蠻頭弟子，答曰：「瞿曇！",
    "T01n0026_049:0734b17_2": "沙門蠻頭作如是說：『若行、若住、若坐、若臥、若眠、若寤，或晝、或夜，常無礙知見。",
    "T01n0026_049:0734b19_3": "或時逢[馬*奔]象、逸馬、[馬*奔]車、叛兵、走男、走女，或行如是道，逢惡象、惡馬、惡牛、惡狗，或值蛇聚，或得塊擲，或得杖打，或墮溝瀆，或墮廁中，或乘臥牛，或墮深坑，或入刺中，或見村邑，問名問道，見男見女，問姓問名，或觀空舍，或如是入族。",
    "T01n0026_049:0734b25_4": "彼既入已，而問我曰：「尊從何行？」",
    "T01n0026_049:0734b25_5": "我答彼曰：「諸賢！",
    "T01n0026_049:0734b26_6": "我趣惡道也。」』",
    "T01n0026_049:0734b26_7": "瞿曇！",
    "T01n0026_049:0734b26_8": "沙門蠻頭如是比丘思五百思。",
    "T01n0026_049:0734b27_9": "若有異沙門、梵志一切知、一切見者，自稱我有無餘、知無餘，見彼有過也。」",
    "T01n0026_049:0734b29_10": "於是，世尊離於經行，至經行頭敷尼師檀，結跏趺坐，問諸比丘：「我所說智慧事，汝等受持耶？」",
    "T01n0026_049:0734c02_11": "彼諸比丘默然不答。",
    "T01n0026_049:0734c02_12": "世尊復至再三問曰：「諸比丘！",
    "T01n0026_049:0734c03_13": "我所說智慧事，汝等受持耶？」",
    "T01n0026_049:0734c04_14": "諸比丘亦至再三默然不答。",
    "T01n0026_049:0734c04_15": "彼時，有一比丘即從坐起，偏袒著衣，叉手向佛，白曰：「世尊！",
    "T01n0026_049:0734c06_16": "今正是時。",
    "T01n0026_049:0734c06_17": "善逝！",
    "T01n0026_049:0734c06_18": "今正是時。",
    "T01n0026_049:0734c06_19": "若世尊為諸比丘說智慧事，諸比丘從世尊聞，當善受持。」",
    "T01n0026_049:0734c08_20": "世尊告曰：「比丘！",
    "T01n0026_049:0734c08_21": "諦聽，善思念之，我當為汝具分別說。」",
    "T01n0026_049:0734c09_22": "時，諸比丘白曰：「唯然。",
    "T01n0026_049:0734c09_23": "當受教聽。」",
    "T01n0026_049:0734c10_24": "佛復告曰：「凡有二眾，一曰法眾，二曰非法眾。",
    "T01n0026_049:0734c11_25": "何者非法眾？",
    "T01n0026_049:0734c11_26": "或有一行非法說非法，彼眾亦行非法說非法，彼非法人住非法眾前，自已所知，而虛妄言，不是真實，顯示分別，施設其行，流布次第說法，欲斷他意弊惡，難詰不可說也。",
    "T01n0026_049:0734c15_27": "於正法、律中，不可稱立自已所知，彼非法人住非法眾前，自稱我有智慧普知，於中若有如是說智慧事者，是謂非法眾。",
    "T01n0026_049:0734c18_28": "何者法眾？",
    "T01n0026_049:0734c18_29": "或有一行法說法，彼眾亦行法說法，彼法人住法眾前，自已所知，不虛妄言，是真是實，顯示分別，施設其行，流布次第說，欲斷他意弊惡，難詰則可說也。",
    "T01n0026_049:0734c22_30": "於正法中而可稱立自已所知，彼法人住法眾前，自稱我有智慧普知，於中若有如是說智慧事者，是謂法眾。",
    "T01n0026_049:0734c24_31": "是故汝等當知法、非法，義與非義，知法、非法，義、非義已，汝等當學如法如義。」",
    "T01n0026_049:0734c26_32": "佛說如是，即從座起，入室燕坐。",
    "T01n0026_049:0734c27_33": "於是諸比丘便作是念：「諸賢！",
    "T01n0026_049:0734c28_34": "當知世尊略說此義，不廣分別，即從坐起，入室燕坐。",
    "T01n0026_049:0734c29_35": "『是故，汝等當知法、非法，義與非義，知法、非法，義、非義已，汝等當學如法如義。』」",
    "T01n0026_049:0735a02_36": "彼復作是念：「諸賢！",
    "T01n0026_049:0735a02_37": "誰能廣分別世尊向所略說義？」",
    "T01n0026_049:0735a03_38": "彼復作是念：「尊者阿難是佛侍者而知佛意，常為世尊之所稱譽，及諸智梵行人。",
    "T01n0026_049:0735a05_39": "尊者阿難能廣分別世尊向所略說義。",
    "T01n0026_049:0735a06_40": "諸賢！",
    "T01n0026_049:0735a06_41": "共往詣尊者阿難所，請說此義。",
    "T01n0026_049:0735a07_42": "若尊者阿難為分別者，我等當善受持。」",
    "T01n0026_049:0735a08_0": "於是，諸比丘往詣尊者阿難所，共相問訊，却坐一面，白曰：「尊者阿難！",
    "T01n0026_049:0735a09_1": "當知世尊略說此義，不廣分別，即從坐起，入室燕坐。",
    "T01n0026_049:0735a10_2": "『汝等當知法、非法，義與非義，知法、非法，義、非義已，汝等當學如法如義。』",
    "T01n0026_049:0735a12_3": "我等便作是念：『諸賢！",
    "T01n0026_049:0735a13_0": "誰能廣分別世尊向所略說義！』",
    "T01n0026_049:0735a13_1": "我等復作是念：『尊者阿難是佛侍者而知佛意，常為世尊之所稱譽，及諸智梵行人。",
    "T01n0026_049:0735a15_2": "尊者阿難能廣分別世尊向所略說義。』",
    "T01n0026_049:0735a16_3": "唯願尊者阿難為慈愍故而廣說之。」",
    "T01n0026_049:0735a17_4": "尊者阿難告曰：「諸賢！",
    "T01n0026_049:0735a17_5": "聽我說喻，慧者聞喻則解其義。",
    "T01n0026_049:0735a18_6": "諸賢！",
    "T01n0026_049:0735a18_7": "猶如有人欲得求實，為求實故，持斧入林，彼見大樹成根、莖、節、枝、葉、華、實，彼人不觸根、莖、節、實，但觸枝、葉。",
    "T01n0026_049:0735a21_8": "諸賢所說亦復如是。",
    "T01n0026_049:0735a21_9": "世尊現在，捨來就我而問此義。",
    "T01n0026_049:0735a22_10": "所以者何？",
    "T01n0026_049:0735a22_11": "諸賢！",
    "T01n0026_049:0735a22_12": "當知世尊是眼、是智、是義、是法、法主、法將，說真諦義，現一切義由彼世尊，諸賢應往詣世尊所而問此義：『世尊！",
    "T01n0026_049:0735a25_13": "此云何？",
    "T01n0026_049:0735a25_14": "此何義？』",
    "T01n0026_049:0735a25_15": "如世尊說者，諸賢等當善受持。」",
    "T01n0026_049:0735a26_16": "時，諸比丘白曰：「唯然。",
    "T01n0026_049:0735a26_17": "尊者阿難！",
    "T01n0026_049:0735a27_18": "世尊是眼、是智、是義、是法、法主、法將，說真諦義，現一切義由彼世尊。",
    "T01n0026_049:0735a28_19": "然尊者阿難是佛侍者而知佛意，常為世尊之所稱譽，及諸智梵行人。",
    "T01n0026_049:0735b01_20": "尊者阿難能廣分別世尊向所略說義。",
    "T01n0026_049:0735b02_21": "唯願尊者阿難為慈愍故而廣說之。」",
    "T01n0026_049:0735b03_22": "尊者阿難告諸比丘：「諸賢等！",
    "T01n0026_049:0735b03_23": "共聽我所說。",
    "T01n0026_049:0735b04_24": "諸賢！",
    "T01n0026_049:0735b04_25": "邪見非法，正見是法。",
    "T01n0026_049:0735b04_26": "若有因邪見生無量惡不善法者，是謂非義；若因正見生無量善法者，是謂是義。",
    "T01n0026_049:0735b06_27": "諸賢！",
    "T01n0026_049:0735b06_28": "乃至邪智非法，正智是法，若因邪智生無量惡不善法者，是謂非義；若因正智生無量善法者，是謂是義。",
    "T01n0026_049:0735b09_29": "諸賢！",
    "T01n0026_049:0735b09_30": "謂世尊略說此義，不廣分別，即從坐起，入室燕坐。",
    "T01n0026_049:0735b10_31": "『是故汝等當知法、非法，義與非義，知法、非法，義、非義已，汝等當學如法如義。』",
    "T01n0026_049:0735b12_32": "此世尊略說，不廣分別義，我以此句、以此文廣說如是，諸賢可往向佛具陳，若如世尊所說義者，諸賢等便可受持。」",
    "T01n0026_049:0735b15_33": "於是，諸比丘聞尊者阿難所說，善受持誦，即從坐起，繞尊者阿難三匝而去，往詣佛所，稽首作禮，却坐一面，白曰：「世尊！",
    "T01n0026_049:0735b18_34": "向世尊略說此義，不廣分別，即從坐起，入室燕坐。",
    "T01n0026_049:0735b19_35": "尊者阿難以此句、以此文而廣說之。」",
    "T01n0026_049:0735b20_36": "世尊聞已，歎曰：「善哉！",
    "T01n0026_049:0735b20_37": "善哉！",
    "T01n0026_049:0735b20_38": "我弟子中有眼、有智、有法、有義。",
    "T01n0026_049:0735b21_39": "所以者何？",
    "T01n0026_049:0735b21_40": "謂師為弟子略說此義，不廣分別，彼弟子以此句、以此文而廣說之。",
    "T01n0026_049:0735b23_41": "如阿難所說，汝等應當如是受持。",
    "T01n0026_049:0735b24_42": "所以者何？",
    "T01n0026_049:0735b24_43": "以說觀義應如是也。」",
    "T01n0026_049:0735b25_0": "佛說如是。",
    "T01n0026_049:0735b25_1": "彼諸比丘聞佛所說，歡喜奉行。",
    "T01n0026_049:0735b26_0": "阿夷那經第二竟(千八百二十八字)（一八九）中阿含雙品聖道經第三(第五後誦)我聞如是：一時，佛遊拘樓瘦劒磨瑟曇拘樓都邑。",
    "T01n0026_049:0735c01_1": "爾時，世尊告諸比丘：「有一道令眾生得清淨，離愁慼啼哭，滅憂苦懊惱，便得如法，謂聖正定。",
    "T01n0026_049:0735c03_2": "有習、有助，亦復有具，而有七支，於聖正定說習、說助，亦復說具。",
    "T01n0026_049:0735c04_3": "云何為七？",
    "T01n0026_049:0735c05_4": "正見、正志、正語、正業、正命、正方便、正念。",
    "T01n0026_049:0735c06_0": "若有以此七支習、助、具，善趣向心得一者，是謂聖正定，有習、有助，亦復有具。",
    "T01n0026_049:0735c07_1": "所以者何？",
    "T01n0026_049:0735c08_2": "正見生正志，正志生正語，正語生正業，正業生正命，正命生正方便，正方便生正念，正念生正定，賢聖弟子如是心正定，頓盡婬、怒、癡，賢聖弟子如是正心解脫，頓知生已盡，梵行已立，所作已辦，不更受有，知如真，彼中正見最在其前。",
    "T01n0026_049:0735c13_3": "「若見邪見是邪見者，是謂正見，若見正見是正見者，亦謂正見。",
    "T01n0026_049:0735c15_0": "云何邪見？",
    "T01n0026_049:0735c15_1": "謂此見無施、無齋、無有呪說，無善惡業，無善惡業報，無此世彼世，無父無母，世無真人往至善處、善去善向、此世彼世自知自覺自作證成就遊，是謂邪見。",
    "T01n0026_049:0735c18_2": "云何正見？",
    "T01n0026_049:0735c19_3": "謂此見有施、有齋，亦有呪說，有善惡業，有善惡業報，有此世彼世，有父有母，世有真人往至善處、善去善向，此世彼世自知自覺自作證成就遊，是謂正見。",
    "T01n0026_049:0735c22_4": "是為見邪見是邪見者，是謂正見。",
    "T01n0026_049:0735c23_5": "見正見是正見者，亦謂正見。",
    "T01n0026_049:0735c24_6": "彼如是知已，則便求學，欲斷邪見成就正見，是謂正方便。",
    "T01n0026_049:0735c25_7": "比丘以念斷於邪見，成就正見，是謂正念。",
    "T01n0026_049:0735c26_8": "此三支隨正見從見方便，是故正見最在前也。",
    "T01n0026_049:0735c27_9": "「若見邪志是邪志者，是謂正志。",
    "T01n0026_049:0735c28_10": "若見正志是正志者，亦謂正志。",
    "T01n0026_049:0735c29_11": "云何邪志？",
    "T01n0026_049:0735c29_12": "欲念、恚念、害念，是謂邪志。",
    "T01n0026_049:0736a01_13": "云何正志，無欲念、無恚念、無害念，是謂正志。",
    "T01n0026_049:0736a02_14": "是為見邪志是邪志者，是謂正志。",
    "T01n0026_049:0736a03_15": "見正志是正志者，亦謂正志。",
    "T01n0026_049:0736a03_16": "彼如是知已，則便求學，欲斷邪志成就正志，是謂正方便。",
    "T01n0026_049:0736a05_17": "比丘以念斷於邪志，成就正志，是謂正念。",
    "T01n0026_049:0736a06_18": "此三支隨正志從見方便，是故正見最在前也。",
    "T01n0026_049:0736a07_19": "「若見邪語是邪語者，是謂正語。",
    "T01n0026_049:0736a08_20": "若見正語是正語者，亦謂正語。",
    "T01n0026_049:0736a08_21": "云何邪語？",
    "T01n0026_049:0736a09_22": "妄言、兩舌、麤言、綺語，是謂邪語。",
    "T01n0026_049:0736a09_23": "云何正語？",
    "T01n0026_049:0736a10_24": "離妄言、兩舌、麤言、綺語，是謂正語。",
    "T01n0026_049:0736a10_25": "是為見邪語是邪語者，是謂正語。",
    "T01n0026_049:0736a11_26": "見正語是正語者，亦謂正語。",
    "T01n0026_049:0736a12_27": "彼如是知已，則便求學，欲斷邪語成就正語，是謂正方便。",
    "T01n0026_049:0736a13_28": "比丘以念斷於邪語，成就正語，是謂正念。",
    "T01n0026_049:0736a14_29": "此三支隨正語從見方便，是故正見最在前也。",
    "T01n0026_049:0736a15_30": "「若見邪業是邪業者，是謂正業。",
    "T01n0026_049:0736a16_31": "若見正業是正業者，亦謂正業。",
    "T01n0026_049:0736a17_32": "云何邪業？",
    "T01n0026_049:0736a17_33": "殺生、不與取、邪婬，是謂邪業。",
    "T01n0026_049:0736a18_34": "云何正業？",
    "T01n0026_049:0736a18_35": "離殺、不與取、邪婬，是謂正業。",
    "T01n0026_049:0736a19_36": "是為見邪業是邪業者，是謂正業。",
    "T01n0026_049:0736a20_37": "見正業是正業者，亦謂正業。",
    "T01n0026_049:0736a20_38": "彼如是知已，則便求學，欲斷邪業成就正業，是謂正方便。",
    "T01n0026_049:0736a22_39": "比丘以念斷於邪業，成就正業，是謂正念。",
    "T01n0026_049:0736a23_40": "此三支隨正業從見方便，是故正見最在前也。",
    "T01n0026_049:0736a24_41": "「若見邪命是邪命者，是謂正命。",
    "T01n0026_049:0736a25_42": "若見正命是正命者，亦謂正命。",
    "T01n0026_049:0736a25_43": "云何邪命？",
    "T01n0026_049:0736a26_44": "若有求無滿意，以若干種畜生之呪，邪命存命，彼不如法求衣被，以非法也。",
    "T01n0026_049:0736a27_45": "不如法求飲食、床榻、湯藥、諸生活具，以非法也，是謂邪命。",
    "T01n0026_049:0736a29_46": "云何正命？",
    "T01n0026_049:0736a29_47": "若不求無滿意，不以若干種畜生之呪，不邪命存命，彼如法求衣被，則以法也。",
    "T01n0026_049:0736b02_48": "如法求飲食、床榻、湯藥、諸生活具，則以法也，是謂正命。",
    "T01n0026_049:0736b03_49": "是為見邪命是邪命者，是謂正命。",
    "T01n0026_049:0736b04_50": "見正命是正命者，亦謂正命。",
    "T01n0026_049:0736b05_51": "彼如是知已，則便求學，欲斷邪命，成就正命，是謂正方便。",
    "T01n0026_049:0736b06_52": "比丘以念斷於邪命，成就正命，是謂正念。",
    "T01n0026_049:0736b07_53": "此三支隨正命從見方便，是故正見最在前也。",
    "T01n0026_049:0736b08_54": "「云何正方便？",
    "T01n0026_049:0736b09_55": "比丘者，已生惡法為斷故，發欲求方便，精勤舉心滅。",
    "T01n0026_049:0736b10_56": "未生惡法為不生故，發欲求方便，精勤舉心滅。",
    "T01n0026_049:0736b11_57": "未生善法為生故，發欲求方便，精勤舉心滅。",
    "T01n0026_049:0736b12_58": "已生善法為住不忘不退，轉增廣布，修習滿具故，發欲求方便，精勤舉心滅，是謂正方便。",
    "T01n0026_049:0736b14_59": "「云何正念？",
    "T01n0026_049:0736b14_60": "比丘者，觀內身如身，觀至覺、心、法如法，是謂正念。",
    "T01n0026_049:0736b16_61": "「云何正定？",
    "T01n0026_049:0736b16_62": "比丘者，離欲、離惡不善之法，至得第四禪成就遊，是謂正定。",
    "T01n0026_049:0736b17_63": "「云何正解脫？",
    "T01n0026_049:0736b18_64": "比丘者，欲心解脫，恚、癡心解脫，是謂正解脫。",
    "T01n0026_049:0736b19_65": "「云何正智？",
    "T01n0026_049:0736b19_66": "比丘者，知欲心解脫，知恚、癡心解脫，是謂正智也。",
    "T01n0026_049:0736b20_67": "是為學者成就八支，漏盡阿羅訶成就十支。",
    "T01n0026_049:0736b21_68": "「云何學者成就八支？",
    "T01n0026_049:0736b22_69": "學正見至學正定，是為學者成就八支。",
    "T01n0026_049:0736b23_0": "云何漏盡阿羅訶成就十支？",
    "T01n0026_049:0736b23_1": "無學正見至無學正智，是謂漏盡阿羅訶成就十支。",
    "T01n0026_049:0736b24_2": "所以者何？",
    "T01n0026_049:0736b25_3": "正見者，斷於邪見，若因邪見生無量惡不善法者，彼亦斷之。",
    "T01n0026_049:0736b26_4": "若因正見生無量善法者，彼則修習，令滿具足。",
    "T01n0026_049:0736b27_5": "至正智者斷於邪智，若因邪智生無量惡不善法者，彼亦斷之。",
    "T01n0026_049:0736b29_6": "若因正智生無量善法者，彼則修習，令滿具足。",
    "T01n0026_049:0736c01_7": "「是為二十善品、二十不善品，是為說四十大法品轉於梵輪，沙門、梵志、天及魔、梵及餘世間，無有能制而言非者。",
    "T01n0026_049:0736c03_8": "若有沙門、梵志者，我所說四十大法品轉於梵輪，沙門、梵志、天及魔、梵及餘世間，無有能制而言非者。",
    "T01n0026_049:0736c06_9": "彼於如法有十詰責。",
    "T01n0026_049:0736c06_10": "云何為十？",
    "T01n0026_049:0736c07_11": "若毀呰正見，稱譽邪見。",
    "T01n0026_049:0736c07_12": "若有邪見沙門、梵志，若供養彼而稱譽彼。",
    "T01n0026_049:0736c08_13": "若有沙門、梵志者，我所說四十大法品轉於梵輪，沙門、梵志、天及魔、梵及餘世間，無有能制而言非者，彼於如法是謂一詰責。",
    "T01n0026_049:0736c11_14": "「若毀呰，至正智，稱譽邪智。",
    "T01n0026_049:0736c12_15": "若有邪智沙門、梵志，若供養彼而稱譽彼。",
    "T01n0026_049:0736c13_16": "若有沙門、梵志，我所說四十大法品轉於梵輪，沙門、梵志、天及魔，梵及餘世間，無有能制而言非者，彼於如法是謂第十詰責。",
    "T01n0026_049:0736c16_17": "若有沙門、梵志，我所說四十大法品轉於梵輪，沙門、梵志、天及魔、梵及餘世間，無有能制而言非者，是謂於如法有十詰責。",
    "T01n0026_049:0736c19_18": "若更有餘沙門、梵志，蹲踞說蹲踞，無所有說無所有，說無因、說無作、說無業，謂彼彼所作善惡施設，斷絕破壞彼此，我所說四十大法品轉於梵輪，沙門、梵志、天及魔、梵及餘世間，無有能制而言非者，彼亦有詰責、愁憂恐怖。」",
    "T01n0026_049:0736c24_19": "佛說如是。",
    "T01n0026_049:0736c24_20": "彼諸比丘聞佛所說，歡喜奉行。",
    "T01n0026_049:0736c26_0": "聖道經第三竟(千八百五字)",
    "T01n0026_049:0736c27_0": "（一九〇）中阿含雙品小空經第四(第五",
    "T01n0026_049:0736c28_0": "後誦)",
    "T01n0026_049:0736c29_0": "我聞如是：一時，佛遊舍衛國，在於東園鹿子母堂。",
    "T01n0026_049:0737a01_1": "爾時，尊者阿難則於晡時從燕坐起，往詣佛所，稽首佛足，却住一面，白曰：「世尊一時遊行釋中，城名釋都邑，我於爾時從世尊聞說如是義。",
    "T01n0026_049:0737a04_2": "『阿難！",
    "T01n0026_049:0737a04_3": "我多行空。』",
    "T01n0026_049:0737a04_4": "彼世尊所說，我善知、善受，為善持耶？」",
    "T01n0026_049:0737a05_5": "爾時，世尊答曰：「阿難！",
    "T01n0026_049:0737a06_6": "彼我所說，汝實善知、善受、善持。",
    "T01n0026_049:0737a07_7": "所以者何？",
    "T01n0026_049:0737a07_8": "我從爾時及至於今，多行空也。",
    "T01n0026_049:0737a08_9": "阿難！",
    "T01n0026_049:0737a08_10": "如此鹿子母堂，空無象、馬、牛、羊、財物、穀米、奴婢，然有不空，唯比丘眾。",
    "T01n0026_049:0737a09_11": "是為，阿難！",
    "T01n0026_049:0737a10_0": "若此中無者，以此故我見是空，若此有餘者，我見真實有。",
    "T01n0026_049:0737a11_1": "阿難！",
    "T01n0026_049:0737a11_2": "是謂行真實、空、不顛倒也。",
    "T01n0026_049:0737a12_3": "阿難！",
    "T01n0026_049:0737a12_4": "比丘若欲多行空者，彼比丘莫念村想，莫念人想，當數念一無事想。",
    "T01n0026_049:0737a13_5": "彼如是知空於村想，空於人想，然有不空，唯一無事想。",
    "T01n0026_049:0737a15_6": "若有疲勞，因村想故，我無是也。",
    "T01n0026_049:0737a16_0": "若有疲勞，因人想故，我亦無是。",
    "T01n0026_049:0737a16_1": "唯有疲勞，因一無事想故。",
    "T01n0026_049:0737a17_2": "若彼中無者，以此故，彼見是空，若彼有餘者，彼見真實有。",
    "T01n0026_049:0737a18_3": "阿難！",
    "T01n0026_049:0737a18_4": "是謂行真實、空、不顛倒也。",
    "T01n0026_049:0737a19_5": "「復次，阿難！",
    "T01n0026_049:0737a19_6": "比丘若欲多行空者，彼比丘莫念人想，莫念無事想，當數念一地想。",
    "T01n0026_049:0737a21_7": "彼比丘若見此地有高下，有蛇聚，有棘刺叢，有沙有石，山嶮深河，莫念彼也。",
    "T01n0026_049:0737a23_8": "若見此地平正如掌，觀望處好，當數念彼。",
    "T01n0026_049:0737a24_9": "阿難！",
    "T01n0026_049:0737a24_10": "猶如牛皮，以百釘張，極張挓已，無皺無縮。",
    "T01n0026_049:0737a25_11": "若見此地有高下，有蛇聚，有棘刺叢，有沙有石，山嶮深河，莫念彼也。",
    "T01n0026_049:0737a27_12": "若見此地平正如掌，觀望處好，當數念彼。",
    "T01n0026_049:0737a28_13": "彼如是知，空於人想，空無事想，然有不空，唯一地想。",
    "T01n0026_049:0737a29_14": "若有疲勞，因人想故，我無是也。",
    "T01n0026_049:0737b01_15": "若有疲勞，因無事想故，我亦無是。",
    "T01n0026_049:0737b02_16": "唯有疲勞，因一地想故。",
    "T01n0026_049:0737b02_17": "若彼中無者，以此故，彼見是空，若彼有餘者，彼見真實有。",
    "T01n0026_049:0737b04_18": "阿難！",
    "T01n0026_049:0737b04_19": "是謂行真實、空、不顛倒也。",
    "T01n0026_049:0737b04_20": "「復次，阿難！",
    "T01n0026_049:0737b05_21": "比丘若欲多行空者，彼比丘莫念無事想，莫念地想，當數念一無量空處想。",
    "T01n0026_049:0737b07_0": "彼如是知，空無事想，空於地想，然有不空，唯一無量空處想。",
    "T01n0026_049:0737b08_1": "若有疲勞，因無事想故，我無是也。",
    "T01n0026_049:0737b09_2": "若有疲勞，因地想故，我亦無是。",
    "T01n0026_049:0737b10_0": "唯有疲勞，因一無量空處想故。",
    "T01n0026_049:0737b10_1": "若彼中無者，以此故，彼見是空，若彼有餘者，彼見真實有。",
    "T01n0026_049:0737b12_2": "阿難！",
    "T01n0026_049:0737b12_3": "是謂行真實、空、不顛倒也。",
    "T01n0026_049:0737b12_4": "「復次，阿難！",
    "T01n0026_049:0737b13_5": "比丘若欲多行空者，彼比丘莫念地想，莫念無量空處想，當數念一無量識處想。",
    "T01n0026_049:0737b15_6": "彼如是知，空於地想，空無量空處想，然有不空，唯一無量識處想。",
    "T01n0026_049:0737b16_7": "若有疲勞，因地想故，我無是也。",
    "T01n0026_049:0737b17_8": "若有疲勞，因無量空處想故，我亦無是。",
    "T01n0026_049:0737b18_9": "唯有疲勞，因一無量識處想故。",
    "T01n0026_049:0737b19_10": "若彼中無者，以此故，彼見是空，若彼有餘者，彼見真實有。",
    "T01n0026_049:0737b20_11": "阿難！",
    "T01n0026_049:0737b20_12": "是謂行真實、空、不顛倒也。",
    "T01n0026_049:0737b21_13": "「復次，阿難！",
    "T01n0026_049:0737b21_14": "比丘若欲多行空者，彼比丘莫念無量空處想，莫念無量識處想，當數念一無所有處想。",
    "T01n0026_049:0737b23_15": "彼如是知，空無量空處想，空無量識處想，然有不空，唯一無所有處想。",
    "T01n0026_049:0737b25_16": "若有疲勞，因無量空處想故，我無是也。",
    "T01n0026_049:0737b26_17": "若有疲勞，因無量識處想故，我亦無是。",
    "T01n0026_049:0737b27_18": "唯有疲勞，因一無所有處想故。",
    "T01n0026_049:0737b27_19": "若彼中無者，以此故，彼見是空，若彼有餘者，彼見真實有。",
    "T01n0026_049:0737b29_20": "阿難！",
    "T01n0026_049:0737b29_21": "是謂行真實、空、不顛倒也。",
    "T01n0026_049:0737c01_0": "「復次，阿難！",
    "T01n0026_049:0737c01_1": "比丘若欲多行空者，彼比丘莫念無量識處想，莫念無所有處想，當數念一無想心定。",
    "T01n0026_049:0737c03_2": "彼如是知，空無量識處想，空無所有處想，然有不空，唯一無想心定。",
    "T01n0026_049:0737c04_3": "若有疲勞，因無量識處想故，我無是也。",
    "T01n0026_049:0737c05_4": "若有疲勞，因無所有處想故，我亦無是。",
    "T01n0026_049:0737c06_5": "唯有疲勞，因一無想心定故。",
    "T01n0026_049:0737c07_6": "若彼中無者，以此故，彼見是空，若彼有餘者，彼見真實有。",
    "T01n0026_049:0737c08_7": "阿難！",
    "T01n0026_049:0737c09_0": "是謂行真實、空、不顛倒也。",
    "T01n0026_049:0737c09_1": "「彼作是念：『我本無想心定，本所行、本所思，若本所行、本所思者，我不樂彼，不求彼，不應住彼，如是知、如是見，欲漏心解脫，有漏、無明漏心解脫，解脫已，便知解脫，生已盡，梵行已立，所作已辦，不更受有，知如真。』",
    "T01n0026_049:0737c14_2": "彼如是知，空欲漏、空有漏、空無明漏，然有不空，唯此我身六處、命存。",
    "T01n0026_049:0737c16_3": "若有疲勞，因欲漏故，我無是也。",
    "T01n0026_049:0737c16_4": "若有疲勞，因有漏、無明漏故，我亦無是。",
    "T01n0026_049:0737c17_5": "唯有疲勞，因此我身六處、命存故。",
    "T01n0026_049:0737c18_6": "若彼中無者，以此故，彼見是空；若彼有餘者，彼見真實有。",
    "T01n0026_049:0737c20_0": "阿難！",
    "T01n0026_049:0737c20_1": "是謂行真實、空、不顛倒也。",
    "T01n0026_049:0737c20_2": "謂漏盡、無漏、無為、心解脫。",
    "T01n0026_049:0737c21_3": "「阿難！",
    "T01n0026_049:0737c21_4": "若過去諸如來、無所著、等正覺，彼一切行此真實、空、不顛倒，謂漏盡、無漏、無為、心解脫。",
    "T01n0026_049:0737c23_5": "阿難！",
    "T01n0026_049:0737c23_6": "若當來諸如來、無所著、等正覺，彼一切行此真實、空、不顛倒，謂漏盡、無漏、無為、心解脫。",
    "T01n0026_049:0737c25_7": "阿難！",
    "T01n0026_049:0737c25_8": "若今現在我如來、無所著、等正覺，我亦行此真實、空、不顛倒，謂漏盡、無漏、無為、心解脫。",
    "T01n0026_049:0737c27_9": "阿難！",
    "T01n0026_049:0737c27_10": "汝當如是學，我亦行此真實、空、不顛倒，謂漏盡、無漏、無為、心解脫。",
    "T01n0026_049:0737c29_11": "是故，阿難！",
    "T01n0026_049:0737c29_12": "當學如是。」",
    "T01n0026_049:0737c29_13": "佛說如是。",
    "T01n0026_049:0738a01_0": "尊者阿難及諸比丘聞佛所說，歡喜奉行。",
    "T01n0026_049:0738a02_0": "小空經第四竟(千四百二十三字)",
    "T01n0026_049:0738a03_0": "（一九一）中阿含雙品大空經第五(第五",
    "T01n0026_049:0738a04_0": "後誦)",
    "T01n0026_049:0738a05_0": "我聞如是：一時，佛遊釋中迦維羅衛，在尼拘類園。",
    "T01n0026_049:0738a06_1": "爾時，世尊過夜平旦，著衣持鉢，入迦維羅衛而行乞食，食訖中後，往詣加羅差摩釋精舍。",
    "T01n0026_049:0738a08_2": "爾時，加羅差摩釋精舍敷眾多床座，眾多比丘於中住止。",
    "T01n0026_049:0738a09_3": "彼時，世尊從加羅差摩釋精舍出，往詣加羅釋精舍。",
    "T01n0026_049:0738a10_4": "爾時，尊者阿難與眾多比丘在加羅釋精舍中集作衣業，尊者阿難遙見佛來，見已出迎，取佛衣鉢，還敷床座，汲水洗足。",
    "T01n0026_049:0738a13_5": "佛洗足已，於加羅釋精舍坐尊者阿難所敷之座，告曰：「阿難！",
    "T01n0026_049:0738a15_6": "加羅差摩釋精舍敷眾多床座，眾多比丘於中住止。」",
    "T01n0026_049:0738a16_7": "尊者阿難白曰：「唯然。",
    "T01n0026_049:0738a16_8": "世尊！",
    "T01n0026_049:0738a16_9": "加羅差摩釋精舍敷眾多床座，眾多比丘於中住止。",
    "T01n0026_049:0738a18_10": "所以者何？",
    "T01n0026_049:0738a18_11": "我今作衣業。」",
    "T01n0026_049:0738a18_12": "時，世尊復告阿難曰：「比丘不可欲嘩說、樂於嘩說、合會嘩說、欲眾、樂眾、合會於眾、不欲離眾、不樂獨住遠離之處。",
    "T01n0026_049:0738a21_13": "若有比丘欲嘩說、樂於嘩說、合會嘩說、欲眾、樂眾、合會於眾、不欲離眾、不樂獨住遠離處者，謂有樂、聖樂、無欲之樂、離樂、息樂、正覺之樂、無食之樂、非生死樂。",
    "T01n0026_049:0738a25_14": "若得如是樂，易不難得者，終無是處。",
    "T01n0026_049:0738a26_15": "阿難！",
    "T01n0026_049:0738a26_16": "若有比丘不欲嘩說，不樂嘩說，不合會嘩說，不欲於眾，不樂於眾，不合會眾，欲離於眾，常樂獨住遠離處者，謂有樂、聖樂、無欲之樂、離樂、息樂、正覺之樂、無食之樂、非生死樂。",
    "T01n0026_049:0738b01_17": "若得如是樂，易不難得者，必有是處。",
    "T01n0026_049:0738b02_18": "「阿難！",
    "T01n0026_049:0738b02_19": "比丘不可欲嘩說、樂於嘩說、合會嘩說、欲眾、樂眾、合會於眾、不欲離眾、不樂獨住遠離之處。",
    "T01n0026_049:0738b04_20": "若有比丘欲嘩說、樂於嘩說、合會嘩說、欲眾、樂眾、合會於眾、不欲離眾、不樂獨住遠離處者，得時愛樂心解脫，及不時不移動心解脫者，終無是處。",
    "T01n0026_049:0738b08_21": "阿難！",
    "T01n0026_049:0738b08_22": "若有比丘不欲嘩說，不樂嘩說，不合會嘩說，不欲於眾，不樂於眾，不合會眾，欲離於眾，常樂獨住遠離處者，得時愛樂心解脫，及不時不移動心解脫者，必有是處。",
    "T01n0026_049:0738b12_23": "所以者何？",
    "T01n0026_049:0738b12_24": "我不見有一色令我欲樂，彼色敗壞變易，異時生愁慼啼哭、憂苦、懊惱，以是故我此異住處正覺盡覺，謂度一切色想行於外空。",
    "T01n0026_049:0738b15_25": "「阿難！",
    "T01n0026_049:0738b15_26": "我行此住處已，生歡悅，我此歡悅，一切身覺正念正智，生喜、生止、生樂、生定，如我此定，一切身覺正念正智。",
    "T01n0026_049:0738b18_27": "阿難！",
    "T01n0026_049:0738b18_28": "或有比丘、比丘尼、優婆塞、優婆私共來詣我，我便為彼行如是如是心，遠離，樂無欲，我亦復為彼說法，勸助於彼。",
    "T01n0026_049:0738b20_29": "阿難！",
    "T01n0026_049:0738b20_30": "若比丘欲多行空者，彼比丘當持內心住止令一定，彼持內心住止令一定已，當念內空。",
    "T01n0026_049:0738b23_31": "阿難！",
    "T01n0026_049:0738b23_32": "若比丘作如是說我不持內心住止，不令一定，念內空者，當知彼比丘大自疲勞。",
    "T01n0026_049:0738b25_33": "「阿難！",
    "T01n0026_049:0738b25_34": "云何比丘持內心住止令一定耶？",
    "T01n0026_049:0738b26_35": "比丘者，此身離生喜、樂，漬、盡潤漬，普遍充滿，離生喜、樂，無處不遍。",
    "T01n0026_049:0738b27_36": "阿難！",
    "T01n0026_049:0738b27_37": "猶人沐浴，器盛澡豆，以水澆和，和令作丸，漬盡潤漬，普遍充滿，內外周密，無處有漏。",
    "T01n0026_049:0738b29_38": "如是，阿難！",
    "T01n0026_049:0738b29_39": "比丘此身離生喜、樂，漬盡潤漬，普遍充滿，離生喜、樂，無處不遍。",
    "T01n0026_049:0738c02_40": "阿難！",
    "T01n0026_049:0738c02_41": "如是比丘持內心住止令得一定，彼持內心住止令一定已，當念內空。",
    "T01n0026_049:0738c04_42": "彼念內空已，其心移動，不趣向近，不得清澄，不住不解於內空也。",
    "T01n0026_049:0738c05_43": "阿難！",
    "T01n0026_049:0738c05_44": "若比丘觀時，則知念內空，其心移動，不趣向近，不得清澄，不住不解於內空者，彼比丘當念外空，彼念外空已，其心移動，不趣向近，不得清澄，不住不解於外空也。",
    "T01n0026_049:0738c09_45": "「阿難！",
    "T01n0026_049:0738c09_46": "若比丘觀時，則知念外空，其心移動，不趣向近，不得清澄，不住不解於外空者，彼比丘當念內外空。",
    "T01n0026_049:0738c12_47": "彼念內外空已，其心移動，不趣向近，不得清澄，不住不解於內外空也。",
    "T01n0026_049:0738c14_48": "阿難！",
    "T01n0026_049:0738c14_49": "若比丘觀時，則知念內外空，其心移動，不趣向近，不得清澄，不住不解於內外空者，彼比丘當念不移動。",
    "T01n0026_049:0738c16_50": "彼念不移動已，其心移動，不趣向近，不得清澄，不住不解於不移動也。",
    "T01n0026_049:0738c18_51": "「阿難！",
    "T01n0026_049:0738c18_52": "若比丘觀時，則知念不移動，其心移動，不趣向近，不得清澄，不住不解於不移動者，彼比丘彼彼心於彼彼定，御復御，習復習，軟復軟，善快柔和，攝樂遠離。",
    "T01n0026_049:0738c22_53": "若彼心於彼彼定，御復御，習復習，軟復軟，善快柔和，攝樂遠離已，當以內空成就遊。",
    "T01n0026_049:0738c24_54": "彼內空成就遊已，心不移動，趣向於近，得清澄住，解於內空。",
    "T01n0026_049:0738c25_55": "阿難！",
    "T01n0026_049:0738c25_56": "如是比丘觀時，則知內空成就遊，心不移動，趣向於近，得清澄住，解於內空者，是謂正知。",
    "T01n0026_049:0738c27_57": "「阿難！",
    "T01n0026_049:0738c28_58": "比丘當以外空成就遊，彼外空成就遊已，心不移動，趣向於近，得清澄住，解於外空。",
    "T01n0026_049:0739a01_59": "阿難！",
    "T01n0026_049:0739a01_60": "如是比丘觀時，則知外空成就遊，心不移動，趣向於近，得清澄住，解於外空者，是謂正知。",
    "T01n0026_049:0739a03_61": "阿難！",
    "T01n0026_049:0739a03_62": "比丘當以內外空成就遊，彼內外空成就遊已，心不移動，趣向於近，得清澄住，解於內外空。",
    "T01n0026_049:0739a05_63": "阿難！",
    "T01n0026_049:0739a05_64": "如是比丘觀時，則知內外空成就遊，心不移動，趣向於近，得清澄住，解於內外空者，是謂正知。",
    "T01n0026_049:0739a08_0": "阿難！",
    "T01n0026_049:0739a08_1": "當以不移動成就遊，彼不移動成就遊已，心不移動，趣向於近，得清澄住，解於不移動。",
    "T01n0026_049:0739a10_2": "阿難！",
    "T01n0026_049:0739a10_3": "如是比丘觀時，則知不移動成就遊，心不移動，趣向於近，得清澄住，解於不移動者，是謂正知。",
    "T01n0026_049:0739a12_4": "「阿難！",
    "T01n0026_049:0739a12_5": "彼比丘行此住處心，若欲經行者，彼比丘從禪室出，在室影中露地經行，諸根在內，心不向外，後作前想，如是經行已，心中不生貪伺、憂慼、惡不善法，是謂正知。",
    "T01n0026_049:0739a16_6": "阿難！",
    "T01n0026_049:0739a16_7": "彼比丘行此住處心，若欲坐定者，彼比丘從離經行，至經行頭，敷尼師檀，結跏趺坐，如是坐定已，心中不生貪伺、憂慼、惡不善法，是謂正知。",
    "T01n0026_049:0739a20_0": "阿難！",
    "T01n0026_049:0739a20_1": "彼比丘行此住處心，若欲有所念者，彼比丘若此三惡不善之念：欲念、恚念、害念，莫念此三惡不善之念。",
    "T01n0026_049:0739a22_2": "若此三善念：無欲念、無恚念、無害念，當念此三善念。",
    "T01n0026_049:0739a23_3": "如是念已，心中不生貪伺、憂慼、惡不善法，是謂正知。",
    "T01n0026_049:0739a25_0": "「阿難！",
    "T01n0026_049:0739a25_1": "彼比丘行此住處心，若欲有所說者，彼比丘若此論非聖論，無義相應，謂論王論、賊論、鬪諍論、飲食論、衣被論、婦人論、童女論、婬女論、世間論、邪道論、海中論，不論如是種種畜生論。",
    "T01n0026_049:0739a29_2": "若論聖論與義相應，令心柔和，無諸陰蓋，謂論施論、戒論、定論、慧論、解脫論、解脫知見論、漸損論、不會論、少欲論、知足論、無欲論、斷論、滅論、燕坐論、緣起論，如是沙門所論。",
    "T01n0026_049:0739b04_3": "如是論已，心中不生貪伺、憂慼、惡不善法，是謂正知。",
    "T01n0026_049:0739b05_4": "「復次，阿難！",
    "T01n0026_049:0739b05_5": "有五欲功德，可樂、意所念，愛色欲相應，眼知色，耳知聲，鼻知香，舌知味，身知觸。",
    "T01n0026_049:0739b07_6": "若比丘心至到，觀此五欲功德，隨其欲功德，若心中行者。",
    "T01n0026_049:0739b09_0": "所以者何？",
    "T01n0026_049:0739b09_1": "無前無後，此五欲功德，隨其欲功德，心中行者。",
    "T01n0026_049:0739b10_2": "阿難！",
    "T01n0026_049:0739b10_3": "若比丘觀時，則知此五欲功德，隨其欲功德，心中行者。",
    "T01n0026_049:0739b11_4": "彼比丘彼彼欲功德，觀無常、觀衰耗、觀無欲、觀斷、觀滅、觀斷捨離，若此五欲功德有欲有染者，彼即滅也。",
    "T01n0026_049:0739b14_5": "阿難！",
    "T01n0026_049:0739b14_6": "若如是比丘觀時，則知者此五欲功德有欲有染，彼已斷也，是謂正知。",
    "T01n0026_049:0739b16_0": "「復次，阿難！",
    "T01n0026_049:0739b16_1": "有五盛陰，色盛陰，覺、想、行、識盛陰，謂比丘如是觀興衰，是色、是色習、是色滅，是覺、想、行、識，是識、是識習、是識滅。",
    "T01n0026_049:0739b18_2": "若此五盛陰有我慢者，彼即滅也。",
    "T01n0026_049:0739b19_3": "阿難！",
    "T01n0026_049:0739b19_4": "若有比丘如是觀時，則知五陰中我慢已滅，是謂正知。",
    "T01n0026_049:0739b21_5": "阿難！",
    "T01n0026_049:0739b21_6": "是法一向可、一向樂、一向意念，無漏無受，魔所不及，惡所不及，諸惡不善法、穢污、當來有本、煩熱苦報生老病死因亦所不及，謂成就此不放逸也。",
    "T01n0026_049:0739b24_7": "所以者何？",
    "T01n0026_049:0739b24_8": "因不放逸，諸如來、無所著、等正覺得覺，因不放逸根，生諸無量善法。",
    "T01n0026_049:0739b26_9": "若有隨道品，阿難！",
    "T01n0026_049:0739b26_10": "是故汝當如是學。",
    "T01n0026_049:0739b27_11": "我亦成就於不放逸，當學如是。",
    "T01n0026_049:0739b28_12": "阿難！",
    "T01n0026_049:0739b28_13": "以何義故，信弟子隨世尊行奉事至命盡耶？」",
    "T01n0026_049:0739b29_14": "尊者阿難白世尊曰：「世尊為法本，世尊為法主，法由世尊，唯願說之，我今聞已，得廣知義。」",
    "T01n0026_049:0739c02_15": "佛便告曰：「阿難！",
    "T01n0026_049:0739c02_16": "諦聽，善思念之，我當為汝具分別說。」",
    "T01n0026_049:0739c03_17": "尊者阿難受教而聽。",
    "T01n0026_049:0739c04_18": "佛言：「阿難！",
    "T01n0026_049:0739c04_19": "不其正經、歌詠、記說故，信弟子隨世尊行奉事至命盡也。",
    "T01n0026_049:0739c05_20": "但，阿難！",
    "T01n0026_049:0739c05_21": "或彼長夜數聞此法，誦習至千，意所惟觀，明見深達，若此論聖論與義相應，令心柔和，無諸陰蓋，謂論施論、戒論、定論、慧論、解脫論、解脫知見論、漸損論、不會論、少欲論、知足論、無欲論、斷論、滅論、燕坐論、緣起論。",
    "T01n0026_049:0739c10_22": "如是沙門所論，得、易不難得，因此義故，信弟子隨世尊行奉事至命盡也。",
    "T01n0026_049:0739c12_23": "阿難！",
    "T01n0026_049:0739c12_24": "如是為煩師，為煩弟子，為煩梵行。",
    "T01n0026_049:0739c13_25": "「阿難！",
    "T01n0026_049:0739c13_26": "云何為煩師？",
    "T01n0026_049:0739c14_27": "若師出世，有策慮思惟，往策慮地，有思惟觀雜，凡人有辯才，彼住無事處山林樹下，或居高巖，寂無音聲，遠離，無惡，無有人民，隨順宴坐，或住彼處，學遠離精勤，得增上心，現法樂居。",
    "T01n0026_049:0739c18_28": "彼學遠離，精勤安隱，快樂遊行已，隨弟子還梵志、居士、村邑、國人。",
    "T01n0026_049:0739c20_29": "彼隨弟子還梵志、居士、村邑、國人已，便功高還家。",
    "T01n0026_049:0739c21_30": "如是為煩師，是亦為惡不善法、穢污，當來有本，煩熱苦報、生老病死因所煩，是謂煩師。",
    "T01n0026_049:0739c23_31": "「阿難！",
    "T01n0026_049:0739c23_32": "云何為煩弟子？",
    "T01n0026_049:0739c23_33": "彼師弟子學彼遠離，彼住無事處山林樹下，或居高巖，寂無音聲，遠離，無惡，無有人民，隨順燕坐，或住彼處，學遠離精勤，得增上心，現法樂居，彼學遠離，精勤安隱，快樂遊行已，隨弟子還梵志、居士、村邑、國人。",
    "T01n0026_049:0739c28_34": "彼隨弟子還梵志、居士、村邑、國人已，便功高還家。",
    "T01n0026_049:0739c29_35": "如是為煩弟子，是亦為惡不善法，穢污，當來有本，煩熱苦報、生老病死因所煩，是謂煩弟子。",
    "T01n0026_049:0740a03_36": "「阿難！",
    "T01n0026_049:0740a03_37": "云何為煩梵行？",
    "T01n0026_049:0740a03_38": "若如來出世，無所著、等正覺、明行成為、善逝、世間解、無上士、道法御、天人師，號佛、眾祐，彼住無事處山林樹下，或居高巖，寂無音聲，遠離，無惡，無有人民，隨順燕坐。",
    "T01n0026_049:0740a07_39": "阿難！",
    "T01n0026_049:0740a07_40": "如來以何義故，住無事處山林樹下，或居高巖，寂無音聲，遠離，無惡，無有人民，隨順燕坐耶？」",
    "T01n0026_049:0740a09_41": "尊者阿難白世尊曰：「世尊為法本，世尊為法主，法由世尊，唯願說之，我今聞已，得廣知義。」",
    "T01n0026_049:0740a11_42": "佛便告曰：「阿難！",
    "T01n0026_049:0740a12_43": "諦聽，善思念之，我當為汝具分別說。」",
    "T01n0026_049:0740a13_44": "尊者阿難受教而聽。",
    "T01n0026_049:0740a13_45": "佛言：「阿難！",
    "T01n0026_049:0740a13_46": "如來非為未得欲得、未獲欲獲、未證欲證故，住無事處山林樹下，或居高巖，寂無音聲，遠離，無惡，無有人民，隨順燕坐。",
    "T01n0026_049:0740a16_47": "阿難！",
    "T01n0026_049:0740a16_48": "如來但以二義故，住無事處山林樹下，或居高巖，寂無音聲，遠離，無惡，無有人民，隨順燕坐，一者為自現法樂居故，二者慈愍後生人故。",
    "T01n0026_049:0740a20_49": "或有後生人效如來住無事處山林樹下，或居高巖，寂無音聲，遠離，無惡，無有人民，隨順燕坐。",
    "T01n0026_049:0740a22_50": "阿難！",
    "T01n0026_049:0740a22_51": "如來以此義故，住無事處山林樹下，或居高巖，寂無音聲，遠離，無惡，無有人民，隨順燕坐，或住彼處，學遠離精勤，得增上心，現法樂居。",
    "T01n0026_049:0740a25_52": "彼學遠離，精勤安隱，快樂遊行已，隨梵行還比丘、比丘尼、優婆塞、優婆私。",
    "T01n0026_049:0740a27_53": "彼隨梵行還比丘、比丘尼、優婆塞、優婆私已，便不功高而不還家。",
    "T01n0026_049:0740a29_0": "阿難！",
    "T01n0026_049:0740a29_1": "若彼不移動心解脫作證，我不說彼有障礙也。",
    "T01n0026_049:0740b01_2": "若彼得四增上心現法樂居，本為精勤，無放逸遊行故，此或可有失以弟子多集會故。",
    "T01n0026_049:0740b03_3": "「復次，阿難！",
    "T01n0026_049:0740b03_4": "彼師弟子效住無事處山林樹下，或居高巖，寂無音聲，遠離，無惡，無有人民，隨順燕坐。",
    "T01n0026_049:0740b05_5": "或住彼處，學遠離精勤，得增上心，現法樂居，彼學遠離，精勤安隱，快樂遊行已，隨梵行還比丘、比丘尼、優婆塞、優婆私。",
    "T01n0026_049:0740b08_6": "彼隨梵行還比丘、比丘尼、優婆塞、優婆私已，便功高還家。",
    "T01n0026_049:0740b09_7": "如是為煩梵行，是亦為惡不善法、穢污，當來有本，煩熱苦報、生老病死因所煩，是謂煩梵行。",
    "T01n0026_049:0740b12_0": "阿難！",
    "T01n0026_049:0740b12_1": "於煩師、煩弟子，此煩梵行最為不可、不樂、不愛，最意不念。",
    "T01n0026_049:0740b13_2": "阿難！",
    "T01n0026_049:0740b13_3": "是故汝等於我行慈事，莫行怨事。",
    "T01n0026_049:0740b14_4": "「阿難！",
    "T01n0026_049:0740b14_5": "云何弟子於師行怨事，不行慈事？",
    "T01n0026_049:0740b15_6": "若尊師為弟子說法，憐念愍傷，求義及饒益，求安隱快樂，發慈悲心，是為饒益，是為快樂，是為饒益樂。",
    "T01n0026_049:0740b17_7": "若彼弟子而不恭敬，亦不順行，不立於智，其心不趣向法次法，不受正法，違犯師教，不能得定者，如是弟子於師行怨事，不行慈事。",
    "T01n0026_049:0740b21_8": "「阿難！",
    "T01n0026_049:0740b21_9": "云何弟子於師行慈事，不行怨事？",
    "T01n0026_049:0740b22_0": "若尊師為弟子說法，憐念愍傷，求義及饒益，求安隱快樂，發慈悲心，是為饒益，是為快樂，是為饒益樂。",
    "T01n0026_049:0740b24_1": "若彼弟子恭敬順行而立於智，其心歸趣向法次法，受持正法，不違師教，能得定者，如是弟子於師行慈事，不行怨事。",
    "T01n0026_049:0740b27_2": "阿難！",
    "T01n0026_049:0740b27_3": "是故汝等於我行慈事，莫行怨事。",
    "T01n0026_049:0740b28_4": "所以者何？",
    "T01n0026_049:0740b28_5": "我不如是說，如陶師作瓦。",
    "T01n0026_049:0740b29_6": "阿難！",
    "T01n0026_049:0740b29_7": "我說嚴急至苦，若有真實者，必能往也。」",
    "T01n0026_049:0740c01_8": "佛說如是。",
    "T01n0026_049:0740c01_9": "尊者阿難及諸比丘，聞佛所說，歡喜奉行。",
    "T01n0026_049:0740c03_0": "大空第五竟(三千六百七十八字)",
    "T01n0026_049:0740c04_0": "中阿含經卷第四十九(萬一千五百八十字)中阿含雙品第一竟(萬一千五百八十字)(第五後誦)"
}