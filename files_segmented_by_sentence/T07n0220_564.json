{
    "T07n0220_564:0910b02_0": "大般若波羅蜜多經卷第五百六",
    "T07n0220_564:0910b03_0": "十四",
    "T07n0220_564:0910b05_0": "三藏法師玄奘奉　詔譯",
    "T07n0220_564:0910b06_0": "第五分勝意樂品第二十",
    "T07n0220_564:0910b07_0": "「復次，善現！",
    "T07n0220_564:0910b07_1": "若諸菩薩以勝意樂，欲證無上正等菩提，常應親近、供養恭敬、尊重讚歎真淨善友。」",
    "T07n0220_564:0910b09_2": "爾時，善現便白佛言：「何等名為菩薩善友？」",
    "T07n0220_564:0910b10_3": "佛告善現：「諸佛皆名菩薩善友。",
    "T07n0220_564:0910b10_4": "若能宣說甚深般若波羅蜜多，教誡教授諸菩薩眾，令於般若波羅蜜多甚深法門能悟入者，亦得名為菩薩善友。",
    "T07n0220_564:0910b13_5": "布施、淨戒、安忍、精進、靜慮、般若波羅蜜多，當知亦名菩薩善友。",
    "T07n0220_564:0910b14_6": "如是六種波羅蜜多，與諸菩薩為師為導，為明為炬，為光為照，為舍為護，為歸為趣，為洲為渚，為父為母。",
    "T07n0220_564:0910b17_7": "過去未來現在諸佛，皆依六種波羅蜜多，而得成辦功德事業。",
    "T07n0220_564:0910b18_8": "所以者何？",
    "T07n0220_564:0910b18_9": "如是六種波羅蜜多，普能攝受一切佛法。",
    "T07n0220_564:0910b19_10": "是故，善現！",
    "T07n0220_564:0910b19_11": "若諸菩薩欲證無上正等菩提，應學六種波羅蜜多。",
    "T07n0220_564:0910b22_0": "「復次，善現！",
    "T07n0220_564:0910b22_1": "若諸菩薩欲學六種波羅蜜多，應於般若波羅蜜多甚深經典，至心聽聞、受持、讀誦，觀察義趣請決所疑。",
    "T07n0220_564:0910b24_2": "所以者何？",
    "T07n0220_564:0910b24_3": "如是般若波羅蜜多甚深經典，能與六種波羅蜜多為尊為導、為生養母。",
    "T07n0220_564:0910b26_4": "善現當知！",
    "T07n0220_564:0910b26_5": "若諸菩薩欲得不隨他教行，欲住不隨他教地，欲斷一切有情疑，欲滿一切有情願，應學如是甚深般若波羅蜜多。」",
    "T07n0220_564:0910b29_6": "具壽善現便白佛言：「甚深般若波羅蜜多以何為相？」",
    "T07n0220_564:0910c01_7": "佛告善現：「甚深般若波羅蜜多無礙為相。」",
    "T07n0220_564:0910c02_8": "爾時，善現復白佛言：「頗有因緣，甚深般若波羅蜜多無礙之相，餘一切法亦得有耶？」",
    "T07n0220_564:0910c04_9": "佛告善現：「有因緣故，甚深般若波羅蜜多無礙之相，餘一切法亦可說有。",
    "T07n0220_564:0910c05_10": "所以者何？",
    "T07n0220_564:0910c06_11": "以一切法無不皆如甚深般若波羅蜜多是空、遠離。」",
    "T07n0220_564:0910c07_12": "具壽善現復白佛言：「若一切法皆空、遠離，云何有情有染有淨？",
    "T07n0220_564:0910c08_13": "所以者何？",
    "T07n0220_564:0910c09_0": "非空、遠離法可說有染淨，非空、遠離能證菩提，非離空、遠離有別法可得，云何令我解如是義？」",
    "T07n0220_564:0910c11_1": "佛告善現：「於意云何？",
    "T07n0220_564:0910c11_2": "有情長夜有我等心執我等不？」",
    "T07n0220_564:0910c12_3": "善現對曰：「如是！",
    "T07n0220_564:0910c12_4": "世尊！」",
    "T07n0220_564:0910c12_5": "佛告善現：「於意云何？",
    "T07n0220_564:0910c13_6": "有情所執我及我所空、遠離不？」",
    "T07n0220_564:0910c13_7": "善現對曰：「如是！",
    "T07n0220_564:0910c14_8": "世尊！」",
    "T07n0220_564:0910c14_9": "佛告善現：「於意云何？",
    "T07n0220_564:0910c14_10": "豈不有情由我、我所流轉生死？」",
    "T07n0220_564:0910c15_11": "善現對曰：「如是！",
    "T07n0220_564:0910c16_0": "世尊！」",
    "T07n0220_564:0910c16_1": "佛告善現：「如是有情流轉生死，施設雜染及清淨者。",
    "T07n0220_564:0910c17_2": "由諸有情虛妄執著我及我所說有雜染，而於其中無雜染者；由諸有情不妄執著我及我所說有清淨，而於其中無清淨者。",
    "T07n0220_564:0910c20_3": "是故，善現！",
    "T07n0220_564:0910c20_4": "雖一切法皆空、遠離，而諸有情亦可施設有染有淨，若諸菩薩能如是行，名行般若波羅蜜多。」",
    "T07n0220_564:0910c22_5": "具壽善現便白佛言：「希有！",
    "T07n0220_564:0910c23_6": "世尊！",
    "T07n0220_564:0910c23_7": "雖一切法皆空、遠離，而諸有情有染有淨。",
    "T07n0220_564:0910c24_8": "若諸菩薩能如是行，則不行色、受、想、行、識，世間天、人、阿素洛等皆不能伏，普勝一切聲聞、獨覺所行之行至無勝處，是諸菩薩由此般若波羅蜜多相應作意，晝夜安住方便善巧，趣向無上正等菩提，疾證無上正等菩提。」",
    "T07n0220_564:0910c29_9": "佛告善現：「如是！",
    "T07n0220_564:0910c29_10": "如是！",
    "T07n0220_564:0910c29_11": "復次，善現！",
    "T07n0220_564:0910c29_12": "於意云何？",
    "T07n0220_564:0911a01_13": "假使於此贍部洲中一切有情，非前非後皆得人身，發菩提心盡壽布施，持此布施迴向菩提，由此因緣得福多不？」",
    "T07n0220_564:0911a03_14": "善現對曰：「甚多！",
    "T07n0220_564:0911a04_15": "世尊！」",
    "T07n0220_564:0911a04_16": "佛告善現：「若有菩薩下至一日，安住般若波羅蜜多相應作意，所獲功德甚多於前無量無數。",
    "T07n0220_564:0911a06_17": "所以者何？",
    "T07n0220_564:0911a06_18": "如是菩薩如如安住甚深般若波羅蜜多相應作意，如是如是堪為一切有情福田，由此菩薩所起慈心，諸有情類無能及者，唯除如來、應、正等覺。",
    "T07n0220_564:0911a09_19": "「如是菩薩具勝妙慧，由勝妙慧，見諸有情受大苦惱如被刑戮，起大悲心。",
    "T07n0220_564:0911a11_20": "復以天眼，見有情類成無間業墮無暇處受諸苦惱，或為見網之所覆蔽不得正道，見已悲愍生大厭怖，普緣一切有情世間起大慈悲相應作意：『我當普為一切有情作大導師令脫眾苦。』",
    "T07n0220_564:0911a15_21": "雖作是念而不住此想亦不住餘想，是名菩薩大慧光明。",
    "T07n0220_564:0911a17_22": "由住此住，能作一切世間福田，雖未證得一切智智，而於菩提已不退轉，堪受施主一切供養。",
    "T07n0220_564:0911a19_23": "「如是菩薩善住般若波羅蜜多，既能畢竟報施主恩，亦能親近一切智智。",
    "T07n0220_564:0911a20_24": "是故菩薩欲不虛受世間信施，欲示有情真淨道路，欲為有情作大饒益，欲為世間作大明照，欲脫有情生死牢獄，欲施有情清淨法眼，應常安住甚深般若波羅蜜多相應作意。",
    "T07n0220_564:0911a24_25": "由此作意，所有言說皆與般若波羅蜜多理趣相應，諸餘作意無容暫起。",
    "T07n0220_564:0911a26_26": "所以者何？",
    "T07n0220_564:0911a26_27": "如是菩薩，甚深般若波羅蜜多相應作意流注相續。",
    "T07n0220_564:0911a27_28": "譬如有人先未曾有末尼寶珠，後時遇得歡喜自慶，遇緣還失生大憂惱，常懷歎惜未曾離念，思當何計還得此珠？",
    "T07n0220_564:0911b01_29": "彼人由是相應作意，緣此寶珠無時暫捨。",
    "T07n0220_564:0911b02_30": "菩薩亦爾，應常安住甚深般若波羅蜜多相應作意，若不安住如是作意，則為喪失一切智智相應作意。」",
    "T07n0220_564:0911b04_31": "爾時，善現便白佛言：「若一切法及諸作意皆離自性，云何菩薩不離般若一切智智相應作意？」",
    "T07n0220_564:0911b06_32": "佛告善現：「若諸菩薩知一切法及諸作意皆離自性，是諸菩薩不離般若一切智智。",
    "T07n0220_564:0911b08_33": "所以者何？",
    "T07n0220_564:0911b09_34": "甚深般若一切智智及諸作意自性皆空、無增無減。」",
    "T07n0220_564:0911b10_35": "具壽善現復白佛言：「若深般若波羅蜜多自性常空、無增無減，云何菩薩增長般若波羅蜜多能近菩提？」",
    "T07n0220_564:0911b12_36": "佛告善現：「若諸菩薩行深般若波羅蜜多，知一切法無增無減，於深般若波羅蜜多亦無增減。",
    "T07n0220_564:0911b14_37": "若諸菩薩能如是知，聞一切法無增無減，不驚、不怖亦不沈沒。",
    "T07n0220_564:0911b16_38": "是諸菩薩行深般若波羅蜜多已到究竟，安住菩薩不退轉地，疾證無上正等菩提。」",
    "T07n0220_564:0911b18_39": "具壽善現白言：「世尊！",
    "T07n0220_564:0911b18_40": "為即般若波羅蜜多，能行般若波羅蜜多不？」",
    "T07n0220_564:0911b19_41": "「不爾！",
    "T07n0220_564:0911b19_42": "善現！」",
    "T07n0220_564:0911b19_43": "「世尊！",
    "T07n0220_564:0911b19_44": "為離般若波羅蜜多有法可得，能行般若波羅蜜多不？」",
    "T07n0220_564:0911b21_45": "「不爾！",
    "T07n0220_564:0911b21_46": "善現！」",
    "T07n0220_564:0911b21_47": "「世尊！",
    "T07n0220_564:0911b21_48": "為即般若波羅蜜多空，能行般若波羅蜜多不？」",
    "T07n0220_564:0911b22_49": "「不爾！",
    "T07n0220_564:0911b22_50": "善現！」",
    "T07n0220_564:0911b22_51": "「世尊！",
    "T07n0220_564:0911b22_52": "為離般若波羅蜜多空有法可得，能行般若波羅蜜多不？」",
    "T07n0220_564:0911b24_53": "「不爾！",
    "T07n0220_564:0911b24_54": "善現！」",
    "T07n0220_564:0911b24_55": "「世尊！",
    "T07n0220_564:0911b24_56": "為即空，能行般若波羅蜜多不？」",
    "T07n0220_564:0911b25_57": "「不爾！",
    "T07n0220_564:0911b25_58": "善現！」",
    "T07n0220_564:0911b25_59": "「世尊！",
    "T07n0220_564:0911b25_60": "為離空有法可得，能行般若波羅蜜多不？」",
    "T07n0220_564:0911b26_61": "「不爾！",
    "T07n0220_564:0911b26_62": "善現！」",
    "T07n0220_564:0911b26_63": "「世尊！",
    "T07n0220_564:0911b26_64": "為即空，能行空不？」",
    "T07n0220_564:0911b27_65": "「不爾！",
    "T07n0220_564:0911b27_66": "善現！」",
    "T07n0220_564:0911b27_67": "「世尊！",
    "T07n0220_564:0911b27_68": "為離空有法可得，能行空不？」",
    "T07n0220_564:0911b28_69": "「不爾！",
    "T07n0220_564:0911b28_70": "善現！」",
    "T07n0220_564:0911b28_71": "「世尊！",
    "T07n0220_564:0911b28_72": "為即般若波羅蜜多，能行空不？」",
    "T07n0220_564:0911b29_73": "「不爾！",
    "T07n0220_564:0911b29_74": "善現！」",
    "T07n0220_564:0911b29_75": "「世尊！",
    "T07n0220_564:0911b29_76": "為離般若波羅蜜多有法可得，能行空不？」",
    "T07n0220_564:0911c01_77": "「不爾！",
    "T07n0220_564:0911c01_78": "善現！」",
    "T07n0220_564:0911c01_79": "「世尊！",
    "T07n0220_564:0911c02_80": "為即色、受、想、行、識等，能行般若波羅蜜多及行空不？」",
    "T07n0220_564:0911c03_81": "「不爾！",
    "T07n0220_564:0911c03_82": "善現！」",
    "T07n0220_564:0911c03_83": "「世尊！",
    "T07n0220_564:0911c03_84": "為離色、受、想、行、識等有法可得，能行般若波羅蜜多及行空不？」",
    "T07n0220_564:0911c05_0": "「不爾！",
    "T07n0220_564:0911c05_1": "善現！」",
    "T07n0220_564:0911c05_2": "「世尊！",
    "T07n0220_564:0911c05_3": "為即色、受、想、行、識等空，能行般若波羅蜜多及行空不？」",
    "T07n0220_564:0911c06_4": "「不爾！",
    "T07n0220_564:0911c06_5": "善現！」",
    "T07n0220_564:0911c06_6": "「世尊！",
    "T07n0220_564:0911c07_7": "為離色、受、想、行、識等空，能行般若波羅蜜多及行空不？」",
    "T07n0220_564:0911c08_8": "「不爾！",
    "T07n0220_564:0911c08_9": "善現！」",
    "T07n0220_564:0911c08_10": "爾時，善現便白佛言：「若爾，菩薩以何等法能行般若波羅蜜多及能行空？」",
    "T07n0220_564:0911c10_11": "佛告善現：「於意云何？",
    "T07n0220_564:0911c10_12": "汝見有法能行般若波羅蜜多及行空不？」",
    "T07n0220_564:0911c11_13": "善現對曰：「不也！",
    "T07n0220_564:0911c12_0": "世尊！」",
    "T07n0220_564:0911c12_1": "佛告善現：「於意云何？",
    "T07n0220_564:0911c12_2": "汝見有般若波羅蜜多及見有空，是諸菩薩所行處不？」",
    "T07n0220_564:0911c13_3": "善現對曰：「不也！",
    "T07n0220_564:0911c14_4": "世尊！」",
    "T07n0220_564:0911c14_5": "佛告善現：「於意云何？",
    "T07n0220_564:0911c14_6": "汝所不見法，是法可得不？」",
    "T07n0220_564:0911c15_7": "善現對曰：「不也！",
    "T07n0220_564:0911c15_8": "世尊！」",
    "T07n0220_564:0911c15_9": "佛告善現：「於意云何？",
    "T07n0220_564:0911c16_10": "不可得法頗有生不？」",
    "T07n0220_564:0911c16_11": "善現對曰：「不也！",
    "T07n0220_564:0911c17_12": "世尊！」",
    "T07n0220_564:0911c17_13": "佛告善現：「汝所不見、所不得法所有實相，即是菩薩無生法忍。",
    "T07n0220_564:0911c18_14": "菩薩成就如是忍者，便於無上正等菩提堪得受記，亦名如來無所畏道。",
    "T07n0220_564:0911c20_15": "若諸菩薩勤行此道，不得無上正等覺智、大智、妙智、自然智、一切智智及如來智，無有是處。」",
    "T07n0220_564:0911c22_16": "具壽善現復白佛言：「菩薩為以諸法無生，於佛菩提得受記不？」",
    "T07n0220_564:0911c23_17": "「不爾！",
    "T07n0220_564:0911c24_18": "善現！」",
    "T07n0220_564:0911c24_19": "「世尊！",
    "T07n0220_564:0911c24_20": "若爾，菩薩云何受菩提記？」",
    "T07n0220_564:0911c24_21": "佛告善現：「於意云何？",
    "T07n0220_564:0911c25_22": "汝見有法於佛菩提得受記不？」",
    "T07n0220_564:0911c26_23": "善現對曰：「不也！",
    "T07n0220_564:0911c26_24": "世尊！",
    "T07n0220_564:0911c26_25": "我不見法於佛菩提堪得受記，亦不見法於佛菩提有能證者，證時、證處及由此證、若所證法皆亦不見。」",
    "T07n0220_564:0911c28_26": "佛告善現：「以一切法不可得故，不應念言於佛菩提此是能證、此是所證。」",
    "T07n0220_564:0912a01_27": "時，天帝釋便白佛言：「如是般若波羅蜜多最為甚深、難見、難覺，畢竟離故，非少善根諸有情類，能於如是甚深般若波羅蜜多書寫、聽聞、受持、讀誦。」",
    "T07n0220_564:0912a04_28": "爾時，佛告天帝釋言：「如是！",
    "T07n0220_564:0912a05_29": "如是！",
    "T07n0220_564:0912a05_30": "如汝所說。",
    "T07n0220_564:0912a05_31": "憍尸迦！",
    "T07n0220_564:0912a06_0": "假使於此贍部洲中，一切有情悉皆成就十善業道，如是福聚於能書寫、聽聞、受持、讀誦般若波羅蜜多甚深經典所獲功德，百分不及一，千分不及一，乃至鄔波尼殺曇分亦不及一。」",
    "T07n0220_564:0912a10_1": "時，有苾芻告天帝釋：「有於般若波羅蜜多書寫、聽聞、受持、讀誦，所獲功德勝於仁者？」",
    "T07n0220_564:0912a12_0": "天帝釋言：「彼有情類初發心時尚勝於我，況於般若波羅蜜多書寫、聽聞、受持、讀誦、精勤修學、如理思惟！",
    "T07n0220_564:0912a14_1": "「苾芻當知！",
    "T07n0220_564:0912a14_2": "彼有情類即是菩薩。",
    "T07n0220_564:0912a15_3": "如是菩薩所獲福聚，普勝一切世間天、人、阿素洛等。",
    "T07n0220_564:0912a16_4": "如是菩薩所獲福聚，亦勝預流、一來、不還、應果、獨覺，亦勝菩薩遠離般若波羅蜜多方便善巧，修行布施、淨戒、安忍、精進、靜慮波羅蜜多及餘功德。",
    "T07n0220_564:0912a19_5": "苾芻當知！",
    "T07n0220_564:0912a19_6": "若諸菩薩如說修行甚深般若波羅蜜多方便善巧，是諸菩薩普勝一切世間天、人、阿素洛等，世間天、人、阿素洛等皆應供養。",
    "T07n0220_564:0912a22_7": "所以者何？",
    "T07n0220_564:0912a22_8": "是諸菩薩於深般若波羅蜜多，能如說行究竟隨轉。",
    "T07n0220_564:0912a24_0": "是諸菩薩能紹一切智智種性令不斷絕，常不遠離諸佛世尊，常不遠離妙菩提座，常能濟拔溺生死泥諸有情類。",
    "T07n0220_564:0912a26_1": "是諸菩薩如是學時，常學菩薩所應學法，不學二乘所應學法。",
    "T07n0220_564:0912a28_0": "諸天神等常隨擁護，四大天王來至其所供養恭敬，咸作是言：『善哉！",
    "T07n0220_564:0912a29_1": "大士！",
    "T07n0220_564:0912a29_2": "當勤精進學菩薩眾所應學法，疾當安坐妙菩提座，速證無上正等菩提。",
    "T07n0220_564:0912b02_3": "如昔天王所奉四鉢，我亦當奉。』",
    "T07n0220_564:0912b03_0": "苾芻當知！",
    "T07n0220_564:0912b03_1": "是諸菩薩，我等天帝尚往其所供養恭敬，況餘天神！",
    "T07n0220_564:0912b04_2": "苾芻當知！",
    "T07n0220_564:0912b04_3": "是諸菩薩如是學時，一切如來及諸菩薩、諸天龍等常隨守護，由此因緣，世間危厄、身心憂苦皆不侵害，所有疾病亦復不起。",
    "T07n0220_564:0912b07_4": "苾芻當知！",
    "T07n0220_564:0912b07_5": "是諸菩薩獲如是等現法勝利，後世功德無量無邊。」",
    "T07n0220_564:0912b08_6": "時，阿難陀竊作是念：「天主帝釋為自辯才讚說如是菩薩功德，為是如來威神加被？」",
    "T07n0220_564:0912b10_7": "時，天帝釋承佛威神，知阿難陀心之所念，白言：「大德！",
    "T07n0220_564:0912b12_8": "非我辯才，皆是如來威神加被。」",
    "T07n0220_564:0912b12_9": "爾時，佛告阿難陀言：「如是！",
    "T07n0220_564:0912b13_10": "如是！",
    "T07n0220_564:0912b13_11": "今天帝釋承佛威神能如是說。",
    "T07n0220_564:0912b14_12": "慶喜當知！",
    "T07n0220_564:0912b14_13": "若時菩薩於深般若波羅蜜多思惟修學，三千世界一切惡魔皆生疑怖，咸作是念：『此諸菩薩為於中間便證實際，墮二乘地，為趣無上正等菩提轉妙法輪，空我境界。』」",
    "T07n0220_564:0912b19_0": "第五分修學品第二十一",
    "T07n0220_564:0912b20_0": "「復次，慶喜！",
    "T07n0220_564:0912b20_1": "若時菩薩修學般若波羅蜜多，晝夜精勤常不捨離。",
    "T07n0220_564:0912b21_2": "時，魔眷屬如箭入心，怖戰憂惶不任自處。",
    "T07n0220_564:0912b22_3": "「復次，慶喜！",
    "T07n0220_564:0912b22_4": "若時菩薩修學般若波羅蜜多，晝夜精勤將至究竟。",
    "T07n0220_564:0912b23_5": "時，魔眷屬來至其所，化作種種可怖畏事，欲令菩薩身心驚惶，於大菩提暫退便足。",
    "T07n0220_564:0912b25_6": "「復次，慶喜！",
    "T07n0220_564:0912b25_7": "非諸菩薩修學般若波羅蜜多，皆為惡魔之所擾亂。",
    "T07n0220_564:0912b27_8": "若諸菩薩先世聞此甚深般若波羅蜜多，無信解心毀訾誹謗，是諸菩薩修學般若波羅蜜多，便為惡魔之所擾亂。",
    "T07n0220_564:0912b29_9": "「復次，慶喜！",
    "T07n0220_564:0912b29_10": "若諸菩薩聞深般若波羅蜜多，疑惑猶豫為有為無，是諸菩薩修學般若波羅蜜多，便為惡魔之所擾亂。",
    "T07n0220_564:0912c03_11": "「復次，慶喜！",
    "T07n0220_564:0912c03_12": "若諸菩薩遠離善友，惡友攝持，不聞般若波羅蜜多甚深義處，由不聞故不知不見，云何修學甚深般若波羅蜜多？",
    "T07n0220_564:0912c06_13": "是諸菩薩修學般若波羅蜜多，便為惡魔之所擾亂。",
    "T07n0220_564:0912c07_14": "「復次，慶喜！",
    "T07n0220_564:0912c07_15": "若諸菩薩攝受邪法，爾時，惡魔便作是念：『今此菩薩與我為伴，令無量人棄捨正法滿我所願。』",
    "T07n0220_564:0912c09_16": "是諸菩薩修學般若波羅蜜多，便為惡魔之所擾亂。",
    "T07n0220_564:0912c10_17": "「復次，慶喜！",
    "T07n0220_564:0912c11_0": "若諸菩薩聞說般若波羅蜜多甚深經時，告餘菩薩：『如是般若波羅蜜多理趣甚深、難信難解，何用書寫、受持、讀誦？",
    "T07n0220_564:0912c13_1": "我尚不能得其源底，況餘薄福淺智者哉！』",
    "T07n0220_564:0912c14_2": "是諸菩薩修學般若波羅蜜多，便為惡魔之所擾亂。",
    "T07n0220_564:0912c15_3": "「復次，慶喜！",
    "T07n0220_564:0912c15_4": "若諸菩薩輕餘菩薩，謂作是言：『我能安住真遠離行，汝等皆無。』",
    "T07n0220_564:0912c17_5": "爾時，惡魔歡喜慶快，是諸菩薩修學般若波羅蜜多，便為惡魔之所擾亂。",
    "T07n0220_564:0912c19_0": "「復次，慶喜！",
    "T07n0220_564:0912c19_1": "若時菩薩自恃名姓及所修行杜多功德，輕蔑諸餘修勝善法諸菩薩眾，常自稱讚毀訾他人，無不退轉諸行、狀、相而謂自有，起煩惱業。",
    "T07n0220_564:0912c22_2": "爾時，惡魔便大歡喜，作如是念：『今此菩薩令我境土宮殿不空，增益地獄、傍生、鬼界。』",
    "T07n0220_564:0912c24_3": "是時，惡魔助其神力，令轉增益威力辯才，由此多人信受其語，因斯勸發同彼惡見，同惡見已隨彼邪學，隨邪學已煩惱熾盛。",
    "T07n0220_564:0912c27_0": "心顛倒故，所起三業皆能感得不可愛果，由此因緣增長惡趣，令魔宮殿轉更充滿，由此惡魔歡喜踊躍，諸有所作隨意自在，是諸菩薩修學般若波羅蜜多，便為惡魔之所擾亂。",
    "T07n0220_564:0913a02_0": "「復次，慶喜！",
    "T07n0220_564:0913a02_1": "若時菩薩與求聲聞、獨覺乘者更相毀蔑、鬪諍、誹謗，爾時惡魔便作是念：『今此菩薩雖遠菩提而不極遠，雖近惡趣而不甚近。』",
    "T07n0220_564:0913a05_2": "若時菩薩與菩薩乘善男子等更相毀蔑、鬪諍、誹謗，爾時惡魔便作是念：『此二菩薩極遠菩提甚近惡趣。』",
    "T07n0220_564:0913a07_3": "作是念已歡喜踊躍，增其威勢，令二朋黨鬪諍不息，使餘無量無邊有情皆於大乘深心厭離，是諸菩薩修學般若波羅蜜多，便為惡魔之所擾亂。",
    "T07n0220_564:0913a10_4": "「復次，慶喜！",
    "T07n0220_564:0913a10_5": "若諸菩薩未得菩提不退轉記，於得菩提不退轉記諸菩薩所起損害心，鬪諍、輕蔑、罵辱、誹謗，是諸菩薩隨起爾所念不饒益心，還退爾所劫曾修勝行，經爾所時遠離善友，還受爾所生死繫縛。",
    "T07n0220_564:0913a15_6": "若不棄捨大菩提心，還爾所劫被弘誓鎧勤修勝行時無間斷，然後乃補爾所功德。」",
    "T07n0220_564:0913a17_7": "爾時，慶喜便白佛言：「是諸菩薩所起惡心生死罪苦，為要流轉經爾所時，為於中間亦得出離？",
    "T07n0220_564:0913a19_8": "是諸菩薩所退勝行，為要精勤經爾所劫時無間斷然後乃補，為於中間有復本義？」",
    "T07n0220_564:0913a21_9": "佛告慶喜：「我為菩薩、獨覺、聲聞，說有出罪還補善法。",
    "T07n0220_564:0913a22_10": "「慶喜當知！",
    "T07n0220_564:0913a22_11": "若諸菩薩造此罪後，心無慚愧懷惡不捨，不能如法發露悔過。",
    "T07n0220_564:0913a24_0": "我說彼類，於其中間無出罪苦還補善義。",
    "T07n0220_564:0913a24_1": "「若諸菩薩造此罪後，深生慚愧心不繫惡，尋能如法發露悔過，作如是念：『我今已得難得人身，何容復起如是過惡失大善利？",
    "T07n0220_564:0913a27_2": "我應饒益一切有情，何乃於中反作衰損？",
    "T07n0220_564:0913a28_3": "我應恭敬一切有情如僕事主，何乃於中反生憍慢、毀辱、凌蔑？",
    "T07n0220_564:0913b01_4": "我應忍受一切有情捶打訶罵，何容於彼反以暴惡身語加報？",
    "T07n0220_564:0913b02_5": "我應和解一切有情令相敬愛，何容復起勃惡語言與彼乖諍？",
    "T07n0220_564:0913b03_6": "我應堪耐一切有情長時履踐，猶如道路亦如橋梁，何容於彼反加凌辱？",
    "T07n0220_564:0913b05_7": "我求無上正等菩提，為拔有情生死大苦，令得究竟安樂涅槃，何容反欲加之以苦？",
    "T07n0220_564:0913b07_8": "我應從今盡未來際，如愚、如啞、如聾、如盲，於諸有情無所分別。",
    "T07n0220_564:0913b08_9": "假使斬截頭足手臂、挑目、割耳、劓鼻、截舌、鋸解一切身分支體，於彼有情終不起惡。",
    "T07n0220_564:0913b10_10": "若我起惡，即便退壞所發無上正等覺心，障礙所求一切智智，不能利益安樂有情。』",
    "T07n0220_564:0913b12_11": "慶喜當知！",
    "T07n0220_564:0913b12_12": "是諸菩薩，我說中間有出罪苦還補善義，非要經於爾所劫數，惡魔於彼不能擾亂，疾證無上正等菩提。",
    "T07n0220_564:0913b15_13": "「復次，慶喜！",
    "T07n0220_564:0913b15_14": "諸菩薩眾與求聲聞、獨覺乘者不應交涉，設與交涉不應共住，設與共住不應與彼論義決擇，勿因此故起忿恚心，或復令生麁惡言說，便礙無上正等菩提，亦壞無邊菩薩行法。",
    "T07n0220_564:0913b19_15": "若諸菩薩與菩薩乘善男子等共住相視，尊重敬事應如大師，復作是念：『彼是我等真淨善友，同載一船、同一所趣、同行一道、同一事業，學時、學處及所學法、若由此學皆無有異。』",
    "T07n0220_564:0913b23_16": "復作是念：『若彼菩薩住雜作意，我當於中不同彼學；若彼菩薩離雜作意，我當於中常同彼學。』",
    "T07n0220_564:0913b25_17": "若諸菩薩如是學時，疾證所求一切智智。」",
    "T07n0220_564:0913b26_18": "爾時，善現便白佛言：「若諸菩薩為盡故學，為不生故學，為離故學，為滅故學，是學一切智智不？」",
    "T07n0220_564:0913b28_19": "佛告善現：「若諸菩薩如是學時，非學一切智智。」",
    "T07n0220_564:0913b29_20": "具壽善現復白佛言：「何緣菩薩如是學時，非學一切智智？」",
    "T07n0220_564:0913c02_21": "佛告善現：「於意云何？",
    "T07n0220_564:0913c02_22": "佛證真如極圓滿故，說名如來、應、正等覺，如是真如可說為盡乃至滅不？」",
    "T07n0220_564:0913c04_23": "善現對曰：「不也！",
    "T07n0220_564:0913c04_24": "世尊！",
    "T07n0220_564:0913c04_25": "何以故？",
    "T07n0220_564:0913c04_26": "真如無相，不可說盡乃至滅故。」",
    "T07n0220_564:0913c05_27": "佛告善現：「是故菩薩如是學時，非學一切智智。",
    "T07n0220_564:0913c06_28": "若諸菩薩不為盡故學，乃至不為滅故學，如是學時，是學一切智智，亦學般若波羅蜜多，亦學佛地、力、無畏等無邊佛法。",
    "T07n0220_564:0913c09_29": "善現當知！",
    "T07n0220_564:0913c09_30": "若諸菩薩如是學時，至一切學究竟彼岸，天魔外道皆不能伏，息除諸惡眾善圓滿，少分有情能如是學，是故菩薩欲墮極少有情數者，當勤修學甚深般若波羅蜜多方便善巧。」",
    "T07n0220_564:0913c14_0": "第五分根栽品第二十二之一",
    "T07n0220_564:0913c15_0": "「復次，善現！",
    "T07n0220_564:0913c15_1": "若諸菩薩如是修學甚深般若波羅蜜多方便善巧，不起根栽俱行之心，不起慳悋、犯戒、瞋忿、懈怠、散動、惡慧、猶豫俱行之心。",
    "T07n0220_564:0913c18_2": "「復次，善現！",
    "T07n0220_564:0913c18_3": "若諸菩薩如是修學甚深般若波羅蜜多方便善巧，能攝一切波羅蜜多。",
    "T07n0220_564:0913c19_4": "譬如身見能具攝受六十二見，如是般若波羅蜜多攝受一切波羅蜜多。",
    "T07n0220_564:0913c21_5": "譬如命根遍能攝受所餘諸根，命根滅時諸根隨滅，如是般若波羅蜜多攝受一切波羅蜜多，若失般若波羅蜜多則失一切波羅蜜多。",
    "T07n0220_564:0913c24_6": "所以者何？",
    "T07n0220_564:0913c24_7": "甚深般若波羅蜜多能持一切殊勝善法，能滅一切惡不善法。",
    "T07n0220_564:0913c26_8": "是故，善現！",
    "T07n0220_564:0913c26_9": "若諸菩薩欲攝一切波羅蜜多，應學般若波羅蜜多。",
    "T07n0220_564:0913c27_10": "若諸菩薩能學般若波羅蜜多，於諸有情最尊最勝。",
    "T07n0220_564:0913c28_11": "「復次，善現！",
    "T07n0220_564:0913c29_12": "於意云何？",
    "T07n0220_564:0913c29_13": "於此三千大千世界諸有情類寧為多不？」",
    "T07n0220_564:0914a01_14": "善現對曰：「甚多！",
    "T07n0220_564:0914a01_15": "世尊！",
    "T07n0220_564:0914a01_16": "贍部洲中諸有情類其數尚多，況三千界！」",
    "T07n0220_564:0914a02_17": "佛告善現：「假使三千大千世界一切有情皆成菩薩，一一皆以上妙樂具，盡壽供養一切有情。",
    "T07n0220_564:0914a04_18": "於意云何？",
    "T07n0220_564:0914a05_19": "是諸菩薩由此因緣得福多不？」",
    "T07n0220_564:0914a05_20": "善現對曰：「甚多！",
    "T07n0220_564:0914a06_21": "世尊！」",
    "T07n0220_564:0914a06_22": "佛告善現：「若有菩薩修學般若波羅蜜多如彈指頃，其福勝彼無量無邊。",
    "T07n0220_564:0914a07_23": "所以者何？",
    "T07n0220_564:0914a08_24": "甚深般若波羅蜜多具大義用，能攝無上正等菩提。",
    "T07n0220_564:0914a09_25": "是故，善現！",
    "T07n0220_564:0914a09_26": "若諸菩薩欲證無上正等菩提，欲為一切有情上首，欲普饒益一切有情，欲為一切有情依怙，欲證一切圓滿佛法，欲行諸佛所行境界，欲遊戲佛所遊戲處，欲作諸佛大師子吼，欲以一音為三千界一切有情宣說正法普令一切獲大饒益，當學般若波羅蜜多。",
    "T07n0220_564:0914a15_27": "善現當知！",
    "T07n0220_564:0914a15_28": "我曾不見有諸菩薩修學般若波羅蜜多，而不能得世、出世間功德勝利。」",
    "T07n0220_564:0914a17_29": "爾時，善現便白佛言：「菩薩修學甚深般若波羅蜜多，豈亦能得聲聞、獨覺功德善根？」",
    "T07n0220_564:0914a19_30": "佛告善現：「聲聞、獨覺功德善根，此菩薩眾亦皆能得，但於其中心不樂住；以勝智見無倒觀察，超過聲聞及獨覺地，為彼開示令皆證得。",
    "T07n0220_564:0914a22_31": "「復次，善現！",
    "T07n0220_564:0914a22_32": "若諸菩薩如是學時，則為一切世間天、人、阿素洛等真淨福田，超諸世間聲聞、獨覺福田之上，疾能證得一切智智，常不捨離甚深般若波羅蜜多。",
    "T07n0220_564:0914a25_33": "菩薩若能修行般若波羅蜜多，當知已於一切智智得不退轉，遠離聲聞、獨覺等地，親近無上正等菩提。",
    "T07n0220_564:0914a28_34": "「善現當知！",
    "T07n0220_564:0914a28_35": "若諸菩薩作如是念：『此是般若波羅蜜多，我由般若波羅蜜多，當能引發一切智智。』",
    "T07n0220_564:0914b01_36": "是諸菩薩非行般若波羅蜜多，亦於般若波羅蜜多不知不見。",
    "T07n0220_564:0914b02_37": "若諸菩薩不作是念：『此是般若波羅蜜多，我由般若波羅蜜多，當能引發一切智智。』",
    "T07n0220_564:0914b04_38": "是諸菩薩是行般若波羅蜜多，亦於般若波羅蜜多能知能見。",
    "T07n0220_564:0914b05_39": "「復次，善現！",
    "T07n0220_564:0914b06_40": "若諸菩薩不見般若波羅蜜多，不聞、不覺、不知般若波羅蜜多，於不見、聞、覺、知諸法亦不分別，是行般若波羅蜜多。」",
    "T07n0220_564:0914b08_41": "時，天帝釋作是念言：「若諸菩薩修行般若波羅蜜多，尚勝一切有情之類，況得無上正等菩提！",
    "T07n0220_564:0914b10_42": "若諸有情聞說一切智智名字深生信解，尚為獲得人中善利及得世間最勝壽命，況發無上正等覺心，或能聽聞甚深般若波羅蜜多！",
    "T07n0220_564:0914b13_43": "是諸有情世間敬愛，當能調御一切有情。」",
    "T07n0220_564:0914b14_44": "作是念已，即便化作微妙音花，捧散如來及諸菩薩。",
    "T07n0220_564:0914b16_0": "既散華已，作是願言：「若諸菩薩求趣無上正等菩提，以我所生善根功德，願彼佛法速得圓滿，願彼所求一切智法及無漏法速得圓滿。」",
    "T07n0220_564:0914b19_1": "作是願已，便白佛言：「若菩薩乘善男子等，已發無上正等覺心，我終不生一念異意，令其退轉大菩提心；我終不生一念異意，令諸菩薩厭大菩提，退住聲聞、獨覺等地；我終不起一念異心，令諸菩薩退失大悲相應作意。",
    "T07n0220_564:0914b24_2": "若諸菩薩已發大心，我願彼心倍復增進，願彼菩薩見生死中種種苦已，為欲利樂世間天、人、阿素洛等，發起種種堅固大願：『我既自度，亦當精勤度未度者；我既自脫，亦當精勤脫未脫者；我既自安，亦當精勤安未安者；我既自證究竟涅槃，亦當精勤令未證者皆同證得究竟涅槃。』",
    "T07n0220_564:0914c01_3": "「世尊！",
    "T07n0220_564:0914c01_4": "若有情類於初發心菩薩功德深心隨喜，得幾所福？",
    "T07n0220_564:0914c02_5": "於久發心修諸勝行菩薩功德、於不退轉地菩薩功德、於一生所繫菩薩功德深心隨喜，得幾所福？」",
    "T07n0220_564:0914c04_6": "爾時，佛告天帝釋言：「妙高山王可知兩數，此有情類隨喜俱心所生福德不可知量，乃至三千大千世界可知兩數，此有情類隨喜俱心所生福德不可知量。」",
    "T07n0220_564:0914c08_7": "時，天帝釋復白佛言：「若諸有情於諸菩薩從初發心乃至得佛功德善根不生隨喜，或復於彼隨喜功德不聞不知，當知皆是魔所執持、魔所魅著、魔之朋黨，魔天界歿來生此間。",
    "T07n0220_564:0914c12_8": "所以者何？",
    "T07n0220_564:0914c12_9": "若諸菩薩發菩提心修菩薩行，得不退轉至究竟位，有能於彼起隨喜心，定能破壞眾魔眷屬，疾能證得一切智智。",
    "T07n0220_564:0914c15_10": "若諸有情深心敬愛佛、法、僧寶，隨所生處常欲見佛、聞法、遇僧，於諸菩薩功德善根，應深隨喜迴向菩提不生執著。",
    "T07n0220_564:0914c17_11": "若能如是，疾證無上正等菩提，利樂有情破魔軍眾。」",
    "T07n0220_564:0914c18_12": "爾時，佛告天帝釋言：「如是！",
    "T07n0220_564:0914c19_13": "如是！",
    "T07n0220_564:0914c19_14": "如汝所說。",
    "T07n0220_564:0914c19_15": "憍尸迦！",
    "T07n0220_564:0914c20_16": "若諸有情於諸菩薩功德善根，深心隨喜迴向菩提，速能圓滿諸菩薩行，疾證無上正等菩提。",
    "T07n0220_564:0914c22_17": "若諸有情於諸菩薩功德善根，深心隨喜迴向菩提，是諸有情具大勢力，常能奉事諸佛世尊，於深經典善知義趣。",
    "T07n0220_564:0914c24_18": "隨所生處，一切世間恭敬供養，不見惡色、不聞惡聲、不嗅惡香、不嘗惡味、不覺惡觸、不思惡法、不墮惡趣，生人天中恒受勝樂。",
    "T07n0220_564:0914c27_19": "何以故？",
    "T07n0220_564:0914c27_20": "憍尸迦！",
    "T07n0220_564:0914c28_0": "是諸有情能於無量菩薩功德，深心隨喜迴向菩提，善根增進，疾能證得一切智智，饒益無量無數有情，令住無餘般涅槃界。",
    "T07n0220_564:0915a01_1": "以是故，憍尸迦！",
    "T07n0220_564:0915a02_2": "住菩薩乘善男子等，於諸菩薩功德善根，皆應隨喜迴向菩提，利樂無邊諸有情類。」",
    "T07n0220_564:0915a04_3": "爾時，善現便白佛言：「心既如幻，云何菩薩能證無上正等菩提？」",
    "T07n0220_564:0915a05_4": "佛告善現：「於意云何？",
    "T07n0220_564:0915a05_5": "汝為見有如幻心不？」",
    "T07n0220_564:0915a06_6": "善現對曰：「不也！",
    "T07n0220_564:0915a06_7": "世尊！」",
    "T07n0220_564:0915a06_8": "佛告善現：「於意云何？",
    "T07n0220_564:0915a07_9": "汝見幻不？」",
    "T07n0220_564:0915a07_10": "善現對曰：「不也！",
    "T07n0220_564:0915a08_11": "世尊！」",
    "T07n0220_564:0915a08_12": "佛告善現：「於意云何？",
    "T07n0220_564:0915a08_13": "若汝不見幻、不見如幻心，若處無幻、無如幻心，汝見有是心能得菩提不？」",
    "T07n0220_564:0915a10_14": "善現對曰：「不也！",
    "T07n0220_564:0915a10_15": "世尊！」",
    "T07n0220_564:0915a10_16": "佛告善現：「於意云何？",
    "T07n0220_564:0915a11_17": "若處離幻、離如幻心，汝見有是法能得菩提不？」",
    "T07n0220_564:0915a12_18": "善現對曰：「不也！",
    "T07n0220_564:0915a12_19": "世尊！",
    "T07n0220_564:0915a12_20": "我都不見即、離心法，說何等法若有若無？",
    "T07n0220_564:0915a13_21": "以一切法畢竟離故，不可施設是有是無。",
    "T07n0220_564:0915a14_22": "若法不可施設有無，則不可說能得菩提，非無所有法能得菩提故。",
    "T07n0220_564:0915a16_23": "由此般若波羅蜜多亦畢竟離，不應修遣，亦復不應有所引發，無上菩提亦畢竟離。",
    "T07n0220_564:0915a18_24": "云何可說諸菩薩眾依深般若波羅蜜多能證菩提？",
    "T07n0220_564:0915a19_25": "是故般若波羅蜜多應不可說能證無上正等菩提，離法不得離法故？」",
    "T07n0220_564:0915a20_26": "佛告善現：「善哉！",
    "T07n0220_564:0915a21_27": "善哉！",
    "T07n0220_564:0915a21_28": "如是！",
    "T07n0220_564:0915a21_29": "如是！",
    "T07n0220_564:0915a21_30": "甚深般若波羅蜜多、無上菩提俱畢竟離。",
    "T07n0220_564:0915a22_31": "甚深般若波羅蜜多畢竟離故，得畢竟離無上菩提，若深般若波羅蜜多非畢竟離，應非般若波羅蜜多。",
    "T07n0220_564:0915a24_32": "是故，善現！",
    "T07n0220_564:0915a25_33": "非不依止甚深般若波羅蜜多得大菩提，雖非離法能得離法，而得菩提非不依止甚深般若波羅蜜多。",
    "T07n0220_564:0915a27_34": "是故菩薩欲得無上正等菩提，應勤修學甚深般若波羅蜜多。」",
    "T07n0220_564:0915a29_0": "大般若波羅蜜多經卷第五百六十四"
}