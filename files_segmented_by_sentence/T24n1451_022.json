{
    "T24n1451_022:0307a22_0": "根本說一切有部毘奈耶雜事",
    "T24n1451_022:0307a23_0": "卷第二十二",
    "T24n1451_022:0307a25_0": "三藏法師義淨奉　制譯",
    "T24n1451_022:0307a26_0": "內攝頌曰：　樓上逢增長，　　婬女夜觀星；　因作馬鳴聲，　　商人抱枯骨。",
    "T24n1451_022:0307a29_0": "爾時猛光王住嗢逝尼城，此有長者娶妻未久留在本宅，自為興易持貨他方。",
    "T24n1451_022:0307b01_1": "其夫去後妻恣衣食煩惱增盛，遂昇樓閣遍觀男子，於日日中瞻望不息。",
    "T24n1451_022:0307b03_2": "後於異時其猛光王，乘妙香象於宅邊過，女人既見生欲染心，便以花鬘遙擲王處墮王肩上。",
    "T24n1451_022:0307b05_3": "王即仰觀見有少女，顏容端正光彩超絕，左右顧眄自謂無雙。",
    "T24n1451_022:0307b06_4": "王既見已知彼染意，報言：「少女！",
    "T24n1451_022:0307b07_5": "若有愛心何不暫出？」",
    "T24n1451_022:0307b08_6": "答曰：「妾是少婦無緣得出，王若顧念可幸蓬門。」",
    "T24n1451_022:0307b09_7": "王心被惑不能前進，即便下象步入其舍，歡懷既暢便即有娠。",
    "T24n1451_022:0307b10_8": "智慧女人有其五事：一、知男子有欲心無欲心；二、知節候；三、知受胎時知是彼人胎；四、知是男；五、知是女。",
    "T24n1451_022:0307b13_0": "遂白王言：「王今知不？",
    "T24n1451_022:0307b13_1": "我已有娠。」",
    "T24n1451_022:0307b13_2": "時王即以上真珠瓔珞付而告曰：「必若生女任爾自收，如其是男與此瓔珞，當送我所。」",
    "T24n1451_022:0307b15_3": "女人敬諾，王便捨去。",
    "T24n1451_022:0307b16_4": "後經數月娠相外現，時彼舊夫書來告曰：「汝可安隱，我望不久當至本鄉。」",
    "T24n1451_022:0307b17_5": "女人聞已生大憂愁，遣使白王：「我已有娠，舊夫將至今欲如何？」",
    "T24n1451_022:0307b19_6": "王遣信曰：「汝可寬懷，我有方便令彼不來。」",
    "T24n1451_022:0307b20_7": "女便默爾。",
    "T24n1451_022:0307b20_8": "王與彼信：「我今要須如是之物，汝可遠向某處求來。」",
    "T24n1451_022:0307b21_9": "既涉長途奄經時歲，女人月滿便誕一男，容貌可觀當代希有。",
    "T24n1451_022:0307b23_0": "天將欲曉即以酥蜜盛滿口中，箱安軟綿抱兒置內，白[疊*毛]通覆上絡珠瓔，密合其箱朱絛急繫紫鑛印上，報婢使曰：「可持此箱至王門所，淨拭一壇箱置於上，并安燈火在一邊住，有人將去汝可歸來。」",
    "T24n1451_022:0307b27_1": "使依教作。",
    "T24n1451_022:0307b27_2": "時有眾牛隨路而出，行至箱所圍遶不進。",
    "T24n1451_022:0307b28_3": "時猛光王與安樂夫人，在高樓上望見群牛繞箱而住，命使者曰：「汝觀門外，何意諸牛群聚而住？」",
    "T24n1451_022:0307c01_4": "使者曰：「門有一箱，絡以朱絛紫鑛封印。」",
    "T24n1451_022:0307c02_5": "王曰：「汝急將來。」",
    "T24n1451_022:0307c03_6": "夫人白王：「箱中之物王當與我。」",
    "T24n1451_022:0307c03_7": "王言：「隨意。」",
    "T24n1451_022:0307c04_8": "使者持箱既至王所，即便開印乃見珠瓔及以孩子。",
    "T24n1451_022:0307c05_9": "王識珠瓔報曰：「此是我兒。」",
    "T24n1451_022:0307c05_10": "抱付夫人云：「是汝子。」",
    "T24n1451_022:0307c06_11": "夫人得已即呪願曰：「願兒長壽。",
    "T24n1451_022:0307c07_12": "今此孩子與作何名？」",
    "T24n1451_022:0307c07_13": "王曰：「有福孩兒被牛所護。",
    "T24n1451_022:0307c08_14": "應名牛護。」",
    "T24n1451_022:0307c08_15": "又安樂夫人親為撫養，母亦改號名牛護母。",
    "T24n1451_022:0307c10_0": "于時北方得叉尸羅國王名圓勝，所治國化安隱豐樂，人民熾盛廣說如餘，於諸園樹常有花果，膏雨順時乞食易得。",
    "T24n1451_022:0307c12_1": "後於異時王與諸臣，在高樓上歡娛恣意，告諸臣曰：「頗有餘國如我境中，豐樂安隱得相似不？」",
    "T24n1451_022:0307c14_2": "大臣白言：「有嗢逝尼國王名猛光，彼亦豐樂安隱，花果不絕與此不殊，彼有商人來至於此。」",
    "T24n1451_022:0307c16_3": "王遣喚來既至具問，聞其富盛王生嫉心，報諸臣曰：「君等嚴兵，我欲伐彼。」",
    "T24n1451_022:0307c18_4": "其王即自親整四兵，向嗢逝尼國漸至彼城，侵掠無度殘暴非理，人不聊生。",
    "T24n1451_022:0307c20_5": "猛光大王既聞賊至，亦嚴四兵出相拒戰，猛光不如兵眾分離，遂騎單馬逃向餘處。",
    "T24n1451_022:0307c22_6": "至荒野外見一耕人名曰增長，躬自犁作，王觀容色有異餘人，即問言：「汝是勇健壯兒，頗曾聞道有圓勝王與猛光王戰，猛光大敗知此事不？」",
    "T24n1451_022:0307c25_7": "答曰：「我聞此事，未知虛實。」",
    "T24n1451_022:0307c25_8": "答曰：「不虛。」",
    "T24n1451_022:0307c26_9": "耕人亦不知此人是猛光王，便報之曰：「猛光王身居本國，彼是客來，遂被欺陵隨處逃竄，謀臣猛將何所用為？",
    "T24n1451_022:0307c28_10": "王若比來以我為爪牙者，久以長繩繫圓勝頸曳入城中。」",
    "T24n1451_022:0308a01_0": "言話未畢，婦來餉食縫葉為器，夫即洗手將欲就食，顧眄王曰：「雄猛丈夫，略觀形勢似有飢色，我貧窮者有此麁餐，必不相嫌幸當同味。」",
    "T24n1451_022:0308a04_1": "時猛光王尋作是念：「我若不食飢取命終。」",
    "T24n1451_022:0308a05_0": "即便下乘取替脊坐，洗手足已一處同餐，其婦便以缺緣瓦盞酌酒令飲。",
    "T24n1451_022:0308a06_1": "王作是念：「雖知盞缺，於不缺處我當飲之。」",
    "T24n1451_022:0308a07_2": "王有智策善閑時務，復更思曰：「於不缺處我若飲者，或恐彼人云相欺慢，我今宜於所缺處飲，令彼於我深生愛念。」",
    "T24n1451_022:0308a10_3": "是時耕夫自於破處先飲辟毒，次過與王，王既得已還於破處而飲。",
    "T24n1451_022:0308a11_4": "耕夫念曰：「此大丈夫情無間隔，我缺處飲同處飲之，我今宜可深生敬重，令其交道久而不喪。」",
    "T24n1451_022:0308a13_5": "如是念已報其婦曰：「賢首！",
    "T24n1451_022:0308a14_6": "此大丈夫，是我得意親善知友，爾可將去至本貧家，以油塗身湯水沐浴，為設飲食，馬須好飲恣其水草。」",
    "T24n1451_022:0308a16_7": "婦遂將歸如言皆作，情懷莫逆供給所須。",
    "T24n1451_022:0308a17_8": "于時圓勝王有餘小國名曰渴沙，來相抄掠侵漁百姓。",
    "T24n1451_022:0308a19_9": "時諸大臣作書告王具論其事，願王善自思量，於其書末并為頌曰：「如王於他國，　　勤勞降伏彼；　於己之國土，　　亦當勤守護。」",
    "T24n1451_022:0308a23_0": "時圓勝王讀其書已作如是念：「我若領兵歸本國者，諸人皆謂我被他降逃還本邑，我今宜可共其和好方歸故居。」",
    "T24n1451_022:0308a25_1": "遂令信入報猛光王曰：「知識！",
    "T24n1451_022:0308a26_2": "事已去者更不可追，宜暫出來希欲相見，自餘勝負並不須論，望得促膝交襟共申莫逆，事同平昔，我方歸故城內。」",
    "T24n1451_022:0308a28_3": "諸臣得其信已共作是議：「若報王無，彼定欺我，宜設方便，且答時情。」",
    "T24n1451_022:0308b01_4": "裁書報曰：「知識！",
    "T24n1451_022:0308b01_5": "既解來封篤好情深，事雖實然能無猶豫，兩國同聚各致狐疑，雖逆來心我無遑出。",
    "T24n1451_022:0308b03_6": "然此太子名曰牛護，是我所生令出相見，共申歡意隨情去留。」",
    "T24n1451_022:0308b05_0": "是時即令牛護出見圓勝，歡懷共盡遂解兵圍旋旍本國。",
    "T24n1451_022:0308b06_1": "時猛光王諸大臣等共相議曰：「他方怨敵已如雨散，自己國王急當求覓。」",
    "T24n1451_022:0308b07_2": "四方遠近馬使追尋。",
    "T24n1451_022:0308b08_3": "時猛光王聞彼圓勝抽兵已去，便報耕人增長曰：「我今除怖，辭汝言歸。",
    "T24n1451_022:0308b10_0": "爾若入城，當過我宅。」",
    "T24n1451_022:0308b10_1": "答言：「大丈夫！",
    "T24n1451_022:0308b10_2": "仁之名諱我亦未詳，如何後時相訪過宅？」",
    "T24n1451_022:0308b11_3": "王曰：「誰復不知我所住第？",
    "T24n1451_022:0308b12_4": "汝入城時應如是問：『多馬人家今在何處？』」",
    "T24n1451_022:0308b13_5": "作是告已驟轡而行，至本城門報守門人曰：「汝今應知，若有人來問多馬宅者，可將見我。」",
    "T24n1451_022:0308b15_6": "遂入宮中。",
    "T24n1451_022:0308b15_7": "後於異時嗢逝尼城有大節會，遠近諸人皆湊城邑。",
    "T24n1451_022:0308b16_8": "時耕夫婦報其婿曰：「今日城中有大節會，我今亦往觀眾聚集，并復因便問多馬家。」",
    "T24n1451_022:0308b18_9": "夫言：「賢首！",
    "T24n1451_022:0308b18_10": "凡諸豪士，豈可言皆有實？",
    "T24n1451_022:0308b19_11": "當於三處能見其人：一謂被他戰破、二謂他所欺[夌*欠]、三謂身為人主喪亡家國，餘何能見？」",
    "T24n1451_022:0308b21_12": "妻曰：「彼雖難見，應觀聚集。」",
    "T24n1451_022:0308b22_0": "夫妻即去。",
    "T24n1451_022:0308b22_1": "至其城內，耕夫念曰：「我試問之。」",
    "T24n1451_022:0308b22_2": "告守門者曰：「咄！",
    "T24n1451_022:0308b23_3": "男子！",
    "T24n1451_022:0308b23_4": "多馬人家住在何處？」",
    "T24n1451_022:0308b23_5": "時彼門人聞其告已，遂執夫妻送至王所，王纔遙見尋便驚歎，喜唱：「善來！」",
    "T24n1451_022:0308b25_6": "復更告曰：「增長！",
    "T24n1451_022:0308b25_7": "汝何得至？」",
    "T24n1451_022:0308b26_8": "答曰：「故來奉覓。」",
    "T24n1451_022:0308b26_9": "增長見王坐師子床、諸臣輔翊，既未善識然念于懷，不委何辜拘執至此？",
    "T24n1451_022:0308b28_10": "王知有疑，欲令憶故，即便離座脫去天冠王先闥額，增長既見憶識其容，夫妻一時俱拜王足。",
    "T24n1451_022:0308c01_11": "時王即便盛興儀式，引入後宮洗沐香湯著妙衣服，方丈甘饌百種千名。",
    "T24n1451_022:0308c02_12": "王自親臨觀其所食，食罷延就上妙宮闈，綺帳芬芳適時安寢。",
    "T24n1451_022:0308c04_13": "王勅內宮曰：「此是我父母，凡有所須飲食衣服，及以臥具奴婢僕使悉皆供給。」",
    "T24n1451_022:0308c06_14": "時猛光王恭敬彼已人皆恭敬，王子大臣內外士庶無不敬重。",
    "T24n1451_022:0308c07_15": "耕人增長既見非分恭敬供養，滿七日已情懷愧恧，前白王言：「我今奉辭，欲歸蓬戶。」",
    "T24n1451_022:0308c09_16": "王曰：「汝今住此，共我冶國。」",
    "T24n1451_022:0308c10_17": "增長答曰：「我是耕夫，寧知國事？」",
    "T24n1451_022:0308c10_18": "王曰：「汝豈不云：『我若得作國大臣者，即以長繩繫圓勝頸，牽入嗢逝尼城。』",
    "T24n1451_022:0308c12_19": "今乃方云我是耕夫不堪王事？",
    "T24n1451_022:0308c13_20": "宜應且住，勿念還家。」",
    "T24n1451_022:0308c13_21": "彼便默爾。",
    "T24n1451_022:0308c13_22": "王遂強立為國大相。",
    "T24n1451_022:0308c14_23": "創為宰輔供膳尚麁，後於異時王因問曰：「汝今好不？」",
    "T24n1451_022:0308c15_24": "答曰：「朝餐尚乏，好事安在？」",
    "T24n1451_022:0308c16_25": "王曰：「不須憂惱，即當令汝衣食豐盈。」",
    "T24n1451_022:0308c17_0": "時王即告五百大臣曰：「卿等宜應供給增長。」",
    "T24n1451_022:0308c18_0": "是時諸人共出衣食既增養活，因此時人號為增養(從此已後故名增養)。",
    "T24n1451_022:0308c19_1": "時王問：「汝得好不？」",
    "T24n1451_022:0308c19_2": "答曰：「衣食雖精，然朝官大臣並相輕賤，何有好耶？」",
    "T24n1451_022:0308c20_3": "王曰：「若如是者，宰臣聚會評論之時，汝往其中，無敢輕者。」",
    "T24n1451_022:0308c22_4": "答言：「大王！",
    "T24n1451_022:0308c22_5": "我是耕夫，敢狎朝貴！」",
    "T24n1451_022:0308c23_0": "王曰：「汝但赴集，我令彼敬。」",
    "T24n1451_022:0308c23_1": "彼便默爾。",
    "T24n1451_022:0308c23_2": "後於異時因有朝會，王意欲令宰貴諸人敬增養故，方便為問：「今於國中，現有如是不安隱事，卿等如何令其懲息？」",
    "T24n1451_022:0308c26_3": "時有大臣作如是議：「若作斯計，方能除殄。」",
    "T24n1451_022:0308c27_4": "王言：「不可。」",
    "T24n1451_022:0308c27_5": "次有諸臣各呈異見，王皆不可。",
    "T24n1451_022:0308c28_6": "乃問增養曰：「此欲如何？」",
    "T24n1451_022:0308c28_7": "答曰：「若作如是計方能消滅。」",
    "T24n1451_022:0308c29_8": "王對諸臣遂然其策將為當理。",
    "T24n1451_022:0309a01_9": "諸臣見已各生是念：「增養出言王皆信用，此亦不應共為輕侮。」",
    "T24n1451_022:0309a02_10": "後時王又問增養：「好不？」",
    "T24n1451_022:0309a03_11": "答曰：「住處尚無，餘何能好？」",
    "T24n1451_022:0309a03_12": "王告諸臣曰：「卿等宜可與增養覓宅。」",
    "T24n1451_022:0309a04_13": "臣曰：「有某大臣今已身死，所有妻妾奴僕之類住在宅中。」",
    "T24n1451_022:0309a05_14": "王曰：「可將此宅及妻子等，并餘財物咸賜增養。」",
    "T24n1451_022:0309a06_15": "既得宅已問增養曰：「比得好不？」",
    "T24n1451_022:0309a07_16": "答曰：「家中人眾以我耕夫咸生輕慢。」",
    "T24n1451_022:0309a08_17": "王曰：「若如是者，汝洗浴時我令使喚，汝作是語：『待我浴訖當去見王。』」",
    "T24n1451_022:0309a10_0": "增養白言：「如何我得違大王命？」",
    "T24n1451_022:0309a10_1": "王曰：「是我所教，誠非過咎。",
    "T24n1451_022:0309a11_2": "又汝欲食時我令使喚，汝應答云：『待我食了，自當往見。』",
    "T24n1451_022:0309a12_3": "正汝食時，我到汝宅與汝同餐。」",
    "T24n1451_022:0309a13_4": "答言：「大王！",
    "T24n1451_022:0309a13_5": "我今豈敢與王共食？」",
    "T24n1451_022:0309a14_0": "王曰：「我許非過，如是作時彼皆恭敬。」",
    "T24n1451_022:0309a14_1": "增養聞命便往宅中。",
    "T24n1451_022:0309a15_2": "及正洗時，王令使喚，云：「有急事，汝可即來。」",
    "T24n1451_022:0309a16_3": "使至傳命。",
    "T24n1451_022:0309a16_4": "增養報曰：「待我浴了方去。」",
    "T24n1451_022:0309a17_5": "使者去後，宅內諸人相與言曰：「今此宅主見拒王命，自生高慢即招殃禍。」",
    "T24n1451_022:0309a18_6": "又相告曰：「非宿貴人少得勢時便生傲誕。」",
    "T24n1451_022:0309a19_7": "家人又曰：「姊妹當知！",
    "T24n1451_022:0309a20_8": "諸昇高者必當墮落，此人今日定遭王戮，事乃不遲。」",
    "T24n1451_022:0309a21_9": "既洗沐已不赴王期，即便就食。",
    "T24n1451_022:0309a22_10": "王復令使報云：「有事，宜可急來。」",
    "T24n1451_022:0309a22_11": "雖聞王教，報云：「且去，食罷方行。」",
    "T24n1451_022:0309a23_12": "使去報王，王既聞已自乘大象至彼宅中，問言：「增養！",
    "T24n1451_022:0309a24_13": "汝今欲食？」",
    "T24n1451_022:0309a24_14": "答曰：「欲食。」",
    "T24n1451_022:0309a25_15": "王曰：「不請我耶？」",
    "T24n1451_022:0309a25_16": "答言：「奉請，宜可就餐。」",
    "T24n1451_022:0309a25_17": "宅內諸人共相謂曰：「我之家長與國王言戲，事若平懷。」",
    "T24n1451_022:0309a27_18": "各生希有舉目相看。",
    "T24n1451_022:0309a27_19": "時王即便淨洗手足一處同餐，宅內居人見是事已，悉皆戰懼互相謂曰：「我比輕賤此是耕人，今者同觀與國王共食。」",
    "T24n1451_022:0309b01_20": "又共議曰：「知欲如何？",
    "T24n1451_022:0309b01_21": "王既共餐事難輕忽，我等從今不應致慢，若不敬者定招禍患。」",
    "T24n1451_022:0309b03_22": "眾然其語共生敬畏。",
    "T24n1451_022:0309b04_0": "王於異時又問：「好不？」",
    "T24n1451_022:0309b04_1": "答曰：「有一大臣是王親族，常欺罵我，寧有好耶？」",
    "T24n1451_022:0309b05_2": "王曰：「我若作言，斯成有礙，至於進退汝自當知。」",
    "T24n1451_022:0309b06_3": "答曰：「我所作者，願王不責。」",
    "T24n1451_022:0309b07_4": "王曰：「我無怪責。」",
    "T24n1451_022:0309b07_5": "增養異時隨路而去，見二童子貧無親屬，持彈并丸在道而戲。",
    "T24n1451_022:0309b08_6": "時有婢使頭戴水瓨在傍而過，一童子曰：「我以乾丸彈瓨作孔。」",
    "T24n1451_022:0309b10_7": "一人又云：「乾丸作孔此未希奇，我彈濕丸而掩其孔此成奇事。」",
    "T24n1451_022:0309b11_8": "既共議訖即以乾丸彈令作孔，次彈濕丸掩之令合。",
    "T24n1451_022:0309b13_0": "于時增養遙見其事，情生希有便作是念：「此二小童可令助我，伏彼王親屏除怨罵。」",
    "T24n1451_022:0309b14_1": "問二童曰：「汝是誰家子？」",
    "T24n1451_022:0309b15_2": "答曰：「我無親族，隨時活命。」",
    "T24n1451_022:0309b16_0": "報曰：「若爾，可於我所共汝為活。」",
    "T24n1451_022:0309b16_1": "答言：「隨命。」",
    "T24n1451_022:0309b17_0": "既蒙收採，問曰：「我更何為？」",
    "T24n1451_022:0309b17_1": "答曰：「汝但習彈，後若見人與我鬪諍，當以不淨塗丸彈於口內。」",
    "T24n1451_022:0309b19_0": "答言：「我能。」",
    "T24n1451_022:0309b19_1": "後時與彼王親共為爭兢，童子即以穢丸遙彈口內。",
    "T24n1451_022:0309b20_2": "彼便吐出以手掩口急走出外，因斯恥辱更不相陵。",
    "T24n1451_022:0309b21_3": "王復問言：「汝得好不？」",
    "T24n1451_022:0309b22_4": "答言：「王之內人以我耕夫並生輕賤。」",
    "T24n1451_022:0309b22_5": "王曰：「若如是者，我入宮時汝來門所，問言：『王在何處？』",
    "T24n1451_022:0309b24_6": "若言：『在內。』",
    "T24n1451_022:0309b24_7": "汝可語言：『萬機之務棄而不知，鎮處後宮何能辦事？』",
    "T24n1451_022:0309b25_8": "又若見我在內住時，汝於側殿在我床上垂脚而眠，我自出門為汝舉足令上。」",
    "T24n1451_022:0309b27_9": "答言：「大王！",
    "T24n1451_022:0309b27_10": "我豈二頭令王舉足，君臣位別高下殊途，現阻人情豈有斯理。」",
    "T24n1451_022:0309b29_11": "王曰：「是我所愛，汝復何愆？",
    "T24n1451_022:0309b29_12": "如是作時中宮於汝不敢輕慢。」",
    "T24n1451_022:0309c01_13": "彼便默爾。",
    "T24n1451_022:0309c01_14": "後於異時來入內宮，問王安在？",
    "T24n1451_022:0309c02_15": "隨王言教次第皆作，乃至王與舉足，內人見時皆不忍可欲致[夌*欠]辱，王言：「汝莫！",
    "T24n1451_022:0309c04_16": "是我所愛，此有何辜？」",
    "T24n1451_022:0309c04_17": "然相謂曰：「共見此人受王愛念，我等不應更為輕慢，王若知者於我加刑。」",
    "T24n1451_022:0309c06_18": "從是已後悉生恭敬。",
    "T24n1451_022:0309c06_19": "王於異時問言：「好不？」",
    "T24n1451_022:0309c07_20": "答言：「今時得好。」",
    "T24n1451_022:0309c07_21": "其猛光王性愛女色，與諸少年在高樓上談說世事，因告之曰：「汝等頗知何處都城有好美女？」",
    "T24n1451_022:0309c09_22": "有云：「曲女城。」",
    "T24n1451_022:0309c10_23": "有或云：「出蛇蓋城中。」",
    "T24n1451_022:0309c10_24": "有云：「諸餘城國且未須論，於此城中有賣色女名曰善賢，容色端嚴世所殊絕，如天婇女在帝釋宮，亦如日光映諸星宿。」",
    "T24n1451_022:0309c13_25": "王聞是說倍悅常心，迷惑失所情希就見，即於其夜脫去御服著凡庶衣，自持五百金錢往善賢舍。",
    "T24n1451_022:0309c15_26": "彼女見已歡唱善來，報婢使曰：「與此丈夫沐浴清淨。」",
    "T24n1451_022:0309c16_27": "婢即依教為其洗浴揩摩身體。",
    "T24n1451_022:0309c17_28": "時有一人復持五百金錢來詣門首，報言：「我欲來宿。」",
    "T24n1451_022:0309c18_29": "然此婬女常法如是，後有人來，殺前至者，與後同歡。",
    "T24n1451_022:0309c19_30": "是時婢使見猛光王，容顏可愛與凡庶不同，即便落淚作如是念：「此人豈非剎帝利種，儀貌端正舉世無雙，如何婬女起罪惡心非理枉殺？」",
    "T24n1451_022:0309c22_31": "彼所零淚落在王身。",
    "T24n1451_022:0309c23_32": "王即仰觀問女：「何故忽然淚落？」",
    "T24n1451_022:0309c24_0": "答言：「無事。」",
    "T24n1451_022:0309c24_1": "王有疑心頻更研問：「汝當語我此必有緣。」",
    "T24n1451_022:0309c25_2": "彼遂次第說其所以。",
    "T24n1451_022:0309c25_3": "王即問言：「少女！",
    "T24n1451_022:0309c26_0": "我已失計，頗有方便得走出不？」",
    "T24n1451_022:0309c26_1": "答曰：「此舍四邊有人持劍，共相警衛走出無由；然有出處極成穢惡，亦何用在言？」",
    "T24n1451_022:0309c28_2": "王曰：「隨好隨惡可指其處，我命須存。」",
    "T24n1451_022:0309c29_3": "答言：「某處容可走出，然是廁孔釘以鐵釘，若能拔得斯為走路。」",
    "T24n1451_022:0310a01_4": "王言：「汝行指處，我試拔之。」",
    "T24n1451_022:0310a02_5": "女指其處，王投身下拔廁孔釘，雖勞筋力未能得出。",
    "T24n1451_022:0310a04_0": "爾時於此牆外去斯非遠有婆羅門住，善識星文，中夜出旋仰觀天漢，其妻持水隨後而行，婆羅門告曰：「汝今應知我觀星宿，王遭大難辛苦非常。」",
    "T24n1451_022:0310a07_1": "妻曰：「國家機密何用在言？",
    "T24n1451_022:0310a07_2": "餘人若聞定遭刑戮。」",
    "T24n1451_022:0310a08_3": "婆羅門曰：「我蒙庇蔭元由國王，王受艱辛我寧安隱。」",
    "T24n1451_022:0310a09_4": "便於中庭遙望厄星求念而住。",
    "T24n1451_022:0310a10_5": "王於廁孔聞其語聲，盡力搖釘拔之遂出，即從孔內隨糞而行，不淨霑身辛苦出外，天星遂改。",
    "T24n1451_022:0310a12_6": "時婆羅門見星改變，告其妻曰：「王雖受苦今已得出，既存性命我為幸甚。」",
    "T24n1451_022:0310a14_7": "王便急步潛入城中，至安樂夫人處。",
    "T24n1451_022:0310a14_8": "夫人倉卒見而問曰：「上天無私，何意如是？」",
    "T24n1451_022:0310a15_9": "王乃次第具向說之。",
    "T24n1451_022:0310a16_10": "夫人聞已泣淚橫流，即以竹篦刮去不淨，先以香土遍洗，次將種種香屑眾妙香水而沐浴之，次拭塗香著上衣服，暫時安寢，以至天明，於正殿坐告大臣曰：「諸陰陽師識星曆者皆應喚集。」",
    "T24n1451_022:0310a20_11": "臣即總命，王問之曰：「我於昨夜其事如何？」",
    "T24n1451_022:0310a21_12": "答曰：「王夜安隱更無異事。」",
    "T24n1451_022:0310a22_13": "王曰：「於某坊處有婆羅門，善知星曆可喚將來。」",
    "T24n1451_022:0310a23_14": "即令使去至婆羅門宅，報言：「王喚！」",
    "T24n1451_022:0310a24_0": "即便著衣欲赴王所，其妻告曰：「我先已報，國家機密何用在言？",
    "T24n1451_022:0310a25_1": "仁不聽採今遭召問。」",
    "T24n1451_022:0310a25_2": "婆羅門遂觀察日辰知無惡事，告其婦曰：「汝不須怖，皆是吉祥。」",
    "T24n1451_022:0310a27_3": "行詣王所，王既遙見，高聲唱言：「善來大師！",
    "T24n1451_022:0310a28_4": "可相近坐。」",
    "T24n1451_022:0310a28_5": "婆羅門便即呪願：「願王壽命延長。」",
    "T24n1451_022:0310a29_6": "就座而坐。",
    "T24n1451_022:0310a29_7": "少時停息，王乃問言：「婆羅門！",
    "T24n1451_022:0310b01_8": "汝解星曆不？」",
    "T24n1451_022:0310b01_9": "答曰：「隨我力能薄閑多少。」",
    "T24n1451_022:0310b02_0": "王言：「大師！",
    "T24n1451_022:0310b02_1": "我於昨夜其事如何？」",
    "T24n1451_022:0310b02_2": "答言：「大王昨夜遭難非常辛苦，由王福力僅爾命存。」",
    "T24n1451_022:0310b03_3": "王既聞已告諸臣曰：「如大師說：『我於昨夜命幾不全。』",
    "T24n1451_022:0310b05_4": "諸陰陽師未閑曆算，從今已去絕其封祿。",
    "T24n1451_022:0310b06_0": "婬女善賢宜將頭髮繫惡馬足踏之令死，所居之宅以驢耕墾。",
    "T24n1451_022:0310b07_1": "其家婢使與我洗者，命入後宮令知國事。」",
    "T24n1451_022:0310b08_2": "時諸大臣如王所言悉皆依作。",
    "T24n1451_022:0310b09_3": "王問婆羅門曰：「仁既憂我，我得命存，今欲報恩，汝何所願？」",
    "T24n1451_022:0310b10_4": "答言：「大王！",
    "T24n1451_022:0310b10_5": "暫問家中，來申所願。」",
    "T24n1451_022:0310b11_6": "王言：「隨意。」",
    "T24n1451_022:0310b11_7": "便即歸舍告家人曰：「王與我願，隨意所須悉皆給與，汝等諸人各欲何事？」",
    "T24n1451_022:0310b13_0": "妻曰：「君欲何物？」",
    "T24n1451_022:0310b13_1": "答曰：「我欲五大聚落常為封邑。」",
    "T24n1451_022:0310b14_2": "妻曰：「若如是者，我欲牸牛百頭恒供乳酪。」",
    "T24n1451_022:0310b15_0": "子曰：「我願上馬寶車而為乘馭。」",
    "T24n1451_022:0310b15_1": "女曰：「我願上妙瓔珞以寶莊嚴。」",
    "T24n1451_022:0310b16_2": "其婢使曰：「我願好磨香石，是作食所須。」",
    "T24n1451_022:0310b17_3": "時婆羅門便作是念：「既有斯事不可直說，宜作頌言從王乞願。」",
    "T24n1451_022:0310b18_4": "遂至王所白大王言：「如我家中所有求願，幸容其罪得盡於詞，聊作頌言以申其事：「我願五封邑，　　婦牛一百頭，　子欲馬寶車，　　女愛諸瓔珞，　家中有婢使，　　須石用磨香，　有此所願求，　　大王哀見與。」",
    "T24n1451_022:0310b25_0": "時猛光王聞其說已，還將頌答，遂其所願：「與汝五封邑，　　婦牛一百頭，　子與馬寶車，　　女賜諸瓔珞，　家中小婢使，　　與好石磨香，　既有此願求，　　悉皆令滿足。」",
    "T24n1451_022:0310c01_0": "王告大臣曰：「隨所欲者皆可與之。」",
    "T24n1451_022:0310c01_1": "王語婆羅門曰：「大師與我共治國事，赤心相助平論萬機。」",
    "T24n1451_022:0310c03_2": "答言：「大王！",
    "T24n1451_022:0310c03_3": "我是婆羅門，理不應知國家之事。」",
    "T24n1451_022:0310c04_4": "時王即便強立婆羅門為國大臣。",
    "T24n1451_022:0310c04_5": "王之隣境名曰渴沙，有相違背，遂令增養持兵往伐，既破彼軍多獲資物，屯兵野外方欲入城。",
    "T24n1451_022:0310c07_6": "王聞欲來整軍自出，見渴沙少女身多癬疥，問增養曰：「頗有丈夫與此女兒同眠宿不？」",
    "T24n1451_022:0310c09_0": "答曰：「非直同歡枕席，終亦騎其夫背令作馬鳴。」",
    "T24n1451_022:0310c10_1": "王曰：「豈當得有如此事耶？」",
    "T24n1451_022:0310c10_2": "答曰：「王當目驗。」",
    "T24n1451_022:0310c11_3": "是時增養即將少女付與醫人：「汝可善治多酬藥直，凡所須者我無有悋。」",
    "T24n1451_022:0310c12_4": "醫人為療悉皆平復，次以衣服飲食隨意資養，容顏可愛有異常倫。",
    "T24n1451_022:0310c14_5": "是時增養遂將為女名曰星光。",
    "T24n1451_022:0310c14_6": "增養告曰：「我若請王來宅中食，汝可具諸瓔珞好自嚴身，於王前現。」",
    "T24n1451_022:0310c16_7": "女受言教。",
    "T24n1451_022:0310c16_8": "後時增養敬白王曰：「我之貧宅，願王暫過。」",
    "T24n1451_022:0310c17_9": "王曰：「汝不請我，何緣得去？」",
    "T24n1451_022:0310c18_10": "答曰：「今即奉請，明當就宅。」",
    "T24n1451_022:0310c18_11": "王曰：「善哉！」",
    "T24n1451_022:0310c19_12": "增養遂即廣陳盛饌具設珍羞，請王入宅，香水沐浴奉無價衣，飯食將了清談而住。",
    "T24n1451_022:0310c21_0": "時女星光遂於帷內，遙擲小毱尋即褰帷，報其父曰：「過我毱來。」",
    "T24n1451_022:0310c22_1": "王見少女顏貌超絕，遂生染愛問增養曰：「此屬於誰？」",
    "T24n1451_022:0310c23_2": "答言：「臣女。」",
    "T24n1451_022:0310c23_3": "問曰：「已與他人？」",
    "T24n1451_022:0310c24_4": "答言：「曾未。」",
    "T24n1451_022:0310c24_5": "王曰：「何不與我？」",
    "T24n1451_022:0310c24_6": "答曰：「王若不嫌，隨意將去。」",
    "T24n1451_022:0310c25_7": "王即盛陳禮事娶入後宮。",
    "T24n1451_022:0310c26_8": "世間常法，得新棄故不入舊闈，愛著星光餘事皆廢。",
    "T24n1451_022:0310c27_9": "增養念曰：「此正是時，往日所言即今應作。」",
    "T24n1451_022:0310c28_10": "問星光曰：「汝能騎王背上，令作馬鳴不？」",
    "T24n1451_022:0310c29_11": "答曰：「待我思量未知能不？」",
    "T24n1451_022:0310c29_12": "凡智慧女人不學自解，遂著垢衣臥破床上，王來問曰：「何意如是？」",
    "T24n1451_022:0311a02_13": "答言：「大王！",
    "T24n1451_022:0311a02_14": "由天瞋我，今遭禍患。」",
    "T24n1451_022:0311a02_15": "王曰：「汝曾於天，何所求願？」",
    "T24n1451_022:0311a03_16": "答曰：「王使我父往伐渴沙，當爾之時我於天所心有祈願。",
    "T24n1451_022:0311a04_17": "若父將兵降得彼國平安歸者，我若嫁時所得夫主，騎其背上令作馬鳴。",
    "T24n1451_022:0311a06_18": "王今娶我豐足內人，誰能為我報其宿願？」",
    "T24n1451_022:0311a07_19": "凡為欲愛所牽無所不作。",
    "T24n1451_022:0311a07_20": "答曰：「夫人！",
    "T24n1451_022:0311a08_21": "汝之所求，斯誠為我。",
    "T24n1451_022:0311a08_22": "願無疾患，我悉作之。」",
    "T24n1451_022:0311a09_23": "彼默無語，王曰：「汝何默然？",
    "T24n1451_022:0311a09_24": "豈汝於天更有祈願？」",
    "T24n1451_022:0311a10_25": "答曰：「更無求願，然於當時復作是念：『令婆羅門大臣呪願，兼使樂人彈琵琶曲。』」",
    "T24n1451_022:0311a11_26": "王曰：「此亦可得。",
    "T24n1451_022:0311a12_27": "婆羅門大臣我之自有，彈琵琶者此可方求。」",
    "T24n1451_022:0311a13_28": "答曰：「可為求之。」",
    "T24n1451_022:0311a13_29": "于時健陀羅國有一商人，持諸貨物至嗢逝尼城，遂與婬女共相交涉，既生染著情亂荒迷，所有錢財悉皆費用，家人僕使隨處逃亡。",
    "T24n1451_022:0311a16_30": "是時婬女見其窮匱，報言：「仁者！",
    "T24n1451_022:0311a17_31": "我無田地耕耘，復無底店興易，唯仰交遊聚集以為活命。",
    "T24n1451_022:0311a18_32": "若有財貨可即持來，無即須行宜容後客。」",
    "T24n1451_022:0311a19_33": "答曰：「我貧無物，若其有者更將何用？",
    "T24n1451_022:0311a20_34": "然我於汝深生愛念，且當容受勿苦相驅，許我宅中始知相愛。」",
    "T24n1451_022:0311a21_35": "婬女曰：「若能隨言皆作，且容居住。」",
    "T24n1451_022:0311a22_36": "答曰：「我悉為之。」",
    "T24n1451_022:0311a23_0": "是時婬女情欲驅遣，既大便已遂以棗核安其糞上，報曰：「汝可以齒齧去棗核。」",
    "T24n1451_022:0311a24_1": "彼便齧取，女即以脚踏其腰脊，報言：「貧寒物，如斯惡事因何口作？",
    "T24n1451_022:0311a26_2": "汝是不淨潔人，當離我去。」",
    "T24n1451_022:0311a26_3": "即驅出宅。",
    "T24n1451_022:0311a27_4": "其人舊業解彈琵琶，即以音聲而自存活。",
    "T24n1451_022:0311a28_5": "王報增養曰：「汝女於天作斯祈願，婆羅門大臣我自先有，彈琵琶者何處可求？」",
    "T24n1451_022:0311a29_6": "答曰：「有健陀羅人客彈琵琶以自活命，將帛掩目引入宮中。」",
    "T24n1451_022:0311b02_7": "王曰：「當如是作。」",
    "T24n1451_022:0311b02_8": "王與大臣昇七重樓上，遂命大臣具說其事，增養帛掩彼目引彼昇樓。",
    "T24n1451_022:0311b04_9": "于時星光著鮮白服騎王脊背，淨行大臣為王呪願，琵琶發響王作馬鳴。",
    "T24n1451_022:0311b05_10": "時健陀羅作如是念：「七重樓上寧得馬鳴，應是我儔被女人所弄。」",
    "T24n1451_022:0311b07_11": "情發於衷乃為歌曰：「此事多相似，　　此事人共知；　錢財皆散失，　　穢核污其齒。」",
    "T24n1451_022:0311b10_0": "于時手彈琵琶口誦不歇，王即問曰：「歌辭異常，有何義味？」",
    "T24n1451_022:0311b11_1": "彼即次第以事白王，王作是念：「此人知我，不宜住此。」",
    "T24n1451_022:0311b12_2": "便與五百金錢遠驅出國。",
    "T24n1451_022:0311b13_3": "後時大臣諫曰：「凡為國主勿被女人之所欺弄。」",
    "T24n1451_022:0311b14_4": "王聞內慚一無言對。",
    "T24n1451_022:0311b14_5": "王命增養曰：「婆羅門大臣見譏於我，汝頗能令其婦髠彼髮耶？」",
    "T24n1451_022:0311b16_0": "答曰：「我試觀之。」",
    "T24n1451_022:0311b16_1": "便往宅中問其妻曰：「王被婆羅門獻直譏誚，汝頗方便能令其婦髠彼髮耶？」",
    "T24n1451_022:0311b18_2": "答曰：「無勞豫說，剃後方看。」",
    "T24n1451_022:0311b18_3": "夫曰：「若能作者，斯為好事。」",
    "T24n1451_022:0311b19_4": "長情之婿必有長情之婦，其妻即便與大臣婦共為交好，既得意已告曰：「夫人！",
    "T24n1451_022:0311b21_5": "我之夫主極深相愛，隨我索者悉皆為作。」",
    "T24n1451_022:0311b22_6": "答曰：「雖有愛言，豈能勝我？",
    "T24n1451_022:0311b22_7": "我於夫處常得自在，餘莫能過。」",
    "T24n1451_022:0311b23_8": "答曰：「汝若於夫有自在者，試髠其髮，我今疑汝定不能為。」",
    "T24n1451_022:0311b24_9": "答曰：「但看剃竟方知能不？」",
    "T24n1451_022:0311b25_10": "其婦即便著故弊衣，臥單床上呻吟而住，大臣問曰：「何意如是？」",
    "T24n1451_022:0311b26_11": "答曰：「天神怒我。」",
    "T24n1451_022:0311b27_12": "報曰：「汝豈家貧不能酬賽，令天神輩於汝生嫌？",
    "T24n1451_022:0311b28_13": "隨汝所求悉皆為作，使神歡喜患苦銷除。」",
    "T24n1451_022:0311b29_14": "問曰：「汝於神處何所許耶？」",
    "T24n1451_022:0311b29_15": "答曰：「仁先在家未有仕宦，國王初命我即求神，令我夫主王命將去，所求稱意安隱歸來，當剃其頭髮供養天神。",
    "T24n1451_022:0311c03_16": "自爾已來家道昌熾錢財巨富，我貪受樂遂忘賽神，由此慢心致令天怒，我今定死何路求生？」",
    "T24n1451_022:0311c05_17": "夫曰：「汝所求天便成為我，宜可聞奏悉為辦之。」",
    "T24n1451_022:0311c06_18": "妻便附信報增養婦曰：「我夫已許悉皆為作。」",
    "T24n1451_022:0311c07_19": "婦既聞知便報增養：「大臣之婦已附信來，我夫已許待暫聞奏。」",
    "T24n1451_022:0311c08_20": "增養入見啟王：「事辦，請更不疑。",
    "T24n1451_022:0311c09_21": "大臣若來，願知此事。」",
    "T24n1451_022:0311c10_22": "王曰：「已知，不勞言囑。」",
    "T24n1451_022:0311c10_23": "時彼大臣來至王所，白言：「大王！",
    "T24n1451_022:0311c11_24": "我有祈請須賽天神，於六月中不出庭戶，願垂恩許，得遂所求。」",
    "T24n1451_022:0311c12_25": "王曰：「善哉！」",
    "T24n1451_022:0311c12_26": "還至宅中即便剃髮，既懷羞恥不出于外。",
    "T24n1451_022:0311c13_27": "其婦令使報增養婦曰：「頭已髠訖。」",
    "T24n1451_022:0311c14_28": "婦告增養，增養白王。",
    "T24n1451_022:0311c15_29": "王聞大喜，即令使者喚大臣來，于時增養教二童子誦其歌曲，歌曰：「若是端正良家女，　　能使丈夫隨意作？",
    "T24n1451_022:0311c18_0": "　七重樓上馬鳴聲，　　看此大臣頭剃却。」",
    "T24n1451_022:0311c19_0": "時彼大臣聞王信喚，著帽而入。",
    "T24n1451_022:0311c19_1": "既至王所命坐一邊，彼二童子即唱其歌曰：「若是端正良家女，　　能使丈夫隨意作？",
    "T24n1451_022:0311c22_0": "　七重樓上馬鳴聲，　　看此大臣頭剃却。」",
    "T24n1451_022:0311c23_0": "其一童子即便近前脫大臣帽，見無頭髮，現在朝臣撫掌大笑。",
    "T24n1451_022:0311c24_1": "大臣內懷羞恥外愧於人，曲脊低頭一無言答出門而去。",
    "T24n1451_022:0311c25_2": "是時增養所為事了，便自誇誕昌言告眾曰：「若被女人如是輕弄者，豈有能成國家之大事？」",
    "T24n1451_022:0311c27_3": "王於屏處報大臣曰：「卿頗有便能使增養受恥辱耶？」",
    "T24n1451_022:0311c29_0": "答言：「大王！",
    "T24n1451_022:0311c29_1": "我且觀察，未知能不？」",
    "T24n1451_022:0311c29_2": "其姊妹子妙閑幻術，告曰：「大臣增養每於朝會常輕弄我，汝若能作辱彼事者，即是與我除大羞恥。」",
    "T24n1451_022:0312a03_0": "答言：「阿舅！",
    "T24n1451_022:0312a03_1": "容我籌度其事如何？」",
    "T24n1451_022:0312a03_2": "既思量已，答言：「髣髴。」",
    "T24n1451_022:0312a04_3": "即以幻術化作廣大商侶，於大糞聚化為房室，取枯骸骨作商主婦，顏容端正人所樂觀。",
    "T24n1451_022:0312a06_4": "王之國法，若有大眾商侶來至城者，或王自看稅，或令增養。",
    "T24n1451_022:0312a07_5": "時王不出，令增養受稅。",
    "T24n1451_022:0312a08_6": "既至營中，問言：「何者是商主室？」",
    "T24n1451_022:0312a08_7": "彼便指示。",
    "T24n1451_022:0312a09_8": "既入室中，見商主婦容儀可愛能惑人心，纔覩見時即便染著，報言：「少女！",
    "T24n1451_022:0312a10_9": "若能與我同歡愛者，汝之商侶總放稅直。」",
    "T24n1451_022:0312a11_10": "答言：「隨意。」",
    "T24n1451_022:0312a11_11": "報云：「不應晝日，可待夜中。」",
    "T24n1451_022:0312a12_12": "幻師即便掩晝為夜，增養共幻女行其非法，以手抱咽因茲睡著，幻師遂乃解其術法。",
    "T24n1451_022:0312a14_13": "是時增養抱彼枯骨臥糞聚中，大臣即去白言：「大王！",
    "T24n1451_022:0312a15_14": "暫迂神駕賜觀增養。」",
    "T24n1451_022:0312a16_15": "王出城外，既至彼已彈指令覺，報言：「增養！",
    "T24n1451_022:0312a17_16": "與女野合豈噉肉耶？」",
    "T24n1451_022:0312a17_17": "增養見已，自念如斯調弄是王所作：「我今何用如此活為？",
    "T24n1451_022:0312a18_18": "寧當自死更不求生。」",
    "T24n1451_022:0312a19_19": "復便念曰：「捨命極難，我今宜去，就彼尊者大迦多演那處從求出家。」",
    "T24n1451_022:0312a21_0": "即行就禮，白言：「大德！",
    "T24n1451_022:0312a21_1": "我欲出家。」",
    "T24n1451_022:0312a21_2": "尊者即與出家授五戒十戒已，次授近圓略教誡已，令讀《增一阿笈摩經》。",
    "T24n1451_022:0312a23_3": "時猛光王既無增養情不能安，遂令還俗如舊安置。",
    "T24n1451_022:0312a25_0": "根本說一切有部毘奈耶雜事卷第二十二"
}