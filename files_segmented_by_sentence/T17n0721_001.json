{
    "T17n0721_001:0001a03_0": "正法念處經敘",
    "T17n0721_001:0001a05_0": "夫域中之名四等，道之所生萬殊，名蓋眾名之假，生非有生之實。",
    "T17n0721_001:0001a06_1": "然則修促共盡，小大同期，而金字絲編、緗交素篆，分途列道、門張戶設，既昧斷惑之境，未接息言之路，詎能探神測妙，苞總無邊？",
    "T17n0721_001:0001a09_2": "有聖將應，靈因曠遠，志遺髮膚，施單城國。",
    "T17n0721_001:0001a10_3": "及繁星駐彩，夕馬騰空，出四門以結念，處三夜而圓果，十力在己、八解俱照，智兼一切、慈洽萬方，既而法吼傍震，甘露降灑：鷲山、祗樹之下，鹿苑、連河之地。",
    "T17n0721_001:0001a14_4": "眾出恒沙，徒繁林竹，反窮迷于升極，啟重昏于鐙炬。",
    "T17n0721_001:0001a15_5": "雖鵠林興慕，檀薪已然，教義不忘，風聲逾被。",
    "T17n0721_001:0001a16_6": "壽陵仰丹素之工，清臺寫金玉之質，水骨流暉，園閭加等，遺契餘旨，薄傳前載，幽宗絕唱，方備茲辰。",
    "T17n0721_001:0001a18_7": "使持節大將軍領中書監攝吏部尚書京畿大都督渤海王世子高公，道風虛邁，神衿峻遠，負日月于中衢，擊雷霆于上路，德表生民，作舟梁于夷夏，器含群物，制天淵于廟堂，殊流共委，酌而不竭，異軫同騖，仰以知歸。",
    "T17n0721_001:0001a23_8": "黃扉南闢，鈴閤東啟，則有高士通才、幽人偉器，懱其漢爵之重，鄙其南岳之游，曳裾高步，自得門下，俱申前趣之禮，竝應却行之眷。",
    "T17n0721_001:0001a26_9": "蓋以書奏多方，術呈異等，或披卷而止，或一貫獨得，每留神釋典、洞叩玄門，以夫照壁瀉瓶，遺文必舉，非徒九部，寧止十二。",
    "T17n0721_001:0001a29_10": "逷矣西方，路超百宿，精力苦心，不憚重繭，故能法藏流行，異聞俱湊。",
    "T17n0721_001:0001b01_11": "爰有舍城妙說時將感通，法螺良藥響授斯在。",
    "T17n0721_001:0001b02_12": "從善業之本，極身念之際，標品有七、明義者五，至如違俗絕世，託想菩提，眷彼天人，深嗟鬼畜，鑒茲因果，冥心是緣，篤誠修行，又悟前旨，載懷依仰，形殊理一，大覺下臨，昭然獨曉，四攝六通，網羅群智，贊揚妙德，事屬斯文。",
    "T17n0721_001:0001b07_13": "直以風殊俗舛，詞翰乖絕，傾耳注目，隔若山河，將恐靈教有虧，玄旨多墜。",
    "T17n0721_001:0001b09_14": "有婆羅門人瞿曇流支，比丘曇林、僧昉等，竝鉤深索隱，言通理接，延居第館，四事無違，乃譯明茲典，名「正法念處」。",
    "T17n0721_001:0001b11_15": "起自興和歲陽玄默，終于武定淵獻之季，條流積廣，合七十卷。",
    "T17n0721_001:0001b13_16": "微言不昧，弘之在我，大崇覺典，尅宣靈迹。",
    "T17n0721_001:0001b14_17": "此乃濟四部于法橋，刷六塵于定水，心殷業重，無德而言。",
    "T17n0721_001:0001b15_18": "雖龍樹不追、馬鳴日遠，申法尊道，夫豈異昔？",
    "T17n0721_001:0001b16_19": "所以緇素擊節，雅俗傾首，義有存焉，永法三界。",
    "T17n0721_001:0001b17_20": "云爾。",
    "T17n0721_001:0001b19_0": "正法念處經卷第一",
    "T17n0721_001:0001b21_0": "元魏婆羅門瞿曇般若流支譯",
    "T17n0721_001:0001b22_0": "十善業道品第一",
    "T17n0721_001:0001b23_0": "歸命一切諸佛菩薩",
    "T17n0721_001:0001b24_0": "如是我聞：一時，婆伽婆在王舍城遊那羅陀婆羅門村。",
    "T17n0721_001:0001b25_1": "爾時，慧命舍利弗於晨朝時，共眾多比丘入王舍城，各各行乞。",
    "T17n0721_001:0001b26_2": "爾時，眾多比丘離慧命舍利弗而行乞食，遂爾往到遮羅迦波離婆闍迦外道所已，共相問訊，彼此歡喜說法語論，迭互相問。",
    "T17n0721_001:0001b29_3": "彼遮羅迦波離婆闍迦外道問諸比丘言：「汝之釋迦沙門瞿曇說如是法：『欲為不善，是不可愛，非是可樂，非是可意，於他欲者，亦不隨喜。』",
    "T17n0721_001:0001c03_4": "我亦如是說：『彼身業是不可愛，非是可樂，非是可意，於他欲者，亦不隨喜。』",
    "T17n0721_001:0001c05_5": "汝之釋迦沙門瞿曇說：『彼口業是不可愛，非是可樂，非是可意，不隨喜他。』",
    "T17n0721_001:0001c07_6": "我亦如是說：『彼口業是不可愛，非是可樂，非是可意，不隨喜他。』",
    "T17n0721_001:0001c08_7": "汝之釋迦沙門瞿曇說：『彼意業是不可愛，非是可樂，非是可意，不隨喜他。』",
    "T17n0721_001:0001c10_8": "我亦如是說：『彼意業是不可愛，非是可樂，非是可意，不隨喜他。』",
    "T17n0721_001:0001c11_9": "汝之釋迦沙門瞿曇如是法律，為有何異？",
    "T17n0721_001:0001c12_10": "何意？",
    "T17n0721_001:0001c12_11": "何勝？",
    "T17n0721_001:0001c13_12": "若汝釋迦沙門瞿曇如是法律，與我何異，而汝釋迦沙門瞿曇自說：『我是一切智人。』」",
    "T17n0721_001:0001c15_0": "彼遮羅迦波離婆闍迦外道如是問已，彼諸比丘新出家故，於比丘法未能善解，心不隨喜，是故不答。",
    "T17n0721_001:0001c17_1": "爾時，眾多比丘既乞食已，離慧命舍利弗，各各皆到那羅陀村，食訖已住。",
    "T17n0721_001:0001c19_2": "爾時，慧命舍利弗亦乞食已，同共往到那羅陀村。",
    "T17n0721_001:0001c20_3": "爾時，眾多比丘往到慧命舍利弗所，具說如上。",
    "T17n0721_001:0001c22_0": "爾時，慧命舍利弗語眾多比丘言：「若我，慧命！",
    "T17n0721_001:0001c23_0": "共汝相隨王舍城內，同四出巷、同三角巷，即共汝等到遮羅迦波離婆闍迦外道所者，我則能以正法破之。",
    "T17n0721_001:0001c25_1": "然我在於異四出巷、異三角巷而行乞食，故我如是不聞彼難。",
    "T17n0721_001:0001c26_2": "彼遮羅迦波離婆闍迦外道前所問難，世尊普眼——諸業果報一切現知，今在此處最為尊勝，一切外道見則降伏，為諸聲聞、諸優婆塞、諸天人等，善說一切業果報法——去此不遠，汝可往問。",
    "T17n0721_001:0002a02_3": "彼當為汝善說一切業果報法，若天、魔、梵，世間、沙門、婆羅門等所不能說，唯有如來能為汝說。",
    "T17n0721_001:0002a04_4": "我於彼法未善通達，唯有世尊第一善解業果報法能為汝說。」",
    "T17n0721_001:0002a05_5": "爾時，眾多比丘向世尊所。",
    "T17n0721_001:0002a07_0": "爾時，世尊依晝時法，如須彌山，自光網焰如晝日明；如夜中月，如月清涼；如陂池清，甚深如海，安住不動如須彌山，心無所畏如師子王，一切眾生之所歸依。",
    "T17n0721_001:0002a10_1": "猶如父母，大悲熏心，一切眾生唯一上親。",
    "T17n0721_001:0002a11_2": "慈、悲、喜、捨為依止處，以三十七大菩提分勝妙之法莊嚴其身，一切眾生清淨眼觀無有厭足，勝日月光。",
    "T17n0721_001:0002a13_3": "釋迦王子偈言：「世尊廣普眼，　　無三垢淨眼，　能巧說二諦，　　善知三種苦。",
    "T17n0721_001:0002a17_0": "　如是佛世尊，　　已修二種修，　現證於道果，　　滅諦智具足。",
    "T17n0721_001:0002a19_0": "　遠離三界眼，　　而說異三界，　知十八界諦，　　觀知解脫諦。",
    "T17n0721_001:0002a21_0": "　十八功德眾，　　自功德相應，　解脫九繫縛，　　具足十種力。",
    "T17n0721_001:0002a23_0": "　成就四無畏，　　亦成就大悲，　大悲心深潤，　　成就三念處。」",
    "T17n0721_001:0002a25_0": "爾時，眾多比丘既見世尊，整服一肩，如法叉跪，右膝著地禮世尊足，退在一面，正威儀住，低頭斂容。",
    "T17n0721_001:0002a27_1": "爾時，眾多比丘推一比丘往近世尊，復更頂禮世尊足已，白言：「世尊！",
    "T17n0721_001:0002a28_2": "我於晨朝著衣持鉢，入王舍城而行乞食。",
    "T17n0721_001:0002a29_3": "如上所說，次第乃至共彼外道遮羅迦波離婆闍迦問難語說，彼問身業、口業、意業，皆如上說。」",
    "T17n0721_001:0002b03_0": "爾時，世尊先觀察已，然後為說。",
    "T17n0721_001:0002b03_1": "爾時，世尊為彼比丘、那羅陀村諸婆羅門而說法言：「汝諸比丘！",
    "T17n0721_001:0002b05_2": "我所說法，初、中、後善，義善、語善，法應具足清淨鮮白，梵行開顯，所謂正法念處法門。",
    "T17n0721_001:0002b07_3": "諦聽，諦聽！",
    "T17n0721_001:0002b07_4": "善思念之，我為汝說。」",
    "T17n0721_001:0002b07_5": "諸比丘言：「如是。",
    "T17n0721_001:0002b08_6": "世尊！」",
    "T17n0721_001:0002b08_7": "彼諸比丘於世尊所，至心諦聽。",
    "T17n0721_001:0002b10_0": "爾時，世尊為諸比丘，如是說言：「諸比丘！",
    "T17n0721_001:0002b10_1": "何者正法念處法門？",
    "T17n0721_001:0002b11_2": "所謂法見法、非法見非法，常念彼處心不生疑，憙樂聞法，供養長宿。",
    "T17n0721_001:0002b13_0": "彼知身業、口業、意業，業果生滅，不顛倒見，不行異法。",
    "T17n0721_001:0002b14_1": "諸比丘！",
    "T17n0721_001:0002b14_2": "身業三種，所謂殺生、偷盜、邪婬。",
    "T17n0721_001:0002b15_3": "云何殺生？",
    "T17n0721_001:0002b15_4": "於他眾生，生眾生想，起殺害心，斷其命根，得成殺生。",
    "T17n0721_001:0002b16_5": "彼有三種，謂上、中、下。",
    "T17n0721_001:0002b17_6": "所言上者，殺羅漢等，墮阿鼻獄；所言中者，殺住道人；所言下者，殺不善人及殺畜生。",
    "T17n0721_001:0002b19_7": "又復三種，所謂過去、未來、現在。",
    "T17n0721_001:0002b19_8": "又復三種，所謂貪作、瞋作、癡作。",
    "T17n0721_001:0002b20_9": "彼貪作者，所謂獵等；彼瞋作者，所謂下性；彼癡作者，外道齋等。",
    "T17n0721_001:0002b22_10": "又復三種，所謂自作、他教、二作。",
    "T17n0721_001:0002b22_11": "有五因緣，雖是殺生，無殺罪業，所謂道行無心傷殺蠕、蟻等命；若擲鐵等，無心殺生而斷物命；醫師治病為利益故，與病者藥，因藥命斷，醫無惡心；父母慈心為治故打，因打命終；燃火虫入，無心殺虫，虫入火死。",
    "T17n0721_001:0002b27_12": "如是五種，雖斷生命，不得殺罪。",
    "T17n0721_001:0002b28_13": "又復更有三種殺生，所謂教他、自作、二作。",
    "T17n0721_001:0002c01_0": "「又修行者內心思惟——隨順正法觀察法行——云何偷盜成就滿足？",
    "T17n0721_001:0002c02_1": "云何偷盜得果報少？",
    "T17n0721_001:0002c02_2": "彼見聞知或天眼見：他物他攝、自意盜取，如是偷盜成就滿足。",
    "T17n0721_001:0002c04_3": "若是王法，為饒益尊父母、病人、緣覺、羅漢、阿那含人、斯陀含人、須陀洹等，若為病急，若為飢急；彼為饒益，如是偷盜，得果報少，盜業不具。",
    "T17n0721_001:0002c07_4": "又復偷盜得果報少，謂偷盜已，專心懺悔；既懺悔已，後更不作；遮他偷盜，教不盜戒，示其善道，令住善法遠離偷盜。",
    "T17n0721_001:0002c10_5": "如是盜業不具足滿。",
    "T17n0721_001:0002c10_6": "何業具足？",
    "T17n0721_001:0002c11_7": "若人偷盜，彼偷盜人若誑惑他，屏處思量作欺誑事，斗秤治物作惡業行，如是種種，此業具足。",
    "T17n0721_001:0002c13_8": "云何成業？",
    "T17n0721_001:0002c13_9": "若他攝物，知已盜取，如是成業。",
    "T17n0721_001:0002c14_10": "何業具足？",
    "T17n0721_001:0002c14_11": "作已隨喜，樂行多作，向他讚說，又復教他善戒者盜，此業具足。",
    "T17n0721_001:0002c16_12": "如是三業具足不減，餘偷盜業，得果報少而不決定。",
    "T17n0721_001:0002c18_0": "「又修行者內心思惟——隨順正法觀察法行——云何邪婬？",
    "T17n0721_001:0002c19_1": "此邪婬人，若於自妻，非道而行，或於他妻，道非道行；若於他作，心生隨喜；若設方便，強教他作。",
    "T17n0721_001:0002c21_2": "是名邪婬。",
    "T17n0721_001:0002c21_3": "云何邪婬得果報少？",
    "T17n0721_001:0002c22_4": "若邪婬已，專心懺悔，不隨喜他，遮他邪婬，示其善道，彼邪婬業不具足滿。",
    "T17n0721_001:0002c23_5": "離邪婬意，修行善戒，如是邪婬得果報少，不決定受。",
    "T17n0721_001:0002c25_6": "「如是三種身不善業，得果報少，果報輕軟。",
    "T17n0721_001:0002c26_7": "如是外道遮羅迦波離婆闍迦所不能知，非其境界；并天、世間，若魔、若梵、沙門、婆羅門，一切世間、諸天人等所不能知，除我聲聞，從我聞故，知業果報，更無教者。",
    "T17n0721_001:0003a01_0": "「又修行者知業果報，云何口業惡不善行？",
    "T17n0721_001:0003a01_1": "口業四種，所謂妄語、兩舌、惡口、綺語，如是四種。",
    "T17n0721_001:0003a03_0": "何者妄語？",
    "T17n0721_001:0003a03_1": "自思惟已，然後於他作不實語，若作呪誓，若在王前，若王等前，妄語言說，令他衰惱，或打、或縛、或令輸物；彼成妄語如是滿足，成妄語業地獄中受。",
    "T17n0721_001:0003a06_2": "「復有口業名為兩舌，於和合者、共作業者，破壞語說；如是語者，成就兩舌。",
    "T17n0721_001:0003a08_3": "云何此語得果報少？",
    "T17n0721_001:0003a08_4": "破壞語已，心中生悔：『我愚癡故作如是說。』",
    "T17n0721_001:0003a09_5": "專心懺悔，亦遮他人作破壞語，示其善道，業不具足，此業不重。",
    "T17n0721_001:0003a11_6": "云何此業不具足滿？",
    "T17n0721_001:0003a11_7": "此破壞語，或以煩惱、或以酒醉，心異分別，向他異說，此業不足。",
    "T17n0721_001:0003a13_8": "云何名為業道相應成破壞語？",
    "T17n0721_001:0003a14_9": "若以惡心破壞於他，隨喜讚嘆，如是名為業道相應成破壞語。",
    "T17n0721_001:0003a15_10": "云何此業決定成就破壞語說？",
    "T17n0721_001:0003a16_11": "作已隨喜，復教他作，隨喜讚說；喜樂貪著，不離於心；常懷惡心，他人所避；不可往返，為他毀呰；不生羞恥，無慚、無愧，不能自知。",
    "T17n0721_001:0003a19_12": "如是名為破壞語業。",
    "T17n0721_001:0003a19_13": "「又修行者觀察業集，云何名為惡口業行？",
    "T17n0721_001:0003a20_14": "彼見聞知或天眼見：如是惡口能生熱惱，聞不悅耳，不忍他惡，令異人信，若重、若輕，戲笑、瞋心，得無量報、無量種報。",
    "T17n0721_001:0003a23_15": "彼重惡口，墮於地獄；彼輕惡口，不決定受。",
    "T17n0721_001:0003a24_16": "如是名為第三口業，彼業具足相應之義，如前所說。",
    "T17n0721_001:0003a26_0": "「又修行者知業報法，云何名為第四口業無義綺語？",
    "T17n0721_001:0003a27_1": "前後相違，不相應說。",
    "T17n0721_001:0003a27_2": "不決定受，決定如餘，如是名為第四口業。",
    "T17n0721_001:0003a29_0": "「又修行者觀業報法，云何意業？",
    "T17n0721_001:0003a29_1": "意業幾種？",
    "T17n0721_001:0003a29_2": "彼見聞知，意業三種：貪、瞋、邪見。",
    "T17n0721_001:0003b01_3": "何者為貪？",
    "T17n0721_001:0003b01_4": "若見他人富者財物，心生希望欲得彼物，是意貪業。",
    "T17n0721_001:0003b03_5": "復次，意業：若見他人富者財物，心生惡嫉，是意嫉業；若生邪見、生顛倒見，是邪見業。",
    "T17n0721_001:0003b05_6": "彼有二種，謂失、不信。",
    "T17n0721_001:0003b05_7": "云何不信？",
    "T17n0721_001:0003b05_8": "彼人心謂：『無施、無祀，無齋、無會，無有善業、無不善業，無業果報。』",
    "T17n0721_001:0003b07_9": "廣則無量。",
    "T17n0721_001:0003b07_10": "云何為失？",
    "T17n0721_001:0003b07_11": "彼人心謂一切苦樂皆是天作，非業果報。",
    "T17n0721_001:0003b08_12": "如是二種，名為邪見。",
    "T17n0721_001:0003b09_13": "「又修行者觀業報法，云何三種身、口、意業，如是十種，樂行多作，彼決定受？",
    "T17n0721_001:0003b11_14": "此義云何？",
    "T17n0721_001:0003b11_15": "何者業果於現世受？",
    "T17n0721_001:0003b11_16": "何者業果於生世受？",
    "T17n0721_001:0003b12_17": "何者業果於餘世受？",
    "T17n0721_001:0003b12_18": "復於世間何處何生？",
    "T17n0721_001:0003b13_19": "彼見聞知或天眼見：身業殺生樂行多作，墮於地獄、畜生、餓鬼。",
    "T17n0721_001:0003b14_20": "若生人中，命則短促。",
    "T17n0721_001:0003b15_21": "若因貪心獵等殺生，彼人則生猪鹿、雉雞、迦賓闍羅如是等中，獵師圍兵之所殺害，乃至作魚，鈎釣所殺。",
    "T17n0721_001:0003b17_22": "彼前作業，相似因緣，常在生死；若生人中，命則短促；設得生天，不得好處，多有鐵畏，速為他殺。",
    "T17n0721_001:0003b19_23": "殺生之報，有下、中、上。",
    "T17n0721_001:0003b20_24": "偈言：「『有於藏中死，　　有生已命終，　　有能行則亡，　　有能走便卒。』",
    "T17n0721_001:0003b23_0": "「彼殺生者，此業成就勢力果報，謂地獄受，若現在受，若餘殘受。",
    "T17n0721_001:0003b25_0": "「又修行者觀業果報，云何偷盜樂行多作，報有三種，謂地獄受、若現在受、若餘殘受？",
    "T17n0721_001:0003b26_1": "彼偷盜業樂行多作，墮於地獄、畜生、餓鬼。",
    "T17n0721_001:0003b27_2": "若生人中則常貧窮；若得財物畏王、水、火、劫賊因緣，具足失奪，不曾得樂。",
    "T17n0721_001:0003b29_3": "彼偷盜業，得如是等三種果報。",
    "T17n0721_001:0003c02_0": "「又修行者觀業果報，云何邪婬樂行多作，得三種果？",
    "T17n0721_001:0003c03_1": "彼見聞知或天眼見：若彼邪婬樂行多作，墮於地獄、畜生、餓鬼。",
    "T17n0721_001:0003c04_2": "若生人中，餘殘果報，妻不隨順；若得二根，世間所惡。",
    "T17n0721_001:0003c05_3": "「彼如是等三種身業、三種果報，非彼外道遮羅迦波離婆闍迦之所能解。",
    "T17n0721_001:0003c07_4": "廣說身業，則有無量，皆不能解。",
    "T17n0721_001:0003c08_5": "何以故？",
    "T17n0721_001:0003c08_6": "彼以癡法熏其心故，唯我能解。",
    "T17n0721_001:0003c09_7": "我實不見餘人能解，更無有人能見如是業果報法，如我見者。",
    "T17n0721_001:0003c10_8": "若我弟子修行法者，以從我聞，是故能解。",
    "T17n0721_001:0003c12_0": "「又修行者內心思惟——隨順正法觀察法行——云何口業？",
    "T17n0721_001:0003c13_1": "口業幾種？",
    "T17n0721_001:0003c13_2": "彼見聞知或天眼見：口業四種，所謂妄語、兩舌、惡口、綺語。",
    "T17n0721_001:0003c14_3": "若彼妄語樂行多作，墮於地獄、畜生、餓鬼。",
    "T17n0721_001:0003c15_4": "若生人中，一切眾生不信其語，諸善眾會、善長者眾、剎利等眾及妻子等，不信其語；口常爛臭，齒亦不好，面皮無色；一切世人妄語枉謗；常生怖畏；親友、兄弟、知識不固；一切所作不得果利，於一切人不得饒益。",
    "T17n0721_001:0003c20_5": "如是妄語是不可愛，非是可樂，非是可意，成就如是不善業果。",
    "T17n0721_001:0003c23_0": "「又修行者內心思惟——隨順正法觀察法行——云何名為第二口業樂行多作，成就果報？",
    "T17n0721_001:0003c24_1": "彼見聞知或天眼見：如是兩舌樂行多作，墮於地獄、畜生、餓鬼。",
    "T17n0721_001:0003c26_2": "若生人中，若聾、若瘂；口常爛臭；無人信語，眾人所笑；面色不好；不住一處，心動不定；常行惡行。",
    "T17n0721_001:0003c28_3": "如是名為兩舌業報。",
    "T17n0721_001:0004a01_0": "「又修行者內心思惟——隨順正法觀察法行——云何名為第三口業樂行多作，成就業果？",
    "T17n0721_001:0004a02_1": "彼見聞知或天眼見：如是惡口樂行多作，墮於地獄、畜生、餓鬼。",
    "T17n0721_001:0004a04_2": "若生人中，處處皆畏，一切人所皆得衰惱；無人安慰，於自妻子不得愛語，猶如野鹿畏一切人；遠善知識、近惡知識。",
    "T17n0721_001:0004a07_3": "是名惡口三種果報。",
    "T17n0721_001:0004a08_0": "「又修行者內心思惟——隨順正法觀察法行——云何綺語樂行多作？",
    "T17n0721_001:0004a09_1": "彼見聞知或天眼見：若彼綺語樂行多作，墮於地獄、畜生、餓鬼。",
    "T17n0721_001:0004a10_2": "若生人中，一切不愛，王舍、怨家、兄弟、親家輕弄嫌賤。",
    "T17n0721_001:0004a12_3": "此是綺語口業果報。",
    "T17n0721_001:0004a13_0": "「又修行者內心思惟——隨順正法觀察法行——云何意業三種不善，樂行多作意不善業？",
    "T17n0721_001:0004a14_1": "彼見聞知或天眼見：若彼貪心，樂行多作意不善業，墮於地獄、畜生、餓鬼。",
    "T17n0721_001:0004a16_2": "若生人中，雖有財物，則為王、賊及水、火等無理橫失，恒常貧窮。",
    "T17n0721_001:0004a19_0": "「又修行者內心思惟——隨順正法觀察法行——云何瞋心樂行多作意不善業？",
    "T17n0721_001:0004a20_1": "彼見聞知或天眼見：瞋心意業樂行多作意不善業，墮於地獄、畜生、餓鬼。",
    "T17n0721_001:0004a22_2": "若生人中，則生邊地夷人之中，常畏鐵處，常怖魄處，墮嶮岸處；彼人之心不曾安隱，常被誹謗，常得如是多種眾惡。",
    "T17n0721_001:0004a26_0": "「又修行者內心思惟——隨順正法觀察法行——云何邪見樂行多作意不善業？",
    "T17n0721_001:0004a27_1": "彼見聞知或天眼見：邪見意業樂行多作，墮於阿鼻地獄等中受一切苦；若墮畜生，於無量世百千萬億億數轉生；餓鬼境界亦復如是。",
    "T17n0721_001:0004b01_2": "若生人中，如法所說自種性業善業道行，不依法行，於上世來父、祖種性千倍下劣。",
    "T17n0721_001:0004b04_0": "「又修行者內心思惟——隨順正法觀察法行，更復思法深細觀察——云何如是十不善法，流轉生死，世間、地獄、餓鬼、畜生？",
    "T17n0721_001:0004b06_1": "彼見聞知或天眼見：云何殺生？",
    "T17n0721_001:0004b07_2": "云何樂行？",
    "T17n0721_001:0004b07_3": "云何多作？",
    "T17n0721_001:0004b07_4": "謂殺生者，此殺生人，近惡知識。",
    "T17n0721_001:0004b08_5": "若惡知識近住之人，與彼相隨，喜樂彼人相隨遊戲，共行、共宿，於彼生信，謂有功德，隨彼所作亦與同行。",
    "T17n0721_001:0004b11_6": "彼人如是近惡知識，彼殺生人、近殺生者，則以種種殺生因緣教令殺生：或外道齋、或屠獵等，如貪味者說殺生事；如怨家者說殺生事；如賊貪物說殺生事；如鬪戰者說殺生事；如貪名者說殺生利。",
    "T17n0721_001:0004b15_7": "彼人聞已，心則生信，亦隨順行，憙樂殺生。",
    "T17n0721_001:0004b16_8": "如是喜樂，既殺生已，墮於地獄、餓鬼、畜生，不可愛著，心不樂處，一切善人訾毀之處。",
    "T17n0721_001:0004b18_9": "以此因故，若生人中，命則短促。",
    "T17n0721_001:0004b19_10": "如是殺生，近惡知識以為種子。",
    "T17n0721_001:0004b21_0": "「云何樂行？",
    "T17n0721_001:0004b21_1": "彼不善人既殺生已，憙樂歡喜，心意分別，見殺功德。",
    "T17n0721_001:0004b22_2": "如是分別則有多種：斷他命已，不生懊悔，讚說言善；心不放捨，轉復更作，教他人作；既教他已，說彼殺生種種功德，異異因緣，如前所說。",
    "T17n0721_001:0004b25_3": "如是名為樂行殺生。",
    "T17n0721_001:0004b26_4": "「云何多作？",
    "T17n0721_001:0004b26_5": "此殺生已，如前行說，近惡知識，習作殺生，多造殺具，作危嶮處，作圍、毒箭，集養狗等，養殺生鳥，近旃陀羅，造鬪戰具——鎧鉀、刀杖及以[矛*(替曰+貝)]鉾、鬪戰之輪種種器仗——諸殺生具，如是一切皆悉攝取。",
    "T17n0721_001:0004c01_6": "如是惡人多作殺生，以是因緣，墮於地獄、畜生、餓鬼，受極苦惱殺生之業，有下、中、上；受苦報時，亦下、中、上。",
    "T17n0721_001:0004c04_7": "「既作業已，如是不得不受果報。",
    "T17n0721_001:0004c05_8": "如是如是，自作惡業、自得惡報。",
    "T17n0721_001:0004c05_9": "若黠慧人，捨惡行善彼世間中。",
    "T17n0721_001:0004c06_10": "如是殺生，樂行、多作。",
    "T17n0721_001:0004c08_0": "「云何偷盜樂行多作？",
    "T17n0721_001:0004c08_1": "云何樂行多作盜已，墮於地獄？",
    "T17n0721_001:0004c09_2": "此惡戒人，性自偷盜近惡知識。",
    "T17n0721_001:0004c09_3": "若惡知識近住之人，與彼相隨，則行偷盜，有下、中、上。",
    "T17n0721_001:0004c11_4": "何者為下？",
    "T17n0721_001:0004c11_5": "謂王法等，如前所說。",
    "T17n0721_001:0004c11_6": "何者為中？",
    "T17n0721_001:0004c12_7": "非福田所，偷盜彼物，此盜為中。",
    "T17n0721_001:0004c12_8": "何者為上？",
    "T17n0721_001:0004c13_9": "佛、法、僧物，微少偷盜，是則為上。",
    "T17n0721_001:0004c13_10": "彼佛、法、僧，若盜僧物，佛、法能淨；盜佛、法物，僧不能淨。",
    "T17n0721_001:0004c15_11": "若盜眾僧現食用物，墮大地獄，頭面在下；若取屬僧所常食物，則墮無間阿鼻地獄，寬廣闇等，以重福田，微少偷盜。",
    "T17n0721_001:0004c17_12": "以有心念，樂行多作，彼少偷盜，墮於地獄、畜生、餓鬼。",
    "T17n0721_001:0004c18_13": "若復懺悔，不生隨喜，心中生悔，彼不定受。",
    "T17n0721_001:0004c19_14": "若偷盜人，無量方便而行偷盜，以如是故名為偷盜。",
    "T17n0721_001:0004c22_0": "「云何樂行偷盜他物？",
    "T17n0721_001:0004c22_1": "得已歡喜，與賊相隨，心以為樂；既得財物，作衣食已，心生歡喜讚其功德，教他偷盜；教已，讚說。",
    "T17n0721_001:0004c24_2": "如是名為樂行偷盜。",
    "T17n0721_001:0004c26_0": "「云何多作？",
    "T17n0721_001:0004c26_1": "既偷盜已，多作床敷臥具氈被，食噉餅肉，衣服莊嚴，婬女娛樂，樗蒲博戲，心生喜悅：『我今快樂，一切樂中偷盜為最，以此因緣，我豐床敷、臥具、飲食、衣服莊嚴、婬女、樗蒲，第一勝樂。",
    "T17n0721_001:0005a01_2": "我今常當作偷盜行，令我後時增長富樂。』",
    "T17n0721_001:0005a02_3": "如前所說，如是如是，多行偷盜，決定於彼地獄中受。",
    "T17n0721_001:0005a04_0": "「云何邪婬樂行多作？",
    "T17n0721_001:0005a04_1": "此邪婬人，心不觀察婬欲覆蔽。",
    "T17n0721_001:0005a05_2": "若人先世婬欲處來，所謂鴛鴦、迦賓闍羅、孔雀、鸚鵡、魚雉、鷃鳥、阿修羅等，如是處來於此中生，常與多欲不善知識相隨共行。",
    "T17n0721_001:0005a08_3": "如是二分喜樂婬欲，心不觀察，心不厭足；不離欲心、不觀察行，隨有欲處往到其所，以欲處來此欲處生，喜行婬欲，故不觀察婬欲所覆。",
    "T17n0721_001:0005a11_4": "如是邪婬不善之人，觸染勢力，彼彼憙樂；如是邪婬，復更如是，心喜樂行，樂行如是邪婬惡觸。",
    "T17n0721_001:0005a14_0": "「云何樂行？",
    "T17n0721_001:0005a14_1": "如是邪婬雖不常行而常憙樂，心意分別，更於餘處心不憙樂如婬欲者。",
    "T17n0721_001:0005a15_2": "如是樂行邪婬境界。",
    "T17n0721_001:0005a17_0": "「云何多作？",
    "T17n0721_001:0005a17_1": "愚癡凡夫，心不觀察，邪婬覆蔽，他復為說邪婬功德第一勝樂，所謂婬欲，言：『為此事非是不善。』",
    "T17n0721_001:0005a19_2": "復教多人憙樂婬欲。",
    "T17n0721_001:0005a19_3": "如是邪婬，愚癡凡夫憙樂多作。",
    "T17n0721_001:0005a20_4": "如是三種身不善業。",
    "T17n0721_001:0005a21_0": "「口業四種：妄語、兩舌、惡口、綺語。",
    "T17n0721_001:0005a21_1": "何者妄語？",
    "T17n0721_001:0005a21_2": "所謂自心先自作誑，然後誑他。",
    "T17n0721_001:0005a22_3": "如是妄語，自、他成誑。",
    "T17n0721_001:0005a23_4": "又彼妄語，五因緣發，所謂瞋、貪、邪法所攝、欲心、怖畏。",
    "T17n0721_001:0005a25_0": "「云何瞋心而發妄語？",
    "T17n0721_001:0005a25_1": "若於王前或大眾中、長者眾中，若善知識、怨家諍鬪，饒益知識，衰惱怨家，是故妄語。",
    "T17n0721_001:0005a27_2": "云何貪心而發妄語？",
    "T17n0721_001:0005a27_3": "見他財物，方便欲取，是故妄語。",
    "T17n0721_001:0005a28_4": "云何邪法所攝妄語？",
    "T17n0721_001:0005a29_5": "如婆羅門法中所說：『饒益尊故、饒益牛故、畏自死故、為取婦故，如是妄語，皆不得罪。』",
    "T17n0721_001:0005b02_6": "如是之人，邪法攝語。",
    "T17n0721_001:0005b02_7": "如是妄語，是愚癡人邪見攝語，此語堅重，於地獄受。",
    "T17n0721_001:0005b03_8": "是故乃至失命因緣，不應妄語。",
    "T17n0721_001:0005b04_9": "此妄語者，能為地獄第一種子。",
    "T17n0721_001:0005b05_10": "言：『為取婦，妄語無罪，是欲心發。』",
    "T17n0721_001:0005b05_11": "亦是邪法。",
    "T17n0721_001:0005b06_12": "云何怖畏而發妄語？",
    "T17n0721_001:0005b06_13": "何處怖畏？",
    "T17n0721_001:0005b06_14": "為彼饒益，是故妄語，起如是心：『若不妄語，彼則於我多不饒益。』",
    "T17n0721_001:0005b08_15": "彼人畏死，是故妄語。",
    "T17n0721_001:0005b08_16": "彼五因緣愚癡之人，作妄語說。",
    "T17n0721_001:0005b09_17": "如是一切皆住癡法。」",
    "T17n0721_001:0005b10_0": "爾時，世尊而說偈言：「若有何等人，　　起一妄語法，　則不畏他世，　　無惡不造作。",
    "T17n0721_001:0005b13_0": "　若人生世間，　　口中有大斧，　若以斫自他，　　口中惡語出。",
    "T17n0721_001:0005b15_0": "　如是應實語，　　不應斫他人，　雖無乞求者，　　應當多少與。",
    "T17n0721_001:0005b17_0": "　此三種行者，　　捨身則生天。",
    "T17n0721_001:0005b18_0": "「若如是者，一切因緣，一切所作，莫妄語說。",
    "T17n0721_001:0005b18_1": "於他妄語心莫隨喜，亦不隨逐妄語者行，莫共同坐。",
    "T17n0721_001:0005b20_2": "若妄語人共行坐者，他人見之亦謂妄語。",
    "T17n0721_001:0005b21_3": "如是若與垢業之人共相隨者，則樂垢業。",
    "T17n0721_001:0005b22_4": "若與彼人共行坐等，雖無垢業，他謂垢業。",
    "T17n0721_001:0005b23_5": "若如是者，應觀察法：惡知識者，勿與相隨。",
    "T17n0721_001:0005b24_6": "此惡知識於生死中，最堅繫縛，則墮地獄、畜生、餓鬼，所謂隨逐惡知識行；若善知識相隨行者，則得解脫。",
    "T17n0721_001:0005b26_7": "廣則無量，此中如是略說妄語。",
    "T17n0721_001:0005b27_8": "「又修行者內心思惟——隨順正法觀察法行——云何兩舌？",
    "T17n0721_001:0005b28_9": "兩舌幾種？",
    "T17n0721_001:0005b28_10": "彼見聞知或天眼見：兩舌者，多於和合人起破壞意，口中語說。",
    "T17n0721_001:0005c01_11": "兩舌二種：自作、教他。",
    "T17n0721_001:0005c01_12": "教他者，怨家、若似怨家所遣破壞。",
    "T17n0721_001:0005c02_13": "汝破彼人，是他因緣。",
    "T17n0721_001:0005c02_14": "有他不遣，自作破壞，令他衰惱。",
    "T17n0721_001:0005c03_15": "又復云何瞋因緣故，於他不愛？",
    "T17n0721_001:0005c04_16": "與他人惡口說惡語，聞者不愛。",
    "T17n0721_001:0005c05_0": "「又修行者內心思惟——隨順正法觀察法行——云何惡口？",
    "T17n0721_001:0005c06_1": "彼見聞知或天眼見：彼惡口者，貪、瞋、癡發，一切愚癡凡夫之人常行不離。",
    "T17n0721_001:0005c07_2": "如是惡口有無量種，無量攀緣，無量因緣，無量心發，無量果報。",
    "T17n0721_001:0005c09_3": "此語能破無量善行；此語能與一切人惡。",
    "T17n0721_001:0005c10_4": "世間如怨，善人不近，人所不信，此語如毒。",
    "T17n0721_001:0005c11_5": "如是惡口，惡道因緣，是垢言語，正梵行人捨離不行。」",
    "T17n0721_001:0005c12_6": "爾時，世尊而說偈言：「黠慧離惡口，　　正語憙樂行，　如是美語人，　　則近涅槃住。",
    "T17n0721_001:0005c15_0": "　常說善妙語，　　捨離垢惡語，　垢惡語污人，　　能令到地獄。",
    "T17n0721_001:0005c17_0": "　垢語所污人，　　彼人則無善，　惡如師子蛇，　　彼不得生天。",
    "T17n0721_001:0005c19_0": "　一切善語人，　　能善安慰他，　諸世間所愛，　　後世則生天。",
    "T17n0721_001:0005c21_0": "　若人不惡語，　　捨離於諂曲，　雖人行如天，　　彼人善應禮。",
    "T17n0721_001:0005c23_0": "　實語常行忍，　　直心不諂曲，　不惱於他人，　　彼建立法幢。",
    "T17n0721_001:0005c25_0": "　人命不久住，　　猶如拍手聲，　人身不如法，　　愚癡空過世。",
    "T17n0721_001:0005c27_0": "　何人不自愛？",
    "T17n0721_001:0005c27_1": "　　何人不樂樂？",
    "T17n0721_001:0005c28_0": "　若人作惡業，　　不行自愛因。",
    "T17n0721_001:0005c29_0": "　妻子及財物，　　知識兄弟等，　皆悉不相隨，　　唯有善惡業。",
    "T17n0721_001:0006a02_0": "　善業不善業，　　常與相隨行，　如鳥行空中，　　影隨常不離。",
    "T17n0721_001:0006a04_0": "　如人乏資糧，　　道行則受苦，　不作善業者，　　彼眾生亦然；　如具資糧者，　　道行則安樂，　眾生亦如是，　　作福善處行。",
    "T17n0721_001:0006a08_0": "　久時遠行人，　　平安得還歸，　諸親友知識，　　見之皆歡喜；　作福者亦爾，　　此死他處生，　所作諸福德，　　如親等見喜。",
    "T17n0721_001:0006a12_0": "　如是作福德，　　和集資未來，　福德於他世，　　則得善住處。",
    "T17n0721_001:0006a14_0": "　福德天所讚，　　若人平等行，　此身不可毀，　　未來則生天。",
    "T17n0721_001:0006a16_0": "　觀如是處已，　　黠慧者學戒，　得聖見具足，　　善行得寂靜。",
    "T17n0721_001:0006a18_0": "「又修行者內心思惟——隨順正法觀察法行，觀察第四不善業道綺語口業——云何綺語？",
    "T17n0721_001:0006a19_1": "綺語幾種？",
    "T17n0721_001:0006a20_2": "前後語言不相應說，故名綺語；心輕速轉，前後語言相應而說，亦名綺語。",
    "T17n0721_001:0006a21_3": "從慢心起，自輕因緣，令人不信，即於現身是惡道生，一切世間輕毀之因，無所饒益。",
    "T17n0721_001:0006a23_4": "垢語綺語，如是第四垢語口業，非善業道，勿作綺語亦莫隨喜，不應受行。",
    "T17n0721_001:0006a25_5": "若綺語者，則非善人。",
    "T17n0721_001:0006a27_0": "「意不善者：貪、瞋、邪見。",
    "T17n0721_001:0006a27_1": "云何為貪？",
    "T17n0721_001:0006a27_2": "他所攝物，自心分別，欲得彼物，非正觀察。",
    "T17n0721_001:0006a28_3": "彼人如是愛樂他物，於他所有，無因、無分而自擾惱，望得彼物，故名意貪不善業道，非是可愛，非是可樂；所得果報，非意相應，非寂靜意，非是安樂。",
    "T17n0721_001:0006b03_4": "愚癡之人，虛妄生貪，他物叵得，虛妄分別生貪味著，心意動轉常生悕望，心樂欲取，見他財物，自得苦惱，故名為貪。",
    "T17n0721_001:0006b05_5": "如是意地第一貪心不善業道。",
    "T17n0721_001:0006b06_6": "「又修行者內心思惟——隨順正法觀察法行——云何名瞋意地第二不善業道？",
    "T17n0721_001:0006b08_7": "彼見聞知或天眼見：於他前人無有因緣，起瞋惡意；又復於他若貧、若富，無有因緣而見他已，意地起發重惡瞋心。",
    "T17n0721_001:0006b11_8": "以瞋因緣，於地獄受。",
    "T17n0721_001:0006b11_9": "善法穀等，既成熟已，瞋心如雹，壞善穀等；唯正智眼，對治彼闇。",
    "T17n0721_001:0006b13_10": "瞋心如火，燒一切戒。",
    "T17n0721_001:0006b13_11": "瞋則色變，是惡色因。",
    "T17n0721_001:0006b14_12": "瞋如大斧，能斫法橋，住在心中，如怨入舍；此世、他世，心一正行，瞋能壞破。",
    "T17n0721_001:0006b15_13": "捨彼瞋心，慈是對治及四聖諦：苦、集、滅、道。",
    "T17n0721_001:0006b16_14": "行地獄行，瞋為上使，唯有善人、聖聲聞人、聞法義人乃能捨離。",
    "T17n0721_001:0006b18_15": "「又修行者內心思惟——隨順正法觀察法行——云何邪見正法障礙，一切惡見，心之黑闇？",
    "T17n0721_001:0006b20_16": "彼見聞知或天眼見：無始以來行邪見因，墮於地獄、餓鬼、畜生，故名黑闇。",
    "T17n0721_001:0006b22_0": "樂邪見者，正道障礙，如刀、火、毒、嶮岸惡處，唯有一切愚癡之人，貪著樂行，以顛倒見，故名邪見。",
    "T17n0721_001:0006b24_1": "彼有二種：一、信邪因；二、心不信業果報法。",
    "T17n0721_001:0006b25_2": "信邪因者，作如是知：身等樂、苦皆是天作，非業果報。",
    "T17n0721_001:0006b26_3": "於業果報心不信者，謂無施等。",
    "T17n0721_001:0006b27_4": "是名邪見。",
    "T17n0721_001:0006b27_5": "如是十種不善業道、不饒益業，一切皆以邪見為本。",
    "T17n0721_001:0006b29_0": "正法念處經卷第一"
}