{
    "T14n0475_003:0552a03_0": "維摩詰所說經卷下",
    "T14n0475_003:0552a04_0": "姚秦三藏鳩摩羅什譯",
    "T14n0475_003:0552a05_0": "香積佛品第十",
    "T14n0475_003:0552a06_0": "於是舍利弗心念：「日時欲至，此諸菩薩當於何食？」",
    "T14n0475_003:0552a07_1": "時維摩詰知其意而語言：「佛說八解脫，仁者受行，豈雜欲食而聞法乎？",
    "T14n0475_003:0552a08_2": "若欲食者，且待須臾，當令汝得未曾有食。」",
    "T14n0475_003:0552a09_3": "時維摩詰即入三昧，以神通力示諸大眾，上方界分過四十二恒河沙佛土，有國名眾香，佛號香積，今現在，其國香氣，比於十方諸佛世界人、天之香，最為第一。",
    "T14n0475_003:0552a13_4": "彼土無有聲聞、辟支佛名，唯有清淨大菩薩眾，佛為說法。",
    "T14n0475_003:0552a14_5": "其界一切，皆以香作樓閣，經行香地，苑園皆香，其食香氣，周流十方無量世界。",
    "T14n0475_003:0552a16_6": "時彼佛與諸菩薩方共坐食，有諸天子皆號香嚴，悉發阿耨多羅三藐三菩提心，供養彼佛及諸菩薩，此諸大眾莫不目見。",
    "T14n0475_003:0552a19_7": "時維摩詰問眾菩薩言：「諸仁者！",
    "T14n0475_003:0552a20_8": "誰能致彼佛飯？」",
    "T14n0475_003:0552a20_9": "以文殊師利威神力故，咸皆默然。",
    "T14n0475_003:0552a21_10": "維摩詰言：「仁此大眾，無乃可恥？」",
    "T14n0475_003:0552a22_11": "文殊師利曰：「如佛所言，勿輕未學。」",
    "T14n0475_003:0552a23_12": "於是維摩詰不起于座，居眾會前，化作菩薩，相好光明，威德殊勝，蔽於眾會，而告之曰：「汝往上方界分，度如四十二恒河沙佛土，有國名眾香，佛號香積，與諸菩薩方共坐食。",
    "T14n0475_003:0552a27_13": "汝往到彼，如我辭曰：『維摩詰稽首世尊足下！",
    "T14n0475_003:0552a28_14": "致敬無量，問訊起居，少病少惱，氣力安不？",
    "T14n0475_003:0552a29_15": "願得世尊所食之餘，當於娑婆世界施作佛事，令此樂小法者得弘大道，亦使如來名聲普聞。』」",
    "T14n0475_003:0552b02_16": "時化菩薩即於會前，昇于上方，舉眾皆見其去，到眾香界，禮彼佛足，又聞其言：「維摩詰稽首世尊足下！",
    "T14n0475_003:0552b05_17": "致敬無量，問訊起居，少病少惱，氣力安不？",
    "T14n0475_003:0552b06_18": "願得世尊所食之餘，欲於娑婆世界施作佛事，使此樂小法者得弘大道，亦使如來名聲普聞。」",
    "T14n0475_003:0552b08_19": "彼諸大士見化菩薩，歎未曾有：「今此上人從何所來？",
    "T14n0475_003:0552b09_20": "娑婆世界為在何許？",
    "T14n0475_003:0552b10_21": "云何名為樂小法者？」",
    "T14n0475_003:0552b10_22": "即以問佛。",
    "T14n0475_003:0552b10_23": "佛告之曰：「下方度如四十二恒河沙佛土，有世界名娑婆，佛號釋迦牟尼，今現在。",
    "T14n0475_003:0552b12_24": "於五濁惡世，為樂小法眾生敷演道教；彼有菩薩名維摩詰，住不可思議解脫，為諸菩薩說法，故遣化來，稱揚我名，并讚此土，令彼菩薩增益功德。」",
    "T14n0475_003:0552b16_25": "彼菩薩言：「其人何如，乃作是化？",
    "T14n0475_003:0552b17_0": "德力無畏，神足若斯！」",
    "T14n0475_003:0552b17_1": "佛言：「甚大！",
    "T14n0475_003:0552b17_2": "一切十方皆遣化往，施作佛事，饒益眾生。」",
    "T14n0475_003:0552b18_3": "於是香積如來以眾香鉢盛滿香飯，與化菩薩。",
    "T14n0475_003:0552b19_4": "時彼九百萬菩薩俱發聲言：「我欲詣娑婆世界供養釋迦牟尼佛，并欲見維摩詰等諸菩薩眾。」",
    "T14n0475_003:0552b22_5": "佛言：「可往。",
    "T14n0475_003:0552b22_6": "攝汝身香，無令彼諸眾生起惑著心。",
    "T14n0475_003:0552b23_7": "又當捨汝本形，勿使彼國求菩薩者，而自鄙恥。",
    "T14n0475_003:0552b24_8": "又汝於彼莫懷輕賤，而作礙想。",
    "T14n0475_003:0552b25_9": "所以者何？",
    "T14n0475_003:0552b25_10": "十方國土，皆如虛空。",
    "T14n0475_003:0552b25_11": "又諸佛為欲化諸樂小法者，不盡現其清淨土耳！」",
    "T14n0475_003:0552b27_0": "時化菩薩既受鉢飯，與彼九百萬菩薩俱，承佛威神，及維摩詰力，於彼世界，忽然不現，須臾之間，至維摩詰舍。",
    "T14n0475_003:0552b29_1": "時維摩詰即化作九百萬師子之座，嚴好如前，諸菩薩皆坐其上。",
    "T14n0475_003:0552c02_2": "是化菩薩以滿鉢香飯與維摩詰，飯香普熏毘耶離城，及三千大千世界。",
    "T14n0475_003:0552c03_3": "時毘耶離婆羅門、居士等，聞是香氣，身意快然，歎未曾有！",
    "T14n0475_003:0552c05_4": "於是長者主月蓋從八萬四千人，來入維摩詰舍。",
    "T14n0475_003:0552c06_5": "見其室中菩薩甚多，諸師子座，高廣嚴好，皆大歡喜，禮眾菩薩及大弟子，却住一面。",
    "T14n0475_003:0552c08_6": "諸地神、虛空神及欲、色界諸天，聞此香氣，亦皆來入維摩詰舍。",
    "T14n0475_003:0552c09_7": "時維摩詰語舍利弗等諸大聲聞：「仁者可食，如來甘露味飯，大悲所熏，無以限意食之，使不消也。」",
    "T14n0475_003:0552c11_8": "有異聲聞念：「是飯少，而此大眾人人當食？」",
    "T14n0475_003:0552c12_9": "化菩薩曰：「勿以聲聞小德小智，稱量如來無量福慧！",
    "T14n0475_003:0552c14_10": "四海有竭，此飯無盡！",
    "T14n0475_003:0552c14_11": "使一切人食，揣若須彌，乃至一劫，猶不能盡。",
    "T14n0475_003:0552c15_12": "所以者何？",
    "T14n0475_003:0552c15_13": "無盡戒、定、智慧、解脫、解脫知見功德具足者，所食之餘，終不可盡。」",
    "T14n0475_003:0552c17_14": "於是鉢飯悉飽眾會，猶故不[歹*斯]。",
    "T14n0475_003:0552c18_15": "其諸菩薩、聲聞、天、人，食此飯者，身安快樂，譬如一切樂莊嚴國諸菩薩也；又諸毛孔皆出妙香，亦如眾香國土諸樹之香。",
    "T14n0475_003:0552c21_0": "爾時維摩詰問眾香菩薩：「香積如來以何說法？」",
    "T14n0475_003:0552c22_1": "彼菩薩曰：「我土如來無文字說，但以眾香令諸天、人得入律行。",
    "T14n0475_003:0552c23_2": "菩薩各各坐香樹下，聞斯妙香，即獲一切德藏三昧。",
    "T14n0475_003:0552c24_3": "得是三昧者，菩薩所有功德皆悉具足。」",
    "T14n0475_003:0552c25_4": "彼諸菩薩問維摩詰：「今世尊釋迦牟尼以何說法？」",
    "T14n0475_003:0552c26_5": "維摩詰言：「此土眾生剛強難化，故佛為說剛強之語以調伏之。",
    "T14n0475_003:0552c28_6": "言是地獄、是畜生、是餓鬼，是諸難處，是愚人生處；是身邪行，是身邪行報；是口邪行，是口邪行報；是意邪行，是意邪行報；是殺生，是殺生報；是不與取，是不與取報；是邪婬，是邪婬報；是妄語，是妄語報；是兩舌，是兩舌報；是惡口，是惡口報；是無義語，是無義語報；是貪嫉，是貪嫉報；是瞋惱，是瞋惱報；是邪見，是邪見報；是慳悋，是慳悋報；是毀戒，是毀戒報；是瞋恚，是瞋恚報；是懈怠，是懈怠報；是亂意，是亂意報；是愚癡，是愚癡報；是結戒，是持戒，是犯戒；是應作，是不應作；是障礙，是不障礙；是得罪，是離罪；是淨，是垢；是有漏，是無漏；是邪道，是正道；是有為，是無為；是世間，是涅槃。",
    "T14n0475_003:0553a12_7": "以難化之人，心如猨猴，故以若干種法，制御其心，乃可調伏。",
    "T14n0475_003:0553a13_8": "譬如象馬，[怡台+龍]悷不調，加諸楚毒，乃至徹骨，然後調伏。",
    "T14n0475_003:0553a14_9": "如是剛強難化眾生，故以一切苦切之言，乃可入律。」",
    "T14n0475_003:0553a16_10": "彼諸菩薩聞說是已，皆曰：「未曾有也！",
    "T14n0475_003:0553a16_11": "如世尊釋迦牟尼佛，隱其無量自在之力，乃以貧所樂法，度脫眾生；斯諸菩薩亦能勞謙，以無量大悲，生是佛土。」",
    "T14n0475_003:0553a19_12": "維摩詰言：「此土菩薩於諸眾生大悲堅固，誠如所言。",
    "T14n0475_003:0553a20_13": "然其一世饒益眾生，多於彼國百千劫行。",
    "T14n0475_003:0553a21_14": "所以者何？",
    "T14n0475_003:0553a22_15": "此娑婆世界有十事善法，諸餘淨土之所無有。",
    "T14n0475_003:0553a23_16": "何等為十？",
    "T14n0475_003:0553a23_17": "以布施攝貧窮，以淨戒攝毀禁，以忍辱攝瞋恚，以精進攝懈怠，以禪定攝亂意，以智慧攝愚癡，說除難法度八難者，以大乘法度樂小乘者，以諸善根濟無德者，常以四攝成就眾生，是為十。」",
    "T14n0475_003:0553a28_18": "彼菩薩曰：「菩薩成就幾法？",
    "T14n0475_003:0553a28_19": "於此世界行無瘡疣，生于淨土。」",
    "T14n0475_003:0553a29_20": "維摩詰言：「菩薩成就八法，於此世界行無瘡疣，生于淨土。",
    "T14n0475_003:0553b01_21": "何等為八？",
    "T14n0475_003:0553b02_22": "饒益眾生，而不望報；代一切眾生受諸苦惱，所作功德盡以施之；等心眾生，謙下無礙；於諸菩薩視之如佛；所未聞經，聞之不疑；不與聲聞而相違背；不嫉彼供，不高己利，而於其中調伏其心；常省己過，不訟彼短，恒以一心求諸功德，是為八法。」",
    "T14n0475_003:0553b08_23": "維摩詰、文殊師利於大眾中說是法時，百千天、人皆發阿耨多羅三藐三菩提心，十千菩薩得無生法忍。",
    "T14n0475_003:0553b11_0": "維摩詰所說經菩薩行品第十一",
    "T14n0475_003:0553b12_0": "是時佛說法於菴羅樹園，其地忽然廣博嚴事，一切眾會皆作金色。",
    "T14n0475_003:0553b13_1": "阿難白佛言：「世尊！",
    "T14n0475_003:0553b14_0": "以何因緣，有此瑞應？",
    "T14n0475_003:0553b14_1": "是處忽然廣博嚴事，一切眾會皆作金色。」",
    "T14n0475_003:0553b15_2": "佛告阿難：「是維摩詰、文殊師利，與諸大眾恭敬圍繞，發意欲來，故先為此瑞應。」",
    "T14n0475_003:0553b17_3": "於是維摩詰語文殊師利：「可共見佛，與諸菩薩禮事供養。」",
    "T14n0475_003:0553b18_4": "文殊師利言：「善哉！",
    "T14n0475_003:0553b19_5": "行矣！",
    "T14n0475_003:0553b19_6": "今正是時。」",
    "T14n0475_003:0553b19_7": "維摩詰即以神力，持諸大眾并師子座，置於右掌，往詣佛所。",
    "T14n0475_003:0553b20_8": "到已著地，稽首佛足，右遶七匝，一心合掌，在一面立；其諸菩薩即皆避座，稽首佛足，亦繞七匝，於一面立；諸大弟子、釋、梵、四天王等，亦皆避座，稽首佛足，在一面立。",
    "T14n0475_003:0553b24_9": "於是世尊如法慰問諸菩薩已，各令復坐，即皆受教。",
    "T14n0475_003:0553b25_10": "眾坐已定，佛語舍利弗：「汝見菩薩大士，自在神力之所為乎？」",
    "T14n0475_003:0553b27_11": "「唯然，已見！」",
    "T14n0475_003:0553b27_12": "「於汝意云何？」",
    "T14n0475_003:0553b27_13": "「世尊！",
    "T14n0475_003:0553b28_14": "我覩其為不可思議，非意所圖，非度所測。」",
    "T14n0475_003:0553b29_15": "爾時阿難白佛言：「世尊！",
    "T14n0475_003:0553b29_16": "今所聞香，自昔未有，是為何香？」",
    "T14n0475_003:0553c01_17": "佛告阿難：「是彼菩薩毛孔之香。」",
    "T14n0475_003:0553c02_18": "於是舍利弗語阿難言：「我等毛孔亦出是香。」",
    "T14n0475_003:0553c03_19": "阿難言：「此所從來？」",
    "T14n0475_003:0553c03_20": "曰：「是長者維摩詰，從眾香國，取佛餘飯，於舍食者，一切毛孔皆香若此。」",
    "T14n0475_003:0553c05_21": "阿難問維摩詰：「是香氣住當久如？」",
    "T14n0475_003:0553c06_22": "維摩詰言：「至此飯消。」",
    "T14n0475_003:0553c06_23": "曰：「此飯久如當消？」",
    "T14n0475_003:0553c07_24": "曰：「此飯勢力至于七日，然後乃消。",
    "T14n0475_003:0553c07_25": "又阿難！",
    "T14n0475_003:0553c08_26": "若聲聞人未入正位，食此飯者，得入正位，然後乃消；已入正位，食此飯者，得心解脫，然後乃消；若未發大乘意，食此飯者，至發意乃消；已發意食此飯者，得無生忍，然後乃消；已得無生忍，食此飯者，至一生補處，然後乃消。",
    "T14n0475_003:0553c13_27": "譬如有藥，名曰上味，其有服者，身諸毒滅，然後乃消。",
    "T14n0475_003:0553c14_28": "此飯如是，滅除一切諸煩惱毒，然後乃消。」",
    "T14n0475_003:0553c15_29": "阿難白佛言：「未曾有也，世尊！",
    "T14n0475_003:0553c16_30": "如此香飯能作佛事。」",
    "T14n0475_003:0553c16_31": "佛言：「如是，如是！",
    "T14n0475_003:0553c17_32": "阿難！",
    "T14n0475_003:0553c17_33": "或有佛土以佛光明而作佛事，有以諸菩薩而作佛事，有以佛所化人而作佛事，有以菩提樹而作佛事，有以佛衣服、臥具而作佛事，有以飯食而作佛事，有以園林臺觀而作佛事，有以三十二相、八十隨形好而作佛事，有以佛身而作佛事，有以虛空而作佛事；眾生應以此緣得入律行。",
    "T14n0475_003:0553c24_34": "有以夢、幻、影、響、鏡中像、水中月、熱時炎，如是等喻而作佛事。",
    "T14n0475_003:0553c25_35": "有以音聲、語言、文字而作佛事。",
    "T14n0475_003:0553c26_36": "或有清淨佛土、寂寞無言、無說、無示、無識、無作、無為，而作佛事。",
    "T14n0475_003:0553c27_37": "如是，阿難！",
    "T14n0475_003:0553c28_0": "諸佛威儀進止，諸所施為，無非佛事。",
    "T14n0475_003:0553c28_1": "「阿難！",
    "T14n0475_003:0553c29_0": "有此四魔，八萬四千諸煩惱門，而諸眾生為之疲勞，諸佛即以此法而作佛事，是名入一切諸佛法門。",
    "T14n0475_003:0554a02_1": "菩薩入此門者，若見一切淨好佛土，不以為喜，不貪不高；若見一切不淨佛土，不以為憂，不礙不沒；但於諸佛生清淨心，歡喜恭敬，未曾有也！",
    "T14n0475_003:0554a05_2": "諸佛如來功德平等！",
    "T14n0475_003:0554a06_3": "為化眾生故，而現佛土不同。",
    "T14n0475_003:0554a07_4": "阿難！",
    "T14n0475_003:0554a07_5": "汝見諸佛國土，地有若干，而虛空無若干也；如是見諸佛色身有若干耳，其無礙慧無若干也。",
    "T14n0475_003:0554a09_6": "「阿難！",
    "T14n0475_003:0554a09_7": "諸佛色身、威相、種性，戒、定、智慧、解脫、解脫知見，力、無所畏、不共之法、大慈、大悲，威儀所行，及其壽命，說法教化，成就眾生，淨佛國土，具諸佛法，悉皆同等，是故名為三藐三佛陀，名為多陀阿伽度，名為佛陀。",
    "T14n0475_003:0554a14_8": "阿難！",
    "T14n0475_003:0554a14_9": "若我廣說此三句義，汝以劫壽，不能盡受；正使三千大千世界滿中眾生，皆如阿難多聞第一，得念總持，此諸人等，以劫之壽，亦不能受。",
    "T14n0475_003:0554a17_10": "如是，阿難！",
    "T14n0475_003:0554a17_11": "諸佛阿耨多羅三藐三菩提，無有限量，智慧辯才不可思議。」",
    "T14n0475_003:0554a19_12": "阿難白佛言：「我從今已往，不敢自謂以為多聞。」",
    "T14n0475_003:0554a20_13": "佛告阿難：「勿起退意！",
    "T14n0475_003:0554a20_14": "所以者何？",
    "T14n0475_003:0554a21_15": "我說汝於聲聞中為最多聞，非謂菩薩。",
    "T14n0475_003:0554a22_16": "且止，阿難！",
    "T14n0475_003:0554a22_17": "其有智者不應限度諸菩薩也；一切海淵尚可測量，菩薩禪定、智慧、總持、辯才一切功德不可量也。",
    "T14n0475_003:0554a24_18": "阿難！",
    "T14n0475_003:0554a24_19": "汝等捨置菩薩所行，是維摩詰一時所現神通之力。",
    "T14n0475_003:0554a26_0": "一切聲聞、辟支佛於百千劫，盡力變化所不能作。」",
    "T14n0475_003:0554a28_0": "爾時眾香世界菩薩來者，合掌白佛言：「世尊！",
    "T14n0475_003:0554a29_0": "我等初見此土，生下劣想，今自悔責，捨離是心。",
    "T14n0475_003:0554b01_1": "所以者何？",
    "T14n0475_003:0554b01_2": "諸佛方便，不可思議！",
    "T14n0475_003:0554b01_3": "為度眾生故，隨其所應，現佛國異。",
    "T14n0475_003:0554b02_4": "唯然世尊！",
    "T14n0475_003:0554b02_5": "願賜少法，還於彼土，當念如來。」",
    "T14n0475_003:0554b03_6": "佛告諸菩薩：「有盡無盡解脫法門，汝等當學。",
    "T14n0475_003:0554b04_7": "何謂為盡？",
    "T14n0475_003:0554b05_8": "謂有為法；何謂無盡？",
    "T14n0475_003:0554b05_9": "謂無為法。",
    "T14n0475_003:0554b05_10": "如菩薩者，不盡有為，不住無為。",
    "T14n0475_003:0554b06_11": "「何謂不盡有為？",
    "T14n0475_003:0554b07_0": "謂不離大慈，不捨大悲；深發一切智心，而不忽忘；教化眾生，終不厭倦；於四攝法，常念順行；護持正法，不惜軀命；種諸善根，無有疲厭。",
    "T14n0475_003:0554b10_1": "志常安住，方便迴向；求法不懈，說法無悋；勤供諸佛。",
    "T14n0475_003:0554b11_2": "故入生死而無所畏；於諸榮辱，心無憂喜；不輕未學，敬學如佛；墮煩惱者，令發正念，於遠離樂，不以為貴；不著己樂，慶於彼樂。",
    "T14n0475_003:0554b14_3": "在諸禪定，如地獄想；於生死中，如園觀想；見來求者，為善師想；捨諸所有，具一切智想；見毀戒人，起救護想；諸波羅蜜，為父母想；道品之法，為眷屬想。",
    "T14n0475_003:0554b18_4": "發行善根，無有齊限；以諸淨國嚴飾之事，成己佛土；行無限施，具足相好；除一切惡，淨身口意。",
    "T14n0475_003:0554b20_5": "生死無數劫，意而有勇；聞佛無量德，志而不倦。",
    "T14n0475_003:0554b21_6": "以智慧劍，破煩惱賊；出陰界入，荷負眾生，永使解脫。",
    "T14n0475_003:0554b23_7": "以大精進，摧伏魔軍，常求無念實相智慧行；於世間法少欲知足，於出世間求之無厭，而不捨世間法，不壞威儀法而能隨俗。",
    "T14n0475_003:0554b26_8": "起神通慧，引導眾生，得念總持，所聞不忘。",
    "T14n0475_003:0554b27_9": "善別諸根，斷眾生疑；以樂說辯，演法無礙。",
    "T14n0475_003:0554b28_10": "淨十善道，受天、人福；修四無量，開梵天道。",
    "T14n0475_003:0554b29_11": "勸請說法，隨喜讚善，得佛音聲；身口意善，得佛威儀。",
    "T14n0475_003:0554c01_12": "深修善法，所行轉勝；以大乘教，成菩薩僧；心無放逸，不失眾善。",
    "T14n0475_003:0554c03_13": "行如此法，是名菩薩不盡有為。",
    "T14n0475_003:0554c03_14": "「何謂菩薩不住無為？",
    "T14n0475_003:0554c04_15": "謂修學空，不以空為證；修學無相、無作，不以無相、無作為證；修學無起，不以無起為證。",
    "T14n0475_003:0554c06_16": "觀於無常，而不厭善本；觀世間苦，而不惡生死；觀於無我，而誨人不倦；觀於寂滅，而不永滅；觀於遠離，而身心修善；觀無所歸，而歸趣善法；觀於無生，而以生法荷負一切；觀於無漏，而不斷諸漏；觀無所行，而以行法教化眾生；觀於空無，而不捨大悲；觀正法位，而不隨小乘；觀諸法虛妄，無牢無人、無主無相，本願未滿，而不虛福德、禪定、智慧。",
    "T14n0475_003:0554c14_17": "修如此法，是名菩薩不住無為。",
    "T14n0475_003:0554c15_18": "「又具福德故，不住無為；具智慧故，不盡有為。",
    "T14n0475_003:0554c16_19": "大慈悲故，不住無為；滿本願故，不盡有為。",
    "T14n0475_003:0554c17_20": "集法藥故，不住無為；隨授藥故，不盡有為。",
    "T14n0475_003:0554c18_21": "知眾生病故，不住無為；滅眾生病故，不盡有為。",
    "T14n0475_003:0554c19_22": "諸正士菩薩以修此法，不盡有為、不住無為，是名盡無盡解脫法門，汝等當學！」",
    "T14n0475_003:0554c21_23": "爾時彼諸菩薩聞說是法，皆大歡喜，以眾妙華、若干種色、若干種香，散遍三千大千世界，供養於佛，及此經法，并諸菩薩已，稽首佛足，歎未曾有！",
    "T14n0475_003:0554c25_24": "言：「釋迦牟尼佛乃能於此善行方便。」",
    "T14n0475_003:0554c26_25": "言已，忽然不現，還到彼國。",
    "T14n0475_003:0554c27_0": "維摩詰所說經見阿閦佛品第十二",
    "T14n0475_003:0554c28_0": "爾時世尊問維摩詰：「汝欲見如來，為以何等觀如來乎？」",
    "T14n0475_003:0554c29_1": "維摩詰言：「如自觀身實相，觀佛亦然。",
    "T14n0475_003:0555a01_2": "我觀如來前際不來，後際不去，今則不住。",
    "T14n0475_003:0555a02_3": "不觀色，不觀色如，不觀色性。",
    "T14n0475_003:0555a03_0": "不觀受、想、行、識，不觀識如，不觀識性，非四大起，同於虛空。",
    "T14n0475_003:0555a04_1": "六入無積，眼、耳、鼻、舌、身、心已過；不在三界，三垢已離。",
    "T14n0475_003:0555a05_2": "順三脫門，具足三明，與無明等。",
    "T14n0475_003:0555a06_3": "不一相、不異相，不自相、不他相，非無相、非取相。",
    "T14n0475_003:0555a07_4": "不此岸，不彼岸，不中流，而化眾生。",
    "T14n0475_003:0555a08_5": "觀於寂滅，亦不永滅。",
    "T14n0475_003:0555a09_6": "不此不彼；不以此，不以彼。",
    "T14n0475_003:0555a09_7": "不可以智知，不可以識識。",
    "T14n0475_003:0555a10_8": "無晦無明，無名無相，無強無弱，非淨非穢。",
    "T14n0475_003:0555a11_9": "不在方，不離方；非有為，非無為。",
    "T14n0475_003:0555a12_10": "無示無說。",
    "T14n0475_003:0555a12_11": "不施不慳，不戒不犯，不忍不恚，不進不怠，不定不亂，不智不愚，不誠不欺，不來不去，不出不入，一切言語道斷。",
    "T14n0475_003:0555a15_12": "非福田，非不福田；非應供養，非不應供養；非取非捨。",
    "T14n0475_003:0555a16_13": "非有相，非無相。",
    "T14n0475_003:0555a17_14": "同真際，等法性。",
    "T14n0475_003:0555a17_15": "不可稱，不可量，過諸稱量。",
    "T14n0475_003:0555a18_16": "非大非小，非見非聞，非覺非知，離眾結縛。",
    "T14n0475_003:0555a19_17": "等諸智，同眾生，於諸法無分別。",
    "T14n0475_003:0555a20_18": "一切無失，無濁無惱，無作無起，無生無滅。",
    "T14n0475_003:0555a21_19": "無畏無憂，無喜無厭無著。",
    "T14n0475_003:0555a21_20": "無已有，無當有，無今有。",
    "T14n0475_003:0555a22_21": "不可以一切言說分別顯示。",
    "T14n0475_003:0555a23_22": "世尊！",
    "T14n0475_003:0555a23_23": "如來身為若此，作如是觀。",
    "T14n0475_003:0555a23_24": "以斯觀者，名為正觀；若他觀者，名為邪觀。」",
    "T14n0475_003:0555a25_0": "爾時舍利弗問維摩詰：「汝於何沒而來生此？」",
    "T14n0475_003:0555a26_0": "維摩詰言：「汝所得法有沒生乎？」",
    "T14n0475_003:0555a26_1": "舍利弗言：「無沒生也。」",
    "T14n0475_003:0555a27_2": "「若諸法無沒生相，云何問言：『汝於何沒而來生此？』",
    "T14n0475_003:0555a28_3": "於意云何？",
    "T14n0475_003:0555a28_4": "譬如幻師，幻作男女，寧沒生耶？」",
    "T14n0475_003:0555a29_5": "舍利弗言：「無沒生也。",
    "T14n0475_003:0555a29_6": "汝豈不聞佛說諸法如幻相乎？」",
    "T14n0475_003:0555b01_7": "答曰：「如是！",
    "T14n0475_003:0555b01_8": "若一切法如幻相者！",
    "T14n0475_003:0555b02_9": "云何問言：『汝於何沒而來生此？』",
    "T14n0475_003:0555b03_10": "舍利弗！",
    "T14n0475_003:0555b03_11": "沒者為虛誑法，敗壞之相；生者為虛誑法，相續之相。",
    "T14n0475_003:0555b04_12": "菩薩雖沒，不盡善本；雖生，不長諸惡。」",
    "T14n0475_003:0555b05_13": "是時佛告舍利弗：「有國名妙喜，佛號無動。",
    "T14n0475_003:0555b06_14": "是維摩詰於彼國沒，而來生此。」",
    "T14n0475_003:0555b07_15": "舍利弗言：「未曾有也。",
    "T14n0475_003:0555b07_16": "世尊！",
    "T14n0475_003:0555b07_17": "是人乃能捨清淨土，而來樂此多怒害處。」",
    "T14n0475_003:0555b08_18": "維摩詰語舍利弗：「於意云何？",
    "T14n0475_003:0555b09_19": "日光出時與冥合乎？」",
    "T14n0475_003:0555b10_0": "答曰：「不也！",
    "T14n0475_003:0555b10_1": "日光出時，即無眾冥。」",
    "T14n0475_003:0555b10_2": "維摩詰言：「夫日何故行閻浮提？」",
    "T14n0475_003:0555b11_3": "答曰：「欲以明照，為之除冥。」",
    "T14n0475_003:0555b12_4": "維摩詰言：「菩薩如是！",
    "T14n0475_003:0555b12_5": "雖生不淨佛土，為化眾生故，不與愚闇而共合也，但滅眾生煩惱闇耳！」",
    "T14n0475_003:0555b14_6": "是時大眾渴仰，欲見妙喜世界無動如來，及其菩薩、聲聞之眾。",
    "T14n0475_003:0555b15_7": "佛知一切眾會所念，告維摩詰言：「善男子！",
    "T14n0475_003:0555b16_8": "為此眾會，現妙喜國無動如來，及諸菩薩、聲聞之眾，眾皆欲見。」",
    "T14n0475_003:0555b18_9": "於是維摩詰心念：「吾當不起于座，接妙喜國，鐵圍山川溪谷江河，大海泉源，須彌諸山，及日月星宿、天龍鬼神梵天等宮，并諸菩薩、聲聞之眾，城邑聚落，男女大小，乃至無動如來，及菩提樹，諸妙蓮華，能於十方作佛事者；三道寶階從閻浮提，至忉利天，以此寶階，諸天來下，悉為禮敬無動如來，聽受經法。",
    "T14n0475_003:0555b25_10": "閻浮提人，亦登其階，上昇忉利，見彼諸天。",
    "T14n0475_003:0555b26_11": "妙喜世界成就如是無量功德，上至阿迦膩吒天，下至水際；以右手斷取，如陶家輪，入此世界，猶持華鬘，示一切眾。」",
    "T14n0475_003:0555b29_12": "作是念已，入於三昧，現神通力，以其右手斷取妙喜世界，置於此土。",
    "T14n0475_003:0555c01_13": "彼得神通菩薩及聲聞眾，并餘天、人，俱發聲言：「唯然世尊！",
    "T14n0475_003:0555c03_0": "誰取我去！",
    "T14n0475_003:0555c03_1": "願見救護。」",
    "T14n0475_003:0555c03_2": "無動佛言：「非我所為，是維摩詰神力所作。」",
    "T14n0475_003:0555c04_3": "其餘未得神通者，不覺不知己之所往。",
    "T14n0475_003:0555c05_4": "妙喜世界，雖入此土，而不增減，於是世界亦不迫隘，如本無異。",
    "T14n0475_003:0555c08_0": "爾時釋迦牟尼佛告諸大眾：「汝等且觀妙喜世界無動如來，其國嚴飾，菩薩行淨，弟子清白。」",
    "T14n0475_003:0555c10_1": "皆曰：「唯然已見。」",
    "T14n0475_003:0555c10_2": "佛言：「若菩薩欲得如是清淨佛土，當學無動如來所行之道。」",
    "T14n0475_003:0555c11_3": "現此妙喜國時，娑婆世界十四那由他人，發阿耨多羅三藐三菩提心，皆願生於妙喜佛土。",
    "T14n0475_003:0555c13_4": "釋迦牟尼佛即記之曰：「當生彼國。」",
    "T14n0475_003:0555c14_5": "時妙喜世界於此國土所應饒益，其事訖已，還復本處，舉眾皆見。",
    "T14n0475_003:0555c16_6": "佛告舍利弗：「汝見此妙喜世界及無動佛不？」",
    "T14n0475_003:0555c17_7": "「唯然已見，世尊！",
    "T14n0475_003:0555c17_8": "願使一切眾生得清淨土，如無動佛；獲神通力，如維摩詰。",
    "T14n0475_003:0555c19_9": "世尊！",
    "T14n0475_003:0555c19_10": "我等快得善利，得見是人親近供養。",
    "T14n0475_003:0555c20_11": "其諸眾生，若今現在，若佛滅後，聞此經者，亦得善利；況復聞已信解，受持讀誦解說，如法修行。",
    "T14n0475_003:0555c22_12": "若有手得是經典者，便為已得法寶之藏；若有讀誦解釋其義，如說修行，即為諸佛之所護念；其有供養如是人者，當知即為供養於佛；其有書持此經卷者，當知其室即有如來；若聞是經能隨喜者，斯人即為取一切智；若能信解此經，乃至一四句偈，為他說者，當知此人，即是受阿耨多羅三藐三菩提記。」",
    "T14n0475_003:0556a01_0": "維摩詰所說經法供養品第十三",
    "T14n0475_003:0556a02_0": "爾時釋提桓因於大眾中白佛言：「世尊！",
    "T14n0475_003:0556a02_1": "我雖從佛及文殊師利聞百千經，未曾聞此不可思議，自在神通，決定實相經典。",
    "T14n0475_003:0556a04_2": "如我解佛所說義趣，若有眾生聞是經法，信解受持讀誦之者，必得是法不疑，何況如說修行？",
    "T14n0475_003:0556a07_3": "斯人即為閉眾惡趣開諸善門，常為諸佛之所護念；降伏外學，摧滅魔怨；修治菩提，安處道場；履踐如來所行之跡。",
    "T14n0475_003:0556a09_4": "世尊！",
    "T14n0475_003:0556a09_5": "若有受持讀誦如說修行者，我當與諸眷屬供養給事；所在聚落城邑、山林曠野，有是經處，我亦與諸眷屬，聽受法故共到其所；其未信者，當令生信；其已信者，當為作護。」",
    "T14n0475_003:0556a13_6": "佛言：「善哉，善哉！",
    "T14n0475_003:0556a14_7": "天帝！",
    "T14n0475_003:0556a14_8": "如汝所說，吾助爾喜。",
    "T14n0475_003:0556a14_9": "此經廣說過去、未來、現在諸佛不可思議阿耨多羅三藐三菩提。",
    "T14n0475_003:0556a16_10": "是故，天帝！",
    "T14n0475_003:0556a16_11": "若善男子、善女人，受持、讀誦、供養是經者，即為供養去、來、今佛。",
    "T14n0475_003:0556a18_12": "「天帝！",
    "T14n0475_003:0556a18_13": "正使三千大千世界如來滿中，譬如甘蔗、竹[竺二+韋]、稻麻、叢林；若有善男子、善女人，或一劫、或減一劫，恭敬尊重，讚歎供養，奉諸所安，至諸佛滅後，以一一全身舍利起七寶塔，縱廣一四天下，高至梵天，表剎莊嚴；以一切華香、瓔珞、幢幡、伎樂微妙第一，若一劫、若減一劫，而供養之。",
    "T14n0475_003:0556a24_14": "於天帝意云何，其人植福，寧為多不？」",
    "T14n0475_003:0556a25_15": "釋提桓因言：「多矣，世尊！",
    "T14n0475_003:0556a25_16": "彼之福德，若以百千億劫，說不能盡。」",
    "T14n0475_003:0556a26_17": "佛告天帝：「當知是善男子、善女人，聞是不可思議解脫經典，信解受持，讀誦修行，福多於彼。",
    "T14n0475_003:0556a28_18": "所以者何？",
    "T14n0475_003:0556a29_19": "諸佛菩提皆從是生；菩提之相不可限量，以是因緣福不可量。」",
    "T14n0475_003:0556b02_0": "佛告天帝：「過去無量阿僧祇劫，時世有佛，號曰藥王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T14n0475_003:0556b04_1": "世界名大莊嚴，劫曰莊嚴，佛壽二十小劫；其聲聞僧三十六億那由他；菩薩僧有十二億。",
    "T14n0475_003:0556b06_2": "天帝！",
    "T14n0475_003:0556b06_3": "是時有轉輪聖王，名曰寶蓋，七寶具足，主四天下。",
    "T14n0475_003:0556b08_4": "王有千子，端正勇健，能伏怨敵。",
    "T14n0475_003:0556b08_5": "「爾時寶蓋與其眷屬供養藥王如來，施諸所安，至滿五劫。",
    "T14n0475_003:0556b10_6": "過五劫已，告其千子：『汝等亦當如我，以深心供養於佛。』",
    "T14n0475_003:0556b11_7": "於是千子受父王命，供養藥王如來，復滿五劫，一切施安。",
    "T14n0475_003:0556b12_8": "其王一子，名曰月蓋，獨坐思惟：『寧有供養殊過此者？』",
    "T14n0475_003:0556b14_9": "以佛神力，空中有天曰：『善男子！",
    "T14n0475_003:0556b14_10": "法之供養勝諸供養。』",
    "T14n0475_003:0556b15_11": "即問：『何謂法之供養？』",
    "T14n0475_003:0556b15_12": "天曰：『汝可往問藥王如來，當廣為汝說法之供養。』",
    "T14n0475_003:0556b17_13": "「即時月蓋王子行詣藥王如來，稽首佛足，却住一面，白佛言：『世尊！",
    "T14n0475_003:0556b18_14": "諸供養中，法供養勝。",
    "T14n0475_003:0556b19_15": "云何為法供養？』",
    "T14n0475_003:0556b19_16": "佛言：『善男子！",
    "T14n0475_003:0556b19_17": "法供養者，諸佛所說深經，一切世間難信難受，微妙難見，清淨無染，非但分別思惟之所能得。",
    "T14n0475_003:0556b22_18": "菩薩法藏所攝，陀羅尼印印之。",
    "T14n0475_003:0556b22_19": "至不退轉，成就六度，善分別義，順菩提法，眾經之上。",
    "T14n0475_003:0556b24_20": "入大慈悲，離眾魔事，及諸邪見。",
    "T14n0475_003:0556b24_21": "順因緣法，無我，無人，無眾生，無壽命，空、無相、無作、無起。",
    "T14n0475_003:0556b26_22": "能令眾生坐於道場，而轉法輪，諸天、龍神、乾闥婆等，所共歎譽。",
    "T14n0475_003:0556b27_23": "能令眾生入佛法藏，攝諸賢聖一切智慧。",
    "T14n0475_003:0556b28_24": "說眾菩薩所行之道，依於諸法實相之義。",
    "T14n0475_003:0556b29_25": "明宣無常、苦、空、無我、寂滅之法，能救一切毀禁眾生；諸魔外道及貪著者，能使怖畏；諸佛賢聖所共稱歎。",
    "T14n0475_003:0556c02_26": "背生死苦，示涅槃樂，十方三世諸佛所說。",
    "T14n0475_003:0556c03_27": "若聞如是等經，信解受持讀誦，以方便力，為諸眾生分別解說，顯示分明，守護法故，是名法之供養。",
    "T14n0475_003:0556c06_28": "又於諸法如說修行，隨順十二因緣，離諸邪見，得無生忍；決定無我無有眾生，而於因緣果報無違無諍，離諸我所。",
    "T14n0475_003:0556c09_29": "依於義，不依語；依於智，不依識；依了義經，不依不了義經；依於法，不依人。",
    "T14n0475_003:0556c11_0": "隨順法相，無所入，無所歸。",
    "T14n0475_003:0556c11_1": "無明畢竟滅故，諸行亦畢竟滅；乃至生畢竟滅故，老死亦畢竟滅。",
    "T14n0475_003:0556c13_2": "作如是觀，十二因緣，無有盡相，不復起見，是名最上法之供養。』」",
    "T14n0475_003:0556c15_0": "佛告天帝：「王子月蓋從藥王佛聞如是法，得柔順忍。",
    "T14n0475_003:0556c16_1": "即解寶衣嚴身之具，以供養佛，白佛言：『世尊！",
    "T14n0475_003:0556c17_2": "如來滅後，我當行法供養，守護正法。",
    "T14n0475_003:0556c18_3": "願以威神加哀建立，令我得降魔怨，修菩薩行。』",
    "T14n0475_003:0556c19_4": "佛知其深心所念，而記之曰：『汝於末後，守護法城。』",
    "T14n0475_003:0556c20_5": "天帝！",
    "T14n0475_003:0556c20_6": "時王子月蓋，見法清淨，聞佛授記，以信出家，修集善法；精進不久，得五神通，逮菩薩道，得陀羅尼，無斷辯才。",
    "T14n0475_003:0556c23_7": "於佛滅後，以其所得神通、總持、辯才之力，滿十小劫，藥王如來所轉法輪隨而分布。",
    "T14n0475_003:0556c25_8": "月蓋比丘以守護法，勤行精進，即於此身，化百萬億人於阿耨多羅三藐三菩提，立不退轉；十四那由他人，深發聲聞、辟支佛心；無量眾生得生天上。",
    "T14n0475_003:0556c28_9": "天帝！",
    "T14n0475_003:0556c28_10": "時王寶蓋豈異人乎？",
    "T14n0475_003:0556c29_11": "今現得佛，號寶炎如來；其王千子，即賢劫中千佛是也。",
    "T14n0475_003:0557a01_12": "從迦羅鳩孫駄為始得佛，最後如來號曰樓至。",
    "T14n0475_003:0557a02_13": "月蓋比丘，即我身是。",
    "T14n0475_003:0557a03_14": "如是，天帝！",
    "T14n0475_003:0557a03_15": "當知此要，以法供養於諸供養為上為最，第一無比。",
    "T14n0475_003:0557a04_16": "是故天帝！",
    "T14n0475_003:0557a05_0": "當以法之供養，供養於佛。」",
    "T14n0475_003:0557a06_0": "維摩詰所說經囑累品第十四",
    "T14n0475_003:0557a07_0": "於是佛告彌勒菩薩言：「彌勒！",
    "T14n0475_003:0557a07_1": "我今以是無量億阿僧祇劫所集阿耨多羅三藐三菩提法，付囑於汝。",
    "T14n0475_003:0557a09_2": "如是輩經，於佛滅後末世之中，汝等當以神力，廣宣流布於閻浮提，無令斷絕。",
    "T14n0475_003:0557a11_3": "所以者何？",
    "T14n0475_003:0557a11_4": "未來世中，當有善男子、善女人，及天、龍、鬼神、乾闥婆、羅剎等，發阿耨多羅三藐三菩提心，樂于大法；若使不聞如是等經，則失善利。",
    "T14n0475_003:0557a14_5": "如此輩人，聞是等經，必多信樂，發希有心，當以頂受，隨諸眾生所應得利，而為廣說。",
    "T14n0475_003:0557a16_6": "「彌勒當知！",
    "T14n0475_003:0557a16_7": "菩薩有二相。",
    "T14n0475_003:0557a17_8": "何謂為二？",
    "T14n0475_003:0557a17_9": "一者，好於雜句文飾之事；二者，不畏深義如實能入。",
    "T14n0475_003:0557a18_10": "若好雜句文飾事者，當知是為新學菩薩；若於如是無染無著甚深經典，無有恐畏，能入其中，聞已心淨，受持讀誦，如說修行，當知是為久修道行。",
    "T14n0475_003:0557a22_11": "「彌勒！",
    "T14n0475_003:0557a22_12": "復有二法，名新學者，不能決定於甚深法。",
    "T14n0475_003:0557a23_13": "何等為二？",
    "T14n0475_003:0557a23_14": "一者，所未聞深經，聞之驚怖生疑，不能隨順，毀謗不信，而作是言：『我初不聞。",
    "T14n0475_003:0557a25_15": "從何所來？』",
    "T14n0475_003:0557a25_16": "二者，若有護持解說如是深經者，不肯親近、供養、恭敬，或時於中說其過惡。",
    "T14n0475_003:0557a27_17": "有此二法，當知是為新學菩薩，為自毀傷，不能於深法中，調伏其心。",
    "T14n0475_003:0557a29_18": "「彌勒！",
    "T14n0475_003:0557a29_19": "復有二法，菩薩雖信解深法，猶自毀傷，而不能得無生法忍。",
    "T14n0475_003:0557b01_20": "何等為二？",
    "T14n0475_003:0557b01_21": "一者，輕慢新學菩薩，而不教誨；二者，雖解深法，而取相分別。",
    "T14n0475_003:0557b03_22": "是為二法。」",
    "T14n0475_003:0557b04_0": "彌勒菩薩聞說是已，白佛言：「世尊！",
    "T14n0475_003:0557b04_1": "未曾有也。",
    "T14n0475_003:0557b05_2": "如佛所說，我當遠離如斯之惡，奉持如來無數阿僧祇劫所集阿耨多羅三藐三菩提法。",
    "T14n0475_003:0557b07_3": "若未來世善男子、善女人求大乘者，當令手得如是等經，與其念力，使受持讀誦、為他廣說。",
    "T14n0475_003:0557b09_4": "世尊！",
    "T14n0475_003:0557b09_5": "若後末世，有能受持讀誦、為他說者，當知皆是彌勒神力之所建立。」",
    "T14n0475_003:0557b11_0": "佛言：「善哉，善哉！",
    "T14n0475_003:0557b11_1": "彌勒！",
    "T14n0475_003:0557b11_2": "如汝所說，佛助爾喜。」",
    "T14n0475_003:0557b12_0": "於是一切菩薩合掌白佛：「我等亦於如來滅後，十方國土廣宣流布阿耨多羅三藐三菩提法，復當開導諸說法者，令得是經。」",
    "T14n0475_003:0557b15_0": "爾時四天王白佛言：「世尊！",
    "T14n0475_003:0557b15_1": "在在處處、城邑聚落、山林曠野，有是經卷，讀誦解說者，我當率諸官屬，為聽法故，往詣其所，擁護其人，面百由旬，令無伺求得其便者。」",
    "T14n0475_003:0557b19_0": "是時佛告阿難：「受持是經，廣宣流布。」",
    "T14n0475_003:0557b19_1": "阿難言：「唯然！",
    "T14n0475_003:0557b20_2": "我已受持要者。",
    "T14n0475_003:0557b20_3": "世尊！",
    "T14n0475_003:0557b20_4": "當何名斯經？」",
    "T14n0475_003:0557b21_5": "佛言：「阿難！",
    "T14n0475_003:0557b21_6": "是經名為『維摩詰所說』，亦名『不可思議解脫法門』，如是受持。」",
    "T14n0475_003:0557b22_7": "佛說是經已，長者維摩詰、文殊師利、舍利弗、阿難等，及諸天、人、阿修羅一切大眾，聞佛所說，皆大歡喜。",
    "T14n0475_003:0557b26_0": "維摩詰經卷下"
}