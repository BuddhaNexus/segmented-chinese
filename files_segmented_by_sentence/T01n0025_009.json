{
    "T01n0025_009:0408b21_0": "起世因本經卷第九",
    "T01n0025_009:0408b23_0": "隋天竺沙門達摩笈多譯",
    "T01n0025_009:0408b24_0": "劫住品第十",
    "T01n0025_009:0408b25_0": "「諸比丘！",
    "T01n0025_009:0408b25_1": "世間凡有三種中劫。",
    "T01n0025_009:0408b25_2": "何等為三？",
    "T01n0025_009:0408b25_3": "一者所謂刀杖中劫、二者所謂飢饉中劫、三者所謂疾疫中劫。",
    "T01n0025_009:0408b27_4": "云何名為刀杖中劫？",
    "T01n0025_009:0408b27_5": "諸比丘！",
    "T01n0025_009:0408b28_6": "刀杖中劫者，彼等人輩無有正行，不如法說，邪見顛倒，具足皆行十不善業。",
    "T01n0025_009:0408b29_7": "彼時眾生，唯壽十歲。",
    "T01n0025_009:0408c01_8": "諸比丘！",
    "T01n0025_009:0408c01_9": "其人如是壽十歲時，女生五月即便行嫁，猶如今日年十五六，嫁與夫主。",
    "T01n0025_009:0408c03_10": "今者地力所有酥油生酥、石蜜沙糖粳米，至於彼時，一切滅沒，並皆不現。",
    "T01n0025_009:0408c04_11": "當彼十歲人壽命時，純以羖羊毛[毯-炎+旁]為衣，猶如今日迦尸迦嬌奢耶衣、芻摩繒衣、度究邏衣、句路摩娑衣、劫貝衣、甘婆羅寶衣，最為勝妙，其毛[毯-炎+旁]衣，亦復如是。",
    "T01n0025_009:0408c08_12": "當於彼時，唯食稗子，如今粳米。",
    "T01n0025_009:0408c09_13": "又為父母之所憐愛，唯願十歲，是其上壽，如今人願乞壽百年。",
    "T01n0025_009:0408c10_14": "諸比丘！",
    "T01n0025_009:0408c11_0": "彼十歲時，所有眾生，不孝父母、不敬沙門及婆羅門、不敬耆舊，彼等亦當得他供養讚歎尊重，猶如今日行法教人名譽一種。",
    "T01n0025_009:0408c13_1": "何以故？",
    "T01n0025_009:0408c14_2": "其業爾故。",
    "T01n0025_009:0408c14_3": "又諸比丘！",
    "T01n0025_009:0408c14_4": "十歲人時，無有善名，人亦不行十善業道，一切多行不善之業。",
    "T01n0025_009:0408c16_5": "眾生相見，各生殺害誅戮之心，無慈愍意。",
    "T01n0025_009:0408c17_6": "如今獵師在空山澤見諸禽獸，唯起屠害殺戮之心。",
    "T01n0025_009:0408c18_7": "又諸比丘！",
    "T01n0025_009:0408c18_8": "當彼之時，其諸人輩，緣身之具瓔珞莊嚴，皆是刀杖。",
    "T01n0025_009:0408c19_9": "譬如今者華鬘耳璫、頸瓔臂釧、指環釵鑷，交絡嚴身一種無異。",
    "T01n0025_009:0408c21_10": "又諸比丘！",
    "T01n0025_009:0408c21_11": "當彼之時，中劫將末，七日之內，於其手中，所當觸者，若草若木，土塊瓦石，彼等一切，皆為刀杖，其鋒甚利，勝人所造。",
    "T01n0025_009:0408c24_12": "七日之中，各各競捉，共相屠害，一切相殺，命終並墮諸惡趣中，受地獄苦。",
    "T01n0025_009:0408c25_13": "何以故？",
    "T01n0025_009:0408c26_14": "以其相向各生殺心、濁心惡心，無利益心、無慈悲心、無淨心故。",
    "T01n0025_009:0408c27_15": "諸比丘！",
    "T01n0025_009:0408c27_16": "如是名為刀杖中劫。",
    "T01n0025_009:0408c29_0": "「諸比丘！",
    "T01n0025_009:0408c29_1": "云何名為飢饉中劫？",
    "T01n0025_009:0408c29_2": "諸比丘！",
    "T01n0025_009:0408c29_3": "飢饉劫時，其諸人輩無有法行，邪見顛倒，具足行十不善業道。",
    "T01n0025_009:0409a02_4": "以是義故天不降雨，以無雨故世則飢饉，無有種子，白骨為業，諸皮活命。",
    "T01n0025_009:0409a04_5": "云何名為白骨為業？",
    "T01n0025_009:0409a04_6": "諸比丘！",
    "T01n0025_009:0409a04_7": "飢饉之時，彼諸人輩，若四衢道，街巷城郭，道路處處，悉收白骨，以水煎煮，取汁而飲，以資活命，是故名為白骨為業。",
    "T01n0025_009:0409a07_8": "云何名為諸皮活命？",
    "T01n0025_009:0409a07_9": "諸比丘！",
    "T01n0025_009:0409a08_10": "飢饉劫時，彼諸人輩，以飢急故，取諸樹皮，以水煎煮，而飲其汁，以資活命，是故名為諸皮為業。",
    "T01n0025_009:0409a10_11": "諸比丘！",
    "T01n0025_009:0409a10_12": "彼時眾生，飢餓死已，皆當生於諸惡趣道，或復墮於閻羅世中。",
    "T01n0025_009:0409a12_0": "所謂餓鬼，為彼等輩，慳貪嫉妬，畏諸物盡，爭取藏貯。",
    "T01n0025_009:0409a13_1": "諸比丘！",
    "T01n0025_009:0409a13_2": "以是故名飢饉中劫。",
    "T01n0025_009:0409a14_0": "「諸比丘！",
    "T01n0025_009:0409a14_1": "云何名為疾疫中劫？",
    "T01n0025_009:0409a14_2": "諸比丘！",
    "T01n0025_009:0409a14_3": "彼時諸人，亦欲行法，欲說如法，亦欲行於無顛倒見，具足欲行十善業道。",
    "T01n0025_009:0409a16_4": "但彼時中，如法人輩，以其過去無十善業勝果報故，致令非人放於災氣行諸癘疫，於中多有人輩命終。",
    "T01n0025_009:0409a19_0": "又諸比丘！",
    "T01n0025_009:0409a19_1": "於彼疾病三摩耶中，復有他方世界非人，來為此等作疫病故。",
    "T01n0025_009:0409a20_2": "何以故？",
    "T01n0025_009:0409a20_3": "以放逸故，行放逸行。",
    "T01n0025_009:0409a21_4": "亦復與其惡相觸故，惱亂其心，奪彼威力。",
    "T01n0025_009:0409a22_5": "於中多有薄福之人，得病命終。",
    "T01n0025_009:0409a23_6": "譬如國王或王大臣，守護民故，於其界首，安置戍邏。",
    "T01n0025_009:0409a24_7": "爾時，他方有盜賊來，為彼戍邏不謹慎故、有放逸故，以諸劫賊，一時誅戮，或滅諸家、或殄村舍、或破聚落、或毀國城。",
    "T01n0025_009:0409a27_8": "如是如是，彼人放逸，他方非人來行疾疫，命終悉盡，亦復如是。",
    "T01n0025_009:0409a28_9": "又復彼時他方非人來行疾病時，諸眾生無放逸行。",
    "T01n0025_009:0409a29_10": "彼鬼大力，強相逼迫，與其惡觸，令心惱亂，奪其威力，於中多有遇病命終。",
    "T01n0025_009:0409b02_11": "譬如國王或王大臣，為諸聚落作守護故，安置鎮防。",
    "T01n0025_009:0409b03_12": "於彼時中，他方劫賊，來相侵擾，而是鎮防無有放逸，勤謹遮護。",
    "T01n0025_009:0409b05_13": "彼賊大力，強相逼迫，於此人等，一時誅戮，或滅諸家村舍聚落，略說如前。",
    "T01n0025_009:0409b07_14": "如是如是，諸比丘！",
    "T01n0025_009:0409b07_15": "其疾疫劫，人輩遇病，逼切命終，亦復如是。",
    "T01n0025_009:0409b08_16": "彼身死已，皆得向上諸天中生。",
    "T01n0025_009:0409b09_17": "所以者何？",
    "T01n0025_009:0409b09_18": "為彼等輩無相害心、無有亂心，有利益心、慈心淨心。",
    "T01n0025_009:0409b10_19": "當命終時，又各相問：『汝病可忍，得少損不？",
    "T01n0025_009:0409b11_20": "頗有脫者，頗有起者，從諸疾病有差者不？』",
    "T01n0025_009:0409b12_21": "諸比丘！",
    "T01n0025_009:0409b12_22": "以是義故，得生天上，以是名為疾疫中劫。",
    "T01n0025_009:0409b13_23": "諸比丘！",
    "T01n0025_009:0409b14_24": "是名世間三種中劫。",
    "T01n0025_009:0409b15_0": "起世經住世品第十一",
    "T01n0025_009:0409b16_0": "「諸比丘！",
    "T01n0025_009:0409b16_1": "世間之中，有四無量，不可得量、不可得稱、不可思議。",
    "T01n0025_009:0409b17_2": "若天若人，世中算數，欲取其量，有若干年、若干百年、若干千年、若干百千年、若干俱致年、若干百俱致年、若干千俱致年、若干百千俱致年，終不可得。",
    "T01n0025_009:0409b21_0": "何等為四？",
    "T01n0025_009:0409b21_1": "諸比丘！",
    "T01n0025_009:0409b21_2": "若世界住，此不可得算計而知，若干年、若干百年、若干千年、若干百千年、若干俱致年、若干百俱致年、若干千俱致年、若干百千俱致年。",
    "T01n0025_009:0409b25_0": "「諸比丘！",
    "T01n0025_009:0409b25_1": "若世界住已壞，亦不可得算計而知，若干年、若干百年、若干千年、若干百千年、若干俱致年、若干百俱致年、若干千俱致年、若干百千俱致年。",
    "T01n0025_009:0409b28_2": "諸比丘！",
    "T01n0025_009:0409b28_3": "若世界破壞已復住，此亦不可算計而知，若干年、若干百年、若干千年、若干百千年、若干俱致年、若干百俱致年、若干千俱致年、若干百千俱致年。",
    "T01n0025_009:0409c04_0": "「諸比丘！",
    "T01n0025_009:0409c04_1": "若世界成已住，此亦不可算計而知，若干年、若干百年、若干千年、若干百千年、若干俱致年、若干百俱致年、若干千俱致年、若干百千俱致年。",
    "T01n0025_009:0409c08_0": "「諸比丘！",
    "T01n0025_009:0409c08_1": "此等名為四種無量，不可得量、不可得稱、不可思議、不可計得，若天若人，無有算計而能得知，若干百千萬年、若干百千萬俱致年。",
    "T01n0025_009:0409c11_2": "諸比丘！",
    "T01n0025_009:0409c11_3": "於此東方，有諸世界，轉住轉壞無有間時，或有轉成轉住轉壞。",
    "T01n0025_009:0409c12_4": "諸比丘！",
    "T01n0025_009:0409c13_5": "南西北方轉成轉住轉壞，亦復如是。",
    "T01n0025_009:0409c14_0": "諸比丘！",
    "T01n0025_009:0409c14_1": "譬如五段輪除其軸却，轉無暫住無暫間時，略說如是如是。",
    "T01n0025_009:0409c15_2": "又如夏雨，其渧麤大，相續下注無有休間。",
    "T01n0025_009:0409c16_3": "如是東方南西北方，成住壞轉無有停住時，亦復如是。",
    "T01n0025_009:0409c18_0": "「諸比丘！",
    "T01n0025_009:0409c18_1": "於其中間，復有三災。",
    "T01n0025_009:0409c18_2": "何等為三？",
    "T01n0025_009:0409c18_3": "一者火災、二者水災、三者風災。",
    "T01n0025_009:0409c19_4": "其火災時，光音諸天，首免其災；水災之時，遍淨諸天，首免其災；風災之時，廣果諸天，首免其災。",
    "T01n0025_009:0409c21_5": "云何火災？",
    "T01n0025_009:0409c22_6": "諸比丘！",
    "T01n0025_009:0409c22_7": "火災之時，諸眾生輩，有於善行，所說如法，正見成就無有顛倒，具足而行十善業道，得無覺觀二禪，不用功修，自然而得。",
    "T01n0025_009:0409c25_8": "爾時，彼等諸眾生輩，以神通力住於虛空、住諸仙道、住諸天道、住梵行道，如是住已，受第二禪無覺觀樂，如是證知，成就具足，身壞即生光音天處。",
    "T01n0025_009:0409c28_9": "地獄眾生、畜生眾生、閻摩羅世、阿修羅世、四天王世、三十三天、夜摩、兜率、化樂天、他化自在，及魔身天，乃至梵世諸眾生輩，於人間生，悉皆成就無覺無觀，快樂證知，身壞即生光音天處。",
    "T01n0025_009:0410a04_10": "一切六道，悉皆斷絕，此則名為世間轉盡。",
    "T01n0025_009:0410a06_0": "「諸比丘！",
    "T01n0025_009:0410a06_1": "云何世間，住已轉壞？",
    "T01n0025_009:0410a06_2": "諸比丘！",
    "T01n0025_009:0410a06_3": "若有於彼三摩耶時，及無量時、長遠道時，天下[午-〡+几]旱，無復雨澤，所有草木，一切乾枯，悉無復有。",
    "T01n0025_009:0410a09_4": "譬如葦荻青刈之時，不得雨水，乾枯朽壞，皆無復有。",
    "T01n0025_009:0410a10_5": "如是如是，諸比丘！",
    "T01n0025_009:0410a10_6": "天久不雨，一切草木悉皆乾枯，亦復如是。",
    "T01n0025_009:0410a11_7": "諸比丘！",
    "T01n0025_009:0410a12_0": "一切諸行亦爾，無常、不久住、不堅牢、不自在、破壞法、可厭離、可求解脫。",
    "T01n0025_009:0410a14_0": "「復次，諸比丘！",
    "T01n0025_009:0410a14_1": "於彼時，有迦梨迦大風，吹散八萬四千由旬大海水已，於下即出日之宮殿，擲置海上須彌留山王半腹四萬二千由旬，安日道中。",
    "T01n0025_009:0410a17_2": "諸比丘！",
    "T01n0025_009:0410a17_3": "此名世間第二日出，所有諸小陂池江河一切乾竭，悉無復有。",
    "T01n0025_009:0410a19_0": "諸比丘！",
    "T01n0025_009:0410a19_1": "一切諸行，悉皆無常，略說如前，可求免脫。",
    "T01n0025_009:0410a20_2": "復次，諸比丘！",
    "T01n0025_009:0410a20_3": "略說如前，大風吹海，出日宮殿，置日道中，是名世間第三日出，所有一切大陂大池大河及恒河等，一切大河悉皆乾竭，無復遺餘；諸行亦爾。",
    "T01n0025_009:0410a23_4": "如是世間，第四日出，所有大水大池、所謂善現大池、阿那婆達多大池、曼陀祇尼大池、蛇滿大池等，悉皆乾竭，無復有餘；諸行亦爾。",
    "T01n0025_009:0410a26_5": "如是世間第五日出，其大海水，漸漸乾竭，初如脚踝，已下減少，乃至猶如膝，已下減乃至半身，或復一身二三四五六七人身，已下乾竭。",
    "T01n0025_009:0410b01_6": "諸比丘！",
    "T01n0025_009:0410b01_7": "其五日出，大海水減半多羅樹，乃至一多羅樹，或二三四五六七多羅樹減；乃至半俱盧奢，或一二三四五六七俱盧奢減；乃至半由旬減，或一二三四五六七由旬而減，乃至百由旬減，或二三四五六七百由旬減。",
    "T01n0025_009:0410b06_8": "諸比丘！",
    "T01n0025_009:0410b06_9": "其五日出，大海之水，千由旬減，乃至二三四五六七千由旬減。",
    "T01n0025_009:0410b07_10": "諸比丘！",
    "T01n0025_009:0410b07_11": "其世間中五日出時，彼大海水，略說乃至七千由旬，餘殘住時，或至六五四三二一千由旬在，如是乃至七百由旬，其水殘在；或至六五四三二一百由旬在，或七由旬，其水殘在；或復六五四三二一由旬水在；或復減至七俱盧奢，其水殘在；乃至六五四三二一俱盧奢水餘殘住在。",
    "T01n0025_009:0410b14_12": "諸比丘！",
    "T01n0025_009:0410b14_13": "其世間中，五日出時，彼大海水，深七多羅餘殘而在，或復六五四三二一多羅樹水餘殘而在；或如七人其水殘在；或復六五四三二一；或復半人、或膝已下、或至踝骨，其水殘在。",
    "T01n0025_009:0410b18_14": "又五日時，於大海中，少分有水，餘殘而住。",
    "T01n0025_009:0410b19_15": "如秋雨時於牛跡中少分有水。",
    "T01n0025_009:0410b20_16": "如是如是，五日之時，彼大海中，亦復如是。",
    "T01n0025_009:0410b21_17": "又諸比丘！",
    "T01n0025_009:0410b21_18": "五日之時，彼大海中，於一切處，乃至塗脂水無復遺餘。",
    "T01n0025_009:0410b23_0": "諸比丘！",
    "T01n0025_009:0410b23_1": "一切諸行，亦復如是，無常不久，須臾暫時，略說乃至，可厭可離，應求免脫。",
    "T01n0025_009:0410b24_2": "復次，諸比丘！",
    "T01n0025_009:0410b25_3": "略說如前。",
    "T01n0025_009:0410b25_4": "乃至六日出現世時，其四大洲并及八萬四千小洲，諸大山等、須彌留山王，悉皆起烟，起已復起，猶如凡師欲燒器時，器上火焰一時俱起。",
    "T01n0025_009:0410b28_5": "其火大盛，充塞遍滿。",
    "T01n0025_009:0410b29_6": "如是如是，其四大洲及諸山等，烟起猛壯，亦復如是，略說乃至，諸行無常，應求免脫。",
    "T01n0025_009:0410c02_7": "復次，諸比丘！",
    "T01n0025_009:0410c02_8": "略說如前，七日出時，其四大洲并及八萬四千小洲，諸餘大山及須彌留山王等，皆悉洞然。",
    "T01n0025_009:0410c04_9": "地下水際並盡乾竭，其地聚既盡，風聚亦盡。",
    "T01n0025_009:0410c05_10": "如是火大焰熾之時，其須彌留山王上分七百由旬，山峰崩落。",
    "T01n0025_009:0410c07_11": "其火焰熾，風吹上燒梵天宮殿，乃至光音。",
    "T01n0025_009:0410c08_12": "其中所有後生光音宮殿下者諸天子輩，不知世間劫轉壞成，及轉成住，皆生恐怖，驚懼戰悚，各相謂言：『莫復火焰來燒光音諸宮殿也。』",
    "T01n0025_009:0410c11_13": "是時，彼處光音天中諸天子輩，善知世間劫壞成住，慰喻其下諸天子言：『汝等仁輩，莫驚莫畏(上兩句梵本並再稱)。",
    "T01n0025_009:0410c13_14": "所以者何？",
    "T01n0025_009:0410c14_15": "仁輩！",
    "T01n0025_009:0410c14_16": "昔有光焰，亦至於彼。』",
    "T01n0025_009:0410c14_17": "時，諸天子聞此語已，即便憶念往昔時光，憶念彼光不離於心，故有此名，名曰光天。",
    "T01n0025_009:0410c16_18": "彼等如是，極大熾然，猛焰洪赫，無有餘殘灰墨燋燼，可得知別。",
    "T01n0025_009:0410c18_19": "諸比丘！",
    "T01n0025_009:0410c18_20": "諸行如是，略說乃至，可求免脫(梵本從此已下還覆述論從一日乃至七日出名住已壞，今悉略之)。",
    "T01n0025_009:0410c20_0": "「諸比丘！",
    "T01n0025_009:0410c20_1": "云何世間壞已復成？",
    "T01n0025_009:0410c20_2": "諸比丘！",
    "T01n0025_009:0410c20_3": "彼三摩耶，無量久遠不可計時，起大重雲，乃至遍覆梵天世界。",
    "T01n0025_009:0410c22_4": "如是覆已，注大洪雨，其雨渧麤，猶如車軸或有如杵，經歷多年百千萬年，而彼水聚漸漸增長，乃至梵天世界為畔，其水遍滿。",
    "T01n0025_009:0410c25_5": "然彼水聚，有四風輪之所住持。",
    "T01n0025_009:0410c25_6": "何等為四？",
    "T01n0025_009:0410c26_7": "所謂一住、二者安住、三者不墮、四者牢主。",
    "T01n0025_009:0410c27_8": "時，彼水聚雨斷已後，還自退下無量百千萬踰闍那。",
    "T01n0025_009:0410c28_9": "當於爾時，四方一時有大風起，其風名為阿那毘羅，吹彼水聚，波濤沸涌，攪亂不住，於中自然出生泡沫。",
    "T01n0025_009:0411a01_10": "然其泡沫，為彼阿那毘羅大風之所吹擲，從上安置作諸宮殿，微妙可愛，七寶間成，所謂金銀琉璃、頗梨赤真珠、車璩馬瑙等寶。",
    "T01n0025_009:0411a04_11": "諸比丘！",
    "T01n0025_009:0411a05_12": "此因緣故，梵身諸天，有斯宮殿諸牆壁等，世間出生。",
    "T01n0025_009:0411a07_0": "「諸比丘！",
    "T01n0025_009:0411a07_1": "如是作已，時彼水聚即便退下無量百千萬踰闍那，略說如前，四方風起，名曰阿那毘羅大風，吹擲沸沫，即成宮殿，名魔身天。",
    "T01n0025_009:0411a10_0": "垣牆住處，如梵身天，無有異也，唯有寶色，精妙差降，上下少殊。",
    "T01n0025_009:0411a11_1": "如是造作他化自在諸天宮殿、化樂諸天宮殿牆壁，其次造作刪兜率陀諸天宮殿，其次夜摩諸天宮殿，如是出生，具足悉如梵身諸天，次第而說。",
    "T01n0025_009:0411a15_0": "「諸比丘！",
    "T01n0025_009:0411a15_1": "時彼水聚復漸退下無量百千萬踰闍那，縮而減少，如是停住。",
    "T01n0025_009:0411a16_2": "彼水聚中，周匝四方，自然起沫，浮水而住，厚六十八百千由旬，廣闊無量。",
    "T01n0025_009:0411a18_3": "譬若泉池及以泊中，普遍四方，有於漂沫覆水之上彌羅而住。",
    "T01n0025_009:0411a19_4": "如是如是，諸比丘！",
    "T01n0025_009:0411a20_5": "彼水聚中普四方面，泡沫上住，厚六十八百千由旬，廣闊無量，亦復如是。",
    "T01n0025_009:0411a22_0": "「諸比丘！",
    "T01n0025_009:0411a22_1": "時，彼阿那毘羅大風，吹彼水沫，即便造作彼須彌留大山王身，次作城郭，雜色可愛，四寶所成，所謂金銀琉璃頗梨等諸妙寶。",
    "T01n0025_009:0411a25_2": "諸比丘！",
    "T01n0025_009:0411a25_3": "此因緣故，世間便有彼須彌留山王，出生如是。",
    "T01n0025_009:0411a26_4": "諸比丘！",
    "T01n0025_009:0411a26_5": "又於彼時，毘羅大風，吹彼水沫，於須彌留山王上分四方化作一切山峰，其峰各高七百由旬，雜色微妙七寶合成，乃至車璩馬瑙等寶，以是因緣，世間出生諸山峰岫。",
    "T01n0025_009:0411b01_6": "彼風如是，次第又吹其水上沫，為三十三諸天眾等造作宮殿，其次復於須彌留山東南西北半腹中間四萬二千踰闍那處，為彼四大天王造作諸宮殿住城壁垣牆，雜色七寶可愛端嚴。",
    "T01n0025_009:0411b05_7": "如是訖已，爾時彼風又取水沫，於須彌留山王半腹四萬二千踰闍那中，為月天子造作大城宮殿處所，雜色七寶，成就莊嚴。",
    "T01n0025_009:0411b08_8": "如是作已，風復取沫，為日天子造作七日諸天宮殿，城郭樓櫓，七寶雜色，種種莊嚴。",
    "T01n0025_009:0411b10_9": "以是因緣，世間有斯七日宮殿，安置住持。",
    "T01n0025_009:0411b11_10": "又諸比丘！",
    "T01n0025_009:0411b11_11": "彼風次吹其水聚沫，於須彌留大山王所，造作三片城郭莊嚴，雜色七寶，乃至車璩馬瑙等寶，如是城聚世間出生。",
    "T01n0025_009:0411b15_0": "「諸比丘！",
    "T01n0025_009:0411b15_1": "時，彼阿那毘羅大風，次吹水沫，於海水上高萬由旬，為於虛空諸夜叉輩造作頗梨宮殿城郭。",
    "T01n0025_009:0411b17_2": "諸比丘！",
    "T01n0025_009:0411b17_3": "此因緣故，世間便有虛空夜叉宮殿城壁，如是出生。",
    "T01n0025_009:0411b19_0": "「諸比丘。",
    "T01n0025_009:0411b19_1": "時，彼阿那毘羅大風，次吹水沫，於須彌留大山王邊，東西南北，各各去山一千由旬，在大海下，造作四面阿修羅城，雜色七寶，微妙可愛，乃至世間，有此四面阿修羅城如是出生。",
    "T01n0025_009:0411b23_2": "復次阿那毘羅大風，吹彼水沫於須彌留大山王外擲置彼處，造作一山，名曰佉提羅迦，其山高廣，各有四萬二千由旬，雜色七寶，莊嚴成就，微妙可觀。",
    "T01n0025_009:0411b26_3": "諸比丘！",
    "T01n0025_009:0411b27_0": "此因緣故，世間便有佉提羅迦山，如是出生。",
    "T01n0025_009:0411b28_0": "「復次，阿那毘羅大風，吹彼水沫，於佉提羅迦山外，擲置彼處，造作一山，名曰伊沙陀羅，其山高廣，各有二萬一千由旬，雜色可愛，七寶所成，乃至車璩馬瑙等寶。",
    "T01n0025_009:0411c02_1": "諸比丘！",
    "T01n0025_009:0411c03_0": "此因緣故，世間便有伊沙陀羅山，如是出生。",
    "T01n0025_009:0411c04_0": "「復次，阿那毘羅大風，吹彼水沫，擲置伊沙陀羅山外，於彼造作，一山而住，名曰由乾陀羅，其山高廣一萬二千由旬，雜色可愛，乃至為彼車璩馬瑙七寶所成。",
    "T01n0025_009:0411c07_1": "諸比丘！",
    "T01n0025_009:0411c07_2": "此因緣故，世間便有由乾陀羅山王出生。",
    "T01n0025_009:0411c08_3": "如是次第，作善現山，高廣正等，六千由旬；次復造作馬片頭山(舊云半頭)，高廣正等，三千由旬；次復造作尼民陀羅山，高廣一千二百由旬；次復造作毘那耶迦山，高廣正等，六百由旬；次復造作彼輪圓山，高廣正等，三百由旬，雜色可愛，所謂金銀琉璃頗梨，及赤真珠車璩馬瑙等，諸七寶之所成就，廣說如上，佉提羅迦造作無異。",
    "T01n0025_009:0411c16_4": "諸比丘！",
    "T01n0025_009:0411c16_5": "此因緣故，世間有斯輪圓山出。",
    "T01n0025_009:0411c18_0": "「復次，阿那毘羅大風，吹彼水沫，散擲置於輪圓山外，各四面住，作四大洲，及八萬小洲，并諸餘大山。",
    "T01n0025_009:0411c20_1": "如是展轉造作成就。",
    "T01n0025_009:0411c20_2": "諸比丘！",
    "T01n0025_009:0411c21_0": "此因緣故，世間便有斯四大洲，并及八萬小洲，諸大山等，次第出現。",
    "T01n0025_009:0411c23_0": "「復次，阿那毘羅大風，吹彼水沫，擲四大洲及八萬小洲，須彌留山王，并餘諸大山之外，安置住立，名曰大輪圓山，高廣正等，六百八十萬由旬，牢固真實，金剛所成，難可破壞。",
    "T01n0025_009:0411c27_1": "諸比丘！",
    "T01n0025_009:0411c27_2": "是因緣故，大輪圓山，世間出生。",
    "T01n0025_009:0411c29_0": "「復次，阿那毘羅大風，吹掘大地，漸漸深入，即於其處，置大水聚，湛然而住。",
    "T01n0025_009:0412a01_1": "諸比丘！",
    "T01n0025_009:0412a01_2": "此因緣故，世間之中，便有大海，如是出生。",
    "T01n0025_009:0412a02_3": "復何因緣，其大海水，如是鹹苦，不中飲食？",
    "T01n0025_009:0412a03_4": "諸比丘！",
    "T01n0025_009:0412a04_5": "此有三緣。",
    "T01n0025_009:0412a04_6": "何等為三？",
    "T01n0025_009:0412a04_7": "一者從火災後無量時節長遠道中，起大重雲，住持彌覆，乃至梵天，然後下雨，其雨渧大，廣說如前。",
    "T01n0025_009:0412a07_0": "彼大雨汁洗梵身天諸宮殿已，次洗魔身諸天宮殿、他化自在諸天宮殿、化樂宮殿、刪兜率陀諸天宮殿、夜摩宮殿，洗已復洗，如是大洗，彼等洗時，所有鹹鹵辛苦等味，悉皆流下；次洗須彌留大山王身，及四大洲八萬小洲，自餘大山，并輪圓等，如是澆漬，流注洗盪，其中所有鹹苦辛味，一時併下，墮大海中。",
    "T01n0025_009:0412a14_1": "諸比丘！",
    "T01n0025_009:0412a14_2": "此一因緣，其大海水鹹不中飲。",
    "T01n0025_009:0412a16_0": "「復次，其大海水，為諸大神大身眾生之所居住。",
    "T01n0025_009:0412a17_1": "何等大身？",
    "T01n0025_009:0412a17_2": "所謂魚鼈蝦蟇、獺虬宮毘羅、低摩耶低寐(迷私反)彌羅低寐(音同上)、兜羅兜羅祁羅等，其中或有身百由旬，或有二百三四五六七百由旬。",
    "T01n0025_009:0412a20_3": "如是大身，在其中住，彼等所有屎尿流出，皆在海中，以是因緣，其海鹹苦，而不中飲。",
    "T01n0025_009:0412a22_4": "諸比丘！",
    "T01n0025_009:0412a22_5": "此名第二鹹苦因緣。",
    "T01n0025_009:0412a22_6": "復次，其大海水又被往昔諸仙所呪，仙呪願言：『願汝成鹽，味不中飲(此兩句梵本再稱)。』",
    "T01n0025_009:0412a24_7": "諸比丘！",
    "T01n0025_009:0412a24_8": "此是第三鹹苦因緣，其大海水鹹不中飲。",
    "T01n0025_009:0412a25_9": "復次，於中有何因緣，大熱燋竭世間出生？",
    "T01n0025_009:0412a26_10": "諸比丘！",
    "T01n0025_009:0412a26_11": "若此世間劫初轉時，於彼三摩耶，其阿那毘羅大風，聚彼六日宮殿城郭，擲置於彼大海水下，其安置處，即於彼住。",
    "T01n0025_009:0412a29_12": "其大水聚，皆悉消盡，不曾盈汎。",
    "T01n0025_009:0412b01_13": "諸比丘！",
    "T01n0025_009:0412b01_14": "是因緣故，世間有是大熱燋竭，示現出生，此名世間轉壞已住。",
    "T01n0025_009:0412b04_0": "「復次，云何名世間轉壞已成住？",
    "T01n0025_009:0412b04_1": "諸比丘。",
    "T01n0025_009:0412b04_2": "譬如現今世間成已，如是住立，有其火災。",
    "T01n0025_009:0412b05_3": "於中云何復有水災？",
    "T01n0025_009:0412b06_4": "諸比丘！",
    "T01n0025_009:0412b06_5": "其水災劫三摩耶時，彼諸人輩有如法行，說如法語，正見成就無有顛倒，持十善行。",
    "T01n0025_009:0412b08_6": "彼諸人輩當得無喜第三禪處，不勞功力，無有疲倦，自然而得。",
    "T01n0025_009:0412b09_7": "時，彼眾生得住虛空諸仙諸天梵行道中，得住中已，離喜快樂，即自稱言：『快樂，仁輩！",
    "T01n0025_009:0412b11_8": "此第三禪，如是快樂。』",
    "T01n0025_009:0412b12_9": "爾時，彼處諸眾生輩，即共問彼得禪眾生，彼便答言：『善哉仁輩！",
    "T01n0025_009:0412b14_0": "此是無喜第三禪道，應如是知。』",
    "T01n0025_009:0412b14_1": "彼等眾生，知已，成就如是無喜第三禪道。",
    "T01n0025_009:0412b15_2": "禪成已證，證已思惟，思惟已住，身壞命終，生遍淨天。",
    "T01n0025_009:0412b16_3": "如是下從地獄眾生、閻羅世中、阿修羅中、四天王中，乃至梵世、光音天下，諸眾生輩，一切處一切有皆斷盡。",
    "T01n0025_009:0412b19_4": "諸比丘！",
    "T01n0025_009:0412b19_5": "是名世轉。",
    "T01n0025_009:0412b20_0": "「復次，於中云何世間轉已而壞？",
    "T01n0025_009:0412b20_1": "諸比丘！",
    "T01n0025_009:0412b20_2": "有三摩耶，無量久遠長道時節，大雲遍覆，乃至光音諸天已來，雨沸灰水，無量多年，略說乃至，百千億年。",
    "T01n0025_009:0412b23_3": "諸比丘！",
    "T01n0025_009:0412b23_4": "彼沸灰水，雨下之時，消光音天所有宮殿，悉皆滅盡，無有形相微塵影像可得識知。",
    "T01n0025_009:0412b25_5": "譬如以酥及生酥等擲置火中，消滅然盡，無有形相可得驗知。",
    "T01n0025_009:0412b27_0": "如是如是，彼沸灰水，雨下之時，消光音天諸宮殿等，亦復如是，無相可知。",
    "T01n0025_009:0412b28_1": "諸比丘！",
    "T01n0025_009:0412b28_2": "諸行無常，破壞離散，流轉磨滅，不久須臾，亦復如是，可厭可患，應求免脫。",
    "T01n0025_009:0412c01_3": "諸比丘！",
    "T01n0025_009:0412c01_4": "如是梵身諸天、魔身、化樂、他化自在、兜率、夜摩諸宮殿等，為沸灰雨澆洗消滅，略說如前，似酥入火融消失本，無有形相，亦復如是。",
    "T01n0025_009:0412c04_5": "乃至一切諸行無常，應求免離。",
    "T01n0025_009:0412c05_6": "諸比丘！",
    "T01n0025_009:0412c05_7": "彼沸灰水，雨下之時。",
    "T01n0025_009:0412c06_8": "雨四大洲、八萬小洲、自餘諸山、須彌留山，消磨滅盡，無有形相可得記識，廣說如前。",
    "T01n0025_009:0412c08_9": "應可患厭，如是變化，唯除見者，乃能信之，此名世轉住已轉壞。",
    "T01n0025_009:0412c10_0": "「復次，云何轉壞已成？",
    "T01n0025_009:0412c10_1": "諸比丘！",
    "T01n0025_009:0412c10_2": "於時起雲，注大水雨，經歷多年，起風吹沫，上作天宮，廣說乃至，如火災事，是為水災。",
    "T01n0025_009:0412c13_0": "「復次，云何有於風災？",
    "T01n0025_009:0412c13_1": "諸比丘！",
    "T01n0025_009:0412c13_2": "其風災時，諸眾生輩，如法修行成就正念，生第四禪廣果天處。",
    "T01n0025_009:0412c15_3": "其地獄中眾生，捨身還來人間，修清淨行成就四禪，亦復如是；畜生道中、閻羅世中、阿修羅中、四天王天、三十三天、夜摩、兜率、化樂、他化，及魔身天、梵世、光音、遍淨、少光等，成就四禪，廣說如上。",
    "T01n0025_009:0412c19_4": "諸比丘！",
    "T01n0025_009:0412c19_5": "是名世間轉成。",
    "T01n0025_009:0412c20_6": "云何轉壞？",
    "T01n0025_009:0412c20_7": "諸比丘！",
    "T01n0025_009:0412c20_8": "於彼無量久遠道中，有大風起，彼之大風，名僧伽多(隋言和合)。",
    "T01n0025_009:0412c22_0": "諸比丘！",
    "T01n0025_009:0412c22_1": "彼和合風，吹於遍淨諸天宮殿，令其相著揩磨壞滅，無有形相餘殘可知。",
    "T01n0025_009:0412c23_2": "譬如壯人取二銅器於兩手中，相揩破壞磨滅消盡，無有形相可得識知。",
    "T01n0025_009:0412c25_3": "彼和合風，吹遍淨天宮殿磨滅，亦復如是。",
    "T01n0025_009:0412c26_4": "諸比丘！",
    "T01n0025_009:0412c26_5": "一切諸行無常破壞，不久須臾，乃至可厭，應求免離。",
    "T01n0025_009:0412c28_0": "如是次吹光音諸天宮殿，吹梵身天宮殿、魔身諸天、他化自在、化樂、夜摩諸天宮殿，相打相揩，相磨相滅，無形無相，無影無塵可知其相。",
    "T01n0025_009:0413a02_1": "諸比丘！",
    "T01n0025_009:0413a02_2": "一切諸行，亦復如是，敗壞不牢，無有真實，應當厭離，早求免脫。",
    "T01n0025_009:0413a04_0": "「諸比丘！",
    "T01n0025_009:0413a04_1": "彼僧伽多大風，吹四大洲，八萬小洲，并餘大山、須彌留山王，舉高一拘盧奢，分散破壞；或二或三四五六七拘盧奢已，分裂散壞；或吹舉高一踰闍那，二三四五六七；或吹舉高百踰闍那，二三四五六七百踰闍那，分散破壞；或吹舉高千踰闍那，二三四五六七千踰闍那；或復舉高百千由旬，分散破壞。",
    "T01n0025_009:0413a11_2": "彼風如是，吹破散壞，無形無相，無如微塵餘殘可知。",
    "T01n0025_009:0413a12_3": "譬如有力壯健丈夫，手撮一把麥䴰令碎，擲向虛空，分散飄颺，無形無影。",
    "T01n0025_009:0413a14_4": "如是如是，彼風吹破諸洲諸山，亦復如是。",
    "T01n0025_009:0413a15_5": "唯除見者，乃能信之。",
    "T01n0025_009:0413a15_6": "此名世間轉住已壞。",
    "T01n0025_009:0413a16_7": "復次，世間云何壞已轉成？",
    "T01n0025_009:0413a16_8": "諸比丘！",
    "T01n0025_009:0413a16_9": "彼三摩耶無量年歲長遠道中，起大黑雲，普覆世間，乃至遍淨諸天居處。",
    "T01n0025_009:0413a18_10": "如是覆已，即降大雨，其雨渧麤，猶如車軸，或有如杵，相續注下，如是多年百千萬歲，而彼水聚，深廣遠大，乃至遍淨，滿其中水。",
    "T01n0025_009:0413a21_11": "四種風輪，持如前說。",
    "T01n0025_009:0413a22_12": "乃至吹沫，造遍淨宮，七寶雜色，顯現出生。",
    "T01n0025_009:0413a23_13": "一一悉如火災水災，次第而說。",
    "T01n0025_009:0413a23_14": "諸比丘！",
    "T01n0025_009:0413a24_15": "是名世間壞已轉成。",
    "T01n0025_009:0413a24_16": "云何世間轉成已住？",
    "T01n0025_009:0413a25_0": "諸比丘。",
    "T01n0025_009:0413a25_1": "譬如今者，天人世間轉成已住。",
    "T01n0025_009:0413a25_2": "諸比丘！",
    "T01n0025_009:0413a26_3": "如是次第，有於風吹，此等名為世間三災。",
    "T01n0025_009:0413a28_0": "起世經最勝品第十二上",
    "T01n0025_009:0413a29_0": "「復次，諸比丘！",
    "T01n0025_009:0413a29_1": "彼三摩耶世間轉已，如是成時，其眾生輩，多得生於光音天上。",
    "T01n0025_009:0413b01_2": "彼等於彼天上生時，身心悅豫，歡喜為食，自然光明。",
    "T01n0025_009:0413b03_3": "又有神通，乘空而行，得最勝色，年壽長遠，安樂而住。",
    "T01n0025_009:0413b04_4": "諸比丘！",
    "T01n0025_009:0413b04_5": "彼三摩耶世間轉壞，其轉壞時，虛空無物。",
    "T01n0025_009:0413b05_6": "於梵宮中，有一眾生，光音天上福業命盡，從光音天下來，生彼梵宮殿中，不從胎生，忽然化有，是梵天名娑婆波帝(上兩句梵本再稱之)，為如是故，有此名生。",
    "T01n0025_009:0413b09_0": "「諸比丘！",
    "T01n0025_009:0413b09_1": "彼時復有自餘眾生，福業壽盡，從光音天，捨身命已，於此處生，身形端正，亦以歡喜持為飲食，自然光明有神通力，騰空而行，身色最勝，即於此間長遠久住。",
    "T01n0025_009:0413b12_2": "彼等於此如是住時，無有男女，無有良賤，唯有眾生眾生名也，如是得名。",
    "T01n0025_009:0413b15_0": "「復次，諸比丘！",
    "T01n0025_009:0413b15_1": "當於如是三摩耶時，此大地上，出生地肥凝然而住。",
    "T01n0025_009:0413b16_2": "譬如有人熟煎乳訖，其上便有薄膜而住，或復水上有薄膜住。",
    "T01n0025_009:0413b17_3": "如是如是，諸比丘！",
    "T01n0025_009:0413b18_4": "或復於三摩耶時，此大地上，生於地肥凝然而住。",
    "T01n0025_009:0413b19_5": "譬如攢酪成就生酥，有於如是形色相貌，其味有如無蠟之蜜。",
    "T01n0025_009:0413b21_0": "爾時，彼處諸眾生輩，其中有生貪性眾生，作如是念：『我於今者，亦可以指取味而甞，乃至我知此是何物。』",
    "T01n0025_009:0413b23_1": "時彼眾生作是念已，即以其指齊一節間，取彼地味向口而甞，吮已意喜，如是一過再過三過，即生貪著，次以手抄漸漸手掬，後遂摶掬而恣食之。",
    "T01n0025_009:0413b26_2": "時，彼眾生如是以手摶掬食時，於彼復有自餘人輩，見彼眾生如是噉已，即便相學競取而食。",
    "T01n0025_009:0413b28_3": "諸比丘！",
    "T01n0025_009:0413b29_0": "彼等眾生，以手如是摶掬地味，食噉之時，彼等身形自然澁惡，皮膚麤厚，軀體濁暗，色貌改變無復光明，亦更不能飛騰虛空，以地肥故神通滅沒。",
    "T01n0025_009:0413c03_1": "諸比丘！",
    "T01n0025_009:0413c03_2": "如前所說，後亦如是，彼三摩耶世間之中，便成黑暗。",
    "T01n0025_009:0413c05_0": "「諸比丘！",
    "T01n0025_009:0413c05_1": "為如是故，世間始有大暗出生。",
    "T01n0025_009:0413c05_2": "復次，云何於彼時節，世間自然出生日月？",
    "T01n0025_009:0413c06_3": "彼三摩耶現星宿形，便有晝夜，一月半月，年歲時節，名字而生。",
    "T01n0025_009:0413c08_4": "諸比丘，爾時，日天大勝宮殿從於東出，繞須彌留山王半腹，於西而沒西向沒已，還從東出。",
    "T01n0025_009:0413c10_5": "爾時，眾生見彼日天大宮殿已，各相告言：『諸仁者輩！",
    "T01n0025_009:0413c11_6": "還是日天光明宮殿，再從東方出已，右繞須彌留山半腹西沒。』",
    "T01n0025_009:0413c13_7": "再三見已，各相謂言：『諸仁者輩！",
    "T01n0025_009:0413c14_8": "此是彼天光明流行，是天光明流行世也。』",
    "T01n0025_009:0413c15_9": "是故稱言修梨耶修梨耶(修梨耶者隋言此彼是也)，故有如是名字出生。",
    "T01n0025_009:0413c17_0": "起世因本經卷第九"
}