{
    "T14n0544_001:0837a14_0": "辯意長者子經",
    "T14n0544_001:0837a16_0": "後魏沙門法場譯",
    "T14n0544_001:0837a17_0": "聞如是：一時，佛在舍衛國祇樹給孤獨園，與千二百五十沙門俱，菩薩萬人。",
    "T14n0544_001:0837a18_1": "爾時，世尊與無央數大眾共會圍繞說法。",
    "T14n0544_001:0837a19_2": "時舍衛城中有大長者子，名曰辯意，從五百長者子，各有五百侍從，來詣佛所，前以頭面著地，為佛作禮，却坐一面。",
    "T14n0544_001:0837a22_3": "於時，辯意長者子察眾坐定，承佛威神，從坐起正衣服，儼然而前為佛作禮，長跪叉手，白佛言：「欲有所問，唯願世尊慈愍敷演。",
    "T14n0544_001:0837a25_4": "世尊、至真！",
    "T14n0544_001:0837a25_5": "三界無上道德神化，濟度群萌普演權道，令眾得所，當來之世，五濁鼎沸三毒熾盛，以此相燒，無尊無卑毒念相向。",
    "T14n0544_001:0837a28_6": "若當臣王以貪國位，興師相伐身死名滅，當爾之時災及小民，若佛弟子四輩之眾，蒙佛遺恩得為道名，外著法衣內懷嫉妬，無有敬順轉相誹謗，揚惡遏善貢高非彼，此之人輩，皆是地獄餓鬼畜生之分，利一時之榮，不知後世劫數之殃，當以何法而開化之？",
    "T14n0544_001:0837b05_7": "唯願世尊，具示教化，使將來人可蒙此福，得離三塗永處福堂。」",
    "T14n0544_001:0837b06_8": "佛言：「善哉！",
    "T14n0544_001:0837b07_9": "善哉！",
    "T14n0544_001:0837b07_10": "辯意長者子，乃於佛前作師子吼，有所發起開化一切，當來愚闇凶惡之人，得蒙是義快如是乎！",
    "T14n0544_001:0837b09_11": "所欲問者莫得疑難，如來當為分別說之。」",
    "T14n0544_001:0837b11_0": "長者子辯意白佛言：「人何因緣得生天上？",
    "T14n0544_001:0837b11_1": "復何因緣來生人中？",
    "T14n0544_001:0837b12_2": "復何因緣生地獄中？",
    "T14n0544_001:0837b12_3": "復何因緣常生餓鬼中？",
    "T14n0544_001:0837b13_4": "復何因緣生畜生中？",
    "T14n0544_001:0837b13_5": "復何因緣常生尊貴眾人所敬？",
    "T14n0544_001:0837b14_6": "復何因緣生奴婢中為人所使？",
    "T14n0544_001:0837b15_7": "復何因緣生庶民中，口氣香潔身心常安，為人所譽不被誹謗？",
    "T14n0544_001:0837b16_8": "復何因緣得生為人，常被誹謗為人所憎，形狀醜惡身意不安常懷恐怖？",
    "T14n0544_001:0837b18_9": "復何因緣所生之處常與佛會，聞法奉持初不差違，遭遇知識逮得好心，若作沙門常得所願？",
    "T14n0544_001:0837b20_10": "所問如是，唯願世尊，分別解說，令此眾會得聞正教，願使一切得濟彼安。」",
    "T14n0544_001:0837b23_0": "佛告長者子辯意：「諦聽！",
    "T14n0544_001:0837b23_1": "諦聽！",
    "T14n0544_001:0837b23_2": "善思念之，吾當為汝解說妙要。",
    "T14n0544_001:0837b24_3": "有五事行得生天上。",
    "T14n0544_001:0837b24_4": "何謂為五？",
    "T14n0544_001:0837b25_5": "一者、慈心，不殺群生悉養物命令眾得安；二者、賢良，不盜他物布施無貪濟諸窮乏；三者、貞潔，不犯外色男女護戒奉齋精進；四者、誠信，不欺於人護口四過無得貪欺；五者、不飲酒，不過口行；此五事乃得生天。」",
    "T14n0544_001:0837b29_6": "爾時世尊，以偈頌曰：「不殺得長壽，　　無病常鮮肥，　一切受天位，　　身安光景至。",
    "T14n0544_001:0837c04_0": "　不盜常大富，　　自然錢財寶，　七寶為宮殿，　　娛樂心常好。",
    "T14n0544_001:0837c06_0": "　男女俱不婬，　　身體香潔淨，　所生常端正，　　德行自然明；　不欺口氣香，　　言語常聰明，　談論不謇吃，　　所說眾奉行。",
    "T14n0544_001:0837c10_0": "　酒肉不過口，　　無有誤亂意，　若當所生處，　　天人常奉侍。",
    "T14n0544_001:0837c12_0": "　若其壽終後，　　二十五神迎，　五福自然來，　　光影甚煒煒。」",
    "T14n0544_001:0837c14_0": "佛告辯意：「復有五事得生人中。",
    "T14n0544_001:0837c14_1": "何謂為五？",
    "T14n0544_001:0837c15_0": "一者、布施，恩潤貧窮；二者、持戒，不犯十惡；三者、忍辱，不亂眾意；四者、精進，勸化懈怠；五者、一心，奉孝盡忠；是為五事，得生人中大富長壽端正威德，得為人主一切敬侍。」",
    "T14n0544_001:0837c18_1": "爾時世尊，以偈頌曰：「布施得大富，　　錢財而自然，　所生常尊貴，　　輒得父餘財。",
    "T14n0544_001:0837c22_0": "　持戒常完具，　　奉受三尊教，　盡心不犯惡，　　便得壽命長。",
    "T14n0544_001:0837c24_0": "　忍辱不亂眾，　　瞋恚不犯人，　撾罵不還報，　　所生常端正。",
    "T14n0544_001:0837c26_0": "　精進不懈怠，　　常念奉持行，　所生輒豪強，　　得為一切將。",
    "T14n0544_001:0837c28_0": "　一心不退轉，　　忠信念反復，　供事諸尊長，　　所生無艱難。",
    "T14n0544_001:0838a01_0": "　若行此五事，　　轉得為人主，　財力色端正，　　自然勇猛將。」",
    "T14n0544_001:0838a03_0": "佛復告辯意：「有五事行，死入地獄億劫乃出。",
    "T14n0544_001:0838a04_1": "何謂為五？",
    "T14n0544_001:0838a04_2": "一者、不信有佛法眾，而行誹謗輕毀聖道；二者、破壞佛寺尊廟；三者、四輩轉相謗毀，不信殃罪無敬順意；四者、反逆無有上下，君臣父子不相順從；五者、當來有欲為道者已得為道，便不順師教而自貢高輕慢謗師；是為五事死入地獄，展轉地獄無有出期。」",
    "T14n0544_001:0838a10_3": "爾時世尊，以偈頌曰：「世間愚癡人，　　不信佛法眾，　愚意欲毀壞，　　言佛無有神。",
    "T14n0544_001:0838a13_0": "　眼見善惡事，　　故作眾罪行，　神祠而壞之，　　利少得罪多。",
    "T14n0544_001:0838a15_0": "　末世諸四輩，　　含毒懷嫉妬，　名利故相毀，　　不知後罪重。",
    "T14n0544_001:0838a17_0": "　世間諸群臣，　　父子惡相加，　財寶利名故，　　無有敬順意。",
    "T14n0544_001:0838a19_0": "　當來諸惡人，　　以得為沙門，　不奉受師教，　　死受罪不輕。",
    "T14n0544_001:0838a21_0": "　行此五事者，　　其罪不可說，　億劫地獄中，　　諸佛不能救。",
    "T14n0544_001:0838a23_0": "「復次，長者子！",
    "T14n0544_001:0838a23_1": "有五事行墮餓鬼中。",
    "T14n0544_001:0838a23_2": "何謂為五？",
    "T14n0544_001:0838a24_3": "一者、慳貪不欲布施；二者、盜竊不孝二親；三者、愚冥無有慈心；四者、積聚財物不肯衣食；五者、不給父母兄弟妻子奴婢；是為五事墮餓鬼中。」",
    "T14n0544_001:0838a27_4": "爾時，世尊以偈頌曰：「慳貪不布施，　　私竊不養親，　藏積恐亡遺，　　無慈於老人，　妻子及奴婢，　　一皆不給與，　坐守財物死，　　餓鬼甚為苦。",
    "T14n0544_001:0838b03_0": "　身不見衣裳，　　腹大咽如針，　東西行求食，　　洋銅灌其口，　不欲得飲之，　　拍口強令咽，　一口入腹中，　　肝肺腸胃爛。",
    "T14n0544_001:0838b07_0": "　如是之勤苦，　　更歷數萬年，　罪畢乃得出，　　生為貧賤人。",
    "T14n0544_001:0838b09_0": "「復次，長者子！",
    "T14n0544_001:0838b09_1": "又有五事，作畜生行墮畜生中。",
    "T14n0544_001:0838b10_0": "何謂為五？",
    "T14n0544_001:0838b10_1": "一者、犯戒私竊偷盜；二者、負債觝而不償；三者、殺生以身償之；四者、不喜聽受經法；五者、常以因緣艱難齋戒施會以俗為緣；是為五事生畜生中。」",
    "T14n0544_001:0838b13_2": "於是，世尊以偈頌曰：「常私竊盜人物，　　負錢財觝不償，　喜殺生獵魚網，　　作俗緣不法會，　無誠信不知道，　　去來事今現在。",
    "T14n0544_001:0838b18_0": "　作眾罪不自覺，　　稍稍積墮畜生，　牛馬象驢駱駝，　　猪羊犬不可數，　常負重死剝皮，　　如是苦甚叵當。",
    "T14n0544_001:0838b21_0": "「復次，長者子！",
    "T14n0544_001:0838b21_1": "又有五事，得為尊貴眾人所敬。",
    "T14n0544_001:0838b22_2": "何謂為五？",
    "T14n0544_001:0838b22_3": "一者、布施周惠普廣；二者、禮敬佛法三寶及諸長老；三者、忍辱無有瞋恚；四者、柔和謙下；五者、博聞學誦經戒；是為五事得為尊貴眾人所敬。」",
    "T14n0544_001:0838b25_4": "爾時世尊，以偈頌曰：「布施常等心，　　普濟令眾安，　色力壽無病，　　親厚皆蒙恩。",
    "T14n0544_001:0838b29_0": "　敬佛三寶者，　　禮事諸尊長，　所生為尊貴，　　常得一切禮。",
    "T14n0544_001:0838c02_0": "　忍辱無瞋恚，　　生輒得端正，　眾人見歡喜，　　視之無厭足，　心調能柔和，　　謙讓而敬順，　學問誦習經，　　乃為人中尊。",
    "T14n0544_001:0838c06_0": "「復次，長者子！",
    "T14n0544_001:0838c06_1": "又有五事，常生卑賤為人奴婢。",
    "T14n0544_001:0838c07_0": "何謂為五？",
    "T14n0544_001:0838c07_1": "一者、憍慢不敬二親；二者、剛強無恭恪心；三者、放逸不禮三尊；四者、盜竊以為生業；五者、負債逃避不償；是為五事，常生卑賤奴婢之中。」",
    "T14n0544_001:0838c10_2": "爾時，世尊以偈頌曰：「若有愚騃人，　　憍慢於二親，　無有恭恪心，　　後生輒卑賤，　三寶不禮事，　　剛強於尊老，　無慈孝於人，　　生輒為奴婢。",
    "T14n0544_001:0838c15_0": "　放心恣其意，　　盜竊人財物，　負債不欲償，　　後生奴婢中。",
    "T14n0544_001:0838c17_0": "　衣食仰於人，　　走使不自在，　功力償其主，　　罪畢乃得出。",
    "T14n0544_001:0838c19_0": "「復次，長者子！",
    "T14n0544_001:0838c19_1": "又有五事，得生人中口氣香潔身心常安，為人所譽不被誹謗。",
    "T14n0544_001:0838c20_2": "何謂為五？",
    "T14n0544_001:0838c20_3": "一者、至誠不欺於人；二者、誦經無有彼此；三者、護口不謗聖道；四者、教人遠惡就善；五者、不求人之長短；是為五事，生於人中口氣香潔身意常安，為人所譽不被誹謗。」",
    "T14n0544_001:0838c24_4": "爾時世尊，以偈頌曰：「恭敬於三寶，　　不憍慢二親，　至誠不欺誑，　　是行人所敬。",
    "T14n0544_001:0838c28_0": "　護口不誹謗，　　等心於一切，　勸人遠罪行，　　誦習念正法。",
    "T14n0544_001:0839a01_0": "　世人不憍慢，　　相敬如父母，　遏惡而揚善，　　如是得佛疾。",
    "T14n0544_001:0839a03_0": "「復次，長者子！",
    "T14n0544_001:0839a03_1": "又有五事，若在人中常被誹謗，為人所憎形體醜惡，心意不安常懷恐怖。",
    "T14n0544_001:0839a04_2": "何謂為五？",
    "T14n0544_001:0839a05_3": "一者、常無至誠欺詐於人；二者、大會有說法處而誹謗之；三者、見諸同學而輕試之；四者、不見他事而為作過；五者、兩舌鬪亂彼此；是為五事，若在人中常被誹謗，為人所憎形體醜惡，心意不寧常懷恐怖。」",
    "T14n0544_001:0839a09_4": "爾時世尊，以偈頌曰：「欺詐迷惑眾，　　常無有至誠，　心口而作行，　　令身受罪重。",
    "T14n0544_001:0839a13_0": "　若生地獄中，　　鐵鈎鈎舌出，　洋銅灌其口，　　晝夜不懈休。",
    "T14n0544_001:0839a15_0": "　若當生為人，　　口氣常腥臭，　人見便不喜，　　無有和悅歡。",
    "T14n0544_001:0839a17_0": "　常遇縣官事，　　為人所譏論，　遭逢眾厄難，　　心意初不安，　死還入地獄，　　出則為畜生，　展轉五道中，　　不脫眾苦難。",
    "T14n0544_001:0839a21_0": "「復次，長者子！",
    "T14n0544_001:0839a21_1": "又有五事，所生之處常與佛法眾會初不差違，見佛聞法便得好心，若作沙門即得所願。",
    "T14n0544_001:0839a23_2": "何謂為五？",
    "T14n0544_001:0839a23_3": "一者、身奉三寶勸人令事；二者、作佛形像當使鮮潔；三者、常奉師教不犯所受；四者、普慈一切與身正等如愛赤子；五者、所受經法晝夜諷誦；是為五事，所生之處常與佛法眾會初不差違，見佛聞法便得好心，若作沙門即得所願。」",
    "T14n0544_001:0839a28_4": "爾時世尊，以偈頌曰：「奉敬三尊寶，　　教化勸令事，　作佛形像好，　　奉諸尊師教。",
    "T14n0544_001:0839b03_0": "　當視一切人，　　與身等無異，　彼我悉平等，　　行是會佛前。",
    "T14n0544_001:0839b05_0": "　晝夜常學問，　　智慧是大寶，　開悟諸盲冥，　　普使知道真。」",
    "T14n0544_001:0839b07_0": "於是，長者子辯意聞佛說五十事要法之義，欣然歡喜逮得法忍，五百長者子皆得法眼淨，又諸會者各得其志。",
    "T14n0544_001:0839b09_1": "於是，辯意即從座起，為佛作禮，長跪叉手白佛言：「善哉！",
    "T14n0544_001:0839b10_2": "世尊！",
    "T14n0544_001:0839b10_3": "快說此法，乃令會者得聞其所，復使將來濟度厄難。",
    "T14n0544_001:0839b12_4": "唯願世尊，過於貧聚及諸眾會，明日日中屈於舍食。」",
    "T14n0544_001:0839b13_5": "爾時，世尊默然而許。",
    "T14n0544_001:0839b13_6": "諸長者子為佛作禮歡喜而去。",
    "T14n0544_001:0839b14_7": "辯意到舍白父母言：「今所請者人中難有，名曰如來，無上法師，三界無比。」",
    "T14n0544_001:0839b16_8": "便告其妻，令設飯食即尋具饌。",
    "T14n0544_001:0839b16_9": "明日世尊與諸大眾，往到其家就坐儼然。",
    "T14n0544_001:0839b17_10": "時辯意長者子父母眷屬，前禮佛足，各自供侍。",
    "T14n0544_001:0839b18_11": "辯意起行澡水，敬意奉食。",
    "T14n0544_001:0839b19_12": "下食未訖，有一乞兒前歷座乞，佛未呪願，無敢與者，遍無所得，瞋恚而出，便生惡念：「此諸沙門放逸愚惑，有何道哉？",
    "T14n0544_001:0839b22_13": "貧者從乞，無心見與。",
    "T14n0544_001:0839b22_14": "長者迷惑，用為飯此無慈愍意，吾為王者，以鐵輞車轢斷其頭！」",
    "T14n0544_001:0839b24_0": "言已便去。",
    "T14n0544_001:0839b24_1": "佛達嚫訖，有一乞兒來入乞匃，座中眾人各各與之，大得飯食，歡喜而去，即生念言：「此諸沙門皆有慈心，憐吾貧寒，施食充飽，得濟數日。",
    "T14n0544_001:0839b27_2": "善哉！",
    "T14n0544_001:0839b27_3": "長者！",
    "T14n0544_001:0839b27_4": "乃能供事此等大士，其福無量。",
    "T14n0544_001:0839b28_5": "吾為王者，當供養佛及眾弟子，乃至七日之中，當報今日饑渴之恩。」",
    "T14n0544_001:0839b29_6": "言已便去。",
    "T14n0544_001:0839c01_7": "佛食已訖說法，即還精舍之中。",
    "T14n0544_001:0839c01_8": "佛告阿難：「從今以後嚫訖下食以此為常。」",
    "T14n0544_001:0839c03_0": "時二乞兒展轉乞匃，到他國中臥於道邊深草之中。",
    "T14n0544_001:0839c04_1": "時彼國王忽然崩亡，無有係嗣。",
    "T14n0544_001:0839c04_2": "時國相師明知相法，讖書記曰：「當有賤人應為王者。」",
    "T14n0544_001:0839c06_3": "諸臣百官千乘萬騎，案行國界，誰應為王。",
    "T14n0544_001:0839c07_0": "顧見道邊深草之中，上有雲蓋。",
    "T14n0544_001:0839c07_1": "相師指曰：「中有神人！」",
    "T14n0544_001:0839c08_2": "即見乞兒，相應為王。",
    "T14n0544_001:0839c08_3": "諸臣拜謁，各稱曰臣。",
    "T14n0544_001:0839c09_4": "乞兒驚愕，自云下賤非是王種。",
    "T14n0544_001:0839c10_0": "皆言應相，非是強力。",
    "T14n0544_001:0839c10_1": "沐浴香湯，著王者之服，光相儼然，稱善無量，導從前後，迴車入國。",
    "T14n0544_001:0839c11_2": "時惡念者在於深草中，臥寐不覺，車轢斷其頭。",
    "T14n0544_001:0839c13_3": "王到國中，陰陽和調，四氣隆赫，人民安樂，稱王之德。",
    "T14n0544_001:0839c14_4": "爾時國王自念：「昔者貧窮之人，以何因緣得為國王？",
    "T14n0544_001:0839c15_5": "昔行乞時，得蒙佛恩，大得飯食，便生善念，得為王者，供養七日，佛之恩德今已果之。」",
    "T14n0544_001:0839c17_6": "即召群臣，遙向舍衛國燒香作禮。",
    "T14n0544_001:0839c18_7": "即遣使者，往請佛言：「蒙世尊遺恩，得為人王，願屈尊神，來化此國愚冥之人，得見教訓。」",
    "T14n0544_001:0839c20_8": "於是佛告諸弟子：「當受彼請。」",
    "T14n0544_001:0839c20_9": "佛與弟子無央數眾往到彼國。",
    "T14n0544_001:0839c21_10": "時王出迎，與諸群臣稽首佛足，燒香散華，伎樂供養。",
    "T14n0544_001:0839c22_11": "佛入宮中即以就座，王起行水，供設飯食，須臾以訖。",
    "T14n0544_001:0839c24_12": "爾時，國王為佛作禮前白佛言：「我本是小人，有何福行得享斯位？",
    "T14n0544_001:0839c25_13": "願佛解說，令此國人得蒙開眼。」",
    "T14n0544_001:0839c27_0": "佛告王曰：「往日舍衛城中有長者子，名曰辯意，施設大檀，請佛及僧。",
    "T14n0544_001:0839c28_1": "時佛坐定，下食未嚫，有一乞兒，來入欲乞，一無所得，瞋恚而出，惡念生曰：『若吾為王，以鐵輞車轢斷僧頭！』",
    "T14n0544_001:0840a01_2": "一人後來，乞匃大得飯食出，即念言：『若我為王，供養此等眾聖之僧七日之中。』",
    "T14n0544_001:0840a03_3": "時善念者，今王是也；時惡念者，臥深草中，王受正位，迴車入國，車騎侍從轢斷其頭，死入地獄，為火車所轢，億劫乃出。",
    "T14n0544_001:0840a06_4": "王今請佛報誓過厚，世世受福，無有極已。」",
    "T14n0544_001:0840a07_5": "爾時世尊以偈頌曰：「人心是毒根，　　口為禍之門，　心念而口言，　　身受其罪殃。",
    "T14n0544_001:0840a10_0": "　不念善惡人，　　自作身受患，　意欲害於彼，　　不覺車轢頭。",
    "T14n0544_001:0840a12_0": "　心為甘露法，　　令人生天上，　心念而口言，　　身受其福德。",
    "T14n0544_001:0840a14_0": "　有念善惡人，　　自作安身本，　意念一切善，　　如王得天位。」",
    "T14n0544_001:0840a16_0": "是時，國王聞經歡喜，舉國臣民得須陀洹道。",
    "T14n0544_001:0840a17_0": "供養佛七日之後，佛於是欲去，王及臣民為佛作禮而別，於是世尊還到舍衛祇樹精舍。",
    "T14n0544_001:0840a19_0": "賢者阿難政衣服，從坐起，為佛作禮，長跪白佛言：「當以何名此經，云何奉行？」",
    "T14n0544_001:0840a20_1": "佛告阿難：「是經名為『辯意長者子所問』，當奉持之，一名『諸法要義』。」",
    "T14n0544_001:0840a22_2": "佛復告阿難：「若有善男子、善女人，有行斯經，奉持諷誦，宣傳後世，令人受持者，是人如侍我身福無有異。",
    "T14n0544_001:0840a24_3": "誦斯經者，當為彌勒佛所授決。",
    "T14n0544_001:0840a25_4": "如來廣長舌，所語無有異。」",
    "T14n0544_001:0840a26_5": "佛說經已，時諸天、龍、鬼神、四輩弟子，聞經歡喜，為佛作禮。",
    "T14n0544_001:0840a28_0": "辯意長者子經"
}