{
    "T13n0402_010:0579c22_0": "寶星陀羅尼經卷第十",
    "T13n0402_010:0579c24_0": "唐天竺三藏波羅頗蜜多羅譯",
    "T13n0402_010:0579c25_0": "◎阿吒薄俱品第十二",
    "T13n0402_010:0579c26_0": "爾時，夜叉眾中大將軍主名阿吒薄俱，而作可畏夜叉之形；復有夜叉名曰為想，而作鹿形；復有夜叉名曰智炬，作獼猴形；復有夜叉名捨渴愛，作羖羊形；復有夜叉名曰斷流，而作象形。",
    "T13n0402_010:0580a01_1": "此五夜叉是善丈夫，去釋迦如來不遠，於憍陳炎如來前坐。",
    "T13n0402_010:0580a02_2": "此等五人一切身分，皆出清淨微妙香光，各以兩手捧光明大寶，為供養世尊故。",
    "T13n0402_010:0580a04_3": "爾時，懷樂菩薩摩訶薩以清淨心，觀彼五人清淨所依，乃是菩薩摩訶薩，即告阿吒薄俱大夜叉軍將言：「善丈夫！",
    "T13n0402_010:0580a06_4": "汝等今者見何等義，現如是相威儀所作供養世尊？」",
    "T13n0402_010:0580a08_5": "時，阿吒薄俱答懷樂菩薩言：「善男子！",
    "T13n0402_010:0580a08_6": "於過去世九十一劫，於此佛剎有佛出世，號毘婆尸如來、應供、正遍知。",
    "T13n0402_010:0580a10_7": "彼佛世時，我等兄弟同一母生，於彼佛所，俱發阿耨多羅三藐三菩提心。",
    "T13n0402_010:0580a12_8": "為成熟眾生勤作方便，從彼已來於尸棄如來所，如是毘葉婆如來所，乃至於此大賢劫中，最初如來名拘留孫。",
    "T13n0402_010:0580a14_9": "彼佛出世，從爾已來，我等大願常作同母兄弟。",
    "T13n0402_010:0580a15_10": "於彼如來，我等兄弟以種種供養供給所須。",
    "T13n0402_010:0580a16_11": "「彼佛世時想善丈夫為優婆塞，樂修禪定，作如是願：『願我常於大賢劫中作夜叉大將。",
    "T13n0402_010:0580a18_12": "若有夜叉居住空野之處，於諸眾生常懷惡心無有悲愍，種種雜類夜叉之形，乃至迦吒富單那等，我以方便現同彼類，為說正法令生淨信，得淨信已為受戒法，置之吉祥安隱善道。",
    "T13n0402_010:0580a22_13": "乃至隨所有處，諸畜生趣亦復如是，麞鹿虎狼猪羊犬等為其說法。",
    "T13n0402_010:0580a24_14": "乃至恒河沙數惡夜叉等，諸畜生趣盡同所作，為其說法令種善根。",
    "T13n0402_010:0580a25_15": "彼成熟已安置於彼三乘正道，然後我得阿耨多羅三藐三菩提記。』",
    "T13n0402_010:0580a27_16": "智炬夜叉願作獼猴形者，為成熟獼猴故；捨渴愛夜叉願作羖羊形者，為成熟住八難眾生故；斷流夜叉願作象形者，為成熟象等故。",
    "T13n0402_010:0580b01_17": "如是萬二千諸大神通夜叉居四天下者，往昔已來作種種願，為成熟眾生故，為求阿耨多羅三藐三菩提故，於彼拘留孫如來前，求阿耨多羅三藐三菩提時，為成熟惡夜叉故。",
    "T13n0402_010:0580b06_0": "「願盡大賢劫彼惡夜叉無悲愍心，樂作惡法無恩慈心，乃至迦吒富單那奪精氣者，狂亂他心者，作不善心者，殺害眾生者，乃至邪見者；剎利、婆羅門、毘舍、首陀等心狂亂者；道路、城邑、州縣、國土等中作狂亂者；作諸災怪，星宿日月晝夜度數，半月一月時節年歲皆令失度，鬪諍謀計，飢饉疾病，他方怨敵，非時風雨，極寒極熱，和合集起如是惡事，種子藥草花果汁味悉欲破壞；眾生喜樂無病和合，於善法欲地味精氣財穀寶物，食味法味解脫味皆令滅沒者。",
    "T13n0402_010:0580b16_1": "有如是等諸惡夜叉，教令受戒置不退地，然後我乃取阿耨多羅三藐三菩提記。",
    "T13n0402_010:0580b18_2": "「我從彼已來，常生諸惡大夜叉中為大軍將，乃至極惡迦吒富單那等，以三乘法成熟安立，置於不退之地。",
    "T13n0402_010:0580b20_3": "從是已來，見下中上鬼不曾輕欺，如所見形我同彼形隨類與語，籌量漸進令其歡喜，斷除諸惡立慈悲心，滿悕望已，教令供養佛法僧寶，令不退轉。",
    "T13n0402_010:0580b24_4": "隨有夜叉眷屬之處，我當往彼以法教示，彼諸夜叉隨其住處，若見我來咸共白言：『善來阿吒薄俱！』",
    "T13n0402_010:0580b26_5": "由彼稱我名阿吒薄俱故，我名阿吒薄俱。",
    "T13n0402_010:0580b27_6": "若今時人無先聖法，住於惡戒常行黑業，彼命終已生三惡道，少分眾生生於人中。",
    "T13n0402_010:0580b29_7": "若行雜業者，於三寶中時有淨信，彼命終已由雜業故，雜生諸惡夜叉、迦吒富單那中，於世間中倍復增長。",
    "T13n0402_010:0580c02_8": "彼等一切白法之分方便滅壞，由彼惡故，今時鬪諍倍復增長，我又不能於一切時，於惡夜叉乃至惡富單那，以柔軟語置於白法。",
    "T13n0402_010:0580c06_0": "「我又不能於一切時，於沙門、婆羅門、剎利、毘舍、首陀羅等，男女、長幼、小男、小女除其擾亂。",
    "T13n0402_010:0580c08_0": "我又不能於一切時，城邑、州縣、國土、道路除其擾亂。",
    "T13n0402_010:0580c09_1": "我又不能於一切時，令諸鬼神等心心數法置解脫味。",
    "T13n0402_010:0580c10_2": "「善男子！",
    "T13n0402_010:0580c10_3": "我今蒙一切諸佛威德力故，已得善入一切夜叉、迦吒富單那等方便諂心智。",
    "T13n0402_010:0580c12_4": "「善男子！",
    "T13n0402_010:0580c12_5": "有陀羅尼，名金剛佉婆娑履諸鬼心大暴惡明呪。",
    "T13n0402_010:0580c13_6": "若有行此呪者，諸夜叉女、夜叉父母、夜叉男女、夜叉夫婦并其眷屬，若羅叉、羅叉女，乃至龍、龍女，鳩槃茶、鳩槃茶女，顛病鬼、瘧病鬼，若日日發乃至四日發鬼，若迦吒富單那、迦吒富單那女、迦吒富單那父母、迦吒富單那男女、迦吒富單那夫婦并其眷屬，不復更能惱亂剎利、婆羅門、毘舍首陀，乃至國土。",
    "T13n0402_010:0580c20_7": "「復次，善男子！",
    "T13n0402_010:0580c20_8": "隨所有處，若城邑、州縣，若王宮內，乃至庶民家，此金剛佉婆娑履諸鬼心大暴惡明呪，隨處開示。",
    "T13n0402_010:0580c23_9": "時彼處所有惡夜叉、迦吒富單那等，往昔已來憎嫉隨逐，不善業者願令悉捨，生於慈悲柔軟之心，於一切眾生起利益心。",
    "T13n0402_010:0580c25_10": "若一切聚落家宅，為天、龍、夜叉、迦吒富單那等之所擾亂，一切日月星宿災怪，毒氣等之所加害，厭蠱擾亂，及身中風病黃病陰病瘧病，若日日發，或二日、三日、四日發，癩病癬疥，欬嗽丁瘡，腹痛支節等病之所擾亂，皆得除滅。",
    "T13n0402_010:0581a02_0": "願令人非人等乃至禽獸，勤修白業斷諸怖畏，具足喜樂晝夜受樂，布施調伏攝護身口而無懈怠，勤修樂求助菩提道。」",
    "T13n0402_010:0581a04_1": "又作如是言：「善男子！",
    "T13n0402_010:0581a05_2": "諸佛世尊隨喜加護，與我此呪成就業句，能除一切擾亂惡法，遮斷一切不善之分，增長一切善法之分。",
    "T13n0402_010:0581a07_3": "我今欲說此一切諸惡金剛佉婆娑履大明呪句，釋迦如來當加護我圓音演說。",
    "T13n0402_010:0581a09_4": "若我圓音演說此文字，聲滿一切佛剎者，如是諸來大眾，聞此圓音演說句義文字皆令歡喜。」",
    "T13n0402_010:0581a12_0": "爾時，世尊釋迦如來告阿吒薄俱大夜叉軍將言：「善男子！",
    "T13n0402_010:0581a13_1": "我等諸佛已加護汝此圓音演說金剛佉婆娑履諸鬼心大暴惡陀羅尼呪，破壞黑黨熾然白法。",
    "T13n0402_010:0581a15_2": "善男子！",
    "T13n0402_010:0581a15_3": "汝當勇猛，說此能除一切擾亂金剛佉婆娑履諸鬼心大暴惡明呪，遮斷一切諸惡呪句。」",
    "T13n0402_010:0581a17_4": "是時，阿吒薄俱大夜叉軍將，即從坐起，曲躬合掌向釋迦如來，以大音聲，盡此佛剎普皆告知，即於佛前說此呪句：「多地也他豆(上音)摩豆摩(一)　駄摩駄摩(二)　豆摩豆摩(三)　儞履娜(四)　娜羅努羅儞羅(五)　鳩吒儞鳩吒儞(六)　摩訶鳩吒泥(七)　吒吒吒株(八)　摩訶吒吒(九)　阿婆娑(十)　阿毘阿毘(十一)　履尼履尼(十二)　摩訶履尼履尼(十三)　履弭履弭履弭(十四)　陀履彌(十五)　履簁(平音)摩訶履簁(十六)　首樓首樓(十七)　摩訶首樓首樓(十八)　首樓首樓陀(十九)　摩訶首樓首樓(二十)　嘔舅摩舅摩(二十一)　舅摩那(二十二)　履弭履弭(二十三)　醯履醯履(二十四)　醯履醯履(二十五)　醯履醯履(二十六)　醯履醯履(二十七)　醯履(二十八)　儞弭儞弭(二十九)　醯儞醯儞(三十)　母儞母儞(三十一)　部地(上音)(三十二)　履跛囉婆囉(三十三)　所吒(上音)所吒路迦(三十四)　柘履耶視泥視泥(三十五)　視娜履所婆(三十六)　視娜視娜履所婆(三十七)　娑婆呵(三十八)」是時，阿吒薄俱大夜叉軍將說此呪已，即白佛言：「世尊！",
    "T13n0402_010:0581b06_5": "隨所有處，若城邑乃至庶民家，說此金剛佉婆娑履耶大明呪句時，若有夜叉乃至迦吒富單那心不淨信，及身口意不受教戒，不於眾生起慈悲心，以是故，我今更說倍復嚴迅大明呪句。」",
    "T13n0402_010:0581b10_6": "即於佛前而說呪曰：「多地也他阿(上音)眵(一)　阿眵(二)　母泥母泥(三)　阿(上)耆(上)泥朽朽(四)　母泥母泥(五)　歷娜履所婆(上音)朽朽(六)　阿迦囉檀池(七)　阿哆檀池(八)　阿哆阿哆(九)　阿底(十)　嘔吒(十一)　醯(上音)儞(十二)　醯儞(十三)　醯履醯履醯履醯履醯履醯履醯履(十四)　哆哆囉舅歷(十五)　舅歷舅歷舅歷(十六)　醯履醯履(十七)　儞里儞里(十八)　摩呵儞里(十九)　三母陀羅儞(去音)佉(二十)　呵吒呵吒呵吒(二十一)　阿囉拏彌(去音)佉(二十二)　叉婆佉(二十三)　比履地毘(二十四)　阿(去音)跛(二十五)　帝(多易反)殊(二十六)　婆由(二十七)　阿迦捨(二十八)　[口*陀][口*陀]陀窮脾(二十九)　朋窮脾(三十)　惡差(初飢反)窮脾(三十一)　視許婆窮脾薩傍(去音)伽窮脾(三十二)　囉袪窮脾(三十三)　娑陀娑斗窮脾(三十四)　娑婆呵(三十五)」爾時，阿吒薄俱夜叉大將說此呪時，應時無間，一切天、龍、夜叉、迦吒富單那皆大驚怖。",
    "T13n0402_010:0581b25_7": "此佛剎土地及虛空住者悉皆戰怖，一剎那頃如是一切諸鬼，即於佛前合掌敬仰，作如是言：「南無一切諸佛！",
    "T13n0402_010:0581b28_8": "南無南無一切諸佛！",
    "T13n0402_010:0581b28_9": "最勝大悲願悲愍我，阿吒薄俱夜叉大將，說入一切鬼心呪句。」",
    "T13n0402_010:0581c02_0": "寶星陀羅尼經諸佛還國品第十三",
    "T13n0402_010:0581c03_0": "爾時，一切諸佛世尊從十方來者，各從坐起現還國相。",
    "T13n0402_010:0581c04_1": "是時，大眾地及虛空住者悉皆戰怖，一切大地悉皆震動，從空雨華，於虛空中作百億樂，燒香末香從空而下，光明遍照此佛剎內，一切大眾皆悉合掌。",
    "T13n0402_010:0581c07_2": "爾時，娑婆世界主梵天王問大栴檀香佛言：「世尊！",
    "T13n0402_010:0581c08_3": "是諸眾生以何善根當得具足？",
    "T13n0402_010:0581c09_4": "諸佛世尊以幾種法加護眾生，於未來世得此法門，當受當持當讀當溫誦，及為餘人，當廣開示，書寫此經，書寫已安置家中？」",
    "T13n0402_010:0581c13_0": "爾時，世尊大栴檀香如來告梵天王言：「如是，梵王！",
    "T13n0402_010:0581c14_1": "一切諸佛加護眾生六界之身，調伏魔黨故，息滅鬪亂故，成熟眾生故，妙法久住故，淨無上道故。",
    "T13n0402_010:0581c16_2": "如是一切諸佛世尊、諸大菩薩，有十種法加護眾生，於未來世得此法門，當受持讀誦，書寫經已安置家中。",
    "T13n0402_010:0581c18_3": "「何等為十？",
    "T13n0402_010:0581c19_0": "一者、一切諸佛諸大菩薩，慇懃付囑一切天、龍、夜叉、乾闥婆、阿修羅、伽樓羅、緊那羅、摩呼羅伽等，常令擁護受持法人，不起非法身口意業，示誨善法，隨所受用衣服飲食，常令豐足無病安隱，乃至捨己身命護持法人令無過失。",
    "T13n0402_010:0581c24_1": "二者、彼人所得念慧樂說，趣巧方便得無過失，及彼欲樂相應意覺深忍具足，隨所住心如空如地。",
    "T13n0402_010:0581c26_2": "三者、以四攝法勸諸四眾及餘眾生，得住善法取堅固身，三事清淨行菩提道。",
    "T13n0402_010:0581c28_3": "四者、得寶幢三昧，得是三昧巧能觀察諸三昧門。",
    "T13n0402_010:0581c29_4": "五者、彼持法人隨處命終，無量無數諸佛世尊、諸比丘眾、諸菩薩眾，常現在前將養說法。",
    "T13n0402_010:0582a02_5": "六者、諸佛世尊所說成就句義文字法時，悉皆得聞，即得一切最勝聖法無受喜樂；彼一切業障，隨彼命終最後剎那，捨壽死識得如法滅，猶如死法阿羅漢滅。",
    "T13n0402_010:0582a05_6": "七者、如所悕望清淨佛剎隨意化生，彼諸世尊住世將養，常說清淨大乘教法；彼持法人，於此大乘無障礙智，具足如虛空心而住。",
    "T13n0402_010:0582a08_7": "八者、不久於此功德，悉得具足。",
    "T13n0402_010:0582a09_8": "九者、彼持法人，穢濁佛土不復受生，除自本願。",
    "T13n0402_010:0582a10_9": "十者、速疾當得阿耨多羅三藐三菩提。",
    "T13n0402_010:0582a11_10": "是為十法。",
    "T13n0402_010:0582a11_11": "「諸佛世尊以此十法加持法人，若於今時、若未來世，此妙正法當得熾然，若有受持此陀羅尼法門，乃至但書寫此經安置家中，一切諸佛諸大菩薩當擁護彼持法之人，一切煩惱悉得解脫，即是菩薩摩訶薩也。」",
    "T13n0402_010:0582a17_0": "爾時，世尊釋迦如來告釋梵護世：「諸善男子！",
    "T13n0402_010:0582a18_0": "此諸世尊，皆從十方普來會者，憐愍汝等諸眾生故，令此世界外物清淨故，成熟一切眾生故，顯示菩提行故，退魔黨故，建立法幢故，顯示一切佛事故，三寶種不斷故，滅一切病故，遮一切惡故，擁護一切怖畏故，斷一切惡見故，入菩提道故，滿足如來十力故，盡一切煩惱業故，說此希有大希有相。",
    "T13n0402_010:0582a24_1": "昔未曾有昔所未聞，甚深句義陀羅尼，擁護家宅城邑國土，乃至擁護此四天下，天、龍、人、非人等，穀藥花果，護說法師及聽法者，為得無著陀羅尼故，入如虛空智故，以一法式得一切智智故。",
    "T13n0402_010:0582b01_0": "「復次，善男子！",
    "T13n0402_010:0582b01_1": "以此法門故，一切諸佛依入大悲智，以十種法護此佛剎中一一諸物增長不壞。",
    "T13n0402_010:0582b03_2": "善男子！",
    "T13n0402_010:0582b03_3": "一切諸佛菩薩，於此佛剎遍皆受用無空缺處，護持一切善法故。",
    "T13n0402_010:0582b04_4": "一切佛土所受生者，於此佛剎當起尊重禮拜，如塔廟想、如大師想，由此佛剎所受生者，善能建立一切法故，滅除業障五逆罪故，具不善法得不愛果盡無餘故，住諸善法。",
    "T13n0402_010:0582b08_5": "善男子！",
    "T13n0402_010:0582b09_0": "此是諸佛於此佛剎大丈夫業。",
    "T13n0402_010:0582b09_1": "善男子！",
    "T13n0402_010:0582b09_2": "汝等應當恭敬受持此法，若有在家及出家人受持此法者，及信此法者，汝等應當守護此人，汝等當得利益安樂故。」",
    "T13n0402_010:0582b13_0": "爾時，俱蘇摩幢如來，於此法門稱揚功德，說如是偈：「淨金滿諸剎，　　捨供諸如來，　不如持此經，　　福德無邊量。」",
    "T13n0402_010:0582b17_0": "爾時，勝寶蓋如來亦復如是，稱歎此經無量功德，說如是偈：「若持金寶聚，　　施與恒沙佛，　不得如此福，　　如彼持經者。」",
    "T13n0402_010:0582b21_0": "爾時，須彌峯如來亦復如是，稱歎此經無量功德，說如是偈：「最上華聚蓋，　　連布覆虛空，　普施於諸佛，　　淨喜心供養。",
    "T13n0402_010:0582b25_0": "　末法欲盡時，　　多諸怖畏事，　持此經福量，　　諸佛不能說。」",
    "T13n0402_010:0582b27_0": "爾時，釋迦如來亦復如是，稱揚此經無量功德，說如是偈：「若起淨心牟尼前，　　炷如須彌香油燈，　無量俱胝大劫中，　　熙怡持此以供養。",
    "T13n0402_010:0582c02_0": "　復有餘人樂福德，　　悕求無障解脫身，　法欲盡時以此經，　　為信者說福勝彼。」",
    "T13n0402_010:0582c04_0": "爾時，阿閦如來亦復如是，稱讚此經無量功德，說如是偈：「若修持忍慧，　　常起精進行，　禪定攝身儀，　　及以廣大智。",
    "T13n0402_010:0582c08_0": "　末世鬪諍時，　　持此妙法印，　修忍進無等，　　智慧亦無比。」",
    "T13n0402_010:0582c10_0": "爾時，淨三昧勇力如來亦復如是，稱讚此經無量功德，說如是偈：「開示此經法，　　受持及書寫，　授與他相應，　　復能常讀誦，　燒香以供養，　　華鬘及上服，　所得諸功德，　　無能度量者。」",
    "T13n0402_010:0582c16_0": "爾時，無量無數諸佛世尊，稱揚此經功德利益無量無邊，既稱讚已，即告釋梵護世：「諸善男子！",
    "T13n0402_010:0582c18_1": "汝等一切受此法門，盡煩惱障一切業障。",
    "T13n0402_010:0582c19_2": "於後末世，若有眾生但聞此經，盡煩惱障一切業障。」",
    "T13n0402_010:0582c20_3": "佛說此經已，一切世間得信善男子、天人、阿修羅、乾闥婆等，聞佛所說，歡喜奉行。",
    "T13n0402_010:0582c23_0": "寶星陀羅尼經卷第十"
}