{
    "T01n0026_047:0718b20_0": "中阿含經卷第四十七",
    "T01n0026_047:0718b22_0": "東晉罽賓三藏瞿曇僧伽提婆譯",
    "T01n0026_047:0718b23_0": "（一七八）心品獵師經第七(第四分別誦)",
    "T01n0026_047:0718b24_0": "我聞如是：一時，佛遊王舍城，在竹林迦蘭哆園。",
    "T01n0026_047:0718b25_1": "爾時，世尊告諸比丘：「獵師飼鹿，不如是心，令鹿得肥、得色、得力、得樂、長壽。",
    "T01n0026_047:0718b26_2": "獵師飼鹿，如是心飼，唯欲近食，近食已，令憍恣放逸，放逸已，隨獵師、獵師眷屬，獵師飼鹿，如是心也。",
    "T01n0026_047:0718b29_3": "「第一群鹿近食獵師食，彼近食已，便憍恣放逸，放逸已，便隨獵師、獵師眷屬。",
    "T01n0026_047:0718c02_4": "如是彼第一群鹿不脫獵師、獵師眷屬境界。",
    "T01n0026_047:0718c03_5": "「第二群鹿而作是念：『第一群鹿近食獵師食，彼近食已，便憍恣放逸，放逸已，便隨獵師、獵師眷屬，如是第一群鹿不脫獵師、獵師眷屬境界。",
    "T01n0026_047:0718c06_6": "我今寧可不食獵師食，離於恐怖，依無事處，食草飲水耶？』",
    "T01n0026_047:0718c07_7": "第二群鹿作是念已，便捨獵師食，離於恐怖，依無事處，食草飲水。",
    "T01n0026_047:0718c09_8": "彼春後月諸草水盡，身體極羸，氣力衰退，便隨獵師、獵師眷屬。",
    "T01n0026_047:0718c10_9": "如是彼第二群鹿亦復不脫獵師、獵師眷屬境界。",
    "T01n0026_047:0718c11_10": "「第三群鹿亦作是念：『第一、第二群鹿一切不脫獵師、獵師眷屬境界，我今寧可離獵師、獵師眷屬，依住不遠，住不遠已，不近食獵師食，不近食已，便不憍恣放逸，不放逸已，便不隨獵師、獵師眷屬。』",
    "T01n0026_047:0718c16_11": "第三群鹿作是念已，便離獵師、獵師眷屬，依住不遠，住不遠已，不近食獵師食，不近食已，便不憍恣放逸，不放逸已，便不隨獵師、獵師眷屬。",
    "T01n0026_047:0718c19_12": "彼獵師、獵師眷屬便作是念：『第三群鹿甚奇諂黠，極諂黠。",
    "T01n0026_047:0718c21_13": "所以者何？",
    "T01n0026_047:0718c21_14": "食我食已，而不可得，我今寧可作長圍罝，作長圍罝已，便得第三群鹿所依住止。』",
    "T01n0026_047:0718c23_15": "獵師、獵師眷屬作是念已，便作長圍罝，作長圍罝已，便得第三群鹿所依住止，如是第三群鹿亦復不脫獵師、獵師眷屬境界。",
    "T01n0026_047:0718c26_16": "「第四群鹿亦作是念：『第一、第二、第三群鹿一切不脫獵師、獵師眷屬境界，我今寧可依住獵師、獵師眷屬所不至處，依住彼已，不近食獵師食，不近食已，便不憍恣放逸，不放逸已，便不隨獵師、獵師眷屬。』",
    "T01n0026_047:0719a02_17": "第四群鹿作是念已，便依住獵師、獵師眷屬所不至處，依住彼已，便不近食獵師食，不近食已，便不憍恣放逸，不放逸已，便不隨獵師、獵師眷屬。",
    "T01n0026_047:0719a05_18": "彼獵師、獵師眷屬復作是念：『第四群鹿甚奇猛俊，第一猛俊，若我逐彼，必不能得，餘鹿則當恐怖驚散，我今寧可捨罝第四群鹿。』",
    "T01n0026_047:0719a08_19": "獵師、獵師眷屬作是念已，則便捨罝。",
    "T01n0026_047:0719a09_20": "如是第四群鹿便得脫獵師、獵師眷屬境界。",
    "T01n0026_047:0719a10_21": "「比丘！",
    "T01n0026_047:0719a10_22": "我說此喻，欲令解義，我今說此，當觀其義。",
    "T01n0026_047:0719a11_23": "獵師食者，當知五欲功德，眼知色、耳知聲、鼻知香、舌知味、身知觸。",
    "T01n0026_047:0719a13_24": "獵師食者，當知是五欲功德也。",
    "T01n0026_047:0719a14_0": "獵師者，當知是惡魔王也。",
    "T01n0026_047:0719a14_1": "獵師眷屬者，當知是魔王眷屬也。",
    "T01n0026_047:0719a15_2": "群鹿者，當知是沙門、梵志也。",
    "T01n0026_047:0719a16_3": "第一沙門、梵志近食魔王食，世間信施食，彼近食已，便憍恣放逸，放逸已，便隨魔王、魔王眷屬，如是第一沙門、梵志不脫魔王境界。",
    "T01n0026_047:0719a19_4": "猶如第一群鹿近食獵師食，彼近食已，便憍恣放逸，放逸已，便隨獵師、獵師眷屬，如是第一群鹿不脫獵師、獵師眷屬境界。",
    "T01n0026_047:0719a22_0": "當觀彼第一沙門、梵志亦復如是。",
    "T01n0026_047:0719a22_1": "「第二沙門、梵志亦作是念：『第一沙門、梵志近食魔王食，世間信施食，彼近食已，便憍恣放逸，放逸已，便隨魔王、魔王眷屬，如是彼第一沙門、梵志不脫魔王、魔王眷屬境界。",
    "T01n0026_047:0719a26_2": "我今寧可捨世間信施食，離於恐怖，依無事處，食果及根。』",
    "T01n0026_047:0719a28_3": "第二沙門、梵志作是念已，便捨世間信施食，離於恐怖，依無事處，食果及根。",
    "T01n0026_047:0719b01_0": "彼春後月諸果根盡，身體極羸，氣力衰退，衰退已，便心解脫、慧解脫衰退，心解脫、慧解脫衰退已，便隨魔王、魔王眷屬，如是第二沙門、梵志亦不脫魔王、魔王眷屬境界。",
    "T01n0026_047:0719b04_1": "猶如第二群鹿而作是念：『第一群鹿近食獵師食，彼近食已，便憍恣放逸，放逸已，便隨獵師、獵師眷屬，如是第一群鹿不脫獵師、獵師眷屬境界。",
    "T01n0026_047:0719b08_2": "我今寧可捨獵師食，離於恐怖，依無事處，食草飲水耶？』",
    "T01n0026_047:0719b09_3": "第二群鹿作是念已，便捨獵師食，離於恐怖，依無事處，食草飲水。",
    "T01n0026_047:0719b11_4": "彼春後月諸草水盡，身體極羸，氣力衰退，便隨獵師、獵師眷屬，如是第二群鹿亦不脫獵師、獵師眷屬境界。",
    "T01n0026_047:0719b13_5": "當觀彼第二沙門、梵志亦復如是。",
    "T01n0026_047:0719b14_6": "「第三沙門、梵志亦作是念：『第一、第二沙門、梵志一切不脫魔王、魔王眷屬境界，我今寧可離魔王、魔王眷屬，依住不遠，住不遠已，不近食世間信施食，不近食已，便不憍恣放逸，不放逸已，便不隨魔王、魔王眷屬。』",
    "T01n0026_047:0719b19_7": "第三沙門、梵志作是念已，便離魔王、魔王眷屬，依住不遠，住不遠已，便不近食世間信施食，不近食已，便不憍恣放逸，不放逸已，便不隨魔王、魔王眷屬。",
    "T01n0026_047:0719b23_8": "然受持二見，有見及無見。",
    "T01n0026_047:0719b23_9": "彼受此二見故，便隨魔王、魔王眷屬。",
    "T01n0026_047:0719b24_10": "如是第三沙門、梵志亦不脫魔王、魔王眷屬境界。",
    "T01n0026_047:0719b25_11": "「猶如第三群鹿亦作是念：『第一、第二群鹿一切不脫獵師、獵師眷屬境界，我今寧可離獵師、獵師眷屬，依住不遠，住不遠已，不近食獵師食，不近食已，便不憍恣放逸，不放逸已，便不隨獵師、獵師眷屬。』",
    "T01n0026_047:0719c01_12": "第三群鹿作是念已，便離獵師、獵師眷屬，依住不遠，住不遠已，不近食獵師食，不近食已，便不憍恣放逸，不放逸已，便不隨獵師、獵師眷屬。",
    "T01n0026_047:0719c04_13": "彼獵師、獵師眷屬便作是念：『第三群鹿甚奇諂黠，極諂黠。",
    "T01n0026_047:0719c06_14": "所以者何？",
    "T01n0026_047:0719c06_15": "食我食已，而不可得，我今寧可作長圍罝，作長圍罝已，便得第三群鹿所依住止。』",
    "T01n0026_047:0719c08_16": "獵師、獵師眷屬作是念已，便作長圍罝，作長圍罝已，便得第三群鹿所依住止。",
    "T01n0026_047:0719c10_17": "如是第三群鹿亦不脫獵師、獵師眷屬境界。",
    "T01n0026_047:0719c11_18": "所依者當知有見也。",
    "T01n0026_047:0719c11_19": "住止者當知無見也。",
    "T01n0026_047:0719c12_20": "當觀彼第三沙門、梵志亦復如是。",
    "T01n0026_047:0719c12_21": "「第四沙門、梵志亦作是念：『第一、第二、第三沙門、梵志一切不脫魔王、魔王眷屬境界，我今寧可依住魔王、魔王眷屬所不至處，依住彼已，不近食世間信施食，不近食已，便不憍恣放逸，不放逸已，便不隨魔王、魔王眷屬。』",
    "T01n0026_047:0719c18_0": "第四沙門、梵志作是念已，便依住魔王、魔王眷屬所不至處，依住彼已，不近食世間信施食，不近食已，便不憍恣放逸，不放逸已，便不隨魔王、魔王眷屬。",
    "T01n0026_047:0719c21_1": "如是第四沙門、梵志便脫魔王、魔王眷屬境界。",
    "T01n0026_047:0719c22_2": "「猶如第四群鹿亦作是念：『第一、第二、第三群鹿一切不脫獵師、獵師眷屬境界，我今寧可依住獵師、獵師眷屬所不至處，依住彼已，不近食獵師食，不近食已，便不憍恣放逸，不放逸已，便不隨獵師、獵師眷屬。』",
    "T01n0026_047:0719c27_3": "第四群鹿作是念已，便依住獵師、獵師眷屬所不至處，依住彼已，不近食獵師食，不近食已，便不憍恣放逸，不放逸已，便不隨獵師、獵師眷屬。",
    "T01n0026_047:0720a02_4": "彼獵師、獵師眷屬復作是念：『第四群鹿甚奇俊猛，第一俊猛，若我逐彼，必不能得，餘鹿則當恐怖驚散，我今寧可捨罝第四群鹿。』",
    "T01n0026_047:0720a05_5": "彼獵師、獵師眷屬作是念已，則便捨罝。",
    "T01n0026_047:0720a06_0": "如是第四群鹿便脫獵師、獵師眷屬境界。",
    "T01n0026_047:0720a06_1": "當觀彼第四沙門、梵志亦復如是。",
    "T01n0026_047:0720a07_2": "「比丘！",
    "T01n0026_047:0720a07_3": "當學如是所依住止，令魔王、魔王眷屬所不至處。",
    "T01n0026_047:0720a09_0": "何者魔王、魔王眷屬所不至處？",
    "T01n0026_047:0720a09_1": "謂比丘離欲、離惡不善之法，至得第四禪成就遊，是謂魔王、魔王眷屬所不至處。",
    "T01n0026_047:0720a11_2": "復次，何者魔王、魔王眷屬所不至處？",
    "T01n0026_047:0720a12_3": "謂比丘心與慈俱，遍滿一方成就遊，如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_047:0720a15_4": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_047:0720a17_5": "是謂魔王、魔王眷屬所不至處。",
    "T01n0026_047:0720a18_6": "「復次，何者魔王、魔王眷屬所不至處？",
    "T01n0026_047:0720a19_7": "謂比丘度一切色想，至非有想非無想處成就遊，是謂魔王、魔王眷屬所不至處。",
    "T01n0026_047:0720a21_8": "復次，何者魔王、魔王眷屬所不至處？",
    "T01n0026_047:0720a21_9": "謂比丘度一切非有想非無想處，想知滅身觸成就遊，慧見諸漏盡斷知，是謂魔王、魔王眷屬所不至處。",
    "T01n0026_047:0720a24_10": "比丘！",
    "T01n0026_047:0720a24_11": "如是所依住正，命魔王、魔王眷屬所不至處，當學如是。」",
    "T01n0026_047:0720a25_12": "佛說如是。",
    "T01n0026_047:0720a26_13": "彼諸比丘聞佛所說，歡喜奉行。",
    "T01n0026_047:0720a27_0": "獵師經第七竟(二千三百九十六字)（一七九）中阿含心品五支物主經第八(第四分別誦)我聞如是：一時，佛遊舍衛國，在勝林給孤獨園。",
    "T01n0026_047:0720b02_1": "爾時，五支物主平旦出舍衛國，往詣佛所，欲見世尊供養禮事，五支物主便作是念：「且置往見佛世尊，或能宴坐及諸尊比丘，我今寧可詣一娑邏末利異學園。」",
    "T01n0026_047:0720b05_2": "於是，五支物主便至比道遊戲歡樂，近巾頭阿梨，往詣一娑邏末利異學園。",
    "T01n0026_047:0720b07_3": "彼時，娑邏末利異學園中，有一異學沙門文祁子，在於彼中為大宗主，眾人之師，眾所敬重，統領大眾五百異學師。",
    "T01n0026_047:0720b10_4": "彼在擾亂眾發高大音聲，其聲喧閙，說若干種畜生之論，謂論王、論賊、論鬪諍、論飲食、論衣被、論婦人、論童女、論婬女、論世間、論邪道、論海中，如是比聚集，論若干種畜生之論。",
    "T01n0026_047:0720b14_5": "異學沙門文祁子遙見五支物主來，便自勅己眾，令默然住：「汝等默然，莫復語言，宜自收斂，此沙門瞿曇弟子五支物主來。",
    "T01n0026_047:0720b17_6": "若有沙門瞿曇在家弟子居舍衛國者，無過於五支物主。",
    "T01n0026_047:0720b18_7": "所以者何？",
    "T01n0026_047:0720b19_8": "彼愛樂默然，稱說默然，若彼見此眾默然者，或能來前。」",
    "T01n0026_047:0720b20_9": "彼時，異學沙門文祁子止己眾已，自默然住。",
    "T01n0026_047:0720b21_10": "於是，五支物主往詣異學沙門文祁子所，共相問訊，却坐一面，異學沙門文祁子語曰：「物主！",
    "T01n0026_047:0720b23_11": "若有四事，我施設彼成就善、第一善、無上士，得第一義、質直沙門。",
    "T01n0026_047:0720b25_12": "云何為四？",
    "T01n0026_047:0720b25_13": "身不作惡業、口不惡言，不行邪命、不念惡念。",
    "T01n0026_047:0720b26_14": "物主！",
    "T01n0026_047:0720b26_15": "若有此四事者，我施設彼成就善、第一善、無上士，得第一義、質直沙門。」",
    "T01n0026_047:0720b28_16": "五支物主聞異學沙門文祁子所說，不是不非，從坐起去。",
    "T01n0026_047:0720b29_17": "「如此所說，我自詣佛，當問此義。」",
    "T01n0026_047:0720c01_18": "便往詣佛，稽首作禮，却坐一面，與異學沙門文祁子所共論者，盡向佛說。",
    "T01n0026_047:0720c03_19": "世尊聞已，告曰：「物主！",
    "T01n0026_047:0720c03_20": "如異學沙門文祁子所說，若當爾者，嬰孩童子支節柔軟，仰向臥眠，亦當成就善、第一善、無上士，得第一義，質直沙門。",
    "T01n0026_047:0720c06_21": "物主！",
    "T01n0026_047:0720c06_22": "嬰孩童子尚無身想，況復作身惡業耶？",
    "T01n0026_047:0720c07_23": "唯能動身。",
    "T01n0026_047:0720c07_24": "物主！",
    "T01n0026_047:0720c07_25": "嬰孩童子，尚無口想，況復惡言耶？",
    "T01n0026_047:0720c08_26": "唯能得啼。",
    "T01n0026_047:0720c08_27": "物主！",
    "T01n0026_047:0720c08_28": "嬰孩童子，尚無命想，況復行邪命耶？",
    "T01n0026_047:0720c09_29": "唯有呻吟。",
    "T01n0026_047:0720c09_30": "物主！",
    "T01n0026_047:0720c10_31": "嬰孩童子，尚無念想，況復惡念耶？",
    "T01n0026_047:0720c10_32": "唯念母乳。",
    "T01n0026_047:0720c11_33": "物主！",
    "T01n0026_047:0720c11_34": "若如異學沙門文祁子說者，如是嬰孩童子成就善、第一善、無上士，得第一義、質直沙門。",
    "T01n0026_047:0720c13_35": "「物主！",
    "T01n0026_047:0720c13_36": "若有四事，我施設彼成就善、第一善，然非無上士，不得第一義，亦非質直沙門。",
    "T01n0026_047:0720c15_37": "云何為四？",
    "T01n0026_047:0720c15_38": "身不作惡業，口不惡言，不行邪命，不念惡念。",
    "T01n0026_047:0720c16_39": "物主！",
    "T01n0026_047:0720c16_40": "若有此四事，我施設彼成就善、第一善，然非無上士，不得第一義，亦非質直沙門。",
    "T01n0026_047:0720c18_41": "物主！",
    "T01n0026_047:0720c18_42": "身業、口業者，我施設是戒；物主！",
    "T01n0026_047:0720c19_43": "念者，我施設是心所有與心相隨。",
    "T01n0026_047:0720c20_44": "物主！",
    "T01n0026_047:0720c20_45": "我說當知不善戒，當知不善戒從何而生？",
    "T01n0026_047:0720c21_46": "當知不善戒何處滅無餘？",
    "T01n0026_047:0720c21_47": "何處敗壞無餘？",
    "T01n0026_047:0720c22_48": "當知賢聖弟子云何行滅不善戒耶？",
    "T01n0026_047:0720c23_49": "物主！",
    "T01n0026_047:0720c23_50": "我說當知善戒，當知善戒從何而生？",
    "T01n0026_047:0720c24_51": "當知善戒何處滅無餘？",
    "T01n0026_047:0720c24_52": "何處敗壞無餘？",
    "T01n0026_047:0720c25_53": "當知賢聖弟子云何行滅善戒耶？",
    "T01n0026_047:0720c25_54": "物主！",
    "T01n0026_047:0720c26_0": "我說當知不善念，當知不善念從何而生，當知不善念何處滅無餘？",
    "T01n0026_047:0720c27_1": "何處敗壞無餘？",
    "T01n0026_047:0720c27_2": "當知賢聖弟子云何行滅不善念耶？",
    "T01n0026_047:0720c28_3": "物主！",
    "T01n0026_047:0720c28_4": "我說當知善念，當知善念從何而生？",
    "T01n0026_047:0720c29_5": "當知善念何處滅無餘？",
    "T01n0026_047:0721a01_6": "何處敗壞無餘？",
    "T01n0026_047:0721a01_7": "當知賢聖弟子云何行滅善念耶？",
    "T01n0026_047:0721a02_8": "「物主！",
    "T01n0026_047:0721a02_9": "云何不善戒耶？",
    "T01n0026_047:0721a02_10": "不善身行，不善口、意行，是謂不善戒。",
    "T01n0026_047:0721a03_11": "物主！",
    "T01n0026_047:0721a03_12": "此不善戒從何而生？",
    "T01n0026_047:0721a04_13": "我說彼所從生，當知從心生。",
    "T01n0026_047:0721a05_14": "云何為心？",
    "T01n0026_047:0721a05_15": "若心有欲、有恚、有癡，當知不善戒從是心生。",
    "T01n0026_047:0721a06_16": "物主！",
    "T01n0026_047:0721a06_17": "不善戒何處滅無餘？",
    "T01n0026_047:0721a07_0": "何處敗壞無餘？",
    "T01n0026_047:0721a07_1": "多聞聖弟子捨身不善業，修身善業，捨口、意不善業，修口、意善業，此不善戒滅無餘，敗壞無餘。",
    "T01n0026_047:0721a09_2": "物主！",
    "T01n0026_047:0721a09_3": "賢聖弟子云何行滅不善戒？",
    "T01n0026_047:0721a10_4": "若多聞聖弟子觀內身如身，至觀覺、心、法如法，賢聖弟子如是行者，滅不善戒也。",
    "T01n0026_047:0721a12_5": "「物主！",
    "T01n0026_047:0721a12_6": "云何善戒耶？",
    "T01n0026_047:0721a12_7": "善身業，善口、意業，是謂善戒。",
    "T01n0026_047:0721a13_8": "物主！",
    "T01n0026_047:0721a13_9": "此善戒從何而生？",
    "T01n0026_047:0721a13_10": "我說彼所從生，當知從心生。",
    "T01n0026_047:0721a14_11": "云何為心？",
    "T01n0026_047:0721a14_12": "若心無欲、無恚、無癡，當知善戒從是心生。",
    "T01n0026_047:0721a15_13": "物主！",
    "T01n0026_047:0721a16_14": "善戒何處滅無餘？",
    "T01n0026_047:0721a16_15": "何處敗壞無餘？",
    "T01n0026_047:0721a16_16": "若多聞聖弟子行戒不著戒，此善戒滅無餘，敗壞無餘。",
    "T01n0026_047:0721a18_17": "物主！",
    "T01n0026_047:0721a18_18": "賢聖弟子云何行滅善戒？",
    "T01n0026_047:0721a18_19": "若多聞聖弟子觀內身如身，至觀覺、心、法如法，賢聖弟子如是行者，滅善戒也。",
    "T01n0026_047:0721a20_20": "「物主！",
    "T01n0026_047:0721a20_21": "云何不善念耶？",
    "T01n0026_047:0721a21_22": "欲念、恚念、害念，是謂不善念。",
    "T01n0026_047:0721a21_23": "物主！",
    "T01n0026_047:0721a22_0": "不善念從何而生？",
    "T01n0026_047:0721a22_1": "我說彼所從生，當知從想生。",
    "T01n0026_047:0721a23_2": "云何為想？",
    "T01n0026_047:0721a23_3": "我說想多種、無量種、若干種行，或欲想，或恚想，或害想。",
    "T01n0026_047:0721a24_4": "物主！",
    "T01n0026_047:0721a24_5": "眾生因欲界想故，生不善念，欲界相應。",
    "T01n0026_047:0721a25_6": "若有想者，因彼想故，生不善念，欲界相應。",
    "T01n0026_047:0721a26_7": "物主！",
    "T01n0026_047:0721a26_8": "眾生因恚、害界想故，生不善念，恚、害界相應。",
    "T01n0026_047:0721a27_9": "若有想者，因彼想故，生不善念，恚、害界相應，此不善念從是想生。",
    "T01n0026_047:0721a29_10": "物主！",
    "T01n0026_047:0721a29_11": "不善念何處滅無餘？",
    "T01n0026_047:0721b01_12": "何處敗壞無餘？",
    "T01n0026_047:0721b01_13": "若多聞聖弟子離欲、離惡不善之法，有覺、有觀，離生喜、樂，得初禪成就遊。",
    "T01n0026_047:0721b03_14": "此不善念滅無餘，敗壞無餘。",
    "T01n0026_047:0721b03_15": "物主！",
    "T01n0026_047:0721b03_16": "賢聖弟子云何行滅不善念？",
    "T01n0026_047:0721b04_17": "若多聞聖弟子觀內身如身，至觀覺、心、法如法，賢聖弟子如是行者，滅不善念也。",
    "T01n0026_047:0721b06_18": "「物主！",
    "T01n0026_047:0721b06_19": "云何善念耶？",
    "T01n0026_047:0721b06_20": "無欲念、無恚念、無害念，是謂善念。",
    "T01n0026_047:0721b07_21": "物主！",
    "T01n0026_047:0721b07_22": "善念從何而生？",
    "T01n0026_047:0721b08_23": "我說彼所從生，當知從想生。",
    "T01n0026_047:0721b08_24": "云何為想？",
    "T01n0026_047:0721b09_25": "我說想多種、無量種、若干種行，或無欲想，或無恚想，或無害想。",
    "T01n0026_047:0721b10_26": "物主！",
    "T01n0026_047:0721b10_27": "眾生因無欲界想故，生善念，無欲界相應。",
    "T01n0026_047:0721b11_28": "若有想者，因彼想故，生善念，無欲界相應。",
    "T01n0026_047:0721b12_29": "物主！",
    "T01n0026_047:0721b12_30": "眾生因無恚、無害界故，生善念無恚、無害界相應。",
    "T01n0026_047:0721b13_31": "若有想者，因彼想故生善念，無恚、無害界相應，此善念從是想生。",
    "T01n0026_047:0721b15_32": "物主！",
    "T01n0026_047:0721b15_33": "善念何處滅無餘？",
    "T01n0026_047:0721b16_34": "何處敗壞無餘？",
    "T01n0026_047:0721b16_35": "若多聞聖弟子樂滅、苦滅，喜、憂本已滅，不苦不樂、捨、念、清淨，得第四禪成就遊。",
    "T01n0026_047:0721b18_36": "此善念滅無餘，敗壞無餘。",
    "T01n0026_047:0721b18_37": "物主！",
    "T01n0026_047:0721b18_38": "賢聖弟子云何行滅善念？",
    "T01n0026_047:0721b19_39": "若多聞聖弟子觀內身如身，至觀覺、心、法如法，賢聖弟子如是行者，滅善念也。",
    "T01n0026_047:0721b21_40": "「物主！",
    "T01n0026_047:0721b21_41": "若多聞聖弟子以慧觀不善戒知如真，從生不善戒知如真，此不善戒滅無餘，敗壞無餘，知如真，以慧觀。",
    "T01n0026_047:0721b23_42": "賢聖弟子如是行者，滅不善戒知如真。",
    "T01n0026_047:0721b24_43": "以慧觀善戒知如真，從生善戒知如真，此善戒滅無餘，敗壞無餘，知如真，以慧觀。",
    "T01n0026_047:0721b26_44": "賢聖弟子如是行者，滅善戒知如真。",
    "T01n0026_047:0721b27_45": "以慧觀不善念知如真，從生不善念知如真，此不善念滅無餘，敗壞無餘，知如真，以慧觀。",
    "T01n0026_047:0721b29_46": "賢聖弟子如是行者，滅不善念知如真。",
    "T01n0026_047:0721c01_47": "以慧觀善念知如真，從生善念知如真，此善念滅無餘，敗壞無餘，知如真，以慧觀。",
    "T01n0026_047:0721c03_48": "賢聖弟子如是行者，滅善念知如真。",
    "T01n0026_047:0721c04_49": "所以者何？",
    "T01n0026_047:0721c04_50": "因正見故生正志，因正志故生正語，因正語故生正業，因正業故生正命，因正命故生正方便，因正方便故生正念，因正念故生正定。",
    "T01n0026_047:0721c08_51": "賢聖弟子心如是定已，便解脫一切婬、怒、癡。",
    "T01n0026_047:0721c09_52": "「物主！",
    "T01n0026_047:0721c09_53": "賢聖弟子如是正心解脫已，便知一切生已盡，梵行已立，所作已辦，不更受有，知如真。",
    "T01n0026_047:0721c11_54": "是謂學見跡成就八支，漏盡阿羅訶成就十支。",
    "T01n0026_047:0721c12_55": "物主！",
    "T01n0026_047:0721c12_56": "云何學見跡成就八支？",
    "T01n0026_047:0721c13_57": "謂學正見至學正定，是謂學見跡成就八支。",
    "T01n0026_047:0721c14_58": "物主！",
    "T01n0026_047:0721c14_59": "云何漏盡阿羅訶成就十支？",
    "T01n0026_047:0721c15_60": "謂無學正見至無學正智，是謂漏盡阿羅訶成就十支。",
    "T01n0026_047:0721c16_61": "物主！",
    "T01n0026_047:0721c16_62": "若有十支，我施設彼成就善、第一善、無上士，得第一義、質直沙門。」",
    "T01n0026_047:0721c18_63": "佛說如是。",
    "T01n0026_047:0721c18_64": "彼五支物主及諸比丘，聞佛所說，歡喜奉行。",
    "T01n0026_047:0721c20_0": "五支物主經第八竟(二千一百七十八字)（一八〇）中阿含心品瞿曇彌經第九(第四分別誦)我聞如是：一時，佛遊釋羇瘦，在加鞞羅衛尼拘類樹園。",
    "T01n0026_047:0721c24_1": "爾時，摩訶簸邏闍鉢提瞿曇彌持新金縷黃色衣往詣佛所，稽首佛足，却住一面，白曰：「世尊！",
    "T01n0026_047:0721c26_2": "此新金縷黃色衣我自為世尊作，慈愍我故，願垂納受。」",
    "T01n0026_047:0721c27_3": "世尊告曰：「瞿曇彌！",
    "T01n0026_047:0721c28_4": "持此衣施比丘眾，施比丘眾已，便供養我，亦供養眾。」",
    "T01n0026_047:0721c29_5": "大生主瞿曇彌至再三白曰：「世尊！",
    "T01n0026_047:0722a01_6": "此新金縷黃色衣我自為世尊作，慈愍我故，願垂納受。」",
    "T01n0026_047:0722a02_7": "世尊亦至再三告曰：「瞿曇彌！",
    "T01n0026_047:0722a03_8": "持此衣施比丘眾，施比丘眾已，便供養我，亦供養眾。」",
    "T01n0026_047:0722a04_9": "爾時，尊者阿難立世尊後執拂侍佛。",
    "T01n0026_047:0722a05_10": "於是，尊者阿難白曰：「世尊！",
    "T01n0026_047:0722a06_11": "此大生主瞿曇彌於世尊多所饒益，世尊母命終後乳養世尊。」",
    "T01n0026_047:0722a07_12": "世尊告曰：「如是，阿難！",
    "T01n0026_047:0722a08_13": "如是，阿難！",
    "T01n0026_047:0722a08_14": "大生主瞿曇彌實於我多所饒益，我母命終後乳養於我。",
    "T01n0026_047:0722a09_15": "阿難！",
    "T01n0026_047:0722a09_16": "我亦於大生主瞿曇彌多所饒益。",
    "T01n0026_047:0722a10_17": "所以者何？",
    "T01n0026_047:0722a11_0": "大生主瞿曇彌因我故，得自歸於佛、法及比丘眾，不疑三尊、苦習滅道，成就信、戒、多聞、施、慧，離殺斷殺、不與取、邪婬、妄言、離酒斷酒。",
    "T01n0026_047:0722a14_1": "阿難！",
    "T01n0026_047:0722a14_2": "若有人因人故，得自歸於佛、法及比丘眾，不疑三尊、苦習滅道，成就信、戒、多聞、施、慧，離殺斷殺、不與取、邪婬、妄言、離酒斷酒者，此人供養於彼人至盡形壽，以飲食、衣被、床榻、湯藥及若干種諸生活具，不得報恩。",
    "T01n0026_047:0722a19_3": "「復次，阿難！",
    "T01n0026_047:0722a19_4": "有七施眾，有十四私施，得大福，得大果，得大功德，得大廣報。",
    "T01n0026_047:0722a20_5": "阿難！",
    "T01n0026_047:0722a20_6": "云何七施眾，得大福，得大果，得大功德，得大廣報？",
    "T01n0026_047:0722a22_7": "信族姓男、族姓女，佛在世時，佛為首，施佛及比丘眾，是謂第一施眾，得大福，得大果，得大功德，得大廣報。",
    "T01n0026_047:0722a24_8": "信族姓男、族姓女，世尊般涅槃後不久施二部眾，施比丘眾、施比丘尼眾，入比丘僧園而白眾曰：『眾中爾所比丘來，布施彼也。』",
    "T01n0026_047:0722a27_9": "入比丘尼僧房而白眾曰：『眾中爾所比丘尼來，布施彼也。』",
    "T01n0026_047:0722a29_0": "是謂第五施眾，得大福，得大果，得大功德，得大廣報。",
    "T01n0026_047:0722b01_1": "「阿難！",
    "T01n0026_047:0722b01_2": "當來時有比丘，名姓種，不精進，著袈裟衣，彼不精進，不精進故施，依眾故，緣眾故，上眾故，因眾故，我說爾時施主得無量不可數不可計福，得善得樂，況復今比丘成就行事，成就除事，成就行事除事，成就質直，成就柔軟，成就質直柔軟，成就忍，成就樂，成就忍樂，成就相應，成就經紀，成就相應經紀，成就威儀，成就行來遊，成就威儀行來遊，成就信，成就戒，成就多聞，成就施，成就慧，成就信、戒、多聞、施、慧耶？",
    "T01n0026_047:0722b11_3": "是謂第七施眾，得大福，得大果，得大功德，得大廣報。",
    "T01n0026_047:0722b12_4": "是謂有七施眾，得大福，得大果，得大功德，得大廣報。",
    "T01n0026_047:0722b13_5": "「阿難！",
    "T01n0026_047:0722b13_6": "云何有十四私施，得大福，得大果，得大功德，得大廣報？",
    "T01n0026_047:0722b15_7": "有信族姓男、族姓女布施如來，施緣一覺，施阿羅訶，施向阿羅訶，施阿那含，施向阿那含，施斯陀含，施向斯陀含，施須陀洹，施向須陀洹，施離欲外仙人，施精進人，施不精進人，布施畜生。",
    "T01n0026_047:0722b20_8": "阿難！",
    "T01n0026_047:0722b20_9": "布施畜生得福百倍，施不精進人得福千倍，施精進人得福百千倍，施離欲外仙人得福億百千倍，施向須陀洹無量，得須陀洹無量，向斯陀含無量，得斯陀含無量，向阿那含無量，得阿那含無量，向阿羅訶無量，得阿羅訶無量，緣一覺無量，況復如來、無所著、等正覺耶？",
    "T01n0026_047:0722b26_10": "此十四私施得大福，得大果，得大功德，得大廣報。",
    "T01n0026_047:0722b27_11": "「復次，阿難！",
    "T01n0026_047:0722b27_12": "有四種布施，三淨施。",
    "T01n0026_047:0722b28_13": "云何為四？",
    "T01n0026_047:0722b28_14": "或有布施，因施主淨，非受者；或有布施，因受者淨，非施主；或有布施，非因施主淨，亦非受者；或有布施，因施主淨，受者亦然。",
    "T01n0026_047:0722c02_15": "阿難！",
    "T01n0026_047:0722c02_16": "云何布施因施主淨，非受者耶？",
    "T01n0026_047:0722c03_17": "施主精進行妙法，見來見果，如是見、如是說，有施有施果；受者不精進，行惡法，不見來不見果，如是見、如是說，無施無施果。",
    "T01n0026_047:0722c06_18": "是謂布施因施主淨，非受者也。",
    "T01n0026_047:0722c07_19": "「阿難！",
    "T01n0026_047:0722c07_20": "云何布施因受者淨，非施主耶？",
    "T01n0026_047:0722c08_21": "施主不精進，行惡法，不見來不見果，如是見、如是說，無施無施果；受者精進行妙法，見來見果，如是見、如是說，有施有施果。",
    "T01n0026_047:0722c11_22": "是謂布施因受者淨，非施主也。",
    "T01n0026_047:0722c12_23": "阿難！",
    "T01n0026_047:0722c12_24": "云何布施非因施主淨，亦非受者耶？",
    "T01n0026_047:0722c13_25": "施主不精進，行惡法，不見來不見果，如是見、如是說，無施無施果；受者亦不精進，行惡法，不見來不見果，如是見、如是說，無施無施果。",
    "T01n0026_047:0722c16_26": "是謂布施非因施主淨，亦非受者。",
    "T01n0026_047:0722c17_27": "阿難！",
    "T01n0026_047:0722c17_28": "云何布施因施主淨，受者亦然耶？",
    "T01n0026_047:0722c18_29": "施主精進行妙法，見來見果，如是見、如是說，有施有施果；受者亦精進行妙法，見來見果，如是見、如是說，有施有施果。",
    "T01n0026_047:0722c21_0": "是謂布施因施主淨，受者亦然。」",
    "T01n0026_047:0722c21_1": "於是，世尊說此頌曰：「精進施不精進，　　如法得歡喜心，　信有業及果報，　　此施因施主淨。",
    "T01n0026_047:0722c25_0": "　不精進施精進，　　不如法非喜心，　不信業及果報，　　此施因受者淨。",
    "T01n0026_047:0722c27_0": "　懈怠施不精進，　　不如法非喜心，　不信業及果報，　　如是施無廣報。",
    "T01n0026_047:0722c29_0": "　精進施於精進，　　如法得歡喜心，　信有業及果報，　　如是施有廣報。",
    "T01n0026_047:0723a01_0": "　奴婢及貧窮，　　自分施歡喜，　信業信果報，　　此施善人稱。",
    "T01n0026_047:0723a03_0": "　正護善身口，　　舒手以法乞，　離欲施離欲，　　是財施第一。」",
    "T01n0026_047:0723a05_0": "佛說如是。",
    "T01n0026_047:0723a05_1": "尊者阿難及諸比丘，聞佛所說，歡喜奉行。",
    "T01n0026_047:0723a07_0": "瞿曇彌經第九竟(千五百二十字)",
    "T01n0026_047:0723a08_0": "（一八一）中阿含心品多界經第十(第四分",
    "T01n0026_047:0723a09_0": "別誦)",
    "T01n0026_047:0723a10_0": "我聞如是：一時，佛遊舍衛國，在勝林給孤獨園。",
    "T01n0026_047:0723a11_1": "爾時，尊者阿難獨安靖處宴坐思惟，心作是念：「諸有恐怖，彼一切從愚癡生，不從智慧。",
    "T01n0026_047:0723a13_2": "諸有遭事、災患、憂慼，彼一切從愚癡生，不從智慧。」",
    "T01n0026_047:0723a14_3": "於是，尊者阿難則於晡時，從宴坐起，往詣佛所，稽首佛足，却住一面，白曰：「世尊！",
    "T01n0026_047:0723a16_4": "我今獨安靖處宴坐思惟，心作是念：『諸有恐怖，彼一切從愚癡生，不從智慧。",
    "T01n0026_047:0723a18_0": "諸有遭事、災患、憂慼，彼一切從愚癡生，不從智慧。』」",
    "T01n0026_047:0723a19_1": "世尊告曰：「如是。",
    "T01n0026_047:0723a19_2": "阿難！",
    "T01n0026_047:0723a19_3": "如是。",
    "T01n0026_047:0723a19_4": "阿難！",
    "T01n0026_047:0723a19_5": "諸有恐怖，彼一切從愚癡生，不從智慧。",
    "T01n0026_047:0723a20_6": "諸有遭事、災患、憂慼，彼一切從愚癡生，不從智慧。",
    "T01n0026_047:0723a22_7": "阿難！",
    "T01n0026_047:0723a22_8": "猶如從葦[卄/積]草[卄/積]生火，燒樓閣堂屋。",
    "T01n0026_047:0723a23_9": "阿難！",
    "T01n0026_047:0723a23_10": "如是諸有恐怖，從愚癡生，不從智慧。",
    "T01n0026_047:0723a24_11": "諸有遭事、災患、憂慼，彼一切從愚癡生，不從智慧。",
    "T01n0026_047:0723a25_12": "阿難！",
    "T01n0026_047:0723a25_13": "昔過去時若有恐怖，彼一切亦從愚癡生，不從智慧。",
    "T01n0026_047:0723a26_14": "諸有遭事、災患、憂慼，彼一切從愚癡生，不從智慧。",
    "T01n0026_047:0723a27_15": "阿難！",
    "T01n0026_047:0723a27_16": "當來時諸有恐怖，彼一切從愚癡生，不從智慧。",
    "T01n0026_047:0723a29_17": "諸有遭事、災患、憂慼，彼一切從愚癡生，不從智慧。",
    "T01n0026_047:0723b01_18": "阿難！",
    "T01n0026_047:0723b01_19": "今現在諸有恐怖，從愚癡生，不從智慧。",
    "T01n0026_047:0723b02_20": "諸有遭事、災患、憂慼，彼一切從愚癡生，不從智慧。",
    "T01n0026_047:0723b03_21": "阿難！",
    "T01n0026_047:0723b03_22": "是為愚癡有恐怖，智慧無恐怖。",
    "T01n0026_047:0723b04_23": "愚癡有遭事、災患、憂慼，智慧無遭事、災患、憂慼。",
    "T01n0026_047:0723b05_24": "阿難！",
    "T01n0026_047:0723b05_25": "諸有恐怖、遭事、災患、憂慼，彼一切從愚癡可得，不從智慧。」",
    "T01n0026_047:0723b06_26": "於是，尊者阿難悲泣淚出，叉手向佛，白曰：「世尊！",
    "T01n0026_047:0723b07_27": "云何比丘愚癡非智慧？」",
    "T01n0026_047:0723b08_28": "世尊答曰：「阿難！",
    "T01n0026_047:0723b08_29": "若有比丘不知界，不知處，不知因緣，不知是處、非處者，阿難！",
    "T01n0026_047:0723b10_30": "如是比丘愚癡非智慧。」",
    "T01n0026_047:0723b10_31": "尊者阿難白曰：「世尊！",
    "T01n0026_047:0723b11_32": "如是比丘愚癡非智慧。",
    "T01n0026_047:0723b11_33": "世尊！",
    "T01n0026_047:0723b12_34": "云何比丘智慧非愚癡？」",
    "T01n0026_047:0723b12_35": "世尊答曰：「阿難！",
    "T01n0026_047:0723b13_0": "若有比丘知界、知處、知因緣，知是處、非處者。",
    "T01n0026_047:0723b14_1": "阿難！",
    "T01n0026_047:0723b14_2": "如是比丘智慧非愚癡。」",
    "T01n0026_047:0723b14_3": "尊者阿難白曰：「世尊！",
    "T01n0026_047:0723b15_4": "如是比丘智慧非愚癡。",
    "T01n0026_047:0723b15_5": "世尊！",
    "T01n0026_047:0723b16_0": "云何比丘知界？」",
    "T01n0026_047:0723b16_1": "世尊答曰：「阿難！",
    "T01n0026_047:0723b16_2": "若有比丘見十八界知如真，眼界、色界、眼識界，耳界、聲界、耳識界、鼻界、香界、鼻識界，舌界、味界、舌識界，身界、觸界、身識界，意界、法界、意識界。",
    "T01n0026_047:0723b19_3": "阿難！",
    "T01n0026_047:0723b20_4": "見此十八界知如真。",
    "T01n0026_047:0723b20_5": "復次，阿難！",
    "T01n0026_047:0723b20_6": "見六界知如真，地界、水界、火界、風界、空界、識界。",
    "T01n0026_047:0723b21_7": "阿難！",
    "T01n0026_047:0723b22_0": "見此六界知如真。",
    "T01n0026_047:0723b22_1": "復次，阿難！",
    "T01n0026_047:0723b22_2": "見六界知如真，欲界、恚界、害界，無欲界、無恚界、無害界。",
    "T01n0026_047:0723b23_3": "阿難！",
    "T01n0026_047:0723b24_4": "見此六界知如真。",
    "T01n0026_047:0723b24_5": "復次，阿難！",
    "T01n0026_047:0723b24_6": "見六界知如真，樂界、苦界、喜界、憂界、捨界、無明界。",
    "T01n0026_047:0723b25_7": "阿難！",
    "T01n0026_047:0723b26_8": "見此六界知如真。",
    "T01n0026_047:0723b26_9": "復次，阿難！",
    "T01n0026_047:0723b26_10": "見四界知如真，覺界、想界、行界、識界。",
    "T01n0026_047:0723b27_11": "阿難！",
    "T01n0026_047:0723b27_12": "見此四界知如真。",
    "T01n0026_047:0723b28_13": "復次，阿難！",
    "T01n0026_047:0723b28_14": "見三界知如真，欲界、色界、無色界。",
    "T01n0026_047:0723b29_15": "阿難！",
    "T01n0026_047:0723b29_16": "見此三界知如真。",
    "T01n0026_047:0723b29_17": "復次，阿難！",
    "T01n0026_047:0723c01_18": "見三界知如真，色界、無色界、滅界。",
    "T01n0026_047:0723c01_19": "阿難！",
    "T01n0026_047:0723c02_20": "見此三界知如真。",
    "T01n0026_047:0723c02_21": "「復次，阿難！",
    "T01n0026_047:0723c02_22": "見三界知如真，過去界、未來界、現在界。",
    "T01n0026_047:0723c03_23": "阿難！",
    "T01n0026_047:0723c03_24": "見此三界知如真。",
    "T01n0026_047:0723c04_25": "復次，阿難！",
    "T01n0026_047:0723c04_26": "見三界知如真，妙界、不妙界、中界。",
    "T01n0026_047:0723c05_27": "阿難！",
    "T01n0026_047:0723c05_28": "見此三界知如真。",
    "T01n0026_047:0723c06_0": "復次，阿難！",
    "T01n0026_047:0723c06_1": "見三界知如真，善界、不善界、無記界。",
    "T01n0026_047:0723c07_2": "阿難！",
    "T01n0026_047:0723c07_3": "見此三界知如真。",
    "T01n0026_047:0723c07_4": "復次，阿難！",
    "T01n0026_047:0723c08_0": "見三界知如真，學界、無學界、非學非無學界。",
    "T01n0026_047:0723c09_1": "阿難！",
    "T01n0026_047:0723c09_2": "見此三界知如真。",
    "T01n0026_047:0723c09_3": "復次，阿難！",
    "T01n0026_047:0723c09_4": "見二界知如真，有漏界、無漏界。",
    "T01n0026_047:0723c10_5": "阿難！",
    "T01n0026_047:0723c10_6": "見此二界知如真。",
    "T01n0026_047:0723c11_7": "復次，阿難！",
    "T01n0026_047:0723c11_8": "見二界知如真，有為界、無為界、阿難！",
    "T01n0026_047:0723c12_9": "見此二界知如真。",
    "T01n0026_047:0723c12_10": "阿難！",
    "T01n0026_047:0723c12_11": "見此六十二界知如真。",
    "T01n0026_047:0723c13_12": "阿難！",
    "T01n0026_047:0723c13_13": "如是比丘知界。」",
    "T01n0026_047:0723c13_14": "尊者阿難白曰：「世尊！",
    "T01n0026_047:0723c14_15": "如是比丘知界。",
    "T01n0026_047:0723c14_16": "世尊！",
    "T01n0026_047:0723c14_17": "云何比丘知處？」",
    "T01n0026_047:0723c15_18": "世尊答曰：「阿難！",
    "T01n0026_047:0723c15_19": "若有比丘見十二處知如真，眼處、色處，耳處、聲處，鼻處、香處，舌處、味處，身處、觸處，意處、法處。",
    "T01n0026_047:0723c17_20": "阿難！",
    "T01n0026_047:0723c18_0": "見此十二處知如真。",
    "T01n0026_047:0723c18_1": "阿難！",
    "T01n0026_047:0723c18_2": "如是比丘知處。」",
    "T01n0026_047:0723c19_0": "尊者阿難白曰：「世尊！",
    "T01n0026_047:0723c19_1": "如是比丘知處。",
    "T01n0026_047:0723c19_2": "云何比丘知因緣？」",
    "T01n0026_047:0723c20_3": "世尊答曰：「阿難！",
    "T01n0026_047:0723c20_4": "若有比丘見因緣及從因緣起知如真，因此有彼，無此無彼，此生彼生，此滅彼滅，謂緣無明有行乃至緣生有老死；若無明滅則行滅，乃至生滅則老死滅。",
    "T01n0026_047:0723c24_5": "阿難！",
    "T01n0026_047:0723c24_6": "如是比丘知因緣。」",
    "T01n0026_047:0723c24_7": "尊者阿難白曰：「世尊！",
    "T01n0026_047:0723c25_8": "如是比丘知因緣。",
    "T01n0026_047:0723c25_9": "云何比丘知是處、非處？」",
    "T01n0026_047:0723c26_10": "世尊答曰：「阿難！",
    "T01n0026_047:0723c26_11": "若有比丘見處是處知如真，見非處是非處知如真。",
    "T01n0026_047:0723c27_12": "阿難！",
    "T01n0026_047:0723c28_13": "若世中有二轉輪王並治者，終無是處，若世中有一轉輪王治者，必有是處。",
    "T01n0026_047:0723c29_14": "阿難！",
    "T01n0026_047:0723c29_15": "若世中有二如來者，終無是處，若世中有一如來者，必有是處。",
    "T01n0026_047:0724a02_16": "阿難！",
    "T01n0026_047:0724a02_17": "若見諦人故害父母，殺阿羅訶，破壞聖眾，惡心向佛，出如來血者，終無是處。",
    "T01n0026_047:0724a04_18": "若凡夫人故害父母，殺阿羅訶，破壞聖眾，惡心向佛，出如來血者，必有是處。",
    "T01n0026_047:0724a06_19": "阿難！",
    "T01n0026_047:0724a06_20": "若見諦人故犯戒，捨戒罷道者，終無是處。",
    "T01n0026_047:0724a07_21": "若凡夫人故犯戒，捨戒罷道者，必有是處。",
    "T01n0026_047:0724a08_22": "若見諦人捨離此內，從外求尊、求福田者，終無是處。",
    "T01n0026_047:0724a09_23": "若凡夫人捨離此內，從外求尊、求福田者，必有是處。",
    "T01n0026_047:0724a10_24": "「阿難！",
    "T01n0026_047:0724a10_25": "若見諦人從餘沙門、梵志作是說：『諸尊！",
    "T01n0026_047:0724a11_26": "可見則見，可知則知。』",
    "T01n0026_047:0724a12_27": "者，終無是處。",
    "T01n0026_047:0724a12_28": "若凡夫人從餘沙門、梵志作是說：『諸尊！",
    "T01n0026_047:0724a13_29": "可見則見，可知則知。』",
    "T01n0026_047:0724a14_30": "者，必有是處。",
    "T01n0026_047:0724a14_31": "阿難！",
    "T01n0026_047:0724a14_32": "若見諦人信卜問吉凶者，終無是處。",
    "T01n0026_047:0724a15_33": "若凡夫人信卜問吉凶者，必有是處。",
    "T01n0026_047:0724a16_34": "阿難！",
    "T01n0026_047:0724a16_35": "若見諦人從餘沙門、梵志卜問吉凶相應，見有苦有煩，見是真者，終無是處。",
    "T01n0026_047:0724a18_36": "若凡夫人從餘沙門、梵志卜問吉凶相應，見有苦有煩，見是真者，必有是處。",
    "T01n0026_047:0724a20_0": "「阿難！",
    "T01n0026_047:0724a20_1": "若見諦人生極苦甚重苦，不可愛、不可樂、不可思、不可念乃至斷命，捨離此內，更從外求。",
    "T01n0026_047:0724a22_2": "或有沙門、梵志，或持一句呪，二句、三句、四句、多句、百千句呪，令脫我苦，是求苦、習苦、趣苦、苦盡者，終無是處。",
    "T01n0026_047:0724a24_3": "若凡夫人捨離此內，更從外求，或有沙門、梵志持一句呪，二句、三句、四句、多句、百千句呪，令脫我苦，是求苦、習苦、趣苦、苦盡者，必有是處。",
    "T01n0026_047:0724a27_4": "阿難！",
    "T01n0026_047:0724a28_5": "若見諦人受八有者，終無是處，若凡夫人受八有者，必有是處。",
    "T01n0026_047:0724a29_6": "「阿難！",
    "T01n0026_047:0724a29_7": "若身惡行，口、意惡行，因此緣此，身壞命終，趣至善處，生於天中者，終無是處。",
    "T01n0026_047:0724b02_8": "若身惡行，口、意惡行，因此緣此，身壞命終，趣至惡處，生地獄中者，必有是處。",
    "T01n0026_047:0724b04_9": "阿難！",
    "T01n0026_047:0724b04_10": "若身妙行，口、意妙行，因此緣此，身壞命終，趣至惡處，生地獄中者，終無是處。",
    "T01n0026_047:0724b06_11": "若身妙行，口、意妙行，因此緣此，身壞命終，趣至善處，生天中者，必有是處。",
    "T01n0026_047:0724b07_12": "阿難！",
    "T01n0026_047:0724b08_13": "若身惡行，口、意惡行，受樂報者，終無是處。",
    "T01n0026_047:0724b09_14": "阿難！",
    "T01n0026_047:0724b09_15": "若身惡行，口、意惡行，受苦報者，必有是處。",
    "T01n0026_047:0724b10_16": "阿難！",
    "T01n0026_047:0724b10_17": "若身妙行，口、意妙行，受苦報者，終無是處。",
    "T01n0026_047:0724b11_18": "若身妙行，口、意妙行，受樂報者，必有是處。",
    "T01n0026_047:0724b12_19": "「阿難！",
    "T01n0026_047:0724b12_20": "若不斷五蓋、心穢、慧羸，心正立四念處者，終無是處。",
    "T01n0026_047:0724b13_21": "若斷五蓋、心穢、慧羸，心正立四念處者，必有是處。",
    "T01n0026_047:0724b14_22": "阿難！",
    "T01n0026_047:0724b14_23": "若不斷五蓋、心穢、慧羸，心不正立四念處，欲修七覺意者，終無是處。",
    "T01n0026_047:0724b16_24": "若斷五蓋、心穢、慧羸，心正立四念處，修七覺意者，必有是處。",
    "T01n0026_047:0724b18_0": "阿難！",
    "T01n0026_047:0724b18_1": "若不斷五蓋、心穢、慧羸，心不正立四念處，不修七覺意，欲得無上正盡覺者，終無是處。",
    "T01n0026_047:0724b20_2": "若斷五蓋、心穢、慧羸，心正立四念處，修七覺意，得無上正盡覺者，必有是處。",
    "T01n0026_047:0724b22_0": "阿難！",
    "T01n0026_047:0724b22_1": "若不斷五蓋、心穢、慧羸，心不正立四念處，不修七覺意，不得無上正盡覺，盡苦邊者，終無是處。",
    "T01n0026_047:0724b24_2": "若斷五蓋、心穢、慧羸，心正立四念處，修七覺意，得無上正盡覺，盡苦邊者，必有是處。",
    "T01n0026_047:0724b26_3": "阿難！",
    "T01n0026_047:0724b26_4": "如是比丘知是處、非處。」",
    "T01n0026_047:0724b27_5": "尊者阿難白曰：「世尊！",
    "T01n0026_047:0724b27_6": "如是比丘知是處、非處。」",
    "T01n0026_047:0724b28_7": "於是，尊者阿難叉手向佛，白曰：「世尊！",
    "T01n0026_047:0724b29_0": "此經名何？",
    "T01n0026_047:0724b29_1": "云何奉持？」",
    "T01n0026_047:0724b29_2": "世尊告曰：「阿難！",
    "T01n0026_047:0724b29_3": "當受持此多界、法界、甘露界、多鼓、法鼓、甘露鼓、法鏡、四品。",
    "T01n0026_047:0724c02_4": "是故稱此經名曰多界。」",
    "T01n0026_047:0724c02_5": "佛說如是。",
    "T01n0026_047:0724c02_6": "尊者阿難及諸比丘，聞佛所說，歡喜奉行。",
    "T01n0026_047:0724c04_0": "多界經第十竟(二千二百三十六字)中阿含經卷第四十七(八千三百三十字)中阿含心品第三竟(二萬一千二十二字)第四分別說"
}