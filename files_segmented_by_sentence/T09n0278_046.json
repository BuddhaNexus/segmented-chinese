{
    "T09n0278_046:0689b02_0": "大方廣佛華嚴經卷第四十六",
    "T09n0278_046:0689b04_0": "東晉天竺三藏佛馱跋陀羅譯",
    "T09n0278_046:0689b05_0": "入法界品第三十四之三",
    "T09n0278_046:0689b06_0": "◎爾時，文殊師利如象王迴，觀善財童子，作如是言：「善哉！",
    "T09n0278_046:0689b07_1": "善哉！",
    "T09n0278_046:0689b07_2": "善男子！",
    "T09n0278_046:0689b07_3": "乃能發阿耨多羅三藐三菩提心。",
    "T09n0278_046:0689b08_4": "求善知識，親近善知識；問菩薩行，求菩薩道。",
    "T09n0278_046:0689b09_5": "善男子！",
    "T09n0278_046:0689b09_6": "是為菩薩第一之藏，具一切智，所謂：求善知識，親近恭敬而供養之。",
    "T09n0278_046:0689b11_7": "是故，善男子！",
    "T09n0278_046:0689b11_8": "應求善知識，親近恭敬，一心供養而無厭足；問菩薩行：云何修習菩薩道？",
    "T09n0278_046:0689b13_9": "云何滿足菩薩行？",
    "T09n0278_046:0689b13_10": "云何清淨菩薩行？",
    "T09n0278_046:0689b14_11": "云何究竟菩薩行？",
    "T09n0278_046:0689b14_12": "云何出生菩薩行？",
    "T09n0278_046:0689b15_13": "云何正念菩薩道？",
    "T09n0278_046:0689b15_14": "云何緣於菩薩境界道？",
    "T09n0278_046:0689b16_15": "云何增廣菩薩道？",
    "T09n0278_046:0689b16_16": "云何菩薩具普賢行？」",
    "T09n0278_046:0689b17_17": "爾時，文殊師利為善財童子，以偈頌曰：「善哉功德藏，　　能來詣我所，　發廣大悲心，　　專求無上道。",
    "T09n0278_046:0689b20_0": "　先發諸大願，　　除滅眾生苦，　究竟菩薩行，　　成就無上道。",
    "T09n0278_046:0689b22_0": "　若有諸菩薩，　　不厭生死苦，　具足普賢行，　　一切莫能壞。",
    "T09n0278_046:0689b24_0": "　功德光勝來，　　清淨功德海，　正求普賢行，　　饒益一切眾。",
    "T09n0278_046:0689b26_0": "　無量無有邊，　　世界諸佛所，　聞說淨法雲，　　受持不忘失。",
    "T09n0278_046:0689b28_0": "　悉於十方界，　　普見無量佛，　成滿諸願海，　　具足菩薩行。",
    "T09n0278_046:0689c01_0": "　究竟方便海，　　安住如來地，　隨順諸佛教，　　逮得一切智。",
    "T09n0278_046:0689c03_0": "　一切世界中，　　法王積劫行，　具足普賢道，　　究竟佛菩提。",
    "T09n0278_046:0689c05_0": "　一切剎劫海，　　修習菩薩行，　滿足諸大願，　　成就普賢乘。",
    "T09n0278_046:0689c07_0": "　無量諸眾生，　　聞彼名號者，　修習普賢願，　　得成無上道。」",
    "T09n0278_046:0689c08_1": "◎◎爾時，文殊師利說此偈已，告善財言：「善男子！",
    "T09n0278_046:0689c10_2": "於此南方，有一國土，名曰可樂；其國有山，名曰和合。",
    "T09n0278_046:0689c11_3": "於彼山中，有一比丘，名功德雲；汝詣彼問云何菩薩學菩薩行、修菩薩道，乃至云何具普賢行。",
    "T09n0278_046:0689c13_4": "善男子！",
    "T09n0278_046:0689c13_5": "彼比丘者，善能顯說菩薩所行。」",
    "T09n0278_046:0689c14_6": "時，善財童子從文殊師利，聞法歡喜，頭面禮足，遶無數匝；瞻仰悲戀，泣涕辭退。",
    "T09n0278_046:0689c17_0": "漸漸南行，向可樂國，登和合山；於彼山中，十方周遍，一心觀察，求覓太師，為在何所；如是尋求，乃至七日。",
    "T09n0278_046:0689c19_1": "爾時，善財見彼比丘，乃在山頂，靜思經行，見已馳詣，頭面禮足，右遶而住，白言：「大聖！",
    "T09n0278_046:0689c21_2": "我已先發阿耨多羅三藐三菩提心，而未知菩薩云何學菩薩行、修菩薩道。",
    "T09n0278_046:0689c23_3": "我聞大師，善能宣暢，唯願垂慈，具足演說。」",
    "T09n0278_046:0689c24_4": "時，彼比丘告善財言：「善哉！",
    "T09n0278_046:0689c24_5": "善哉！",
    "T09n0278_046:0689c25_0": "善男子！",
    "T09n0278_046:0689c25_1": "乃能發阿耨多羅三藐三菩提心，問菩薩行。",
    "T09n0278_046:0689c26_2": "善男子！",
    "T09n0278_046:0689c26_3": "如是事者，難中之難，所謂：能問菩薩所行，修菩薩道，入菩薩境界，出生清淨菩薩之道，求於菩薩清淨廣心；具足諸願，隨順世間所應化者，於生死中，求解脫門；有為無為，心不染著。",
    "T09n0278_046:0690a01_4": "善男子！",
    "T09n0278_046:0690a01_5": "我於解脫力，逮得清淨方便慧眼，普照觀察一切世界，境界無礙；除一切障、一切佛化陀羅尼力；或見東方一佛、二佛、十百、千萬、十億、百億、千億、百千億佛；或見百億那由他、千億那由他、百千億那由他佛；或見無量阿僧祇、不可思議、不可稱、無分齊、無邊際、不可量、不可說、不可說不可說佛；或見閻浮提微塵等佛；或見四天下微塵等佛；或見小千世界微塵等佛；或見二千世界微塵等佛；或見三千大千世界微塵等佛。",
    "T09n0278_046:0690a11_6": "南、西、北方，四維，上、下，亦復如是；種種形色、種種自在，遊戲神通；種種眷屬莊嚴，放大光網；種種清淨莊嚴佛剎，隨受化者，示現自在菩提法門；見諸如來，於大眾中而師子吼。",
    "T09n0278_046:0690a15_7": "善男子！",
    "T09n0278_046:0690a15_8": "我唯知此普門光明，觀察正念諸佛三昧；豈能了知菩薩圓滿清淨智行？",
    "T09n0278_046:0690a17_9": "諸大菩薩，得圓滿普照念佛三昧門，悉能覩見一切諸佛及其眷屬，嚴淨佛剎；得一切眾生遠離顛倒念佛三昧門，隨一切眾生所應，悉令清淨；得一切力究竟念佛三昧門，正念修習諸佛十力；得諸法中心無顛倒念佛三昧門，悉得覩見一切佛雲，於彼佛所，聞法受持；得分別十方一切如來念佛三昧門，悉見一切世界海中諸如來海；得不可見不可入念佛三昧門，於微細境界見一切佛自在境界；得諸劫不顛倒念佛三昧門，於一切劫常見諸佛未曾遠離；得隨時念佛三昧門，於一切時常見諸佛；得嚴淨佛剎念佛三昧門，起一切佛剎無能壞者，普見諸佛；得三世不顛倒念佛三昧門，悉見三世諸佛及其眷屬；得無壞境界念佛三昧門，於一切境界，悉見諸佛；得寂靜念佛三昧門，於一念中悉見一切世界中一切如來示現涅槃；得離月離時念佛三昧門，於一日中悉見一切如來遊行教化；得廣大念佛三昧門，見一佛身結跏趺坐充滿法界；得微細念佛三昧門，於一毛孔見一切佛成等正覺；得莊嚴念佛三昧門，於一念中見一切佛於一切世界，成等正覺，神力自在；得清淨事念佛三昧門，見一切佛，慧光普照，轉妙法輪；得淨心念佛三昧門，自心明了見一切佛；得淨業念佛三昧門，見一切眾生諸業如鏡中像；得自在念佛三昧門，見一切莊嚴法界諸佛充滿；得虛空等念佛三昧門，見如來身普照法界，及虛空界。」",
    "T09n0278_046:0690b16_10": "爾時，功德雲比丘告善財言：「善男子！",
    "T09n0278_046:0690b17_11": "南方有國，名曰海門；彼有比丘，名曰海雲；汝應詣彼，問菩薩行。",
    "T09n0278_046:0690b19_12": "善男子！",
    "T09n0278_046:0690b19_13": "彼比丘者，能分別說善根，具因善根、大地善根、大力善；能讚歎菩提因緣，廣摩訶衍，增廣波羅蜜力，顯現一切菩薩行海；善能清淨圓滿大願，能令出生清淨普門，莊嚴法門，生大悲力。」",
    "T09n0278_046:0690b23_14": "時，善財童子從功德雲比丘，聞法歡喜，頭面禮足，遶無數匝，眷仰顧戀，辭退南行。",
    "T09n0278_046:0690b25_15": "◎◎爾時，善財童子一心正念善知識教，智慧光明菩薩法門，菩薩三昧；觀察一切菩薩諸方便海，圓滿功德；心常樂見一切菩薩，念一切佛，次第興世，清淨功德。",
    "T09n0278_046:0690b29_16": "漸趣南方海門國土，詣海雲比丘；頭面禮足，右遶畢，退住一面，白言：「大聖！",
    "T09n0278_046:0690c02_17": "我已先發阿耨多羅三藐三菩提心，欲度一切智慧大海，而未知菩薩云何離生死性，得不退轉；生如來家，度生死海，逮得如來一切智海；捨凡夫地，得如來地；斷生死流，入菩薩流；滅諸趣輪，滿諸願輪；降伏眾魔，具佛功德；竭愛欲海，長大悲海；閉諸惡道，開天人路諸解脫門；出三界城，到一切智城；捨離一切玩好之具，發弘誓願，攝取眾生？」",
    "T09n0278_046:0690c10_18": "爾時，海雲比丘告善財言：「善男子！",
    "T09n0278_046:0690c11_19": "汝已發阿耨多羅三藐三菩提心耶？」",
    "T09n0278_046:0690c12_20": "答言：「唯然。」",
    "T09n0278_046:0690c12_21": "「善男子！",
    "T09n0278_046:0690c12_22": "若不深植善根，則不能發阿耨多羅三藐三菩提心，得普門善根，普照光明法門；長養正道三昧慧光，出生種種功德海藏；長白淨法，未曾退失；親近善知識，恭敬供養，不惜身命，無所藏積；離諸高慢，心安不動，猶如大地；大慈愍念一切群生，遠離一切諸生死門。",
    "T09n0278_046:0690c18_23": "好樂佛境界者，能發菩提心。",
    "T09n0278_046:0690c19_24": "大悲心，救護一切眾生故；大慈心，安樂一切眾生故；無疲倦心，滅一切眾生諸苦惱故；饒益心，滅一切眾生不善法故；無畏心，除滅一切諸惱害故；無礙心，滅一切障故；廣大心，充滿一切法界故；無邊心，等虛空界故；廣心，見一切如來故；清淨心，於三世法智不違故；智心，究竟一切智海故。",
    "T09n0278_046:0690c26_25": "「善男子！",
    "T09n0278_046:0690c26_26": "我住此海門國十有二年，境界大海，觀察大海。",
    "T09n0278_046:0690c27_27": "思惟大海，無量無邊；思惟大海，甚深難得源底；思惟大海，漸漸深廣；思惟大海，無量妙寶而莊嚴之；思惟大海，無量水聚；思惟大海，水色種種，不可思議；思惟大海，大身眾生之所依止；思惟大海，水性所居；思惟大海，大雲彌覆；思惟大海，未曾增減。",
    "T09n0278_046:0691a04_28": "善男子！",
    "T09n0278_046:0691a04_29": "我如是思惟時，復作是念：『世間頗更有法廣此大海，深此大海，莊嚴於此大海者不？』",
    "T09n0278_046:0691a06_30": "作是念已，即見海底水輪之際，妙寶蓮華自然涌出。",
    "T09n0278_046:0691a07_31": "伊那尼羅寶為莖，閻浮檀金為葉，沈水香寶為臺，碼碯寶為鬚，彌覆大海。",
    "T09n0278_046:0691a09_32": "百萬阿脩羅王悉共執持；百萬摩尼寶莊嚴網，羅覆其上；百萬龍王，雨以香水；百萬迦樓羅王，銜妙寶繒帶，垂下莊嚴；百萬羅剎王，慈心觀察；百萬夜叉王，恭敬禮拜；百萬乾闥婆王，讚歎供養；百萬天王，雨天香華、末香幢幡、妙寶衣雲；百萬梵王，稽首敬禮；百萬淨居天，各敬禮已，合掌而住；百萬轉輪王，七寶莊嚴；百萬海神王，從大海出，恭敬禮拜。",
    "T09n0278_046:0691a17_33": "百萬夜光寶光明網，普照一切；百萬淨寶，百萬明淨寶，以為莊嚴；百萬寶藏，出無量光明，普照一切；百萬閻浮檀寶，安住莊嚴；百萬金剛師子寶，不可沮壞，清淨莊嚴；百萬日藏寶，明淨光明，普照一切；百萬不可壞摩尼寶，出生長養一切善行；百萬如意寶珠，無盡莊嚴。",
    "T09n0278_046:0691a23_34": "彼寶蓮華，如來無上善根所起，悉令一切菩薩諸願成滿，十方世界無不顯現；出生一切諸法如幻，從淨法生，無諍方便法之所莊嚴；行如夢法，無為法印，究竟到於無礙方便；普覆十方一切法界，唯佛境界，隨順世間無量阿僧祇劫，歎不可盡。",
    "T09n0278_046:0691a29_35": "見彼華上，有一如來結跏趺坐，彼佛淨身，上至非想非非想天，無不充滿。",
    "T09n0278_046:0691b02_36": "見彼如來坐此莊嚴寶蓮華座，不可思議大眾圍遶，見不可思議圓滿光明莊嚴；見不可思議相好莊嚴、見不可思議神力自在、見不可思議如來妙色、見不可思議無見頂相、見不可思議廣長舌相、念不可思議清淨音聲、思惟不可思議圓滿音聲、見不可思議如來諸力、解了不可思議清淨無畏、解了不可思議一切諸辯、憶念菩薩過去不可思議大劫本行、見不可思議菩提自在、見不可思議正法雲、見不可思議普門莊嚴身、見不可思議身左右端嚴、見辨一切不可思議事，饒益眾生。",
    "T09n0278_046:0691b13_37": "「時，彼如來即申右手，而摩我頂，說普眼經。",
    "T09n0278_046:0691b14_38": "唯是如來境界，出生一切菩薩淨行、普照一切法界、攝取圓滿一切法界、普照一切嚴淨佛剎、降伏一切眾魔外道、悉令一切眾生歡喜、普照一切眾生所行隨其所應無不顯現、普照一切眾生根輪。",
    "T09n0278_046:0691b18_39": "善男子！",
    "T09n0278_046:0691b19_0": "我從佛聞此普眼經，皆悉受持，讀誦通利，正念思惟。",
    "T09n0278_046:0691b20_1": "善男子！",
    "T09n0278_046:0691b20_2": "假使有人以大海等墨，須彌聚筆，書寫此經，一一品、一一法門、一一方便、一一生法門、一一句中義味，猶不能盡。",
    "T09n0278_046:0691b23_3": "善男子！",
    "T09n0278_046:0691b23_4": "我於佛所千二百歲，聞受此經；於一一日，受阿僧祇品，多聞陀羅尼光明力故；究竟阿僧祇品，百門陀羅尼光明力故；攝取阿僧祇品，無量旋陀羅尼光明力故；分別阿僧祇品，隨順分別諸地陀羅尼光明力故；淨阿僧祇品，嚴勝陀羅尼光明力故；出生阿僧祇品，隨諭莊嚴陀羅尼光明力故；說阿僧祇品，明淨音聲陀羅尼光明力故；照阿僧祇品，虛空藏陀羅尼光明力故；廣阿僧祇品，樹提沙陀羅尼光明力故；成阿僧祇品，海藏陀羅尼光明力故。",
    "T09n0278_046:0691c04_5": "其有十方諸天、天王；諸龍、龍王；夜叉、夜叉王；乾闥婆、乾闥婆王；阿修羅、阿修羅王；迦樓羅、迦樓羅王；緊那羅、緊那羅王；人、人王；梵天、梵天王；若來問我，我即為彼開發顯現，分別讚說，悉令安住此普眼經。",
    "T09n0278_046:0691c09_6": "善男子！",
    "T09n0278_046:0691c09_7": "我唯知此一法門，豈能盡知菩薩諸行；何以故？",
    "T09n0278_046:0691c10_8": "諸菩薩等，究竟一切行故；究竟大願海，一切劫海不斷絕故；入眾生海，應受化者悉隨順故；深入一切眾生心海，出生如來十力智光明故；悉知一切眾生諸根，隨所應化，不失時故；入一切佛剎海，出生佛剎堅固願故；究竟恭敬供養一切佛海，大願力故；度一切法海，解脫智故；深入功德海，如說修行故；度一切眾生語言海，於十方剎轉法輪故。",
    "T09n0278_046:0691c18_9": "善男子！",
    "T09n0278_046:0691c18_10": "汝詣南方六十由旬，有一國土，名曰海岸；彼有比丘，名曰善住；應往問彼云何菩薩修清淨行。」",
    "T09n0278_046:0691c21_11": "時，善財童子頭面禮足，遶無數匝；眷仰無量，辭退南行。",
    "T09n0278_046:0691c22_12": "◎◎爾時，善財童子正念善知識教，正念普眼經，思惟彼佛自在神力，受持彼佛句味法雲。",
    "T09n0278_046:0691c25_13": "修習正法，入深法海；盡法源底，攝取勝法；除滅癡曀，了法寶洲。",
    "T09n0278_046:0691c26_14": "至海岸國，周遍十方，推求大師，今在何所？",
    "T09n0278_046:0691c27_15": "見彼比丘，經行虛空，阿僧祇天眷屬圍遶。",
    "T09n0278_046:0691c28_16": "時，諸天眾為供養善住比丘故，於虛空中，散諸天華；作眾妓樂，出微妙音；阿僧祇寶幢，莊嚴虛空。",
    "T09n0278_046:0692a01_17": "時，諸龍王為供養故，興不可思議沈水香雲，遍滿虛空；緊那羅王為供養故，作諸妓樂，出妙音聲，充滿虛空；諸海神王為供養故，嘯和雅音；阿脩羅王為供養故，興不可思議寶雲，莊嚴虛空，放不可思議光明，普照一切，以不可思議珍玩之具，莊嚴虛空。",
    "T09n0278_046:0692a07_18": "不可思議緊那羅王，充滿虛空，離殺害心，恭敬供養善住比丘；不可思議諸羅剎王，與諸惡形羅剎鬼等，眷屬圍遶，充滿虛空，善住比丘大慈力故；不可思議諸夜叉王，與夜叉眾俱，充滿虛空，為守護善住比丘故，周匝圍遶；不可思議諸梵天王，在虛空中，合掌敬禮，以人音聲，讚彼比丘，於一面住；不可思議諸淨居天，與宮殿俱，為供養故，詣善住比丘。",
    "T09n0278_046:0692a16_19": "爾時，善財童子見虛空中，如是供養，合掌敬禮善住比丘，白言：「大聖！",
    "T09n0278_046:0692a17_20": "我已先發阿耨多羅三藐三菩提心，而未知菩薩云何正向佛法、專求佛法、恭敬佛法、修諸佛法、長養佛法、積集佛法、熏修佛法、淨諸佛法、遍淨佛法、至諸佛法。",
    "T09n0278_046:0692a21_21": "我聞大聖，善能教授諸菩薩法；云何菩薩修習佛法，常見諸佛，未曾遠離；常見菩薩，同其善根；不離佛法，智慧滿足；不捨大願於一切眾生，究竟其事；於一切劫，修菩薩行，心無疲倦，不捨佛剎；普能莊嚴一切世界，悉能知見諸佛自在；不離有為，修菩薩行，悉了如幻，入一切趣；現受生死而無起滅，常聞正法，未曾遠離；悉能受持諸佛法雲，不離慧光，普照三世？」",
    "T09n0278_046:0692b01_22": "爾時，善住比丘告善財言：「善哉！",
    "T09n0278_046:0692b02_0": "善哉！",
    "T09n0278_046:0692b02_1": "善男子！",
    "T09n0278_046:0692b02_2": "乃能發阿耨多羅三藐三菩提心，能問佛法，一切智法及無師法。",
    "T09n0278_046:0692b03_3": "善男子！",
    "T09n0278_046:0692b03_4": "我已成就菩薩無礙法門，我已修習分別明了逮得無礙明淨慧光。",
    "T09n0278_046:0692b05_5": "得慧光已，觀察一切眾生心行，無所障礙；觀一切眾生，死此生彼，無所障礙；於宿命智，無所障礙；於未來智，無所障礙；於現在世，知一切眾生，無所障礙；於一切眾生語言法中，無所障礙；若一切眾生，來問難者，悉能應答，無所障礙；知一切眾生根，無所障礙；教化眾生，無所障礙；分別了知一切剎那羅婆摩睺姤路，無所障礙；於三世海無所障礙；己身充滿十方佛剎，無所障礙。",
    "T09n0278_046:0692b14_6": "何以故？",
    "T09n0278_046:0692b14_7": "依無所有，無作神通力故。",
    "T09n0278_046:0692b15_8": "善男子！",
    "T09n0278_046:0692b15_9": "我得此神通力故，於虛空中，行、住、坐、臥，遊騰十方；於一念中，遍至東方一佛世界；百佛世界；千佛、百千佛、無量佛世界；乃至不可說不可說諸佛世界，閻浮提微塵等世界；乃至不可說不可說佛剎微塵等世界，悉得覩見彼世界中，一切諸佛，及其眷屬，以一切華香、末香、塗香、寶鬘幢幡，雜綵繒蓋，眾妙寶網，一切形像，供養彼如來、應供、等正覺。",
    "T09n0278_046:0692b23_10": "彼諸如來所可開現宣明讚歎，悉聞受持，分別通達；彼佛所有過去淨剎，我悉憶念；南、西、北方，四維，上、下，亦復如是。",
    "T09n0278_046:0692b26_11": "若有眾生，得見我者，皆悉畢定阿耨多羅三藐三菩提；如我所見一切眾生，若大、若小，若好、若醜，若苦、若樂，為化度故，隨其所應，現同彼身。",
    "T09n0278_046:0692b29_12": "若有眾生，來至我所，悉令安住於此正法。",
    "T09n0278_046:0692c01_13": "善男子！",
    "T09n0278_046:0692c01_14": "我唯知此一無礙法門，云何能說菩薩修大悲戒、諸波羅蜜戒、乘大乘戒、不捨菩薩道戒、滅障礙戒、菩薩藏戒、不捨菩提心戒、一切佛法深心戒、念一切智不忘失戒、如虛空戒、一切世間無所依戒、不可壞戒、無譬諭戒、不濁戒、不雜戒、離疑戒、清淨戒、離塵戒、離垢淨戒？",
    "T09n0278_046:0692c07_15": "善男子！",
    "T09n0278_046:0692c07_16": "菩薩有如是等無量功德，我豈能知，如實解說？",
    "T09n0278_046:0692c09_0": "善男子！",
    "T09n0278_046:0692c09_1": "於此南方，有一國土，名曰自在，城名呪藥；彼有良醫，名曰彌伽。",
    "T09n0278_046:0692c10_2": "汝詣彼，問云何菩薩向菩薩行。」",
    "T09n0278_046:0692c11_3": "時，善財童子禮善住比丘足，乃至辭退南行。",
    "T09n0278_046:0692c13_0": "爾時，善財童子一心正念法光法門，具足法力；正念諸佛，不斷三寶，歎離欲性，念善知識，普照三世；念諸大願，究竟一切法界眾生；於一切有為，心無所著；觀察一切諸法無常，悉能嚴淨一切佛剎，心無懈怠；於一切佛，及其眷屬，心無所著。",
    "T09n0278_046:0692c18_1": "漸至彼國，入呪藥城，求良醫彌伽，今在何所？",
    "T09n0278_046:0692c19_2": "爾時，童子見彼良醫，處正法堂，論師子座，與一萬大眾前後圍遶，為說輪字莊嚴光經。",
    "T09n0278_046:0692c21_3": "時，善財童子詣醫彌伽，頭面禮足，右遶畢，退住一面，合掌白言：「大聖！",
    "T09n0278_046:0692c23_4": "我已先發阿耨多羅三藐三菩提心，而未知菩薩云何向菩薩行？",
    "T09n0278_046:0692c24_5": "云何學菩薩行？",
    "T09n0278_046:0692c25_6": "云何於生死中，常能不失菩提之心？",
    "T09n0278_046:0692c26_7": "云何得平等心而無所趣？",
    "T09n0278_046:0692c26_8": "云何逮得堅固正直之心，一切世間無能壞者？",
    "T09n0278_046:0692c27_9": "云何生大悲力而無憂惱？",
    "T09n0278_046:0692c28_10": "云何證淨普門陀羅尼力？",
    "T09n0278_046:0692c29_11": "云何生智慧光，於一切法除滅癡闇？",
    "T09n0278_046:0692c29_12": "云何證諸辯力，分別諸法真實之藏？",
    "T09n0278_046:0693a01_13": "云何得正念力，受持一切清淨法輪，未曾忘失？",
    "T09n0278_046:0693a02_14": "云何得淨趣力，於一切趣普照諸法？",
    "T09n0278_046:0693a03_15": "云何得智慧力，於一切法，得決定智，了真實義？」",
    "T09n0278_046:0693a04_16": "爾時，良醫謂善財言：「善男子！",
    "T09n0278_046:0693a05_17": "汝已先發阿耨多羅三藐三菩提心耶？」",
    "T09n0278_046:0693a06_18": "答言：「唯然。」",
    "T09n0278_046:0693a06_19": "爾時，良醫下師子座，五體投地，敬禮善財；禮已，散妙金華，諸雜寶華、無價摩尼、勝末栴檀、無價寶衣，而以覆之；以如是等眾妙供具而供養之；敬重讚歎，作如是言：「善哉！",
    "T09n0278_046:0693a10_20": "善哉！",
    "T09n0278_046:0693a10_21": "善男子！",
    "T09n0278_046:0693a11_0": "乃能發阿耨多羅三藐三菩提心。",
    "T09n0278_046:0693a11_1": "善男子！",
    "T09n0278_046:0693a11_2": "若有能發阿耨多羅三藐三菩提心者，則為守護一切佛性；嚴淨一切諸佛剎性；化眾生性；為一切眾生，說如法性；順一切業性；成滿一切菩薩行性；不斷一切諸大願性；解離欲性；智慧明淨，普照三世一切法性；建解脫性；為一切佛之所護持；一切諸佛常共護念；善能隨順一切菩薩；一切賢聖皆悉隨喜；為一切梵天恭敬禮拜；一切諸天恭敬供養；一切夜叉王之所建立；一切羅剎王恭敬供養；一切龍王而頂戴之；一切緊那羅王敬心讚歎；一切世界王皆悉敬念。",
    "T09n0278_046:0693a22_3": "彼為安慰一切眾生，滅三惡道，遠離眾難，救拔一切貧窮根本，安置天人快樂之處；遇善知識，未曾遠離；聞佛妙法，發菩提心；因淨菩提心枝，得明淨光，照菩薩道，順菩薩智，住菩薩地。",
    "T09n0278_046:0693a27_4": "善男子！",
    "T09n0278_046:0693a27_5": "當知菩薩能為一切眾生，作甚難事，難值難見；為一切眾生而作父母，莊嚴眾生；攝取一切諸天世人，除滅眾生無量苦難；守護眾生，遠離憂惱。",
    "T09n0278_046:0693b01_6": "菩薩為大風輪，安持眾生，不令墜落三惡道故；菩薩為大地，生長一切諸善根故，菩薩為大海，具足無盡功德藏故；菩薩為日，明淨慧光，普照世間滅癡闇故；菩薩為須彌山王，功德善根，最高大故；菩薩為月，令一切眾生，悉清涼故；菩薩為大將，悉能降伏一切魔故；菩薩為善丈夫，於法城中，為君王故；菩薩為火，能燒眾生諸貪愛故；菩薩為雲，雨甘露法故；菩薩為正見，悉能長養諸妙根故；菩薩為方，顯法海故；菩薩為橋，令諸眾生度生死海故。」",
    "T09n0278_046:0693b12_7": "爾時，良醫稱揚讚歎善財童子，及諸菩薩已，即從口中，放大光雲，普照三千大千世界；照已，時大千世界大神力天，乃至諸梵天等，悉詣良醫。",
    "T09n0278_046:0693b15_8": "時，彼良醫即為方便隨順，分別廣演顯現，說輪字莊嚴光經；時，彼大眾聞此經已，於阿耨多羅三藐三菩提得不退轉；所應作已，還昇本座，告善財言：「善男子！",
    "T09n0278_046:0693b19_9": "我已成就所言不虛法門，分別了知三千大千世界，諸天語言，諸龍、夜叉、乾闥婆、阿脩羅、迦樓羅、緊那羅、摩睺羅伽、人非人等，一切語言；如此三千大千世界，十方無量無邊，不可說不可說三千大千世界，亦復如是。",
    "T09n0278_046:0693b24_10": "善男子！",
    "T09n0278_046:0693b24_11": "我唯知此菩薩所言不虛法門，云何能說諸菩薩行？",
    "T09n0278_046:0693b25_12": "彼諸菩薩，隨順深入眾生一切相海、隨順深入眾生一切施設海、隨順深入諸名號海、隨順深入諸語言海、隨順深入諸句相續海、隨順深入諸解說句次第海、隨順深入諸解說句相續次第海、隨順深入諸如來海、隨順深入分別諸句海、隨順深入一切眾生諸語言海，逮得一切圓滿莊嚴，微妙音聲，出生分別諸文字輪。",
    "T09n0278_046:0693c03_13": "善男子！",
    "T09n0278_046:0693c04_0": "於此南方，有一國土，名曰住林；彼有長者，名曰解脫。",
    "T09n0278_046:0693c05_1": "汝詣彼問云何菩薩向菩薩道，修菩薩道，成菩薩道，思菩薩道。」",
    "T09n0278_046:0693c06_2": "時，善財童子於良醫所，聞此法門，發深淨信心，恭敬於法，決定知見，因善知識，得薩婆若；頭面禮足，乃至辭退南行。",
    "T09n0278_046:0693c10_0": "爾時，善財童子正念菩薩所言不虛法門：入菩薩語言海、念一切眾生微細方便海、思惟菩薩諸垢淨法、出生菩薩善根光明、淨修菩薩教化眾生巧方便門、明淨菩薩攝眾生智、堅固菩薩正直心力、長養菩薩深心之力、淨修菩薩種種欲力、信菩薩心遠離諸惡。",
    "T09n0278_046:0693c15_1": "願心堅固，以大莊嚴而自莊嚴，心無疲倦，勇猛精進，心不退轉，具不可壞淨信心力，金剛那羅延所不能壞；攝取一切善知識教，無礙境界皆悉清淨；無垢境界，妙心現前；逮得普眼方便光明陀羅尼地，了法界地，心常現前；知平等地非地，莊嚴清淨，不著我所；無二境界，逮得清淨無礙智慧。",
    "T09n0278_046:0693c22_2": "了知法地無所障礙；知諸方地而不退轉；分別了知一切業地；嚴淨顯現諸佛大地；得智慧輪，分別三世，逮得普樂光明三昧，遍照身心，順至一切諸境界地。",
    "T09n0278_046:0693c26_3": "如來智慧，普照境界，興起一切智慧波浪；身常不離佛法勢力，為諸如來之所護持；其心悉與一切佛等，隨順智慧，普照一切；其身充滿一切剎網，成就大願，己身容受一切法界。",
    "T09n0278_046:0694a01_4": "如是念已，漸漸遊行，經十二年，至住林國；周遍推求解脫長者。",
    "T09n0278_046:0694a03_5": "見已，禮足，於一面住，作如是念：「我得善利，見善知識。",
    "T09n0278_046:0694a04_6": "善知識者出興世難、至其所難、得值遇難、得見知難、得親近難、得共住難、得其意難、得隨順難。」",
    "T09n0278_046:0694a06_7": "念已，白言：「大聖！",
    "T09n0278_046:0694a07_8": "我已先發阿耨多羅三藐三菩提心，欲值一切佛；欲見一切佛；欲得一切佛意；欲知一切佛心；欲得一切諸佛三昧；隨順一切佛一切大願；欲滿一切佛一切大願；欲求一切佛智慧光明；欲自身中出一切佛；欲得諸明，知一切佛自在神通；欲淨一切佛力無畏法；欲聞一切佛法，心無厭足；欲受一切佛法；欲持一切佛法；欲分別一切佛法；欲護一切佛教；欲與一切諸菩薩同；欲與菩薩同善根友；欲具菩薩諸波羅蜜；欲滿一切諸菩薩行；欲發菩薩清淨大願；欲得一切諸佛菩薩因緣法藏；欲得一切菩薩無量法藏智慧光明；欲得一切菩薩諸三昧藏；欲出生一切菩薩諸通明藏；欲發大悲藏教化眾生無有窮盡；欲分別知遊戲神通藏；欲分別知自在之藏；欲於自在藏，心得自在；欲清淨十種藏，一向專求此諸功德，詣長者所；欲滿諸願；欲超出生死；欲得自在法；欲具恭敬門；欲具方便門；欲遠離諸垢；欲清淨莊嚴；欲身心柔軟；欲調伏諸根。」",
    "T09n0278_046:0694a27_9": "白言：「我聞大聖，善教菩薩方便正道，普照一切顯現妙法；示導津濟，開正法門；除滅顛倒，拔疑惑刺；心離迷垢，照除重闇；離諸煩惱，永得清涼；棄捨諂曲，超出生死；離不善根，長養善根；遠離諸趣，無所染著；滅一切障，求薩婆若；到法王城，其心安住大慈大悲；教菩薩行，修諸三昧；其心安住隨順法門，發廣大心；具足諸力，照明一切諸群生心。",
    "T09n0278_046:0694b06_10": "唯願大聖為我分別云何菩薩向菩薩道，修菩薩道；既修習已，令速清淨菩薩之行，具成菩薩圓滿淨行？」",
    "T09n0278_046:0694b09_11": "時，解脫長者以過去善根力、佛威神力、文殊師利憶念力故，入菩薩三昧門；其三昧門，名攝一切佛剎無量旋陀羅尼。",
    "T09n0278_046:0694b11_12": "入已，得清淨身；於其身內，十方各見十佛世界微塵等佛，及嚴淨剎，一切大眾過去所行。",
    "T09n0278_046:0694b14_0": "彼諸如來，神力自在，一切大願功德之具；諸清淨行，莊嚴正道，成等正覺，轉淨法輪，教化眾生，究竟諸法。",
    "T09n0278_046:0694b16_1": "於其身內，皆悉顯現而無雜亂，不相障礙；如本相住，形色不同，種種莊飾；菩薩大眾，圍遶莊嚴，顯現一切諸佛自在，說諸願門，示現無量自在神力。",
    "T09n0278_046:0694b19_2": "或於一剎，處兜率天，而作佛事；或於一剎，示現命終；或現受胎；或現處胎，顯自在力；或現出生；或現處中宮；或現出家；或現往詣莊嚴道場；或現降魔；或現成佛；或現天宮、夜叉、乾闥婆、諸世界王，大眾圍遶，請轉法輪；或現轉法輪；或現入諸趣；或現般涅槃；或現分舍利；或現起塔種種莊嚴。",
    "T09n0278_046:0694b26_3": "彼諸如來，為種種眾生，諸眾生海，種種方便、種種根、種種煩惱習氣；或於小眾而現大眾，所謂：一由旬眾現十由旬眾，乃至不可說佛剎微塵等由旬眾，而為說法。",
    "T09n0278_046:0694c01_4": "彼諸如來以微妙音所說正法，善財童子悉聞受持；又見彼佛自在神力，不可思議菩薩三昧。",
    "T09n0278_046:0694c03_5": "爾時，解脫長者從三昧起，告善財言：「善男子！",
    "T09n0278_046:0694c04_6": "我已成就如來無礙莊嚴法門。",
    "T09n0278_046:0694c05_7": "得此法門已，覩見東方閻浮檀光世界，星宿王如來、應供、等正覺，明淨藏菩薩等一切大眾；又見南方諸力世界，普香如來、應供、等正覺，心王菩薩等一切大眾；又見西方香光世界，須彌燈王如來、應供、等正覺，無礙心菩薩等一切大眾；又見北方聖服幢世界，自在神力無有能壞如來、應供、等正覺，自在勢菩薩等一切大眾；又見東北方一切樂寶世界，無礙眼如來、應供、等正覺，無礙化菩薩等一切大眾；又見東南方香焰光世界，香智如來、應供、等正覺，自在慧焰光菩薩等一切大眾；又見西南方普照慧日世界，法界輪幢如來、應供、等正覺，散一切化幢菩薩等一切大眾；又見西北方普淨現世界，一切佛寶無上幢如來、應供、等正覺，法幢王菩薩等一切大眾；又見上方無盡佛性世界，無量慧光圓滿幢如來、應供、等正覺，法界地幢王菩薩等一切大眾；又見下方佛解脫光世界，無礙慧幢如來、應供、等正覺，一切眾生世界幢王菩薩等一切大眾。",
    "T09n0278_046:0694c24_8": "善男子！",
    "T09n0278_046:0694c24_9": "我見十方各一萬佛剎微塵等如來；彼諸如來不來至此，我不往彼。",
    "T09n0278_046:0694c26_10": "善男子！",
    "T09n0278_046:0694c26_11": "我若欲見安樂世界，無量壽佛，隨意即見。",
    "T09n0278_046:0694c27_12": "妙樂世界，阿閦如來；善住世界，師子如來；善現圓滿光明世界，月慧如來；寶師子莊嚴世界，毘樓遮那如來；善男子！",
    "T09n0278_046:0694c29_13": "如是等一切諸佛，隨意即見。",
    "T09n0278_046:0695a01_14": "彼諸如來，不來至此，我不往彼。",
    "T09n0278_046:0695a02_15": "知一切佛無所從來，我無所至；知一切佛，及與我心，皆悉如夢；知一切佛，悉如電光，了知己心，如水中像；知一切佛，皆悉如幻，己心亦爾；知一切佛，音聲如響，己心亦爾。",
    "T09n0278_046:0695a06_16": "如是知，如是解，如是入。",
    "T09n0278_046:0695a07_17": "善男子！",
    "T09n0278_046:0695a07_18": "當知菩薩皆由己心得諸佛法，修菩薩行，淨一切剎；教化眾生，出諸大願；一切智城，遊戲神通不思議門；諸佛菩提，一切自在，無礙境界，皆由己心，具甚深智，了一切法。",
    "T09n0278_046:0695a11_19": "是故，善男子！",
    "T09n0278_046:0695a11_20": "以諸善根增長己心，雨甘露法，潤澤其心；於境界中，令心清淨，勤修精進；令心堅固，專念正法；令心不亂，智慧明淨，遠離心垢；明淨慧光，照察其心，生自在心，發廣大心，與諸佛等如來十力，以照其心。",
    "T09n0278_046:0695a16_21": "善男子！",
    "T09n0278_046:0695a16_22": "我唯修此如來無礙法門，云何能說菩薩諸行，無障礙智，無礙淨行；安住觀察現在諸佛三昧，得無涅槃三昧；具足三世平等正法；善知平等三昧境界之地；具足淨身，住諸佛住不壞境界；一切諸方法門境界，智門圓滿，智慧觀察；普照一切於己身中，悉現一切世界成壞，而於己身及諸世界，不生二想；究竟眾行，功德具足。",
    "T09n0278_046:0695a24_23": "善男子！",
    "T09n0278_046:0695a24_24": "於此南方，有一國土，名曰莊嚴閻浮提頂；彼有比丘，名曰海幢。",
    "T09n0278_046:0695a25_25": "汝詣彼問云何菩薩向菩薩道、修菩薩行。」",
    "T09n0278_046:0695a26_26": "時，善財童子頭面敬禮解脫長者足，右遶畢，讚歎無量阿僧祇功德；眷仰觀察，心無厭足，悲泣流淚。",
    "T09n0278_046:0695a29_27": "專念善知識、順善知識、觀善知識、由善知識得一切智；於善知識，遠離諂曲；於善知識發慈母心，遠離一切無益法故；於善知識發慈父心，能生一切諸善法故；辭退南行。",
    "T09n0278_046:0695b04_28": "◎大方廣佛華嚴經卷第四十六"
}