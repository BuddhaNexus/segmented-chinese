{
    "T24n1488_006:1063c02_0": "優婆塞戒經卷第六",
    "T24n1488_006:1063c04_0": "北涼中印度三藏曇無讖譯",
    "T24n1488_006:1063c05_0": "五戒品第二十二",
    "T24n1488_006:1063c06_0": "善生言：「世尊！",
    "T24n1488_006:1063c06_1": "何等之人得三歸依？",
    "T24n1488_006:1063c06_2": "何等之人不得三歸？」",
    "T24n1488_006:1063c07_3": "「善男子！",
    "T24n1488_006:1063c07_4": "若人信因、信果、信諦、信有得道，如是之人，則得三歸。",
    "T24n1488_006:1063c08_5": "若人至心信不可敗，親近三寶，受善友教，如是之人，則得三歸。",
    "T24n1488_006:1063c10_0": "優婆塞戒，亦復如是。",
    "T24n1488_006:1063c10_1": "若能觀是優婆塞戒多有無量功德果報，能壞無量弊惡之法；眾生無邊，受苦亦爾，難得人身；雖得人身，難具諸根；雖具諸根，難得信心；雖得信心，難遇善友；雖遇善友，難得自在；雖得自在，諸法無常。",
    "T24n1488_006:1063c14_2": "我今若造惡業，因是惡業獲得二世身心惡報。",
    "T24n1488_006:1063c16_0": "以是因緣，身、口、意惡即是我怨。",
    "T24n1488_006:1063c16_1": "設三業惡不得惡報，現在之惡亦不應作；是三惡業、現在能生弊惡色等，死時生悔。",
    "T24n1488_006:1063c18_2": "以是因緣，我受三歸及八齋法，遠離一切惡不善業。",
    "T24n1488_006:1063c19_3": "「智者當觀戒有二種：一者、世戒，二、第一義戒。",
    "T24n1488_006:1063c20_4": "若不依於三寶受戒，是名世戒，是戒不堅，如彩色無膠；是故我先歸依三寶，然後受戒。",
    "T24n1488_006:1063c22_5": "若終身受，若一日一夜，所謂優婆塞戒八戒齋法。",
    "T24n1488_006:1063c23_6": "夫世戒者，不能破壞先諸惡業；受三歸戒，則能壞之，雖作大罪，亦不失戒。",
    "T24n1488_006:1063c25_7": "何以故？",
    "T24n1488_006:1063c25_8": "戒力勢故。",
    "T24n1488_006:1063c26_0": "俱有二人同共作罪，一者受戒，二不受戒，已受戒者犯則罪重，不受戒者犯則罪輕。",
    "T24n1488_006:1063c27_1": "何以故？",
    "T24n1488_006:1063c28_2": "毀佛語故。",
    "T24n1488_006:1063c28_3": "罪有二種：一者、性重，二者、遮重。",
    "T24n1488_006:1063c29_4": "是二種罪，復有輕重。",
    "T24n1488_006:1063c29_5": "或有人能重罪作輕，輕罪作重，如鴦掘魔受於世戒，伊羅鉢龍受於義戒；鴦掘魔羅破於性重不得重罪，伊羅鉢龍壞於遮制而得重罪。",
    "T24n1488_006:1064a03_6": "是故有人重罪作輕，輕罪作重，是故不應以戒同故得果亦同。",
    "T24n1488_006:1064a05_0": "世戒亦有不殺、不盜，義戒亦有不殺、不盜；至不飲酒，亦復如是。",
    "T24n1488_006:1064a06_1": "如是世戒根本不淨，受已不淨，莊嚴不淨，覺觀不淨，念心不淨，果報不淨，故不得名第一義戒，唯名世戒；是故我當受於義戒。",
    "T24n1488_006:1064a09_2": "「善男子！",
    "T24n1488_006:1064a09_3": "後世眾生身長八丈，壽命滿足八萬四千歲，是時受戒，復有於今惡世受戒，是二所得果報正等。",
    "T24n1488_006:1064a11_4": "何以故？",
    "T24n1488_006:1064a11_5": "三善根平等故。",
    "T24n1488_006:1064a12_6": "或有說言：可斷命處乃得戒者。",
    "T24n1488_006:1064a13_0": "是義不然！",
    "T24n1488_006:1064a13_1": "何以故？",
    "T24n1488_006:1064a13_2": "夫禁戒者，悉於一切可殺、不可殺中得，一切可殺、不可殺者無量無邊，戒之果報亦復如是無量無邊。",
    "T24n1488_006:1064a15_3": "善男子！",
    "T24n1488_006:1064a16_0": "一切施中，施無怖畏最為第一，是故我說五大施者，即是五戒。",
    "T24n1488_006:1064a17_1": "如是五戒，能令眾生離五怖畏，是五種施，易可修行，自在無礙，不失財物，然得無量無邊福德。",
    "T24n1488_006:1064a19_2": "離是五施，不能獲得須陀洹果，乃至得阿耨多羅三藐三菩提。",
    "T24n1488_006:1064a20_3": "善男子！",
    "T24n1488_006:1064a21_4": "若受戒已，當知是人為諸天人恭敬守護，得大名稱，雖遭惡對，心無愁惱，眾生親附，樂來依止。",
    "T24n1488_006:1064a23_5": "阿那邠坻長者之子，雖為八千金錢受戒，亦得無量功德果報。",
    "T24n1488_006:1064a24_6": "善男子！",
    "T24n1488_006:1064a24_7": "為財受戒，尚得利益，況有至心為於解脫而當不得？",
    "T24n1488_006:1064a26_8": "「善男子！",
    "T24n1488_006:1064a26_9": "有五善法圍遶是戒，常得增長，如恒河水。",
    "T24n1488_006:1064a27_10": "何等為五？",
    "T24n1488_006:1064a27_11": "一者、慈，二者、悲，三者、喜，四者、忍，五者、信。",
    "T24n1488_006:1064a28_12": "若人能破慇重邪見，心無疑網，則具正念，莊嚴清淨，根本清淨，離惡覺觀。",
    "T24n1488_006:1064b01_13": "善男子！",
    "T24n1488_006:1064b01_14": "若人能遠五惡事者，是名受戒，遠離一切身、口、意惡。",
    "T24n1488_006:1064b02_15": "若有說言：離五戒已度生死者。",
    "T24n1488_006:1064b03_16": "無有是處。",
    "T24n1488_006:1064b03_17": "善男子！",
    "T24n1488_006:1064b03_18": "若人欲度生死大海，應當至心受持五戒。",
    "T24n1488_006:1064b04_19": "是五戒中、四於後世成無作戒，唯愛難斷故不得成；以是因緣，婬欲纏綿，應當至心慎無放逸！",
    "T24n1488_006:1064b06_20": "若有說言：更有無量極重之法，過去諸佛何緣不制，而制於酒？",
    "T24n1488_006:1064b08_21": "善男子！",
    "T24n1488_006:1064b08_22": "因於飲酒，慚愧心壞，於三惡道不生怖畏，以是因緣，則不能受其餘四戒，是故過去諸佛如來制不聽飲。",
    "T24n1488_006:1064b10_23": "若有說言：如來已說酒多過失，何故不在五戒初說？",
    "T24n1488_006:1064b11_24": "是義不然！",
    "T24n1488_006:1064b12_25": "何以故？",
    "T24n1488_006:1064b12_26": "如是酒戒，名為遮重，不為性重；如來先制性重之戒，後制遮重。",
    "T24n1488_006:1064b13_27": "「善男子！",
    "T24n1488_006:1064b13_28": "如來先說白、黑月中各有三齋，隨外道故；諸外道輩常以此日供養諸天，是故如來說有三齋。",
    "T24n1488_006:1064b16_29": "善男子！",
    "T24n1488_006:1064b16_30": "如因帳窓，帳勒故不墮，三齋之法，亦復如是。",
    "T24n1488_006:1064b17_31": "眾生若有發心受持，終不墮於三惡道中。",
    "T24n1488_006:1064b18_32": "善男子！",
    "T24n1488_006:1064b18_33": "有人若欲施時，供養三寶時，若坐禪時，若修善時，若讀經時，供養父母時，當先立制，我若不作，要自剋罰；是人福德，日夜增長，如恒河流。",
    "T24n1488_006:1064b21_34": "如是五戒有五種果：一者、無作果，二者、報果，三者、餘果，四者、作果，五者、解脫果。",
    "T24n1488_006:1064b23_35": "若有具足受持五戒，當知是人得是五果。",
    "T24n1488_006:1064b24_36": "若優婆塞常能出至寺廟僧坊，到已，親近諸比丘等，既親近已，諮問法味；既問法已，當至心聽；聽已受持，憶念不忘能分別義；分別義已，轉化眾生，是名優婆塞自利利他。",
    "T24n1488_006:1064b28_37": "「若優婆塞不能習學如是所說，輕慢比丘，為求過失而往聽法，無信敬心，奉事外道，見其功德，深信日、月、五星、諸宿，是優婆塞不名堅固如法住也。",
    "T24n1488_006:1064c02_38": "若優婆塞雖不自作五惡之業，教人作者，是優婆塞非如法住也。",
    "T24n1488_006:1064c04_0": "若優婆塞先取他物，許為了事，是優婆塞非如法住。",
    "T24n1488_006:1064c05_1": "若優婆塞典知官津，稅賣估物，是優婆塞非如法住。",
    "T24n1488_006:1064c06_2": "若優婆塞計價治病，治已賣物，是優婆塞非如法住。",
    "T24n1488_006:1064c07_3": "若優婆塞違官私制，非如法住。",
    "T24n1488_006:1064c08_4": "若優婆塞自不作惡，不教他作，心不念惡，名如法住。",
    "T24n1488_006:1064c09_5": "若優婆塞因客煩惱所起之罪，作已不生慚愧悔心，非如法住。",
    "T24n1488_006:1064c10_6": "若優婆塞為身命故，作諸惡事，非如法住。",
    "T24n1488_006:1064c11_7": "若優婆塞雖得人身，行於非法，不名為人。",
    "T24n1488_006:1064c12_8": "若得信心，能作福德，善修正念，觀一切法皆是無常、無我我所，於一切法心無取著，見一切法不得自在，生滅苦空無有寂靜；人身難得，雖得人身，難具諸根；雖具諸根，難得正見；雖具正見，難得信心；雖得信心，難遇善友；雖遇善友，難聞正法；雖聞正法，難得受持；能如是觀，是名人身。",
    "T24n1488_006:1064c19_9": "若人能觀欲界無常，乃至非想非非想處皆悉無常，以是因緣，不求三惡乃至非想非非想處。",
    "T24n1488_006:1064c21_10": "如是觀已，見三不堅，以不堅身易於堅身：禮拜供養，來迎去送，自手施與，親執福事，是名以不堅身易於堅身。",
    "T24n1488_006:1064c23_11": "以不堅財易於堅財：能自食用亦以布施，供給病瘦行路之人，供養沙門、婆羅門等貧窮下賤，是名以不堅財易於堅財。",
    "T24n1488_006:1064c26_12": "以不堅命易於堅命：修於六念、慈悲喜捨，證四真諦，善能觀察生老病死，明信善惡業之果報，定知恩愛當有別離，一切眾生不得自在，未得聖道，生死力大，一切世樂常與苦俱，雖復受之，心不染著，猶如寒月求火自煖，雖復為之，終不作惡。",
    "T24n1488_006:1065a02_13": "修忍二施以潤眾生，深觀苦樂其性平等。",
    "T24n1488_006:1065a03_14": "凡所發言，言則柔軟，善化眾生，令如法住，遠離惡友，心無放逸，飲酒、博弈、射獵之事悉不為之，是名以不堅之命易於堅命。",
    "T24n1488_006:1065a06_15": "「善男子！",
    "T24n1488_006:1065a06_16": "若得人身，多饒財物，兼得自在，先應供養父母、師長、和上、耆舊、持法之人，供給遠至、初行之人，疾病所須。",
    "T24n1488_006:1065a09_17": "言則柔軟，多有慚愧，不偏信敬有德一人，見有賢聖持戒、多聞，能以舍宅、飲食、臥具、衣服、病藥而供養之，深言僧中多有功德，修集向道得須陀洹果，乃至能修向阿羅漢，得阿羅漢果，修金剛三昧、電光三昧。",
    "T24n1488_006:1065a13_18": "觀如是已，平等奉施。",
    "T24n1488_006:1065a14_19": "如是施已，得無量福，是故我於《鹿子經》中告鹿子母曰：『雖復請佛及五百阿羅漢，猶故不得名請僧福。",
    "T24n1488_006:1065a16_20": "若能僧中施一似像極惡比丘，猶得無量福德果報。",
    "T24n1488_006:1065a17_21": "何以故？",
    "T24n1488_006:1065a18_22": "如是比丘雖是惡人，無戒、多聞，不修善法，亦能演說三種菩提，有因有果，亦不誹謗佛法僧寶，執持如來無上勝幡，正見無謬。』",
    "T24n1488_006:1065a20_23": "若供養僧，即是供養佛、僧二寶；若觀佛法功德微妙，即是具足供養三寶。",
    "T24n1488_006:1065a22_24": "若人施時不求果報，即是供養無上菩提，具足成就檀波羅蜜，修菩提道，能得未來無量功德，亦能自利及利益他。",
    "T24n1488_006:1065a25_25": "能修慈悲，為破他苦，自捨己樂。",
    "T24n1488_006:1065a25_26": "未得菩提，心無憂悔，雖聞菩提久遠難得，而其內心初無退轉，為諸眾生無量世中受大苦惱，亦不疲厭。",
    "T24n1488_006:1065a28_27": "樂如法行，不求世樂，樂處寂靜出家修道，未得出家，雖在家居，如解脫人不作眾惡，得三種戒——戒戒、定戒、無漏戒。",
    "T24n1488_006:1065b01_28": "「善男子！",
    "T24n1488_006:1065b01_29": "菩薩二種：一者、在家，二者、出家。",
    "T24n1488_006:1065b02_30": "出家菩薩如法修行，是不為難；在家菩薩如法修行，是乃為難。",
    "T24n1488_006:1065b04_31": "何以故？",
    "T24n1488_006:1065b04_32": "在家之人多惡因緣所纏繞故。」",
    "T24n1488_006:1065b05_0": "優婆塞戒經尸波羅蜜品第二十三",
    "T24n1488_006:1065b06_0": "善生言「世尊！",
    "T24n1488_006:1065b06_1": "云何菩薩趣向菩提，其心堅固？」",
    "T24n1488_006:1065b07_0": "「善男子？",
    "T24n1488_006:1065b07_1": "菩薩堅固，具足四法：一者、受大苦時終不捨離如法之行；二者、得大自在，常修忍辱；三者、身處貧窮，常樂施與；四者、盛壯之年，常樂出家。",
    "T24n1488_006:1065b10_2": "若有菩薩具足四法，趣向菩提，其心堅固。",
    "T24n1488_006:1065b11_3": "「菩薩具足如是四法，復作是念：『是菩提道初根本地，名之為戒。",
    "T24n1488_006:1065b12_4": "如是戒者，亦名初地，亦名導地，亦名平地，亦名等地，亦名慈地，亦名悲地，亦名佛跡，亦名一切功德根本，亦名福田；以是因緣，智者應當受持不毀。』",
    "T24n1488_006:1065b16_0": "復次，智者又作是念：『戒有二果，一、諸天樂，二、菩提樂；智者應當求菩提樂，不求天樂。』",
    "T24n1488_006:1065b17_1": "若受戒已，所不應作而故作之，所不應思而故思惟，懈怠懶惰，樂於睡眠，念惡覺觀，邪命惡願，是名污戒。",
    "T24n1488_006:1065b20_2": "若受戒已，心生悔恨，求人天樂，多諸放逸，不生憐愍，是名污戒。",
    "T24n1488_006:1065b21_3": "若畏貧窮，若為恐怖，若為失財，若畏作役，若為身命，若為利養，若為愛心而受禁戒，既受戒已，心生疑惑，是名污戒。",
    "T24n1488_006:1065b24_4": "「善男子！",
    "T24n1488_006:1065b24_5": "若人不樂久處生死，深見過罪，觀人天樂、阿鼻獄苦平等無差，憐愍眾生，具足正念，為欲利益無量眾生使得成道；為具無上菩提道故，為如法行故，受持是戒，心不放逸。",
    "T24n1488_006:1065b28_6": "能觀過去未來現在身口意業，知輕知重。",
    "T24n1488_006:1065b29_7": "凡所作事，先當繫心修不放逸，作已、作時亦復如是修不放逸。",
    "T24n1488_006:1065c01_8": "若先不知，作已得罪，若失念心亦得犯罪，若客煩惱時暫起者亦得犯罪，若小放逸亦得犯罪。",
    "T24n1488_006:1065c03_9": "是人常觀犯輕如重，觀已生悔及慚愧心，怖畏愁惱，心不樂之，至心懺悔。",
    "T24n1488_006:1065c05_10": "既懺悔已，心生歡喜，慎護受持更不敢犯，是名淨戒。",
    "T24n1488_006:1065c06_11": "「善男子！",
    "T24n1488_006:1065c06_12": "有智之人，既受戒已，當觀三事不作惡行：一者、自為，二者、為世，三者、為法。",
    "T24n1488_006:1065c08_13": "云何自為？",
    "T24n1488_006:1065c08_14": "我自證知此是惡事，知作惡業得如是果，知作善業得如是果。",
    "T24n1488_006:1065c10_15": "所作惡業無有虛妄，決定還得諸惡之果，所作善業亦無虛妄，決定還得諸善之果；若是二業無虛妄者，我今云何而自欺誑？",
    "T24n1488_006:1065c13_0": "以是因緣，我受戒已，不應毀犯，當至心持，是名自為。",
    "T24n1488_006:1065c14_1": "云何為世？",
    "T24n1488_006:1065c14_2": "有智者觀見世間之人，有得清淨天耳、天眼及他心智，我若作惡，是人必當見聞知我；若見聞知，我當云何不生慚愧而作惡耶？",
    "T24n1488_006:1065c17_3": "復觀諸天具足無量福德，神足、天耳、天眼，具他心智，遙能見聞，雖近於人，人不能見。",
    "T24n1488_006:1065c19_4": "若我作惡，如是等天當見聞知，若是天等了了見我，我當云何不生慚愧故作罪耶？",
    "T24n1488_006:1065c21_5": "是名為世。",
    "T24n1488_006:1065c21_6": "云何為法？",
    "T24n1488_006:1065c21_7": "有智之人，觀如來法清淨無染，得現在利，能令寂靜度於彼岸，能作解脫，不選時節。",
    "T24n1488_006:1065c23_8": "我為是法故受持戒，我若不能先受小制，云何能得受大制耶？",
    "T24n1488_006:1065c24_9": "破小制已，增五有苦，若至心持，增無上樂。",
    "T24n1488_006:1065c25_10": "我受身來所以未得證解脫者，實由不從過去無量諸佛如來受禁戒故；我今受戒，未來定當值遇恒河沙等諸佛。",
    "T24n1488_006:1065c28_11": "深觀是已，生大憐愍，至心受戒，受已堅持，為阿耨多羅三藐三菩提，利益無量諸眾生故。",
    "T24n1488_006:1066a01_12": "「善男子！",
    "T24n1488_006:1066a01_13": "若在家，若出家，若三歸，若八齋，若五戒，若具足，若不具足，若一日一夜，若一時一念，若盡形壽至心受持，當知是人得大福德。",
    "T24n1488_006:1066a04_14": "善男子！",
    "T24n1488_006:1066a04_15": "若受戒已，修三善業——多聞、布施、修定，修善供養三寶，是則名為莊嚴菩提。",
    "T24n1488_006:1066a06_16": "若受戒已，能讀如來十二部經，是名無上大法之藏，勤加精進，欲得具足尸波羅蜜。",
    "T24n1488_006:1066a08_17": "如是戒者，今世受已，後雖不受，成無作戒。",
    "T24n1488_006:1066a09_18": "善男子！",
    "T24n1488_006:1066a09_19": "有戒非波羅蜜，有波羅蜜非戒，有戒有波羅蜜，有非禁戒非波羅蜜。",
    "T24n1488_006:1066a10_20": "是戒非波羅蜜者，所謂聲聞、辟支佛戒。",
    "T24n1488_006:1066a11_21": "是波羅蜜非是戒者，所謂檀波羅蜜。",
    "T24n1488_006:1066a12_22": "是戒是波羅蜜者，如昔菩薩受瞿陀身時，為諸虫獸及諸蟻子之所唼食，身不傾動，不生惡心；亦如仙人為眾生故，十二年中青雀處頂，不起不動。",
    "T24n1488_006:1066a15_23": "非戒非波羅蜜者，如世俗施。",
    "T24n1488_006:1066a16_24": "「善男子！",
    "T24n1488_006:1066a16_25": "菩薩摩訶薩住尸波羅蜜時，所受眾苦，誰能說之？",
    "T24n1488_006:1066a17_26": "有人若受小小戒已，少欲知足，不能憐愍諸苦眾生，當知是人不能具足尸波羅蜜。",
    "T24n1488_006:1066a19_27": "若能修忍、三昧、智慧，勤行精進，樂於多聞，當知是人則能增長尸波羅蜜，莊嚴菩提，證菩提果。",
    "T24n1488_006:1066a21_28": "如是戒者，無量眾生故，無量果報故，無量戒禁故，以是因緣，莊嚴菩提。",
    "T24n1488_006:1066a23_29": "「善男子！",
    "T24n1488_006:1066a23_30": "菩薩摩訶薩既受戒已，口不說惡，耳不樂聞，不樂說世，亦不樂聞，終不放心在惡覺觀，不親惡友，是故得名寂靜淨戒。",
    "T24n1488_006:1066a26_31": "菩薩若見破戒惡人，不生惡心，為設種種善巧方便而調伏之；若不調伏，當生憐愍，不為身命破戒捨戒。",
    "T24n1488_006:1066a28_32": "食已、先修慚愧之心，不放逸心，為治身命，如療惡瘡。",
    "T24n1488_006:1066a29_33": "若入村落，如刀刺林，攝護諸根，修集正念，觀察可作及不可作，不生放逸。",
    "T24n1488_006:1066b02_34": "若人作福亦因於我，若人作罪亦因於我，是故我得大供養時，不應生喜，得衰苦時不應生瞋。",
    "T24n1488_006:1066b04_35": "得少供養，應作是念：『我今信、戒、施、聞、智慧，如法住少，故得如是微少供養，是故今我不應生於愁苦之念。",
    "T24n1488_006:1066b06_36": "我為二事受他信施：一者、為增他福，二者、為增自善；是故若得少物、惡物，不應生惱。』",
    "T24n1488_006:1066b08_37": "久住遲得，輕罵已得，爾時復當自責其身：『是我宿罪，非眾生過，是故我今不應生惱。』",
    "T24n1488_006:1066b10_38": "若受戒已，為他作罪，亦應說言如是所作實非是道。",
    "T24n1488_006:1066b12_0": "何以故？",
    "T24n1488_006:1066b12_1": "十二部經不說諸惡為菩提道也，是故我今獲得雜報。",
    "T24n1488_006:1066b13_2": "若能如是深觀察者，當知是人則能具足尸波羅蜜。",
    "T24n1488_006:1066b14_3": "「善男子！",
    "T24n1488_006:1066b14_4": "若有人能攝護諸根，身四威儀不作諸惡，能堪眾苦，不作邪命，當知是人則能具足尸波羅蜜。",
    "T24n1488_006:1066b16_5": "若於輕重戒中等生怖畏，雖遭惡時，不犯小戒，不令煩惱穢污其心，修集忍辱，當知是人則能具足尸波羅蜜。",
    "T24n1488_006:1066b19_6": "若離惡友，令諸眾生遠惡邪見，知恩報恩，當知是人則能具足尸波羅蜜。",
    "T24n1488_006:1066b21_0": "若為善事不惜身命，罷散自事，營成他事，見罵詈者不生惡心，當知是人則能具足尸波羅蜜。",
    "T24n1488_006:1066b23_1": "若見如來所開之處，如本持之，護眾生命，不惜財命，乃至命終不犯小戒，雖得微妙七珍之物，心不生貪，不為報恩以善加人，為憐愍故受持禁戒，既受持已，善發大願，願諸眾生悉得淨戒，當知是人則能具足尸波羅蜜。",
    "T24n1488_006:1066b28_2": "「善男子！",
    "T24n1488_006:1066b28_3": "菩薩二種：一者、在家，二者、出家。",
    "T24n1488_006:1066b29_4": "出家菩薩具尸波羅蜜是不為難；在家具足，是乃為難。",
    "T24n1488_006:1066c01_5": "何以故？",
    "T24n1488_006:1066c01_6": "在家之人多惡因緣所纏繞故。」",
    "T24n1488_006:1066c03_0": "優婆塞戒經業品第二十四之一",
    "T24n1488_006:1066c04_0": "善生言：「世尊！",
    "T24n1488_006:1066c04_1": "諸佛如來未出世時，菩薩摩訶薩以何為戒？」",
    "T24n1488_006:1066c05_2": "「善男子！",
    "T24n1488_006:1066c05_3": "佛未出世，是時無有三歸依戒，唯有智人求菩提道，修十善法。",
    "T24n1488_006:1066c06_4": "是十善法，除佛無能分別說者，過去佛說流轉至今，無有漏失，智者受行。",
    "T24n1488_006:1066c08_5": "善男子！",
    "T24n1488_006:1066c08_6": "眾生不能受持修集十善法者，皆由過去不能親近諮承佛故。",
    "T24n1488_006:1066c10_7": "「善男子！",
    "T24n1488_006:1066c10_8": "一切眾生皆有雜心，雜心因緣有雜煩惱，雜煩惱故造作雜業，雜業因緣受於雜有，雜有因緣受於雜身。",
    "T24n1488_006:1066c12_9": "善男子！",
    "T24n1488_006:1066c12_10": "一切眾生得雜身已，見於雜色；見雜色已，生惡思惟，是惡思惟名為無明；無明因緣，生於求心，名之為愛；因愛所作，名之為業；是業因緣，獲得果報。",
    "T24n1488_006:1066c16_11": "有智之人，能破析之，由內煩惱、外有因緣，則能繫縛；修十善已，則能解之。",
    "T24n1488_006:1066c17_12": "是故如來初得阿耨多羅三藐三菩提時，分別演說十善之法：因十善故，世間則有善行惡行、善有惡有乃至解脫，是故眾生應當至心分別體解十善之道。",
    "T24n1488_006:1066c21_13": "若有風雲，為持大水、阿修羅宮、大地、大山、餓鬼、畜生、地獄、四天王處乃至他化自在天處，悉因眾生十業道故。",
    "T24n1488_006:1066c24_14": "轉輪聖王所有四輪：金、銀、銅、鐵，七眾受戒求三菩提，亦因十善業因緣故。",
    "T24n1488_006:1066c25_15": "是十善業道因緣故，一切眾生內外之物，色之與命，皆有增減，是故智者應當具足修十善道。",
    "T24n1488_006:1066c27_16": "「若諸眾生少、壯、老時，春、秋、冬、夏所起煩惱，各各別異，小、中、大劫所起煩惱，亦復如是各各別異。",
    "T24n1488_006:1067a01_0": "眾生初修十善業時，得無量命，色、香、味具，因貪、瞋、癡一切皆失。",
    "T24n1488_006:1067a02_1": "是十惡業道因緣故，時節、年歲、星辰、日月、四大變異；若人能觀如是事者，當知是人能得解脫。",
    "T24n1488_006:1067a04_2": "眾生皆由苦因緣故則生信心，既得信心能觀善惡，如是觀已修十善法。",
    "T24n1488_006:1067a06_3": "意行十處，故名十道。",
    "T24n1488_006:1067a07_0": "「身三道者，謂殺、盜、婬；口四道者，惡口、妄語、兩舌、無義語；心三道者，妬、瞋、邪見；是十惡業悉是一切眾罪根本。",
    "T24n1488_006:1067a09_1": "若諸眾生異界、異有、異生、異色、異命、異名，以是因緣，應名無量，不但有十。",
    "T24n1488_006:1067a11_2": "如是十事，三名為業，不名為道；身、口七事，亦業亦道；是故名十。",
    "T24n1488_006:1067a12_3": "是十業道，自作、他作、自他共作，從是而得善、惡二果，亦是眾生善惡因緣；是故智者尚不應念，況身故作？",
    "T24n1488_006:1067a14_4": "若人令業煩惱諸結得自在者，當知即是行十惡道；若有能壞煩惱諸結不令自在，是人即是行十善道。",
    "T24n1488_006:1067a17_5": "若人始設方便，若先不思惟，當時卒作，是人不得業所攝罪。",
    "T24n1488_006:1067a18_6": "是故智者應當勤修十善業道，證四真諦，亦復如是。",
    "T24n1488_006:1067a19_7": "作期為惡，若失期者，亦不得罪。",
    "T24n1488_006:1067a20_8": "是故智者應修十善，因是十善眾生修已，增長壽命及內外物。",
    "T24n1488_006:1067a21_9": "煩惱因緣故，十惡業增；無煩惱因緣故，十善業增。",
    "T24n1488_006:1067a23_0": "「善男子！",
    "T24n1488_006:1067a23_1": "是十業道，一一事中各有三事：一者、根本，二者、方便，三者、成已。",
    "T24n1488_006:1067a24_2": "根本者，若有他想，有眾生想，若以疑心斷其命根，若動身作相，或口說殺，是名根本。",
    "T24n1488_006:1067a26_3": "求刀、磨利、置毒、作索，是名方便。",
    "T24n1488_006:1067a27_4": "殺已手觸，稱量提持，若自食噉，若與人食，得物用度，任意施與，歡喜受樂，無有慚愧，心不悔恨，自讚其身，生大憍慢，是名成已。",
    "T24n1488_006:1067b01_5": "是他財有，亦作他想，若自往取，若遣人取，若以疑心移置異處，是名根本。",
    "T24n1488_006:1067b02_6": "若壞垣牆，諮問計數，置梯緣牆，入舍求覓乃至手觸，是名方便。",
    "T24n1488_006:1067b04_7": "若得物已，負擔藏隱，任意施與，賣用賜遺，歡喜受樂，無有慚愧，心不悔恨，自讚其身，生大憍慢，是名成已。",
    "T24n1488_006:1067b06_8": "若是婦女，繫屬他人，起於他想，若以疑心作非梵行，是名根本。",
    "T24n1488_006:1067b08_9": "若遣使往，若自眼見，若與信物，若以手觸，若濡細語，是名方便。",
    "T24n1488_006:1067b09_10": "若事已竟，遺以瓔珞，共坐飲食，歡喜受樂，無有慚愧，心不悔恨，自讚其身，生大憍慢，是名成已。",
    "T24n1488_006:1067b11_11": "若於大眾捨離本相，若於三時若二時中，虛妄說之，是名根本。",
    "T24n1488_006:1067b13_12": "若於先時，次第莊嚴，搆言語端，或受他語，起往彼說，是名方便。",
    "T24n1488_006:1067b14_13": "若事成已，受取財物，任意施與，歡喜受樂，無有慚愧，不生悔恨，自讚其身，生於憍慢，是名成已。",
    "T24n1488_006:1067b16_14": "是妄語中，雜有兩舌，能壞和合，是名根本。",
    "T24n1488_006:1067b17_15": "若說他過及餘惡事，言和合者必有不可，若離壞者則有好事，是名方便。",
    "T24n1488_006:1067b19_16": "和合既離，受他財物，任意施與，歡喜受樂，無有慚愧，不生悔恨，自讚其身，生大憍慢，是名成已。",
    "T24n1488_006:1067b21_17": "若變容色，惡口罵詈，是名根本。",
    "T24n1488_006:1067b22_18": "若聞他罪，莊嚴辭章，起去到彼欲說是惡，是名方便。",
    "T24n1488_006:1067b23_19": "若罵詈已，還受他物，任意施與，歡喜受樂，無有慚愧，不生悔恨，自讚其身，生大憍慢，是名成已。",
    "T24n1488_006:1067b25_20": "若說欲事、非時之言，是名根本。",
    "T24n1488_006:1067b26_21": "若歌、若頌、無義章句，隨人所憙，造作百端，是名方便。",
    "T24n1488_006:1067b27_22": "若教他已，還受財物，任意施與，歡喜受樂，無有慚愧，不生悔恨，自讚其身，生大憍慢，是名成已。",
    "T24n1488_006:1067b29_23": "於他財物，生貪欲得，是名根本。",
    "T24n1488_006:1067c01_24": "發煩惱心，是名方便。",
    "T24n1488_006:1067c02_25": "作已得財，任意施與，歡喜受樂，復向餘說，無有慚愧，不生悔恨，自讚其身，生大憍慢，是名成已。",
    "T24n1488_006:1067c04_26": "若打罵人，是名根本。",
    "T24n1488_006:1067c04_27": "若捉杖石，問其過罪，是名方便。",
    "T24n1488_006:1067c05_28": "打已生喜，受取財物，任意施與，歡喜受樂，無有慚愧，不生悔恨，自讚其身，生大憍慢，是名成已。",
    "T24n1488_006:1067c07_29": "若誹謗業、因果、真諦、賢聖之人，是名根本。",
    "T24n1488_006:1067c08_30": "若讀誦、書寫、信受邪書，讚歎稱譽，是名方便。",
    "T24n1488_006:1067c09_31": "受已、向他分別演說，增其邪見，受邪財物，任意施與，歡喜受樂，無有慚愧，不生悔恨，自讚其身，生大憍慢，是名成已。",
    "T24n1488_006:1067c12_0": "「或復有人，於十業道一時作二：妄語、兩舌。",
    "T24n1488_006:1067c12_1": "或一時三：所謂妄語、兩舌、惡口。",
    "T24n1488_006:1067c13_2": "又復有三：所謂邪見、惡口、妄語。",
    "T24n1488_006:1067c14_3": "如是說者，即是無義，是名為四。",
    "T24n1488_006:1067c15_4": "瞋之與貪，不得一時。",
    "T24n1488_006:1067c15_5": "其餘八事，可得一時。",
    "T24n1488_006:1067c16_0": "云何一時？",
    "T24n1488_006:1067c16_1": "六處遣使，自作二事：一者、婬他妻婦，二者、謂無業果；先作期要，一時得業。",
    "T24n1488_006:1067c17_2": "是十惡業，或得作色無無作色，或有作色及無作色。",
    "T24n1488_006:1067c19_3": "若無方便及成已者，則得作色無無作色；若有莊嚴及成已者，則得作色及無作色。",
    "T24n1488_006:1067c20_4": "是十業道有輕有重：若殺父母及辟支佛，偷三寶物，於所生母及羅漢尼作非梵行，妄說壞僧，是名為重。",
    "T24n1488_006:1067c23_5": "「善男子！",
    "T24n1488_006:1067c23_6": "是十業道，各有三種：一、從貪生，二、從瞋生，三、從癡生。",
    "T24n1488_006:1067c24_7": "若為貪利故害命者，是名從貪；若殺怨家，是名從瞋；殺老父母，是名從癡。",
    "T24n1488_006:1067c26_8": "劫盜他財，亦復三種：自為己身、妻子、眷屬，貪他財物而往劫奪，是名從貪；盜怨家物，是名從瞋；劫奪下姓，是名從癡。",
    "T24n1488_006:1067c29_9": "邪婬亦三：若為自樂行非梵行，是名從貪；婬怨眷屬，是名從瞋；於所生母作非梵行，是名從癡。",
    "T24n1488_006:1068a02_10": "妄語三種：若為財利自受快樂，是名從貪；為壞怨故，是名從瞋；若畏他死，是名從癡。",
    "T24n1488_006:1068a04_11": "兩舌三種：為財利故，是名從貪；為壞怨故，是名從瞋；破壞和合邪見之眾，是名從癡。",
    "T24n1488_006:1068a06_12": "惡口三種：為財利故，罵詈婦兒，是名從貪；故向怨家說所惡事，是名從瞋；說他往昔先人過罪，是名從癡。",
    "T24n1488_006:1068a08_13": "無義語亦三種：若為歡樂，歌叫諠譁，是名從貪；為勝他故，歌叫諠譁，是名從瞋；為增邪見歌叫諠譁，是名從癡。",
    "T24n1488_006:1068a11_0": "從貪生者，是名為妬；從瞋生者，是名為瞋；從癡生者，是名邪見。",
    "T24n1488_006:1068a12_1": "「修十善已，一一事中得三解脫。",
    "T24n1488_006:1068a13_2": "是十惡業決定當得地獄果報，或有餓鬼，或有畜生；餘果則得人中短命，貧窮乏財、婦不貞廉，有所言說人不信受，無有親厚，常被誹謗，耳初不聞善好之言，能令外物四大衰微，無有真實，惡風暴雨，爛臭敗壞，土地不平，無有七寶，多有石沙荊棘惡刺，時節轉變，無有常定，果蓏少實，味不具足。",
    "T24n1488_006:1068a19_3": "若欲破壞如是等事，應當至心修行十善。",
    "T24n1488_006:1068a20_4": "是十善法，三天下具，或有戒攝，或非戒攝；北欝單曰唯有四事；地獄有五；餓鬼、畜生、天中具十，非戒所攝。",
    "T24n1488_006:1068a23_0": "欲界六天無有方便，唯有根本、成已二事。",
    "T24n1488_006:1068a23_1": "「夫業道者，一念中得。",
    "T24n1488_006:1068a24_2": "如其殺者，可殺、俱死，是則不得根本業果。",
    "T24n1488_006:1068a25_3": "若作莊嚴，事竟不成，唯得方便，不得根本。",
    "T24n1488_006:1068a26_4": "作莊嚴已便得殺者，得根本罪。",
    "T24n1488_006:1068a27_0": "如其殺已，不追成已，無無作罪。",
    "T24n1488_006:1068a27_1": "若殺者一念中死，可殺之者次後念死，殺者不得根本業罪。",
    "T24n1488_006:1068a29_2": "若遣使殺，使得作罪，口勅之者得無作罪；若惡口勅，亦得作罪及無作罪。",
    "T24n1488_006:1068b01_3": "若其殺已，心善、無記，亦得作罪及無作罪。",
    "T24n1488_006:1068b02_4": "「若有說言：過去已滅，未來未生，現在無住，云何名殺？",
    "T24n1488_006:1068b03_5": "一念不殺，微塵不壞，若一不殺，多亦不能，云何言殺？",
    "T24n1488_006:1068b05_6": "是義不然！",
    "T24n1488_006:1068b05_7": "何以故？",
    "T24n1488_006:1068b05_8": "雖復現在一念不殺，能遮未來使不起故，故得名殺。",
    "T24n1488_006:1068b06_9": "以是義故，不可以見一處無殺，舉一切處悉便無殺。",
    "T24n1488_006:1068b07_10": "有人刺手則便命終，或有截足而命全者。",
    "T24n1488_006:1068b08_11": "頭則不爾，刺截俱死。",
    "T24n1488_006:1068b09_12": "若有作已得大罪者，是名業道；三業自得，七業自他。",
    "T24n1488_006:1068b10_13": "若無作者，亦無無作。",
    "T24n1488_006:1068b11_14": "「或有說言：身業三事有作無作，口不如是。",
    "T24n1488_006:1068b12_0": "是義不然！",
    "T24n1488_006:1068b12_1": "何以故？",
    "T24n1488_006:1068b12_2": "若口有作、無無作者，口勅殺已，不應得罪，是故口業亦應有作及以無作。",
    "T24n1488_006:1068b14_3": "心則不爾，何以故？",
    "T24n1488_006:1068b14_4": "賢聖之人不得罪故。",
    "T24n1488_006:1068b15_0": "何因緣故名作、無作？",
    "T24n1488_006:1068b15_1": "是業墮於三惡道故，生於人中壽命短故，所有六入常受苦故，餘果相似根本正果，或有相似或不相似。",
    "T24n1488_006:1068b17_2": "受果報時，在活地獄、黑繩地獄，餓鬼、畜生、人中三處受於餘果。",
    "T24n1488_006:1068b19_3": "若於一人作殺莊嚴，作莊嚴已，有二人死，當知唯於本所為人得作無作。",
    "T24n1488_006:1068b20_4": "「若有說言：色是無記，命亦無記，如是無記，云何殺已而得殺罪？",
    "T24n1488_006:1068b22_5": "是義不然！",
    "T24n1488_006:1068b22_6": "何以故？",
    "T24n1488_006:1068b22_7": "如是身命是善惡心器，若壞是器，遮於未來善惡心故，是故得罪。",
    "T24n1488_006:1068b24_8": "若王勅殺，侍臣稱善，是王與臣罪無差別；獵亦如是。",
    "T24n1488_006:1068b25_9": "若有垂終，其命餘殘有一念在，若下刀殺，是得殺罪；若命已盡而下刀者，不得殺罪。",
    "T24n1488_006:1068b27_10": "若先作意規欲撾打，然下手時，彼便命終，不得殺罪。",
    "T24n1488_006:1068b28_11": "若作毒藥與懷妊者，若破歌羅羅，是人則得作無作罪。",
    "T24n1488_006:1068c01_0": "若自刑者，不得殺罪。",
    "T24n1488_006:1068c01_1": "何以故？",
    "T24n1488_006:1068c01_2": "不起他想故，無瞋恚心故，非他自因緣故。",
    "T24n1488_006:1068c02_3": "「或有說言：若心在善、不善、無記，悉得殺罪，猶如火毒，雖復善心、不善、無記，觸食之者悉皆死者。",
    "T24n1488_006:1068c04_4": "是義不然！",
    "T24n1488_006:1068c05_0": "何以故？",
    "T24n1488_006:1068c05_1": "世間有人捉火不燒，食毒不死，非惡心殺，亦復如是不得殺罪，如諸醫等。",
    "T24n1488_006:1068c06_2": "「或有說言：婆藪仙人說呪殺人、殺羊祀天，不得殺罪。",
    "T24n1488_006:1068c08_0": "是義不然！",
    "T24n1488_006:1068c08_1": "何以故？",
    "T24n1488_006:1068c08_2": "斷他命故，癡因緣故。",
    "T24n1488_006:1068c08_3": "若見人死心生歡喜，當知是人得成已罪。",
    "T24n1488_006:1068c09_4": "見他殺已，心生歡喜，出財賞之，亦復如是。",
    "T24n1488_006:1068c10_5": "若使他殺，受使之人到已，更以種種苦毒而殺戮之。",
    "T24n1488_006:1068c12_0": "口勅之者，唯得作罪，受使之人，兼得二罪，作以無作。",
    "T24n1488_006:1068c13_1": "「若發惡心奪取他物，是人亦得作無作罪。",
    "T24n1488_006:1068c14_2": "若數時取，若寄時取，因市易取，亦得偷罪。",
    "T24n1488_006:1068c15_3": "若自不取、不貪、不用，教他令取，是人亦得作無作罪。",
    "T24n1488_006:1068c16_4": "若欲偷金，取時得銀，出外識已，還置本處，是人不得偷盜之罪。",
    "T24n1488_006:1068c17_5": "若欲偷金，得已即念無常之想，心生悔恨，欲還本主而復畏之，設餘方便還所偷物，雖離本處，不得偷罪。",
    "T24n1488_006:1068c20_6": "奴僕財產，先悉生意與主同共，後生貪想輒取主物，取已生疑而便藏避，復思是物同共無異，雖離本處，不得偷罪。",
    "T24n1488_006:1068c22_7": "若人行路為賊所剝，既至村落，村主問言：『汝失何物？",
    "T24n1488_006:1068c24_0": "我當償之。』",
    "T24n1488_006:1068c24_1": "若說過所失，取他物者，是得偷罪。",
    "T24n1488_006:1068c25_0": "若有發心，施他二衣，受者取一，云不須二，輒還留者，是得偷罪。",
    "T24n1488_006:1068c26_1": "若人發心，欲以房舍、臥具、醫藥、資生所須施一比丘，未與之間，更聞他方有大德來，輒迴施之，是得偷罪。",
    "T24n1488_006:1068c28_2": "若取命過比丘財物，誰邊得罪？",
    "T24n1488_006:1068c29_3": "若羯磨已，從羯磨僧得；若未羯磨，從十方僧得；若臨終時，隨所與處，因之得罪。",
    "T24n1488_006:1069a02_4": "若偷佛物，從守塔人主邊得罪。",
    "T24n1488_006:1069a02_5": "若暴水漂財物、穀米、果蓏、衣服、資生之物，取不得罪。",
    "T24n1488_006:1069a04_6": "若於非時、非處、非女、處女、他婦、若屬自身，是名邪婬。",
    "T24n1488_006:1069a05_7": "唯三天下有邪婬罪，欝單曰無。",
    "T24n1488_006:1069a06_8": "若畜生，若破壞，若屬僧，若繫獄，若亡逃，若師婦，若出家人，近如是人，名為邪婬。",
    "T24n1488_006:1069a07_9": "出家之人，無所繫屬，從誰得罪？",
    "T24n1488_006:1069a08_10": "從其親屬、王所得罪。",
    "T24n1488_006:1069a09_0": "惡時亂時虐王出時，怖畏之時，若令婦妾出家剃髮，還近之者，是得婬罪。",
    "T24n1488_006:1069a10_1": "若到三道，是得婬罪。",
    "T24n1488_006:1069a11_2": "若自若他，在於道邊、塔邊、祠邊、大會之處作非梵行，得邪婬罪。",
    "T24n1488_006:1069a12_3": "若為父母、兄弟、國王之所守護，或先與他期，或先許他，或先受財，或先受請，木埿、畫像及以死尸，如是人邊作非梵行，得邪婬罪。",
    "T24n1488_006:1069a15_4": "若屬自身而作他想，屬他之人而作自想，亦名邪婬。",
    "T24n1488_006:1069a16_5": "如是邪婬亦有輕重，從重煩惱則得重罪，從輕煩惱則得輕罪。",
    "T24n1488_006:1069a18_6": "「若有疑心，若無疑心，若見、若聞、若覺、若知、若問、不問，異本說者，是名妄語。",
    "T24n1488_006:1069a19_7": "若言不本見聞覺知，亦是妄語，不名具足。",
    "T24n1488_006:1069a20_8": "若破相說，無覆藏相，是非妄語。",
    "T24n1488_006:1069a21_9": "若異音說，前人不解，亦是妄語，不名具足。",
    "T24n1488_006:1069a22_10": "若顛倒語，若發大聲不了了語，若有所說前人不解，亦是妄語，不名具足。",
    "T24n1488_006:1069a24_11": "兩舌、惡口，若壞前人，不壞前人，作已得罪。",
    "T24n1488_006:1069a25_12": "無義語，亦復如是。",
    "T24n1488_006:1069a25_13": "如是七事，亦道亦業；其餘三事，是業非道。",
    "T24n1488_006:1069a26_14": "何以故？",
    "T24n1488_006:1069a26_15": "自不行故，妨於自他得大罪故。",
    "T24n1488_006:1069a27_16": "「或有說言：一切微塵次第而住，亦念念滅，滅已無住，若無住者，尚無有作，況有無作？",
    "T24n1488_006:1069a29_17": "是義不然！",
    "T24n1488_006:1069a29_18": "何以故？",
    "T24n1488_006:1069a29_19": "世間之法，有因有果，無因無果。",
    "T24n1488_006:1069b01_20": "如面水、鏡則有像現，離面無像。",
    "T24n1488_006:1069b02_0": "作亦如是，從身有作，從是作法則出無作，如面水、鏡則有像現。",
    "T24n1488_006:1069b03_1": "譬如有人，發惡心故則惡色現，發善心故則善色現，作以無作，亦復如是。",
    "T24n1488_006:1069b05_2": "若因善業得善妙色，若因惡業得麁惡色，作以無作，亦復如是。",
    "T24n1488_006:1069b06_3": "若以念念常滅無有作無作者，如先所說燈、河等喻，雖念念滅，以二諦故，說作無作。",
    "T24n1488_006:1069b08_4": "微塵雖復次第不住，亦復不破世諦法也；正以微塵次第得名。",
    "T24n1488_006:1069b09_5": "「父母、羅漢，其有殺者，得無量罪；父母羅漢及以他人，陰、界、入等等無差別，所以得重，以是福田，報恩田故。",
    "T24n1488_006:1069b12_6": "如說二字不得一時，然此二字終不和合，義不可說，雖念念滅，亦名妄語，不破世諦。",
    "T24n1488_006:1069b14_7": "猶如射箭，雖念念滅，因於身業微塵力故，到不到處；作以無作，亦復如是。",
    "T24n1488_006:1069b15_8": "如舞獨樂，雖念念滅，因於身業微塵力故而能動轉；作以無作，亦復如是。",
    "T24n1488_006:1069b17_9": "如旋火輪，雖念念滅，因於身業微塵力故，火得圓匝。",
    "T24n1488_006:1069b18_10": "初發心異，方便心異，作時心異，說時心異，眾緣和合故得名作，以作因緣生於無作；如威儀異，其心亦異，不可得壞，故名無作。",
    "T24n1488_006:1069b21_11": "從此作法得無作已，心雖在善、不善、無記，所作諸業無有漏失，故名無作。",
    "T24n1488_006:1069b23_12": "若身作善，口作不善，當知是人，獲得雜果。",
    "T24n1488_006:1069b24_0": "若身善業有作無作，口不善業唯有有作無有無作，當知是人唯得善果，不得惡果。",
    "T24n1488_006:1069b25_1": "是故經中說七種業有作無作。",
    "T24n1488_006:1069b26_2": "如人重病，要須眾藥和合治之，若少一種，則不能治。",
    "T24n1488_006:1069b27_3": "何以故？",
    "T24n1488_006:1069b27_4": "其病重故。",
    "T24n1488_006:1069b28_5": "一切眾生亦復如是，具諸惡故，要須眾戒然後治之，若少一戒，則不能治。",
    "T24n1488_006:1069c01_0": "優婆塞戒經卷第六"
}