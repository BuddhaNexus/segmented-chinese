{
    "X56n0930_001:0364a06_0": " 十不二門樞要敘",
    "X56n0930_001:0364a08_0": "十不二門解釋而眾者安不由文以意為主悟意不侔文隨意變故諸先達不克自默今亦然也十門之作正為于觀故曰觀心乃是教行樞機輙以樞要名云。",
    "X56n0930_001:0364a12_0": "紹興戊午八月丙辰墨禪齋敘",
    "X56n0930_001:0364a18_0": "十不二門樞要卷上",
    "X56n0930_001:0364a20_0": "東掖虎溪沙門　了然　述",
    "X56n0930_001:0364a21_0": "十不二門",
    "X56n0930_001:0364a22_0": "或曰既是後人錄出詎可私安此題釋曰天台目錄有六即義一卷十如是義一卷今入太部由從大部流出別行故有此稱今可例之秪以十不二門四字別題無爽況云故此十門不二為目實雖名其所作恐亦意乎別行然此文興致正為於觀教觀傍正須知二意一約三部所自之文二約一家傳通之旨三部所自則傍正互有如義例云凡欲釋義先思部類如法華玄雖諸義之下皆立觀心然文本意明五重玄義出諸教上則教正觀傍託事興觀義立觀心若今止觀縱用諸教意在十法以成妙觀則觀正教傍一家傳通則惟觀為正是故三部皆以觀心而為正要蓋天台申經非數他寶故遵佛囑須立觀心若不立觀季世根機無由入道如佛囑云若人信汝所說則為見我亦見於汝及比丘僧是以天台立觀專據此囑文文之下皆可修觀求其旨者以佛世滅後信法二行分其根性從多為論若非法行無由趣入況法行思惟其義尚通當了諸法悉惟是心應以觀心為其正要以從文故玄既觀傍故於十妙觀有存沒今從旨故玄亦觀正故撮十妙為此十門門門既乃即心妙妙無非是觀若談觀文言望於止觀此中極略若談宗旨望於止觀今文頗周以止觀宗旨無出三千即在一念今以三千不二點示一心心全是妙妙不出十若曉十妙則止觀可知故云一期縱橫不出一念三千世間即空假中理境乃至利益咸爾則止觀十乘成今自行因果起教一章成今化他能所若不先了不二法體欲申十門恐其未可一者三諦為不二體如云若非三千空假中二者空中為不二體如云亡淨穢故以空以中三者中道為不二體如云非權非實四者一性為不二體如云本謂一性或曰不二之體妙絕言思如何進退有四不同答妙絕言思即一體也但以三諦即一空中即一中道即一　即不二故此四焉即是一法為不二體若謂為一亦非不一淨名真入其在斯歟然不二之名本出淨名今特取之以為目者蓋玄迹門十妙之後乃約悟理方名開顯故云若取悟理者理即非權非實不見一法空拳誑小兒說權說實是則為麤理則非權非實是故為妙籤云一切諸法亡泯不二更約悟理開前十妙權實同成一理心性所謂悟理者開權顯實若悟實理理非權實則權實不二故疏云今還悟入三一不二即知佛說三一無分別也記云次文約理故有權有實為權權實不二為實此第二釋秪是顯前實教之理理是權實不二苟不如此豈得文云開權顯實二而不二耶其稱門者不二即門該理教行即不二理為言詮即不二理為觀行皆可稱門止觀云止觀是行無生門是教依教修行通至無生法忍因位具足淨名三十二菩薩各說入不二門此以不二門為教也玄文云約行者泥洹真法實眾生從種種門入三十二菩薩各入不二法門此以不二門為行也妙句云實相亦二義一當體虗通故名之為門如淨名入不二門二能通方便作門記云只一實理從二得名由虗通故令他所歸此以不二門為理也今從別論以不二觀入不二理惟觀稱門故曰重述十門令觀行可識如淨名廣記解疏用於十種四句釋不二門云第十四句者純約觀門雖徒多門意在於觀故使觀門最在後說然門是能通乃有二義一者就妙自論能通以不二觀通不二理二者對麤以論能通以不二觀而通於二使二而入不二之門即於諸法見不二理須了觀之與理不離一心以心入心心無二相當處絕待實無能入及於所入無所拘滯通而不壅亦無所住方可名門或曰以十門為能通十妙為所通可乎答若約能申所申其亦可云今立十門申通十妙故撮十妙成此十門但不可認門之一字云從圓通十妙而立。",
    "X56n0930_001:0365a16_0": "△釋文為三初總序二初敘玄文二初敘教二初敘。",
    "X56n0930_001:0365a17_0": "然此迹門談其因果及以自他使一代教門融通入妙。",
    "X56n0930_001:0365a19_0": "玄云上來四妙名為圓因三法祕藏名為圓果籤云上四妙為因者位妙若立實通因果為對三法且從因說又曰若從別說當位高深自是一意是則五妙有橫有竪橫則當位高深俱通因果竪則迷悟對論局分因果竪中前三一向因後一一向果位妙一往通因果二往局在因局在因者又有通局通則該乎觀行相似籤云行之所階則有諸位若即行所階為位不獨位通觀行亦乃行通相似若從行所階為位行局觀行位局相似由行所階方有諸位位居行後故局十信舊釋自他二說不同正義以前五妙為自後五妙為他指要文心圓通同以後之五妙能化為自所化為他今曰正義得其法體失文所從其指要等得文所從失其法體何者若約法體自即空中同前自行如籤八云如釋十妙自有從因至果自行化他故知今云談其因果及以自他者自之一字即自行也若文所從今在後五論其感應能化所化即體(自也)利他(他也)是故乃云及以自他至自他門當見今說一代教門者五時四教也其迹門所談因果自他者使知四時三教之麤融入法華圓教之妙。",
    "X56n0930_001:0365b14_1": "△二證。",
    "X56n0930_001:0365b15_0": "故凡諸義釋皆約四教及以五味意在開教悉入醍醐。",
    "X56n0930_001:0365b17_0": "玄文凡於因果自他諸義解釋皆約四教及以五味者意在開四味三教之麤入醍醐圓教之妙是以向云使一代教門融通入妙言不虗矣二敘觀二初敘一家以觀為正。",
    "X56n0930_001:0365b21_0": "觀心乃是教行樞機。",
    "X56n0930_001:0365b22_0": "玄文因果自他等曰入道須約觀心若非觀心入道無門豈非觀心為教行要故知今文以觀為正指要云一切教行皆以觀心為要皆自觀心而發觀心空故一切皆空等四意以入道具德為要文心云教之所歸行之所自要在觀心下文云若了一念十方三世諸佛之法本迹非遙教之要也又眾生心因既具三軌此因成果名三涅槃行之要也斯是文心承用指要正義云教無觀心乃成徒施行無觀心從何發起於教於行若戶之有樞弩之有機言其要也圓通云問聖人被下名之為教如何以觀心為樞機答聖人設教要令觀心若不觀心名數他寶又問行即觀心如何觀心為行樞機答妙行必以觀心為要若不觀心非行機本故止觀去丈就尺去尺就寸置色等四但觀識陰識陰者即是觀心如灸病得穴伐樹得根豈非觀心方是妙行之樞要乎斯是圓通承用正義諸師之說皆不以一家傳通之旨今日入道觀為正要且圓通雖云聖人說教要令觀心及下却云灸病得穴豈非觀心方是行要然圓通之失有二一者不知三部皆觀為正二者既然不許十不二門教傍觀正如何却云教若無觀名數他寶今只問云還可得云妙教乃是觀心之樞機不若不可者豈非教傍觀正者耶。",
    "X56n0930_001:0365c20_1": "△二示部類以觀為傍二初示觀傍二初通示二初對他部名廣略。",
    "X56n0930_001:0365c22_0": "仍且略點寄在諸說。",
    "X56n0930_001:0365c23_0": "對止觀之廣則玄文為略以此略點寄在玄文諸妙後說籤云若觀心十並皆附在諸文之末又玄文觀心且略點者由觀心義寄在止觀并四念處及小止觀諸說故也。",
    "X56n0930_001:0366a02_1": "△二就今部辯存沒。",
    "X56n0930_001:0366a03_0": "或存或沒非部正意。",
    "X56n0930_001:0366a04_0": "以由玄文以觀是傍其觀心文故或存沒籤云本迹各十具列在文若觀心十或存或沒不別開章。",
    "X56n0930_001:0366a06_0": "△二別示。",
    "X56n0930_001:0366a07_0": "故縱有施設託事附法或辯十觀列名而已。",
    "X56n0930_001:0366a08_0": "前通示存沒今別示所存縱或存者其所施設不出託事附法或辯從行而此三種既然非正故但列名又列名者別語從行問十觀者十乘也若託事附法亦修十觀今何別指為從行耶答十乘者三種觀法之通體也託事附法從行者三種觀法之別相也以依表託之事修十乘者曰託事觀以依法門之相修十乘者曰附法觀除前二外以依萬境修十乘者曰從行觀荊溪之文乃攬十乘通體而為從行別名故從行觀云十乘如別章。",
    "X56n0930_001:0366a16_1": "△二明教正三初辯妙字。",
    "X56n0930_001:0366a18_0": "所明理境智行位法能化所化意在能詮詮中咸妙。",
    "X56n0930_001:0366a19_0": "能詮即今經妙法之名詮中即始七科諦境終十番利益各該時教以開顯故咸受妙名。",
    "X56n0930_001:0366a20_1": "△二辯十字。",
    "X56n0930_001:0366a22_0": "為辯詮內始末自他故具演十妙。",
    "X56n0930_001:0366a23_0": "玄云法雖無量十義意圓圓即周具正義云自行以境妙為始三法為末化他以感應為始利益為末今為證之玄云前五約自行因果具足後五約化他能所具足自他始末皆悉究竟籤云結成自行化他各有始終既云各有故可為證又始則自行因果故有其五末則化他能所故亦有五以由今文先舉始末與玄文殊。",
    "X56n0930_001:0366b05_1": "△三結法華。",
    "X56n0930_001:0366b06_0": "搜括一化出世大意罄無不盡。",
    "X56n0930_001:0366b07_0": "既演十妙則一化之事周窮一化既窮則出世之意罄盡若非法華妙詮化意何由可盡。",
    "X56n0930_001:0366b08_1": "△二敘今作四初攬教成觀。",
    "X56n0930_001:0366b10_0": "故不可不了十妙大綱故撮十妙為觀法大體。",
    "X56n0930_001:0366b11_0": "正明教則十妙可盡欲入道則須了大綱十妙之教如網目觀心之要如大綱前文以觀心為樞機今文以觀法為綱體豈非觀心為入道之本大綱者即是十妙有此大綱色心不二是境妙大綱乃至受潤不二是眷屬利益二妙大綱以十門不二之觀法為十妙教網之大綱可以此綱統攝十妙故云更以十門収攝十妙即是撮十妙之大綱為觀法之大體。",
    "X56n0930_001:0366b18_1": "△二會通諸法二初約迹會本。",
    "X56n0930_001:0366b19_0": "若解迹妙本妙非遙應知但是離合異爾因果義一自他何殊故下文云本迹雖殊不思議一。",
    "X56n0930_001:0366b21_0": "以迹會本細釋如他。",
    "X56n0930_001:0366b21_1": "△二約名會四。",
    "X56n0930_001:0366b22_0": "況體宗用秖是自他因果法故況復教相秪是分別前之四章使前四章與諸文永異。",
    "X56n0930_001:0366b24_0": "△三結成觀要二初以三千結要二初結一代。",
    "X56n0930_001:0366c01_0": "曉斯旨則教有歸一期縱橫不出一念三千間世即空假中。",
    "X56n0930_001:0366c03_0": "四章即釋名本妙即迹妙迹妙即括一化一化即該十方而十方必包三世若了斯旨則一代時教乃有所歸不出歸乎一念三千故曰一期縱橫不出一念三千世間一期者即五時也今據籤文釋玄一斯化道事理俱圓云始自寂場終乎鶴樹故曰一期誘物入實故曰化導一代教法咸歸本實亦同涅槃疏荊溪私謂云細將六門以括一部願以一部統収一期縱橫者即教法也教有顯密密橫顯縱顯中又二一類竪稟之教屬縱所被增減之教屬橫又不別分對但言一期所有教法被物不同故曰縱橫意在見其被物之教無方自在云縱橫爾問或以時縱教橫何如答一者文繁一期即時二者義局時亦有橫如通五時問圓通一期者一往也一往言之五章十妙一一相生名縱各各相望名橫五章十妙實非縱橫但一往耳又引例云如玄義云復次百界千如縱橫甚多以經論偈結之令其易解記云實非縱橫義言縱橫又指理境利益咸爾為歷妙結境乃云既歷十妙結成三千何但約於四教五味以釋縱橫故知消文須觀前後収束結撮承躡有由今曰不然一者不可以一期為一往今文一期須同玄文一期化導并輔行云一期佛教故知一期是時也佛教即教法也二者不合以玄為例彼談百界千如故曰實非縱橫三者正違歷結之文何得却以為證何者若縱橫已是十妙指為三千既畢何以復云利益咸爾若云歷妙結者咸爾之言深為未便如云一期理境利益不出一念三千又更結云理境利益咸爾可乎。",
    "X56n0930_001:0367a06_1": "△二例十妙。",
    "X56n0930_001:0367a07_0": "理境乃至利益咸爾。",
    "X56n0930_001:0367a08_0": "前文通結一化不出一念三千今文例點十妙亦何出此一念三千。",
    "X56n0930_001:0367a09_1": "△二以止觀會同。",
    "X56n0930_001:0367a10_0": "則止觀十乘成今自行因果起教一章成今化他能所則彼此昭著法華行成使功不唐捐所詮可識。",
    "X56n0930_001:0367a12_0": "立行修觀無出止觀既點玄文十妙即止觀十章則顯彼此皆法華行使十妙功不唐捐十妙本釋能詮之名名既即觀名下所詮無非觀道故云可識問起教一章廣文雖闕裂網一略義即足焉還於初心可修習乎答諸師異論備在他文今曰從文生起自行化他兩種裂網皆在果上自行亦果者行始為因行終為果果即自行之證故輔行云如此自他皆由妙觀契於妙境是故能有如此妙用良由自行於真證位契乎妙境自行裂網也故方有於妙用之能他裂網也若入心成觀則自行化他二種裂網皆在初心即可修習一者三觀對論修於空中自行裂網修於假觀化他裂網二者三觀通論修三觀者入以照理自行裂網出以照物化他裂網若得此旨用格諸師自見臧否不暇廣陳問入心成觀唯修十乘復修起教若只修十乘其起教一章不用修耶答起教一章文雖在後入心成觀法理在初由修十乘既有假觀豈非即是起教一章初心修耶問若約法理只修十乘已攝起教何故復云起教一章成今化他能所答今從別攝文相以說。",
    "X56n0930_001:0367b07_1": "△四正示今作四初示十門。",
    "X56n0930_001:0367b08_0": "故更以十門収攝十妙。",
    "X56n0930_001:0367b09_0": "由今作者於十妙中撮其大綱成此十門若爾故可以十門觀法之大綱而收攝十妙教法之網目。",
    "X56n0930_001:0367b11_0": "△二示立名。",
    "X56n0930_001:0367b12_0": "何者為實施權則不二而二開權顯實則二而不二法既教部咸開成妙故此十門不二為目。",
    "X56n0930_001:0367b14_0": "二而不二者開權見實實亦不立方名不二問為實施權不二而二為同體耶為異體耶若異何云不二而二若同何云而二屬麤答雖然不二而二其奈二即是麤問二雖是麤其奈不二為二答約佛意說故云不二而二當施權時眾生但見於二豈知不二為二故釋籤云眾生得即理之事聖人得即事之理聖人知即眾生不知。",
    "X56n0930_001:0367b20_1": "△三示通入。",
    "X56n0930_001:0367b21_0": "一一門下以六即撿之。",
    "X56n0930_001:0367b22_0": "十門皆觀且置境等生起之說是故當門各有淺深特名門者由通入故乃自理入至究竟入。",
    "X56n0930_001:0367b23_1": "△四示所申。",
    "X56n0930_001:0367c01_0": "本文已廣引誠證此下但直申一理使一部經旨皎在目前。",
    "X56n0930_001:0367c03_0": "今所申者為成觀故即不二理成不二觀以不二觀申不二理理既不二故云一理即是經旨開權顯實諸法實相三諦四句皆即一故而此一理即我當念以念如境境全是心以境照心心全是境故此一理皎在目前。",
    "X56n0930_001:0367c07_1": "△二正說二初列十門對妙二初列門。",
    "X56n0930_001:0367c09_0": "一者色心不二門(至)十者受潤不二門。",
    "X56n0930_001:0367c10_0": "△二對妙。",
    "X56n0930_001:0367c11_0": "是中第一從境妙立名(至)第十從眷屬利益立名。",
    "X56n0930_001:0367c12_0": "△二正說十初色心不二二初標。",
    "X56n0930_001:0367c13_0": "一色心不二門者。",
    "X56n0930_001:0367c14_0": "此門一性為不二體故曰一切諸法無非心性以無覺知之色對有想念之心當體一如是名不二。",
    "X56n0930_001:0367c16_0": "△二釋二初通約自己示色心不二三初開總出別二初約七境通示總別。",
    "X56n0930_001:0367c18_0": "且十如境乃至無諦一一皆有總別二意總至一念別分色心。",
    "X56n0930_001:0367c20_0": "十如是境以十界因果為別十二因緣境以三道為別四諦境以世出世間二種因果為別二三一無諦境通而言之以三諦為別問一實及無如何是別答一實及無乃屬於心此心對色為二成別問總在一念念即是心何不名別答總在一念之心乃是色心不二之心蓋非對色辯心之心豈可得名為別問如上之別事耶理耶答通而說之十如是境既是十界因果之法據輔行云不談十界收事不遍屬事別也又鏡明性十理具三千即理別也像生修十變造三千即事別也十二因緣既是三道即事別也又性具三道即理別也修造三道即事別也四諦境中苦集二諦即事別也道滅二諦即理別也又苦集道三即事別也滅唯理別又四既名諦諦即是理皆理別也又理具四諦即理別也修中四諦即事別也二三一無皆理別也又俗諦事別也真諦理別也又俗諦事別也真中理別也又真俗事別也中道理別也又真俗中三皆事別也一實及無準真中說問真俗中者三諦之理何名事別答以對亡三不二為理故使照三而二為事如輔行云三諦無形俱不可見然即假法可寄事辨乃至假立中名假立空稱假立假號指三為假假即事也而又明云可寄事辨豈非照三為事者耶問夫三諦者天然性德事義何在答三諦事理義不一途若約過德則三諦為理三惑為事是故得云天然性德若約亡照則一性為理三名為事是故得云然即假法可寄事辨可執過德而難亡照苟謂不然大師或以中道為理真俗為事或真中是理俗諦為事荊溪何云三皆性德問照三為事事即情矣空假中三應屬情耶答三惑三道體乃是情如璞如垢空假中三如砧如鎚因治三惑於一性上立三假名名由情得故空假中為情所累遂得事名然空假中自非情也上約能具一性而立三名以說若約所具空假二邊體是無明亦屬情攝又性本亡名但以為緣附世假立如大師云佛本無身無壽亦無於量隨順世間而論三身三壽三量既順世間立三名字世非事耶今亦例然又荊溪云如來名號十萬不同般若一法說種種名解脫亦爾多諸名字是名隨情今亦例爾問可以照三為真理否可以德三為由情否答大卛學佛須善法體法體不明則隨文生解隨文生解則心理錯亂當知真俗中三只一法體隨義分判故有過德亡照等殊若從此三即性是三故三為理若從此三附事立三故三為事且如照三豈可不是即性是三且如德三豈可不是附事立三但為區別義各有從故於亡照取附事邊立三屬名故於過德取即性邊立三屬體若於亡照取以即性為三體邊是故照三亦名真理若於過德取以附事為三名邊是故德三亦名情事問三名可云由事而立名下之體本所有者云何由事又三能詮名可云是事三所詮理如何是事答究竟剋實有三體否有三理否若云有者祖師何云雖有三名而無三體雖是一體而立三名既許三名是事故知三即事也既云名下之體及名所詮理號之為理且夫體理既然非三信知一性乃是理也請明心者細為思之若不許者今復可問夫三諦者天然性德既是天然即本有也未審本有有三名耶有三體耶若云本有有三名者輔行何云理本無名強為立號若云本有有三體者止觀何云雖有三名而無三體請為答之問三諦之體若是一者輔行何云諦體恒三答此約隨名辨體以說若其剋實以論於體故曰雖有三名而無三體問附事之三為圓融耶為隔歷耶答以三即體故三屬圓融以三附事故三屬差別然此差別乃平等之差別圓融之隔歷何者由是一體立三名故問圓頓教中何有隔歷答妙玄明圓教法門眷屬云隨情一諦三諦為權又云化他一諦三諦為權妙句釋圓教方便云權有差別又釋圓教權用云立一切法差降不同既以圓教三諦為權既云圓權而是差別是亦可云圓教三諦為差別矣況章安於涅槃疏明以一諦即三諦是無差別差別是故今曰平等之差別況差別者即隔歷也豈不名為圓融之隔歷故輔行中料揀圓教三諦四諦而文乃云問前三四容可橫竪圓融三四如何橫竪答實如所問今言橫竪者如三諦中且據開一以為二三即名二三以為方便方便望實亦得名竪開權顯實無復二三何所論竪既於一實不分而分分為三諦何妨此三非橫非竪而名為竪四諦亦然約方便教可說為橫無作四諦本來相即與誰論橫亦是不分而分分為四諦何妨非橫非竪而名為橫如六即位非橫非竪而名為竪諸波羅蜜非橫非竪而名為橫故知橫竪高廣不二問前所論別何云通說答剋從法體唯事為別別即差別非不二矣豈非事耶問理性十界既亦為別豈是事耶答剋從法體理豈有十緣以此理是圓具之理能具十界所具十界體即是事由理具故故名理十十法剋體還是事別良由就理辨具此十故此之十名理具爾剋從法體具無別具乃具變造隨義詮辨在理曰具在事曰造問總義何如答從文通說總在一念念即妄心故事為總攝別入總一切諸法無非心性性即理性故理為總若剋從法體唯理為總總即無差乃是不二豈非理耶問復何事總答剋從法體妄之為念即取著心是斯迷妄生滅之心豈總諸法常住不二由就妄念了念即性性既不二故此妄念能總諸法就法論總即是事總功歸論總即是理總然就法論總何獨妄心妄色亦總今從觀心故指妄念然此總別若通途泛示凡有其六義一者事總事理別如云總在一念即事總也別分色心既該理性色心事造色心故事理別也二者理總事理別如云一切諸法無非心性心性即理總也一切諸法即指向文別分色心既向色心有理有事故事理別也三者理總理別如云心之色心上之心字即理總也下色心字即理別也四事總事別如云即心名變心即事總變即事別五事總理別亦可心之色心上之心字推功雖理就法即是凡夫一念亦事總也下色心字即理別也六理總事別亦可即心名變心之一字就近而指雖是妄心推功而論由心是性即性名變全體為用故即心字乃是理總變即事別通途泛示雖有此六若剋法體以理為總以事為別問若克體理總事別與昔何殊答意不同也正義事別但為所破今謂彼說其妨有二一者妨圓佛用由彼不知即眾生事是佛大用如何一向為所破耶淨名疏以眾生實疾亦乃不除蓋是果後大用者也二妨圓即義即事是理何破之有圓通乃以事別屬於不可思議三千妙假但為所顯其妨亦二一者妨於現文因緣是三道為別四諦有苦集之別何以一向為所顯耶二者妨於事屬差別既是不二而二正同理即事故一一境相差別不同豈非思議此亦可問學指要者指要先示四時三教色心為二法華圓教乃名不二及總別二種三千皆是於妙且三千之別為色心二耶為不二耶若云不二與總何殊若云是二三千豈妙問今論總別為妙為麤答義不一向須善法理若取即總而別即別而總既皆相即故總別事理悉得為妙若置相即但取總別故總妙別麤乃至不二而二二而不二皆例此說問以總妙別麤者且三千之別出自止觀不思議境豈可屬陰境耶答取總別相即故出妙境若取三千所攝之法既然攝於別分色心亦該陰境又正義專以十界為事別三諦為理總妨於現文三諦是別文心圓通專以俗諦為事別妨於現文以二三一無諦等為別。",
    "X56n0930_001:0369c07_1": "△二約七境則示色心。",
    "X56n0930_001:0369c08_0": "何者初十如中相唯在色性唯在心體力作緣義兼色心因果唯心報唯約色十二因緣苦業兩兼惑唯在心四諦則三兼色心滅唯在心二諦三諦皆俗具色心真中唯心一實及無准此可見。",
    "X56n0930_001:0369c12_0": "細釋如他。",
    "X56n0930_001:0369c12_1": "△二攝別入總二初示攝別入總。",
    "X56n0930_001:0369c13_0": "既知別已攝別入總一切諸法無非心性一性無性三千宛然。",
    "X56n0930_001:0369c15_0": "真心理性即平等性心性之言是其總也此平等性亦名一性同自他門本謂一性也若今文中一性中也無性空也三千假也此三名別斯約尅體以分總別若從文意應知今文意在論總一切諸法既即心性故此心性即空假中而此之三皆是心性心性是總故三即總圓妙難思豈同差別是以上文總在一念別分色心者雖然談總意在論別乃同為實施權不二而二又同隔歷三諦麤法也今文既知別已攝別入總等雖然談別意在論總乃同開權顯實二而不二又同圓融三諦妙法也是以前三為別今三為總前三為別者即一而三名也今三為總者即三而一體也。",
    "X56n0930_001:0370a02_1": "△二示事理二義二初理。",
    "X56n0930_001:0370a04_0": "當知心之色心。",
    "X56n0930_001:0370a05_0": "既一切法無非心性此之心性即具色心若本不具何由變造欲論變造之源是故先示理具。",
    "X56n0930_001:0370a06_1": "△二事。",
    "X56n0930_001:0370a08_0": "即心名變變名為造造謂體用。",
    "X56n0930_001:0370a09_0": "理本不遷變名何得性本無作造義亦非故知變造之稱乃是偏情事體但以圓理頓具變造不遺若知即理而事皆是圓故使偏情而麤無不妙是以今文即具為變變已知源且夫變名為造造謂作為若直從名還未解旨全體為用造始識真荊溪行文可謂高密問圓通云然輔行中明二種造謂理及事造既有二變亦應然今何定體以變為事答圓通乃迷輔行造字何者由止觀中引華嚴經但說心造造乃屬事以事顯理是故引之輔行意謂造本是事故在事曰造具本是理故在理曰具既引造文而證於理故其造字即是具也於是乃云造即是具本意談理曰具不可名造故云造即是具如何却云理亦名造問理具而不具造耶答語能具爾此深有意且略示之理性為能具事造為所具所具之事不出三世變造之十界也能具之理不出平等祕藏之一性也此一性者亦名三諦亦名空中亦名中道以此一性即是十界是故十界界界互融乃成三千纔語三千必該一性與十界也今於三千中舉能融之一性而為能具舉所成之三千而為所具故此一性能具三千足見一性乃是圓具三千之一性蓋非別教但理淳一之一性也是故一性不在前三千不在後如物之八相離計之縱橫今止觀中直從近要即指妄念全是此性故曰介爾有心三千具足是以一念能具三千今修觀者但觀能具一念三千任運攝其所具變造故權造實造無不顯現復次應知既識一念能具三千念與三千不前不後其用觀時心無並慮但觀一念此之一念便是三千以輔行破立法界悉皆云俱余患言不盡意覽斯說者宜自補解。",
    "X56n0930_001:0370b14_1": "△三通結總別。",
    "X56n0930_001:0370b15_0": "是則非色非心。",
    "X56n0930_001:0370b16_0": "結總在一念。",
    "X56n0930_001:0370b17_0": "而色而心。",
    "X56n0930_001:0370b18_0": "結別分色心。",
    "X56n0930_001:0370b19_0": "唯色唯心。",
    "X56n0930_001:0370b20_0": "結一切諸法無非心性以由全性為此色心故一切法趣而無外。",
    "X56n0930_001:0370b22_0": "良由於此。",
    "X56n0930_001:0370b23_0": "良由一性之體不礙色心之別事理既色心無外然色心總別即三千法門諸師異論紛然不同今略辨之先示三千次約三千以示總別示三千者或云理有事無謂三千者即是三諦非相之理是故此理而有三千若其十界乃是緣生情貌之事則非三千或文於事說三千者此乃寄事顯理以生顯具爾或云事有理無謂俗諦建立可具十界空中之體既絕數貌豈有三千或云若事若理各有三千謂理有三千即鏡明性十事有三千即像生修十今曰此之異論並恐未達三千正體當知單理獨事豈是三千必須事理融攝方曰三千此乃根以明文原以開顯只舉三千則事理因果迷悟權實一切諸法蘊乎其中出三千外若更有法豈是法華之極談豈曰吾祖之己道何得事是而理非何得理是而事非又何得事理而各有荊溪豈不云於一念心不約十界收事不徧不約三諦攝理不周不語十如因果不備無三世間依正不盡故甞輒以四義而談三千一融攝無不徧二歸趣無不極三能詮無不圓四所成無不俗具如別章若以三千論總別者攝無不徧側三千中蘊總蘊別故荊溪云三千總別咸空假中趣無不極則三千趣一性故總總外無法三千趣諸法故別別外無法斯亦可云三千俱總三千俱別詮無不圓則三千總別唯圓詮非前三教之所詮述圓詮別者猶云法華是詮迷教故荊溪云若非圓心不攝三千成無不俗則三千皆別故荊溪云今文未論諸土體者為成世間差別義故得今諸義似合祖文所談三千而圓旨恐顯。",
    "X56n0930_001:0371a02_1": "△二別約生佛示色心不二三初通示己他。",
    "X56n0930_001:0371a04_0": "故知但識一念徧見己他生佛。",
    "X56n0930_001:0371a05_0": "或謂前文但明一念攝色攝心未明一念該生該佛今文方是攝生攝佛今曰不然本明色心一體却成三法無殊不惟濫同內外一門其抑分開色心二節何者此門始終莫不為明色心不二前文但示一念所具自己生佛色心未示具於他之生佛色心今兼示之若自己生佛色心若他之生佛色心悉在一念皆不二也而今文中不云色心者此門本辨色心不二以前冠之可曉故若知後人不善一門始終皆是色心不二想荊溪當時必下色心云或曰圓通云前文心之色心當知即是己心生佛故今乃明他生他佛同歸剎那以彰三法無差妙旨此說可乎今曰不可一者不可認於色心而為三法三法無差屬下內外非今文意二者不可認其所具而為能具當知今文乃蘊二重能所之義一者己他為能具己他各有生佛色心為所具二者上來能所皆為所具俱在一念念為能具圓通乃失初重能所不合直認他之一字為所具耳今元文意但識一念既見自己所具自己生佛色心於此一念亦見他生所具生佛色心并見他佛所具生佛色心故今須約心佛眾生各有生佛色心同在自己一念而不二矣此義幽遠覽者宜詳若了今說方善消於輔行文云彼彼三千者生佛各有生佛也互遍亦爾者生佛之生佛在自己之一念也輔行中說於三法三千今文乃說三法色心雖然色心亦是三千隨意辨義各有所從問圓通云若得自己心法總別不二之旨則能通達他生他佛所以謂之故知但識一念遍見己他生佛圓通既以己心總別通達生佛況總別者即是色心豈非會於三法色心不二者耶答圓通之見但以色心三千總別會於三法以成無差不曉文意會三法中色心不二何者由他意謂色心二千既是十界必該生佛也色心三千既在一念是故生佛不離剎那故圓通云生佛之義有己有他己他生佛不出十界色心三千前文既明剎那總別一念三千心之色心當知即是己心生佛自心生佛既居一念他生他佛豈異我心故今乃明他生他佛同歸剎那以彰三法無差妙旨豈非乃以色心總別而收生佛皆在一念但成三法無差者耶而乃不知辨三法中色心不二可謂毫釐意差天地懸隔。",
    "X56n0930_001:0371b20_1": "△二以他況己。",
    "X56n0930_001:0371b21_0": "他生他佛尚與心同況己心生佛寧乖一念。",
    "X56n0930_001:0371b22_0": "且佛之生色心與眾生之生色心并佛之佛色心與眾生之佛色心此等生佛色心尚與自己心同皆是不二況自己之生色心與自己之佛色心安不同在當念而不二耶。",
    "X56n0930_001:0371c01_1": "△三別約於他。",
    "X56n0930_001:0371c02_0": "故彼彼境法差而不差。",
    "X56n0930_001:0371c03_0": "彼彼者生佛也境法者即生佛亦有七科諦境色心之法也差而不差者生佛色心雖二當處即是一念之總成不二也不於生佛以明色心境法之言如何消耶信知前文辨自己所具生佛七科諦境之色心今文辨生佛所具生佛七科諦境之色心故三法各有生佛色心悉在一念皆不二矣。",
    "X56n0930_001:0371c08_1": "△初標。",
    "X56n0930_001:0371c10_0": "二內外不二門者。",
    "X56n0930_001:0371c11_0": "此門乃以三諦一實為不二體故內外二境皆云即空假中復云惟一實性此中內外據下所釋不出三法色心者也問前色心門亦談三法色心何以為異答色心是三法之通體三法是色心之別相上約三法辨色心故云色心不二今約色心辨三法故云內外不二不見此意徒或云云。",
    "X56n0930_001:0371c16_1": "△二釋又三初總標。",
    "X56n0930_001:0371c18_0": "凡所觀境不出內外。",
    "X56n0930_001:0371c19_0": "圓通云能觀之觀雖然無別所觀之境須分內外乃同輔行理即事故故有陰等十境之別不可以事即理故而一一境皆不思議而為難也乃至云苟順凡情而分別爾今曰內外之二既是思議順情分別何故色心之二是不思議而却順於三千法門若指分別色心既是圓妙三千何故別分內外却是思議妄境若云今順所觀之境者且夫色心不是所觀之境者耶若云上明色心乃是妙境者既是妙境合當不二何色心二是妙境耶若云纔云妙境色心不二者何故却以別分色心為三千妙境耶言內外者乃該三法及以色心何者既以生佛為外故自己為內(此通三法)既以自己之心為內故以自己之色為外(此通色心)若從文的辨則以自己心法為內生佛依正色心為外亦非三法亦非色心良由今文乃於自己依正之色置而不說若約義通收故使自己依正之色可該內外以三法論則屬內也以色心論則屬外也若以文比顯是則今文乃當三法以分內外何者據下文云誰云內外色心己他且內色心為己外色心為他豈非三法而分內外若其上文所以不語己色法者以從近要觀己心耳故但於己示念無念惟內三千其實己色望於生佛亦是內也故云內外色心己他其觀音玄與今文同彼云境復為二所謂自他他者謂眾生佛自者即心而具而於自己亦不言色又同念處若外觀十法界即見內心十界生佛故云外見自己心故云內其於自己亦不言色又同輔行縱知內心具三千法不知我心遍彼三千乃至結云心佛眾生豈非己心為內生佛為外而於自己亦不言色。",
    "X56n0930_001:0372a23_1": "△二正釋又二初釋外又二初示境觀。",
    "X56n0930_001:0372b01_0": "外謂訖彼依正色心即空假中。",
    "X56n0930_001:0372b02_0": "他生他佛各具依正色心屬外然此之境未達屬妄達之即真何以故即三諦故。",
    "X56n0930_001:0372b03_1": "△二示亡照二初示二初示亡。",
    "X56n0930_001:0372b05_0": "即空假中妙故色心體絕唯一實性無空假中。",
    "X56n0930_001:0372b06_0": "己心之體有隨名辯體有克實論體若隨名辨體即是生佛依正色心名下所詮差別之體其差別者有生有佛有依有正有色有心各各有體若克實論體則眾生與佛依正色心同一真性而為其體實無差別今云色心體絕者乃是隨名辨體此體可絕若其克實論體體何可絕祖師云非謂空無心體然生佛依正差別體絕者功用三觀妙故方絕何者以了生佛依正色心即空假中圓融妙一故能絕於差別妄體妄體既絕實性斯彰故曰惟一實性無空假中言無空假中者一者三觀本為照於妄境令境即真今境既真觀亦何用二者以觀觀境境有真妄今於所觀真境而論若以真境為三諦能觀之觀即空假中若以真境為一實能觀之觀非空假中是故能觀惟一實觀斯由真境有亡有照亡則非真俗中惟是一性照則有真俗中而云三諦今於真境既然亡三惟一實性故能觀亦乃亡三無空假中。",
    "X56n0930_001:0372b22_1": "△二示照。",
    "X56n0930_001:0372b23_0": "色心宛然豁同真淨。",
    "X56n0930_001:0372b24_0": "上示亡故色心體絕惟一實性今示照故色心宛然豁同真淨既色心宛然故三觀俱照以空觀照生佛色心色心豁同空真而淨以假觀照生佛色心色心豁同俗真而淨以中觀照生佛色心色心豁同中真而淨良以三觀俱照色心宛然之處能使色心豁同三諦真理而淨又豁同真淨一句屬下釋又此文意色心體絕惟一實性者約對治說破昔計故令於色心純見一性色心宛然豁同真淨者若見一性則見一性純是色心。",
    "X56n0930_001:0372c08_1": "△二釋二初釋亡。",
    "X56n0930_001:0372c10_0": "無復眾生七方便異不見國土淨穢差品。",
    "X56n0930_001:0372c11_0": "故此釋出亡依正相云眾生者言正報也通亡十界故云無復眾生大論云眾生無上者佛是故知眾生乃該十界別舉三乘故云七方便異云國土者言依報也通亡四土故云不見國土別語淨穢故云淨穢差品。",
    "X56n0930_001:0372c15_1": "△二釋照。",
    "X56n0930_001:0372c16_0": "而帝網依正終自炳然。",
    "X56n0930_001:0372c17_0": "以諭顯照。",
    "X56n0930_001:0372c17_1": "△二釋內又二初了外歸內。",
    "X56n0930_001:0372c18_0": "所言內者先了外色心一念無念。",
    "X56n0930_001:0372c19_0": "從迷定境有內外異約悟為觀內外一如故知色心全是一念當處平等內念亦亡故云無念。",
    "X56n0930_001:0372c20_1": "△二就內釋相。",
    "X56n0930_001:0372c22_0": "唯內體三千即空假中。",
    "X56n0930_001:0372c23_0": "內體即己心妄境三千乃所顯三諦故云即空假中又內體三千是因緣生法點茲緣生即三諦理故云即空假中問諸文或云三千即空假中或但云即空即中或但是假者何答先須了知三千法體方識諸文指用進否以由三千單理不成單事不具必以空中之理而融十界之事然後界如互具方曰三千是故三千體通三諦其三千內有空假中通舉其體乃曰三千點體具德名空假中故有文中舉三千已復云即空假中問未審三千之內何法是空中何法是俗假答於三千內趣舉一法即乃具該空假中矣且如舉相者假也此相即空中為相故相乃融是故此相即具空中已上乃約三千法體攝無不遍具空假中若取空中之理融十界之事乃成三千故能成是空中所成是俗事置於能成但取所成故三千惟俗由是諸文或以三千一向名假此約所成無不俗也於此之俗復通二向一者乃取此俗即性為俗是故號為不思議俗若爾纔舉三千已是妙假是故但云即空即中若更即假則成重繁如義例云觀此一運即具十界百界千如即空即中二者乃取此俗雖然即性且置性邊但取其俗俗即緣生然此緣生又通二義一者克從法體故緣生之俗與三諦中不思議俗法體是同既然法體是同故舉緣生已是俗諦是亦只云即空即中二者隨義詮辨則緣生之俗與妙假殊復有二義俗若不即性故號緣生非三千也俗若即性乃是三千而非緣生屬妙假也如義例云觀此一運此乃緣生也即具十界百界千如此乃妙假也又云雖觀十界四運此乃緣生也亡界亡運唯觀三千此乃妙假也二者雖是三千亦名緣生故舉三千緣生俗已然後點此三千緣生即是三諦是故復云即空假中故觀音玄云十界相互則有千法如是等法皆是因緣生法乃至我說即是空亦名為假名亦名中道義問以三千結為緣生為是思議為不思議答法體只一名通二向但取緣生故是思議若取緣生既然互具故不思議如止觀云若觀法性因緣生故一種一切種等記中指為不思議也雖不思議由取緣生故止觀中復點三諦問何以得知於緣生俗通此二義答據止觀云因緣生法即空即中記中釋云但云空中者且以法性空中對幻假說其實須云幻假即是不思議假(此約義異乃有二〔段〕)何者今但以此假即是空中此假任運成不思議故不別說此約體同只是一假但即不即異故分二別今取體同是故別無不思議假只指緣生即是空中故此緣生成妙假也然此文意幽隱難曉當求文中兩云此假自見義異體同之說問學者多云偏假妙假二體殊分偏圓自別故破偏假顯妙假也但以圓中約即論破故諸文中即偏緣生為圓妙假其輔行文乃是此意若謂二假體一何故文云其實者耶答二假之體云有殊者自昔乃有二見不同一云緣生是事有相妙假是性非相一云緣生乃是情相妙假乃是具相今謂初說但得能具之性為妙假耳可云非相其次說者失於所具法體只一何者且如須彌入芥必當以人天報得須彌即諸佛妙用須彌而有二種須彌體也以此而求只一須彌由此須彌未即空中故非妙假纔即空中則名妙假豈有二體文云其實者自約義異云其實爾意謂二假之義既異其實須云因緣生法即空即假然若約體同而亦得云其實幻假即是妙假如輔行問此不思議還只次第以釋十界與思議何別答其實無別思議乃作從心生說不思議作一心具說以生顯具何須更問心生豈非同幻假心具豈非同妙俗(云云)。",
    "X56n0930_001:0373c13_1": "△三結不二二初別結二初結以內攝外。",
    "X56n0930_001:0373c15_0": "是則外法全為心性心性無外攝無不周。",
    "X56n0930_001:0373c16_0": "以自己心性能攝生佛依正色心。",
    "X56n0930_001:0373c16_1": "△二結以外攝內。",
    "X56n0930_001:0373c18_0": "十方諸佛法界有情性體無殊一切咸通。",
    "X56n0930_001:0373c19_0": "生佛性體既與自己性體無殊自己性體既攝生佛故生佛性體亦攝自己依正色心故云一切咸遍。",
    "X56n0930_001:0373c21_1": "△二通結。",
    "X56n0930_001:0373c22_0": "誰云內外色心己他。",
    "X56n0930_001:0373c23_0": "既以自己心性攝生佛之外則無外矣復以生佛心性攝自己之內則無內矣內外既亡己他何有。",
    "X56n0930_001:0374a01_0": "△三結。",
    "X56n0930_001:0374a02_0": "此即用向色心不二門成。",
    "X56n0930_001:0374a03_0": "色心依境妙而立外內依智行而談由境發智故云用向色心者也又上門約三法而論色心今論約色心而辨三法故云成也。",
    "X56n0930_001:0374a05_1": "△初標。",
    "X56n0930_001:0374a06_0": "三修性不二門者。",
    "X56n0930_001:0374a07_0": "此門乃以平等一性為不二體境性觀修境觀即一以論不二故下文云達無修性唯一妙乘由平等性為乘體故又其境觀各有修性性具三千為性境修用三千為修境性德三觀為性觀修德三觀為修觀問上內外中已有境觀與此何揀答內外雖該境觀且在解知境邊既未行修自與今異。",
    "X56n0930_001:0374a13_0": "△二釋二初示二初修性相狀二初通示二初示修性。",
    "X56n0930_001:0374a15_0": "性德秪是界如一念此內界如三法具足性雖本爾藉智起修。",
    "X56n0930_001:0374a17_0": "且四德之性只是界如而此界如即在一念此念中界如三德三軌無不圓足故云此內界如三法具足內猶中也指法之詞不同前文內境之內性雖本來有三必須藉智力起於修性是境三即法身中三故云本爾依境發智即智三也乃般若中三故云藉智由智導行即行三也乃解脫中三故曰起修起修者即茲性三由智照故而起進趣乃成修三如下當辨。",
    "X56n0930_001:0374a24_1": "△二轉釋。",
    "X56n0930_001:0374b01_0": "由修照性。",
    "X56n0930_001:0374b02_0": "轉釋藉智起修何為良由此修能照性故。",
    "X56n0930_001:0374b03_0": "由性發修。",
    "X56n0930_001:0374b04_0": "轉釋性雖本爾性若不具修何以發。",
    "X56n0930_001:0374b05_0": "在性則全修成性。",
    "X56n0930_001:0374b06_0": "轉釋由性發修何者且性何能發良由在性之時全修成性是故此性而發修。",
    "X56n0930_001:0374b08_0": "起修則全性成修。",
    "X56n0930_001:0374b09_0": "轉釋由修照性修何能照良由起修之時乃全性為修是故此修而能照性。",
    "X56n0930_001:0374b11_0": "性無所移。",
    "X56n0930_001:0374b12_0": "轉釋起修則全性成修既成修已應無性耶當知雖然成修性何改易。",
    "X56n0930_001:0374b14_0": "修常宛爾。",
    "X56n0930_001:0374b15_0": "轉釋在性則全修成性既成性已應無修耶當知雖然成性修自宛然。",
    "X56n0930_001:0374b16_1": "△二別示二初示逆順二初示。",
    "X56n0930_001:0374b18_0": "修又二種順修逆修。",
    "X56n0930_001:0374b19_0": "△二釋五初逆順二義。",
    "X56n0930_001:0374b20_0": "順謂了性為行逆謂背性成迷。",
    "X56n0930_001:0374b21_0": "一者約於善惡法體以分逆順從究極謂九界是逆修佛界為順修天然體性本具善惡具善則佛界之順稱之為悟具惡乃九界之逆號之為迷二者約知不知以分逆順善惡十界既性本具發而為修能了善惡之修全性本具者名為順悟不知善惡之修全性而起者名為逆迷問了善可爾了惡如何亦名順耶答只恐不了其若了者惡全是性即見性體本非善惡所以名順傳四明者皆謂修惡只是性惡便以此惡而為觀體斯殊不知當於修惡之暗達見修善之明良由惑智皆即是性是故非但惑性無殊只如惑智亦乃一體是故得云能觀觀智即無明是如此了已若相體俱即故方可云惡是觀體其荊溪云忽都未聞性惡之名安能信有性德之行者非謂以惡為性德行況性德行者三因善行也由無作故名為性德良由此行非但自體修即性故名為無作其所斷惡惡即是性無所斷故故能斷行得名無作乃以所治顯其能治所治之惡既然即性故可信其能治之行亦即是性所謂性惡者即指前文三道流轉所謂性行者即指前文修德三因由開權故於權見實故三道三因皆名性矣故乃得云性德緣了。",
    "X56n0930_001:0374c17_1": "△二迷了性同逆順事異。",
    "X56n0930_001:0374c19_0": "迷了二心心雖不二逆順二性性事恒殊。",
    "X56n0930_001:0374c20_0": "迷了二心即妄心也以無明之心為能迷能了之二心耳心雖不二者點其妄心即是真理故云不二逆順二性即真性也以真如之性為所逆所順之二性耳性事恒殊者即其真性為逆順事故云恒殊又上心是妄下心是真點妄心成真心故云不二上性是真下性是妄變真性為妄性故曰恒殊。",
    "X56n0930_001:0375a02_1": "△三不改迷逆無由成了。",
    "X56n0930_001:0375a03_0": "可由事不移心則令迷修成了。",
    "X56n0930_001:0375a04_0": "欲令迷修成了必須革逆歸順豈可逆事不移便令迷心成了。",
    "X56n0930_001:0375a05_1": "△四改逆成順。",
    "X56n0930_001:0375a06_0": "故須一期迷了照性成修。",
    "X56n0930_001:0375a07_0": "期約也始名字終究竟此一期中皆須轉迷成了以了了迷使迷即性照性成修問修性一門只可通該智行二妙於迷了達即智妙也照性成修即行妙也尚非位妙何以釋於迷了成修通究竟耶答從文生起故在名觀當門高深須該六即理即是所了名等是能了名字約解轉迷成了五品約行轉迷成了乃至果佛究竟照性成修其修究成矣通論雖然若別論者智了行修修屬妙行正是令文辨修性也或謂一其或訓一往皆非文意。",
    "X56n0930_001:0375a15_1": "△五逆順俱亡。",
    "X56n0930_001:0375a17_0": "見性修心二心俱泯。",
    "X56n0930_001:0375a18_0": "逆順二心若能見性性本亡泯復何迷了。",
    "X56n0930_001:0375a18_1": "△二示離合二初總標。",
    "X56n0930_001:0375a20_0": "又曉順修對性有離有合。",
    "X56n0930_001:0375a21_0": "或謂離是各義如云離為修性各三合是對義如云為對性明修故合修為二今謂對各皆通離合對通離合者既云順修對性有離有合離豈非對耶各有離合者離如他引各通合者如玅記云故束性三俱為正因緣了各合俱名為一。",
    "X56n0930_001:0375b01_1": "△二別釋二初法二初三六論離合。",
    "X56n0930_001:0375b03_0": "離謂修性各三合謂修二性一。",
    "X56n0930_001:0375b04_0": "然此修性人見文云第二第三依智行立故辨修性皆約境智行三而為離合謂得所自其或全引玄籤境三智三行三之文消今離合今恐未然應知內外修性二門通而言之各具智行內外門云凡所觀境不出內外觀非行耶又云先了外色心一念無念了非智耶修性門云順謂了性為行了即智也行即行也若從別說內外一門別在智妙以辨內外修性一門別在行妙以辨修性何者蓋由文云性雖本爾藉智起修意謂藉於智妙而起行妙故指行妙而為修耳以行妙之修對界如之故理立修性不二門也以此驗知雖該智妙若辨修性當在行妙故一門始終除逆修修字之外凡有修字皆行妙矣問智非修耶答智是名字望於理即亦屬於修但以解知為修非觀行修也今辨修性者乃觀行之修故當別指行妙為修若謂不然奈文但云藉智起修而不以智為修明矣無謂從強間若以行為修乃同正義所難者耶答正義不合改智為知意以今文該智為修若識今文以行為修不改乃當問文心通於正義難云智起即修誰此分隔豈非智亦修耶答今謂文心徒文其言意還墮難何者所云智起即修者此一修字為智為行若云是智則違見文修字是行故云藉智而起於修若云是行是則還成行妙名修故知此文正是約位竪論不可執橫為難(云云)圓通云荊溪語巧須善會通欲以修性二名收於境智行三是故謂之性雖本爾籍智起修也所以不言籍智起行者其意在茲故也今謂不然若如他說是則返成荊溪語拙何者既欲以修收於智行但可語云藉智起行對上性雖本爾之言是故智行可俱為修如何別語所起之行而為起修豈是語巧問智非離合耶答智妙亦乃辯於離合如釋籤云境即理三智即名字三行即觀行相似三當知九秪是三三秪是一但今文中正就行三而對境三以辨離合問行無智耶答約位竪論智屬名字行妙乃屬觀行相似是故行妙而乃非智約法橫辨其行玅中而有般若豈非智耶但此之智皆在行收是故得云約於行妙名之為修而辨離合知此義已然後消釋修性離合義皆宛順修性各三者性亦有三修亦有三故云各三乃以行妙修三照界如性三性三修三六法相也修二性一者以行妙之三從強受稱但以解脫般若為修合行法身同名修二以境妙之三從強受稱但以法身而為於性故合境中般若解脫同名性一人以境三智三行三釋今離謂修性各三者有二不可二者且今文云修性各三修之一字豈非上文藉智起修之修字耶如何却以智三釋修二者若使今文已是修六性三又與下文修二各三共發性三其文何別無謂重釋。",
    "X56n0930_001:0376a03_1": "△二三九論離合。",
    "X56n0930_001:0376a04_0": "修二各三共發性三是則修雖具九九祇是三為對性明修故合修為二。",
    "X56n0930_001:0376a06_0": "人謂修二各三共發性三釋上離義今謂不然上離是修性各三今離是修中具九以由錯認以六為九故釋下文義成乖芿何者其實上文行三是修境三是性斯乃離則修性各三合則修但有二性但為一文意乃是修性通論三六離合今文於修但有二中復各具三故為修六以此修六照發性三故性亦屬修故云修雖具九離雖具九合但為三故云九只是三斯乃修九以論離合故與上文二義不同一者上文修性通論今文單約修論文雖該性攝屬在修由於修二離出六法發性三故二者上文三六法相今文乃是三九法相然離合之義從名則離合異途從旨則總別一貫又通論具德故離專隨功用故合具如別章。",
    "X56n0930_001:0376a18_1": "△二喻。",
    "X56n0930_001:0376a19_0": "二與一性如水為波二亦無二亦如波水。",
    "X56n0930_001:0376a20_0": "一性喻水二修諭波全一性為二修修外無性如全水為波波外無水了二修即一性性外無修如了波為水水外無波故云二亦無二亦如波水以修比性故於法喻各云亦也又上云二與一性者二之一字是二修之二下云二亦無二者二之一字是修性之二上文論修性相即如水即波如波即水下文論修性體亡如波為水故無波水為波故無水故云二亦無二亦如波水。",
    "X56n0930_001:0376b03_1": "△二修性所從。",
    "X56n0930_001:0376b05_0": "應知性指三障是故具三修從性成成三法爾。",
    "X56n0930_001:0376b06_0": "此文當指性三修三終不可云此修三者二修各三然從三障而有性三乃從性三而起修三若以修還性以性還迷豁悟真源廓然無寄豈不以一性之體本非三一由對生迷而談性體所具之源乃云三爾光明句云有事必有理既有事理必有非事非理如此三法皆由無明故有及金錍云汝無始來唯有煩惱業苦而已即此全是理性三因其文泯同指要云問性三本具那言對障名三答本具妙理若定是三不能作一及無量故故知立則一多宛然亡則修性寂矣今就亡說豈得將立以難之今究其意何不答云為從近要示立觀慧故指三障性方具三而云就亡者不有旨耶必以妙理性本寂絕一法不立方能即一即三即無量矣故使纔云性三從立說也復次若直云三但得性用失於性體。",
    "X56n0930_001:0376b20_1": "△二結不二。",
    "X56n0930_001:0376b21_0": "達無修性唯一妙乘無所分別法界洞朗。",
    "X56n0930_001:0376b22_0": "亡修亡性咸歸平等若有分別法界成迷。",
    "X56n0930_001:0376b22_1": "△三結。",
    "X56n0930_001:0376b23_0": "此由內外不二門成。",
    "X56n0930_001:0376b24_0": "從文生起通途而明內外修性並由智行故從內外立修性門若的別而說內外是智修性是行由智立行故能成此若從意辨內外一門雖有境觀對於修性但是所知三法之境以辨不二屬今性字今欲融於境觀不二故次而立問必應境智未不二耶答觀從智起觀既與境而乃不二智豈尚殊。",
    "X56n0930_001:0376c06_1": "△初標。",
    "X56n0930_001:0376c07_0": "四因果不二門者。",
    "X56n0930_001:0376c08_0": "此門乃以三軌即一三千趣常為不二體因果如上今復辯之一者此門既從位法二立故位因法果又位法之二各通因果文云義開六即乃位通因果又云眾生心因既具三軌此因成果名三涅槃乃法通因果因果之義括歸三向一者通論十界各有因果如地獄界十惡為因苦報為果乃至佛界自有因果今圓詮之皆是妙性是故各名因果不二二者別論別在圓教佛界因果三者對論九界為因佛界為果今於別論復有三向一者五即為因妙覺為果指要用此二者四即為因初住為果正義用此以今觀之此之二說互有傍正游於四方直至道場妙覺為正若開聲聞初住作佛分果為正故妙玄云性德三軌冥伏不縱不橫修德三軌彰顯不縱不橫籤云彰顯即是究竟今不云究竟者義通初住豈非由果通於分極故但云彰顯意有含畜耶三者理即為因妙覺為果且置中間是今正用由當文云眾生心因既具三軌心因之言即指愽地凡夫者也又下文云若了迷性實惟住因乃名字位了於理即因迷之性又玄文中明始終者不取五品教乘為始乃取凡地一念之心具十法界十種性相為三法始籤云不動凡夫三法而成聖人究竟三法此文正同文句約位釋十如中理性三德乃理即也故妙記云初三為理位定在凡據此諸文並指始因局乎愽地對究竟果問第三對論九界為因佛界為果與圓佛界自論因果為同為異答法理是同得名處別因之為言通過通德若指九界所迷為因即是實相實相即佛是故得云佛界之因若取能迷而為因者迷即無明無明即九是故得云九界為因佛界為果。",
    "X56n0930_001:0377a13_1": "△二釋二初示因果不二。",
    "X56n0930_001:0377a14_0": "眾生心因既具三軌。",
    "X56n0930_001:0377a15_0": "圓通以三軌為果文心以三軌為因一往似爾覈之皆非應知三法若約實體一切三法只一妙性非因非果若從立名三因三識在因涅槃三德在果其三軌者非因非果而通因果以通果故由是玄文以三法妙而在於果以通因故玄文或云從性德三法起名字三法因名字之三法修觀行之三法所以十種三法之內無三軌者由十種別對迷悟三軌通在十中篤論其體乃非因果今明不二正約三軌非因非果以辨不二或唯在因或唯在果則因果異矣故今文意三軌在因名為三因三軌在果名三涅槃不顯云者既云心因即是三因故不別提三之一字以軌顯之又且從無明心因以說故無明心因能具三軌。",
    "X56n0930_001:0377b04_0": "此因成果名三涅槃。",
    "X56n0930_001:0377b05_0": "文心以三軌為因者既云此因乃是指前三軌之因似合此文細究文意是大不然此因二字乃指心因何故心因能成於果由此心因既具三軌軌通果故故成果時名三涅槃圓通不了三軌通果却定在果。",
    "X56n0930_001:0377b10_0": "因果無殊始終理一。",
    "X56n0930_001:0377b11_0": "因之與果皆是三軌故云無殊籤云前文明位之始終則約凡位一始終(五品始相似終)聖位一始終(初住始妙覺終)今明三法始終故須始凡夫一念終在顯彰聖位故今別以理即為因其在斯矣今文乃以三軌即一為不二爾。",
    "X56n0930_001:0377b15_1": "△二立疑解釋二初立疑。",
    "X56n0930_001:0377b16_0": "若爾因德已具何不住因。",
    "X56n0930_001:0377b17_0": "果所證者證於三德因已具軌軌即三德何不住因然對果有因既在事異豈可永住必當求果也因所具德乃是理同縱至於果亦不離於因所具德故下文云實惟住因也。",
    "X56n0930_001:0377b20_1": "△二解釋二初釋二初略釋二不二二初別釋二初釋二。",
    "X56n0930_001:0377b22_0": "但由迷因各自謂實。",
    "X56n0930_001:0377b23_0": "迷之為言通該能所三道為能三軌為所一者由迷心因之三軌遂於能迷之三道各計為實二者所迷三軌本如來藏一心三法六道菩薩迷心因之三軌各於資成少分計實聲聞緣覺迷心因之三軌各於觀照少分計實。",
    "X56n0930_001:0377c03_1": "△二釋不二。",
    "X56n0930_001:0377c04_0": "若了迷性實惟住因。",
    "X56n0930_001:0377c05_0": "孤山乃以了屬名字故正義云若了迷心即三諦性實惟住佛界名字之因今曰了之一字克從法體即是究竟果佛之智而為能了從位通辨可通名字已上五即而為能了從別而論以研為修以了為解雖了屬名字亦不可以住因因字為名字位名字能了理即之因故曰住因其迷性者即是理即所迷之性雖然名字亦通為迷迷之法體還是九界屬理即爾。",
    "X56n0930_001:0377c12_1": "△二總釋。",
    "X56n0930_001:0377c13_0": "故久研此因因顯名果。",
    "X56n0930_001:0377c14_0": "故久研此理即之因由此心因具三軌故是故可研此因若顯名之為果既云因顯名果必對未顯名因成因果二又既是因顯名果斯則果全是因故因果不二故此一節乃當總釋二與不二。",
    "X56n0930_001:0377c17_1": "△二廣釋二不二二初釋不二。",
    "X56n0930_001:0377c19_0": "祇緣因果理一用此一理為因。",
    "X56n0930_001:0377c20_0": "一理之體非因非果因之與果皆不出此故云理一因既全是此體故云用此一理為因果亦全是此體故亦應云用此一性為果其不云者下云理顯顯乃是果義同用此一理為果。",
    "X56n0930_001:0377c24_0": "理顯無復果名豈可仍存因號。",
    "X56n0930_001:0378a01_0": "一理非果無復果名亦是非因復何因號。",
    "X56n0930_001:0378a02_0": "因果既泯理性自亡。",
    "X56n0930_001:0378a03_0": "因果即理故泯理亦無名故亡。",
    "X56n0930_001:0378a03_1": "△二釋二初法。",
    "X56n0930_001:0378a04_0": "秪由亡智親疎致使迷成厚薄。",
    "X56n0930_001:0378a05_0": "圓通云亡智者亡理之智此偏失也指要云即上事理頓亡之智此其得也今曰亡於因果之事并亡理性之理指此事理能亡之智故曰亡智圓通云理何自亡須由智泯今曰理若本不是亡此智何由可泯由稱理為智故智可亡理文心云上言泯亡且寄理顯須知亡智通乎始終今曰稱理之智亦無始終言親疎者正義約利鈍二人合為諸師不取言厚薄者有對有各對則三惑全在為厚除去一二為薄各則三惑各歷斷位厚薄可知圓通云親疎淺深可通六即迷有厚薄唯在五即由妙覺無惑今曰約位論斷亦通妙覺有最後品名之為薄文心云由疎親故所以分五今曰應該六即以下文云義開六即名智淺深則全淺全疎屬理即也指要云以智分惑今曰從文雖然約意不爾智是順理之智即以頓亡為體豈可分惑為厚薄耶約情說智故有親疎由智親疎分惑厚薄親疎之言就法在智功歸有情。",
    "X56n0930_001:0378a22_0": "迷厚薄故強分三惑義開六即名智淺深。",
    "X56n0930_001:0378a23_0": "迷有厚薄故三惑斯分智有淺深故六即而揀惑本一體故曰強分理本無位故曰義開。",
    "X56n0930_001:0378a24_1": "△二喻二初通喻四法。",
    "X56n0930_001:0378b02_0": "故如夢勤加功空名惑絕幻因既滿鏡像果圓。",
    "X56n0930_001:0378b03_0": "夢喻智也空喻惑也幻喻因也像喻果也夢體雖虗夢事宛爾實相之智智體雖亡而智用不失以用即性性即無作故同夢中所為其實不曾作作以空喻惑空但有名而無真實問空名者能喻也惑絕者所喻也為將空名直喻於惑為喻惑絕答且置於名今乃以空直喻於惑惑絕之處如無於空以空體本無無無所無惑體本絕絕無所絕不同圓通惑但有名名即叵得泯絕不生若依彼意以名喻惑幻像喻因果者喻前文義開六即因滿果圓者圓通云別在妙覺方名果圓今曰此門因果有通有別若一向別如前所示理即為因妙覺為果若通論者因通真似果通分極今文因果乃約通論若以似因為滿故初住果亦得名圓文心云前三喻體不可得後一喻任運所見今曰像雖任見而今文意喻叵執取指要云勤修慧行如夢作為都無所辨惑但有名如空無實知無即絕因無能感故如幻果非所克故如像解脫稱實四皆無作因果既爾何有二耶今曰義理雖爾文意不然今文意者雖如夢幻空像不妨法法宛然是以用智斷惑因滿果圓故下別釋空像中云像實故稱理本有空虗故迷轉成性豈非文意在不二而二耶。",
    "X56n0930_001:0378b24_1": "△二別辦空像二初通明同異。",
    "X56n0930_001:0378c01_0": "空像雖即義同而空虗像實。",
    "X56n0930_001:0378c02_0": "云義同者皆叵執取虗空與像如何執捉喻惑與果不可取著而空虗像實者言其異也空則無相故虗像則有相故實以相皃之有無喻二種之法體剋實論體惑乃無體如空無相理乃有體如像有相上云果圓者即以所證之理為果圓也正義云性虗故同文心云體虗雖同指要云空惑像果不實之義雖同圓通云空但有名而無實法像不可得亦但有名是則空像其義不殊以今說比之皆恐不合以果理之體為虗同於惑體為虗耳豈知像體有相以喻果理之實哉。",
    "X56n0930_001:0378c11_1": "△二別釋其異。",
    "X56n0930_001:0378c12_0": "像實故稱理本有。",
    "X56n0930_001:0378c13_0": "非謂空無心體證此心體即名為果故果本有。",
    "X56n0930_001:0378c14_0": "空虗故迷轉成性。",
    "X56n0930_001:0378c15_0": "惑體既無故轉成性則無惑也問像喻果者果有三身此喻何身答因以三智圓修果必三身圓顯故知像喻通喻所證三身之理問今文鏡像與妙記中鏡明性十像生修十云何異同答有同有異同則二處佛界皆是自行所感之果異則彼通十界今但在佛問又與下文如鏡現像為同為異答下是化他所起之應用今是自行所感之實果若爾前云通喻三身法報可云自行應身化他安得不同然三身自他不可一槩若以三身對分自他可如所疑今以三身通分自他證此三身一向屬自特以化物一向屬他今取三身皆屬自行問像實故稱理本有本有之言為鏡明性為像生修若云像生何言本有若云鏡明不應喻像答妙記以鏡明喻性像生喻修今文雖置鏡明之言但取像生以喻果德然此果德約能證是修所證是性故以像實通喻此果即性成修猶即明為像故云本有問於四喻中何以只揀空像不釋夢幻答圓通云以果例因以因例智由夢有夢中之事幻有幻作之物惟有惑絕不可更生猶如空名永無其實今曰惑絕不可更生即反顯因滿可更生因耶然只可云今取唯過唯德相對以辨由是四喻只語空像若其智因者智有淺深因涉凡下是故此二置而不辨。",
    "X56n0930_001:0379a13_1": "△二結二初通結二不二二初結二。",
    "X56n0930_001:0379a14_0": "是則不二而二立因果殊。",
    "X56n0930_001:0379a15_0": "此結義開六即。",
    "X56n0930_001:0379a15_1": "△二結不二。",
    "X56n0930_001:0379a16_0": "二而不二始終體一。",
    "X56n0930_001:0379a17_0": "此結因果既泯。",
    "X56n0930_001:0379a18_0": "若謂因異果因亦非因。",
    "X56n0930_001:0379a19_0": "因若異果非但果不從因而得抑亦因非克果之因。",
    "X56n0930_001:0379a21_0": "曉果從因因方尅果。",
    "X56n0930_001:0379a22_0": "若了果必自因方見因能尅果。",
    "X56n0930_001:0379a22_1": "△二示二與不二所以二初示二之所以。",
    "X56n0930_001:0379a24_0": "所以三千在理同名無明三千果成咸稱常樂。",
    "X56n0930_001:0379b01_0": "咸語三千者三千正體攝無不周於此體中迷悟因果并事理等不在體外但舉一法三千咸趣若於三千體中舉眾生之迷妄是故三千未顯在理即中咸趣無明若於三千體中舉諸佛之悟證是故三千已顯在果德中咸趣常樂迷是無明悟是常樂是以因果殊也其所以殊者良以三千趣因果之事異故成不二而二也。",
    "X56n0930_001:0379b07_1": "△二示不二所以。",
    "X56n0930_001:0379b08_0": "三千無改無明即明。",
    "X56n0930_001:0379b09_0": "上於三千中舉迷悟之事是故三千乃趣此事所以乃成三千事異今於三千中舉平等之理其理既常是故三千咸趣此常號為無改況因迷三千與果悟三千既是無改豈可遷因為果是故無明即明。",
    "X56n0930_001:0379b14_0": "三千並常俱體俱用。",
    "X56n0930_001:0379b15_0": "三千並常者常即無改乃變文耳言體用者用屬九界故指因迷而為用也體屬佛界故指果悟而為體也上乃指因即果今乃指果即因是以因果不二者也其所以不二者良由三千咸趣理故故此二句乃以三千趣因果之理同故成二而不二也問今云因果理同與理同故即何殊答理義雖等即義有殊彼約六即橫論即佛今約竪論九界即佛佛即九界問何以指用為九指體為佛答於十界中論體用者義不一途若以十界皆假是故佛界亦在於用如下染淨悉皆是用若以九界為假是故佛界乃屬於體如淨名疏非道是用佛道是體今此亦爾但今之文與淨名文法體雖同辨或有異一者彼文約於所成無不俗義故三千屬用名為非道其佛道之體不曰三千今文約於歸趣無不極義故三千趣體是故其體亦曰三千二者彼文點用即體今文點體即用然俱體俱用多說不同正義云迷悟各有體用迷中以無明為體造九界為用悟中以法性為體造佛界為用文心云三千全是法身之體二德之用圓通云因果三千並皆常住既稱為體又得為用指要云理具三千俱名為體變造三千俱名為用因果三千之體俱能起用則因中三千起於染用果上三千起於淨用今曰諸師皆於因果事異之上各論體用但見體用不二未見因果不二縱云因果既然各有體用故因體用與果體用相即不二例金錍云迷悟雖殊事理體一者以今論之約意雖通就文不順上句既點因即果故無明之因即覺明果下句何以因果各論必須點果即因方順文體恐皆由昧果上之用剋體言之用屬九界法體是因也然釋今文應以俱體是果俱用是因點果即因故云俱體俱用若就諸師評其得失正義意以三千唯體今言用者良以點用即法性體全體三千而為用也是故事用乃非三千失今俱用則指要得之文心圓通但以三千為用失今俱體所謂俱者即三千也若點三千空中無相如何言俱亦指要得之問指要云以除無明有差別故以說體中三千宛然又云空中名遮一相不立假觀名照三千宛然一手制述何爾相違有人答云相有情法以除無明有差別故乃於體中而有法相一相不立乃亡情相今可問之假觀名照三千宛然還亡情否若云不亡三千何顯若云亦亡應亦假觀一相不存耶應知四明所云體中有差別者乃約即義良由指要正對他宗不識即義故有其說問體中差別為是性惡為是修惡答今所云義通修通性從惡當體即是修惡從惡即性即是性惡故知云具性惡者由即修是性故具性惡所以別教無性具者由不談即故性不具圓既談即是故性具此乃約惡說性是故可云若不談即具義不成若約性說惡別教但中不能具惡既但中之性非具惡之性是故修惡不能即性圓教返是由圓中之性是具惡之性是故修惡而能即性斯亦可云若不談具即義不成二義雖異其旨無殊又復當了一家教門於九界權法有情相體三情即九界各各而有妄執之情相即九界差別之相體乃有二一者隨相辨體乃有九界差別之體二者剋實論體故九界差別但有其相實無自體同以一性為九界體此體常即。",
    "X56n0930_001:0380b01_0": "十不二門樞要卷上"
}