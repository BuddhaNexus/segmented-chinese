{
    "T12n0389_001:1110c13_0": "佛垂般涅槃略說教誡經(亦名遺教經)後秦龜茲國三藏鳩摩羅什奉　詔譯釋迦牟尼佛初轉法輪，度阿若憍陳如，最後說法度須跋陀羅，所應度者皆已度訖，於娑羅雙樹間將入涅槃。",
    "T12n0389_001:1110c19_1": "是時中夜寂然無聲，為諸弟子略說法要：「汝等比丘，於我滅後，當尊重珍敬波羅提木叉。",
    "T12n0389_001:1110c21_2": "如闇遇明、貧人得寶，當知此則是汝大師，若我住世無異此也。",
    "T12n0389_001:1110c22_3": "持淨戒者，不得販賣貿易、安置田宅、畜養人民奴婢畜生，一切種殖及諸財寶，皆當遠離如避火坑。",
    "T12n0389_001:1110c25_4": "不得斬伐草木、墾土掘地，合和湯藥、占相吉凶、仰觀星宿推步盈虛曆數算計，皆所不應。",
    "T12n0389_001:1110c27_5": "節身時食清淨自活，不得參預世事通致使命，呪術仙藥、結好貴人親厚媟嫚，皆不應作。",
    "T12n0389_001:1110c29_6": "當自端心正念求度，不得苞藏瑕疵、顯異惑眾。",
    "T12n0389_001:1111a01_7": "於四供養知量知足，趣得供事不應稸積，此則略說持戒之相。",
    "T12n0389_001:1111a02_8": "戒是正順解脫之本，故名波羅提木叉。",
    "T12n0389_001:1111a03_9": "依因此戒，得生諸禪定及滅苦智慧。",
    "T12n0389_001:1111a04_10": "是故比丘，當持淨戒勿令毀犯。",
    "T12n0389_001:1111a05_11": "若人能持淨戒，是則能有善法。",
    "T12n0389_001:1111a05_12": "若無淨戒，諸善功德皆不得生。",
    "T12n0389_001:1111a06_13": "是以當知，戒為第一安隱功德之所住處。",
    "T12n0389_001:1111a08_0": "「汝等比丘，已能住戒當制五根，勿令放逸入於五欲。",
    "T12n0389_001:1111a09_1": "譬如牧牛之人執杖視之，不令縱逸犯人苗稼；若縱五根，非唯五欲將無崖畔不可制也，亦如惡馬不以轡制，將當牽人墜於坑陷，如被劫害苦止一世；五根賊禍殃及累世，為害甚重，不可不慎。",
    "T12n0389_001:1111a13_2": "是故智者制而不隨，持之如賊不令縱逸；假令縱之，皆亦不久見其磨滅。",
    "T12n0389_001:1111a15_3": "此五根者，心為其主。",
    "T12n0389_001:1111a15_4": "是故汝等當好制心，心之可畏，甚於毒蛇、惡獸怨賊、大火越逸，未足喻也，動轉輕躁，但觀於蜜不見深坑，譬如狂象無鈎，猿猴得樹騰躍跳躑，難可禁制，當急挫之無令放逸。",
    "T12n0389_001:1111a19_5": "縱此心者喪人善事，制之一處無事不辦。",
    "T12n0389_001:1111a20_6": "是故比丘，當勤精進折伏其心。",
    "T12n0389_001:1111a22_0": "「汝等比丘，受諸飲食當如服藥，於好於惡勿生增減，趣得支身以除飢渴。",
    "T12n0389_001:1111a23_1": "如蜂採花，但取其味不損色香。",
    "T12n0389_001:1111a24_2": "比丘亦爾，受人供養取自除惱，無得多求壞其善心。",
    "T12n0389_001:1111a25_3": "譬如智者籌量牛力所堪多少，不令過分以竭其力。",
    "T12n0389_001:1111a27_0": "「汝等比丘，晝則勤心修習善法無令失時，初夜後夜亦勿有廢，中夜誦經以自消息，無以睡眠因緣令一生空過無所得也。",
    "T12n0389_001:1111a29_1": "當念無常之火燒諸世間，早求自度勿睡眠也。",
    "T12n0389_001:1111b01_2": "諸煩惱賊常伺殺人，甚於怨家，安可睡眠不自驚寤？",
    "T12n0389_001:1111b03_3": "煩惱毒蛇睡在汝心，譬如黑蚖在汝室睡，當以持戒之鉤早摒除之。",
    "T12n0389_001:1111b04_4": "睡蛇既出乃可安眠，不出而眠是無慚人也。",
    "T12n0389_001:1111b05_5": "慚恥之服，於諸莊嚴最為第一，慚如鐵鉤，能制人非法。",
    "T12n0389_001:1111b06_6": "是故比丘，常當慚恥，無得暫替，若離慚恥則失諸功德。",
    "T12n0389_001:1111b08_7": "有愧之人則有善法；若無愧者，與諸禽獸無相異也。",
    "T12n0389_001:1111b10_0": "「汝等比丘，若有人來節節支解，當自攝心無令瞋恨，亦當護口勿出惡言，若縱恚心則自妨道、失功德利。",
    "T12n0389_001:1111b12_1": "忍之為德，持戒苦行所不能及。",
    "T12n0389_001:1111b13_2": "能行忍者乃可名為有力大人；若其不能歡喜忍受惡罵之毒如飲甘露者，不名入道智慧人也。",
    "T12n0389_001:1111b15_3": "所以者何？",
    "T12n0389_001:1111b15_4": "瞋恚之害能破諸善法、壞好名聞，今世後世人不憙見。",
    "T12n0389_001:1111b16_5": "當知瞋心甚於猛火，常當防護無令得入，劫功德賊無過瞋恚。",
    "T12n0389_001:1111b18_6": "白衣受欲非行道人，無法自制，瞋猶可恕；出家行道無欲之人，而懷瞋恚，甚不可也。",
    "T12n0389_001:1111b20_0": "譬如清冷雲中霹靂起火，非所應也。",
    "T12n0389_001:1111b21_0": "「汝等比丘，當自摩頭，已捨飾好著壞色衣，執持應器以乞自活，自見如是，若起憍慢當疾滅之。",
    "T12n0389_001:1111b23_1": "謂長憍慢尚非世俗白衣所宜，何況出家入道之人，為解脫故自降其心而行乞耶？",
    "T12n0389_001:1111b25_2": "「汝等比丘，諂曲之心與道相違，是故宜應質直其心。",
    "T12n0389_001:1111b26_3": "當知諂曲但為欺誑，入道之人則無是處。",
    "T12n0389_001:1111b27_4": "是故汝等，宜應端心以質直為本。",
    "T12n0389_001:1111b28_0": "「汝等比丘，當知多欲之人多求利故，苦惱亦多；少欲之人無求無欲，則無此患。",
    "T12n0389_001:1111b29_1": "直爾少欲尚應修習，何況少欲能生諸善功德！",
    "T12n0389_001:1111c01_2": "少欲之人則無諂曲以求人意，亦復不為諸根所牽。",
    "T12n0389_001:1111c03_0": "行少欲者，心則坦然無所憂畏，觸事有餘常無不足，有少欲者則有涅槃。",
    "T12n0389_001:1111c04_1": "是名少欲。",
    "T12n0389_001:1111c05_0": "「汝等比丘，若欲脫諸苦惱，當觀知足，知足之法即是富樂安隱之處。",
    "T12n0389_001:1111c06_1": "知足之人，雖臥地上猶為安樂；不知足者，雖處天堂亦不稱意。",
    "T12n0389_001:1111c07_2": "不知足者雖富而貧，知足之人雖貧而富。",
    "T12n0389_001:1111c08_3": "不知足者常為五欲所牽，為知足者之所憐愍。",
    "T12n0389_001:1111c09_4": "是名知足。",
    "T12n0389_001:1111c11_0": "「汝等比丘，若求寂靜無為安樂，當離憒閙、獨處閑居，靜處之人帝釋諸天所共敬重。",
    "T12n0389_001:1111c12_1": "是故當捨己眾他眾，空閑獨處思滅苦本。",
    "T12n0389_001:1111c13_2": "若樂眾者則受眾惱，譬如大樹眾鳥集之，則有枯折之患。",
    "T12n0389_001:1111c15_3": "世間縛著沒於眾苦，譬如老象溺泥不能自出。",
    "T12n0389_001:1111c16_4": "是名遠離。",
    "T12n0389_001:1111c17_0": "「汝等比丘，若勤精進則事無難者，是故汝等，當勤精進，譬如小水常流則能穿石。",
    "T12n0389_001:1111c18_1": "若行者之心數數懈廢，譬如鑽火未熱而息，雖欲得火，火難可得。",
    "T12n0389_001:1111c20_2": "是名精進。",
    "T12n0389_001:1111c21_0": "「汝等比丘，求善知識、求善護助而不忘念，若不忘念者，諸煩惱賊則不能入，是故汝等，常當攝念在心；若失念者則失諸功德。",
    "T12n0389_001:1111c23_1": "若念力堅強，雖入五欲賊中不為所害，譬如著鎧入陣則無所畏。",
    "T12n0389_001:1111c25_2": "是名不忘念。",
    "T12n0389_001:1111c26_0": "「汝等比丘，若攝心者心則在定，心在定故能知世間生滅法相，是故汝等，常當精勤修集諸定，若得定者心則不亂，譬如惜水之家善治堤塘。",
    "T12n0389_001:1111c29_1": "行者亦爾，為智慧水故，善修禪定令不漏失。",
    "T12n0389_001:1112a01_2": "是名為定。",
    "T12n0389_001:1112a02_0": "「汝等比丘，若有智慧則無貪著，常自省察不令有失，是則於我法中能得解脫；若不爾者，既非道人又非白衣，無所名也。",
    "T12n0389_001:1112a04_1": "實智慧者，則是度老病死海堅牢船也，亦是無明黑闇大明燈也，一切病苦之良藥也，伐煩惱樹者之利斧也。",
    "T12n0389_001:1112a07_2": "是故汝等，當以聞思修慧而自增益。",
    "T12n0389_001:1112a08_3": "若人有智慧之照，雖無天眼而是明見人也。",
    "T12n0389_001:1112a09_4": "是為智慧。",
    "T12n0389_001:1112a10_0": "「汝等比丘，若種種戲論其心則亂，雖復出家猶未得脫。",
    "T12n0389_001:1112a11_1": "是故比丘，當急捨離亂心戲論。",
    "T12n0389_001:1112a12_0": "若汝欲得寂滅樂者，唯當善滅戲論之患。",
    "T12n0389_001:1112a12_1": "是名不戲論。",
    "T12n0389_001:1112a14_0": "「汝等比丘，於諸功德常當一心，捨諸放逸如離怨賊。",
    "T12n0389_001:1112a15_1": "大悲世尊所欲利益皆以究竟，汝等但當勤而行之。",
    "T12n0389_001:1112a16_2": "若在山間、若空澤中，若在樹下、閑處靜室，念所受法勿令忘失，常當自勉精進修之，無為空死後致憂悔。",
    "T12n0389_001:1112a18_3": "我如良醫，知病說藥，服與不服，非醫咎也。",
    "T12n0389_001:1112a19_4": "又如善導，導人善道，聞之不行，非導過也，汝等若於苦等四諦有所疑者，可疾問之，無得懷疑不求決也。」",
    "T12n0389_001:1112a22_0": "爾時世尊如是三唱，人無問者。",
    "T12n0389_001:1112a22_1": "所以者何？",
    "T12n0389_001:1112a22_2": "眾無疑故。",
    "T12n0389_001:1112a24_0": "爾時阿[少/兔]樓馱觀察眾心而白佛言：「世尊！",
    "T12n0389_001:1112a25_0": "月可令熱，日可令冷，佛說四諦不可令異。",
    "T12n0389_001:1112a25_1": "佛說苦諦真實是苦，不可令樂；集真是因，更無異因；苦若滅者即是因滅，因滅故果滅；滅苦之道實是真道，更無餘道。",
    "T12n0389_001:1112a28_2": "世尊！",
    "T12n0389_001:1112a28_3": "是諸比丘於四諦中決定無疑。",
    "T12n0389_001:1112a29_4": "於此眾中所作未辦者，見佛滅度，當有悲感。",
    "T12n0389_001:1112b01_5": "若有初入法者，聞佛所說，即皆得度，譬如夜見電光即得見道。",
    "T12n0389_001:1112b02_6": "若所作已辦、已度苦海者，但作是念：『世尊滅度，一何疾哉！』」",
    "T12n0389_001:1112b04_7": "阿[少/兔]樓馱雖說是語，眾中皆悉了達四聖諦義。",
    "T12n0389_001:1112b05_8": "世尊欲令此諸大眾皆得堅固，以大悲心復為眾說：「汝等比丘，勿懷憂惱。",
    "T12n0389_001:1112b07_9": "若我住世一劫會亦當滅，會而不離，終不可得。",
    "T12n0389_001:1112b08_10": "自利利人法皆具足，若我久住更無所益，應可度者，若天上人間皆悉已度，其未度者，皆亦已作得度因緣。",
    "T12n0389_001:1112b10_11": "自今已後，我諸弟子展轉行之，則是如來法身常在而不滅也。",
    "T12n0389_001:1112b12_12": "是故當知，世皆無常，會必有離，勿懷憂也。",
    "T12n0389_001:1112b13_13": "世相如是，當勤精進早求解脫，以智慧明滅諸癡闇。",
    "T12n0389_001:1112b14_14": "世實危脆無牢強者，我今得滅如除惡病，此是應捨罪惡之物，假名為身，沒在生老病死大海，何有智者得除滅之，如殺怨賊而不歡喜？",
    "T12n0389_001:1112b18_0": "「汝等比丘，常當一心勤求出道，一切世間動不動法，皆是敗壞不安之相。",
    "T12n0389_001:1112b19_1": "汝等且止，勿得復語，時將欲過，我欲滅度，是我最後之所教誨。」",
    "T12n0389_001:1112b22_0": "佛垂般涅槃略說教誡經"
}