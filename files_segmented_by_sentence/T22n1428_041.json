{
    "T22n1428_041:0859b07_0": "四分律卷第四十一(三分之五)",
    "T22n1428_041:0859b09_0": "姚秦罽賓三藏佛陀耶舍",
    "T22n1428_041:0859b10_0": "共竺佛念等譯",
    "T22n1428_041:0859b11_0": "衣揵度之三",
    "T22n1428_041:0859b12_0": "爾時舍衛國有多知識比丘死，有多僧伽藍、多有屬僧伽藍園田果樹，有多別房、多屬別房物，有多銅瓶銅瓫斧鑿燈臺，多諸重物，多有繩床、木床、臥褥、坐褥枕，多畜伊梨延陀耄、羅耄耄、羅氍氀，多有守僧伽藍人，多有車輿，多有澡罐錫杖扇，多有鐵作器、木作器、陶作器、皮作器、剃髮刀、竹作器，多衣鉢、尼師壇、針筒。",
    "T22n1428_041:0859b19_1": "諸比丘不知云何？",
    "T22n1428_041:0859b19_2": "白佛，佛言：「多知識、無知識，一切屬僧。」",
    "T22n1428_041:0859b20_3": "諸比丘分僧園田菓樹，佛言：「不應分，屬四方僧。」",
    "T22n1428_041:0859b21_4": "彼分別房及屬別房物，佛言：「不應分，屬四方僧。」",
    "T22n1428_041:0859b23_0": "彼分銅瓶、銅瓫、斧鑿及諸種種重物，白佛，佛言：「不應分，屬四方僧。」",
    "T22n1428_041:0859b24_1": "彼分繩床、木床、坐褥、臥褥枕，佛言：「不應分，屬四方僧。」",
    "T22n1428_041:0859b25_2": "彼分伊梨延陀耄、羅耄耄、羅氍氀，佛言：「不應分，屬四方僧。",
    "T22n1428_041:0859b27_3": "自今已去，聽諸比丘氍氀廣三肘、長五肘，毛長三指，現前僧應分。」",
    "T22n1428_041:0859b28_4": "彼分車輿守僧伽藍人，佛言：「不應分，屬四方僧。」",
    "T22n1428_041:0859b29_5": "彼分水瓶、澡罐、錫杖、扇，佛言：「不應分，屬四方僧。」",
    "T22n1428_041:0859c01_6": "彼分鐵作器、木作器、陶作器、皮作器、竹作器，佛言：「不應分，屬四方僧。",
    "T22n1428_041:0859c03_7": "自今已去，聽分剃刀、衣鉢、坐具、針筒。」",
    "T22n1428_041:0859c04_8": "彼分俱夜羅器，「現前僧應分。」",
    "T22n1428_041:0859c05_0": "爾時有異住處二部僧，多得可分衣物。",
    "T22n1428_041:0859c05_1": "時比丘僧多、比丘尼僧少，諸比丘不知云何？",
    "T22n1428_041:0859c06_2": "白佛，佛言：「應分作二分。」",
    "T22n1428_041:0859c07_3": "時無比丘尼，純式叉摩那，「應分作二分。」",
    "T22n1428_041:0859c08_4": "時無比丘尼、無式叉摩那，純沙彌尼，佛言：「應分作二分。",
    "T22n1428_041:0859c09_5": "若無沙彌尼，僧應分。」",
    "T22n1428_041:0859c10_6": "時有住處二部僧多得物，比丘少、比丘尼多。",
    "T22n1428_041:0859c11_7": "白佛，佛言：「應分作二分。",
    "T22n1428_041:0859c11_8": "無比丘有沙彌，應分作二分。",
    "T22n1428_041:0859c12_9": "無沙彌，比丘尼應分。」",
    "T22n1428_041:0859c13_10": "時有比丘在拘薩羅國人間遊行，到無比丘住處村，到已命過。",
    "T22n1428_041:0859c14_11": "諸比丘不知誰應分此衣鉢？",
    "T22n1428_041:0859c15_12": "白佛，佛言：「彼處若有信樂優婆塞、若守園人，彼應賞錄。",
    "T22n1428_041:0859c16_13": "若有五眾出家人前來者應與，若無來者，應送與近處僧伽藍。」",
    "T22n1428_041:0859c18_14": "爾時世尊在舍衛國住處，多比丘、比丘尼、優婆塞、優婆夷、國王、大臣、種種外道、沙門、婆羅門。",
    "T22n1428_041:0859c20_15": "時世尊告諸比丘：「我欲三月靜坐思惟，無使外人入，唯除一供養人。」",
    "T22n1428_041:0859c21_16": "時諸比丘自立制限：「世尊如是語：『三月靜坐思惟，不聽外人入，唯除一供養人。』",
    "T22n1428_041:0859c23_17": "若有入者，教令波逸提懺。」",
    "T22n1428_041:0859c25_0": "爾時長老和先跋檀陀子，與波羅國六十比丘俱，盡是阿蘭若、乞食、著糞掃衣、作餘食法不食、一坐食、一摶食，塚間坐、露地坐、樹下坐、常坐、隨坐、持三衣，詣舍衛國祇桓精舍，問諸比丘：「如來在何處房住？",
    "T22n1428_041:0859c29_1": "我欲往見。」",
    "T22n1428_041:0859c29_2": "諸比丘言：「如來如是言：『我三月靜坐思惟，無使外人入，唯除一供養人。』",
    "T22n1428_041:0860a02_3": "若有入者，作波逸提懺。」",
    "T22n1428_041:0860a03_4": "和先問言：「世尊有如是語耶？」",
    "T22n1428_041:0860a03_5": "比丘答言：「諸比丘自立制言：『若有入者，波逸提懺。』」",
    "T22n1428_041:0860a05_0": "和先言：「我不用諸長老制。",
    "T22n1428_041:0860a05_1": "何以故？",
    "T22n1428_041:0860a05_2": "佛有如是言：『佛不制，不應制；若已制，不應違。",
    "T22n1428_041:0860a06_3": "隨所制法應學。』",
    "T22n1428_041:0860a07_4": "我等悉是阿蘭若乃至持三衣，得隨意問訊世尊。」",
    "T22n1428_041:0860a08_5": "爾時長老和先與彼六十比丘俱，徑詣佛所，頭面禮足却住一面。",
    "T22n1428_041:0860a10_6": "時世尊慰問言：「和先！",
    "T22n1428_041:0860a10_7": "汝安樂不？",
    "T22n1428_041:0860a10_8": "飲食不乏耶？",
    "T22n1428_041:0860a11_9": "住止安靜不？",
    "T22n1428_041:0860a11_10": "和先！",
    "T22n1428_041:0860a11_11": "汝從何處來？",
    "T22n1428_041:0860a11_12": "汝不聞餘比丘語耶？」",
    "T22n1428_041:0860a12_13": "答言：「住止安樂，不以飲食為苦，亦聞餘比丘語。",
    "T22n1428_041:0860a13_14": "大德！",
    "T22n1428_041:0860a13_15": "我與波羅國六十比丘俱，盡是阿蘭若乃至持三衣，在拘薩羅國人間遊行。",
    "T22n1428_041:0860a15_16": "至舍衛國，問祇桓諸比丘：『世尊在何處房住？",
    "T22n1428_041:0860a16_17": "我等欲見。』",
    "T22n1428_041:0860a16_18": "諸比丘如是語：『世尊三月靜坐思惟，無使外人入，唯除一供養人。",
    "T22n1428_041:0860a18_19": "若有入者，教波逸提懺。』",
    "T22n1428_041:0860a18_20": "我即問：『波逸提懺，世尊有如是語耶？』",
    "T22n1428_041:0860a19_21": "諸比丘言：『無，我等自立制耳。』",
    "T22n1428_041:0860a20_22": "我即語言：『我不用汝曹制。",
    "T22n1428_041:0860a21_23": "何以故？",
    "T22n1428_041:0860a21_24": "佛有如是語：「佛不制者不應制，若已制不應違，隨所制法應學。」",
    "T22n1428_041:0860a22_25": "我曹皆是阿蘭若乃至持三衣，得隨意問訊世尊。』」",
    "T22n1428_041:0860a24_26": "佛言：「善哉，善哉！",
    "T22n1428_041:0860a24_27": "和先！",
    "T22n1428_041:0860a24_28": "汝等盡是阿練若持三衣，得隨意問訊。",
    "T22n1428_041:0860a25_29": "若復有如是者，亦得隨意問訊世尊。」",
    "T22n1428_041:0860a26_30": "爾時諸比丘聞世尊聽阿蘭若得隨意問訊世尊，或有作阿蘭若者，或有不受請者常乞食，或有捨檀越施衣持糞掃衣，或有捨長衣持三衣。",
    "T22n1428_041:0860a29_31": "時諸比丘捨衣成大積聚，諸比丘不知云何？",
    "T22n1428_041:0860b01_32": "白佛，佛言：「應布施眾僧，若施佛、若施塔、若與一人。」",
    "T22n1428_041:0860b03_0": "諸比丘聞言與一人，持與白衣。",
    "T22n1428_041:0860b03_1": "比丘白佛，佛言：「不應與白衣、若外道。」",
    "T22n1428_041:0860b04_2": "時諸比丘畏慎，不敢與比丘尼非衣、鉢囊、革屣囊、針筒、禪帶、腰帶、帽、拭脚巾、攝熱巾、裹革屣巾。",
    "T22n1428_041:0860b06_3": "佛言：「聽與比丘尼非衣。」",
    "T22n1428_041:0860b07_4": "諸比丘作如是念：「行波利婆沙摩那埵比丘，應與分不？」",
    "T22n1428_041:0860b08_5": "佛言：「應與。」",
    "T22n1428_041:0860b08_6": "諸比丘作如是念：「諸被呵責羯磨，若擯出羯磨、依止羯磨、遮不至白衣家羯磨、作舉羯磨，被如是諸羯磨人，當與分不？」",
    "T22n1428_041:0860b11_7": "佛言：「與，置地與、若使人與。」",
    "T22n1428_041:0860b12_8": "時諸比丘得外道衣，不染便著。",
    "T22n1428_041:0860b13_0": "白佛，佛言：「不應便著，應染已著。」",
    "T22n1428_041:0860b13_1": "時諸比丘使白衣作，白衣索衣分。",
    "T22n1428_041:0860b14_2": "白佛，佛言：「聽計功多少與食、與價。」",
    "T22n1428_041:0860b15_3": "諸比丘自念：「守僧伽藍人、沙彌，應等與衣分不？」",
    "T22n1428_041:0860b16_4": "白佛，佛言：「若僧和合聽，應與沙彌等分；若不和合，應與半；若半不聽，應三分與一；若不與，不應分。",
    "T22n1428_041:0860b19_5": "若守僧伽藍人，四分與一；若不與，不應分。",
    "T22n1428_041:0860b20_6": "若分，應如法治。」",
    "T22n1428_041:0860b20_7": "諸比丘畏慎疑，不敢持衣與父母，白佛，佛言：「應與。」",
    "T22n1428_041:0860b21_8": "爾時佛在舍衛國。",
    "T22n1428_041:0860b22_9": "迦維羅釋子新作堂舍，未有沙門婆羅門及諸人在上坐者。",
    "T22n1428_041:0860b23_10": "時毘琉璃太子最初坐上，諸釋種皆共瞋嫌：「我新作堂舍，佛未得坐，下賤婢子先坐中。」",
    "T22n1428_041:0860b25_11": "時有不信樂婆羅門侍從語言：「舍夷諸釋子，罵汝作下賤婢子，汝乃能忍耶？」",
    "T22n1428_041:0860b27_12": "答言：「我今無力，不得自在。",
    "T22n1428_041:0860b28_0": "若我父亡，我作王時當語我。」",
    "T22n1428_041:0860b28_1": "後王波斯匿失王位，琉璃太子即自作王，不信樂大臣白言：「先諸釋種子罵王，王能忍耶？",
    "T22n1428_041:0860c01_2": "今可往罰。」",
    "T22n1428_041:0860c02_0": "王即集四種兵，出舍衛城往舍夷國。",
    "T22n1428_041:0860c02_1": "時世尊慈愍故，即先往琉璃王所行道邊，在惡樹下坐。",
    "T22n1428_041:0860c04_2": "時琉璃王至，見佛在惡樹下坐，即下車頭面禮足却住一面，白世尊言：「多有大好樹無恚樹等而不坐，何故在此惡樹下坐？」",
    "T22n1428_041:0860c07_3": "佛言：「大王！",
    "T22n1428_041:0860c07_4": "在親里蔭下樂。」",
    "T22n1428_041:0860c07_5": "彼作如是念：「世尊慈愍舍夷國故耳！」",
    "T22n1428_041:0860c08_6": "即迴軍還舍衛國。",
    "T22n1428_041:0860c09_7": "不信樂大臣婆羅門，第二、第三如是語：「諸釋種先罵王作下賤婢子，今可往罰。」",
    "T22n1428_041:0860c11_0": "時王即復集四種兵往舍衛國，去迦維羅衛國不遠，作小營自障住。",
    "T22n1428_041:0860c12_1": "時迦維羅衛釋種等，皆能遠射，無抂發者，或有射一由旬中的，或有射七十里中的，或有射六十里、五十里、四三十里中的者。",
    "T22n1428_041:0860c15_2": "時有射琉璃王營，有中蓋頂、蓋枓、蓋子，或有中車轅，或有中馬勒、馬鞚、馬韁，或有中指印，或有中耳珠髻珠破珠而已，終不傷肉。",
    "T22n1428_041:0860c18_3": "時琉璃王大恐怖問：「諸釋子去此遠近？」",
    "T22n1428_041:0860c19_4": "傍臣答言：「去此七十里。」",
    "T22n1428_041:0860c20_5": "王聞已倍更恐怖言：「我將不為諸釋子所害及我軍眾耶？」",
    "T22n1428_041:0860c21_6": "時不信樂大臣白王言：「彼諸釋子，皆持五戒為優婆塞，死死終不斷眾生命。",
    "T22n1428_041:0860c23_7": "王但前進，勿以為怖。」",
    "T22n1428_041:0860c23_8": "即往圍迦維羅衛城。",
    "T22n1428_041:0860c24_9": "諸比丘以此因緣白佛，佛言：「彼若不與開門，終不能得。」",
    "T22n1428_041:0860c25_10": "時城內人自不和，或言：「當與城。」",
    "T22n1428_041:0860c26_11": "者，或言：「莫與。」",
    "T22n1428_041:0860c26_12": "即行籌，時天魔波旬，在與城眾中七返取籌，即令與琉璃王城籌多，即為開門與之。",
    "T22n1428_041:0860c28_13": "軍人即入，反閉城門，街巷鑿埳悉齊人腰，埋諸釋種男女大小，相參而無有間，令大象蹈上。",
    "T22n1428_041:0861a02_14": "時摩訶男釋子，是琉璃王外祖父，語諸釋種言：「汝曹莫但看琉璃王放大象蹈殺人，當觀昔日業報因緣。",
    "T22n1428_041:0861a04_15": "諸釋種昔日所造定業報，今當受之。」",
    "T22n1428_041:0861a05_16": "時琉璃王聞，語摩訶男釋子言：「欲得何願？」",
    "T22n1428_041:0861a06_17": "摩訶男言：「諸釋種已死，我今苦惱，何用願為？",
    "T22n1428_041:0861a07_18": "若欲與我願者，聽我入池水，隨入水時節中間，聽諸釋種出莫殺。」",
    "T22n1428_041:0861a09_19": "琉璃王念言：「水中不得久。」",
    "T22n1428_041:0861a09_20": "「與汝願。」",
    "T22n1428_041:0861a10_21": "摩訶男即入池水，以髮繫樹根，遂於水下命過。",
    "T22n1428_041:0861a11_22": "琉璃王即問諸大臣言：「釋子摩訶男入水何乃久耶？」",
    "T22n1428_041:0861a12_23": "傍人看之，答言：「已死。」",
    "T22n1428_041:0861a12_24": "王言：「出之。」",
    "T22n1428_041:0861a13_25": "即出示王。",
    "T22n1428_041:0861a13_26": "時琉璃王見即生慈心，言：「摩訶男乃為親里故不惜身命。」",
    "T22n1428_041:0861a14_27": "即勅人放諸釋種。",
    "T22n1428_041:0861a15_28": "彼即受教放之。",
    "T22n1428_041:0861a15_29": "諸釋種被破剝脫，露形來至僧伽藍中。",
    "T22n1428_041:0861a16_30": "諸比丘畏慎，不敢與衣：「佛不聽我曹與白衣衣。」",
    "T22n1428_041:0861a17_31": "諸比丘白佛，佛言：「借衣，勿令露形來見我。」",
    "T22n1428_041:0861a18_32": "即便借衣。",
    "T22n1428_041:0861a18_33": "時舍利弗與佛在拘薩羅國遊行，在一處坐息，忘僧伽梨置地而去。",
    "T22n1428_041:0861a20_34": "時佛憶念，語阿難言：「取此衣，作親友意取。」",
    "T22n1428_041:0861a21_35": "阿難言：「云何作親友意取？」",
    "T22n1428_041:0861a22_36": "佛言：「隨所取令彼歡喜。」",
    "T22n1428_041:0861a22_37": "「云何隨所取令彼歡喜？」",
    "T22n1428_041:0861a23_38": "答言：「有七法，是親友利益慈愍故。",
    "T22n1428_041:0861a24_39": "何等七？",
    "T22n1428_041:0861a24_40": "難與能與、難作能作、難忍能忍、密事相語、不相發露、遭苦不捨、貧賤不輕。",
    "T22n1428_041:0861a26_41": "如是阿難！",
    "T22n1428_041:0861a26_42": "有此七法，名為親友，利益慈愍，令彼歡喜。」",
    "T22n1428_041:0861a27_43": "即說偈言：「難與能與，　　難作能作，　　難忍能忍，　是親善友；　　密事相語，　　互相覆藏，　遭苦不捨，　　貧賤不輕。",
    "T22n1428_041:0861b01_44": "　　如此七法，　人能行者，　　名為親友，　　應附近之。」",
    "T22n1428_041:0861b03_0": "佛言：「如此親友應取。」",
    "T22n1428_041:0861b03_1": "彼比丘非親友作親友意取，佛言：「不應非親友作親友意取。」",
    "T22n1428_041:0861b05_0": "彼比丘非親友作親友意取波利迦羅衣，佛言：「不應作親友意取此衣，若不足不應取。」",
    "T22n1428_041:0861b07_1": "爾時佛在波婆城，有一摩羅，字樓延，是阿難白衣時親友。",
    "T22n1428_041:0861b08_2": "時阿難著衣持鉢往其家就座而坐，樓延出行不在。",
    "T22n1428_041:0861b09_3": "阿難問其婦言：「樓延在不？」",
    "T22n1428_041:0861b10_4": "答言：「不在。」",
    "T22n1428_041:0861b10_5": "阿難言：「取衣簏來。」",
    "T22n1428_041:0861b11_0": "即取置阿難前。",
    "T22n1428_041:0861b11_1": "時阿難即取大價衣，持還至僧伽藍中，為諸上座作拭面巾、拭身巾。",
    "T22n1428_041:0861b13_0": "時樓延摩羅行還，其婦以此事語夫。",
    "T22n1428_041:0861b13_1": "其夫即來到僧伽藍中，至阿難所問言：「汝至我家耶？」",
    "T22n1428_041:0861b15_2": "答言：「至。」",
    "T22n1428_041:0861b15_3": "「汝有所取耶？」",
    "T22n1428_041:0861b15_4": "答言：「有所取。」",
    "T22n1428_041:0861b15_5": "「何故取麁不取好者？」",
    "T22n1428_041:0861b16_6": "阿難言：「我正須如是衣。」",
    "T22n1428_041:0861b17_0": "諸比丘作如是念：「白衣親厚，應取如是衣不？」",
    "T22n1428_041:0861b18_1": "白佛，佛言：「應取。",
    "T22n1428_041:0861b18_2": "何者是親厚應取？",
    "T22n1428_041:0861b19_0": "如阿難於樓延摩羅應取。」",
    "T22n1428_041:0861b19_1": "諸比丘言：「若主不在，應取不？」",
    "T22n1428_041:0861b20_2": "佛言：「聽親厚者若在、若不在應取。」",
    "T22n1428_041:0861b21_3": "爾時佛在舍衛國，不就請食。",
    "T22n1428_041:0861b21_4": "諸佛常法，若不就請，在後按行諸房。",
    "T22n1428_041:0861b22_5": "按行諸房時，見有異處有比丘病，無有瞻視供養人，臥大小便中。",
    "T22n1428_041:0861b24_6": "見已詣比丘所，知而故問比丘：「汝何故臥大小便中，有瞻視供養人不？」",
    "T22n1428_041:0861b26_0": "答言：「無。」",
    "T22n1428_041:0861b26_1": "世尊復問：「何故無？」",
    "T22n1428_041:0861b26_2": "答言：「我無病時不看他病，是故今病無人瞻視供養者。」",
    "T22n1428_041:0861b27_3": "佛言：「汝不瞻視不供養病人，無利無所得。",
    "T22n1428_041:0861b28_4": "汝曹比丘不相看視，誰當應看病者？」",
    "T22n1428_041:0861b29_5": "時世尊即扶病比丘起，拭身不淨，拭已洗之。",
    "T22n1428_041:0861c01_6": "洗已復為浣衣曬乾，有故壞臥草棄之，掃除住處，以泥漿塗灑，極令清淨，更敷新草并敷一衣，還安臥病比丘已，復以一衣覆上捨去。",
    "T22n1428_041:0861c05_7": "爾時世尊食已，以此因緣集比丘僧，以向者不就請在後行房所見病比丘自料理事，具告諸比丘已：「汝曹比丘自今已去，應看病比丘，不應不看。",
    "T22n1428_041:0861c08_8": "應作瞻病人，不應不作瞻病人。",
    "T22n1428_041:0861c09_9": "若有欲供養我者，當供養病人。",
    "T22n1428_041:0861c10_10": "聽彼比丘和尚若同和尚、阿闍梨若同阿闍梨、若弟子應瞻視。",
    "T22n1428_041:0861c11_11": "若都無有人看，眾僧應與瞻病人。",
    "T22n1428_041:0861c12_12": "若不肯者，應次第差。",
    "T22n1428_041:0861c13_13": "若次第差不肯，如法治。",
    "T22n1428_041:0861c13_14": "若無比丘，比丘尼隨所可作應作，不應觸比丘。",
    "T22n1428_041:0861c14_15": "若無比丘尼，式叉摩那隨所可作應作，不應觸比丘。",
    "T22n1428_041:0861c16_0": "若無式叉摩那，沙彌應作。",
    "T22n1428_041:0861c16_1": "若無沙彌，沙彌尼隨所可作應作，不應觸比丘。",
    "T22n1428_041:0861c17_2": "若無沙彌尼，優婆塞應作。",
    "T22n1428_041:0861c18_3": "若無優婆塞，優婆私隨所可作應作，不應觸比丘。",
    "T22n1428_041:0861c19_4": "病人有五事難看：所不應食而欲食不肯服藥，看病人有至心而不如實語，應行不行、應住不住，身有苦痛不能堪忍，身少有堪能而不作仰他作，病者有如是五事難。",
    "T22n1428_041:0861c23_5": "看病人有五法易看：不應食者不食喜服藥，如實語瞻病者，應行便行、不應行不行、應住便住，身有苦痛能忍，身少有能作便作，病人有如是五事易看。",
    "T22n1428_041:0861c27_6": "病人復有五法難看，四事如上，第五事不能靜坐止息內心，有此五事難看。",
    "T22n1428_041:0861c29_7": "病人有五事易看，四事如上，第五能靜坐止息內心，病人有如是五事易看。」",
    "T22n1428_041:0862a01_8": "爾時有比丘在拘薩羅國道路行，至一小住處，見有病比丘無有瞻視者，臥大小便中。",
    "T22n1428_041:0862a04_0": "彼作如是念：「世尊有教：『應看病人，不應不看。",
    "T22n1428_041:0862a05_1": "應作瞻病人，不應不作瞻病人。",
    "T22n1428_041:0862a06_0": "應供養病人，不應不供養病人。",
    "T22n1428_041:0862a06_1": "其有供養病人，是為供養我。』」",
    "T22n1428_041:0862a07_2": "彼即便瞻病人。",
    "T22n1428_041:0862a07_3": "病者死，爾時比丘持亡者衣鉢，往舍衛國祇桓精舍中，往佛所頭面禮足，以此因緣具白世尊。",
    "T22n1428_041:0862a10_4": "世尊言：「善哉，善哉！",
    "T22n1428_041:0862a10_5": "比丘！",
    "T22n1428_041:0862a10_6": "汝乃能瞻視病比丘，正應供養病比丘，作瞻病比丘人。",
    "T22n1428_041:0862a12_7": "供養病比丘，是為供養我。",
    "T22n1428_041:0862a12_8": "彼持亡比丘衣鉢、坐具、針筒來，此住處現前僧應分。」",
    "T22n1428_041:0862a13_9": "爾時世尊告諸比丘：「持亡比丘衣鉢、坐具、針筒與瞻病者，應作白二羯磨如是與。",
    "T22n1428_041:0862a15_10": "時瞻病人，應至僧中偏露右肩、脫革屣禮僧足，白如是：『大德僧聽！",
    "T22n1428_041:0862a17_11": "某甲比丘，彼住處命過，衣鉢、坐具、針筒、盛衣貯器，此住處現前僧應分。』",
    "T22n1428_041:0862a19_12": "如是第二、第三說。",
    "T22n1428_041:0862a19_13": "僧中當差堪能作羯磨者，若上座、若次座、若誦律、若不誦律，堪能作羯磨者作如是白：『大德僧聽！",
    "T22n1428_041:0862a21_14": "某甲比丘命過，所有衣鉢、坐具、針筒盛衣貯器，此住處現前僧應分。",
    "T22n1428_041:0862a23_15": "若僧時到僧忍聽，與某甲看病比丘。",
    "T22n1428_041:0862a24_16": "白如是。』",
    "T22n1428_041:0862a24_17": "『大德僧聽！",
    "T22n1428_041:0862a24_18": "某甲比丘命過，所有衣鉢、坐具、針筒、盛衣貯器，此住處現前僧應分。",
    "T22n1428_041:0862a26_19": "僧今與某甲看病比丘。",
    "T22n1428_041:0862a26_20": "誰諸長老忍與某甲看病比丘衣鉢、坐具、針筒、盛衣貯器者默然，誰不忍者說。』",
    "T22n1428_041:0862a28_21": "『僧已忍與某甲看病比丘衣鉢、坐具、針筒、盛衣貯器竟，僧忍，默然故，是事如是持。』」",
    "T22n1428_041:0862b01_22": "(若僧中羯磨，差一人令分亡者衣物羯磨，與此無異。",
    "T22n1428_041:0862b01_23": "唯益一句言：「僧與某甲比丘衣，某甲比丘當還與僧。",
    "T22n1428_041:0862b02_24": "白如是。」",
    "T22n1428_041:0862b02_25": ")爾時舍衛國有多知識比丘死，彼有多三衣。",
    "T22n1428_041:0862b04_26": "諸比丘不知以何者與瞻病人？",
    "T22n1428_041:0862b04_27": "諸比丘白佛，佛言：「聽彼亡者常所侍者與。」",
    "T22n1428_041:0862b05_28": "佛聽與瞻病者衣，時有比丘小小瞻病，或一扶起、或一扶臥、或一與楊枝水，便取彼衣鉢。",
    "T22n1428_041:0862b08_0": "佛言：「不應如是小小瞻病便取彼衣鉢。",
    "T22n1428_041:0862b08_1": "有五法看病人不應取病人衣物。",
    "T22n1428_041:0862b09_2": "何等五？",
    "T22n1428_041:0862b09_3": "一、不知病者可食不可食，可食而不與、不可食而與。",
    "T22n1428_041:0862b11_4": "二、惡賤病人大小便唾吐。",
    "T22n1428_041:0862b11_5": "三、無有慈愍心，為衣食故。",
    "T22n1428_041:0862b12_6": "四、不能為病人經理湯藥乃至差若死。",
    "T22n1428_041:0862b13_7": "五、不能為病人說法令病者歡喜，己身於善法損減。",
    "T22n1428_041:0862b14_8": "有如是五法，不應取病人衣物。",
    "T22n1428_041:0862b15_9": "有五法應與看病人衣物。",
    "T22n1428_041:0862b16_10": "何等五？",
    "T22n1428_041:0862b16_11": "一、知病人可食不可食，可食能與。",
    "T22n1428_041:0862b17_12": "二者、不惡賤病人大小便唾吐。",
    "T22n1428_041:0862b18_13": "三者、有慈愍心，不為衣食。",
    "T22n1428_041:0862b18_14": "四者、能經理湯藥乃至差若死。",
    "T22n1428_041:0862b19_15": "五者、能為病人說法，令病者歡喜，己身於善法增益。",
    "T22n1428_041:0862b20_16": "有如是五法，應取病人衣物。",
    "T22n1428_041:0862b21_17": "若病人臨欲終時，有如是言：『我此眾物，與佛與法、若與僧、若與塔、若與人。",
    "T22n1428_041:0862b23_18": "若我終後與，若不死還我。』」",
    "T22n1428_041:0862b23_19": "佛言：「不應如是與，應現前僧分。」",
    "T22n1428_041:0862b24_20": "彼病比丘作如是念：「我當受不好三衣，恐瞻病者取去。」",
    "T22n1428_041:0862b25_21": "佛言：「不應作如是念：『我受不好三衣，恐瞻病者取去。』",
    "T22n1428_041:0862b27_22": "應受好者。」",
    "T22n1428_041:0862b27_23": "時病人捉衣鉢送著餘處，恐瞻病人取，後病差無所著。",
    "T22n1428_041:0862b28_24": "諸比丘白佛，佛言：「不應作如是意：『送衣餘處，恐瞻病者得。』」",
    "T22n1428_041:0862c01_25": "爾時舍衛國有多知識比丘命過，彼比丘多三衣。",
    "T22n1428_041:0862c02_26": "諸比丘不知持何等衣與瞻病比丘？",
    "T22n1428_041:0862c03_27": "比丘白佛，佛言：「應看此瞻病人云何？",
    "T22n1428_041:0862c04_28": "若能極上瞻病，應與上三衣；若中，與中三衣；若下，與下三衣。」",
    "T22n1428_041:0862c05_29": "爾時舍衛國有負債比丘命過，諸比丘不知誰當償？",
    "T22n1428_041:0862c06_30": "白佛，佛言：「聽持長衣償，若無物賣三衣與，有餘與瞻病人。",
    "T22n1428_041:0862c08_31": "聽瞻病人問病比丘：『何者是三衣？",
    "T22n1428_041:0862c09_0": "何者是長衣？",
    "T22n1428_041:0862c09_1": "汝負誰？",
    "T22n1428_041:0862c09_2": "誰負汝？",
    "T22n1428_041:0862c09_3": "汝應與誰？』",
    "T22n1428_041:0862c09_4": "若不問，如法治。」",
    "T22n1428_041:0862c10_5": "時有病比丘身患瘡污衣臥具，佛言：「聽畜覆身衣。」",
    "T22n1428_041:0862c11_6": "或有衣毛結[卄/毦]著瘡，或時患痛，佛言：「聽取大價好衣覆身著內外著涅槃僧。",
    "T22n1428_041:0862c13_7": "若至白衣舍，應語言：『我患瘡。』",
    "T22n1428_041:0862c14_8": "若白衣言：『無苦但坐。』",
    "T22n1428_041:0862c14_9": "應褰涅槃僧坐。」",
    "T22n1428_041:0862c15_0": "爾時比丘患下脫痔病，以麁木作籌草患痛，佛言：「聽以毳、若劫貝、若鳥毛故衣物拭之。」",
    "T22n1428_041:0862c17_1": "用竟舉置不浣，諸比丘見便污賤，白佛，佛言：「不應用竟舉置不浣應浣。」",
    "T22n1428_041:0862c18_2": "彼浣已不絞去水爛壞虫生，佛言：「應絞去水曬令乾。」",
    "T22n1428_041:0862c20_3": "時有病比丘身患瘡污衣臥具，白佛，佛言：「聽畜覆瘡衣。",
    "T22n1428_041:0862c21_4": "若自無衣，聽僧中取衣作。」",
    "T22n1428_041:0862c22_5": "作已，彼比丘不敢移此住處覆瘡衣著餘處，白佛，佛言：「聽移。」",
    "T22n1428_041:0862c23_6": "比丘後瘡差，不持還本處，白佛，佛言：「若差應浣染治還本處；若不還，如法治。」",
    "T22n1428_041:0862c25_7": "爾時六群比丘作帳，諸白衣見皆共譏嫌：「沙門釋子！",
    "T22n1428_041:0862c26_8": "無有止足不知慚愧，自言：『我知正法。』",
    "T22n1428_041:0862c27_9": "如是何有正法？",
    "T22n1428_041:0862c27_10": "猶如國王大臣。」",
    "T22n1428_041:0862c28_11": "諸比丘白佛，佛言：「不應作帳。」",
    "T22n1428_041:0862c29_12": "時有比丘，在露處大小便露形。",
    "T22n1428_041:0862c29_13": "諸比丘白佛，佛言：「聽以草、若樹葉、若樹枝、伊梨延陀耄、羅耄耄、羅若氍氀作覆障。」",
    "T22n1428_041:0863a02_14": "爾時六群比丘作幰，時諸白衣見皆共譏嫌言：「沙門釋子無有止足不知慚愧，自言：『我知正法。』",
    "T22n1428_041:0863a04_15": "如是何有正法？",
    "T22n1428_041:0863a05_16": "猶如國王大臣。」",
    "T22n1428_041:0863a05_17": "諸比丘白佛，佛言：「不應作幰。」",
    "T22n1428_041:0863a06_18": "時諸比丘道行患熱，白佛，佛言：「聽以草若葉、十種衣中若一一衣作覆障。」",
    "T22n1428_041:0863a08_19": "爾時眾僧得複衣，佛言：「聽畜。」",
    "T22n1428_041:0863a08_20": "時比丘不知持三衣，佛言：「應受持。",
    "T22n1428_041:0863a09_21": "若疑，應捨已更受。",
    "T22n1428_041:0863a10_22": "若有三衣不受持，突吉羅。」",
    "T22n1428_041:0863a10_23": "佛如是語：「應受持三衣。」",
    "T22n1428_041:0863a11_24": "彼受小小衣當三衣，若拭身巾、若拭面巾、臥氈。",
    "T22n1428_041:0863a12_25": "白佛，佛言：「不應持如是小小衣當三衣。」",
    "T22n1428_041:0863a13_26": "佛言：「聽以長四肘、廣二肘衣作安陀會，廣三肘、長五肘作欝多羅僧，僧伽梨亦如是。」",
    "T22n1428_041:0863a15_27": "時諸比丘衣壞，佛言：「聽補治。」",
    "T22n1428_041:0863a16_28": "彼不知云何補治？",
    "T22n1428_041:0863a16_29": "佛言：「聽著納衣重綖編邊隨孔大小方圓補。」",
    "T22n1428_041:0863a17_30": "時諸比丘不著割截衣入聚落，白衣見已皆譏嫌言：「沙門釋子無有止足不知慚愧，自言：『我知正法。』",
    "T22n1428_041:0863a20_31": "如是何有正法？",
    "T22n1428_041:0863a20_32": "不著割截衣入聚落，猶如外道。」",
    "T22n1428_041:0863a21_33": "諸比丘白佛，佛言：「不應不著割截衣入聚落。",
    "T22n1428_041:0863a22_34": "有五事因緣留僧伽梨：若疑恐怖；若雨；若疑雨；若作僧伽梨未成；若浣、若染、若壞色、若堅舉。",
    "T22n1428_041:0863a24_35": "有如是五事因緣，留僧伽梨。」",
    "T22n1428_041:0863a25_36": "爾時比丘反著僧伽梨入聚落，餘比丘見不喜。",
    "T22n1428_041:0863a26_37": "白佛，佛言：「不應反著衣入聚落。」",
    "T22n1428_041:0863a27_38": "比丘畏慎，不敢聚落外反著衣，風塵日曝、虫鳥污穢。",
    "T22n1428_041:0863a28_39": "諸比丘白佛，佛言：「聽聚落外反著衣。」",
    "T22n1428_041:0863a29_40": "爾時比丘得縵衣廣長足，即裁割作衣，少欲作帖葉衣。",
    "T22n1428_041:0863b01_41": "白佛，佛言：「聽作。」",
    "T22n1428_041:0863b02_42": "爾時比丘，得縵衣廣長足，欲作五納衣，白佛，佛言：「聽作。」",
    "T22n1428_041:0863b03_43": "時諸比丘衣犯捨，白佛，佛言：「聽捨。",
    "T22n1428_041:0863b04_44": "若於僧中、若眾多人、若一人，應捨然後淨施，不應不捨。",
    "T22n1428_041:0863b05_45": "應捨然後遣，不應不捨而遣。」",
    "T22n1428_041:0863b06_46": "彼比丘不捨，便受用作三衣、作波利迦羅衣，故壞故燒用作非衣、若數數著。",
    "T22n1428_041:0863b08_47": "「若不捨不應受用作三衣、波利迦羅衣，故壞故燒用作非衣、若數數著。」",
    "T22n1428_041:0863b09_48": "諸比丘作如是念：「波利迦羅不現在前，得尼薩耆不？」",
    "T22n1428_041:0863b11_49": "佛言：「不犯。」",
    "T22n1428_041:0863b11_50": "彼不捨衣便著，白佛，佛言：「不應不捨便著。」",
    "T22n1428_041:0863b12_51": "彼比丘疑，不敢以捨墮衣與人，用作被衣。",
    "T22n1428_041:0863b13_52": "白佛，佛言：「聽與人、聽作被衣。」",
    "T22n1428_041:0863b14_53": "時比丘畏慎燒衣、奪衣、漂衣，不敢著，白佛，佛言：「聽著。」",
    "T22n1428_041:0863b15_54": "時比丘不捨衣，便與他貿易。",
    "T22n1428_041:0863b16_55": "白佛，佛言：「不應不捨衣，應捨然後貿易。」",
    "T22n1428_041:0863b17_56": "諸比丘如是念：「眾僧衣過十日犯捨墮不？」",
    "T22n1428_041:0863b18_57": "白佛，佛言：「不犯。」",
    "T22n1428_041:0863b18_58": "時比丘淨施衣不還主，「犯突吉羅。",
    "T22n1428_041:0863b19_59": "若遮不與者，突吉羅。」",
    "T22n1428_041:0863b19_60": "時諸比丘不染衣不壞色便寄白衣舍，白衣取著。",
    "T22n1428_041:0863b21_0": "白佛，佛言：「不應不染及壞色便寄白衣舍，應染壞色作沙門衣然後寄白衣舍。」",
    "T22n1428_041:0863b22_1": "爾時比丘得上狹下廣衣，受用作僧祇支。",
    "T22n1428_041:0863b23_2": "白佛，佛言：「聽作。」",
    "T22n1428_041:0863b24_3": "爾時異住處現前僧大得可分衣物，六群比丘出界外共分。",
    "T22n1428_041:0863b25_4": "諸比丘白佛，佛言：「不應出界外分。」",
    "T22n1428_041:0863b26_5": "時有長老比丘多知識人間遊行，大得現前僧應分衣物，難分，彼畏慎佛不聽出界外分衣。",
    "T22n1428_041:0863b28_6": "諸比丘以此事白佛，佛言：「應如是唱令言：『來向某甲，某甲處分衣。』",
    "T22n1428_041:0863c01_7": "若可分衣應分。」",
    "T22n1428_041:0863c01_8": "彼不知何時分？",
    "T22n1428_041:0863c01_9": "「應作相、若量時、量影、若作烟、若吹貝、若打鼓、若打揵槌、若白時至、若自來、若遣人來，應與分。」",
    "T22n1428_041:0863c04_10": "彼諸比丘轉易臥具，佛言：「不應移易。」",
    "T22n1428_041:0863c05_11": "或有房多臥具，或有房少臥具，佛言：「自今已去，聽舊住人、若摩摩帝、若經營人、若次得房者，應問然後移轉。」",
    "T22n1428_041:0863c07_12": "彼比丘移臥具已，去時不還復本處，餘比丘復用，佛言：「應復臥具著本處而去，若不者當如法治。」",
    "T22n1428_041:0863c09_13": "時房舍崩壞，諸比丘畏慎，不敢移轉臥具：「佛有如是言：『不應移轉臥具。』」",
    "T22n1428_041:0863c11_14": "諸比丘白佛，佛言：「若房舍崩壞，應移轉臥具。」",
    "T22n1428_041:0863c12_15": "彼移轉臥具著餘房，餘房不敢臥，便爛壞。",
    "T22n1428_041:0863c13_16": "白佛，佛言：「應用臥時。」",
    "T22n1428_041:0863c14_17": "佛聽用臥，諸比丘便不洗脚、不拭脚，用作襯體衣，諸比丘白佛，佛言：「不應不洗脚、不拭脚，用作襯體衣。」",
    "T22n1428_041:0863c16_18": "佛既不聽作襯體衣，諸比丘畏慎，不敢手脚近。",
    "T22n1428_041:0863c18_0": "諸比丘白佛，佛言：「從腋至膝不應襯體。」",
    "T22n1428_041:0863c18_1": "時諸白衣施比丘襯體衣，比丘畏慎不敢受。",
    "T22n1428_041:0863c20_0": "白佛，佛言：「應隨檀越施衣應受。」",
    "T22n1428_041:0863c20_1": "彼壞房舍已治，不還復臥具，比丘白佛，佛言：「若房舍已治，應還復臥具。",
    "T22n1428_041:0863c22_2": "若不復者應如法治。」",
    "T22n1428_041:0863c23_0": "彼諸比丘從此住處移定臥具至彼處，白佛，佛言：「不應移此住處定臥具至彼處。」",
    "T22n1428_041:0863c25_0": "有國土人民反亂恐怖、住處亦壞，彼畏慎不敢移臥具：「佛不聽移此住處定臥具至彼處。」",
    "T22n1428_041:0863c27_1": "諸比丘白佛，佛言：「若有如是事聽移。」",
    "T22n1428_041:0863c28_2": "彼移臥具時，畏襯體不敢藏覆，言：「世尊不聽作襯體衣。」",
    "T22n1428_041:0863c29_3": "諸比丘白佛，佛言：「隨所方便覆藏應移，若餘人驅起，不應起，亦不應驅他起。",
    "T22n1428_041:0864a02_4": "若有餘比丘能愛護者應與，若復國土還復。」",
    "T22n1428_041:0864a03_5": "人民還安房舍治竟，不還復臥具，諸比丘白佛，佛言：「若爾，不還復臥具，當如法治。」",
    "T22n1428_041:0864a05_6": "爾時舍利弗得上色碎段衣財，欲作五納衣。",
    "T22n1428_041:0864a06_7": "白佛，佛言：「聽作。」",
    "T22n1428_041:0864a06_8": "爾時有住處，現前僧大得可分衣物。",
    "T22n1428_041:0864a07_9": "六群比丘各相推倚，不肯藏舉遂失去。",
    "T22n1428_041:0864a08_10": "諸比丘白佛，佛言：「聽及有見者應收舉。」",
    "T22n1428_041:0864a09_11": "時客比丘來，移衣物著餘房，不堅牢。",
    "T22n1428_041:0864a10_12": "白佛，佛言：「聽別房結作庫藏屋。",
    "T22n1428_041:0864a11_13": "白二羯磨唱房名，若溫室、若重屋、若經行屋，是中差堪能作羯磨者如上，作如是白：『大德僧聽！",
    "T22n1428_041:0864a13_14": "若僧時到僧忍聽，僧結某甲房作庫藏屋。",
    "T22n1428_041:0864a14_15": "白如是。』",
    "T22n1428_041:0864a14_16": "『大德僧聽，僧結某甲房作庫藏屋。",
    "T22n1428_041:0864a15_17": "誰諸長老忍僧結某甲房作庫藏屋者默然，誰不忍者說。』",
    "T22n1428_041:0864a16_18": "『僧已忍結某甲房作庫藏屋竟，僧忍，默然故，是事如是持。』」",
    "T22n1428_041:0864a18_0": "時彼庫藏屋，無人守不堅牢。",
    "T22n1428_041:0864a18_1": "「聽差守物人，白二羯磨差。",
    "T22n1428_041:0864a19_2": "眾中當差堪能作羯磨者如上，作如是白：『大德僧聽！",
    "T22n1428_041:0864a20_3": "若僧時到僧忍聽，僧差某甲比丘作守物人。",
    "T22n1428_041:0864a21_4": "白如是。』",
    "T22n1428_041:0864a21_5": "『大德僧聽！",
    "T22n1428_041:0864a22_6": "僧差某甲比丘作守物人。",
    "T22n1428_041:0864a22_7": "誰諸長老忍僧差某甲比丘作守物人者默然，誰不忍者說。』",
    "T22n1428_041:0864a24_8": "『僧已忍差某甲比丘作守物人竟，僧忍，默然故，是事如是持。』",
    "T22n1428_041:0864a25_9": "若比丘不肯作守物人，應福饒與粥。",
    "T22n1428_041:0864a26_10": "若故不肯，一切所受衣食分應與二分。",
    "T22n1428_041:0864a27_11": "若故復不肯，當如法治。」",
    "T22n1428_041:0864a27_12": "爾時毘舍佉無夷羅母大作浴衣，遣人送至精舍中。",
    "T22n1428_041:0864a29_13": "諸比丘不知當云何？",
    "T22n1428_041:0864a29_14": "白佛，佛言：「隨上座次分，若不足應識次，更得應續次與。」",
    "T22n1428_041:0864b01_15": "彼時得大貴價衣續次與，佛言：「不應以貴價衣續次與，應從上座與。",
    "T22n1428_041:0864b03_16": "若得不等者，應僧中取可分衣物足令等分之。」",
    "T22n1428_041:0864b04_17": "爾時僧得鴦伽那羅衣，比丘白佛，佛言：「聽畜。」",
    "T22n1428_041:0864b05_18": "時比丘著僧覆身衣至溫室食堂中，羹飯污泥烟熏坌塵。",
    "T22n1428_041:0864b07_19": "白佛，佛言：「不應著僧覆身衣至溫室食堂中。」",
    "T22n1428_041:0864b08_20": "時諸比丘冬月患寒，白佛，佛言：「聽著。",
    "T22n1428_041:0864b09_21": "當愛護勿令污泥。」",
    "T22n1428_041:0864b09_22": "時比丘即著至廁上，大小便污泥臭穢。",
    "T22n1428_041:0864b10_23": "白佛，佛言：「不應著至廁上。」",
    "T22n1428_041:0864b11_24": "時比丘送衣還房，大小便急，諸比丘白佛，佛言：「廁邊若有衣架、若龍牙杙、若有屋、若有樹、若草、若有石，聽持衣著上。",
    "T22n1428_041:0864b13_25": "若天雨漬應著無雨處，若雨傍來漬，應著好捉不令觸廁戶上廁，正安脚好蹲令不污衣。」",
    "T22n1428_041:0864b16_26": "彼比丘著衣至經行處，草著虫著塵坌露漬壞僧衣。",
    "T22n1428_041:0864b17_27": "比丘白佛，佛言：「不應著僧衣至經行處。」",
    "T22n1428_041:0864b18_28": "爾時有上座病比丘，羸老遠道來有患苦。",
    "T22n1428_041:0864b19_29": "「聽著，敷臥氈置上，愛護而臥。」",
    "T22n1428_041:0864b20_30": "爾時有比丘在異住處結夏安居已，復於餘住處住。",
    "T22n1428_041:0864b21_31": "彼不知當於何住處取安居物？",
    "T22n1428_041:0864b22_32": "諸比丘白佛，佛言：「聽住日多處應取。",
    "T22n1428_041:0864b23_33": "若二處俱等，聽各取半。」",
    "T22n1428_041:0864b23_34": "彼比丘分夏安居食，白佛，佛言：「不應分，隨施應食。」",
    "T22n1428_041:0864b24_35": "爾時世尊受毘蘭若婆羅門請竟，告阿難言：「汝往語毘蘭若婆羅門，佛受汝三月請夏安居竟，今欲人間遊行。」",
    "T22n1428_041:0864b27_36": "阿難受世尊教，即往毘蘭若所語言：「世尊如是語：『受汝夏三月安居請已竟，今欲人間遊行。』」",
    "T22n1428_041:0864b29_37": "時毘蘭若聞阿難語已，方自憶：「我請沙門瞿曇及比丘僧，九十日中竟不供養。」",
    "T22n1428_041:0864c02_38": "時毘蘭若即往世尊所，恭敬問訊已，却坐一面。",
    "T22n1428_041:0864c03_39": "時世尊以無數方便為說法令歡喜。",
    "T22n1428_041:0864c04_40": "毘蘭若聞佛說法極大歡喜，即白佛言：「唯願世尊及比丘僧，更受我九十日請。」",
    "T22n1428_041:0864c06_41": "佛答言：「已受汝九十日請已，今欲人間遊行。」",
    "T22n1428_041:0864c07_42": "復白佛言：「願受我明日請食。」",
    "T22n1428_041:0864c08_43": "世尊默然受請。",
    "T22n1428_041:0864c08_44": "時毘蘭若聞佛受請已，即從坐起，歡喜遶佛而去。",
    "T22n1428_041:0864c09_45": "即於其夜辦具種種飲食，明日清旦往白時到。",
    "T22n1428_041:0864c11_0": "爾時世尊與五百比丘僧俱，著衣持鉢往詣其家就座而坐。",
    "T22n1428_041:0864c12_1": "時毗蘭若以種種多美飲食供養佛及比丘僧，食已捨鉢，以三衣布施世尊比丘僧，人與兩端疊為夏衣。",
    "T22n1428_041:0864c14_2": "比丘不受，言：「佛未聽我曹受夏衣。」",
    "T22n1428_041:0864c15_3": "白佛，佛言：「聽受。」",
    "T22n1428_041:0864c16_4": "爾時六群比丘、跋難陀，聞佛聽受夏衣，於春夏冬一切時求索夏衣。",
    "T22n1428_041:0864c17_5": "夏安居未竟，亦乞衣亦受衣。",
    "T22n1428_041:0864c18_6": "時跋難陀釋子在一住處安居，聞有異住處大得夏安居衣，即往彼住處問言：「汝曹分夏衣未耶？」",
    "T22n1428_041:0864c20_7": "答言：「未分。」",
    "T22n1428_041:0864c21_0": "語言：「持來與汝分。」",
    "T22n1428_041:0864c21_1": "復往餘處問言：「汝分夏衣未？」",
    "T22n1428_041:0864c22_2": "答言：「未分。」",
    "T22n1428_041:0864c22_3": "語言：「持來與汝分。」",
    "T22n1428_041:0864c22_4": "時跋難陀在多處分衣，得多衣分，持來入祇桓。",
    "T22n1428_041:0864c24_0": "餘比丘見，問言：「世尊制聽畜三衣，此多衣是誰衣耶？」",
    "T22n1428_041:0864c25_1": "彼言：「我於多住處分衣，故大得此多衣。」",
    "T22n1428_041:0864c26_2": "其中有少欲知足、行頭陀、知慚愧、樂學戒者，嫌責六群比丘、跋難陀言：「世尊聽比丘受夏衣，汝云何便於春夏冬一切時求索夏衣？",
    "T22n1428_041:0864c29_3": "夏安居未竟，亦乞衣亦受衣。",
    "T22n1428_041:0865a01_4": "此處安居受衣分，復於餘處受衣分？」",
    "T22n1428_041:0865a02_0": "諸比丘往世尊所，以此因緣具白世尊。",
    "T22n1428_041:0865a02_1": "世尊爾時集比丘僧，無數方便呵責跋難陀語言：「汝所為非，非威儀、非沙門法、非淨行、非隨順行，所不應為。",
    "T22n1428_041:0865a05_2": "跋難陀！",
    "T22n1428_041:0865a05_3": "我聽比丘畜夏衣。",
    "T22n1428_041:0865a06_4": "汝云何於春夏冬一切時求索夏衣？",
    "T22n1428_041:0865a07_5": "安居未竟亦乞衣亦受衣？",
    "T22n1428_041:0865a07_6": "於此安居受衣分，復於異處受衣分耶？」",
    "T22n1428_041:0865a08_7": "以無數方便呵責六群比丘、跋難陀已，告諸比丘：「自今已去不應於一切時春夏冬求索夏衣、安居未竟亦乞衣亦受衣，亦不應此處安居受衣分已復於餘處受衣分。",
    "T22n1428_041:0865a12_8": "若受者應如法治。」",
    "T22n1428_041:0865a13_9": "爾時有比丘未分夏衣便去，後比丘分夏衣，彼比丘行還，問言：「夏衣分未？」",
    "T22n1428_041:0865a14_10": "答言：「已分。」",
    "T22n1428_041:0865a15_11": "問言：「取我衣分不？」",
    "T22n1428_041:0865a15_12": "答言：「不取。」",
    "T22n1428_041:0865a15_13": "時彼比丘瞋責餘比丘言：「未分衣我出行，後分夏衣我在此安居而不取我衣分。」",
    "T22n1428_041:0865a17_14": "諸比丘作如是念：「是成分衣不？」",
    "T22n1428_041:0865a18_15": "往白佛，佛言：「成分衣。",
    "T22n1428_041:0865a19_16": "應相待，亦應囑授後人受夏衣分。」",
    "T22n1428_041:0865a20_17": "時有比丘未分衣便去，漫囑授後人受我衣分。",
    "T22n1428_041:0865a21_18": "後諸比丘分衣，問：「誰為某甲比丘取衣分？」",
    "T22n1428_041:0865a22_19": "時無有為取衣分者。",
    "T22n1428_041:0865a22_20": "彼比丘還問：「分衣未？」",
    "T22n1428_041:0865a23_21": "答言：「已分。」",
    "T22n1428_041:0865a23_22": "問：「取我分不？」",
    "T22n1428_041:0865a23_23": "答言：「不取。」",
    "T22n1428_041:0865a24_24": "彼比丘瞋責餘比丘言：「未分衣我出行，囑授後人為我取衣，我在此安居而分衣不為我取分耶？」",
    "T22n1428_041:0865a26_25": "諸比丘作如是念：「為成分衣不？」",
    "T22n1428_041:0865a27_26": "往白佛，佛言：「成分。",
    "T22n1428_041:0865a27_27": "應待還，亦應的囑授一人。」",
    "T22n1428_041:0865a28_28": "時有比丘未分衣出行，囑授一比丘為我取夏衣。",
    "T22n1428_041:0865a29_29": "時比丘分衣，問言：「誰取某甲比丘衣分？」",
    "T22n1428_041:0865b01_30": "受囑授者忘不取，諸比丘即分衣。",
    "T22n1428_041:0865b02_31": "彼比丘還，問言：「分夏衣未？」",
    "T22n1428_041:0865b02_32": "答言：「已分。」",
    "T22n1428_041:0865b03_33": "問言：「取我分不？」",
    "T22n1428_041:0865b03_34": "答言：「不取。」",
    "T22n1428_041:0865b03_35": "彼比丘瞋責餘比丘言：「未分衣我出行，後囑授一比丘取我衣分。",
    "T22n1428_041:0865b05_36": "我在此安居而不為我取衣分。」",
    "T22n1428_041:0865b06_37": "諸比丘不知成分衣不？",
    "T22n1428_041:0865b06_38": "往白佛，佛言：「成分，是忘者過。」",
    "T22n1428_041:0865b07_39": "時諸比丘留夏安居食，白佛，佛言：「不應留，應隨施受。」",
    "T22n1428_041:0865b08_40": "爾時舍利弗、目連般涅槃，多有可分衣物，現前僧應分。",
    "T22n1428_041:0865b10_41": "彼比丘留過安居。",
    "T22n1428_041:0865b10_42": "諸比丘白佛，佛言：「不應留。",
    "T22n1428_041:0865b11_43": "此衣現前僧應分。」",
    "T22n1428_041:0865b11_44": "彼時有一檀越，為欲施塔施僧僧伽藍房舍、施浴池，若為初生兒、若為初剃髮、若長髮、若入新舍、若為亡人作會，現前僧大得可分衣物。",
    "T22n1428_041:0865b14_45": "諸比丘留至夏安居。",
    "T22n1428_041:0865b15_46": "比丘往白佛，佛言：「不應留，此是非時衣，現前僧應分。」",
    "T22n1428_041:0865b16_47": "爾時有一比丘住處，大得夏安居衣物，彼作如是念：「我當云何？」",
    "T22n1428_041:0865b18_48": "白諸比丘。",
    "T22n1428_041:0865b18_49": "諸比丘白佛，佛言：「若有一比丘安居，大得僧夏安居衣物，彼比丘應作心念言：『此是我物。』",
    "T22n1428_041:0865b20_50": "若受若不受，有餘比丘來，不應得分。」",
    "T22n1428_041:0865b21_51": "爾時諸比丘大得可分衣物，僧破為二部。",
    "T22n1428_041:0865b22_52": "諸比丘白佛，佛言：「應分為二分。」",
    "T22n1428_041:0865b23_0": "若未得可分衣物，僧破為二部。",
    "T22n1428_041:0865b23_1": "佛言：「應問檀越當與誰？",
    "T22n1428_041:0865b24_2": "若彼言：『與某甲某甲上座。』",
    "T22n1428_041:0865b24_3": "即應隨彼語上座所在處與。",
    "T22n1428_041:0865b25_4": "若彼言：『不知。』",
    "T22n1428_041:0865b25_5": "若言：『俱與。』",
    "T22n1428_041:0865b26_6": "應分作二分。」",
    "T22n1428_041:0865b26_7": "爾時諸比丘，已得衣、未得衣，僧破為二部。",
    "T22n1428_041:0865b27_8": "「已得衣者，應分作二分。",
    "T22n1428_041:0865b28_9": "未得衣者，應問檀越：『當與誰？』",
    "T22n1428_041:0865b28_10": "彼若言：『與某甲某甲上座。』",
    "T22n1428_041:0865b29_11": "即應隨彼語上座所在處與。",
    "T22n1428_041:0865c01_12": "若彼言：『不知。』",
    "T22n1428_041:0865c01_13": "若言：『俱與。』",
    "T22n1428_041:0865c01_14": "應分為二分。」",
    "T22n1428_041:0865c01_15": "爾時諸比丘得可分衣物，有比丘從此部往彼部。",
    "T22n1428_041:0865c03_16": "「彼不應與分。」",
    "T22n1428_041:0865c03_17": "若未得衣物，有比丘從此部往彼部。",
    "T22n1428_041:0865c04_18": "「不應與分。」",
    "T22n1428_041:0865c04_19": "若得衣物、未得衣物，有比丘從此部往彼部。",
    "T22n1428_041:0865c05_20": "「不應與衣分。」",
    "T22n1428_041:0865c06_21": "爾時有比丘從此部往彼部，未至便死。",
    "T22n1428_041:0865c07_22": "諸比丘不知其衣鉢當與誰？",
    "T22n1428_041:0865c07_23": "白佛，佛言：「隨其所欲往處應與。」",
    "T22n1428_041:0865c08_24": "爾時有比丘從此部往彼部，至便死。",
    "T22n1428_041:0865c09_25": "諸比丘不知其衣鉢當與誰？",
    "T22n1428_041:0865c10_26": "白佛，佛言：「隨彼所往部應與。」",
    "T22n1428_041:0865c10_27": "爾時有比丘，被舉已命過。",
    "T22n1428_041:0865c11_28": "諸比丘不知其衣鉢當與誰？",
    "T22n1428_041:0865c12_29": "白佛，佛言：「隨所共同羯磨舉僧應與。」",
    "T22n1428_041:0865c13_0": "爾時住處僧破為二部，有檀越請此二部僧，一處飯食并布施衣、布施縷。",
    "T22n1428_041:0865c14_1": "諸比丘不知誰應得衣？",
    "T22n1428_041:0865c15_2": "誰應得縷？",
    "T22n1428_041:0865c15_3": "白佛，佛言：「應問檀越：『衣與誰？",
    "T22n1428_041:0865c16_4": "縷與誰？』",
    "T22n1428_041:0865c16_5": "若言：『與某甲某甲上座。』",
    "T22n1428_041:0865c17_6": "應隨彼語所在處上座與。",
    "T22n1428_041:0865c17_7": "若言：『不知。』",
    "T22n1428_041:0865c17_8": "若言：『俱與。』",
    "T22n1428_041:0865c18_9": "應分作二分。」",
    "T22n1428_041:0865c18_10": "爾時眾僧得夏安居衣，僧破為二部。",
    "T22n1428_041:0865c19_11": "白佛，佛言：「應數人多少分。」",
    "T22n1428_041:0865c20_0": "若未得安居衣，僧破為二部。",
    "T22n1428_041:0865c20_1": "白佛，佛言：「應數人分。",
    "T22n1428_041:0865c21_2": "若得夏衣、若未得夏衣，僧破為二部，應數人分。」",
    "T22n1428_041:0865c22_3": "時有比丘得夏衣往餘部，佛言：「應與。」",
    "T22n1428_041:0865c23_4": "若未得夏衣往餘部。",
    "T22n1428_041:0865c23_5": "佛言：「應與。」",
    "T22n1428_041:0865c24_6": "若未得夏衣、若已得夏衣往餘部，佛言：「應與。」",
    "T22n1428_041:0865c25_7": "爾時有一居士，集比丘住處、諸處僧供養飯食，以衣布施。",
    "T22n1428_041:0865c26_8": "諸比丘不知云何？",
    "T22n1428_041:0865c27_9": "白佛，佛言：「有八種施衣：若與比丘僧、若與比丘尼僧、若與二部僧、若與四方僧、若與界內僧、若與同羯磨僧、若稱名字與、若與一人。」",
    "T22n1428_041:0866a01_10": "佛言：「若與比丘僧，比丘僧應分。",
    "T22n1428_041:0866a02_0": "若與乃至一人，應屬一人。」",
    "T22n1428_041:0866a02_1": "爾時諸比丘冬月患寒，白佛，佛言：「聽著帽。」",
    "T22n1428_041:0866a03_2": "露地坐患背痛，佛言：「聽作禪帶。」",
    "T22n1428_041:0866a04_3": "爾時比丘身患瘡若污臭，佛言：「聽作拭身巾。",
    "T22n1428_041:0866a05_4": "若面污，聽作拭面巾。",
    "T22n1428_041:0866a06_5": "若患眼淚，聽作捫淚巾。」",
    "T22n1428_041:0866a06_6": "爾時畢陵伽婆蹉得大貴價疎衣，彼欲作夏衣畜。",
    "T22n1428_041:0866a07_7": "白佛，佛言：「聽淨施持。",
    "T22n1428_041:0866a08_8": "淨施有二種：一真實淨施，二展轉淨施。",
    "T22n1428_041:0866a09_9": "真實淨施者言：『大德一心念！",
    "T22n1428_041:0866a09_10": "我有此長衣未淨施，今為淨故，捨與大德，為真實淨故。』",
    "T22n1428_041:0866a11_11": "展轉淨施者言：『大德一心念，此是我長衣未作淨，為淨故施與大德，為展轉淨故。』",
    "T22n1428_041:0866a13_12": "彼受淨者，即應作如是言：『大德一心念！",
    "T22n1428_041:0866a14_13": "汝有長衣未作淨，為淨故與我，我今受之。』",
    "T22n1428_041:0866a15_14": "受已當語言：『汝施與誰？』",
    "T22n1428_041:0866a15_15": "彼應言：『施與某甲。』",
    "T22n1428_041:0866a16_16": "受淨者應作如是言：『大德一心念！",
    "T22n1428_041:0866a17_0": "汝是長衣未作淨，為淨故施與我，我今受之。",
    "T22n1428_041:0866a18_1": "受已，汝今與某甲是衣。",
    "T22n1428_041:0866a18_2": "某甲已有，汝為某甲善護持著隨因緣作。』",
    "T22n1428_041:0866a19_3": "真實淨施者，應問主然後得著。",
    "T22n1428_041:0866a20_4": "展轉淨施者，若問、若不問隨意著。」",
    "T22n1428_041:0866a21_5": "爾時比丘遣使借與某甲比丘衣，作彼親厚意取衣，應取不？",
    "T22n1428_041:0866a22_6": "佛言：「不應作親厚意取。」",
    "T22n1428_041:0866a23_7": "若至道路，應作親厚意取不？",
    "T22n1428_041:0866a24_8": "佛言：「不應取。」",
    "T22n1428_041:0866a24_9": "若至彼，應作親厚意取不？",
    "T22n1428_041:0866a25_10": "佛言：「不應取。」",
    "T22n1428_041:0866a25_11": "若作遣衣主，親厚意取衣，應取不？",
    "T22n1428_041:0866a26_12": "佛言：「應取。」",
    "T22n1428_041:0866a26_13": "若至道路，應取不？",
    "T22n1428_041:0866a27_14": "佛言：「應取。」",
    "T22n1428_041:0866a27_15": "若至彼，應取不？",
    "T22n1428_041:0866a27_16": "佛言：「應取。」",
    "T22n1428_041:0866a28_17": "所遣借與衣比丘命過，即作彼命過比丘衣受，應受不？",
    "T22n1428_041:0866a29_18": "佛言：「不應受。」",
    "T22n1428_041:0866a29_19": "若至道路，應受不？",
    "T22n1428_041:0866b01_20": "佛言：「不應受。」",
    "T22n1428_041:0866b01_21": "若至彼，應受不？",
    "T22n1428_041:0866b01_22": "佛言：「不應受。」",
    "T22n1428_041:0866b02_23": "若遣人借與比丘衣，衣主命過，彼比丘應即作命過比丘衣受不？",
    "T22n1428_041:0866b03_24": "佛言：「應受。」",
    "T22n1428_041:0866b04_25": "若至道路，應受不？",
    "T22n1428_041:0866b04_26": "佛言：「應受。」",
    "T22n1428_041:0866b04_27": "若至彼，應受不？",
    "T22n1428_041:0866b05_28": "佛言：「應受。」",
    "T22n1428_041:0866b05_29": "爾時有比丘，遣衣與某甲比丘。",
    "T22n1428_041:0866b06_30": "彼使作遣衣主親厚意取衣，應取不？",
    "T22n1428_041:0866b07_31": "佛言：「不應取。」",
    "T22n1428_041:0866b07_32": "若至道路，應取不？",
    "T22n1428_041:0866b07_33": "佛言：「不應取。」",
    "T22n1428_041:0866b08_34": "若至彼，應取不？",
    "T22n1428_041:0866b08_35": "佛言：「不應取。」",
    "T22n1428_041:0866b08_36": "彼比丘若作所遣與衣比丘親厚意取衣，應取不？",
    "T22n1428_041:0866b10_37": "佛言：「應取。」",
    "T22n1428_041:0866b10_38": "若至道路，應取不？",
    "T22n1428_041:0866b10_39": "佛言：「應取。」",
    "T22n1428_041:0866b11_40": "若至彼，應取不？",
    "T22n1428_041:0866b11_41": "佛言：「應取。」",
    "T22n1428_041:0866b11_42": "彼所遣衣主比丘命過，彼比丘即作命過衣受，應受不？",
    "T22n1428_041:0866b13_43": "佛言：「不應受。」",
    "T22n1428_041:0866b13_44": "若至道路，應受不？",
    "T22n1428_041:0866b13_45": "佛言：「不應受。」",
    "T22n1428_041:0866b14_46": "若至彼，應受不？",
    "T22n1428_041:0866b14_47": "佛言：「不應受。」",
    "T22n1428_041:0866b14_48": "若所遣與衣比丘命過，彼比丘即作彼命過衣受，應受不？",
    "T22n1428_041:0866b16_49": "佛言：「應受。」",
    "T22n1428_041:0866b16_50": "若至道路，應受不？",
    "T22n1428_041:0866b17_0": "佛言：「應受。」",
    "T22n1428_041:0866b17_1": "若至彼，應受不？",
    "T22n1428_041:0866b17_2": "佛言：「應受。」",
    "T22n1428_041:0866b17_3": "爾時有居士持衣來至僧伽藍中言：「與某甲比丘，此衣與大德！」",
    "T22n1428_041:0866b19_4": "彼比丘言：「我不須。」",
    "T22n1428_041:0866b19_5": "即持衣置比丘前而去。",
    "T22n1428_041:0866b20_6": "彼比丘有畏慎，不知云何？",
    "T22n1428_041:0866b21_7": "諸比丘白佛，佛言：「聽為施主故賞錄，若須時聽受持。」",
    "T22n1428_041:0866b22_8": "(衣揵度具足竟)四分律卷第四十一"
}