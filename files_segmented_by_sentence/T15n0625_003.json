{
    "T15n0625_003:0378b12_0": "大樹緊那羅王所問經卷第三",
    "T15n0625_003:0378b14_0": "姚秦龜茲三藏鳩摩羅什譯",
    "T15n0625_003:0378b15_0": "◎爾時世尊知緊那羅王諸子之心所欲樂已，上昇虛空高七多羅樹，放大光明。",
    "T15n0625_003:0378b16_1": "是光遍照於此三千大千世界，欲界諸天所有伎樂，乾闥婆、緊那羅等所有伎樂，不鼓自鳴出微妙音。",
    "T15n0625_003:0378b19_2": "香山王中所有樹木，亦皆悉出微妙樂音。",
    "T15n0625_003:0378b20_3": "爾時世尊復於身上諸毛孔中，各放無量萬億光明，一一光端各有蓮花；一一花中各有菩薩，三十二相而自莊嚴坐花臺中。",
    "T15n0625_003:0378b22_4": "於時世尊以神通力，令諸伎樂演出智偈問諸所疑，令諸花臺所有菩薩，以一一偈答其所問：「云何而發起，　　無上菩提心；　終不忘此心，　　乃至覺菩提？",
    "T15n0625_003:0378b28_0": "　專至心成就，　　為諸眾生故；　起大悲莊嚴，　　不忘菩提心。",
    "T15n0625_003:0378c01_0": "　彼志意云何，　　彼當云何行；　所說大悲心，　　云何生起是？",
    "T15n0625_003:0378c03_0": "　志意無諂偽，　　所修行無詐；　住眾生涅槃，　　彼大悲如是！",
    "T15n0625_003:0378c05_0": "　云何行於施，　　施已心無熱；　亦不悕望報，　　迴向於菩提？",
    "T15n0625_003:0378c07_0": "　所施一切捨，　　彼施已無悔；　趣向菩提道，　　是不望果報。",
    "T15n0625_003:0378c09_0": "　云何住於戒，　　不生於戒慢；　救於毀禁者，　　大乘無有上？",
    "T15n0625_003:0378c11_0": "　戒是菩提心，　　空無不起慢；　起於大慈心，　　救諸毀禁者。",
    "T15n0625_003:0378c13_0": "　云何忍眾生，　　罵詈及呵咥；　心終不起瞋，　　倍增生歡喜？",
    "T15n0625_003:0378c15_0": "　我為眾生醫，　　療治眾病患；　若聞惡言已，　　不起於瞋恚。",
    "T15n0625_003:0378c17_0": "　云何彼行進，　　云何修集行；　云何心無倦，　　修於菩提行？",
    "T15n0625_003:0378c19_0": "　精進護眾生，　　護法常勤進；　善根悉充足，　　彼心無疲倦。",
    "T15n0625_003:0378c21_0": "　云何修正念，　　勇健勝進行；　云何修禪定，　　心無有馳散？",
    "T15n0625_003:0378c23_0": "　無有馳想念，　　慧無有諂偽；　以方便行禪，　　彼心無馳散。",
    "T15n0625_003:0378c25_0": "　云何得智慧，　　云何見正直；　云何作決定，　　云何分別法？",
    "T15n0625_003:0378c27_0": "　修聞增智慧，　　本習正直心；　決定行法施，　　隨義而修行。",
    "T15n0625_003:0378c29_0": "　云何彼求聞，　　云何得多聞；　云何聞如說，　　大人云何去？",
    "T15n0625_003:0379a02_0": "　彼恭敬故聽，　　習近多聞者；　說不為財利，　　大人如是去。",
    "T15n0625_003:0379a04_0": "　云何彼行慈，　　云何行大悲；　喜捨悉成就，　　云何住梵道？",
    "T15n0625_003:0379a06_0": "　慈心悉平等，　　大悲無疲倦；　隨喜名為喜，　　是能至梵道。",
    "T15n0625_003:0379a08_0": "　云何得見佛，　　見已生信心；　云何彼聞法，　　云何除斷疑？",
    "T15n0625_003:0379a10_0": "　修行念於佛，　　得見世導師；　信心得具足，　　聞法已無疑。",
    "T15n0625_003:0379a12_0": "　云何福莊嚴，　　云何智莊嚴；　若定及與慧，　　彼云何莊嚴？",
    "T15n0625_003:0379a14_0": "　莊嚴福無厭，　　學問莊嚴智；　心寂名為定，　　知法名為智。",
    "T15n0625_003:0379a16_0": "　云何彼行處，　　居住止何相；　彼行處云何，　　彼云何修行？",
    "T15n0625_003:0379a18_0": "　彼行法空處，　　捨是彼岸句；　彼行住四禪，　　修行脫眾生。",
    "T15n0625_003:0379a20_0": "　云何是魔業，　　佛正業云何；　造作何等業，　　得於菩提護？",
    "T15n0625_003:0379a22_0": "　下乘為魔業，　　大乘為勝道；　捨離一切惡，　　得於菩提護。",
    "T15n0625_003:0379a24_0": "　云何近善友，　　惡友何等相；　云何平等去，　　捨離於邪見？",
    "T15n0625_003:0379a26_0": "　若讚菩提道，　　善親近彼人；　菩提心善淨，　　捨離惡知識。",
    "T15n0625_003:0379a28_0": "　知諸業行已，　　修行正直見；　捨離邪相應，　　此不失正見。",
    "T15n0625_003:0379b01_0": "　云何護正法，　　及教化眾生；　彼方便云何，　　能得成菩提？",
    "T15n0625_003:0379b03_0": "　精進護正法，　　方便能教化；　捨離二邊流，　　能得勝菩提。",
    "T15n0625_003:0379b05_0": "　云何作智業，　　云何適意業；　云何速受教，　　常恭敬右遶？",
    "T15n0625_003:0379b07_0": "　無諍是智業，　　不起於諍訟；　口柔軟善語，　　恭敬而右遶。",
    "T15n0625_003:0379b09_0": "　道是何等相，　　云何是非道；　云何能安彼，　　叵思眾住道？",
    "T15n0625_003:0379b11_0": "　六度為正道，　　下乘為非道；　學方便智已，　　令眾生住道。",
    "T15n0625_003:0379b13_0": "　云何得大富，　　云何獲大利；　寶藏為何在，　　云何滿眾生？",
    "T15n0625_003:0379b15_0": "　七財為大富，　　寂靜為大利；　陀羅尼寶藏，　　辯說令充滿。",
    "T15n0625_003:0379b17_0": "　彼父母是誰，　　親族何等相；　侍從有何相，　　嚴飾智慧者？",
    "T15n0625_003:0379b19_0": "　慧母度彼岸，　　助道法親族；　諸善根侍從，　　莊嚴於智者。",
    "T15n0625_003:0379b21_0": "　解法無我已，　　慈心普遍世；　無我及與慈，　　是義云何等？",
    "T15n0625_003:0379b23_0": "　若解知於空，　　彼自了無我；　是為最上慈，　　今世知於空。",
    "T15n0625_003:0379b25_0": "　未來無有來，　　諸行性如是！",
    "T15n0625_003:0379b26_0": "　業報亦如是！",
    "T15n0625_003:0379b26_1": "　　云何而有生？",
    "T15n0625_003:0379b27_0": "　第一義無是，　　亦無有去者；　入於世諦道，　　說業及業報。",
    "T15n0625_003:0379b29_0": "　若空與無相，　　及無願解脫；　一相同無相，　　云何而生道？",
    "T15n0625_003:0379c02_0": "　空即是無相，　　以無相故得；　一相同一義，　　故說解脫門。",
    "T15n0625_003:0379c04_0": "　云何觀於空，　　云何觀眾生；　空及與眾生，　　云何而得生？",
    "T15n0625_003:0379c06_0": "　智慧觀於空，　　方便觀眾生；　大悲以教化，　　趣向於涅槃。",
    "T15n0625_003:0379c08_0": "　無生無有起，　　一切法如是！",
    "T15n0625_003:0379c09_0": "　云何生諸行，　　應當解此義？",
    "T15n0625_003:0379c10_0": "　無生與無滅，　　是智所行處；　從於誓願生，　　此方便所建。",
    "T15n0625_003:0379c12_0": "　云何得授記，　　云何不退轉；　云何忍所緣，　　云何得決定？",
    "T15n0625_003:0379c14_0": "　住平等授記，　　法界不退轉；　無生是忍緣，　　知法得決定。",
    "T15n0625_003:0379c16_0": "　道場何所場，　　菩提何等相；　誰名為如來，　　云何佛得明？",
    "T15n0625_003:0379c18_0": "　虛空名道場，　　菩提虛空相；　不依於身心，　　如如名如來！」",
    "T15n0625_003:0379c20_0": "爾時大樹緊那羅王諸子聞說如是法已，得柔順法忍，各各以自所著瓔珞，供上如來而作是言：「世尊！",
    "T15n0625_003:0379c22_1": "今我等為佛出世，我等今日乃得聞是甚深之法。",
    "T15n0625_003:0379c23_2": "希有世尊！",
    "T15n0625_003:0379c23_3": "乃能令諸伎樂音中說偈問疑，令菩薩像答其所問，能斷一切諸大眾疑，我等聞已得大法明。",
    "T15n0625_003:0379c25_4": "世尊！",
    "T15n0625_003:0379c25_5": "是誰所持？」",
    "T15n0625_003:0379c26_6": "時佛答言：「諸賢士等！",
    "T15n0625_003:0379c26_7": "當知皆是如來之力，佛力如是不可思議。」",
    "T15n0625_003:0379c27_8": "爾時大樹緊那羅王子白言：「世尊！",
    "T15n0625_003:0379c28_9": "願令一切諸眾生等得如是力。」",
    "T15n0625_003:0379c29_10": "爾時大樹緊那羅王、夫人、婇女八萬四千，其手各各持真珠貫，往世尊所，到已頭頂敬禮佛足，各以珠貫供散佛上。",
    "T15n0625_003:0380a02_11": "當其散時，佛神力故，於虛空中化成八萬四千真珠大臺，四方四柱莊校分明，諸寶臺中各有床座、眾寶、瓔珞、百千天衣，是諸座上各有如來結加趺坐，三十二相、八十種好而自莊嚴。",
    "T15n0625_003:0380a06_12": "爾時緊那羅王、八萬四千諸夫人等，見佛神力，歡喜踊躍得未曾有，皆以深心發阿耨多羅三藐三菩提心，得不退轉。",
    "T15n0625_003:0380a09_13": "既發心已歡喜踊躍，皆共同聲以偈歌詠讚歎如來：「最勝無上應供養，　　其所利益叵思議；　善學利益調伏法，　　我今頂禮於勝人。",
    "T15n0625_003:0380a13_0": "　離貪瞋癡及諂偽，　　離煩惱習無畏聲；　從大寶藏開示法，　　稽首讚禮離欲尊。",
    "T15n0625_003:0380a15_0": "　五眼清淨無結垢，　　善能降伏諸怨敵；　不染三有如蓮花，　　得到彼岸我頂禮。",
    "T15n0625_003:0380a17_0": "　能與世間明慧眼，　　能蔽日月諸光明；　出生轉輪聖王種，　　持於輪相我讚禮。",
    "T15n0625_003:0380a19_0": "　心常不染著諸色，　　導師作歸作救護；　無與尊等況有勝，　　妙音演說我頂禮。",
    "T15n0625_003:0380a21_0": "　於利無利等無著，　　悉知一切諸世法；　墮愛網者令解脫，　　導師世尊我讚禮。",
    "T15n0625_003:0380a23_0": "　常調伏心住禪定，　　燒諸結使住十方；　演說法施非食施，　　無上福田我頂禮。",
    "T15n0625_003:0380a25_0": "　所說微妙具相好，　　棄捨遠離於左道；　語聲柔軟如雷音，　　稽首超過於三界。",
    "T15n0625_003:0380a27_0": "　人尊已離燋熱惱，　　神通遊至無量土；　造堅牢船度世間，　　我稽首禮讚如來！",
    "T15n0625_003:0380a29_0": "　世尊演說信及進，　　度脫世間諸結礙；　聲聞所有六通行，　　離於六道稽首讚。",
    "T15n0625_003:0380b02_0": "　我今稽首金山色，　　稽首調伏寂定根；　我今稽首滿月面，　　稽首侍德人中上。",
    "T15n0625_003:0380b04_0": "　摧伏一切眾生結，　　超度四流難度河；　我等今者歸命是，　　調根世尊我敬禮。",
    "T15n0625_003:0380b06_0": "　尊本世時大布施，　　施乞求者心歡喜；　最妙珍愛悉施他，　　健施善斷我頂禮。",
    "T15n0625_003:0380b08_0": "　見諸癡慢醉眾生，　　善知是等所造因；　得道最勝無有上，　　尊善導引安是處。",
    "T15n0625_003:0380b10_0": "　陰界本性常空寂，　　諸結無實虛偽有；　導師斷世諸疑悔，　　時語世尊我讚禮。",
    "T15n0625_003:0380b12_0": "　常住實法諸三昧，　　於法自在到彼岸；　智慧調御最無上，　　我稽首禮大商主。",
    "T15n0625_003:0380b14_0": "　離於幻偽諸欺誑，　　大力降伏諸魔軍；　明智善道人中上，　　猶大猛風無礙著。",
    "T15n0625_003:0380b16_0": "　盡諸流底到彼岸，　　人尊寶藏無窮盡；　如恒河沙諸如來！",
    "T15n0625_003:0380b17_1": "　　尊本行時常供養。",
    "T15n0625_003:0380b18_0": "　得於世中不動搖，　　離愛過患到彼岸；　親近諸佛住善處，　　是故敬禮人中上。",
    "T15n0625_003:0380b20_0": "　棄生老病死畏怖，　　憶念千億本生處；　極大愛網甚可畏，　　慧日光照令枯乾。",
    "T15n0625_003:0380b22_0": "　導師獨覺悟諸法，　　手足輪有吉祥相；　吉祥奉施柔軟草，　　吉祥世尊我頂禮。",
    "T15n0625_003:0380b24_0": "　自在超出陀羅尼，　　常以法施非財施；　仁尊擊於大法鼓，　　法王世尊我讚禮。",
    "T15n0625_003:0380b26_0": "　從釋王種中出生，　　諸根常寂心亦寂；　三有導師常寂滅，　　寂靜心者我讚禮。",
    "T15n0625_003:0380b28_0": "　魔王執持利劍來，　　及諸魔眾樹王下；　不能令尊一毛竪，　　不動如山稽首讚。",
    "T15n0625_003:0380c01_0": "　人尊到彼精進岸，　　為諸眾生荷忍苦；　生死都盡不受有，　　說忍世尊我讚禮。",
    "T15n0625_003:0380c03_0": "　得大勢力無傾動，　　善住無畏處非處；　安無量眾住菩提，　　世尊善住我讚禮。",
    "T15n0625_003:0380c05_0": "　知諸有為不堅牢，　　捨離眷屬行出家；　三有知最無有上，　　智到彼岸我讚禮。",
    "T15n0625_003:0380c07_0": "　眾生苦惱無救護，　　以三寶法充足之；　安置住於無難道，　　實救世尊我頂禮。",
    "T15n0625_003:0380c09_0": "　尊修智力知諸根，　　破壞惡魔諸軍眾；　所說音聲最尊妙，　　善修諸根我讚禮。",
    "T15n0625_003:0380c11_0": "　聽聞正法欲為根，　　復以此欲欲菩提；　平等普陰不擇親，　　實覆世者我讚禮。",
    "T15n0625_003:0380c13_0": "　善逝自覺了諸法，　　自轉無上聖法輪；　知諸行相猶如夢，　　令諸眾生識真實。」",
    "T15n0625_003:0380c15_0": "爾時大樹緊那羅王諸夫人等偈讚佛已，白言：「世尊！",
    "T15n0625_003:0380c16_1": "我等皆發無上道心，終不以是女人之身成阿耨多羅三藐三菩提。",
    "T15n0625_003:0380c17_2": "善哉世尊！",
    "T15n0625_003:0380c17_3": "願為我等如應說法，令我等輩轉捨女身得男子身，疾成無上正真之道。」",
    "T15n0625_003:0380c19_4": "爾時世尊語緊那羅王諸夫人等：「諸姊！",
    "T15n0625_003:0380c20_5": "諦聽善思念之，吾當演說轉捨女身成男子身，疾得無上正真之道。」",
    "T15n0625_003:0380c22_0": "「善哉世尊！",
    "T15n0625_003:0380c22_1": "受教而聽。」",
    "T15n0625_003:0380c22_2": "佛言：「諸姊！",
    "T15n0625_003:0380c22_3": "女人成就於一法行，捨女人形得男子身，疾得無上正真之道。",
    "T15n0625_003:0380c24_4": "何等為一？",
    "T15n0625_003:0380c24_5": "謂菩提心。",
    "T15n0625_003:0380c24_6": "一切智心同為一心，一切三界最勝之心，不忘一切善根莊嚴。",
    "T15n0625_003:0380c26_0": "諸姊！",
    "T15n0625_003:0380c26_1": "是為女人成就一法，轉捨女身得男子身，疾成無上正真之道。",
    "T15n0625_003:0380c27_2": "「復次諸姊！",
    "T15n0625_003:0380c27_3": "女人成就二法，轉捨女身得男子身，疾成無上正真之道。",
    "T15n0625_003:0380c29_4": "何等二？",
    "T15n0625_003:0380c29_5": "謂親近佛非事餘天，離於邪見。",
    "T15n0625_003:0380c29_6": "是為二。",
    "T15n0625_003:0381a01_7": "轉捨女身乃至疾成無上正真之道。",
    "T15n0625_003:0381a01_8": "「復次諸姊！",
    "T15n0625_003:0381a02_9": "女人成就三法，轉捨女身得成男子。",
    "T15n0625_003:0381a03_0": "何等三？",
    "T15n0625_003:0381a03_1": "所謂身戒、口戒、意戒。",
    "T15n0625_003:0381a03_2": "是為三。",
    "T15n0625_003:0381a03_3": "「復次諸姊！",
    "T15n0625_003:0381a04_4": "女人成就四法，轉女人身得成男子。",
    "T15n0625_003:0381a04_5": "何等四？",
    "T15n0625_003:0381a05_6": "謂無為心而行布施。",
    "T15n0625_003:0381a05_7": "不以詐偽修持於戒。",
    "T15n0625_003:0381a06_0": "以恭敬意趣向賢聖。",
    "T15n0625_003:0381a06_1": "聽受正法。",
    "T15n0625_003:0381a06_2": "是為四。",
    "T15n0625_003:0381a06_3": "「復次諸姊！",
    "T15n0625_003:0381a07_4": "女人成就五法，轉女人身得成男子。",
    "T15n0625_003:0381a07_5": "何等五？",
    "T15n0625_003:0381a08_6": "謂愛法樂法。",
    "T15n0625_003:0381a08_7": "欲法聽法。",
    "T15n0625_003:0381a08_8": "既聞法已正念觀察。",
    "T15n0625_003:0381a09_9": "穢厭女身。",
    "T15n0625_003:0381a09_10": "常喜欲得成男子身。",
    "T15n0625_003:0381a09_11": "是為五。",
    "T15n0625_003:0381a10_12": "「復次諸姊！",
    "T15n0625_003:0381a10_13": "女人成就六法，轉女人身得男子身。",
    "T15n0625_003:0381a11_14": "何等六？",
    "T15n0625_003:0381a11_15": "謂速疾柔軟。",
    "T15n0625_003:0381a11_16": "質直。",
    "T15n0625_003:0381a11_17": "無偽。",
    "T15n0625_003:0381a11_18": "無幻。",
    "T15n0625_003:0381a11_19": "無詐。",
    "T15n0625_003:0381a12_20": "正直之心。",
    "T15n0625_003:0381a12_21": "是為六。",
    "T15n0625_003:0381a12_22": "「復次諸姊！",
    "T15n0625_003:0381a12_23": "女人成就七法，轉女人身得成男子。",
    "T15n0625_003:0381a13_24": "何等七？",
    "T15n0625_003:0381a13_25": "所謂念佛欲得佛身故。",
    "T15n0625_003:0381a14_26": "常念正法欲得佛法故。",
    "T15n0625_003:0381a14_27": "常恒念僧自得僧故。",
    "T15n0625_003:0381a15_28": "常恒念戒誓願淨故。",
    "T15n0625_003:0381a15_29": "常恒念捨捨諸煩惱故。",
    "T15n0625_003:0381a16_30": "常恒念天明了菩提心故。",
    "T15n0625_003:0381a16_31": "觀諸眾生歡喜心故。",
    "T15n0625_003:0381a17_32": "是為七。",
    "T15n0625_003:0381a17_33": "「復次諸姊！",
    "T15n0625_003:0381a17_34": "女人成就八法轉女人身成男子身。",
    "T15n0625_003:0381a18_35": "何等八？",
    "T15n0625_003:0381a18_36": "不貪著食不貪飲宴。",
    "T15n0625_003:0381a19_37": "不貪丈夫。",
    "T15n0625_003:0381a19_38": "不貪末香、塗香。",
    "T15n0625_003:0381a19_39": "不貪遊觀園林。",
    "T15n0625_003:0381a20_40": "不貪戲笑。",
    "T15n0625_003:0381a20_41": "不貪歌音及諸伎樂。",
    "T15n0625_003:0381a20_42": "不貪舞戲。",
    "T15n0625_003:0381a21_43": "不貪交酒會樂。",
    "T15n0625_003:0381a21_44": "是為八。",
    "T15n0625_003:0381a21_45": "「復次諸姊！",
    "T15n0625_003:0381a21_46": "女人成就九法，轉女人身得男子身。",
    "T15n0625_003:0381a22_47": "何等九？",
    "T15n0625_003:0381a22_48": "不說有我。",
    "T15n0625_003:0381a23_49": "不說有眾生。",
    "T15n0625_003:0381a23_50": "不說有壽命，及人丈夫。",
    "T15n0625_003:0381a24_0": "不說斷見。",
    "T15n0625_003:0381a24_1": "不說常見。",
    "T15n0625_003:0381a24_2": "不著有見。",
    "T15n0625_003:0381a24_3": "不著無見。",
    "T15n0625_003:0381a24_4": "善解因緣法。",
    "T15n0625_003:0381a25_5": "是為九。",
    "T15n0625_003:0381a25_6": "「復次諸姊！",
    "T15n0625_003:0381a25_7": "女人成就十法，轉女人身得男子身，疾得阿耨多羅三藐三菩提。",
    "T15n0625_003:0381a27_8": "何等十？",
    "T15n0625_003:0381a27_9": "於諸眾生修行慈心。",
    "T15n0625_003:0381a27_10": "於他財封不生貪愛。",
    "T15n0625_003:0381a28_11": "不思念他男子之人。",
    "T15n0625_003:0381a28_12": "失命因緣終不妄語。",
    "T15n0625_003:0381a29_13": "不作兩舌。",
    "T15n0625_003:0381a29_14": "不麁惡語。",
    "T15n0625_003:0381a29_15": "不無義語。",
    "T15n0625_003:0381a29_16": "不起無明。",
    "T15n0625_003:0381b01_17": "不為瞋牽。",
    "T15n0625_003:0381b01_18": "有正直見依於業報。",
    "T15n0625_003:0381b01_19": "諸姊！",
    "T15n0625_003:0381b02_0": "是為女人成就十法轉女人身得男子身，疾得阿耨多羅三藐三菩提。",
    "T15n0625_003:0381b03_1": "「復次諸姊！",
    "T15n0625_003:0381b03_2": "女人應當觀察深法。",
    "T15n0625_003:0381b04_3": "觀色如水沫，不貪醉色；觀受如泡，於樂受中不生貪著、於苦受中而不捨離、於不苦不樂受中不生癡結；觀想如焰，是中不起男想、女想；觀行如芭蕉，解知諸行無有堅實，如是觀已，不住諸法不起想著；觀識如幻，解知心識如幻人來。",
    "T15n0625_003:0381b09_4": "如是知已，於一切法都無所染。",
    "T15n0625_003:0381b10_5": "觀知此身地、水、火、風四大和合，諸大所成假名為身，猶如草木、牆壁瓦礫。",
    "T15n0625_003:0381b12_6": "是身如影，無我、眾生，無命、無人、無有丈夫，因業所作而自迴轉，諸界妄想猶如空聚。",
    "T15n0625_003:0381b14_0": "如實觀眼唯是肉段其性空寂；如是正觀耳、鼻、舌、身、意性空寂，解身如鏡像，解知言說猶如響聲，觀心如幻。",
    "T15n0625_003:0381b16_1": "如是諸姊！",
    "T15n0625_003:0381b16_2": "女人觀察如是諸法，速轉女身成男子身，疾得阿耨多羅三藐三菩提。」",
    "T15n0625_003:0381b18_3": "是時大樹緊那羅王夫人、婇女，聞佛說此轉女身法，聞此法門歡喜踊躍得未曾有，頂禮佛足至心不起。",
    "T15n0625_003:0381b20_4": "是時世尊知緊那羅王諸夫人等心所念已，即便微笑。",
    "T15n0625_003:0381b21_5": "佛之常法，若微笑時，若干百千青、黃、赤、白、紅、紫等光從面門出，遍照無量無邊世界，上至梵世蔽日月光，還來在於佛前而住，遶佛三匝從頂上入。",
    "T15n0625_003:0381b25_6": "爾時大德阿難即從坐起正衣服，偏袒右肩右膝著地，合掌向佛而說偈言：「我問無垢喜見面，　　我問無垢特威德，　我問善能斷諸疑，　　為何緣故而見笑？",
    "T15n0625_003:0381b29_0": "　我問持淨最妙色，　　我問能利益世間，　我問人天中最上，　　為哀念誰而現笑？",
    "T15n0625_003:0381c02_0": "　我問樂施善調伏，　　我問樂持清淨戒，　我問樂忍得忍力，　　何所利故而現笑？",
    "T15n0625_003:0381c04_0": "　我問住於精進力，　　我問住禪具神通，　我問其智等虛空，　　無等何緣而現笑？",
    "T15n0625_003:0381c06_0": "　我問善逝大慈心，　　我問大悲哀世間，　我問樂喜及大捨，　　以何因緣而現笑？",
    "T15n0625_003:0381c08_0": "　我問度到三垢邊，　　我問無垢淨三眼，　我問常樂三脫門，　　以何緣故而現笑？",
    "T15n0625_003:0381c10_0": "　我問能摧伏他眾，　　我問能說甘露法，　我問能闇蔽諸魔，　　大悲願說笑因緣？",
    "T15n0625_003:0381c12_0": "　我問能持勝十力，　　我問猶如金山色，　我問得到功德頂，　　為何利益而現笑？」",
    "T15n0625_003:0381c14_0": "爾時佛告大德阿難：「汝今見是大樹緊那羅王諸夫人不？",
    "T15n0625_003:0381c15_1": "今於我所種善根已，志誠發於阿耨多羅三藐三菩提心，欲轉女身取男子身頂禮我足？」",
    "T15n0625_003:0381c17_2": "阿難白言：「已見、世尊！」",
    "T15n0625_003:0381c17_3": "佛告阿難：「緊那羅王諸夫人等，以此志誠殖諸善根，於此命終捨女人身，得成男子生兜率天，與彌勒菩薩共守護我無量阿僧祇劫所集無上正真道法。",
    "T15n0625_003:0381c21_4": "彌勒成佛復當供養，如是次第賢劫千佛皆悉供養，漸次滿足助菩提法。",
    "T15n0625_003:0381c22_5": "是大樹緊那羅王得成佛時，是諸女等當生其國，彼佛如來當授其記。」",
    "T15n0625_003:0381c24_6": "爾時大樹緊那羅王白言：「世尊！",
    "T15n0625_003:0381c25_7": "今佛世尊已為我等大作佛事，除淨惡道安住善道示菩提道，住於智慧大寶之藏，成辦一切出世善根，說助成就波羅蜜伴，示善方便勸菩提心聞法充足，得示教利喜愛樂深法，悉得安住不退轉地。",
    "T15n0625_003:0381c29_8": "世尊！",
    "T15n0625_003:0381c29_9": "我等今者，當作知恩非不知恩。",
    "T15n0625_003:0382a01_10": "世尊！",
    "T15n0625_003:0382a01_11": "我等今者，若以肉、血、髓、腦尚不報恩，況餘珍寶？」",
    "T15n0625_003:0382a02_12": "爾時會中有餘菩薩作如是念：「是大樹緊那羅王幾時當得阿耨多羅三藐三菩提？",
    "T15n0625_003:0382a04_13": "得成佛已號字何等？",
    "T15n0625_003:0382a05_14": "其佛國土莊嚴云何？",
    "T15n0625_003:0382a05_15": "諸菩薩眾以何莊嚴？",
    "T15n0625_003:0382a06_16": "所受用物復何相類？」",
    "T15n0625_003:0382a06_17": "爾時世尊知是菩薩心之所念即便微笑。",
    "T15n0625_003:0382a07_18": "無量百千種種色光從面門出，普照十方恒河沙等諸佛世界，休息一切眾生苦已，遍至天世還來遶佛，滿千匝已從頂相入。",
    "T15n0625_003:0382a10_19": "爾時阿難即從坐起頂禮佛足，右遶七匝在如來前，合掌住立而說偈言：「我禮善逝未曾見，　　如是事相之微笑；　遍照無量億世界，　　十方猶如恒河沙。",
    "T15n0625_003:0382a15_0": "　帝釋、梵王及護世，　　日月珠火星光明；　人尊光明普隱蔽，　　願說以何因緣笑？",
    "T15n0625_003:0382a17_0": "　寂滅三惡諸苦惱，　　眾生離結得歡悅；　人天得樂及餘眾，　　清淨眾生何緣笑？",
    "T15n0625_003:0382a19_0": "　誰有人天住大乘，　　誰當得證轉法輪；　誰為得滿上菩提，　　勇健放斯淨妙光？",
    "T15n0625_003:0382a21_0": "　法王願為我斷疑，　　及餘諸天得無疑；　大眾歡喜願欲聞，　　為誰故現是微笑？」",
    "T15n0625_003:0382a23_0": "爾時阿難偈問佛已，右遶三匝還復本座。",
    "T15n0625_003:0382a23_1": "爾時世尊猶如大龍，顧視十方告阿難言：「阿難！",
    "T15n0625_003:0382a25_0": "汝今見是大樹緊那羅王作廣博供養如來不？」",
    "T15n0625_003:0382a26_1": "阿難白言：「已見。",
    "T15n0625_003:0382a26_2": "世尊！」",
    "T15n0625_003:0382a26_3": "佛告阿難：「是大樹緊那羅王過六十八百千億劫已，當得作佛，號功德王光明如來、應供、正遍覺、明行足、善逝、世間解、無上士、調御丈夫、天人師、佛、世尊。",
    "T15n0625_003:0382a29_4": "國名無垢月，劫名有寶。",
    "T15n0625_003:0382b01_5": "阿難！",
    "T15n0625_003:0382b01_6": "是無垢月世界之地平等如掌，白琉璃為地，猶如月色極淨無垢，無諸荊棘瓦礫沙石，有妙寶臺住虛空中，諸菩薩等在地經行。",
    "T15n0625_003:0382b04_7": "時兩邊有功德王光明如來世尊像現，是諸菩薩見如來像即得是念：『一切諸法亦皆如像。』",
    "T15n0625_003:0382b06_8": "若有眾生於法有疑即問佛像，問佛像已便能受持得無生忍。",
    "T15n0625_003:0382b08_9": "一切眾生皆依虛空寶臺而住。",
    "T15n0625_003:0382b08_10": "彼佛國土無女人名，其國眾生皆悉化生。",
    "T15n0625_003:0382b09_11": "是國土中無飲食名，純法喜食。",
    "T15n0625_003:0382b10_12": "彼國土中無有餘乘純一大乘，一切眾生決定大乘。",
    "T15n0625_003:0382b11_13": "彼諸眾生無有毀禁及與威儀破正見者，一切眾生決定佛法。",
    "T15n0625_003:0382b13_14": "彼國無魔及與魔天、外道尼乾諸異道等，不著諸見，乃至不住著於善見，一切眾生皆為深行空印所印。",
    "T15n0625_003:0382b15_15": "彼諸眾生人天無別，所受用物皆悉同等。",
    "T15n0625_003:0382b16_16": "是功德王光明如來壽十中劫，多所利益多所安樂利安天人，多有無量菩薩眷屬皆不退轉。",
    "T15n0625_003:0382b18_17": "「是功德王光明如來欲涅槃時，授上精進菩薩記言：『是上精進菩薩！",
    "T15n0625_003:0382b20_0": "次於我後當得作佛，號大莊嚴如來乃至佛、世尊。』",
    "T15n0625_003:0382b21_1": "於是劫中佛寶、法寶、僧寶不斷，是故此劫名曰有寶。」",
    "T15n0625_003:0382b22_2": "爾時大樹緊那羅王自聞受記，歡喜踊躍得未曾有，以大菩薩善根神力，欲令大眾發歡喜心增善根故，上昇虛空高七多羅樹，以佛神力及己言辯，說是偈言：「實性普攝一切法，　　其性如空無垢穢；　知於如是妙道已，　　是一切佛最長子。",
    "T15n0625_003:0382b28_0": "　猶如夢中有所見，　　無實可見悉虛妄；　知解諸法如夢已，　　是於諸行無憂厭。",
    "T15n0625_003:0382c01_0": "　猶如幻化之所現，　　象馬車步等兵眾；　第一義中無有實，　　此陰如幻無堅實。",
    "T15n0625_003:0382c03_0": "　色之體性如水沫，　　諸受猶如水泡現；　其想猶如熱時焰，　　諸行無實如芭蕉。",
    "T15n0625_003:0382c05_0": "　三有心意及與識，　　如來說是如幻化；　知陰性空無所有，　　於諸行中無疲厭。",
    "T15n0625_003:0382c07_0": "　四大諸界如法界，　　諸入喻如空聚落；　如是解知諸法已，　　能持諸佛空法藏。",
    "T15n0625_003:0382c09_0": "　善自調伏於財施，　　以空淨戒自調伏；　忍性常盡無有相，　　精進勝妙常寂滅。",
    "T15n0625_003:0382c11_0": "　禪性寂靜無戲論，　　智亦空寂無戲論；　若有能入如是法，　　是名為度到彼岸。",
    "T15n0625_003:0382c13_0": "　慈心無我無眾生，　　大悲清淨如虛空；　大喜大捨悉空寂，　　是道梵道常最勝。",
    "T15n0625_003:0382c15_0": "　是四所攝為最勝，　　如來說是能普攝；　此攝所攝永解脫，　　彼得攝法之彼岸。",
    "T15n0625_003:0382c17_0": "　眾生無我、無眾生，　　不得壽命及士夫；　六根常自寂靜相，　　能如是知名菩薩！",
    "T15n0625_003:0382c19_0": "　無有菩薩有眾生，　　亦復不生無我慢；　離二無著無戲論，　　是名無著實菩薩！",
    "T15n0625_003:0382c21_0": "　諸法無實猶浮雲，　　無有來者無去者；　其體常住法界性，　　善逝如如而覺了。",
    "T15n0625_003:0382c23_0": "　諸法非有亦非無，　　以因緣故諸法有；　如電暫現尋復滅，　　其心常樂如是觀。",
    "T15n0625_003:0382c25_0": "　心行非色不可捉，　　世間如是同叵捉；　若知心性本清淨，　　無有結使諸闇冥。",
    "T15n0625_003:0382c27_0": "　說身如木如牆壁，　　癡無有主如瓦礫；　能如是知本性已，　　更不作心依倚身。",
    "T15n0625_003:0382c29_0": "　口說清淨猶如風，　　猶如山谷中響聲；　知諸音聲亦如是，　　於諸音聲不染欲。",
    "T15n0625_003:0383a02_0": "　住在空虛不墮落，　　虛空無住亦無處；　知於諸法如空已，　　如是眾生住於如。",
    "T15n0625_003:0383a04_0": "　虛空本無生及燒，　　千萬億劫而不燒；　知於諸法如虛空，　　彼至百千界離燒。",
    "T15n0625_003:0383a06_0": "　須彌輪圍及諸山，　　大城村邑及草木；　能知是等如虛空，　　神通遠至千億界。",
    "T15n0625_003:0383a08_0": "　地大、水、火及風大，　　四大猶之如虛空；　能知此等皆平等，　　勇健乘空千億界。",
    "T15n0625_003:0383a10_0": "　三界所有諸音聲，　　勝妙增上及中下；　無量百千億劫說，　　不見本性知所在。",
    "T15n0625_003:0383a12_0": "　彼勝無有別異相，　　雖知不能覺於心；　心意等同入寂靜，　　諸如來等同於法。",
    "T15n0625_003:0383a14_0": "　百千萬劫修善根，　　本為菩薩修行時；　知菩提同一切法，　　彼得受記大名稱。",
    "T15n0625_003:0383a16_0": "　諸法境界性自淨，　　如來境界無有量；　如是知於平等已，　　持德如是得授記。",
    "T15n0625_003:0383a18_0": "　今我無有色、受陰，　　想、思、行陰亦如是！",
    "T15n0625_003:0383a19_0": "　解知菩提得授記，　　不受陰記界入記。",
    "T15n0625_003:0383a20_0": "　其所得忍本空寂，　　忍及與盡等無二；　是無量名無生忍，　　如是則得於授記。",
    "T15n0625_003:0383a22_0": "　無有能盡於無盡，　　盡問不起一切法；　通達忍已得授記，　　無句入句無有相。",
    "T15n0625_003:0383a24_0": "　實無有數無二邊，　　無有異作當作實；　若如是者佛授記，　　今我性等一切法。",
    "T15n0625_003:0383a26_0": "　己性無我等空性，　　菩提之性猶虛空；　若能如是得授記，　　是名邪行非正行。",
    "T15n0625_003:0383a28_0": "　若以心意而修行，　　平等法中行勝行；　是等皆悉在地住，　　我今在上空中住。",
    "T15n0625_003:0383b01_0": "　知住地者不同等，　　不著三界智轉增；　是故得授無上記。」",
    "T15n0625_003:0383b03_0": "爾時大樹緊那羅王說此偈已從虛空下，頂禮佛足合掌向佛，如是白言：「世尊！",
    "T15n0625_003:0383b04_1": "為我已作佛事，授我滿足無上道記。",
    "T15n0625_003:0383b05_2": "世尊！",
    "T15n0625_003:0383b05_3": "我於過世所修諸行則為不空，我為不誑所作諸行。」",
    "T15n0625_003:0383b06_4": "爾時大眾中，有菩薩摩訶薩作是念言：「是大樹緊那羅王！",
    "T15n0625_003:0383b08_5": "於何佛所初種善根？",
    "T15n0625_003:0383b08_6": "彼佛如來號字何等？」",
    "T15n0625_003:0383b09_7": "是時天冠菩薩知諸菩薩心之所念，白言：「世尊！",
    "T15n0625_003:0383b10_8": "是大樹緊那羅王於何佛所初種善根發菩提心？",
    "T15n0625_003:0383b11_9": "彼佛世尊號字何等？」",
    "T15n0625_003:0383b11_10": "爾時佛告天冠菩薩：「善男子！",
    "T15n0625_003:0383b12_11": "乃往過世無量無邊阿僧祇劫，復過無量無邊阿僧祇劫，彼時有佛，號曰寶聚如來、應供、正遍覺乃至佛、世尊！",
    "T15n0625_003:0383b14_12": "是佛世界名淨莊嚴，劫名淨潔。",
    "T15n0625_003:0383b15_13": "是寶聚如來、應、正遍覺，其菩薩眾有六十億，一切皆是無量精進，得陀羅尼，不退無上正真之道。",
    "T15n0625_003:0383b18_0": "其佛壽命六十億歲。",
    "T15n0625_003:0383b18_1": "彼國土中所受用物，皆悉具足琉璃所成，如兜率天飲食豐多，土無餘乘純一大乘。",
    "T15n0625_003:0383b20_2": "「爾時有轉輪大王，名尼泯陀羅，四域自在，有四萬夫人千子具足，勇健妙色能伏他眾。",
    "T15n0625_003:0383b22_3": "是時尼泯陀羅王請寶聚如來及菩薩僧，滿一億歲施諸所安，衣服、飲食、床敷、醫藥一切樂具，作於如是無量供養。",
    "T15n0625_003:0383b24_4": "供如來已成此善根，及四萬夫人并諸千子，復有八萬四千眾生，同發無上正真道心。",
    "T15n0625_003:0383b26_5": "發道心已，復更滿於一億歲中，以諸樂具恒常供養寶聚如來。",
    "T15n0625_003:0383b28_6": "過是後已捨於王位授最長子，名曰淨戒，自捨國位，彼佛法中剃除鬚髮以信出家。",
    "T15n0625_003:0383c01_7": "如是千子轉相禪位各各出家，唯除最小王子名曰覺悲，正法治國不加兵仗，善得自在統領國土。",
    "T15n0625_003:0383c03_8": "「善男子！",
    "T15n0625_003:0383c03_9": "爾時尼泯陀羅王及其諸子既出家已，寶聚如來初中及後所說諸法悉能受持。",
    "T15n0625_003:0383c05_10": "善男子！",
    "T15n0625_003:0383c05_11": "汝意云何？",
    "T15n0625_003:0383c05_12": "謂異人乎？",
    "T15n0625_003:0383c06_13": "勿有疑也。",
    "T15n0625_003:0383c06_14": "彼轉輪王尼泯陀羅，即今大樹緊那羅王是。",
    "T15n0625_003:0383c07_15": "其王諸子，今皆修行於菩薩道善男子是。",
    "T15n0625_003:0383c08_16": "大樹緊那羅王於彼寶聚如來法中初發無上菩提心，自是之後，不離見佛、聞法、供僧，教化眾生，而不速疾取於無上正真之道。",
    "T15n0625_003:0383c11_17": "我今授是無上道記，當得作佛，號功德王光明如來。」",
    "T15n0625_003:0383c12_18": "時天冠菩薩白言：「世尊！",
    "T15n0625_003:0383c13_0": "未曾有也，如來智慧不可思議，乃能知於如是久遠。」",
    "T15n0625_003:0383c14_1": "佛言：「如是。",
    "T15n0625_003:0383c14_2": "善男子！",
    "T15n0625_003:0383c14_3": "如汝所言，如來知見無量無邊。",
    "T15n0625_003:0383c15_4": "何以故？",
    "T15n0625_003:0383c15_5": "善男子！",
    "T15n0625_003:0383c15_6": "過去無量一切眾生，如來悉能知彼諸心，如是十方、如是處處、如是所作，若善不善及無記業，如是一切所有心轉，如來悉知；若現在起心，若善、不善、若無記心，如是十方、如是處處、如是所作，如來悉知。",
    "T15n0625_003:0383c20_7": "如來、應、正遍覺，所有知見如是無礙；若未來世一切眾生當起諸心，如來悉知。」",
    "T15n0625_003:0383c22_0": "說是如來無礙智時，三萬二千眾生本未發心今始慇重發阿耨多羅三藐三菩提心。",
    "T15n0625_003:0383c23_1": "◎◎爾時大樹緊那羅王請佛供養及諸菩薩、聲聞大眾七夜已訖，復更以諸所須樂具及其宮殿、園林場地悉以奉施，作如是言：「願佛世尊屈意數來，憐愍我故，當大安樂、當大利益諸乾闥婆、緊那羅、摩睺羅伽。」",
    "T15n0625_003:0383c28_2": "爾時大樹緊那羅王子名無垢眼，以寶珠網奉上如來，白言：「世尊！",
    "T15n0625_003:0384a01_3": "我緊那羅耽醉華香、耽醉歌舞、耽醉歡喜。",
    "T15n0625_003:0384a02_4": "唯願世尊！",
    "T15n0625_003:0384a02_5": "當為我等說所入法門；當令我等捨離狂醉，修集菩提助道之法。」",
    "T15n0625_003:0384a04_0": "爾時世尊告緊那羅王子無垢眼：「賢士！",
    "T15n0625_003:0384a04_1": "自爾已去，我當護汝，令諸伎樂出六十四護助菩提妙法之音。",
    "T15n0625_003:0384a06_2": "何等六十四？",
    "T15n0625_003:0384a06_3": "所謂演出布施之聲、戒聲、忍聲、進聲、禪聲、智慧之聲。",
    "T15n0625_003:0384a07_4": "慈聲、悲聲、喜聲、捨聲。",
    "T15n0625_003:0384a08_5": "四攝法聲、不忘無上菩提心聲、不厭生死聲、集善根聲。",
    "T15n0625_003:0384a09_6": "佛聲、法聲、比丘僧聲。",
    "T15n0625_003:0384a10_7": "念處聲、正斷聲、神足聲、根聲、力聲、覺聲、道聲。",
    "T15n0625_003:0384a11_8": "定聲、慧聲。",
    "T15n0625_003:0384a11_9": "無常聲、苦聲、無我聲。",
    "T15n0625_003:0384a11_10": "寂聲、無行聲、靜聲、無生聲、無起聲。",
    "T15n0625_003:0384a12_11": "如聲、法性聲、實際聲。",
    "T15n0625_003:0384a13_12": "無我聲、無眾生聲、無命聲。",
    "T15n0625_003:0384a13_13": "無丈夫聲、無人聲、無來聲、無去聲、無處聲、無住聲。",
    "T15n0625_003:0384a14_14": "空聲、無相聲、無願聲。",
    "T15n0625_003:0384a15_15": "離聲、滅聲、無所有聲、因緣聲。",
    "T15n0625_003:0384a16_16": "無物聲、無聚聲、無依聲、護正法聲、降魔聲、善方便聲、教化眾生聲、如幻如化如電水月夢響之聲、法界破壞聲、如說如作聲、集諸善根而不忘失無放逸聲。",
    "T15n0625_003:0384a19_17": "如是，賢士！",
    "T15n0625_003:0384a20_0": "當令汝等諸樂音中出如是等六十四種護助菩提道法之聲，當令汝等得不放逸、滿助菩提法。」",
    "T15n0625_003:0384a22_1": "◎大樹緊那羅王所問經卷第三"
}