{
    "T10n0279_044:0229c13_0": "大方廣佛華嚴經卷第四十四",
    "T10n0279_044:0229c15_0": "于闐國三藏實叉難陀奉　制譯",
    "T10n0279_044:0229c16_0": "十通品第二十八",
    "T10n0279_044:0229c17_0": "爾時，普賢菩薩摩訶薩告諸菩薩言：「佛子！",
    "T10n0279_044:0229c17_1": "菩薩摩訶薩有十種通。",
    "T10n0279_044:0229c18_2": "何者為十？",
    "T10n0279_044:0229c18_3": "「佛子！",
    "T10n0279_044:0229c18_4": "菩薩摩訶薩以他心智通，知一三千大千世界眾生心差別，所謂：善心、不善心、廣心、狹心、大心、小心、順生死心、背生死心、聲聞心、獨覺心、菩薩心、聲聞行心、獨覺行心、菩薩行心、天心、龍心、夜叉心、乾闥婆心、阿脩羅心、迦樓羅心、緊那羅心、摩睺羅伽心、人心、非人心、地獄心、畜生心、閻魔王處心、餓鬼心、諸難處眾生心，如是等無量差別種種眾生心悉分別知。",
    "T10n0279_044:0229c26_5": "如一世界，如是百世界、千世界、百千世界、百千億那由他世界，乃至不可說不可說佛剎微塵數世界中所有眾生心悉分別知。",
    "T10n0279_044:0229c29_6": "是名：菩薩摩訶薩第一善知他心智神通。",
    "T10n0279_044:0230a02_0": "「佛子！",
    "T10n0279_044:0230a02_1": "菩薩摩訶薩以無礙清淨天眼智通，見無量不可說不可說佛剎微塵數世界中眾生，死此生彼，善趣、惡趣，福相、罪相，或好或醜，或垢或淨。",
    "T10n0279_044:0230a05_2": "如是品類無量眾生，所謂：天眾、龍眾、夜叉眾、乾闥婆眾、阿脩羅眾、迦樓羅眾、緊那羅眾、摩睺羅伽眾、人眾、非人眾、微細身眾生眾、廣大身眾生眾、小眾、大眾，如是種種眾生眾中，以無礙眼悉皆明見；隨所積集業、隨所受苦樂、隨心、隨分別、隨見、隨言說、隨因、隨業、隨所緣、隨所起，悉皆見之，無有錯謬。",
    "T10n0279_044:0230a12_0": "是名：菩薩摩訶薩第二無礙天眼智神通。",
    "T10n0279_044:0230a13_0": "「佛子！",
    "T10n0279_044:0230a13_1": "菩薩摩訶薩以宿住隨念智通，能知自身及不可說不可說佛剎微塵數世界中一切眾生，過去不可說不可說佛剎微塵數劫宿住之事。",
    "T10n0279_044:0230a16_2": "所謂：某處生，如是名，如是姓，如是種族，如是飲食，如是苦樂。",
    "T10n0279_044:0230a17_3": "從無始來，於諸有中，以因以緣，展轉滋長，次第相續，輪迴不絕，種種品類、種種國土、種種趣生、種種形相、種種業行、種種結使、種種心念、種種因緣、受生差別，如是等事皆悉了知。",
    "T10n0279_044:0230a21_4": "又憶過去爾所佛剎微塵數劫，爾所佛剎微塵數世界中，有爾所佛剎微塵數諸佛，一一佛如是名號，如是出興，如是眾會，如是父母，如是侍者，如是聲聞，如是最勝二大弟子，於如是城邑，如是出家，復於如是菩提樹下成最正覺，於如是處，坐如是座，演說如是若干經典，如是利益爾所眾生，於爾所時住於壽命，施作如是若干佛事，依無餘依般涅槃界而般涅槃，般涅槃後法住久近，如是一切悉能憶念。",
    "T10n0279_044:0230b02_5": "又憶念不可說不可說佛剎微塵數諸佛名號，一一名號有不可說不可說佛剎微塵數佛，從初發心，起願修行，供養諸佛，調伏眾生，眾會說法，壽命多少，神通變化，乃至入於無餘涅槃，般涅槃後法住久近，造立塔廟種種莊嚴，令諸眾生種植善根，皆悉能知。",
    "T10n0279_044:0230b08_6": "是名：菩薩摩訶薩第三知過去際劫宿住智神通。",
    "T10n0279_044:0230b10_0": "「佛子！",
    "T10n0279_044:0230b10_1": "菩薩摩訶薩以知盡未來際劫智通，知不可說不可說佛剎微塵數世界中所有劫，一一劫中所有眾生，命終受生，諸有相續，業行果報，若善，若不善，若出離，若不出離，若決定，若不決定，若邪定，若正定，若善根與使俱，若善根不與使俱，若具足善根，若不具足善根，若攝取善根，若不攝取善根，若積集善根，若不積集善根，若積集罪法，若不積集罪法，如是一切皆能了知。",
    "T10n0279_044:0230b18_2": "又知不可說不可說佛剎微塵數世界，盡未來際有不可說不可說佛剎微塵數劫，一一劫有不可說不可說佛剎微塵數諸佛名號，一一名號有不可說不可說佛剎微塵數諸佛如來，一一如來，從初發心，起願立行，供養諸佛，教化眾生，眾會說法，壽命多少，神通變化，乃至入於無餘涅槃，般涅槃後法住久近，造立塔廟種種莊嚴，令諸眾生種植善根，如是等事悉能了知。",
    "T10n0279_044:0230b27_3": "是名：菩薩摩訶薩第四知盡未來際劫智神通。",
    "T10n0279_044:0230b29_0": "「佛子！",
    "T10n0279_044:0230b29_1": "菩薩摩訶薩成就無礙清淨天耳，圓滿廣大，聰徹離障，了達無礙，具足成就，於諸一切所有音聲，欲聞、不聞，隨意自在。",
    "T10n0279_044:0230c02_2": "佛子！",
    "T10n0279_044:0230c02_3": "東方有不可說不可說佛剎微塵數佛，是諸佛所說、所示、所開、所演、所安立、所教化、所調伏、所憶念、所分別，甚深廣大、種種差別、無量方便、無量善巧清淨之法，於彼一切皆能受持。",
    "T10n0279_044:0230c07_4": "又於其中若義、若文、若一人、若眾會，如其音辭，如其智慧，如所了達，如所示現，如所調伏，如其境界，如其所依，如其出道，於彼一切悉能記持，不忘不失，不斷不退，無迷無惑；為他演說，令得悟解，終不忘失一文一句。",
    "T10n0279_044:0230c11_5": "如東方，南、西、北方，四維、上、下，亦復如是。",
    "T10n0279_044:0230c12_6": "是名：菩薩摩訶薩第五無礙清淨天耳智神通。",
    "T10n0279_044:0230c14_0": "「佛子！",
    "T10n0279_044:0230c14_1": "菩薩摩訶薩住無體性神通、無作神通、平等神通、廣大神通、無量神通、無依神通、隨念神通、起神通、不起神通、不退神通、不斷神通、不壞神通、增長神通、隨詣神通。",
    "T10n0279_044:0230c17_2": "此菩薩聞極遠一切世界中諸佛名，所謂：無數世界、無量世界乃至不可說不可說佛剎微塵數世界中諸佛名；聞其名已，即自見身在彼佛所。",
    "T10n0279_044:0230c21_3": "彼諸世界或仰或覆，各各形狀，各各方所，各各差別，無邊無礙；種種國土，種種時劫，無量功德各別莊嚴。",
    "T10n0279_044:0230c23_4": "彼彼如來於中出現，示現神變，稱揚名號，無量無數，各各不同。",
    "T10n0279_044:0230c25_5": "此菩薩一得聞彼諸如來名，不動本處，而見其身在彼佛所，禮拜尊重，承事供養，問菩薩法，入佛智慧，悉能了達諸佛國土道場眾會及所說法，至於究竟無所取著。",
    "T10n0279_044:0230c28_6": "如是，經不可說不可說佛剎微塵數劫，普至十方而無所往，然詣佛剎觀佛聽法請道，無有斷絕，無有廢捨，無有休息，無有疲厭；修菩薩行，成就大願，悉令具足，曾無退轉，為令如來廣大種性不斷絕故。",
    "T10n0279_044:0231a04_7": "是名：菩薩摩訶薩第六住無體性無動作往一切佛剎智神通。",
    "T10n0279_044:0231a06_0": "「佛子！",
    "T10n0279_044:0231a06_1": "菩薩摩訶薩以善分別一切眾生言音智通，知不可說不可說佛剎微塵數世界中眾生種種言辭。",
    "T10n0279_044:0231a08_2": "所謂：聖言辭、非聖言辭、天言辭、龍言辭、夜叉言辭、乾闥婆、阿脩羅、迦樓羅、緊那羅、摩睺羅伽、人及非人乃至不可說不可說眾生所有言辭，各各表示，種種差別，如是一切皆能了知。",
    "T10n0279_044:0231a12_3": "此菩薩隨所入世界，能知其中一切眾生所有性欲，如其性欲為出言辭，悉令解了無有疑惑。",
    "T10n0279_044:0231a14_4": "如日光出現，普照眾色，令有目者悉得明見。",
    "T10n0279_044:0231a15_5": "菩薩摩訶薩亦復如是，以善分別一切言辭智，深入一切言辭雲，所有言辭令諸世間聰慧之者悉得解了。",
    "T10n0279_044:0231a18_0": "是名：菩薩摩訶薩第七善分別一切言辭智神通。",
    "T10n0279_044:0231a20_0": "「佛子！",
    "T10n0279_044:0231a20_1": "菩薩摩訶薩以出生無量阿僧祇色身莊嚴智通，知一切法遠離色相，無差別相，無種種相，無無量相，無分別相，無青、黃、赤、白相。",
    "T10n0279_044:0231a23_0": "菩薩如是入於法界，能現其身，作種種色。",
    "T10n0279_044:0231a23_1": "所謂：無邊色、無量色、清淨色、莊嚴色、普遍色、無比色、普照色、增上色、無違逆色、具諸相色、離眾惡色、大威力色、可尊重色、無窮盡色、眾雜妙色、極端嚴色、不可量色、善守護色、能成熟色、隨化者色、無障礙色、甚明徹色、無垢濁色、極澄淨色、大勇健色、不思議方便色、不可壞色、離瑕翳色、無障闇色、善安住色、妙莊嚴色、諸相端嚴色、種種隨好色、大尊貴色、妙境界色、善磨瑩色、清淨深心色、熾然明盛色、最勝廣大色、無間斷色、無所依色、無等比色、充滿不可說佛剎色、增長色、堅固攝受色、最勝功德色、隨諸心樂色、清淨解了色、積集眾妙色、善巧決定色、無有障礙色、虛空明淨色、清淨可樂色、離諸塵垢色、不可稱量色、妙見色、普見色、隨時示現色、寂靜色、離貪色、真實福田色、能作安隱色、離諸怖畏色、離愚癡行色、智慧勇猛色、身相無礙色、遊行普遍色、心無所依色、大慈所起色、大悲所現色、平等出離色、具足福德色、隨心憶念色、無邊妙寶色、寶藏光明色、眾生信樂色、一切智現前色、歡喜眼色、眾寶莊嚴第一色、無有處所色、自在示現色、種種神通色、生如來家色、過諸譬諭色、周遍法界色、眾皆往詣色、種種色、成就色、出離色、隨所化者威儀色、見無厭足色、種種明淨色、能放無數光網色、不可說光明種種差別色、不可思香光明超過三界色、不可量日輪光明照耀色、示現無比月身色、無量可愛樂華雲色、出生種種蓮華鬘雲莊嚴色、超過一切世間香焰普熏色、出生一切如來藏色、不可說音聲開示演暢一切法色、具足一切普賢行色。",
    "T10n0279_044:0231b25_2": "佛子！",
    "T10n0279_044:0231b25_3": "菩薩摩訶薩深入如是無色法界，能現此等種種色身，令所化者見，令所化者念，為所化者轉法輪；隨所化者時，隨所化者相，令所化者親近，令所化者開悟，為所化者起種種神通，為所化者現種種自在，為所化者施種種能事。",
    "T10n0279_044:0231c01_4": "是名：菩薩摩訶薩為度一切眾生故勤修成就第八無數色身智神通。",
    "T10n0279_044:0231c03_5": "「佛子！",
    "T10n0279_044:0231c03_6": "菩薩摩訶薩以一切法智通，知一切法無有名字、無有種性，無來、無去，非異、非不異，非種種、非不種種，非二、非不二，無我、無比，不生、不滅，不動、不壞，無實、無虛，一相、無相，非無、非有，非法、非非法，不隨於俗、非不隨俗，非業、非非業，非報、非非報，非有為、非無為，非第一義、非不第一義，非道、非非道，非出離、非不出離，非量、非無量，非世間、非出世間，非從因生、非不從因生，非決定、非不決定，非成就、非不成就，非出、非不出，非分別、非不分別，非如理、非不如理。",
    "T10n0279_044:0231c13_7": "此菩薩不取世俗諦，不住第一義，不分別諸法，不建立文字，隨順寂滅性，不捨一切願，見義知法，興布法雲，降霔法雨。",
    "T10n0279_044:0231c16_8": "雖知實相不可言說，而以方便無盡辯才，隨法、隨義次第開演；以於諸法言辭辯說皆得善巧，大慈大悲悉已清淨，能於一切離文字法中出生文字，與法、與義隨順無違，為說諸法悉從緣起，雖有言說而無所著。",
    "T10n0279_044:0231c20_9": "演一切法辯才無盡，分別安立，開發示導，令諸法性具足明顯，斷眾疑網悉得清淨。",
    "T10n0279_044:0231c22_10": "雖攝眾生不捨真實，於不二法而無退轉，常能演說無礙法門，以眾妙音，隨眾生心，普雨法雨而不失時。",
    "T10n0279_044:0231c25_11": "是名：菩薩摩訶薩第九一切法智神通。",
    "T10n0279_044:0231c27_0": "「佛子！",
    "T10n0279_044:0231c27_1": "菩薩摩訶薩以一切法滅盡三昧智通，於念念中入一切法滅盡三昧，亦不退菩薩道，不捨菩薩事，不捨大慈大悲心，修習波羅蜜未嘗休息，觀察一切佛國土無有厭倦，不捨度眾生願，不斷轉法輪事，不廢教化眾生業，不捨供養諸佛行，不捨一切法自在門，不捨常見一切佛，不捨常聞一切法；知一切法平等無礙，自在成就一切佛法，所有勝願皆得圓滿，了知一切國土差別，入佛種性到於彼岸；能於彼彼諸世界中，學一切法，了法無相，知一切法皆從緣起，無有體性，然隨世俗方便演說；雖於諸法心無所住，然順眾生諸根欲樂，方便為說種種諸法。",
    "T10n0279_044:0232a10_2": "此菩薩住三昧時，隨其心樂，或住一劫，或住百劫，或住千劫，或住億劫，或住百億劫，或住千億劫，或住百千億劫，或住那由他億劫，或住百那由他億劫，或住千那由他億劫，或住百千那由他億劫，或住無數劫，或住無量劫，乃至或住不可說不可說劫。",
    "T10n0279_044:0232a16_3": "菩薩入此一切法滅盡三昧，雖復經於爾所劫住，而身不離散、不羸瘦、不變異，非見非不見，不滅不壞，不疲不懈，不可盡竭。",
    "T10n0279_044:0232a19_4": "雖於有於無悉無所作，而能成辦諸菩薩事。",
    "T10n0279_044:0232a20_5": "所謂：恒不捨離一切眾生，教化調伏未曾失時，令其增長一切佛法，於菩薩行悉得圓滿；為欲利益一切眾生，神通變化無有休息，譬如光影普現一切，而於三昧寂然不動。",
    "T10n0279_044:0232a24_6": "是為菩薩摩訶薩入一切法滅盡三昧智神通。",
    "T10n0279_044:0232a25_7": "「佛子！",
    "T10n0279_044:0232a25_8": "菩薩摩訶薩住於如是十種神通，一切天人不能思議，一切眾生不能思議；一切聲聞、一切獨覺，及餘一切諸菩薩眾，如是皆悉不能思議。",
    "T10n0279_044:0232a28_9": "此菩薩，身業不可思議，語業不可思議，意業不可思議，三昧自在不可思議，智慧境界不可思議，唯除諸佛及有得此神通菩薩，餘無能說此人功德稱揚讚歎。",
    "T10n0279_044:0232b02_10": "佛子！",
    "T10n0279_044:0232b03_11": "是為菩薩摩訶薩十種神通。",
    "T10n0279_044:0232b03_12": "若菩薩摩訶薩住此神通，悉得一切三世無礙智神通。」",
    "T10n0279_044:0232b05_0": "十忍品第二十九",
    "T10n0279_044:0232b06_0": "爾時，普賢菩薩告諸菩薩言：「佛子！",
    "T10n0279_044:0232b06_1": "菩薩摩訶薩有十種忍，若得此忍，則得到於一切菩薩無礙忍地，一切佛法無礙無盡。",
    "T10n0279_044:0232b08_2": "何者為十？",
    "T10n0279_044:0232b08_3": "所謂：音聲忍、順忍、無生法忍、如幻忍、如焰忍、如夢忍、如響忍、如影忍、如化忍、如空忍。",
    "T10n0279_044:0232b10_4": "此十種忍，三世諸佛已說、今說、當說。",
    "T10n0279_044:0232b12_0": "「佛子！",
    "T10n0279_044:0232b12_1": "云何為菩薩摩訶薩音聲忍？",
    "T10n0279_044:0232b12_2": "謂聞諸佛所說之法不驚、不怖、不畏，深信悟解，愛樂趣向，專心憶念，修習安住。",
    "T10n0279_044:0232b14_3": "是名：菩薩摩訶薩第一音聲忍。",
    "T10n0279_044:0232b16_0": "「佛子！",
    "T10n0279_044:0232b16_1": "云何為菩薩摩訶薩順忍？",
    "T10n0279_044:0232b16_2": "謂於諸法，思惟觀察，平等無違，隨順了知，令心清淨，正住修習，趣入成就。",
    "T10n0279_044:0232b18_3": "是名：菩薩摩訶薩第二順忍。",
    "T10n0279_044:0232b19_0": "「佛子！",
    "T10n0279_044:0232b19_1": "云何為菩薩摩訶薩無生法忍？",
    "T10n0279_044:0232b19_2": "佛子！",
    "T10n0279_044:0232b19_3": "此菩薩摩訶薩不見有少法生，亦不見有少法滅。",
    "T10n0279_044:0232b21_4": "何以故？",
    "T10n0279_044:0232b21_5": "若無生則無滅，若無滅則無盡，若無盡則離垢，若離垢則無差別，若無差別則無處所，若無處所則寂靜，若寂靜則離欲，若離欲則無作，若無作則無願，若無願則無住，若無住則無去無來。",
    "T10n0279_044:0232b25_6": "是名：菩薩摩訶薩第三無生法忍。",
    "T10n0279_044:0232b27_0": "「佛子！",
    "T10n0279_044:0232b27_1": "云何為菩薩摩訶薩如幻忍？",
    "T10n0279_044:0232b27_2": "佛子！",
    "T10n0279_044:0232b27_3": "此菩薩摩訶薩知一切法，皆悉如幻，從因緣起，於一法中解多法，於多法中解一法。",
    "T10n0279_044:0232b29_4": "此菩薩知諸法如幻已，了達國土，了達眾生，了達法界，了達世間平等，了達佛出現平等，了達三世平等，成就種種神通變化。",
    "T10n0279_044:0232c03_5": "譬如幻，非象、非馬，非車、非步，非男、非女，非童男、非童女，非樹、非葉、非華、非果，非地、非水、非火、非風，非晝、非夜，非日、非月，非半月、非一月，非一年、非百年，非一劫、非多劫，非定、非亂，非純、非雜，非一、非異，非廣、非狹，非多、非少，非量、非無量，非麁、非細，非是一切種種眾物；種種非幻，幻非種種，然由幻故，示現種種差別之事。",
    "T10n0279_044:0232c10_6": "菩薩摩訶薩亦復如是，觀一切世間如幻，所謂：業世間、煩惱世間、國土世間、法世間、時世間、趣世間、成世間、壞世間、運動世間、造作世間。",
    "T10n0279_044:0232c13_7": "菩薩摩訶薩觀一切世間如幻時，不見眾生生，不見眾生滅；不見國土生，不見國土滅；不見諸法生，不見諸法滅；不見過去可分別，不見未來有起作，不見現在一念住；不觀察菩提，不分別菩提；不見佛出現，不見佛涅槃；不見住大願，不見入正住，不出平等性。",
    "T10n0279_044:0232c19_8": "是菩薩雖成就佛國土，知國土無差別；雖成就眾生界，知眾生無差別；雖普觀法界，而安住法性寂然不動；雖達三世平等，而不違分別三世法；雖成就蘊、處，而永斷所依；雖度脫眾生，而了知法界平等無種種差別；雖知一切法遠離文字不可言說，而常說法辯才無盡；雖不取著化眾生事，而不捨大悲，為度一切轉於法輪；雖為開示過去因緣，而知因緣性無有動轉。",
    "T10n0279_044:0232c28_0": "是名：菩薩摩訶薩第四如幻忍。",
    "T10n0279_044:0232c29_0": "「佛子！",
    "T10n0279_044:0232c29_1": "云何為菩薩摩訶薩如焰忍？",
    "T10n0279_044:0232c29_2": "佛子！",
    "T10n0279_044:0232c29_3": "此菩薩摩訶薩知一切世間同於陽焰。",
    "T10n0279_044:0233a01_4": "譬如陽焰，無有方所，非內、非外，非有、非無，非斷、非常，非一色、非種種色亦非無色，但隨世間言說顯示。",
    "T10n0279_044:0233a04_5": "菩薩如是如實觀察，了知諸法，現證一切，令得圓滿。",
    "T10n0279_044:0233a05_6": "是名：菩薩摩訶薩第五如焰忍。",
    "T10n0279_044:0233a06_0": "「佛子！",
    "T10n0279_044:0233a06_1": "云何為菩薩摩訶薩如夢忍？",
    "T10n0279_044:0233a06_2": "佛子！",
    "T10n0279_044:0233a06_3": "此菩薩摩訶薩知一切世間如夢。",
    "T10n0279_044:0233a07_4": "譬如夢，非世間、非離世間，非欲界、非色界、非無色界，非生、非沒，非染、非淨，而有示現。",
    "T10n0279_044:0233a09_5": "菩薩摩訶薩亦復如是，知一切世間悉同於夢，無有變異故，如夢自性故，如夢執著故，如夢性離故，如夢本性故，如夢所現故，如夢無差別故，如夢想分別故，如夢覺時故。",
    "T10n0279_044:0233a13_6": "是名：菩薩摩訶薩第六如夢忍。",
    "T10n0279_044:0233a15_0": "「佛子！",
    "T10n0279_044:0233a15_1": "云何為菩薩摩訶薩如響忍？",
    "T10n0279_044:0233a15_2": "佛子！",
    "T10n0279_044:0233a15_3": "此菩薩摩訶薩聞佛說法，觀諸法性，修學成就，到於彼岸；知一切音聲，悉同於響，無來無去，如是示現。",
    "T10n0279_044:0233a18_4": "佛子！",
    "T10n0279_044:0233a18_5": "此菩薩摩訶薩觀如來聲，不從內出，不從外出，亦不從於內外而出；雖了此聲非內、非外、非內外出，而能示現善巧名句，成就演說。",
    "T10n0279_044:0233a21_6": "譬如谷響，從緣所起，而與法性無有相違，令諸眾生隨類各解而得修學。",
    "T10n0279_044:0233a22_7": "如帝釋夫人阿脩羅女，名曰：舍支，於一音中出千種音，亦不心念令如是出。",
    "T10n0279_044:0233a24_8": "菩薩摩訶薩亦復如是，入無分別界，成就善巧隨類之音，於無邊世界中恒轉法輪。",
    "T10n0279_044:0233a26_9": "此菩薩善能觀察一切眾生，以廣長舌相而為演說，其聲無礙，遍十方土，令隨所宜，聞法各異；雖知聲無起而普現音聲，雖知無所說而廣說諸法；妙音平等，隨類各解，悉以智慧而能了達。",
    "T10n0279_044:0233b01_10": "是名：菩薩摩訶薩第七如響忍。",
    "T10n0279_044:0233b03_0": "「佛子！",
    "T10n0279_044:0233b03_1": "云何為菩薩摩訶薩如影忍？",
    "T10n0279_044:0233b03_2": "佛子！",
    "T10n0279_044:0233b03_3": "此菩薩摩訶薩，非於世間生，非於世間沒；非在世間內，非在世間外；非行於世間，非不行世間；非同於世間，非異於世間；非往於世間，非不往世間；非住於世間，非不住世間；非是世間，非出世間；非修菩薩行，非捨於大願；非實，非不實。",
    "T10n0279_044:0233b09_4": "雖常行一切佛法，而能辦一切世間事，不隨世間流，亦不住法流。",
    "T10n0279_044:0233b10_5": "譬如日月、男子、女人、舍宅、山林、河泉等物，於油、於水、於身、於寶、於明鏡等清淨物中而現其影。",
    "T10n0279_044:0233b12_6": "影與油等，非一、非異，非離、非合，於川流中亦不漂度，於池井內亦不沈沒，雖現其中，無所染著。",
    "T10n0279_044:0233b15_7": "然諸眾生，知於此處有是影現，亦知彼處無如是影；遠物、近物雖皆影現，影不隨物而有近遠。",
    "T10n0279_044:0233b17_8": "菩薩摩訶薩亦復如是，能知自身及以他身，一切皆是智之境界，不作二解，謂自、他別，而於自國土、於他國土，各各差別，一時普現。",
    "T10n0279_044:0233b20_9": "如種子中，無有根芽、莖節、枝葉，而能生起如是等事。",
    "T10n0279_044:0233b21_10": "菩薩摩訶薩亦復如是，於無二法中分別二相，善巧方便，通達無礙。",
    "T10n0279_044:0233b23_11": "是名：菩薩摩訶薩第八如影忍。",
    "T10n0279_044:0233b23_12": "菩薩摩訶薩成就此忍，雖不往詣十方國土，而能普現一切佛剎；亦不離此，亦不到彼，如影普現，所行無礙；令諸眾生見差別身，同於世間堅實之相，然此差別即非差別，別與不別無所障礙。",
    "T10n0279_044:0233b28_13": "此菩薩從於如來種性而生，身、語及意清淨無礙，故能獲得無邊色相清淨之身。",
    "T10n0279_044:0233c01_0": "「佛子！",
    "T10n0279_044:0233c01_1": "云何為菩薩摩訶薩如化忍？",
    "T10n0279_044:0233c01_2": "佛子！",
    "T10n0279_044:0233c01_3": "此菩薩摩訶薩知一切世間皆悉如化。",
    "T10n0279_044:0233c02_4": "所謂：一切眾生意業化，覺想所起故；一切世間諸行化，分別所起故；一切苦樂顛倒化，妄取所起故；一切世間不實法化，言說所現故；一切煩惱分別化，想念所起故；復有清淨調伏化，無分別所現故；於三世不轉化，無生平等故；菩薩願力化，廣大修行故；如來大悲化，方便示現故；轉法輪方便化，智慧無畏辯才所說故。",
    "T10n0279_044:0233c10_5": "菩薩如是了知世間、出世間化，現證知，廣大知，無邊知，如事知，自在知，真實知，非虛妄見所能傾動，隨世所行亦不失壞。",
    "T10n0279_044:0233c12_6": "譬如化，不從心起、不從心法起，不從業起、不受果報，非世間生、非世間滅，不可隨逐、不可攬觸，非久住、非須臾住，非行世間、非離世間，不專繫一方，不普屬諸方，非有量、非無量，不厭不息、非不厭息，非凡、非聖，非染、非淨，非生、非死，非智、非愚，非見、非不見，非依世間、非入法界，非黠慧、非遲鈍，非取、非不取，非生死、非涅槃，非有、非無有。",
    "T10n0279_044:0233c20_7": "菩薩如是善巧方便，行於世間修菩薩道，了知世法，分身化往；不著世間，不取自身，於世、於身無所分別；不住世間，不離世間；不住於法，不離於法；以本願故，不棄捨一眾生界，不調伏少眾生界。",
    "T10n0279_044:0233c25_8": "不分別法；非不分別，知諸法性無來無去，雖無所有而滿足佛法，了法如化非有非無。",
    "T10n0279_044:0233c27_9": "佛子！",
    "T10n0279_044:0233c27_10": "菩薩摩訶薩如是安住如化忍時，悉能滿足一切諸佛菩提之道，利益眾生。",
    "T10n0279_044:0233c28_11": "是名：菩薩摩訶薩第九如化忍。",
    "T10n0279_044:0233c29_12": "菩薩摩訶薩成就此忍，凡有所作悉同於化，譬如化士，於一切佛剎無所依住，於一切世間無所取著，於一切佛法不生分別，而趣佛菩提無有懈倦，修菩薩行離諸顛倒，雖無有身而現一切身，雖無所住而住眾國土，雖無有色而普現眾色，雖不著實際而明照法性平等圓滿。",
    "T10n0279_044:0234a06_13": "佛子！",
    "T10n0279_044:0234a07_14": "此菩薩摩訶薩於一切法無所依止，名：解脫者；一切過失悉皆捨離，名：調伏者；不動不轉，普入一切如來眾會，名：神通者；於無生法已得善巧，名：無退者；具一切力，須彌、鐵圍不能為障，名：無礙者。",
    "T10n0279_044:0234a12_0": "「佛子！",
    "T10n0279_044:0234a12_1": "云何為菩薩摩訶薩如空忍？",
    "T10n0279_044:0234a12_2": "佛子！",
    "T10n0279_044:0234a12_3": "此菩薩摩訶薩了一切法界猶如虛空，以無相故；一切世界猶如虛空，以無起故；一切法猶如虛空，以無二故；一切眾生行猶如虛空，無所行故；一切佛猶如虛空，無分別故；一切佛力猶如虛空，無差別故；一切禪定猶如虛空，三際平等故；所說一切法猶如虛空，不可言說故；一切佛身猶如虛空，無著無礙故。",
    "T10n0279_044:0234a19_4": "菩薩如是，以如虛空方便，了一切法皆無所有。",
    "T10n0279_044:0234a20_5": "佛子！",
    "T10n0279_044:0234a21_0": "菩薩摩訶薩以如虛空忍智了一切法時，得如虛空身、身業，得如虛空語、語業，得如虛空意、意業。",
    "T10n0279_044:0234a23_1": "譬如虛空，一切法依不生不歿；菩薩摩訶薩亦復如是，一切法身不生不歿。",
    "T10n0279_044:0234a24_2": "譬如虛空，不可破壞；菩薩摩訶薩亦復如是，智慧諸力不可破壞。",
    "T10n0279_044:0234a26_3": "譬如虛空，一切世間之所依止而無所依；菩薩摩訶薩亦復如是，一切諸法之所依止而無所依。",
    "T10n0279_044:0234a28_4": "譬如虛空，無生、無滅，能持一切世間生、滅；菩薩摩訶薩亦復如是，無向、無得，能示向、得，普使世間修行清淨。",
    "T10n0279_044:0234b02_0": "譬如虛空，無方、無隅，而能顯現無邊方、隅；菩薩摩訶薩亦復如是，無業、無報，而能顯示種種業、報。",
    "T10n0279_044:0234b04_1": "譬如虛空，非行、非住，而能示現種種威儀；菩薩摩訶薩亦復如是，非行、非住，而能分別一切諸行。",
    "T10n0279_044:0234b06_2": "譬如虛空，非色、非非色，而能示現種種諸色；菩薩摩訶薩亦復如是，非世間色、非出世間色，而能示現一切諸色。",
    "T10n0279_044:0234b08_3": "譬如虛空，非久、非近，而能久住，現一切物；菩薩摩訶薩亦復如是，非久、非近，而能久住，顯示菩薩所行諸行。",
    "T10n0279_044:0234b11_4": "譬如虛空，非淨、非穢，不離淨、穢；菩薩摩訶薩亦復如是，非障、非無障，不離障、無障。",
    "T10n0279_044:0234b13_5": "譬如虛空，一切世間皆現其前，非現一切世間之前；菩薩摩訶薩亦復如是，一切諸法皆現其前，非現一切諸法之前。",
    "T10n0279_044:0234b15_6": "譬如虛空，普入一切，而無邊際；菩薩摩訶薩亦復如是，普入諸法，而菩薩心無有邊際。",
    "T10n0279_044:0234b17_7": "何以故？",
    "T10n0279_044:0234b17_8": "菩薩所作如虛空故。",
    "T10n0279_044:0234b18_9": "謂所有修習、所有嚴淨、所有成就皆悉平等，一體、一味、一種，分量如虛空，清淨遍一切處。",
    "T10n0279_044:0234b20_10": "如是證知一切諸法，於一切法無有分別，嚴淨一切諸佛國土，圓滿一切無所依身，了一切方無有迷惑，具一切力不可摧壞，滿足一切無邊功德，已到一切甚深法處，通達一切波羅蜜道，普坐一切金剛之座，普發一切隨類之音，為一切世間轉於法輪未曾失時。",
    "T10n0279_044:0234b26_11": "是名：菩薩摩訶薩第十如空忍。",
    "T10n0279_044:0234b27_0": "菩薩摩訶薩成就此忍，得無來身，以無去故；得無生身，以無滅故；得無動身，以無壞故；得不實身，離虛妄故；得一相身，以無相故；得無量身，佛力無量故；得平等身，同如相故；得無差別身，等觀三世故；得至一切處身，淨眼等照無障礙故；得離欲際身，知一切法無合散故；得虛空無邊際身，福德藏無盡如虛空故；得無斷無盡法性平等辯才身，知一切法相唯是一相，無性為性如虛空故；得無量無礙音聲身，無所障礙如虛空故；得具足一切善巧清淨菩薩行身，於一切處皆無障礙如虛空故；得一切佛法海次第相續身，不可斷絕如虛空故；得一切佛剎中現無量佛剎身，離諸貪著如虛空無邊故；得示現一切自在法無休息身，如虛空大海無邊際故；得一切不可壞堅固勢力身，如虛空任持一切世間故；得諸根明利如金剛堅固不可壞身，如虛空一切劫火不能燒故；得持一切世間力身，智慧力如虛空故。",
    "T10n0279_044:0234c16_1": "「佛子！",
    "T10n0279_044:0234c16_2": "是名菩薩摩訶薩十種忍。」",
    "T10n0279_044:0234c17_3": "爾時，普賢菩薩摩訶薩欲重宣其義而說頌言：「譬如世有人，　　聞有寶藏處，　以其可得故，　　心生大歡喜。",
    "T10n0279_044:0234c21_0": "　如是大智慧，　　菩薩真佛子，　聽聞諸佛法，　　甚深寂滅相。",
    "T10n0279_044:0234c23_0": "　聞此深法時，　　其心得安隱，　不驚亦不怖，　　亦不生恐畏。",
    "T10n0279_044:0234c25_0": "　大士求菩提，　　聞斯廣大音，　心淨能堪忍，　　於此無疑惑。",
    "T10n0279_044:0234c27_0": "　自念以聞此，　　甚深微妙法，　當成一切智，　　人天大導師。",
    "T10n0279_044:0234c29_0": "　菩薩聞此音，　　其心大歡喜，　發生堅固意，　　願求諸佛法。",
    "T10n0279_044:0235a02_0": "　以樂菩提故，　　其心漸調伏，　令信益增長，　　於法無違謗。",
    "T10n0279_044:0235a04_0": "　是故聞此音，　　其心得堪忍，　安住而不動，　　修行菩薩行。",
    "T10n0279_044:0235a06_0": "　為求菩提故，　　專行向彼道，　精進無退轉，　　不捨眾善軛。",
    "T10n0279_044:0235a08_0": "　以求菩提故，　　其心無恐畏，　聞法增勇猛，　　供佛令歡喜。",
    "T10n0279_044:0235a10_0": "　如有大福人，　　獲得真金藏，　隨身所應服，　　造作莊嚴具。",
    "T10n0279_044:0235a12_0": "　菩薩亦如是，　　聞此甚深義，　思惟增智海，　　以修隨順法。",
    "T10n0279_044:0235a14_0": "　法有亦順知，　　法無亦順知，　隨彼法如是，　　如是知諸法。",
    "T10n0279_044:0235a16_0": "　成就清淨心，　　明徹大歡喜，　知法從緣起，　　勇猛勤修習。",
    "T10n0279_044:0235a18_0": "　平等觀諸法，　　了知其自性，　不違佛法藏，　　普覺一切法。",
    "T10n0279_044:0235a20_0": "　志樂常堅固，　　嚴淨佛菩提，　不動如須彌，　　一心求正覺。",
    "T10n0279_044:0235a22_0": "　以發精進意，　　復修三昧道，　無量劫勤行，　　未曾有退失。",
    "T10n0279_044:0235a24_0": "　菩薩所入法，　　是佛所行處，　於此能了知，　　其心無厭怠。",
    "T10n0279_044:0235a26_0": "　如無等所說，　　平等觀諸法，　非不平等忍，　　能成平等智。",
    "T10n0279_044:0235a28_0": "　隨順佛所說，　　成就此忍門，　如法而了知，　　亦不分別法。",
    "T10n0279_044:0235b01_0": "　三十三天中，　　所有諸天子，　共同一器食，　　所食各不同。",
    "T10n0279_044:0235b03_0": "　所食種種食，　　不從十方來，　如其所修業，　　自然咸在器。",
    "T10n0279_044:0235b05_0": "　菩薩亦如是，　　觀察一切法，　悉從因緣起，　　無生故無滅，　無滅故無盡，　　無盡故無染，　於世變異法，　　了知無變異，　無異則無處，　　無處則寂滅，　其心無染著，　　願度諸群生。",
    "T10n0279_044:0235b11_0": "　專念於佛法，　　未嘗有散動，　而以悲願心，　　方便行於世。",
    "T10n0279_044:0235b13_0": "　勤求於十力，　　處世而不住，　無去亦無來，　　方便善說法。",
    "T10n0279_044:0235b15_0": "　此忍最為上，　　了法無有盡，　入於真法界，　　實亦無所入。",
    "T10n0279_044:0235b17_0": "　菩薩住此忍，　　普見諸如來，　同時與授記，　　斯名受佛職。",
    "T10n0279_044:0235b19_0": "　了達三世法，　　寂滅清淨相，　而能化眾生，　　置於善道中。",
    "T10n0279_044:0235b21_0": "　世間種種法，　　一切皆如幻，　若能如是知，　　其心無所動。",
    "T10n0279_044:0235b23_0": "　諸業從心生，　　故說心如幻，　若離此分別，　　普滅諸有趣。",
    "T10n0279_044:0235b25_0": "　譬如工幻師，　　普現諸色像，　徒令眾貪樂，　　畢竟無所得。",
    "T10n0279_044:0235b27_0": "　世間亦如是，　　一切皆如幻，　無性亦無生，　　示現有種種。",
    "T10n0279_044:0235b29_0": "　度脫諸眾生，　　令知法如幻，　眾生不異幻，　　了幻無眾生。",
    "T10n0279_044:0235c02_0": "　眾生及國土，　　三世所有法，　如是悉無餘，　　一切皆如幻。",
    "T10n0279_044:0235c04_0": "　幻作男女形，　　及象馬牛羊，　屋宅池泉類，　　園林華果等。",
    "T10n0279_044:0235c06_0": "　幻物無知覺，　　亦無有住處，　畢竟寂滅相，　　但隨分別現。",
    "T10n0279_044:0235c08_0": "　菩薩能如是，　　普見諸世間，　有無一切法，　　了達悉如幻。",
    "T10n0279_044:0235c10_0": "　眾生及國土，　　種種業所造，　入於如幻際，　　於彼無依著。",
    "T10n0279_044:0235c12_0": "　如是得善巧，　　寂滅無戲論，　住於無礙地，　　普現大威力。",
    "T10n0279_044:0235c14_0": "　勇猛諸佛子，　　隨順入妙法，　善觀一切想，　　纏網於世間。",
    "T10n0279_044:0235c16_0": "　眾想如陽焰，　　令眾生倒解，　菩薩善知想，　　捨離一切倒。",
    "T10n0279_044:0235c18_0": "　眾生各別異，　　形類非一種，　了達皆是想，　　一切無真實。",
    "T10n0279_044:0235c20_0": "　十方諸眾生，　　皆為想所覆，　若捨顛倒見，　　則滅世間想。",
    "T10n0279_044:0235c22_0": "　世間如陽焰，　　以想有差別，　知世住於想，　　遠離三顛倒。",
    "T10n0279_044:0235c24_0": "　譬如熱時焰，　　世見謂為水，　水實無所有，　　智者不應求。",
    "T10n0279_044:0235c26_0": "　眾生亦復然，　　世趣皆無有，　如焰住於想，　　無礙心境界。",
    "T10n0279_044:0235c28_0": "　若離於諸想，　　亦離諸戲論，　愚癡著想者，　　悉令得解脫。",
    "T10n0279_044:0236a01_0": "　遠離憍慢心，　　除滅世間想，　住盡無盡處，　　是菩薩方便。",
    "T10n0279_044:0236a03_0": "　菩薩了世法，　　一切皆如夢，　非處非無處，　　體性恒寂滅。",
    "T10n0279_044:0236a05_0": "　諸法無分別，　　如夢不異心，　三世諸世間，　　一切悉如是。",
    "T10n0279_044:0236a07_0": "　夢體無生滅，　　亦無有方所，　三界悉如是，　　見者心解脫。",
    "T10n0279_044:0236a09_0": "　夢不在世間，　　不在非世間，　此二不分別，　　得入於忍地。",
    "T10n0279_044:0236a11_0": "　譬如夢中見，　　種種諸異相，　世間亦如是，　　與夢無差別。",
    "T10n0279_044:0236a13_0": "　住於夢定者，　　了世皆如夢，　非同非是異，　　非一非種種。",
    "T10n0279_044:0236a15_0": "　眾生諸剎業，　　雜染及清淨，　如是悉了知，　　與夢皆平等。",
    "T10n0279_044:0236a17_0": "　菩薩所行行，　　及以諸大願，　明了皆如夢，　　與世亦無別。",
    "T10n0279_044:0236a19_0": "　了世皆空寂，　　不壞於世法，　譬如夢所見，　　長短等諸色。",
    "T10n0279_044:0236a21_0": "　是名如夢忍，　　因此了世法，　疾成無礙智，　　廣度諸群生。",
    "T10n0279_044:0236a23_0": "　修行如是行，　　出生廣大解，　巧知諸法性，　　於法心無著。",
    "T10n0279_044:0236a25_0": "　一切諸世間，　　種種諸音聲，　非內亦非外，　　了之悉如響。",
    "T10n0279_044:0236a27_0": "　如聞種種響，　　心不生分別；　菩薩聞音聲，　　其心亦如是。",
    "T10n0279_044:0236a29_0": "　瞻仰諸如來，　　及聽說法音，　演契經無量，　　雖聞無所著。",
    "T10n0279_044:0236b02_0": "　如響無來處，　　所聞聲亦然，　而能分別法，　　與法無乖謬。",
    "T10n0279_044:0236b04_0": "　善了諸音聲，　　於聲不分別，　知聲悉空寂，　　普出清淨音。",
    "T10n0279_044:0236b06_0": "　了法不在言，　　善入無言際，　而能示言說，　　如響遍世間。",
    "T10n0279_044:0236b08_0": "　了知言語道，　　具足音聲分，　知聲性空寂，　　以世言音說。",
    "T10n0279_044:0236b10_0": "　如世所有音，　　示同分別法，　其音悉周遍，　　開悟諸群生。",
    "T10n0279_044:0236b12_0": "　菩薩獲此忍，　　淨音化世間，　善巧說三世，　　於世無所著。",
    "T10n0279_044:0236b14_0": "　為欲利世間，　　專意求菩提，　而常入法性，　　於彼無分別。",
    "T10n0279_044:0236b16_0": "　普觀諸世間，　　寂滅無體性，　而恒為饒益，　　修行意不動。",
    "T10n0279_044:0236b18_0": "　不住於世間，　　不離於世間，　於世無所依，　　依處不可得。",
    "T10n0279_044:0236b20_0": "　了知世間性，　　於性無染著，　雖不依世間，　　化世令超度。",
    "T10n0279_044:0236b22_0": "　世間所有法，　　悉知其自性，　了法無有二，　　無二亦無著。",
    "T10n0279_044:0236b24_0": "　心不離世間，　　亦不住世間，　非於世間外，　　修行一切智。",
    "T10n0279_044:0236b26_0": "　譬如水中影，　　非內亦非外，　菩薩求菩提，　　了世非世間。",
    "T10n0279_044:0236b28_0": "　不於世住出，　　以世不可說，　亦不在內外，　　如影現世間。",
    "T10n0279_044:0236c01_0": "　入此甚深義，　　離垢悉明徹，　不捨本誓心，　　普照智慧燈。",
    "T10n0279_044:0236c03_0": "　世間無邊際，　　智入悉齊等，　普化諸群生，　　令其捨眾著。",
    "T10n0279_044:0236c05_0": "　觀察甚深法，　　利益群生眾，　從此入於智，　　修行一切道。",
    "T10n0279_044:0236c07_0": "　菩薩觀諸法，　　諦了悉如化，　而行如化行，　　畢竟永不捨。",
    "T10n0279_044:0236c09_0": "　隨順化自性，　　修習菩提道，　一切法如化，　　菩薩行亦然。",
    "T10n0279_044:0236c11_0": "　一切諸世間，　　及以無量業，　平等悉如化，　　畢竟住寂滅。",
    "T10n0279_044:0236c13_0": "　三世所有佛，　　一切亦如化，　本願修諸行，　　變化成如來。",
    "T10n0279_044:0236c15_0": "　佛以大慈悲，　　度脫化眾生，　度脫亦如化，　　化力為說法。",
    "T10n0279_044:0236c17_0": "　知世皆如化，　　不分別世間，　化事種種殊，　　皆由業差別。",
    "T10n0279_044:0236c19_0": "　修習菩提行，　　莊嚴於化藏，　無量善莊嚴，　　如業作世間。",
    "T10n0279_044:0236c21_0": "　化法離分別，　　亦不分別法，　此二俱寂滅，　　菩薩行如是。",
    "T10n0279_044:0236c23_0": "　化海了於智，　　化性印世間，　化非生滅法，　　智慧亦如是。",
    "T10n0279_044:0236c25_0": "　第十忍明觀，　　眾生及諸法，　體性皆寂滅，　　如空無處所。",
    "T10n0279_044:0236c27_0": "　獲此如空智，　　永離諸取著，　如空無種種，　　於世無所礙。",
    "T10n0279_044:0236c29_0": "　成就空忍力，　　如空無有盡，　境界如虛空，　　不作空分別。",
    "T10n0279_044:0237a02_0": "　虛空無體性，　　亦復非斷滅，　亦無種種別，　　智力亦如是。",
    "T10n0279_044:0237a04_0": "　虛空無初際，　　亦復無中後，　其量不可得，　　菩薩智亦然。",
    "T10n0279_044:0237a06_0": "　如是觀法性，　　一切如虛空，　無生亦無滅，　　菩薩之所得。",
    "T10n0279_044:0237a08_0": "　自住如空法，　　復為眾生說，　降伏一切魔，　　皆斯忍方便。",
    "T10n0279_044:0237a10_0": "　世間相差別，　　皆空無有相，　入於無相處，　　諸相悉平等。",
    "T10n0279_044:0237a12_0": "　唯以一方便，　　普入眾世間，　謂知三世法，　　悉等虛空性。",
    "T10n0279_044:0237a14_0": "　智慧與音聲，　　及以菩薩身，　其性如虛空，　　一切皆寂滅。",
    "T10n0279_044:0237a16_0": "　如是十種忍，　　佛子所修行，　其心善安住，　　廣為眾生說。",
    "T10n0279_044:0237a18_0": "　於此善修學，　　成就廣大力，　法力及智力，　　為菩提方便。",
    "T10n0279_044:0237a20_0": "　通達此忍門，　　成就無礙智，　超過一切眾，　　轉於無上輪。",
    "T10n0279_044:0237a22_0": "　所修廣大行，　　其量不可得，　調御師智海，　　乃能分別知。",
    "T10n0279_044:0237a24_0": "　捨我而修行，　　入於深法性，　心常住淨法，　　以是施群生。",
    "T10n0279_044:0237a26_0": "　眾生及剎塵，　　尚可知其數，　菩薩諸功德，　　無能度其限。",
    "T10n0279_044:0237a28_0": "　菩薩能成就，　　如是十種忍，　智慧及所行，　　眾生莫能測。」",
    "T10n0279_044:0237b01_0": "大方廣佛華嚴經卷第四十四"
}