{
    "T23n1435_037:0264b19_0": "十誦律卷第三十七(第六誦之二)",
    "T23n1435_037:0264b21_0": "後秦北印度三藏弗若多羅譯",
    "T23n1435_037:0264b22_0": "雜誦中調達事之二",
    "T23n1435_037:0264b23_0": "佛在王舍城方黑石聖山，與大比丘眾七百人俱。",
    "T23n1435_037:0264b24_1": "爾時世尊中前著衣持鉢，阿難隨後入王舍城乞食。",
    "T23n1435_037:0264b25_2": "食後往詣講堂，於眾僧前敷坐處坐。",
    "T23n1435_037:0264b26_3": "調達亦如是，中前著衣持鉢，迦留羅提舍隨後，入王舍城乞食。",
    "T23n1435_037:0264b27_4": "食後詣講堂隨次第坐，坐已調達僧中唱言：「比丘應盡形受著納衣、應盡形受乞食、應盡形受一食、應盡形受露地住、應盡形受斷肉魚。",
    "T23n1435_037:0264c01_5": "是五法隨順少欲知足、易養易滿、知時知量、精進持戒清淨、一心遠離、向泥洹門。",
    "T23n1435_037:0264c03_6": "若比丘行是五法，疾得泥洹。」",
    "T23n1435_037:0264c04_7": "調達爾時，非法說法法說非法、善說非善非善說善、犯說非犯、非犯說犯、輕說重、重說輕、有殘說無殘、無殘說有殘、常所行法說非常所行法、非常所行法說常所行法、言說非言、非言說言。",
    "T23n1435_037:0264c08_8": "佛爾時自約勅調達：「汝莫作方便破和合僧，莫受持破僧因緣事。",
    "T23n1435_037:0264c09_9": "汝與僧共和合，和合者歡喜無諍，一心一學如水乳合安樂行。",
    "T23n1435_037:0264c11_10": "汝莫非法說法、法說非法、非善說善、善說非善、非犯說犯、犯說非犯、輕說重、重說輕、有殘說無殘、無殘說有殘、常所行法說非常所行法、非常所行法說常所行法、言說非言、非言說言。」",
    "T23n1435_037:0264c15_11": "調達聞佛如是約勅，不捨破僧因緣事。",
    "T23n1435_037:0264c16_12": "當佛約勅調達不捨是事，爾時迦留羅提舍比丘，在調達後以扇扇調達。",
    "T23n1435_037:0264c17_13": "加留羅提舍比丘，即時偏袒右肩、合掌白佛言：「如佛讚歎頭陀功德，上人調達亦讚歎頭陀功德。",
    "T23n1435_037:0264c20_14": "佛何以生妬心？」",
    "T23n1435_037:0264c20_15": "佛言：「癡人！",
    "T23n1435_037:0264c20_16": "我有何妬心？",
    "T23n1435_037:0264c21_17": "過去諸佛讚歎納衣、聽著納衣。",
    "T23n1435_037:0264c21_18": "我今亦讚歎納衣、聽著納衣，亦聽著居士衣。",
    "T23n1435_037:0264c22_19": "癡人！",
    "T23n1435_037:0264c22_20": "過去諸佛讚歎乞食、聽乞食。",
    "T23n1435_037:0264c23_21": "我今亦讚歎乞食、聽乞食，亦聽請食。",
    "T23n1435_037:0264c24_22": "癡人！",
    "T23n1435_037:0264c24_23": "過去諸佛讚歎一食、聽一食。",
    "T23n1435_037:0264c25_24": "我今讚歎一食、聽一食，亦聽再食。",
    "T23n1435_037:0264c25_25": "癡人！",
    "T23n1435_037:0264c26_0": "過去諸佛讚歎露地住、聽露地住。",
    "T23n1435_037:0264c26_1": "我今讚歎露地住、聽露地住，亦聽房舍住。",
    "T23n1435_037:0264c27_2": "癡人！",
    "T23n1435_037:0264c27_3": "我不聽噉三種不淨肉：若見、若聞、若疑。",
    "T23n1435_037:0264c28_4": "見者，自眼見是畜生為我故殺。",
    "T23n1435_037:0264c29_5": "聞者，從可信人聞為汝故殺是畜生。",
    "T23n1435_037:0265a01_6": "疑者，是中無屠賣家，又無自死者，是人凶惡，能故奪畜生命。",
    "T23n1435_037:0265a02_7": "癡人！",
    "T23n1435_037:0265a02_8": "如是三種肉我不聽噉。",
    "T23n1435_037:0265a03_9": "癡人！",
    "T23n1435_037:0265a03_10": "我聽噉三種淨肉。",
    "T23n1435_037:0265a03_11": "何等三？",
    "T23n1435_037:0265a03_12": "不見、不聞、不疑。",
    "T23n1435_037:0265a04_13": "不見者，不自眼見為我故殺是畜生。",
    "T23n1435_037:0265a05_14": "不聞者，不從可信人聞為汝故殺是畜生。",
    "T23n1435_037:0265a06_15": "不疑者，是中有屠兒，是人慈心，不能奪畜生命。",
    "T23n1435_037:0265a07_16": "我聽噉如是三種淨肉。",
    "T23n1435_037:0265a07_17": "癡人！",
    "T23n1435_037:0265a07_18": "若大祠，所謂象祠、馬祠、人祠、和闍毘耶祠、三若波陀祠、隨意祠，若諸世會殺生處祠，如是大祠世會中，不聽沙門釋子噉肉。",
    "T23n1435_037:0265a10_19": "何以故？",
    "T23n1435_037:0265a10_20": "是大祠世會，皆為客故。」",
    "T23n1435_037:0265a11_21": "佛說是已，即從坐起入室坐禪。",
    "T23n1435_037:0265a12_22": "爾時調達作是言：「我調達僧中唱言：『比丘應盡形著納衣、應盡形乞食、應盡形一食、應盡形露地住、應盡形不噉肉魚。』",
    "T23n1435_037:0265a14_23": "隨何比丘，憙樂是五法者，便起捉籌。」",
    "T23n1435_037:0265a15_24": "唱已調達及四伴即起捉籌。",
    "T23n1435_037:0265a16_25": "調達第二復作是言：「我調達僧中唱言：『比丘應盡形著納衣、應盡形乞食、應盡形一食、應盡形露地住、應盡形不噉肉魚。』",
    "T23n1435_037:0265a19_0": "隨何比丘，喜樂是五法者，便起捉籌。」",
    "T23n1435_037:0265a19_1": "唱第二語已，有二百五十比丘，從坐起捉籌。",
    "T23n1435_037:0265a20_2": "調達第三復作是言：「我調達僧中唱言：『比丘應盡形著納衣、應盡形乞食、應盡形一食、應盡形露地住、應盡形不噉肉魚。』",
    "T23n1435_037:0265a23_3": "隨何比丘，憙樂是五法者，便起捉籌。」",
    "T23n1435_037:0265a24_4": "第三唱已，復有二百五十比丘，從坐起捉籌。",
    "T23n1435_037:0265a25_5": "爾時調達，即將是眾還自住處，更立法制。",
    "T23n1435_037:0265a26_6": "調達作是言：「應盡形著納衣、應盡形乞食、應盡形一食、應盡形露地住、應盡形不噉肉魚，隨何比丘，不憙樂、不忍受是五法者，是人去我等遠，與我別異不共語。」",
    "T23n1435_037:0265a29_7": "世尊晡時從禪室起，於僧中坐，告諸比丘：「調達以八邪法覆心，不覺破僧。",
    "T23n1435_037:0265b02_8": "何等八？",
    "T23n1435_037:0265b02_9": "利衰、毀譽、稱譏、苦樂、惡知識、惡伴黨。」",
    "T23n1435_037:0265b03_10": "調達聞佛說其破僧壞轉法輪，歡喜作是念：「瞿曇沙門有大神通力勢，我能破彼和合僧，我好名聲流布四方：瞿曇沙門有大神通力勢，調達能破彼和合僧。」",
    "T23n1435_037:0265b07_11": "便如佛在僧中坐時，右舍利弗、目連在左。",
    "T23n1435_037:0265b08_12": "調達亦如是，右俱迦梨、左迦留羅提舍。",
    "T23n1435_037:0265b09_13": "時舍利弗、目連白佛言：「世尊！",
    "T23n1435_037:0265b09_14": "我等今往調達眾中，有可化者開導令還？」",
    "T23n1435_037:0265b10_15": "佛言：「隨意。」",
    "T23n1435_037:0265b10_16": "舍利弗、目連即詣調達講堂。",
    "T23n1435_037:0265b11_17": "有一比丘，見舍利弗、目連往調達眾所，宛轉啼哭似木段轉作是念：「如是惡世，舍利弗、目連捨離世尊，反就調達。」",
    "T23n1435_037:0265b14_18": "佛見比丘知而故問：「汝今何以宛轉啼哭，如似木段？」",
    "T23n1435_037:0265b15_19": "答言：「世尊！",
    "T23n1435_037:0265b15_20": "如是惡世，舍利弗、目連捨離如來，反就調達。」",
    "T23n1435_037:0265b16_21": "佛言：「比丘！",
    "T23n1435_037:0265b16_22": "若舍利弗、目連捨我去，更求智慧者，無有是處。」",
    "T23n1435_037:0265b17_23": "比丘聞佛語，心大歡喜，稱言：「舍利弗、目連！",
    "T23n1435_037:0265b18_24": "捨如來去，更求智慧者，無有是處。」",
    "T23n1435_037:0265b19_25": "爾時調達遙見舍利弗、目連來，心大歡喜作是念：「瞿曇沙門第一好大弟子二人，今轉屬我。」",
    "T23n1435_037:0265b21_26": "如佛見舍利弗、目連來時，舉右手言：「善來！",
    "T23n1435_037:0265b22_27": "舍利弗、目連！」",
    "T23n1435_037:0265b22_28": "調達亦爾，見舍利弗、目連來，亦舉右手言：「善來！",
    "T23n1435_037:0265b24_0": "舍利弗、目連！」",
    "T23n1435_037:0265b24_1": "即遣右俱伽梨安舍利弗，遣左迦留羅提舍安目連。",
    "T23n1435_037:0265b25_2": "如佛在眾中語舍利弗、目連：「汝等為眾說法，我脊痛小息。」",
    "T23n1435_037:0265b26_3": "調達亦爾，在眾中語舍利弗、目連：「汝等為諸比丘說法，我脊痛小息。」",
    "T23n1435_037:0265b28_4": "如佛四褻欝多羅僧敷，以僧伽梨作枕、右脇臥。",
    "T23n1435_037:0265b29_5": "調達亦爾，四褻欝多羅僧敷，以僧伽梨作枕、右脇臥。",
    "T23n1435_037:0265c01_6": "時有天神，深愛佛法故，令調達睡，轉左脇臥、鼾睡寱語、嚬呻振擺、斷齒作聲。",
    "T23n1435_037:0265c03_7": "時舍利弗為諸比丘說法，種種因緣讚歎佛法僧戒，種種呵責說調達過罪惡道分，當墮阿鼻地獄一劫壽不可救。",
    "T23n1435_037:0265c05_8": "目連即入如是禪定，以是定力於是處沒，出於東方虛空中，現四威儀行立坐臥；入火光三昧，現種種色光：青、黃、赤、白、紫、碧、縹、綠；身上出水身下出火，或身上出火身下出水，南西北方亦復如是。",
    "T23n1435_037:0265c10_9": "現神變已還坐本處。",
    "T23n1435_037:0265c10_10": "時是眾中五百比丘，見神通聞說法已作是念：「我等或錯墮邪道中。」",
    "T23n1435_037:0265c12_11": "第二舍利弗復為諸比丘說法，種種因緣讚歎佛法僧戒，種種呵責說調達過罪惡道分，當墮阿鼻地獄一劫壽不可救。",
    "T23n1435_037:0265c15_12": "目連即入如是禪定，以是定力於是處沒，出於東方虛空中，現四威儀行立坐臥；入火光三昧，現種種色光：青、黃、赤、白、紫、碧、縹、綠；身上出水身下出火，或身上出火身下出水，南西北方亦復如是。",
    "T23n1435_037:0265c19_13": "現神變已還坐本處。",
    "T23n1435_037:0265c19_14": "第二諸比丘生疑作是念：「我等在邪道耶？」",
    "T23n1435_037:0265c20_15": "第三舍利弗復為說法，種種因緣讚歎佛法僧戒，種種呵責說調達過罪惡道分，當墮阿鼻地獄一劫壽不可救。",
    "T23n1435_037:0265c23_16": "目連即入如是禪定，以是定力於是處沒，出於東方虛空中，現四威儀行立坐臥；入火光三昧，現種種色光：青、黃、赤、白、紫、碧、縹、綠；身上出水身下出火，或身上出火身下出水，南西北方亦復如是。",
    "T23n1435_037:0265c27_17": "現神變已還坐本處。",
    "T23n1435_037:0265c28_18": "第三諸比丘作是念：「我等實錯定墮邪道。」",
    "T23n1435_037:0265c29_19": "舍利弗、目連即從坐起去，五百比丘亦從坐起去。",
    "T23n1435_037:0266a01_20": "時舍利弗、目連及五百比丘，俱詣佛所，頭面禮佛足却坐一面。",
    "T23n1435_037:0266a02_21": "時調達講堂空無大眾，唯有四伴在。",
    "T23n1435_037:0266a03_22": "迦留羅提舍先在調達左，調達見目連來，驅迦留羅提舍安目連。",
    "T23n1435_037:0266a05_23": "爾時迦留羅提舍以是因緣故，以右脚蹴調達，令覺語言：「樂眾調達！",
    "T23n1435_037:0266a06_24": "舍利弗、目連奪汝眾去。」",
    "T23n1435_037:0266a07_25": "調達覺已，見講堂空，迷悶墮床。",
    "T23n1435_037:0266a07_26": "時四伴以冷水灑，還得醒悟，作是念：「我是釋種姓瞿曇大人，不可屈下從他。」",
    "T23n1435_037:0266a09_27": "語諸比丘：「先有外道法隱沒不了，我今當發起明了住是法中。",
    "T23n1435_037:0266a11_0": "汝等當知，我從今不復屬沙門瞿曇。」",
    "T23n1435_037:0266a11_1": "作是語時，即名捨戒。",
    "T23n1435_037:0266a12_2": "諸比丘白佛言：「希有世尊！",
    "T23n1435_037:0266a12_3": "舍利弗、目連，求調達便疾得其便。」",
    "T23n1435_037:0266a13_4": "佛言：「不但今世得調達便，過去世時亦得其便。",
    "T23n1435_037:0266a14_5": "汝今善聽！」",
    "T23n1435_037:0266a15_0": "佛即廣說本生因緣，語諸比丘：「過去世時，有一射師多諸弟子。",
    "T23n1435_037:0266a16_1": "師作是念：『諸弟子中第一巧者，以女妻之及四馬車，附釵千箭、千金錢。』",
    "T23n1435_037:0266a18_2": "其後知一弟子最上巧射，即嫁女與及四馬車，附釵千箭及千金錢。",
    "T23n1435_037:0266a19_3": "弟子與女同載一車還所住處，道中有千賊，餘人見賊語弟子言：『是中有千賊，莫從此道，為賊所惱。』",
    "T23n1435_037:0266a21_4": "是弟子發憍慢心，自恃技能，從是道去。",
    "T23n1435_037:0266a22_5": "時千賊下道側食，是弟子亭車道中，遣婦語賊主：『與我食分。』",
    "T23n1435_037:0266a24_6": "婦即詣彼語其賊主言：『某射師弟子故遣我來索食分。』",
    "T23n1435_037:0266a25_7": "賊主作是念：『如是道中遣如是使，必是無畏，當與食分。』",
    "T23n1435_037:0266a26_8": "諸賊憂愁咸作是念：『我等用是活為？",
    "T23n1435_037:0266a27_9": "何不殺是人、取是女作婦，取四馬車千箭千金錢用？』",
    "T23n1435_037:0266a28_10": "語女言：『還去，不與食分。』",
    "T23n1435_037:0266a29_11": "是女還言：『不肯與我等食分。』",
    "T23n1435_037:0266a29_12": "更遣往語言：『若汝等不肯與我食分，各起莊嚴來共鬪戰。』",
    "T23n1435_037:0266b02_13": "即復往語。",
    "T23n1435_037:0266b02_14": "時彼賊中百人莊嚴來共鬪戰，弟子以百箭殺百人，如是二百、三百乃至九百九十九人，唯留一箭以擬賊主。",
    "T23n1435_037:0266b04_15": "賊主作是念：『我用是活為？",
    "T23n1435_037:0266b05_16": "一人殺滅千人。』",
    "T23n1435_037:0266b05_17": "即起著杖捉弓擩箭。",
    "T23n1435_037:0266b06_18": "是二人皆善知射，俱相求便。",
    "T23n1435_037:0266b06_19": "弟子作是念：『我云何當得其便？』",
    "T23n1435_037:0266b07_20": "即語婦云：『汝小遠於彼歌舞動身，令莊嚴具作聲、舉衣現身。』",
    "T23n1435_037:0266b09_21": "是婦即於一面歌舞動身，令莊嚴具作聲、舉衣現身。",
    "T23n1435_037:0266b10_22": "賊主見聞已心動，弟子得便放一箭殺之。」",
    "T23n1435_037:0266b11_23": "佛言：「爾時射師者，豈異人乎！",
    "T23n1435_037:0266b11_24": "則我身是。",
    "T23n1435_037:0266b12_25": "弟子者，舍利弗是。",
    "T23n1435_037:0266b12_26": "女人者，目連是。",
    "T23n1435_037:0266b12_27": "爾時賊主，調達是。",
    "T23n1435_037:0266b13_28": "爾時二人求便得便，今亦求便得便。」",
    "T23n1435_037:0266b14_29": "爾時世尊，廣說如是本生。",
    "T23n1435_037:0266b15_0": "佛在舍衛國，爾時長老優波離問佛言：「世尊！",
    "T23n1435_037:0266b16_0": "所言破僧者，云何名破僧？",
    "T23n1435_037:0266b16_1": "齊幾所名破僧？」",
    "T23n1435_037:0266b16_2": "佛語優波離：「用十四破僧事，若從是中隨所用事。",
    "T23n1435_037:0266b18_3": "十四者，非法說法、法說非法、非善說善、善說非善、犯說非犯、非犯說犯、輕說重、重說輕、有殘說無殘、無殘說有殘、常所行法說非常所行法、非常所行法說常所行法、非說言說、說言非說。",
    "T23n1435_037:0266b22_4": "於是中非法說法，偷蘭遮。",
    "T23n1435_037:0266b22_5": "法說非法，偷羅遮。",
    "T23n1435_037:0266b23_6": "非善說善，偷羅遮。",
    "T23n1435_037:0266b23_7": "善說非善，偷羅遮。",
    "T23n1435_037:0266b24_8": "非犯說犯，偷蘭遮。",
    "T23n1435_037:0266b24_9": "犯說非犯，偷蘭遮。",
    "T23n1435_037:0266b25_10": "有殘說無殘，偷蘭遮。",
    "T23n1435_037:0266b25_11": "無殘說有殘，偷蘭遮。",
    "T23n1435_037:0266b26_0": "輕說重，偷蘭遮。",
    "T23n1435_037:0266b26_1": "重說輕，偷蘭遮。",
    "T23n1435_037:0266b26_2": "常所行法說非常所行法，偷蘭遮。",
    "T23n1435_037:0266b27_3": "非常所行法說常所行法，偷蘭遮。",
    "T23n1435_037:0266b28_4": "非說言說，偷蘭遮。",
    "T23n1435_037:0266b28_5": "說言非說，偷蘭遮。",
    "T23n1435_037:0266b29_6": "若是比丘非法說法，以是非法教眾折伏眾破和合僧，破和合僧已得大罪，得大罪已一劫壽墮阿鼻地獄中。",
    "T23n1435_037:0266c02_7": "若比丘非法說法、法說非法、非善說善、善說非善、犯說非犯、非犯說犯、有殘說無殘、無殘說有殘、輕說重、重說輕、常所行法說非常所行法、非常所行法說常所行法、說言非說、非說言說。",
    "T23n1435_037:0266c06_8": "若比丘以是等十四非法，教眾折伏眾破和合僧，破和合僧已得大罪，得大罪已一劫壽墮阿鼻地獄中。",
    "T23n1435_037:0266c09_9": "優波離！",
    "T23n1435_037:0266c09_10": "是十四事名破僧。",
    "T23n1435_037:0266c09_11": "若十四事中隨用何事，亦名破僧。",
    "T23n1435_037:0266c10_12": "若比丘非法中生非法想，於破僧中生非法見，知破僧是非法，以是心破僧，得逆罪。",
    "T23n1435_037:0266c12_13": "若比丘非法中生非法想，破僧中生疑，以是心破僧，得逆罪。",
    "T23n1435_037:0266c13_14": "若比丘非法中生非法想，破僧中生是法見，是人不得逆罪。",
    "T23n1435_037:0266c15_15": "若比丘非法中生法想，破僧中生法見，是比丘不得逆罪。",
    "T23n1435_037:0266c16_16": "若比丘非法中生法想，破僧因緣中生疑，是比丘不得逆罪。」",
    "T23n1435_037:0266c17_17": "優波離又問佛言：「世尊！",
    "T23n1435_037:0266c18_18": "云何名和合僧？」",
    "T23n1435_037:0266c18_19": "佛語優波離：「有十四事名破僧；若滅此事，名和合僧。",
    "T23n1435_037:0266c19_20": "十四者，非法說非法、法說法、善說善、非善說非善、犯說犯、非犯說非犯、有殘說有殘、無殘說無殘、輕說輕、重說重、常所行法說常所行法、非常所行法說非常所行法、說言是說、非說言非說。",
    "T23n1435_037:0266c24_21": "若比丘非法說非法，以是教眾折伏眾和合破眾，永受天上樂。",
    "T23n1435_037:0266c25_22": "若比丘如法說如法，以是教眾折伏眾和合破眾，永受天上樂。",
    "T23n1435_037:0266c27_23": "若比丘善說善、非善說非善、犯說犯、非犯說非犯、有殘說有殘、無殘說無殘、輕說輕、重說重、常所行法說常所行法、非常所行法說非常所行法、說言說、非說言非說。",
    "T23n1435_037:0267a01_24": "若以是等十四法，教眾折伏眾和合破眾，永受天上樂。",
    "T23n1435_037:0267a03_0": "是名十四事和合僧。",
    "T23n1435_037:0267a03_1": "若比丘從十四事中，隨所用事和合僧，永受天上樂。」",
    "T23n1435_037:0267a04_2": "佛語優波離：「一比丘不能破和合僧，若二、若三、四、五、六、七、八，亦不能破和合。",
    "T23n1435_037:0267a06_3": "比丘僧極少乃至九清淨同見比丘，能破和合比丘僧。",
    "T23n1435_037:0267a07_4": "優波離！",
    "T23n1435_037:0267a07_5": "一比丘尼不能破和合僧，若二、若三、四、五、六、七、八、九清淨同見比丘尼，亦不能破和合僧。",
    "T23n1435_037:0267a09_6": "優波離！",
    "T23n1435_037:0267a09_7": "非一式叉摩尼、非一沙彌沙彌尼、非一出家出家尼能破和合僧，若二、若三、四、五、六、七、八、九清淨同見，亦不能破和合僧。",
    "T23n1435_037:0267a12_8": "優波離！",
    "T23n1435_037:0267a12_9": "有二因緣，名破僧：一唱說、二取籌。",
    "T23n1435_037:0267a13_10": "唱說者，如調達於僧中乃至第二、第三唱言：『我調達作是語。』",
    "T23n1435_037:0267a14_11": "取籌者，如調達初唱竟共四伴取籌。」",
    "T23n1435_037:0267a15_12": "長老優波離問佛言：「世尊！",
    "T23n1435_037:0267a16_13": "擯比丘能破僧不？",
    "T23n1435_037:0267a16_14": "及隨順擯比丘、助隨順擯比丘，若作擯比丘及隨順作擯比丘、助隨順作擯比丘，若大長老及隨順大長老比丘、助隨順大長老比丘，皆能破僧不？」",
    "T23n1435_037:0267a20_15": "佛言：「一切比丘皆能破僧，唯除擯人不能破僧。」",
    "T23n1435_037:0267a22_0": "佛在王舍城。",
    "T23n1435_037:0267a22_1": "爾時六群比丘，以木棒自打治身。",
    "T23n1435_037:0267a23_2": "諸居士呵責言：「諸沙門釋子自言：『善好有德。』",
    "T23n1435_037:0267a24_3": "以木棒自治身，如王、如大臣。」",
    "T23n1435_037:0267a24_4": "是事白佛，佛言：「從今不應以木棒治身。",
    "T23n1435_037:0267a25_5": "治者，突吉羅。」",
    "T23n1435_037:0267a25_6": "諸比丘以木丸自治身，佛言：「從今不聽以木丸治身。",
    "T23n1435_037:0267a27_7": "治者，突吉羅。」",
    "T23n1435_037:0267a27_8": "佛在舍衛國，六群比丘洗浴，以鉋刮身毛脫，諸居士呵責言：「諸沙門釋子自言：『善好有德。』",
    "T23n1435_037:0267a29_9": "洗浴以鉋刮身毛脫，如王、如大臣。」",
    "T23n1435_037:0267b01_10": "是事白佛，佛言：「從今洗浴不聽以鉋刮身毛脫。",
    "T23n1435_037:0267b02_11": "刮者，突吉羅。」",
    "T23n1435_037:0267b02_12": "爾時有比丘名強耆羅，多毛，洗浴已毛中水濕衣爛壞、身體臭穢，是事白佛：「願聽洗浴時以鉋刮去水。」",
    "T23n1435_037:0267b05_0": "佛言：「聽。」",
    "T23n1435_037:0267b05_1": "爾時六群比丘以香塗身，諸居士呵責言：「諸比丘自言：『善好有德。』",
    "T23n1435_037:0267b06_2": "以香塗身，如王、如大臣。」",
    "T23n1435_037:0267b07_3": "是事白佛，佛言：「從今不聽以香塗身。",
    "T23n1435_037:0267b08_0": "塗者，突吉羅。」",
    "T23n1435_037:0267b08_1": "六群比丘以掌治身，諸居士呵責言：「諸比丘自言：『善好有德。』",
    "T23n1435_037:0267b09_2": "以掌治身，如王、如大臣。」",
    "T23n1435_037:0267b10_3": "是事白佛，佛言：「從今不聽以掌治身。",
    "T23n1435_037:0267b11_0": "治身者，突吉羅。",
    "T23n1435_037:0267b11_1": "掌有二種：手掌、脚掌。",
    "T23n1435_037:0267b11_2": "手掌治，突吉羅。",
    "T23n1435_037:0267b12_3": "脚掌治，亦突吉羅。",
    "T23n1435_037:0267b12_4": "除手掌脚掌，以餘身分治者，亦突吉羅。」",
    "T23n1435_037:0267b13_5": "爾時六群比丘就柱治身，是事白佛，佛言：「從今不聽就柱治身。",
    "T23n1435_037:0267b15_6": "就治者，突吉羅。」",
    "T23n1435_037:0267b15_7": "六群比丘就壁治身、就石治身，佛言：「從今不應就壁、石治身。",
    "T23n1435_037:0267b16_8": "就治者，突吉羅。」",
    "T23n1435_037:0267b18_0": "佛在迦維羅衛國。",
    "T23n1435_037:0267b18_1": "爾時釋摩男，請佛及僧明日食，佛默然受。",
    "T23n1435_037:0267b19_2": "釋摩男知佛默然受請已，頭面禮佛足右遶而去，還舍通夜辦種種多美飲食，早起敷坐處，遣使白佛：「時到，唯聖知時。」",
    "T23n1435_037:0267b22_0": "爾時諸比丘以油塗足，是國多塵土著比丘脚，諸居士婦以兩手接比丘足作禮，然後洗手捉鉢下食。",
    "T23n1435_037:0267b24_1": "有比丘語居士婦言：「先洗手已捉鉢。」",
    "T23n1435_037:0267b25_2": "答言：「已洗。",
    "T23n1435_037:0267b25_3": "若汝不油塗脚上來者，當有何過？」",
    "T23n1435_037:0267b26_4": "佛見居士婦呵責比丘作如是事。",
    "T23n1435_037:0267b26_5": "佛食後還僧坊，以是事集比丘僧，語諸比丘：「從今不應以油塗足入白衣家。",
    "T23n1435_037:0267b28_6": "塗足入白衣舍者，突吉羅。",
    "T23n1435_037:0267b29_7": "若有泥有瘡塗入者，不犯。」",
    "T23n1435_037:0267b29_8": "六群比丘油塗頭，諸居士呵責言：「諸沙門釋子自言：『善好有德。』",
    "T23n1435_037:0267c02_9": "以油塗頭如白衣。」",
    "T23n1435_037:0267c02_10": "佛言：「從今不聽比丘以油塗頭。",
    "T23n1435_037:0267c03_11": "塗者，突吉羅。",
    "T23n1435_037:0267c03_12": "若新剃髮、若頭痛、若房舍內塗者，不犯。」",
    "T23n1435_037:0267c04_13": "六群比丘莊嚴面目，諸居士呵責言：「諸比丘自言：『善好有德。』",
    "T23n1435_037:0267c06_14": "莊嚴面目，如王、如大臣。」",
    "T23n1435_037:0267c06_15": "是事白佛，佛言：「從今不應莊嚴面目。",
    "T23n1435_037:0267c07_16": "莊嚴者，突吉羅。」",
    "T23n1435_037:0267c07_17": "六群比丘以莊嚴故畫眼。",
    "T23n1435_037:0267c08_18": "諸居士呵責言：「諸比丘自言：『善好有德。』",
    "T23n1435_037:0267c09_19": "畫眼如王如大臣。」",
    "T23n1435_037:0267c09_20": "是事白佛，佛言：「從今不聽比丘為莊嚴故畫眼。",
    "T23n1435_037:0267c10_21": "畫者，突吉羅。",
    "T23n1435_037:0267c11_22": "畫眼有五種：一者墨畫、二者空青畫、三者雜畫、四者華畫、五者樹汁畫。",
    "T23n1435_037:0267c12_23": "若為治病故畫眼，不犯。」",
    "T23n1435_037:0267c13_24": "六群比丘腕上繫縷，諸居士呵責言：「諸比丘自言：『善好有德。』",
    "T23n1435_037:0267c14_25": "以雜色縷繫腕上，如王、如大臣。」",
    "T23n1435_037:0267c15_26": "是事白佛，佛言：「從今不聽以雜色縷繫腕上。",
    "T23n1435_037:0267c16_27": "繫者，突吉羅。」",
    "T23n1435_037:0267c16_28": "六群比丘縷絡腋，諸居士呵責言：「諸比丘自言：『善好有德。』",
    "T23n1435_037:0267c18_29": "以縷絡腋如婆羅門。」",
    "T23n1435_037:0267c18_30": "是事白佛，佛言：「從今不聽比丘以縷絡腋。",
    "T23n1435_037:0267c19_31": "絡腋者，突吉羅。」",
    "T23n1435_037:0267c19_32": "六群比丘畜莊嚴身具，諸居士呵責言：「諸沙門釋子自言：『善好有德。』",
    "T23n1435_037:0267c21_33": "畜莊嚴身具自莊嚴身，如王、如大臣。」",
    "T23n1435_037:0267c22_34": "是事白佛，佛言：「從今不聽比丘畜莊嚴身具。",
    "T23n1435_037:0267c23_35": "畜者，突吉羅。」",
    "T23n1435_037:0267c23_36": "六群比丘以臂釧自莊嚴，佛言：「不應畜臂釧自莊嚴。",
    "T23n1435_037:0267c24_37": "畜者，突吉羅。」",
    "T23n1435_037:0267c25_0": "六群比丘著指環，如王、如大臣。",
    "T23n1435_037:0267c25_1": "佛言：「不應著指環。",
    "T23n1435_037:0267c26_2": "著者，突吉羅。」",
    "T23n1435_037:0267c26_3": "六群比丘著瓔珞，佛言：「比丘不應著瓔珞。",
    "T23n1435_037:0267c27_4": "著者，突吉羅。」",
    "T23n1435_037:0267c27_5": "六群比丘著縷臂釧，佛言：「比丘不應著縷臂釧。",
    "T23n1435_037:0267c28_6": "著者，突吉羅。」",
    "T23n1435_037:0267c29_7": "六群比丘以金銀鎖鑷穿耳，佛言：「不得以鎖鑷穿耳。",
    "T23n1435_037:0268a01_8": "穿耳者，突吉羅。」",
    "T23n1435_037:0268a01_9": "長老跋提，本白衣時著葡萄葉鑷，作比丘已本習氣故，猶故著之。",
    "T23n1435_037:0268a03_10": "諸居士呵責言：「是比丘著葡萄葉鑷，如王、如大臣。」",
    "T23n1435_037:0268a04_11": "是事白佛，佛言：「從今不應著。",
    "T23n1435_037:0268a05_12": "著者，突吉羅。」",
    "T23n1435_037:0268a05_13": "佛遮一切莊嚴具故，六群比丘便以幣、帛繩、樹葉、樹皮、木、白鑞、鉛錫作耳圈著，諸居士言：「汝等不著金銀葉鑷，何用圈耳為？」",
    "T23n1435_037:0268a08_14": "佛言：「從今不聽比丘以幣、帛繩、樹葉、樹皮、木、白鑞、鉛錫作耳圈著。",
    "T23n1435_037:0268a09_15": "著者，突吉羅。",
    "T23n1435_037:0268a09_16": "乃至以草簪穿耳孔中者，突吉羅。」",
    "T23n1435_037:0268a10_17": "爾時六群比丘著耳環，佛言：「不應著耳環。",
    "T23n1435_037:0268a11_18": "著者，突吉羅。」",
    "T23n1435_037:0268a11_19": "又六群比丘畜約髮寶物。",
    "T23n1435_037:0268a12_20": "諸居士呵責言：「諸沙門釋子自言：『善好有德。』",
    "T23n1435_037:0268a13_21": "畜約髮寶物，如王、如大臣。」",
    "T23n1435_037:0268a14_0": "是事白佛，佛言：「從今不應畜約髮寶物。",
    "T23n1435_037:0268a14_1": "畜者，突吉羅。」",
    "T23n1435_037:0268a15_2": "又六群比丘著金鬘。",
    "T23n1435_037:0268a15_3": "諸居士呵責言：「沙門釋子自言：『善好有德。』",
    "T23n1435_037:0268a16_4": "著金鬘如王如大臣。」",
    "T23n1435_037:0268a17_5": "佛言：「比丘不應著金鬘。",
    "T23n1435_037:0268a17_6": "著者，突吉羅。」",
    "T23n1435_037:0268a17_7": "又六群比丘治爪使白，佛言：「不應治爪使白。",
    "T23n1435_037:0268a18_8": "治者，突吉羅。」",
    "T23n1435_037:0268a19_9": "佛在王舍城，爾時諸比丘入王舍城乞食，得菴羅果、菴羅果羹。",
    "T23n1435_037:0268a20_10": "諸比丘言：「佛不聽我等受菴羅果、菴羅果羹。」",
    "T23n1435_037:0268a21_11": "是事白佛，佛言：「從今聽比丘受菴羅果、菴羅果羹。」",
    "T23n1435_037:0268a22_12": "佛在王舍城，爾時瓶沙王有菴羅樹常生果，王信敬佛法故問諸比丘：「食菴羅果不？」",
    "T23n1435_037:0268a24_13": "答言：「食。」",
    "T23n1435_037:0268a24_14": "王言：「食我此菴羅樹果。」",
    "T23n1435_037:0268a25_15": "是守果人不信敬佛法，有黃熟好果，留作王分及夫人王子大臣大官分；此果中有生者、青者、瘀者、虫鳥所落者，持與比丘。",
    "T23n1435_037:0268a28_16": "六群比丘到是處，取黃熟好果已，語守果人：「授與我來。」",
    "T23n1435_037:0268a29_17": "是人答言：「汝等已取，何須更受？」",
    "T23n1435_037:0268b01_18": "是中有比丘少欲知足行頭陀，聞是事心不喜，向佛廣說。",
    "T23n1435_037:0268b02_19": "佛以是因緣集比丘僧，集比丘僧已，問六群比丘：「汝實作是事不？」",
    "T23n1435_037:0268b04_20": "答言：「實作。",
    "T23n1435_037:0268b04_21": "世尊！」",
    "T23n1435_037:0268b04_22": "佛以種種因緣呵責六群比丘：「云何名比丘，先自觸菴羅果，然後從淨人受噉？",
    "T23n1435_037:0268b06_23": "從今比丘，若自手觸菴羅果，後從淨人受者不應食。",
    "T23n1435_037:0268b07_24": "食者，突吉羅。",
    "T23n1435_037:0268b07_25": "如菴羅果，餘一切果亦如是。」",
    "T23n1435_037:0268b09_0": "佛在舍衛國。",
    "T23n1435_037:0268b09_1": "爾時憍薩羅國波斯匿王，遣使至瓶沙王所，讚歎波斯匿王言：「我王善好有福德，四瓶自然有乳滿，以供王飲；自然粳米日滿八斗器，以供王食。」",
    "T23n1435_037:0268b12_2": "瓶沙王亦自讚歎己國：「我此土有菴羅果常生，樹提居士樹果生妙衣。」",
    "T23n1435_037:0268b14_3": "瓶沙王即遣信勅守園人，送菴羅果。",
    "T23n1435_037:0268b15_4": "守園人作是念：「以此沙門取果因緣故，世尊必遮比丘噉菴羅果。」",
    "T23n1435_037:0268b16_5": "守園人即語王使言：「此園無有菴羅果，所有果沙門釋子先已噉盡。」",
    "T23n1435_037:0268b18_6": "使還白王：「守園人言：『所有菴羅果，沙門釋子先已噉盡。』」",
    "T23n1435_037:0268b19_7": "王言：「我亦自知此非果時。",
    "T23n1435_037:0268b19_8": "若少多有者，可示彼使令知相貌。」",
    "T23n1435_037:0268b20_9": "守園人得少多果已，往送奉王。",
    "T23n1435_037:0268b21_10": "有比丘少欲知足行頭陀，聞是事心不喜，呵責言：「云何名比丘，噉菴羅常生果，令灌頂王自遣使索不得？」",
    "T23n1435_037:0268b23_11": "呵責已以是事白佛。",
    "T23n1435_037:0268b24_12": "佛以是因緣集比丘僧，集僧已佛種種因緣呵責：「云何名比丘，噉菴羅常生果，令灌頂王自遣使索不得？」",
    "T23n1435_037:0268b26_13": "種種因緣呵責已，語諸比丘：「從今菴羅常生果不應噉。",
    "T23n1435_037:0268b27_14": "噉者，突吉羅。」",
    "T23n1435_037:0268b29_0": "佛在舍衛國。",
    "T23n1435_037:0268b29_1": "爾時諸比丘入舍衛國乞食，得菴羅羹。",
    "T23n1435_037:0268c01_2": "諸比丘疑不受，作是念：「我等將不墮乞美食耶？」",
    "T23n1435_037:0268c02_3": "是事白佛，佛言：「若不索他自與，得取。」",
    "T23n1435_037:0268c03_4": "憍薩羅國一住處僧得施果，諸比丘不知云何？",
    "T23n1435_037:0268c04_5": "是事白佛，佛言：「應以五種作淨噉。",
    "T23n1435_037:0268c04_6": "何謂為五？",
    "T23n1435_037:0268c05_7": "火淨、刀淨、爪淨、鸚鵡淨、子不生淨。」",
    "T23n1435_037:0268c06_0": "佛在芻摩國。",
    "T23n1435_037:0268c06_1": "爾時阿那律共行弟子口乾病，醫師教含阿摩勒，口可得差。",
    "T23n1435_037:0268c07_2": "弟子答言：「佛未聽我含阿摩勒。」",
    "T23n1435_037:0268c08_3": "是事白佛，佛言：「聽比丘口病含阿摩勒。",
    "T23n1435_037:0268c09_4": "何以故？",
    "T23n1435_037:0268c09_5": "口乾病相宜故。」",
    "T23n1435_037:0268c09_6": "有憍薩羅國一住處僧得施果，從淨人受未作淨，諸比丘不知云何？",
    "T23n1435_037:0268c11_7": "是事白佛，佛言：「應食外膚，莫食子。」",
    "T23n1435_037:0268c12_8": "佛在王舍城。",
    "T23n1435_037:0268c12_9": "爾時樹提居士舉物，客從海中還持一栴檀段，餉樹提居士。",
    "T23n1435_037:0268c13_10": "居士大富，多金銀、珍寶、車璩、馬瑙、珊瑚等無量。",
    "T23n1435_037:0268c14_11": "得是栴檀不以在意，即使作栴檀鉢著絡囊中，懸高象牙杙上。",
    "T23n1435_037:0268c16_12": "作是言：「若沙門、婆羅門不以梯杖能得者便取。」",
    "T23n1435_037:0268c17_13": "爾時富樓那迦葉，聞樹提居士為我故作栴檀鉢，即往問言：「汝為我作栴檀鉢耶？」",
    "T23n1435_037:0268c19_14": "居士答言：「我作栴檀鉢懸高象牙杙上，沙門、婆羅門不以梯杖能得者與。」",
    "T23n1435_037:0268c20_15": "富樓那作是念：「居士欲見神通力。」",
    "T23n1435_037:0268c21_16": "即挑頭而去。",
    "T23n1435_037:0268c21_17": "摩伽梨俱賒子、珊闍耶毘羅荼子、尼揵陀若提子、迦求陀迦旃延、阿耆陀翅舍欽婆羅，聞樹提居士為我作栴檀鉢，往詣其所問言：「汝為我作栴檀鉢耶？」",
    "T23n1435_037:0268c25_18": "居士言：「我作栴檀鉢懸高象牙杙上，沙門、婆羅門不以梯杖能得者與，非不與。」",
    "T23n1435_037:0268c27_19": "皆作是念：「是居士欲見神通力故。」",
    "T23n1435_037:0268c28_0": "挑頭而去。",
    "T23n1435_037:0268c28_1": "爾時長老賓頭盧頗羅墮，聞樹提居士作栴檀鉢絡囊盛懸高象牙杙上，沙門、婆羅門不以梯杖能得者與，非不與。",
    "T23n1435_037:0269a01_2": "聞已詣目連所言：「長老目連！",
    "T23n1435_037:0269a02_3": "汝知不？",
    "T23n1435_037:0269a02_4": "樹提居士作栴檀鉢絡囊盛懸高象牙杙上，作是言：『諸沙門、婆羅門不以梯杖能取者與，非不與。』」",
    "T23n1435_037:0269a04_5": "目連言：「汝師子吼中第一，便可往取。」",
    "T23n1435_037:0269a05_6": "爾時長老賓頭盧頗羅墮，過夜中前著衣持鉢，以好威儀行住坐立，往詣樹提居士舍。",
    "T23n1435_037:0269a07_7": "樹提居士遙見賓頭盧行住坐立威儀清淨著衣持鉢，作是念：「如是比丘行住坐立威儀清淨著衣持鉢，必能取鉢。」",
    "T23n1435_037:0269a10_8": "居士即從坐起，偏袒右肩、合掌向賓頭盧言：「善來頗羅墮！",
    "T23n1435_037:0269a11_9": "久不來此。」",
    "T23n1435_037:0269a11_10": "命就座坐，樹提居士頭面禮頗羅墮足，賓頭盧坐已問居士言：「汝實作栴檀鉢盛絡囊中懸高象牙杙上作是言：『諸沙門、婆羅門不以梯杖能取者與，非不與。』」",
    "T23n1435_037:0269a15_11": "答言：「實爾。」",
    "T23n1435_037:0269a15_12": "賓頭盧即入如是禪定，便於座上申手取鉢以示居士。",
    "T23n1435_037:0269a16_13": "居士語言：「如我先語，即便屬汝。」",
    "T23n1435_037:0269a17_14": "居士又言：「暫與我來。」",
    "T23n1435_037:0269a18_0": "即取鉢入，盛滿粳米飯授與賓頭盧。",
    "T23n1435_037:0269a18_1": "賓頭盧食已，便持是鉢示諸比丘言：「汝等看是鉢香好可愛。」",
    "T23n1435_037:0269a20_2": "諸比丘言：「實爾！",
    "T23n1435_037:0269a20_3": "從何處得？」",
    "T23n1435_037:0269a20_4": "賓頭盧廣說上事。",
    "T23n1435_037:0269a21_5": "是中有比丘少欲知足行頭陀，聞是事心不喜，種種因緣呵責言：「云何名比丘，為赤裸外道物故，未受大戒人前，現過人聖法？」",
    "T23n1435_037:0269a24_0": "呵已向佛廣說。",
    "T23n1435_037:0269a24_1": "佛以是事集比丘僧，知而故問賓頭盧頗羅墮：「汝實作是事不？」",
    "T23n1435_037:0269a25_2": "答言：「實作。",
    "T23n1435_037:0269a26_0": "世尊！」",
    "T23n1435_037:0269a26_1": "佛種種因緣呵責賓頭盧：「云何名比丘，為赤裸外道物木鉢故，於未受大戒人前現過人聖法？」",
    "T23n1435_037:0269a28_2": "呵責已語頗羅墮：「盡形壽擯汝，不應此閻浮提住。」",
    "T23n1435_037:0269a29_3": "賓頭盧受佛教已，頭面禮佛足右遶還自房，所受僧臥具床榻盡以還僧。",
    "T23n1435_037:0269b02_0": "持衣鉢入如是定，於閻浮提沒瞿耶尼現，到已多教化優婆塞、優婆夷，多畜弟子，起僧坊房舍，畜共行弟子、近行弟子，廣宣佛法。",
    "T23n1435_037:0269b04_1": "佛爾時遣賓頭盧去不久集比丘僧，集僧已語諸比丘：「從今不聽畜八種鉢。",
    "T23n1435_037:0269b06_2": "何等八？",
    "T23n1435_037:0269b06_3": "金鉢、銀鉢、琉璃鉢、摩尼珠鉢、銅鉢、白鑞鉢、木鉢、石鉢。",
    "T23n1435_037:0269b07_4": "畜者，突吉羅。",
    "T23n1435_037:0269b08_5": "聽汝等畜二種鉢：鐵鉢、瓦鉢。」",
    "T23n1435_037:0269b08_6": "瓦鉢喜破，佛言：「綴用。」",
    "T23n1435_037:0269b09_7": "優波離問佛：「以何物綴？」",
    "T23n1435_037:0269b09_8": "佛言：「應用毛、芻摩、劫貝、麻、文闍草、婆婆草。」",
    "T23n1435_037:0269b10_9": "彼國多熱故，綴中生虫。",
    "T23n1435_037:0269b11_10": "佛言：「應解綴，曬已還綴。」",
    "T23n1435_037:0269b12_11": "諸比丘日日解曬還綴疲極。",
    "T23n1435_037:0269b12_12": "有一比丘能鍛銅，是比丘白佛言：「願聽以二種物綴鉢：若鐵、若銅。」",
    "T23n1435_037:0269b14_13": "佛言：「聽用若鐵、若銅。」",
    "T23n1435_037:0269b15_0": "佛在舍衛國。",
    "T23n1435_037:0269b15_1": "爾時有比丘起欲心故，自截男根苦惱垂死。",
    "T23n1435_037:0269b16_2": "諸比丘以是事白佛，佛言：「汝等看是癡人！",
    "T23n1435_037:0269b17_3": "應斷異，所斷異。",
    "T23n1435_037:0269b17_4": "應斷者，貪欲、瞋恚、愚癡。」",
    "T23n1435_037:0269b18_5": "如是呵已語諸比丘：「從今不聽斷男根。",
    "T23n1435_037:0269b19_6": "斷者，偷蘭遮。」",
    "T23n1435_037:0269b19_7": "復有比丘為作浴破薪故，毒蛇從朽木中出囓比丘指。",
    "T23n1435_037:0269b20_8": "比丘作是念：「此毒必入身。」",
    "T23n1435_037:0269b21_9": "即自斷指，由是指撅。",
    "T23n1435_037:0269b21_10": "諸居士入寺中見比丘撅指，作是言：「沙門釋子亦有撅指。」",
    "T23n1435_037:0269b23_11": "是中有比丘少欲知足行頭陀，聞是事心不喜，是事白佛。",
    "T23n1435_037:0269b24_12": "佛種種因緣呵責：「云何名比丘，自斷指？」",
    "T23n1435_037:0269b25_13": "如是呵已語諸比丘：「從今不應自斷指。",
    "T23n1435_037:0269b26_14": "自斷指者，突吉羅。」",
    "T23n1435_037:0269b26_15": "佛言：「從今有如是因緣，聽以繩纏指，以刀刺出毒。」",
    "T23n1435_037:0269b27_16": "有六群比丘往觀伎樂歌舞，諸居士呵責言：「諸沙門釋子自言：『善好有德。』",
    "T23n1435_037:0269b29_17": "往觀聽伎樂歌舞，如王、如大臣。」",
    "T23n1435_037:0269c01_18": "是中有比丘少欲知足行頭陀，聞是事心不喜，是事白佛。",
    "T23n1435_037:0269c02_19": "佛知故問六群比丘：「汝實作是事不？」",
    "T23n1435_037:0269c03_20": "答言：「實作。",
    "T23n1435_037:0269c03_21": "世尊！」",
    "T23n1435_037:0269c03_22": "佛以種種因緣呵責言：「云何名比丘，自往觀聽伎樂歌舞？」",
    "T23n1435_037:0269c05_0": "如是呵已語諸比丘：「從今比丘不應往觀聽伎樂歌舞。",
    "T23n1435_037:0269c06_1": "往觀者，突吉羅。」",
    "T23n1435_037:0269c06_2": "又六群比丘自歌，諸居士呵責言：「諸沙門釋子自言：『善好有德。』",
    "T23n1435_037:0269c08_0": "歌如白衣。」",
    "T23n1435_037:0269c08_1": "是中有比丘少欲知足行頭陀，聞是事心不喜，是事白佛。",
    "T23n1435_037:0269c09_2": "佛語諸比丘：「從今不應歌。",
    "T23n1435_037:0269c10_3": "歌者，突吉羅。",
    "T23n1435_037:0269c10_4": "歌有五過失：自心貪著；令他貪著；獨處多起覺觀；常為貪欲覆心；諸居士聞作是言：『諸沙門釋子亦歌，如我等無異。』",
    "T23n1435_037:0269c13_5": "復有五過失：自心貪著；令他起貪著；獨處多起覺觀；常為貪欲覆心；諸年少比丘聞亦隨學、隨學已常起貪欲心便反戒。」",
    "T23n1435_037:0269c15_6": "有比丘名跋提，於唄中第一，是比丘聲好，白佛言：「世尊！",
    "T23n1435_037:0269c17_7": "願聽我作聲唄。」",
    "T23n1435_037:0269c17_8": "佛言：「聽汝作聲唄。",
    "T23n1435_037:0269c17_9": "唄有五利益：身體不疲、不忘所憶、心不疲勞、聲音不壞、語言易解。",
    "T23n1435_037:0269c19_10": "復有五利：身不疲極、不忘所憶、心不懈惓、聲音不壞、諸天聞唄聲心則歡喜。」",
    "T23n1435_037:0269c22_0": "佛在舍衛國。",
    "T23n1435_037:0269c22_1": "爾時諸比丘鐵鉢中食已，置鉢在地濕氣生壞，佛言：「從今聽用弊納著鉢下。」",
    "T23n1435_037:0269c24_0": "是國中多熱，納衣中生虫，佛言：「應作安鉢物。」",
    "T23n1435_037:0269c25_1": "長老優波離問佛：「以何物作安鉢物？」",
    "T23n1435_037:0269c25_2": "佛言：「應以白鑞、鉛、錫作。」",
    "T23n1435_037:0269c26_3": "作已故生虫，佛言：「應作安鉢棧。」",
    "T23n1435_037:0269c27_4": "作已瓦鉢棧上墮地破壞，佛言：「應著箱中。」",
    "T23n1435_037:0269c28_5": "露鉢著箱中相觸作聲，佛言：「聽以弊納裹著箱中。」",
    "T23n1435_037:0269c29_6": "長老疑離越比丘，洗瓦鉢置日中日炙津出，語諸比丘：「瓦鉢不淨有膩，比丘不應用食。」",
    "T23n1435_037:0270a02_7": "諸比丘不知云何？",
    "T23n1435_037:0270a02_8": "是事白佛。",
    "T23n1435_037:0270a02_9": "佛知故問疑離越：「汝實洗瓦鉢，置日中日炙津出，語諸比丘：『瓦鉢津膩不淨，比丘不應用食。』」",
    "T23n1435_037:0270a04_10": "答言：「實爾。",
    "T23n1435_037:0270a05_11": "世尊！」",
    "T23n1435_037:0270a05_12": "佛言：「從今洗瓦鉢已，不應著日中炙。",
    "T23n1435_037:0270a06_13": "著日中者，突吉羅。」",
    "T23n1435_037:0270a06_14": "爾時比丘有貴價衣，水中浣淨欲裁作衣，以齒齧邊、若共挽裂，此衣處處縱橫破裂，佛言：「從今聽畜月頭刀子用裁衣。」",
    "T23n1435_037:0270a09_15": "爾時以鷄毛、鳥毛縫衣，縫已易壞褰縮，佛言：「聽用二種針：鐵針、銅針，尖鼻、圓鼻、方鼻。」",
    "T23n1435_037:0270a11_16": "時諸比丘以衣著膝上縫，縫時皺，佛言：「敷地縫。」",
    "T23n1435_037:0270a12_17": "諸比丘敷地縫時土著，佛言：「當以牛屎塗地。」",
    "T23n1435_037:0270a13_18": "時或有不正，佛言：「聽繩綴四邊。」",
    "T23n1435_037:0270a13_19": "綴已或有不直，佛言：「處處拼拼。」",
    "T23n1435_037:0270a14_20": "時或有不均，佛言：「刻木為準。」",
    "T23n1435_037:0270a15_21": "縫時針難得前，指頭傷破，佛言：「聽著指[打-丁+沓]。」",
    "T23n1435_037:0270a16_22": "爾時鍼刀指[打-丁+沓]木準，各著異處求覓難得，佛言：「聽以物盛著一處。」",
    "T23n1435_037:0270a18_0": "綴衣縫時喜壞衣緣，佛言：「聽著偽緣。」",
    "T23n1435_037:0270a18_1": "此衣舒在外邊喜失，佛言：「聽卷疊。」",
    "T23n1435_037:0270a19_2": "卷時喜舒，佛言：「以繩繫。」",
    "T23n1435_037:0270a20_3": "或時風雨污衣，佛言：「聽著覆處。」",
    "T23n1435_037:0270a20_4": "在覆處著地有虫噉，佛言：「聽打撅著壁上。」",
    "T23n1435_037:0270a21_5": "時撅頭滑衣墮地，佛言：「聽作曲頭撅。」",
    "T23n1435_037:0270a22_6": "諸比丘身有長短，有短比丘截縫衣床就身，有長比丘更處處覓求長床，佛言：「聽鑿作孔盈兩頭出，令得共用。」",
    "T23n1435_037:0270a25_7": "佛在王舍城，爾時六群比丘以鏡照面，佛言：「不聽照面。",
    "T23n1435_037:0270a26_8": "照面者，突吉羅。」",
    "T23n1435_037:0270a26_9": "爾時六群比丘，或以鉢中照面、或水中照面，佛言：「若鉢中水中照面者，突吉羅。",
    "T23n1435_037:0270a28_10": "若照看面瘡者，不犯。」",
    "T23n1435_037:0270a29_11": "佛在王舍城，爾時六群比丘以梳梳頭，佛言：「比丘不得以梳梳頭。",
    "T23n1435_037:0270b01_12": "若梳頭者，突吉羅。」",
    "T23n1435_037:0270b02_13": "爾時六群比丘，又以刷刷頭，佛言：「若刷者，突吉羅。」",
    "T23n1435_037:0270b04_0": "佛在王舍城。",
    "T23n1435_037:0270b04_1": "爾時六群比丘，頂上留少髮，佛言：「不聽留。",
    "T23n1435_037:0270b05_2": "若留者，突吉羅。」",
    "T23n1435_037:0270b05_3": "爾時六群比丘，留髮令捲，佛言：「不應留髮令捲。",
    "T23n1435_037:0270b06_4": "若留者，突吉羅。」",
    "T23n1435_037:0270b07_0": "爾時六群比丘，留髮令長，佛言：「不應留髮令長。",
    "T23n1435_037:0270b08_1": "若留者，突吉羅。",
    "T23n1435_037:0270b08_2": "若阿練兒比丘，長至二寸，無罪。」",
    "T23n1435_037:0270b10_0": "佛在舍衛國。",
    "T23n1435_037:0270b10_1": "爾時比丘有癩病、疥瘙病，語藥師耆婆：「治我病。」",
    "T23n1435_037:0270b11_2": "耆域言：「入浴室洗可差。」",
    "T23n1435_037:0270b12_3": "比丘言：「佛未聽入浴室洗。」",
    "T23n1435_037:0270b12_4": "諸比丘以是事白佛，佛言：「聽入浴室洗。",
    "T23n1435_037:0270b13_5": "洗有五功德：一者除垢、二者身清淨、三者除去身中寒冷病、四者除風、五者，得安隱。」",
    "T23n1435_037:0270b15_6": "爾時浴室中無有坐物，諸比丘無處可坐洗，佛言：「浴室中聽安坐物。」",
    "T23n1435_037:0270b17_7": "長老優波離問佛：「用何物作？」",
    "T23n1435_037:0270b17_8": "佛言：「用木石塼作。」",
    "T23n1435_037:0270b18_9": "爾時浴室地泥出，諸比丘以泥水洗，佛言：「聽浴室安橙。」",
    "T23n1435_037:0270b19_10": "優波離問佛：「用何物作橙？」",
    "T23n1435_037:0270b20_11": "佛言：「以木石塼作。」",
    "T23n1435_037:0270b20_12": "爾時當浴室中著火爐，諸比丘浴時不安隱，佛言：「應著壁安。」",
    "T23n1435_037:0270b22_13": "爾時不作竈，火炎直上至屋，佛言：「聽安竈。」",
    "T23n1435_037:0270b23_14": "竈中一時著薪，後比丘來洗時火勢已盡，佛言：「籌量著。」",
    "T23n1435_037:0270b24_15": "爾時著長薪喜墮落，若以手舉便燒手，佛言：「以叉舉。」",
    "T23n1435_037:0270b25_16": "當舉叉時，比丘頭上無髮熱痛，佛言：「以濕物覆頭。」",
    "T23n1435_037:0270b26_17": "爾時須土塗身，佛言：「應畜盛土物。」",
    "T23n1435_037:0270b27_18": "爾時須水，佛言：「應畜盛水器。」",
    "T23n1435_037:0270b28_19": "爾時水器小，佛言：「聽畜瓮。」",
    "T23n1435_037:0270b28_20": "瓮中盛滿水，爾時瓮水著竈埵上，有木薪墮上破瓮，佛言：「鑿壁安木著水瓮。」",
    "T23n1435_037:0270c01_21": "爾時瓮高，有比丘取水不及，佛言：「不應高安。」",
    "T23n1435_037:0270c02_22": "爾時安著下處，有比丘橖觸，佛言：「不得太下太高，齊肩齊頭安。」",
    "T23n1435_037:0270c04_0": "時浴室無戶風入，佛言：「應安戶扇。」",
    "T23n1435_037:0270c04_1": "時比丘入浴室時不得閉戶，佛言：「令一比丘看戶。」",
    "T23n1435_037:0270c05_2": "時浴室無窓故闇，佛言：「安窓。」",
    "T23n1435_037:0270c06_3": "時浴室無出烟處故熏黑，佛言：「施出烟處。」",
    "T23n1435_037:0270c07_4": "時比丘或有用澡豆、或有用土，以濕熱故，浴室虫生，佛言：「應蕩除令淨。」",
    "T23n1435_037:0270c09_5": "爾時浴室中大有水，佛言：「應出水。」",
    "T23n1435_037:0270c10_0": "出水時諸比丘吐悶或得病，佛言：「應安伏竇。」",
    "T23n1435_037:0270c11_1": "伏竇中有蛇蝎、蜈蚣，來入螫諸比丘，佛言：「應織物遮水竇口。」",
    "T23n1435_037:0270c12_2": "爾時浴竟棄浴室去，後火燒浴室，佛言：「最後比丘應收諸物事，却瓮、却瓨滅火，閉戶下[橝-早+卑]乃去。」",
    "T23n1435_037:0270c15_0": "佛在維耶離，有一長者名大名梨昌，大富多饒財寶，大有田宅力勢。",
    "T23n1435_037:0270c16_1": "有一比丘，名迦留羅提舍，與是長者相識知舊出入往反。",
    "T23n1435_037:0270c17_2": "時迦留羅提舍，食時著衣持鉢持坐具，往大名梨昌所。",
    "T23n1435_037:0270c19_3": "是梨昌遙見比丘來，讚言：「善來！",
    "T23n1435_037:0270c19_4": "在此處坐。」",
    "T23n1435_037:0270c20_0": "即敷坐具。",
    "T23n1435_037:0270c20_1": "時大名梨昌，頭面禮足已一面坐。",
    "T23n1435_037:0270c21_2": "比丘語大名梨昌：「今可往世尊所，向世尊作如是說：『云何比丘作非梵行？",
    "T23n1435_037:0270c22_3": "是陀驃力士子共我婦作非梵行。』」",
    "T23n1435_037:0270c23_4": "大名梨昌語迦留羅提舍：「云何以無根謗清淨比丘？」",
    "T23n1435_037:0270c24_5": "迦留羅提舍比丘語大名梨昌言：「若不向佛說此語者，不復與汝言語來往，不入汝舍。」",
    "T23n1435_037:0270c26_6": "大名梨昌與此比丘深相愛敬故，即作是念：「若我不作是語者，迦留羅提舍比丘必不共我語、不入我舍。」",
    "T23n1435_037:0270c28_7": "便語比丘：「我當向佛作是語。」",
    "T23n1435_037:0270c29_8": "是時大名梨昌往詣佛所白佛言：「世尊！",
    "T23n1435_037:0271a01_9": "云何比丘作非梵行？",
    "T23n1435_037:0271a02_0": "是陀驃力士子共我婦作非梵行。」",
    "T23n1435_037:0271a02_1": "佛爾時語諸比丘：「汝等皆覆鉢，莫至是大名梨昌家。",
    "T23n1435_037:0271a03_2": "諸比丘、比丘尼、式叉摩尼、沙彌、沙彌尼，不得到大名梨昌家自手受食。",
    "T23n1435_037:0271a05_3": "更有如是人，亦應與作覆鉢。",
    "T23n1435_037:0271a06_4": "作覆鉢法者，一心和合僧，一比丘唱言：『大德僧聽！",
    "T23n1435_037:0271a07_5": "此大名梨昌誹謗比丘，是陀驃力士子清淨梵行，無根波羅夷謗。",
    "T23n1435_037:0271a08_6": "若僧時到僧忍聽，僧和合與是大名梨昌作覆鉢。",
    "T23n1435_037:0271a09_7": "諸比丘、比丘尼、式叉摩尼、沙彌、沙彌尼，不得至是家手受食，如是白。』",
    "T23n1435_037:0271a11_8": "白二羯磨。",
    "T23n1435_037:0271a11_9": "『僧作覆鉢竟，僧忍，默然故，是事如是持！』」",
    "T23n1435_037:0271a12_10": "爾時諸比丘作如是念：「僧已為是大名梨昌覆鉢。",
    "T23n1435_037:0271a13_11": "諸比丘、比丘尼、式叉摩尼、沙彌、沙彌尼，不得至大名梨昌家手受食。」",
    "T23n1435_037:0271a15_12": "諸比丘復作是念：「誰能往長者家作如是言：『僧已覆鉢。",
    "T23n1435_037:0271a16_13": "一切比丘、比丘尼、式叉摩尼、沙彌、沙彌尼，不得至汝家手受食。』」",
    "T23n1435_037:0271a17_14": "復作是念：「長老阿難是佛侍者，於諸比丘中讚歎清淨梵行，阿難能至是大名梨昌家，作如是言：『僧已作覆鉢，一切比丘、比丘尼、式叉摩尼、沙彌、沙彌尼，不復得至汝家手受食。』」",
    "T23n1435_037:0271a21_15": "諸比丘共相謂言：「我等往至阿難所作是言：『僧已為大名梨昌作覆鉢，一切比丘、比丘尼、式叉摩尼、沙彌、沙彌尼，不得往大名梨昌家手受食。』」",
    "T23n1435_037:0271a24_16": "諸比丘作是語已，往至阿難所，頭面禮足在一面坐已，白阿難言：「長老阿難！",
    "T23n1435_037:0271a26_17": "僧已為大名梨昌作覆鉢，一切五眾不得往大名梨昌家手受食。",
    "T23n1435_037:0271a28_18": "我等心念：『誰能往長者家作是語：「眾僧為汝作覆鉢，一切五眾不得至汝家手受食。」』",
    "T23n1435_037:0271b01_0": "諸比丘復作是念：『唯長老阿難是佛侍者，佛常於比丘眾中讚歎梵行清淨，堪任能往作是言：「僧今已為長者作覆鉢，一切五眾不得至汝家手受食。」』",
    "T23n1435_037:0271b04_1": "長老阿難！",
    "T23n1435_037:0271b04_2": "今可往大名梨昌家作是言：『僧已為汝覆鉢，一切五眾不復至汝家手受食。』」",
    "T23n1435_037:0271b06_3": "爾時阿難默然受。",
    "T23n1435_037:0271b06_4": "諸比丘見阿難受已，從坐起作禮右遶而去。",
    "T23n1435_037:0271b07_5": "爾時阿難過夜已，中前著衣持鉢至大名梨昌家。",
    "T23n1435_037:0271b08_6": "大名梨昌遙見阿難來，即從坐起，著衣在一處立，叉手言：「善來阿難！",
    "T23n1435_037:0271b10_7": "就此處坐。」",
    "T23n1435_037:0271b10_8": "阿難答言：「我不得坐。」",
    "T23n1435_037:0271b11_9": "大名梨昌問言：「何故不得？」",
    "T23n1435_037:0271b11_10": "阿難言：「僧已為大名梨昌作覆鉢，一切五眾不得至汝家手受食。」",
    "T23n1435_037:0271b13_11": "大名梨昌語阿難：「我今便為自損、功德不生。」",
    "T23n1435_037:0271b14_12": "阿難答言：「汝實自損、功德不生。」",
    "T23n1435_037:0271b14_13": "問阿難言：「我今可得往佛所仰鉢不？」",
    "T23n1435_037:0271b15_14": "阿難言：「不得。」",
    "T23n1435_037:0271b15_15": "大名梨昌聞是語已，心愁迷悶躄地。",
    "T23n1435_037:0271b16_16": "大名梨昌婦扶頭起。",
    "T23n1435_037:0271b17_17": "以水灑面久乃得醒。",
    "T23n1435_037:0271b17_18": "婦語大名梨昌：「正有是苦，更有過是苦耶？」",
    "T23n1435_037:0271b18_19": "自言：「我無過罪，而面向佛說我過，於清淨比丘眾中我謗作非梵行。」",
    "T23n1435_037:0271b20_20": "爾時大名梨昌，往詣佛所白佛言：「世尊！",
    "T23n1435_037:0271b21_21": "願為我仰鉢。」",
    "T23n1435_037:0271b21_22": "佛語諸比丘：「為是大名梨昌仰鉢。",
    "T23n1435_037:0271b22_23": "仰鉢法者，一心和合僧，是大名梨昌，偏袒右肩、合掌胡跪言：『眾僧憶念！",
    "T23n1435_037:0271b23_24": "我大名梨昌罵詈道說，比丘陀驃力士子清淨梵行人，我以無根非梵行故謗，僧作覆鉢，一切五眾不得至我家手受食。",
    "T23n1435_037:0271b26_25": "我今願眾僧還仰鉢，一切五眾如本往來我舍手受食，憐愍故！』",
    "T23n1435_037:0271b27_26": "如是三乞。",
    "T23n1435_037:0271b28_27": "一比丘應僧中唱言：『大德僧聽！",
    "T23n1435_037:0271b28_28": "是大名梨昌，罵詈道說，比丘陀驃力士子清淨梵行人，以無根波羅夷謗故，僧為作覆鉢，一切五眾不得往至大名梨昌家手受食。",
    "T23n1435_037:0271c02_29": "若僧時到僧忍聽，為大名梨昌仰鉢，如本往來自手受食。",
    "T23n1435_037:0271c04_30": "如是白。』",
    "T23n1435_037:0271c04_31": "白四羯磨。",
    "T23n1435_037:0271c04_32": "『僧已仰鉢竟，僧忍，默然故，是事如是持！』」",
    "T23n1435_037:0271c06_0": "十誦律卷第三十七(雜誦第二)"
}