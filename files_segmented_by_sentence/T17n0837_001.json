{
    "T17n0837_001:0891c20_0": "佛說出生菩提心經一卷",
    "T17n0837_001:0891c22_0": "大隋北印度三藏闍那崛多譯",
    "T17n0837_001:0891c23_0": "如是我聞：一時婆伽婆在王舍城迦蘭陀竹園，與大比丘眾百千人俱，復與無量阿僧祇不可說大菩薩眾，所謂十方來集。",
    "T17n0837_001:0891c26_0": "爾時王舍大城有婆羅門姓大迦葉，於睡眠中夢見閻浮提內有大蓮華，其華千葉，光明遍照三千大千世界，微妙最勝七寶所成。",
    "T17n0837_001:0891c29_0": "於蓮華內見有月輪，彼月輪內又見丈夫，放大光明普照一切，此四天下所有眾生見斯光者，生大歡喜踊躍無量皆受快樂。",
    "T17n0837_001:0892a02_1": "爾時迦葉婆羅門睡覺已，念所夢事心喜生疑：「此何因緣，竟有何事？",
    "T17n0837_001:0892a04_2": "於先現此未曾有相，昔所未聞，如我夢見？」",
    "T17n0837_001:0892a05_3": "作是念已生大歡喜未曾見有，復作如是念：「此有沙門瞿曇！",
    "T17n0837_001:0892a06_4": "我從他聞六年苦行，降伏魔眾證大菩提，轉妙法輪摧諸外道，為諸智人之所讚歎，聰明善巧知諸事相，我今應往詣彼沙門瞿曇問此夢相。」",
    "T17n0837_001:0892a10_0": "爾時迦葉婆羅門，夜既過已，從王舍城往詣迦蘭陀竹園往到佛所，到已頂禮佛足却住一面。",
    "T17n0837_001:0892a12_1": "住一面已，如夢所見而向佛說。",
    "T17n0837_001:0892a12_2": "時婆羅門具說夢已，爾時世尊告迦葉婆羅門言：「汝善男子！",
    "T17n0837_001:0892a14_3": "有四種善夢得於勝法。",
    "T17n0837_001:0892a14_4": "何等為四？",
    "T17n0837_001:0892a15_0": "所謂：於睡眠中夢見蓮華，或見繖蓋，或見月輪，及見佛形。",
    "T17n0837_001:0892a16_1": "如是見已，應自慶幸我遇勝法。」",
    "T17n0837_001:0892a17_2": "爾時世尊欲重宣此義，而說偈言：「若有睡夢見蓮華，　　及以夢見於繖蓋；　或復夢裏見月輪，　　應當獲得大利益。",
    "T17n0837_001:0892a20_0": "　若有夢見佛形像，　　諸相具足莊嚴身；　眾生見者應歡喜，　　念當必作調御人。」",
    "T17n0837_001:0892a22_0": "爾時迦葉婆羅門聞此偈已，復白佛言：「世尊！",
    "T17n0837_001:0892a23_0": "何者是大利，諸眾生等若為能得此利益求菩提道？」",
    "T17n0837_001:0892a24_1": "爾時佛告迦葉婆羅門言：「大利者所謂一切智者是其利也。」",
    "T17n0837_001:0892a25_2": "時迦葉婆羅門復白佛言：「世尊！",
    "T17n0837_001:0892a26_3": "所言一切智利者，有何因緣而可得也？」",
    "T17n0837_001:0892a27_4": "爾時世尊為迦葉婆羅門而說偈言：「我今說大利，　　婆羅門善聽。",
    "T17n0837_001:0892a29_0": "　若有利和合，　　當作兩足尊。",
    "T17n0837_001:0892b01_0": "　若作轉輪王，　　自在四天下；　眾生欲作者，　　須發菩提心。",
    "T17n0837_001:0892b03_0": "　若作梵天王，　　於眾得自在；　眾生欲作者，　　須發菩提心。",
    "T17n0837_001:0892b05_0": "　欲界及色界、　　無色及上界；　眾生欲作者，　　須發菩提心。",
    "T17n0837_001:0892b07_0": "　若有眾生等，　　若欲作商主，　為商主導師，　　須發菩提心。",
    "T17n0837_001:0892b09_0": "　若有眾生等，　　欲作大光明，　破滅諸黑暗，　　須發菩提心。",
    "T17n0837_001:0892b11_0": "　若有眾生等，　　欲滅諸顛倒，　及以三有等，　　須發菩提心。",
    "T17n0837_001:0892b13_0": "　若有眾生等，　　欲滅諸蓋障，　及諸惡法者，　　須發菩提心。",
    "T17n0837_001:0892b15_0": "　若有眾生等，　　欲滅於無明，　及斷貪愛網，　　須發菩提心。",
    "T17n0837_001:0892b17_0": "　若有眾生等，　　欲滅有及愛，　及滅垢無垢，　　須發菩提心。",
    "T17n0837_001:0892b19_0": "　若有眾生等，　　欲滅於我慢，　及色使我慢，　　須發菩提心。",
    "T17n0837_001:0892b21_0": "　若有眾生等，　　欲離於貢高，　無病命我慢，　　須發菩提心。",
    "T17n0837_001:0892b23_0": "　若有眾生等，　　欲滅老我慢，　無常常住慢，　　須發菩提心。",
    "T17n0837_001:0892b25_0": "　若有眾生等，　　欲滅多聞慢，　及以持戒慢，　　須發菩提心。",
    "T17n0837_001:0892b27_0": "　若有眾生等，　　欲滅蘭若慢，　乞食等諸慢，　　須發菩提心。",
    "T17n0837_001:0892b29_0": "　若有眾生等，　　欲滅知識慢，　愛糞掃衣慢，　　須發菩提心。",
    "T17n0837_001:0892c02_0": "　若有眾生等，　　欲滅神通慢，　一食以為淨，　　須發菩提心。",
    "T17n0837_001:0892c04_0": "　若有眾生等，　　欲滅一切慢，　所有有為慢，　　須發菩提心。",
    "T17n0837_001:0892c06_0": "　若有眾生等，　　當欲供養佛，　於先滅度者，　　須發菩提心。",
    "T17n0837_001:0892c08_0": "　若有眾生等，　　當欲供養佛，　所有諸如來，　　須發菩提心。",
    "T17n0837_001:0892c10_0": "　若有眾生等，　　欲得轉法輪，　世間無能轉，　　須發菩提心。",
    "T17n0837_001:0892c12_0": "　若有眾生等，　　欲滅應當滅，　當思所多思，　　須發菩提心。",
    "T17n0837_001:0892c14_0": "　若有眾生等，　　當欲行梵行，　初中後最上，　　須發菩提心。",
    "T17n0837_001:0892c16_0": "　若有眾生等，　　欲攝諸精進，　往來諸有中，　　須發菩提心。",
    "T17n0837_001:0892c18_0": "　若有眾生等，　　欲說諸行苦，　見眾生受苦，　　須發菩提心。",
    "T17n0837_001:0892c20_0": "　若有眾生等，　　諸法無有我，　欲為眾生說，　　須發菩提心。",
    "T17n0837_001:0892c22_0": "　若有眾生等，　　欲轉於法輪，　欲觸上菩提，　　須發菩提心。",
    "T17n0837_001:0892c24_0": "　若有眾生等，　　欲說寂涅槃，　當證勝菩提，　　須發菩提心。",
    "T17n0837_001:0892c26_0": "　如是等功德，　　發心者能得；　梵志當聞已，　　應行菩提道。」",
    "T17n0837_001:0892c28_0": "爾時迦葉婆羅門聞此偈已，復白佛言：「世尊！",
    "T17n0837_001:0892c29_0": "發菩提心者應攝幾許福聚？」",
    "T17n0837_001:0892c29_1": "爾時世尊即以偈頌向迦葉婆羅門說如是言：「若此佛剎諸眾生，　　令住信心及持戒；　如彼最上大福聚，　　不及道心十六分。",
    "T17n0837_001:0893a04_0": "　若此佛剎諸眾生，　　令住信心於法行；　如彼最上大福聚，　　不及道心十六分。",
    "T17n0837_001:0893a06_0": "　若諸佛剎恒河沙，　　皆悉造寺求福故，　復造諸塔如須彌，　　不及道心十六分。",
    "T17n0837_001:0893a08_0": "　若有佛剎如恒沙，　　皆悉遍施諸七寶；　如彼最上大福聚，　　不及道心十六分。",
    "T17n0837_001:0893a10_0": "　如鐵圍山高廣大，　　造塔無量為諸佛；　如是求福眾生等，　　不及道心十六分。",
    "T17n0837_001:0893a12_0": "　若諸眾生具滿劫，　　若頭若髆常擔戴；　如彼最勝福德聚，　　不及道心十六分。",
    "T17n0837_001:0893a14_0": "　如是人等得勝法，　　若求菩提利眾生；　彼等眾生最勝者，　　此無比類況有上。",
    "T17n0837_001:0893a16_0": "　是故得聞此諸法，　　智者常生樂法心；　當得無邊大福聚，　　速得證於無上道。」",
    "T17n0837_001:0893a18_0": "爾時迦葉婆羅門復白佛言：「世尊！",
    "T17n0837_001:0893a18_1": "如是發菩提心者有退轉不？」",
    "T17n0837_001:0893a19_2": "是時佛告迦葉婆羅門言：「如是發菩提心者，於解脫中無有退也。",
    "T17n0837_001:0893a20_3": "但就事別，有三種菩提。",
    "T17n0837_001:0893a21_4": "何等為三？",
    "T17n0837_001:0893a21_5": "所謂：聲聞菩提、辟支佛菩提、阿耨多羅三藐三菩提。",
    "T17n0837_001:0893a22_6": "「大婆羅門！",
    "T17n0837_001:0893a23_7": "何者是聲聞菩提？",
    "T17n0837_001:0893a23_8": "若善男子善女人發阿耨多羅三藐三菩提，而不教他發菩提心、不令他住，亦不為說如是經典，不自受持亦不為人廣說其義，亦有親近是富伽羅，而不承事供養所須；若有來者及不來者亦不恭敬，而於彼所不生隨喜，以此因緣心得解脫。",
    "T17n0837_001:0893a29_0": "婆羅門！",
    "T17n0837_001:0893a29_1": "是則名為聲聞菩提。",
    "T17n0837_001:0893a29_2": "「復次何者是辟支佛菩提？",
    "T17n0837_001:0893b01_3": "若善男子善女人自發菩提心，而不教他發菩提心、不令他住，亦不為說如是經典，不自受持亦不廣為他人解說，亦不親近如是富伽羅，而不承事供養所須；若有來者及不來者，亦不恭敬亦不隨喜，以此因緣心證辟支菩提，是故名為辟支佛道。",
    "T17n0837_001:0893b06_4": "「復次何者是阿耨多羅三藐三菩提？",
    "T17n0837_001:0893b07_5": "若善男子善女人，自發阿耨多羅三藐三菩提心，亦復教他發阿耨多羅三藐三菩提心，既令彼住，復為人說如是經典悉令受持，親近如是富伽羅等，承事供養；若有來者及不來者，亦悉恭敬亦生隨喜，如此解脫自利利他，為多人利益故、為多人安樂故、憐愍世間利益安樂諸天人等故，名阿耨多羅三藐三菩提也。",
    "T17n0837_001:0893b14_6": "以何義故名阿耨多羅三藐三菩提？",
    "T17n0837_001:0893b15_7": "於上更無有勝可求，是故名為阿耨多羅三藐三菩提。」",
    "T17n0837_001:0893b16_8": "爾時世尊欲重宣此義，以偈頌曰：「自發菩提心，　　不教他受持；　因自心力故，　　於後般涅槃。",
    "T17n0837_001:0893b20_0": "　為自利勤劬，　　不教他受持；　是故名沙門，　　佛子最勝師。",
    "T17n0837_001:0893b22_0": "　彼發菩提心，　　教化生歡喜；　是故自得道，　　果報如是知。",
    "T17n0837_001:0893b24_0": "　自成不成他，　　諸仙中福田；　得名為緣覺，　　婆羅門當知。",
    "T17n0837_001:0893b26_0": "　自發菩提心，　　復脫多眾生；　為世作利益，　　故名佛導師。",
    "T17n0837_001:0893b28_0": "　成就自利益，　　復令他解脫；　此彼無差別，　　故名不思議。」",
    "T17n0837_001:0893c01_0": "爾時迦葉婆羅門白佛言：「世尊！",
    "T17n0837_001:0893c01_1": "解脫解脫有差別不？」",
    "T17n0837_001:0893c02_2": "佛言：「婆羅門！",
    "T17n0837_001:0893c02_3": "解脫於解脫無有差別；道於道無有差別；乘於乘而有差別。",
    "T17n0837_001:0893c03_4": "譬如王路，有象輿者、有馬輿者、有驢輿者，彼等次第行於彼路同至一城。",
    "T17n0837_001:0893c05_5": "婆羅門！",
    "T17n0837_001:0893c05_6": "於汝意云何？",
    "T17n0837_001:0893c06_7": "如是等乘有差別不？」",
    "T17n0837_001:0893c06_8": "婆羅門言：「大德世尊！",
    "T17n0837_001:0893c07_9": "然彼諸乘實有差別。」",
    "T17n0837_001:0893c07_10": "佛言：「如是如是。",
    "T17n0837_001:0893c08_0": "婆羅門！",
    "T17n0837_001:0893c08_1": "聲聞乘、辟支佛乘、阿耨多羅三藐三菩提乘有差別，道與解脫無有差別。",
    "T17n0837_001:0893c09_2": "婆羅門！",
    "T17n0837_001:0893c10_3": "譬如恒河，有三種人，有從此岸至於彼岸。",
    "T17n0837_001:0893c11_0": "其初人者，以草為筏倚之而度；第二人者若以皮囊、若以皮船倚之而度；第三人者，造作大船乘之入河，於此船中載百千人。",
    "T17n0837_001:0893c13_1": "其第三人，復勅長子安置守護如此船舫：『所有眾生來者，汝從此岸度至彼岸，為多人等作利益故。』",
    "T17n0837_001:0893c16_2": "婆羅門！",
    "T17n0837_001:0893c16_3": "於意云何？",
    "T17n0837_001:0893c16_4": "夫彼岸者有差別不？」",
    "T17n0837_001:0893c17_5": "婆羅門言：「不也。",
    "T17n0837_001:0893c17_6": "世尊！」",
    "T17n0837_001:0893c17_7": "佛復問言：「婆羅門！",
    "T17n0837_001:0893c18_8": "於汝意云何？",
    "T17n0837_001:0893c18_9": "彼乘之乘有差別不？」",
    "T17n0837_001:0893c18_10": "婆羅門言：「所乘之乘實有差別。」",
    "T17n0837_001:0893c19_11": "佛言：「如是如是。",
    "T17n0837_001:0893c20_0": "婆羅門！",
    "T17n0837_001:0893c20_1": "然聲聞乘、辟支佛乘、阿耨多羅三藐三菩提乘實有差別。",
    "T17n0837_001:0893c21_2": "婆羅門！",
    "T17n0837_001:0893c21_3": "如第一人，依倚草筏從於此岸至於彼岸，獨一無二，聲聞菩提應如是知；第二人者，若倚皮囊及以皮船，從於此岸度至彼岸，辟支佛菩提應如是知；婆羅門！",
    "T17n0837_001:0893c25_4": "如第三人，成就大船共多人眾，從於此岸至於彼岸，如來菩提應如是知。」",
    "T17n0837_001:0893c26_5": "爾時世尊欲重宣此義，而說偈言：「路及解脫無有上，　　諸乘皆悉有差別；　智者如是應挍量，　　當取最勝最上乘。",
    "T17n0837_001:0894a01_0": "　諸法教如是，　　正覺說此言；　簡擇諸法已，　　勝者應當學。」",
    "T17n0837_001:0894a03_0": "爾時迦葉婆羅門復白佛言：「世尊！",
    "T17n0837_001:0894a03_1": "菩薩摩訶薩當云何行，云何念住，得至摩訶衍？」",
    "T17n0837_001:0894a04_2": "爾時佛告迦葉婆羅門作如是言：「婆羅門！",
    "T17n0837_001:0894a05_3": "汝聽是義：若諸菩薩摩訶薩如念修行，至摩訶衍。",
    "T17n0837_001:0894a06_4": "婆羅門！",
    "T17n0837_001:0894a07_5": "若善男子善女人自發菩提心，亦教他人發菩提心；自樂修行，勸他令修亦令他住，復為解釋如是修多羅義。",
    "T17n0837_001:0894a09_6": "如是等富伽羅人，不來親近承受接事，當以四攝而攝取之。",
    "T17n0837_001:0894a10_7": "何等為四？",
    "T17n0837_001:0894a11_8": "所謂：布施、愛語、利益、同事。」",
    "T17n0837_001:0894a11_9": "爾時世尊欲重宣此義，而說偈言：「種種大布施，　　一切所有物；　欲攝受他故，　　菩薩無畏者。",
    "T17n0837_001:0894a15_0": "　示現引接道，　　眾生不依來；　能以妙善語，　　數數當安慰。",
    "T17n0837_001:0894a17_0": "　為自他安樂，　　彼所生善處；　晝夜常隨順，　　如是眾生等。",
    "T17n0837_001:0894a19_0": "　不信教令信，　　破戒令住戒；　慳悋令布施，　　一切巧利益。",
    "T17n0837_001:0894a21_0": "　教人行菩提，　　牢固常精進；　同於利益事，　　智者如教行。",
    "T17n0837_001:0894a23_0": "　如此智慧者，　　菩薩之導師；　智慧所行者，　　常樂大乘法。",
    "T17n0837_001:0894a25_0": "　勇猛是最勝，　　智者應當學；　以彼勝法故，　　最勝到彼岸。」",
    "T17n0837_001:0894a27_0": "爾時迦葉婆羅門復以偈頌而白佛言：「大德示彼行，　　菩薩諸導師；　當學彼所行，　　得至兩足尊。",
    "T17n0837_001:0894b01_0": "　為我說彼行，　　及行行所依；　菩提深廣大，　　慈愍願為說。」",
    "T17n0837_001:0894b03_0": "爾時世尊告迦葉婆羅門言：「善哉婆羅門！",
    "T17n0837_001:0894b03_1": "諸菩薩有三種行。",
    "T17n0837_001:0894b04_2": "何等為三？",
    "T17n0837_001:0894b04_3": "所謂：天行、梵行、聖行。",
    "T17n0837_001:0894b05_4": "婆羅門！",
    "T17n0837_001:0894b05_5": "於中何者名為天行？",
    "T17n0837_001:0894b05_6": "若有善男子善女人，以慈身業、以慈意業、以慈口業，遍滿東方無量世界慈行充滿。",
    "T17n0837_001:0894b07_7": "行此遍已，復能善入南西北方四維上下，皆以慈身業、慈意業、慈口業普遍充滿，是名天行。",
    "T17n0837_001:0894b09_8": "於中何者名為梵行？",
    "T17n0837_001:0894b10_9": "所謂：四無量。",
    "T17n0837_001:0894b10_10": "何等為四？",
    "T17n0837_001:0894b10_11": "慈、悲、喜、捨，是名梵行。",
    "T17n0837_001:0894b11_12": "婆羅門！",
    "T17n0837_001:0894b11_13": "於中何者名為聖行？",
    "T17n0837_001:0894b11_14": "所謂：三解脫門。",
    "T17n0837_001:0894b12_15": "何者為三？",
    "T17n0837_001:0894b12_16": "空、無相、無願，是名聖行。」",
    "T17n0837_001:0894b12_17": "爾時世尊欲重宣此義，而說偈言：「勇猛行精進，　　菩薩之導師；　若有具天行，　　是人樂菩提。",
    "T17n0837_001:0894b16_0": "　聖行及梵行，　　是行聖所說；　若有修行者，　　是人得不動。」",
    "T17n0837_001:0894b18_0": "爾時迦葉婆羅門復以此偈而白佛言：「我樂深菩提，　　今問大導師；　此等當來世，　　如何集諸行？",
    "T17n0837_001:0894b21_0": "　為後眾生等，　　故我問世尊！",
    "T17n0837_001:0894b22_0": "　於佛菩提中，　　我意無分別；　令我發道心，　　利益眾生故。」",
    "T17n0837_001:0894b24_0": "爾時世尊復以偈頌報彼迦葉婆羅門言：「說此修多羅，　　令發大菩提；　梵志！",
    "T17n0837_001:0894b26_1": "佛菩提，　　未曾有分別。",
    "T17n0837_001:0894b27_0": "　說此修多羅，　　令發大菩提；　能斷一切疑，　　隨順眾生問。",
    "T17n0837_001:0894b29_0": "　說此修多羅，　　令發大菩提；　能斷一切疑，　　稱彼眾生欲。",
    "T17n0837_001:0894c02_0": "　得聞此經者，　　彼於未來世；　能行大布施，　　至於檀彼岸。",
    "T17n0837_001:0894c04_0": "　得聞此經者，　　彼於未來世；　護持戒無缺，　　至於戒彼岸。",
    "T17n0837_001:0894c06_0": "　得聞此經者，　　彼於未來世；　行忍為眾生，　　至於忍彼岸。",
    "T17n0837_001:0894c08_0": "　得聞此經者，　　彼於未來世；　精進為眾生，　　至於精進岸。",
    "T17n0837_001:0894c10_0": "　得聞此經者，　　彼於未來世；　常入諸禪定，　　至於禪彼岸。",
    "T17n0837_001:0894c12_0": "　得聞此經者，　　彼於未來世；　為眾求勝智，　　至於智彼岸。",
    "T17n0837_001:0894c14_0": "　已曾作供養，　　憐愍眾生者；　得聞此經典，　　後世到其手。",
    "T17n0837_001:0894c16_0": "　比丘住蘭若，　　意欲佛菩提；　得聞此經者，　　於後最先得。",
    "T17n0837_001:0894c18_0": "　過去數億佛，　　已持此經典；　為利諸菩薩，　　發起意欲故。",
    "T17n0837_001:0894c20_0": "　若有婆羅門，　　欲樂佛菩提；　彼時得信已，　　是經至其手。",
    "T17n0837_001:0894c22_0": "　我見彼眾生，　　悉知彼所行；　亦知彼名字，　　我見悉無礙。",
    "T17n0837_001:0894c24_0": "　一切頗具說，　　恐迷未來人；　懼彼起諸過，　　是故少分說。」",
    "T17n0837_001:0894c26_0": "爾時迦葉婆羅門復以此偈而白佛言：「大德此善持，　　令生廣大意；　此世大丈夫，　　不久我當作。",
    "T17n0837_001:0894c29_0": "　過去及未來，　　導師之所說；　為彼生善利，　　故住於菩提。」",
    "T17n0837_001:0895a02_0": "爾時世尊復以偈報婆羅門言：「彼等住此智，　　為誰之所說？",
    "T17n0837_001:0895a04_0": "　已知彼心行，　　我今當記彼。",
    "T17n0837_001:0895a05_0": "　所聞此經者，　　今現在我前；　彼等於後世，　　此經當現前。",
    "T17n0837_001:0895a07_0": "　若有諸女人，　　抄寫此經典；　此經當在手，　　能生大菩提。",
    "T17n0837_001:0895a09_0": "　我於先已說，　　比丘樂蘭若；　手得此經典，　　於後當現前。",
    "T17n0837_001:0895a11_0": "　比丘聞此經，　　悲泣而雨淚；　我先作何業，　　今世得此利？",
    "T17n0837_001:0895a13_0": "　我於如是經，　　未曾善思惟；　我已得受記，　　何業獲此果？",
    "T17n0837_001:0895a15_0": "　我昔婆羅門，　　依於比丘活；　時比丘放逸，　　說此修多羅。",
    "T17n0837_001:0895a17_0": "　梵志於彼聞，　　時至而乞食；　泣淚已行出，　　是時心作願。",
    "T17n0837_001:0895a19_0": "　我於修多羅，　　鈔義及文字；　後世作證明，　　亦復作擁護。",
    "T17n0837_001:0895a21_0": "　以彼善業果，　　於後後末世；　得此修多羅，　　執持在其手。",
    "T17n0837_001:0895a23_0": "　彼時有比丘，　　悲泣淚滿目；　當時作懺悔，　　後得此經法。",
    "T17n0837_001:0895a25_0": "　於先業滅盡，　　彼時有相現；　於其睡夢中，　　得此修多羅。",
    "T17n0837_001:0895a27_0": "　生死諸流轉，　　欺誑大恐怖；　斯由阿彌陀，　　願力如是果。",
    "T17n0837_001:0895a29_0": "　破戒諸比丘，　　為他所輕賤；　如是多諸過，　　流轉大恐怖。",
    "T17n0837_001:0895b02_0": "　如是多諸惡，　　由得聞此經；　當至彼邊際，　　於後常顯曜。」",
    "T17n0837_001:0895b04_0": "爾時迦葉婆羅門復以此偈而白佛言：「此大修多羅，　　令發大道心；　為我及未來，　　分別廣宣說。」",
    "T17n0837_001:0895b07_0": "爾時世尊復以偈告迦葉種姓婆羅門言：「未來諸音聲，　　乃至我所說；　此是廣經典，　　是故汝當知。",
    "T17n0837_001:0895b10_0": "　說此大經典，　　此當作《阿含》；　當作祕密藏，　　聲聞所修學。",
    "T17n0837_001:0895b12_0": "　此處之所說，　　及餘得道者；　此是諸經母，　　梵志如此知。",
    "T17n0837_001:0895b14_0": "　彼時諸比丘！",
    "T17n0837_001:0895b14_1": "　　於我滅度後；　《雜》及《長阿含》，　　復名《中阿含》。",
    "T17n0837_001:0895b16_0": "　彼時有《阿含》，　　具數名《增一》；　復說雜經典，　　篋藏聲聞說。",
    "T17n0837_001:0895b18_0": "　復當作毘尼，　　亦作阿毘曇；　或於三篋藏，　　得名諸比丘！",
    "T17n0837_001:0895b20_0": "　八萬有四千，　　法聚我已說；　一切從此出，　　名為最勝經。",
    "T17n0837_001:0895b22_0": "　於此說聲聞，　　及說獨一覺；　諸智之根本，　　不思議經典。",
    "T17n0837_001:0895b24_0": "　世間之所有，　　三界未現者；　諸福之根本，　　由發菩提心。",
    "T17n0837_001:0895b26_0": "　施、戒等功德，　　忍辱、精進行；　禪定勝功德，　　此經中善說。",
    "T17n0837_001:0895b28_0": "　智慧勝功德，　　解脫忍寂滅；　一切皆示現，　　此經中善說。",
    "T17n0837_001:0895c01_0": "　苦集及以道、　　寂滅於此現；　諸法皆佛法，　　此經之所說。",
    "T17n0837_001:0895c03_0": "　說諸苦無常，　　亦說無我法；　說寂靜涅槃，　　在此修多羅。",
    "T17n0837_001:0895c05_0": "　此處說聲聞，　　所住諸因緣；　大乘此經典，　　攝受一切法。",
    "T17n0837_001:0895c07_0": "　諸法甚廣大，　　在於菩提心；　此為最勝典，　　普說修多羅。",
    "T17n0837_001:0895c09_0": "　現前見諸佛，　　及為彼說法；　當時現前聞，　　斯由此經典。",
    "T17n0837_001:0895c11_0": "　三界諸眾生，　　少有聞此經；　聞已生愛樂，　　為求佛乘故。」",
    "T17n0837_001:0895c13_0": "爾時迦葉婆羅門復白佛言：「希有世尊！",
    "T17n0837_001:0895c13_1": "若諸眾生無有智慧，若聞如是無上無邊，乃至如是等眾生當無有智慧，若如是等無邊無上修多羅，聞已不能於此法中不生堅固樂欲。",
    "T17n0837_001:0895c17_0": "大德世尊！",
    "T17n0837_001:0895c17_1": "有何因緣既有如是妙法，然彼眾生而當虛過也？」",
    "T17n0837_001:0895c19_0": "爾時佛告彼婆羅門言：「此三千大千世界，有百俱致(凡言俱致者，隋數千萬)諸魔宮殿。",
    "T17n0837_001:0895c20_1": "彼一一魔有俱致數魔眾眷屬，圍繞彼諸魔輩，常勤方便欲滅此經，作種種因緣，因彼因緣隨所在處作諸障礙。",
    "T17n0837_001:0895c23_2": "所以者何？",
    "T17n0837_001:0895c23_3": "若以三千大千世界所有眾生，皆悉得於阿羅漢果；若有善男子善女人聞此修多羅已，當發阿耨多羅三藐三菩提心。",
    "T17n0837_001:0895c26_4": "婆羅門！",
    "T17n0837_001:0895c26_5": "以是因緣，令俱致數諸魔勤求方便欲滅此經，所以者何？",
    "T17n0837_001:0895c27_6": "婆羅門！",
    "T17n0837_001:0895c28_0": "此修多羅是一切諸法種性根本，以是義故，俱致諸魔勤求方便欲滅此經。」",
    "T17n0837_001:0895c29_1": "爾時佛告婆羅門：「今有修多羅，名曰『破魔眾會』。",
    "T17n0837_001:0896a01_2": "汝等受持讀誦，即得破彼魔天眾會。",
    "T17n0837_001:0896a02_3": "婆羅門！",
    "T17n0837_001:0896a02_4": "譬如日輪既出現時，能滅一切幽冥黑暗。",
    "T17n0837_001:0896a03_5": "如是如是。",
    "T17n0837_001:0896a03_6": "婆羅門！",
    "T17n0837_001:0896a04_7": "說破魔眾會修多羅時，一切諸魔隱沒不現。",
    "T17n0837_001:0896a05_8": "婆羅門！",
    "T17n0837_001:0896a05_9": "何者名為破魔眾會修多羅？」",
    "T17n0837_001:0896a05_10": "爾時世尊即說陀羅尼曰：「多(上)緻他(一)　阿[少/兔]謩大那(上)(二)　菩提三摩陀波那多(三)　伏哆(四)　紆伏哆(五)　怛怛羅伏哆(六)　尼興(蜎蠅反)伽魔(七)　波羅破(八)　多羅破(九)　哆噓(十)　哆隆(洛中反)伽磨伽魔那(十一)　毘唎磨(十二)　磨素磨(十三)　系(上聲)履婆伽磨(十四)　毘達囉魔(十五)　大囉麴磨(十六)　阿邏彌邏(十七)　伊迦叉邏那喻(十八)「婆羅門！",
    "T17n0837_001:0896a13_11": "此陀羅尼是。",
    "T17n0837_001:0896a13_12": "過去、未來、現在諸佛世尊，同說此破魔眾會修多羅。",
    "T17n0837_001:0896a14_13": "婆羅門！",
    "T17n0837_001:0896a14_14": "說此破魔眾會修多羅時，一切魔宮皆悉震、動、大動、搖、大搖，一切諸魔各各從彼本座顛倒墮落不能語言。",
    "T17n0837_001:0896a17_15": "所以者何？",
    "T17n0837_001:0896a17_16": "彼等常為多人作不利益，常為多人作苦惱事令失利益，以是事故，現得如是恐怖果報。",
    "T17n0837_001:0896a19_17": "如佛世尊常與一切眾生樂故，乃至慈悲喜捨，是故令彼諸波旬等皆生恐怖。",
    "T17n0837_001:0896a21_18": "婆羅門！",
    "T17n0837_001:0896a21_19": "若復有人，當能轉此發菩提修多羅者，於彼人所無有障礙，若諸天、龍、夜叉，若人非人，若魔、魔子、若魔眷屬，若水火刀杖，若惡行者，若諸惡獸，若身所惱、若意所苦，而有受者無有是處。",
    "T17n0837_001:0896a25_20": "何以故？",
    "T17n0837_001:0896a25_21": "彼善男子善女人，常為多人作利益事安樂故、常為多人作憐愍故、為諸天人等作覆護故，彼等諸善男子善女人慈行力故，應如是知。",
    "T17n0837_001:0896a28_22": "婆羅門！",
    "T17n0837_001:0896a28_23": "彼善男子善女人，不作身惡行、不作口惡行、不作意惡行故，彼等諸苦事不逼其身亦不逼心。",
    "T17n0837_001:0896b02_24": "婆羅門！",
    "T17n0837_001:0896b02_25": "此因緣故能滅一切苦。」",
    "T17n0837_001:0896b02_26": "爾時世尊重宣此義，而說偈言：「魔勤於此經，　　當欲壞滅之；　是故此經典，　　調御今為說。",
    "T17n0837_001:0896b06_0": "　令魔悉迷亂，　　叢聚坐戰慄；　相視不能言，　　此惡行果報。",
    "T17n0837_001:0896b08_0": "　恐怖眾生故，　　常懷作惡心；　顛倒而墮落，　　是故得現報。",
    "T17n0837_001:0896b10_0": "　慈悲和合者，　　喜心有所說；　平等說法時，　　惡心意悉散。",
    "T17n0837_001:0896b12_0": "　降伏諸魔王，　　及散魔軍眾，　夜叉諸鬼等，　　自然皆墮落。",
    "T17n0837_001:0896b14_0": "　彼力杖不害，　　水火不漂然；　言說呪詛毒，　　不能有傷害。",
    "T17n0837_001:0896b16_0": "　逼身及逼心，　　彼等不曾有；　常當所作誓，　　身口如是住。",
    "T17n0837_001:0896b18_0": "　閉塞諸惡道，　　遠離一切難；　諸魔悉摧滅，　　為說此經故。",
    "T17n0837_001:0896b20_0": "　一切法巧智，　　若欲度彼岸；　須聞此經典，　　聞已即能學。",
    "T17n0837_001:0896b22_0": "　若能學此經，　　無畏諸菩薩；　最上覺菩提，　　是向菩提句。」",
    "T17n0837_001:0896b24_0": "佛說此經時，迦葉婆羅門及諸大會眾，乾闥婆、天人、阿修羅等，聞佛所說，歡喜奉行。",
    "T17n0837_001:0896b26_0": "出生菩提心經"
}