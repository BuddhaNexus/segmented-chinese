{
    "T13n0416_003:0881b15_0": "大方等大集經賢護分卷第三",
    "T13n0416_003:0881b17_0": "隋天竺三藏闍那崛多譯",
    "T13n0416_003:0881b18_0": "觀察品第六之二",
    "T13n0416_003:0881b19_0": "「又，諸如來色無漏故，受亦無漏，乃至行、識亦無漏。",
    "T13n0416_003:0881b20_1": "又，諸如來戒亦無漏、所有三昧智慧亦無漏，乃至解脫、解脫知見亦無漏。",
    "T13n0416_003:0881b21_2": "如是，乃至諸如來、諸如來所有言說——已說、今說、當說——及一切法，斯皆無漏也。",
    "T13n0416_003:0881b23_3": "「賢護！",
    "T13n0416_003:0881b23_4": "諸如是等一切佛法，智人能達、愚者莫知。",
    "T13n0416_003:0881b24_5": "彼若能作如是觀時，一切諸法悉不可得。",
    "T13n0416_003:0881b25_6": "云何不可得？",
    "T13n0416_003:0881b25_7": "所謂誰能證也不可得。",
    "T13n0416_003:0881b26_8": "云何證也亦不可得？",
    "T13n0416_003:0881b26_9": "何緣證也亦不可得。",
    "T13n0416_003:0881b27_10": "彼能作是觀已，如是入滅寂定，分別諸法、亦不分別諸法。",
    "T13n0416_003:0881b28_11": "何以故？",
    "T13n0416_003:0881b28_12": "諸法無故。",
    "T13n0416_003:0881b28_13": "「賢護！",
    "T13n0416_003:0881b29_14": "如火未生，或時有人發如是言：『我於今日先滅是火。』",
    "T13n0416_003:0881c01_15": "賢護！",
    "T13n0416_003:0881c01_16": "於意云何？",
    "T13n0416_003:0881c01_17": "彼人是語為誠實不？」",
    "T13n0416_003:0881c02_18": "賢護答言：「不也。",
    "T13n0416_003:0881c02_19": "世尊！」",
    "T13n0416_003:0881c02_20": "佛告賢護：「如是，諸法從本以來畢竟無得，云何於今乃作斯說：『我能證知一切諸法、我能了達一切諸法、我能覺悟一切諸法、我能度脫一切眾生。』",
    "T13n0416_003:0881c05_21": "於生死中此非正言。",
    "T13n0416_003:0881c06_22": "所以者何？",
    "T13n0416_003:0881c06_23": "彼法界中本無諸法、亦無眾生。",
    "T13n0416_003:0881c07_24": "云何言度？",
    "T13n0416_003:0881c07_25": "但世諦中因緣度耳。",
    "T13n0416_003:0881c07_26": "「賢護！",
    "T13n0416_003:0881c08_27": "於意云何？",
    "T13n0416_003:0881c08_28": "彼如是說得為實不？」",
    "T13n0416_003:0881c08_29": "賢護答言：「不也。",
    "T13n0416_003:0881c09_30": "世尊！」",
    "T13n0416_003:0881c09_31": "佛告賢護：「是故，彼諸善男子、善女人若欲成就無上菩提，乃至欲成緣覺菩提、聲聞菩提者，皆應如是觀一切法。",
    "T13n0416_003:0881c11_32": "作是觀時則入寂定，無有分別、非無分別。",
    "T13n0416_003:0881c12_33": "何以故？",
    "T13n0416_003:0881c12_34": "賢護！",
    "T13n0416_003:0881c13_35": "彼一切法無所有、不生。",
    "T13n0416_003:0881c13_36": "然彼定有分別即是一邊、定無分別復為一邊，然此二邊所有是無寂定、非無寂定，無思量處、無分別處、無證知處、無經營處、無聚集處、無思念處、無發起處。",
    "T13n0416_003:0881c17_37": "賢護！",
    "T13n0416_003:0881c17_38": "是名中道——所有數事處等但依世諦說故。",
    "T13n0416_003:0881c19_0": "「復次，賢護！",
    "T13n0416_003:0881c19_1": "於彼真實第一義中，若中、若邊皆不可得。",
    "T13n0416_003:0881c20_2": "何以故？",
    "T13n0416_003:0881c20_3": "賢護！",
    "T13n0416_003:0881c20_4": "一切諸法猶如虛空，本來寂滅，非斷、非常，無有積聚、無有住處、無可依止，無相、無為、無有算數。",
    "T13n0416_003:0881c22_5": "賢護！",
    "T13n0416_003:0881c22_6": "彼不可數，云何為有？",
    "T13n0416_003:0881c23_7": "不可數故，不入於數；不入數故，乃至無有智算名言也。",
    "T13n0416_003:0881c24_8": "「賢護！",
    "T13n0416_003:0881c24_9": "彼菩薩摩訶薩如是觀察諸如來時，不可執著。",
    "T13n0416_003:0881c25_10": "何以故？",
    "T13n0416_003:0881c25_11": "一切法無執著故，以無處所而可執著、亦無根本是可斷絕，除滅根本故無依處。",
    "T13n0416_003:0881c27_12": "「賢護！",
    "T13n0416_003:0881c27_13": "彼菩薩摩訶薩當作如是思惟諸佛現前三昧，若如是見諸如來已，不應取著、不當執持。",
    "T13n0416_003:0881c29_14": "何以故？",
    "T13n0416_003:0882a01_0": "賢護！",
    "T13n0416_003:0882a01_1": "一切諸法不可執持——猶如虛空，體性寂滅。",
    "T13n0416_003:0882a02_2": "「賢護！",
    "T13n0416_003:0882a02_3": "譬如金鎚安置火中，善作鑪[橐-石+非]，融消鍊冶，熾然毒熱。",
    "T13n0416_003:0882a03_4": "又如鐵丸新從火出，炎赫熾然，有智之人不應執觸。",
    "T13n0416_003:0882a04_5": "何以故？",
    "T13n0416_003:0882a04_6": "鐵流金熾，觸則熾然故。",
    "T13n0416_003:0882a05_7": "如是，賢護！",
    "T13n0416_003:0882a05_8": "菩薩觀佛不應取著，其事若此。",
    "T13n0416_003:0882a06_9": "「是故，菩薩觀佛色時不應生著；如是，觀受乃至行、識不應生著。",
    "T13n0416_003:0882a07_10": "又，彼菩薩若觀戒時亦不應著；如是，觀定乃至智慧、解脫、解脫知見亦不應著。",
    "T13n0416_003:0882a09_11": "何以故？",
    "T13n0416_003:0882a09_12": "夫取著者，終不能離生死苦法，以是苦法皆由取著故。",
    "T13n0416_003:0882a10_13": "是故，菩薩觀察如是諸如來時不應生於取著之想。",
    "T13n0416_003:0882a12_14": "「賢護！",
    "T13n0416_003:0882a12_15": "雖無取著，然應懃求諸佛、世尊勝妙功德，所謂佛智、如來智、廣大智、自然智、自在智、不思議智、難稱量智、無等等智、一切智智。",
    "T13n0416_003:0882a15_16": "若欲求入如是智者，常當精勤思惟、觀察見佛三昧也。」",
    "T13n0416_003:0882a16_17": "爾時，世尊為重明此義，以偈頌曰：「譬如明鏡與油器，　　女人莊飾曜其形，　愚夫於是生染心，　　處處馳騁為求欲。",
    "T13n0416_003:0882a20_0": "　彼於無中顛倒想，　　不知是法虛妄生，　彼欲熾火之所燒，　　斯婦起欲還自發。",
    "T13n0416_003:0882a22_0": "　若有菩薩作是念：　　『是名無智著我心，　菩提甘露在當來，　　我拔眾生出重苦。』",
    "T13n0416_003:0882a24_0": "　第一義中無眾生，　　世間獨有生、老、死，　諸法無形如水月，　　豈有菩提而可求？",
    "T13n0416_003:0882a26_0": "　眾色形貌若鏡像，　　如幻、如炎、如虛空，　凡夫著想而受羈，　　彼輩雖縛空無實。",
    "T13n0416_003:0882a28_0": "　若斯智者諸菩薩，　　知世顛倒故見真，　了達無人誰受苦，　　彼則當成無上覺。",
    "T13n0416_003:0882b01_0": "　無意分別佛菩提，　　其心本來自明淨，　不見生、死諸滓濁，　　彼證真實最勝尊。",
    "T13n0416_003:0882b03_0": "　一切色法諸無漏，　　不可分別妄與空，　滅除諸欲解脫心，　　如是知者證三昧。",
    "T13n0416_003:0882b05_0": "　初念諸佛無相身、　　後聞諸法本清淨，　如是思惟無餘念，　　證此三昧誠非難。",
    "T13n0416_003:0882b07_0": "　常作空相而思惟，　　即能滅彼微塵聚，　不分別成及與壞，　　一切外道失於中。",
    "T13n0416_003:0882b09_0": "　於一切色無分別，　　其眼雖覩不累心，　彼見諸佛如日輪，　　法界世間挺超出。",
    "T13n0416_003:0882b11_0": "　其心清淨眼亦明，　　雖勤精進常在定，　彼得多聞不可說，　　證此三昧真思惟。",
    "T13n0416_003:0882b13_0": "　若以不見證三昧，　　一切盲者應證知；　亦不以見非不見，　　是中外道皆迷沒。",
    "T13n0416_003:0882b15_0": "　常離相想而思惟，　　見彼諸佛清淨心，　如是見已一切觀，　　其人速成此三昧。",
    "T13n0416_003:0882b17_0": "　彼無地、水、及火、風，　　亦非空界現前住，　若欲觀察一切佛，　　當想處座演妙音。",
    "T13n0416_003:0882b19_0": "　如我今日宣妙法，　　心樂法者覩我身，　彼應無復餘思惟，　　唯當想佛說法事。",
    "T13n0416_003:0882b21_0": "　如是專念莫他觀，　　為求若斯多聞故，　一心觀我說此定，　　總持諸佛之所宣。",
    "T13n0416_003:0882b23_0": "　無有一佛在過去、　　亦無現世及當來，　唯此清淨微妙禪，　　彼不可言證能說。",
    "T13n0416_003:0882b25_0": "　我於三界無上尊，　　為利世間故特出，　念證諸佛菩提故，　　宣此三昧無等倫。",
    "T13n0416_003:0882b27_0": "　若欲身樂及心樂，　　求佛功德不思議，　乃至證彼妙菩提，　　要當修此勝三昧。",
    "T13n0416_003:0882b29_0": "　欲淨深廣多聞海，　　為眾生故常勤求，　彼應速去諸欲塵，　　要當修此勝三昧。",
    "T13n0416_003:0882c02_0": "　若欲一生見多佛，　　見已恭敬復諮詢，　彼應速離勿生著，　　要當觀此妙三昧。",
    "T13n0416_003:0882c04_0": "　是處無欲復無瞋，　　亦無愚癡與嫉妬，　又無無明及疑網，　　要當住此深寂禪。」",
    "T13n0416_003:0882c06_0": "大集經賢護分戒行具足品第七",
    "T13n0416_003:0882c07_0": "爾時，賢護菩薩復白佛言：「希有，世尊！",
    "T13n0416_003:0882c07_1": "乃有如斯最勝三昧。",
    "T13n0416_003:0882c08_2": "世尊！",
    "T13n0416_003:0882c08_3": "若諸菩薩捨家出家、深心樂欲說此三昧、亦當思惟此三昧者，彼等應當安住何法而能宣說及思惟耶？」",
    "T13n0416_003:0882c10_4": "佛告賢護言：「賢護！",
    "T13n0416_003:0882c11_5": "若有菩薩捨家出家、深樂廣宣、復欲思惟如是三昧者，彼出家菩薩當先護持清淨戒行、不缺戒行、不染戒行、不污戒行、不濁戒行、不著戒行、不動戒行、不被呵戒行、智者所讚戒行、聖所愛敬戒行，應當念知如是諸戒也。",
    "T13n0416_003:0882c16_6": "「賢護！",
    "T13n0416_003:0882c16_7": "彼出家菩薩云何當得清淨戒行，乃至云何當得聖所愛敬戒行也？",
    "T13n0416_003:0882c17_8": "賢護！",
    "T13n0416_003:0882c17_9": "彼出家菩薩應當依彼波羅提木叉成就威儀、成就眾行，乃至成就微塵數等戒行，見已驚怖，清淨活命於諸戒中。",
    "T13n0416_003:0882c20_10": "當念成就、應信甚深，不得著忍，於空、無相、無願諸法中聞說之時心不驚怖、無有悔沒。",
    "T13n0416_003:0882c22_11": "賢護！",
    "T13n0416_003:0882c22_12": "以是因緣，彼出家菩薩成就如是清淨戒行——不見戒行、不著戒行，乃至成就聖所愛敬戒行也。」",
    "T13n0416_003:0882c25_0": "爾時，賢護菩薩復白佛言：「世尊！",
    "T13n0416_003:0882c25_1": "彼出家菩薩云何得有如是不清淨戒行、缺戒行、染著戒行、污戒行、依倚戒行、智所訶毀戒行、聖所不愛戒行也？」",
    "T13n0416_003:0882c28_2": "佛告賢護菩薩言：「賢護！",
    "T13n0416_003:0882c28_3": "若有出家菩薩取著色，受持禁戒，修於梵行；如是，取著受、取著想、取著行、取著識，受持禁戒，修行梵行；修行已，作如是念：『我今如是持戒、如是苦行、如是修學、如是梵行，願我未來得生天上或生人間，自在有生受諸果報。』",
    "T13n0416_003:0883a04_4": "賢護！",
    "T13n0416_003:0883a04_5": "以是因緣，彼出家菩薩成就如是不清淨戒乃至聖者所不愛戒，是謂為求有故、為有生故、為受欲果故、為生處所故。",
    "T13n0416_003:0883a07_6": "「賢護！",
    "T13n0416_003:0883a07_7": "是故，彼出家菩薩念欲說此三昧、思此三昧者，要當先具清淨戒行乃至成就聖所愛戒，亦念常行檀波羅蜜——所謂最勝施、諸法施、上施、妙施、微妙施、精妙施、無上施——亦常勇猛精進不休、不捨重擔、不忘正念，常行一心，正信清淨，無有嫉妬，不著世間利養、名聞，如法索求以濟形命、恒行乞食不受別請，厭離人間、樂阿蘭若，尊崇聖種、敬事頭陀，息世語言但論出世，處眾靜默、假言不多，常敬於他不敢輕慢，於一切時常行慙愧，有恩必知、知恩必報，於善知識常念親近，諸師尊所謹事無違。",
    "T13n0416_003:0883a18_8": "若聞如是甚深經典，專心聽受終無疲厭，於法師所起慈父心、善知識心，乃至生於諸如來想，以為如是微妙法故、成就無上大菩提故、轉增愛敬尊重心故。",
    "T13n0416_003:0883a21_9": "「復次，賢護！",
    "T13n0416_003:0883a22_10": "若彼菩薩或時至於聲聞人所聞說如是甚深經法，彼法師所無愛敬心、無尊重心、不生慈父想、不生善知識想、不生諸佛想、不生教師想、不能親近承事供養，隨於何所聞是經典，當知是人不能聽受、書寫、解說、令法久住；如是之人若能聽受、若能書寫、若能解說、令法久住，無有是處。",
    "T13n0416_003:0883a28_11": "「復次，賢護！",
    "T13n0416_003:0883a28_12": "若彼菩薩或復至於聲聞人所聞說如是增上妙法，不生愛敬心、不生尊重心，乃至不生諸佛想、不能盡心親近供養者，若能讀誦、若能受持、若能解說、令是經典不速滅者，無有是處。",
    "T13n0416_003:0883b04_0": "何以故？",
    "T13n0416_003:0883b04_1": "以不尊重是經典故，是故斯法不久必滅。",
    "T13n0416_003:0883b05_2": "「復次，賢護！",
    "T13n0416_003:0883b05_3": "若彼菩薩或復至於聲聞人所聞說如是微妙經典，生愛敬心、生尊重心，乃起教師想、諸如來想，親承供養即能聽受、亦能書寫、復能解說、能令是經久住利益，斯有是處。",
    "T13n0416_003:0883b09_4": "「復次，賢護！",
    "T13n0416_003:0883b09_5": "若彼菩薩復於聲聞人所聞說如是微妙經典，即於彼所生尊重心、如諸佛想、親近承事、恭敬供養者，如是之人雖未修學如是經典即為修習、雖未解釋即為解說、令是妙法久住世間不毀、不滅，斯有是處。",
    "T13n0416_003:0883b14_6": "何以故？",
    "T13n0416_003:0883b14_7": "以能愛敬尊重法故，是故此經久住世間。",
    "T13n0416_003:0883b15_8": "「賢護！",
    "T13n0416_003:0883b15_9": "以是因緣，吾今語汝，是人於是說法師所生愛樂心、生敬重心、生尊貴心，起善知識想、起教師想、起諸佛想，盡心承事、恭敬供養。",
    "T13n0416_003:0883b18_10": "賢護！",
    "T13n0416_003:0883b18_11": "若能如是，是則名為行我所行、受我教誡也。",
    "T13n0416_003:0883b19_12": "「復次，賢護！",
    "T13n0416_003:0883b19_13": "彼出家菩薩必欲解說如此三昧、復欲思惟此三昧者，常當樂行阿蘭若事，不得居處聚落、城邑，捨離朋黨多求之處，不貪衣食、不得貯聚穀米食具、不得受畜財物生資、不得貪求名聞利養，不惜重命、常念捨身，遠離貪著、恒修死想，常行慙愧、不造諸惡，攝受正法無有疑心，常念遠離、不取眾相，當修慈心、勿懷嫌怨，常起慈悲、無行瞋恚，安心喜捨、莫想愛憎，常當經行、破除睡蓋。",
    "T13n0416_003:0883b28_14": "賢護！",
    "T13n0416_003:0883b28_15": "出家菩薩若能安住如是法行，則能修學、解說、思惟如是念佛現前三昧也。」",
    "T13n0416_003:0883c01_0": "爾時，賢護菩薩復白佛言：「希有，世尊！",
    "T13n0416_003:0883c01_1": "如來、應供、等正覺所說經典，甚深甚深、最勝微妙、不可思議。",
    "T13n0416_003:0883c03_2": "然彼未來諸菩薩等懈怠懶惰，雖聞如是深妙經典，生大恐怖、驚疑退沒、不發歡喜愛樂之心。",
    "T13n0416_003:0883c05_3": "彼等當復作如是念：『我今當應餘諸佛所乃可修習如是經典。",
    "T13n0416_003:0883c06_4": "所以者何？",
    "T13n0416_003:0883c06_5": "我今自知多諸障難，身遇病苦、氣力甚微，寧堪修行如是經典？』",
    "T13n0416_003:0883c08_6": "世尊！",
    "T13n0416_003:0883c08_7": "彼輩如是，於甚深法更生放捨、遠離之心，不能發勤勇猛精進、樂欲成就如是經典。",
    "T13n0416_003:0883c10_8": "「世尊！",
    "T13n0416_003:0883c10_9": "爾時亦當有諸菩薩精進勤求專念之者，愛樂是法、勸持是法、攝受是法。",
    "T13n0416_003:0883c12_10": "若諸法師說是法者，於是法中如法行故，能捨身命，不著名聞、不求利養、不自宣說己身功能、不染衣鉢、不樂城邑，常趣空閑山林靜處。",
    "T13n0416_003:0883c15_11": "其或聞是微妙法故，生大歡喜，更當具足發勤精進聽受如是微妙法門，常讀誦故、常念持故、思惟義故、如說行故，彼等於未來世諸如來所，非徒直欲求彼多聞、亦無但求在於有處，唯為成就諸功德故，常念勤求精進勇猛。",
    "T13n0416_003:0883c20_12": "「世尊！",
    "T13n0416_003:0883c20_13": "然復應有往昔己曾供養諸佛、宿種善根諸善男子、善女人輩發大精進，為聞如是微妙法故，更發如是大誓莊嚴：『願我當得乾渴肌膚、散骨消髓、熾然身心、苦行不息，必欲成就如是妙典，終無暫時懈怠懶惰而不聽聞微妙勝法，亦無不思甚深義理，復無捨他不為宣說，而常勇猛行大精進，但為攝受諸菩薩故，聽聞如來如是妙典。』",
    "T13n0416_003:0883c27_14": "聞已即便生歡喜心。」",
    "T13n0416_003:0883c29_0": "爾時，世尊讚彼賢護菩薩言：「善哉善哉。",
    "T13n0416_003:0883c29_1": "賢護！",
    "T13n0416_003:0884a01_0": "如是如是，如汝所說，我今隨喜。",
    "T13n0416_003:0884a01_1": "賢護！",
    "T13n0416_003:0884a01_2": "我隨喜故，一切三世恒河沙等諸佛，世尊皆亦隨喜。」",
    "T13n0416_003:0884a03_0": "時彼賢護菩薩復白佛言：「若有在家菩薩處於世間聞是三昧，欲自思惟即為他說——乃至一日或經一夜——是人安住幾種行法，當得成就思惟三昧為他說也？」",
    "T13n0416_003:0884a06_1": "佛言：「賢護！",
    "T13n0416_003:0884a06_2": "彼在家菩薩處於世間，若欲修習、思惟三昧——或一日、一夜，乃至一[(殼-一)/牛]牛乳時——者，吾今語汝，彼在家菩薩既居世間，當應正信、不起慳貪，常念行施、隨多少施，當一切施、不求果報，應歸依佛、又歸依法、亦歸依僧，不事天神、亦無禮拜，不生嫉妬、常念隨喜，當須清淨如法活命，不愛兒女、不著妻妾、不染居家、不躭財寶，常樂出家、念除鬚髮、修八關齋、恒住伽藍，常懷慙愧、發菩提心、不念餘乘，見有持戒清淨比丘、修梵行者終無調戲、常行恭敬。",
    "T13n0416_003:0884a16_3": "從誰聞學如此三昧，當於師所生愛敬心、起尊重心、善知識想、生教師想、起諸佛想，一切眾具悉以奉之，常當識恩、恒思報德，以能教我微妙法故。",
    "T13n0416_003:0884a19_4": "「賢護！",
    "T13n0416_003:0884a20_0": "彼在家菩薩處俗之時，應住如是諸法行已，然後教示如是三昧、如是思惟、如是修習。」",
    "T13n0416_003:0884a21_1": "時彼賢護菩薩復白佛言：「希有，世尊！",
    "T13n0416_003:0884a22_2": "如來、應供、等正覺今乃為彼出家、在家諸菩薩輩、正信成就、樂深法者，宣說如是無上妙法，令住如是無量法行，然後當得思惟、解說如是三昧。",
    "T13n0416_003:0884a26_0": "世尊！",
    "T13n0416_003:0884a26_1": "如來滅後，如是三昧於閻浮提能廣行不？」",
    "T13n0416_003:0884a27_2": "佛告賢護菩薩言：「賢護！",
    "T13n0416_003:0884a27_3": "我滅度後，此三昧經於閻浮提四千年中廣行於世，而後五百年末一百歲中——正法滅時、比丘行惡時、誹謗正法時、正法破壞時、持戒損減時、破戒熾盛時、諸國相伐時——當斯之際頗有眾生熾然善根，往昔已曾親近諸佛、供養修行、殖善種子，為彼諸丈夫輩得是經故，此三昧典復當流行於閻浮提，所謂佛威神故，故令彼等於我滅後、聞此經已，歡喜書寫、讀誦、受持、思惟其義、為他解釋、如說修行。」",
    "T13n0416_003:0884b07_4": "爾時，賢護菩薩及寶德離車子聞如來說正法滅時，悲泣雨淚，從座而起，整理衣服，偏袒右肩，右膝著地，合掌恭敬而白佛言：「世尊！",
    "T13n0416_003:0884b10_5": "我等當於如來滅後，後五百歲末百年中——沙門顛倒時、正法欲滅時、誹謗正法時、破壞正法時、持戒損減時、破戒增長時、正法護減時、非法護增時、眾生濁亂時、諸國相伐時——能於如來所說經典妙三昧中讀誦、受持、思惟義理、為他廣說。",
    "T13n0416_003:0884b15_6": "何以故？",
    "T13n0416_003:0884b16_0": "我心無厭，終不知足。",
    "T13n0416_003:0884b16_1": "是故，我於如來所說修多羅中能聽聞故、能書寫故、能讀誦故、能受持故、能思惟故、能修行故、能廣說故。」",
    "T13n0416_003:0884b19_0": "爾時，商主優婆塞伽訶岌多居士之子、那羅達多摩納等，聞如來說未來世中正法壞滅，為正法故悲哀泣淚，從坐而起，整理衣服，偏袒右肩，右膝著地，恭敬合掌而白佛言：「世尊！",
    "T13n0416_003:0884b23_0": "我等能於如來所說妙修多羅，及能受持修多羅者，我皆攝護，令得增長。",
    "T13n0416_003:0884b24_1": "世尊！",
    "T13n0416_003:0884b24_2": "我今復為如來所說微妙經典作其加護，令得廣宣久住於世。",
    "T13n0416_003:0884b26_3": "何以故？",
    "T13n0416_003:0884b26_4": "以是經典能於無量阿僧祇劫多所成就阿耨多羅三藐三菩提故。",
    "T13n0416_003:0884b27_5": "「世尊！",
    "T13n0416_003:0884b28_0": "我等得聞未曾有法，至心受持、思惟其義、為他解說、廣行流布。",
    "T13n0416_003:0884b29_1": "世尊！",
    "T13n0416_003:0884b29_2": "我今聞此甚深經法，一切世間無有信者，我先為其造善根器，然後為解。」",
    "T13n0416_003:0884c02_3": "爾時，眾中有五百比丘、比丘尼、優婆塞、優婆夷四部眾等，聞如來說未來世中正法壞滅，為正法故悲泣雨淚，從坐而起，整持衣服，偏袒右肩，右膝著地，恭敬合掌而白佛言：「世尊！",
    "T13n0416_003:0884c06_4": "我等受持如來正法，然諸大士、善丈夫輩爾時於我當作正依、當作覆護、為我經理，能令我等於如來所說如是甚深修多羅中取真實義、如法修行。",
    "T13n0416_003:0884c09_5": "唯願，世尊！",
    "T13n0416_003:0884c09_6": "付囑我等諸善丈夫分明立記。",
    "T13n0416_003:0884c10_7": "何以故？",
    "T13n0416_003:0884c10_8": "世尊！",
    "T13n0416_003:0884c10_9": "我及彼等皆能護持攝受正法及攝受者故。」",
    "T13n0416_003:0884c12_0": "爾時，世尊即便微笑，放金色光，其明遍照十方世界諸佛國已還至佛所，右遶三匝從頂上沒。",
    "T13n0416_003:0884c14_1": "爾時，尊者阿難作如是念：「世尊昔來已多微笑，然於笑時必為異事，我今應問微笑因緣。」",
    "T13n0416_003:0884c16_2": "如是念已，即從坐起，整持衣服，偏袒右肩，右膝著地，合掌向佛以偈白言：「其心清淨行無穢，　　有大威德巨神通，　一切最尊世中上，　　顯現無垢如明月。",
    "T13n0416_003:0884c20_0": "　無礙聖智解脫心，　　迦陵伽聲天中最，　一切異論莫能動，　　今忽微笑有何緣？",
    "T13n0416_003:0884c22_0": "　通達正真為我說，　　能多利益兩足尊，　聞是如來微妙音，　　一切皆當大歡喜。",
    "T13n0416_003:0884c24_0": "　諸佛、世尊豈虛笑？",
    "T13n0416_003:0884c24_1": "　　佛復放光有勝人。",
    "T13n0416_003:0884c25_0": "　誰於斯日獲大利？",
    "T13n0416_003:0884c25_1": "　　是故今應宣笑旨。",
    "T13n0416_003:0884c26_0": "　誰於今日得證真？",
    "T13n0416_003:0884c26_1": "　　誰於今日受法王？",
    "T13n0416_003:0884c27_0": "　誰於今日自灌頂？",
    "T13n0416_003:0884c27_1": "　　誰於今日登佛位？",
    "T13n0416_003:0884c28_0": "　誰於今日利世間？",
    "T13n0416_003:0884c28_1": "　　誰當總宣佛法藏？",
    "T13n0416_003:0884c29_0": "　誰於佛智得常住？",
    "T13n0416_003:0884c29_1": "　　以是尊應顯笑緣。」",
    "T13n0416_003:0885a01_0": "爾時，世尊即以偈告長老阿難曰：「阿難！",
    "T13n0416_003:0885a02_1": "汝見大集不？",
    "T13n0416_003:0885a02_2": "　　攝護五百從坐起，　身心歡喜發誠言：　　『我輩當來獲斯法。』",
    "T13n0416_003:0885a04_0": "　此等一心瞻察我：　　『我於何時亦復然？』",
    "T13n0416_003:0885a05_0": "　咸於我前興大誓：　　『我輩當來證斯道。』",
    "T13n0416_003:0885a06_0": "　復有八輩從坐起，　　五百上首此為尊，　彼於末世法壞時，　　為世間法故宣說。",
    "T13n0416_003:0885a08_0": "　我今告汝如是言，　　於此眾中無礙智，　是輩非於一佛所，　　起立合掌敬諸尊。",
    "T13n0416_003:0885a10_0": "　我觀往昔無量世，　　八萬諸佛皆現前，　八人為首從坐起，　　還為護持是妙法。",
    "T13n0416_003:0885a12_0": "　前此八萬億由他，　　復值如是數諸佛，　心得解脫大名稱，　　彼時此輩已攝持。",
    "T13n0416_003:0885a14_0": "　今復於我勝法中，　　能為攝護利益首，　教化無量菩薩眾，　　斷除嫉妬諸大人。",
    "T13n0416_003:0885a16_0": "　此等於我滅度時，　　取我舍利興供養，　善持我斯諸佛事，　　安置篋笥遍十方；　平地造塔或在山，　　付囑天、龍及金鳥，　斯等依仗於此經，　　壽終皆得生天上；　後雖轉生於人間，　　而常不離勝家姓，　善持我斯菩提事，　　還發大願隨本心。",
    "T13n0416_003:0885a22_0": "　或時為法至他國，　　恒值如是深妙典，　得已轉授眾多人，　　以歡喜心除嫉妬。",
    "T13n0416_003:0885a24_0": "　求法精誠無懈倦，　　輕財、賤命，豈愛身？",
    "T13n0416_003:0885a25_0": "　降伏一切諸外論，　　常以妙法惠施彼。",
    "T13n0416_003:0885a26_0": "　時世無能受斯經、　　亦無讀誦轉教人，　唯有此輩五百賢，　　今於我前從坐起。",
    "T13n0416_003:0885a28_0": "　復此八士諸菩薩，　　當來北天授斯法，　樂恒廣宣多利益，　　弘是甚深修多羅。",
    "T13n0416_003:0885b01_0": "　此八正士為上首，　　彼五百數復無增，　遠離嫉妬棄名聞，　　來世當授廣大法。",
    "T13n0416_003:0885b03_0": "　如是比丘及尼輩，　　諸優婆塞、優婆夷，　巧智無妬登法師，　　當成正覺大威德。",
    "T13n0416_003:0885b05_0": "　彼不思議神德具，　　百福之體相莊嚴，　得微妙樂除眾苦，　　長拔三毒煩惱根。",
    "T13n0416_003:0885b07_0": "　此等從今捨命已，　　終不受生惡道中，　一切生中常和合，　　所遇菩提最勝事。",
    "T13n0416_003:0885b09_0": "　既捨一切惡趣生，　　亦能永離諸難處，　功德不可知邊際，　　如是無量受多福。",
    "T13n0416_003:0885b11_0": "　復當得見彌勒佛，　　於彼常起和合心，　恭敬供養利益他，　　唯求無上菩提故。",
    "T13n0416_003:0885b13_0": "　彼時此輩恒集會，　　承事超世兩足尊，　為此諸佛妙菩提，　　當度生死登彼岸。",
    "T13n0416_003:0885b15_0": "　於後末世法壞時，　　彼等亦常持此法，　如是所處恒修行，　　遇彌勒世事若斯。",
    "T13n0416_003:0885b17_0": "　所可於此賢劫內，　　廣為利益世間燈，　彼一切處護是經，　　安住三世無所畏。",
    "T13n0416_003:0885b19_0": "　將來億數多諸佛，　　不可思議難得邊，　斯皆供養廣修行，　　常護如是勝佛事。",
    "T13n0416_003:0885b21_0": "　其有在前成菩提，　　彼彼咸同修供養，　而或於先取滅度，　　我住多世那由他。",
    "T13n0416_003:0885b23_0": "　今此賢護大菩薩，　　及是寶得出眾珍，　商主岌多、伽摩那，　　當見恒沙無數佛。",
    "T13n0416_003:0885b25_0": "　於彼亦受無上經，　　前已經歷多劫數，　妙算不能盡其形，　　無量億劫誰能知？",
    "T13n0416_003:0885b27_0": "　若有眾生得聞名，　　或於覺時及睡夢，　能發勇猛師子吼，　　彼輩皆得天人尊。",
    "T13n0416_003:0885b29_0": "　若有眾生但聞名，　　直能信敬及隨喜，　一切作佛無疑慮，　　何況供養於彼身？",
    "T13n0416_003:0885c02_0": "　其所受法不思議，　　壽命、住法亦無量，　利益廣大無窮盡，　　功德、智慧不可知。",
    "T13n0416_003:0885c04_0": "　彼過去佛難思量，　　清淨持戒恒沙數，　此輩於彼廣行施，　　唯求無上佛菩提。",
    "T13n0416_003:0885c06_0": "　彼諸功德不可數，　　多劫宣說莫能窮，　於菩提中無增減，　　常念護持是經法。",
    "T13n0416_003:0885c08_0": "　阿難！",
    "T13n0416_003:0885c08_1": "若人護此經，　　書寫、讀誦、及憶念，　汝應決定興愛敬，　　終不離是五百中。",
    "T13n0416_003:0885c10_0": "　阿難！",
    "T13n0416_003:0885c10_1": "若人持此經，　　自當勤心求堅固，　淨持禁戒捨睡眠，　　決定得斯妙三昧。",
    "T13n0416_003:0885c12_0": "　我毘尼處說木叉，　　諸比丘學居蘭若，　若能頭陀不捨離，　　得此三昧定無疑。",
    "T13n0416_003:0885c14_0": "　一切別請盡能捨、　　凡是美味皆斷除，　師所常起諸佛心，　　誰云不證斯三昧？",
    "T13n0416_003:0885c16_0": "　貪、恚、癡患先覺知，　　我慢、嫉妬咸遠離，　情無垢著念無為，　　讀誦、思惟勝三昧。",
    "T13n0416_003:0885c18_0": "　清淨意處無可染，　　調伏諸根息怨嫌，　一心專念如來身，　　讀誦、受持妙三昧。",
    "T13n0416_003:0885c20_0": "　若有菩薩在居家，　　心常堅住出家事，　受持、讀誦口業成，　　心常念學此三昧。",
    "T13n0416_003:0885c22_0": "　恒應修持五種戒、　　亦常數受八戒齋，　常住寺廟捨資生，　　讀誦、思惟此三昧。",
    "T13n0416_003:0885c24_0": "　不當耽著眾婦妾、　　勿愛兒女及珍財，　住優婆塞行羞慚，　　但當憶持此三昧。",
    "T13n0416_003:0885c26_0": "　莫於他所起害心，　　唯思除去諸調戲，　無處可著住於忍，　　但念思惟此三昧。",
    "T13n0416_003:0885c28_0": "　莫於財物生執著，　　花香、塗粉及諸鬘，　無處染著安彼忍，　　但當受持此三昧。",
    "T13n0416_003:0886a01_0": "　若比丘尼求此經，　　當勤歸敬除嫉妬、　調戲、貢高及我慢，　　證彼菩提亦不難。",
    "T13n0416_003:0886a03_0": "　應發精進破睡眠，　　一切諸求皆當斷，　心愛樂法淨命存，　　唯當讀誦此三昧。",
    "T13n0416_003:0886a05_0": "　心常不共貪欲俱，　　莫起恚恨無迫惱，　不以魔縛繫眾生，　　唯當受持此三昧。",
    "T13n0416_003:0886a07_0": "　無以諂曲有所為，　　勿貪好衣及塗薰，　莫行兩舌離別他，　　唯當受持此三昧。",
    "T13n0416_003:0886a09_0": "　男女聲色不繫念，　　寂絕無諸邪念事，　於教師所生佛想，　　唯當受持此三昧。",
    "T13n0416_003:0886a11_0": "　所生永離眾惡道，　　於佛法中不空信，　破除三有諸障難，　　要當受是三摩提。」",
    "T13n0416_003:0886a13_0": "賢護菩薩所問經卷第三"
}