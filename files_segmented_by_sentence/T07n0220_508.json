{
    "T07n0220_508:0589b06_0": "大般若波羅蜜多經卷第五百八",
    "T07n0220_508:0589b08_0": "三藏法師玄奘奉　詔譯",
    "T07n0220_508:0589b09_0": "第三分陀羅尼品第十三之一",
    "T07n0220_508:0589b10_0": "時，天帝釋竊作是念：「若善男子、善女人等，得聞如是甚深般若波羅蜜多法門名字，當知過去已曾親近無量如來、應、正等覺，發弘誓願、種諸善根，多善知識之所攝受，況能書寫、受持、讀誦、如理思惟、為他演說，或能隨力如教修行！",
    "T07n0220_508:0589b15_1": "當知是人已於過去無量佛所親近承事、供養恭敬、植眾德本，曾聞般若波羅蜜多，聞已受持、思惟、讀誦、為他演說、如教修行，或於此經能問能答，由先福力今辦是事。",
    "T07n0220_508:0589b18_2": "若善男子、善女人等，已曾供養無量如來、應、正等覺，功德純淨，聞深般若波羅蜜多，其心不驚不恐不怖，聞已信樂如說修行，當知是人曾於過去無量百千俱胝佛所發弘誓願，修行布施乃至般若波羅蜜多故，於今生能成是事。」",
    "T07n0220_508:0589b24_3": "時，舍利子亦白佛言：「若善男子、善女人等，聞此般若波羅蜜多甚深義趣，其心不驚不恐不怖，聞已書寫、受持、讀誦、如理思惟、為他演說、廣令流布、如教修行，當知是人如不退位諸大菩薩。",
    "T07n0220_508:0589b28_4": "所以者何？",
    "T07n0220_508:0589b28_5": "如是般若波羅蜜多義趣甚深極難信解，若於先世不久修行布施等六波羅蜜多，豈蹔得聞即能信解！",
    "T07n0220_508:0589c01_6": "世尊！",
    "T07n0220_508:0589c02_7": "若善男子、善女人等，聞說般若波羅蜜多甚深義趣毀訾誹謗，當知是人先世於此甚深般若波羅蜜多亦曾毀謗。",
    "T07n0220_508:0589c04_8": "何以故？",
    "T07n0220_508:0589c04_9": "如是愚人聞說般若波羅蜜多甚深義趣，由宿習力不信不樂，心不清淨。",
    "T07n0220_508:0589c06_10": "所以者何？",
    "T07n0220_508:0589c06_11": "如是愚人於過去世，未曾親近諸佛菩薩及餘賢聖，未曾請問：云何應行布施等六波羅蜜多？",
    "T07n0220_508:0589c08_12": "廣說乃至云何應學十八佛不共法？",
    "T07n0220_508:0589c09_13": "故今聞說甚深般若波羅蜜多，毀訾誹謗不信不樂，心不清淨。」",
    "T07n0220_508:0589c11_14": "爾時，天帝釋謂舍利子言：「如是般若波羅蜜多義趣甚深極難信解，諸有未久信樂修行布施等六波羅蜜多，廣說乃至十八佛不共法及餘無量無邊佛法，聞此般若波羅蜜多甚深義趣，不能信解或生毀謗，未為希有。",
    "T07n0220_508:0589c16_0": "大德！",
    "T07n0220_508:0589c16_1": "我今敬禮甚深般若波羅蜜多，我若敬禮甚深般若波羅蜜多，即為敬禮一切智智。」",
    "T07n0220_508:0589c18_0": "爾時，佛告天帝釋言：「如是！",
    "T07n0220_508:0589c18_1": "如是！",
    "T07n0220_508:0589c18_2": "如汝所說。",
    "T07n0220_508:0589c18_3": "敬禮般若波羅蜜多，即為敬禮一切智智。",
    "T07n0220_508:0589c19_4": "何以故？",
    "T07n0220_508:0589c20_5": "憍尸迦！",
    "T07n0220_508:0589c20_6": "諸佛所得一切智智及餘無量無邊功德，皆依般若波羅蜜多而成辦故。",
    "T07n0220_508:0589c21_7": "憍尸迦！",
    "T07n0220_508:0589c22_8": "若菩薩摩訶薩欲住如來一切智智，當住般若波羅蜜多；欲起諸佛一切智、道相智、一切相智，當學般若波羅蜜多；欲斷煩惱習氣相續，證得無上正等菩提，轉妙法輪度有情眾，當學般若波羅蜜多。",
    "T07n0220_508:0589c26_9": "憍尸迦！",
    "T07n0220_508:0589c26_10": "若善男子、善女人等欲得預流、一來、不還、阿羅漢果、獨覺菩提，當學般若波羅蜜多。",
    "T07n0220_508:0589c28_11": "憍尸迦！",
    "T07n0220_508:0589c28_12": "若菩薩摩訶薩欲善安立聲聞種性補特伽羅住聲聞乘、獨覺種性補特伽羅住獨覺乘、菩薩種性補特伽羅住無上乘，當學般若波羅蜜多。",
    "T07n0220_508:0590a03_0": "憍尸迦！",
    "T07n0220_508:0590a03_1": "若菩薩摩訶薩欲伏眾魔摧諸外道黑暗朋黨，當學般若波羅蜜多。",
    "T07n0220_508:0590a04_2": "憍尸迦！",
    "T07n0220_508:0590a04_3": "若菩薩摩訶薩欲總攝受諸苾芻眾令善調伏，當學般若波羅蜜多。」",
    "T07n0220_508:0590a07_0": "爾時，天帝釋白佛言：「世尊！",
    "T07n0220_508:0590a07_1": "諸菩薩摩訶薩行深般若波羅蜜多時，云何住色？",
    "T07n0220_508:0590a08_2": "云何住受、想、行、識？",
    "T07n0220_508:0590a09_3": "云何習色？",
    "T07n0220_508:0590a09_4": "云何習受、想、行、識？",
    "T07n0220_508:0590a09_5": "廣說乃至云何住十八佛不共法？",
    "T07n0220_508:0590a10_6": "云何習十八佛不共法？」",
    "T07n0220_508:0590a11_7": "爾時，佛告天帝釋言：「善哉！",
    "T07n0220_508:0590a11_8": "善哉！",
    "T07n0220_508:0590a11_9": "汝於今者承佛神力，能問如來如是深義。",
    "T07n0220_508:0590a12_10": "汝應諦聽！",
    "T07n0220_508:0590a12_11": "當為汝說。",
    "T07n0220_508:0590a13_12": "「憍尸迦！",
    "T07n0220_508:0590a13_13": "諸菩薩摩訶薩行深般若波羅蜜多時，若於色不住不習，是為住習色；若於受、想、行、識不住不習，是為住習受、想、行、識；廣說乃至若於十八佛不共法不住不習，是為住習十八佛不共法。",
    "T07n0220_508:0590a17_14": "何以故？",
    "T07n0220_508:0590a17_15": "憍尸迦！",
    "T07n0220_508:0590a17_16": "諸菩薩摩訶薩行深般若波羅蜜多時，於色不得可住可習，於受、想、行、識不得可住可習，廣說乃至於十八佛不共法不得可住可習故。",
    "T07n0220_508:0590a20_17": "「復次，憍尸迦！",
    "T07n0220_508:0590a21_18": "諸菩薩摩訶薩行深般若波羅蜜多時，若於色非住非不住、非習非不習，是為住習色；若於受、想、行、識非住非不住、非習非不習，是為住習受、想、行、識；廣說乃至若於十八佛不共法非住非不住、非習非不習，是為住習十八佛不共法。",
    "T07n0220_508:0590a26_19": "何以故？",
    "T07n0220_508:0590a26_20": "憍尸迦！",
    "T07n0220_508:0590a26_21": "諸菩薩摩訶薩行深般若波羅蜜多時，觀色乃至十八佛不共法前、後、中際不可得故。」",
    "T07n0220_508:0590a28_22": "爾時，舍利子白佛言：「世尊！",
    "T07n0220_508:0590a29_23": "如是般若波羅蜜多最為甚深。」",
    "T07n0220_508:0590b01_0": "佛言：「如是！",
    "T07n0220_508:0590b01_1": "色真如甚深故，般若波羅蜜多最為甚深，乃至十八佛不共法真如甚深故，般若波羅蜜多最為甚深。」",
    "T07n0220_508:0590b03_2": "「世尊！",
    "T07n0220_508:0590b03_3": "如是般若波羅蜜多難可測量。」",
    "T07n0220_508:0590b04_4": "佛言：「如是！",
    "T07n0220_508:0590b04_5": "色真如難測量故，般若波羅蜜多難可測量，乃至十八佛不共法真如難測量故，般若波羅蜜多難可測量。」",
    "T07n0220_508:0590b07_0": "「世尊！",
    "T07n0220_508:0590b07_1": "如是般若波羅蜜多最為無量。」",
    "T07n0220_508:0590b07_2": "佛言：「如是！",
    "T07n0220_508:0590b08_3": "色真如無量故，般若波羅蜜多亦無量，乃至十八佛不共法真如無量故，般若波羅蜜多亦無量。",
    "T07n0220_508:0590b10_4": "「復次，舍利子！",
    "T07n0220_508:0590b10_5": "諸菩薩摩訶薩行深般若波羅蜜多時，若行色甚深性，非行般若波羅蜜多，乃至若行十八佛不共法甚深性，非行般若波羅蜜多。",
    "T07n0220_508:0590b13_6": "何以故？",
    "T07n0220_508:0590b13_7": "舍利子！",
    "T07n0220_508:0590b13_8": "色甚深性即非色，乃至十八佛不共法甚深性即非十八佛不共法故。",
    "T07n0220_508:0590b15_9": "「復次，舍利子！",
    "T07n0220_508:0590b15_10": "諸菩薩摩訶薩行深般若波羅蜜多時，若行色難測量性，非行般若波羅蜜多，乃至若行十八佛不共法難測量性，非行般若波羅蜜多。",
    "T07n0220_508:0590b18_11": "何以故？",
    "T07n0220_508:0590b18_12": "舍利子！",
    "T07n0220_508:0590b19_13": "色難測量性即非色，乃至十八佛不共法難測量性即非十八佛不共法故。",
    "T07n0220_508:0590b20_14": "「復次，舍利子！",
    "T07n0220_508:0590b21_15": "諸菩薩摩訶薩行深般若波羅蜜多時，若行色無量性，非行般若波羅蜜多，乃至若行十八佛不共法無量性，非行般若波羅蜜多。",
    "T07n0220_508:0590b24_0": "何以故？",
    "T07n0220_508:0590b24_1": "舍利子！",
    "T07n0220_508:0590b24_2": "色無量性即非色，乃至十八佛不共法無量性即非十八佛不共法故。」",
    "T07n0220_508:0590b25_3": "時，舍利子復白佛言：「如是般若波羅蜜多既最甚深，難測無量則難信解，不應輒在新學大乘菩薩前說。",
    "T07n0220_508:0590b28_4": "所以者何？",
    "T07n0220_508:0590b28_5": "勿彼聞此甚深般若波羅蜜多，其心驚惶、恐怖、疑惑，或生毀謗不能信解。",
    "T07n0220_508:0590c01_6": "但應在彼不退轉位菩薩前說。",
    "T07n0220_508:0590c01_7": "所以者何？",
    "T07n0220_508:0590c02_8": "彼聞如是甚深般若波羅蜜多，心不驚惶、恐怖、疑惑，不生毀謗深心信解。」",
    "T07n0220_508:0590c03_9": "爾時，天帝釋問舍利子言：「若有輒在新學大乘菩薩前說甚深般若波羅蜜多有何等過？」",
    "T07n0220_508:0590c05_10": "舍利子言：「若有輒在新學大乘菩薩前說甚深般若波羅蜜多，彼聞驚惶、恐怖、疑惑，不能信解或生毀謗，由斯造作增長能感墮惡趣業，沒三惡趣久受大苦，難證無上正等菩提，是故不應在彼前說甚深般若波羅蜜多。」",
    "T07n0220_508:0590c10_11": "時，天帝釋復問具壽舍利子言：「頗有菩薩未受無上大菩提記，聞深般若波羅蜜多，心不驚惶、恐怖、疑惑，不生毀謗深信解不？」",
    "T07n0220_508:0590c13_12": "舍利子言：「有！",
    "T07n0220_508:0590c13_13": "憍尸迦！",
    "T07n0220_508:0590c13_14": "是菩薩摩訶薩不久當受大菩提記。",
    "T07n0220_508:0590c14_15": "憍尸迦！",
    "T07n0220_508:0590c14_16": "若菩薩摩訶薩聞深般若波羅蜜多，心不驚惶、恐怖、疑惑，不生毀謗深心信解，當知是菩薩摩訶薩已受無上大菩提記。",
    "T07n0220_508:0590c17_17": "設未受者，不過一佛或二佛所，定當得受大菩提記。」",
    "T07n0220_508:0590c18_18": "爾時，佛告舍利子言：「如是！",
    "T07n0220_508:0590c19_19": "如是！",
    "T07n0220_508:0590c19_20": "如汝所說。",
    "T07n0220_508:0590c19_21": "舍利子！",
    "T07n0220_508:0590c19_22": "若菩薩摩訶薩久學大乘，久發大願，久行六種波羅蜜多及餘無量無邊佛法，供養多佛，事多善友，聞深般若波羅蜜多，心不驚惶、恐怖、疑惑，深心信解、受持、讀誦、如理思惟、為他演說，或復書寫、如說修行。」",
    "T07n0220_508:0590c25_0": "爾時，舍利子白佛言：「世尊！",
    "T07n0220_508:0590c25_1": "我今樂說少分譬喻，唯願世尊哀愍聽許！」",
    "T07n0220_508:0590c26_2": "佛告舍利子：「隨汝意說。」",
    "T07n0220_508:0590c27_3": "舍利子言：「如住大乘諸善男子、善女人等，夢中修行般若、靜慮、精進、安忍、淨戒、布施波羅蜜多，乃至安坐妙菩提座，當知是人尚近無上正等菩提，況有菩薩為求無上正等菩提，覺時修行般若、靜慮、精進、安忍、淨戒、布施波羅蜜多，而不疾證所求無上正等菩提！",
    "T07n0220_508:0591a03_4": "世尊！",
    "T07n0220_508:0591a03_5": "是菩薩摩訶薩不久當坐妙菩提座，證得無上正等菩提，轉妙法輪度有情眾。",
    "T07n0220_508:0591a05_6": "「世尊！",
    "T07n0220_508:0591a05_7": "若善男子、善女人等，得聞如是甚深般若波羅蜜多，受持、讀誦、精勤修學、如理思惟，當知是人久學大乘善根成熟，多供養佛，事多善友，殖眾德本，能成是事。",
    "T07n0220_508:0591a09_8": "世尊！",
    "T07n0220_508:0591a09_9": "若善男子、善女人等，得聞如是甚深般若波羅蜜多，信解、受持、讀誦、修習、為他演說、如理思惟，當知是人或已得授大菩提記，或近當授大菩提記。",
    "T07n0220_508:0591a12_10": "世尊！",
    "T07n0220_508:0591a12_11": "是善男子、善女人等，如住不退位菩薩摩訶薩，速證無上正等菩提，由此得聞甚深般若波羅蜜多，能深信解、受持、讀誦、如理思惟、依教修行、為他演說。",
    "T07n0220_508:0591a16_12": "「世尊！",
    "T07n0220_508:0591a16_13": "譬如有人遊涉曠野，經過嶮道百踰繕那，或二、或三、或四、五百，見諸城邑王都前相，謂放牧人園林田等。",
    "T07n0220_508:0591a18_14": "見諸相已，便作是念：『城邑王都去此非遠。』",
    "T07n0220_508:0591a19_15": "作是念已身意泰然，不畏惡獸、惡賊、飢渴。",
    "T07n0220_508:0591a20_16": "世尊！",
    "T07n0220_508:0591a20_17": "諸菩薩摩訶薩亦復如是，若得聞此甚深般若波羅蜜多，受持、讀誦、如理思惟、深生信解，應知不久當得授記或已受得，疾證無上正等菩提，是菩薩摩訶薩無墮聲聞、獨覺地畏。",
    "T07n0220_508:0591a24_18": "所以者何？",
    "T07n0220_508:0591a25_0": "是菩薩摩訶薩已得見聞、供養恭敬、尊重讚歎甚深般若波羅蜜多無上菩提之前相故。」",
    "T07n0220_508:0591a26_1": "爾時，佛告舍利子言：「如是！",
    "T07n0220_508:0591a27_2": "如是！",
    "T07n0220_508:0591a27_3": "如汝所說。",
    "T07n0220_508:0591a27_4": "汝承佛力當復說之。」",
    "T07n0220_508:0591a28_5": "時，舍利子復白佛言：「譬如有人欲觀大海，漸次往趣經歷多時不見山林，便作是念：『今覩此相大海非遠。",
    "T07n0220_508:0591b01_6": "所以者何？",
    "T07n0220_508:0591b01_7": "近大海岸地必漸下無諸山林。』",
    "T07n0220_508:0591b02_8": "彼人爾時雖未見海，而見近相歡喜踊躍：『我速定當得見大海，滿本所願豈不快哉！』",
    "T07n0220_508:0591b04_9": "世尊！",
    "T07n0220_508:0591b04_10": "諸菩薩摩訶薩亦復如是，若得聞此甚深般若波羅蜜多，受持、讀誦、如理思惟、深生信解，是菩薩摩訶薩雖未得佛現前授記：『汝於來世經爾所劫，當得無上正等菩提。』",
    "T07n0220_508:0591b08_11": "而應自知授記非遠。",
    "T07n0220_508:0591b08_12": "所以者何？",
    "T07n0220_508:0591b09_13": "是菩薩摩訶薩已得見聞、恭敬供養、受持、讀誦、如理思惟甚深般若波羅蜜多無上菩提之前相故。",
    "T07n0220_508:0591b11_14": "「世尊！",
    "T07n0220_508:0591b11_15": "譬如春時花果樹等，故葉已墮枝條滋潤，眾人見之咸作是念：『新花果葉當出非久。",
    "T07n0220_508:0591b13_16": "所以者何？",
    "T07n0220_508:0591b13_17": "此諸樹等新花果葉先相現故。』",
    "T07n0220_508:0591b14_18": "贍部洲人男女大小，覩此相已歡喜踊躍，皆作是念：『我等不久當得見此花果茂盛。』",
    "T07n0220_508:0591b16_19": "世尊！",
    "T07n0220_508:0591b16_20": "諸菩薩摩訶薩亦復如是，若得聞此甚深般若波羅蜜多，受持、讀誦、如理思惟、深生信解，當知宿世善根成熟，多供養佛，事多善友，不久當授大菩提記。",
    "T07n0220_508:0591b19_21": "世尊！",
    "T07n0220_508:0591b19_22": "是菩薩摩訶薩應作是念：『我先定有勝善根力，能引無上正等菩提故，今見聞、供養恭敬甚深般若波羅蜜多，受持、讀誦、深生信解、如理思惟、隨力修習。』",
    "T07n0220_508:0591b23_23": "世尊！",
    "T07n0220_508:0591b23_24": "今此會中有諸天子見過去佛說此法者，歡喜踊躍咸共議言：『昔諸菩薩聞說般若波羅蜜多便得授記，今諸菩薩既聞般若波羅蜜多，不久定當授菩提記。』",
    "T07n0220_508:0591b26_25": "「世尊！",
    "T07n0220_508:0591b27_26": "譬如女人懷孕漸久，其身轉重動止不安，飲食睡眠悉皆減少，不憙多語厭常所作，受苦痛故眾事頓息。",
    "T07n0220_508:0591b29_27": "有異母人見是相已，即知此女不久產生。",
    "T07n0220_508:0591c01_28": "世尊！",
    "T07n0220_508:0591c01_29": "諸菩薩摩訶薩亦復如是，宿殖善根，多供養佛，久事善友，善根熟故，今聞般若波羅蜜多，受持、讀誦、如理思惟、深生信解、隨力修學。",
    "T07n0220_508:0591c04_30": "世尊！",
    "T07n0220_508:0591c04_31": "是菩薩摩訶薩由此因緣，當知不久得受無上大菩提記。」",
    "T07n0220_508:0591c05_32": "爾時，佛讚舍利子言：「善哉！",
    "T07n0220_508:0591c06_33": "善哉！",
    "T07n0220_508:0591c06_34": "汝能善說菩薩譬喻，當知皆是佛威神力，令汝引發如是辯才。」",
    "T07n0220_508:0591c08_0": "爾時，善現便白佛言：「甚奇！",
    "T07n0220_508:0591c08_1": "如來、應、正等覺善能付囑諸菩薩摩訶薩，善能攝受諸菩薩摩訶薩。」",
    "T07n0220_508:0591c10_2": "佛告善現：「如是！",
    "T07n0220_508:0591c10_3": "如是！",
    "T07n0220_508:0591c10_4": "如汝所說。",
    "T07n0220_508:0591c10_5": "所以者何？",
    "T07n0220_508:0591c11_0": "諸菩薩摩訶薩求趣無上正等菩提，為多有情得利樂故，憐愍饒益諸天人故。",
    "T07n0220_508:0591c12_1": "是諸菩薩摩訶薩眾精勤修學菩薩道時，為欲饒益無量百千諸有情故，以四攝事而攝受之：一者、布施。",
    "T07n0220_508:0591c15_2": "二者、愛語。",
    "T07n0220_508:0591c15_3": "三者、利行。",
    "T07n0220_508:0591c15_4": "四者、同事。",
    "T07n0220_508:0591c15_5": "是菩薩摩訶薩自正安住十善業道，亦安立他令勤修學十善業道；自行四靜慮、四無量、四無色定，亦勸他行四靜慮、四無量、四無色定；自行布施乃至般若波羅蜜多，亦勸他行布施乃至般若波羅蜜多。",
    "T07n0220_508:0591c20_6": "是菩薩摩訶薩依止般若波羅蜜多方便善巧，雖教有情證預流果乃至證得獨覺菩提，而自不證。",
    "T07n0220_508:0591c22_7": "是菩薩摩訶薩自勤精進修菩薩行，亦勸他修諸菩薩行；自住菩薩不退轉地，亦勸他住不退轉地；自勤精進嚴淨佛土、成熟有情，亦復勸他嚴淨佛土、成熟有情；自勤發起菩薩神通，亦勸他起菩薩神通；自勤嚴淨陀羅尼門、三摩地門，亦復勸他令勤嚴淨陀羅尼門、三摩地門；自能證得圓滿辯才，亦令他得圓滿辯才；自能攝受圓滿色身具諸相好，亦復勸他令能攝受圓滿色身具諸相好；自能攝受圓滿童真行，亦勸他攝受圓滿童真行；自修行四念住廣說乃至一切相智，亦復勸他修行四念住廣說乃至一切相智；自斷煩惱習氣相續，亦復勸他斷諸煩惱習氣相續；自證無上正等菩提轉妙法輪度有情眾，亦復勸他證得無上正等菩提轉妙法輪度有情眾。」",
    "T07n0220_508:0592a09_0": "爾時，善現復白佛言：「希有！",
    "T07n0220_508:0592a09_1": "世尊！",
    "T07n0220_508:0592a09_2": "甚奇！",
    "T07n0220_508:0592a09_3": "善逝！",
    "T07n0220_508:0592a09_4": "諸菩薩摩訶薩成就如是大功德聚，為欲利樂一切有情，行深般若波羅蜜多，求證無上正等菩提，欲盡未來度有情眾。",
    "T07n0220_508:0592a12_5": "世尊！",
    "T07n0220_508:0592a12_6": "云何菩薩摩訶薩行深般若波羅蜜多疾得圓滿？」",
    "T07n0220_508:0592a13_7": "佛告善現：「若菩薩摩訶薩行深般若波羅蜜多時，不見色若增若減，不見受、想、行、識若增若減，廣說乃至不見一切智若增若減，不見道相智、一切相智若增若減，是菩薩摩訶薩行深般若波羅蜜多疾得圓滿。",
    "T07n0220_508:0592a18_8": "「復次，善現！",
    "T07n0220_508:0592a18_9": "若菩薩摩訶薩行深般若波羅蜜多時，不見是法、是非法，不見是過去、是未來、是現在，不見是善、是不善、是無記，不見是有為、是無為，不見是欲界、是色界、是無色界，不見是布施波羅蜜多乃至是般若波羅蜜多，廣說乃至不見是一切智、道相智、一切相智，是菩薩摩訶薩行深般若波羅蜜多疾得圓滿。",
    "T07n0220_508:0592a25_10": "所以者何？",
    "T07n0220_508:0592a25_11": "以一切法無性相故，無作用故，不可轉故，虛妄、誑詐、性不堅實、不自在故，無覺受故，離我乃至離見者故。」",
    "T07n0220_508:0592a28_12": "具壽善現復白佛言：「如來所說不可思議。」",
    "T07n0220_508:0592a29_13": "佛告善現：「如是！",
    "T07n0220_508:0592a29_14": "如是！",
    "T07n0220_508:0592a29_15": "如來所說不可思議。",
    "T07n0220_508:0592b01_16": "善現當知！",
    "T07n0220_508:0592b01_17": "色不可思議故，如來所說不可思議，受、想、行、識不可思議故，如來所說不可思議；廣說乃至一切智不可思議故，如來所說不可思議，道相智、一切相智不可思議故，如來所說不可思議。",
    "T07n0220_508:0592b05_18": "若菩薩摩訶薩行深般若波羅蜜多時，雖如實知色不可思議而不起不可思議想，廣說乃至雖如實知一切相智不可思議而不起不可思議想，是菩薩摩訶薩行深般若波羅蜜多疾得圓滿。",
    "T07n0220_508:0592b09_19": "「復次，善現！",
    "T07n0220_508:0592b10_20": "若菩薩摩訶薩行深般若波羅蜜多時，於色乃至一切相智不起若可思議若不可思議想，是菩薩摩訶薩行深般若波羅蜜多疾得圓滿。」",
    "T07n0220_508:0592b13_21": "爾時，善現復白佛言：「如是般若波羅蜜多義趣甚深誰能信解？」",
    "T07n0220_508:0592b14_22": "佛告善現：「若菩薩摩訶薩久修六種波羅蜜多、久殖善根、多供養佛、事多善友，是菩薩摩訶薩於深般若波羅蜜多能生信解。」",
    "T07n0220_508:0592b17_23": "具壽善現復白佛言：「齊何應知是菩薩摩訶薩久修六種波羅蜜多，久殖善根，多供養佛，事多善友？」",
    "T07n0220_508:0592b19_24": "佛告善現：「若菩薩摩訶薩行深般若波羅蜜多時，於色不起分別、無異分別，於受、想、行、識不起分別、無異分別；於色相不起分別、無異分別，於受、想、行、識相不起分別、無異分別；於色性不起分別、無異分別，於受、想、行、識性不起分別、無異分別。",
    "T07n0220_508:0592b25_25": "廣說乃至於一切智不起分別、無異分別，於道相智、一切相智不起分別、無異分別；於一切智相不起分別、無異分別，於道相智、一切相智相不起分別、無異分別；於一切智性不起分別、無異分別，於道相智、一切相智性不起分別、無異分別。",
    "T07n0220_508:0592c01_26": "所以者何？",
    "T07n0220_508:0592c01_27": "以色乃至一切相智皆不可思議故。",
    "T07n0220_508:0592c02_28": "善現！",
    "T07n0220_508:0592c02_29": "齊此應知是菩薩摩訶薩久修六種波羅蜜多，久植善根，多供養佛，事多善友。」",
    "T07n0220_508:0592c04_30": "爾時，善現復白佛言：「如是般若波羅蜜多最為甚深。」",
    "T07n0220_508:0592c05_31": "佛言：「如是！",
    "T07n0220_508:0592c05_32": "色甚深故，般若波羅蜜多甚深，受、想、行、識甚深故，般若波羅蜜多甚深；廣說乃至一切智甚深故，般若波羅蜜多甚深，道相智、一切相智甚深故，般若波羅蜜多甚深。」",
    "T07n0220_508:0592c09_33": "具壽善現復白佛言：「如是般若波羅蜜多是大寶聚。」",
    "T07n0220_508:0592c10_34": "佛言：「如是！",
    "T07n0220_508:0592c10_35": "能與有情功德寶故。",
    "T07n0220_508:0592c11_36": "如是般若波羅蜜多大珍寶聚，能與有情十善業道、四靜慮、四無量、四無色定、五神通寶，能與有情布施等六波羅蜜多，廣說乃至一切相智寶，能與有情預流果乃至獨覺菩提寶，能與有情一切菩薩摩訶薩行、諸佛無上正等菩提轉法輪寶，是故般若波羅蜜多名大寶聚。」",
    "T07n0220_508:0592c17_37": "具壽善現復白佛言：「甚深般若波羅蜜多是清淨聚。」",
    "T07n0220_508:0592c18_38": "佛言：「如是！",
    "T07n0220_508:0592c19_0": "是一切法清淨聚故。",
    "T07n0220_508:0592c19_1": "善現當知！",
    "T07n0220_508:0592c19_2": "色清淨故，甚深般若波羅蜜多是清淨聚，廣說乃至一切相智清淨故，甚深般若波羅蜜多是清淨聚。」",
    "T07n0220_508:0592c22_0": "爾時，善現復白佛言：「希有！",
    "T07n0220_508:0592c22_1": "世尊！",
    "T07n0220_508:0592c22_2": "甚奇！",
    "T07n0220_508:0592c22_3": "善逝！",
    "T07n0220_508:0592c22_4": "如是般若波羅蜜多，以最甚深多諸留難，而今廣說留難不生。」",
    "T07n0220_508:0592c24_5": "佛告善現：「如是！",
    "T07n0220_508:0592c24_6": "如是！",
    "T07n0220_508:0592c24_7": "甚深般若波羅蜜多多諸留難，佛神力故，今雖廣說留難不生。",
    "T07n0220_508:0592c26_8": "是故大乘諸善男子、善女人等，於此般若波羅蜜多甚深經典，若欲書寫、受持、讀誦、修習、思惟、為他演說，應疾書寫乃至演說。",
    "T07n0220_508:0592c29_9": "所以者何？",
    "T07n0220_508:0592c29_10": "甚深般若波羅蜜多多諸留難，勿令書寫乃至演說留難事起不得究竟。",
    "T07n0220_508:0593a01_11": "「善現當知！",
    "T07n0220_508:0593a02_12": "是善男子、善女人等，若欲一月，或二、或三乃至一歲，書寫如是甚深般若波羅蜜多能究竟者，應勤精進繫念書寫，經爾所時令得究竟；若欲一月，或二、或三乃至一歲，受持、讀誦、修習、思惟、為他演說如是般若波羅蜜多甚深經典能究竟者，應勤精進繫念受持乃至演說，經爾所時令得究竟。",
    "T07n0220_508:0593a08_13": "何以故？",
    "T07n0220_508:0593a08_14": "甚深般若波羅蜜多大寶神珠多留難故。」",
    "T07n0220_508:0593a09_15": "爾時，善現復白佛言：「希有！",
    "T07n0220_508:0593a10_16": "世尊！",
    "T07n0220_508:0593a10_17": "甚奇！",
    "T07n0220_508:0593a10_18": "善逝！",
    "T07n0220_508:0593a10_19": "甚深般若波羅蜜多大寶神珠多諸留難，而有書寫、受持、讀誦、修習、思惟、為他說者，惡魔於彼不作留難，令不書寫乃至演說。」",
    "T07n0220_508:0593a13_20": "佛告善現：「惡魔於此甚深般若波羅蜜多，雖欲留難令不書寫乃至演說，而彼無力可能留難，令彼菩薩所作不成。」",
    "T07n0220_508:0593a16_21": "時，舍利子即白佛言：「是誰神力令彼惡魔不能留難彼諸菩薩書寫等事？」",
    "T07n0220_508:0593a17_22": "佛告舍利子：「是佛神力令彼惡魔不能留難彼諸菩薩書寫等事。",
    "T07n0220_508:0593a19_23": "又，舍利子！",
    "T07n0220_508:0593a19_24": "亦是十方一切世界諸佛神力，令彼惡魔不能留難彼諸菩薩書寫等事。",
    "T07n0220_508:0593a21_25": "又，舍利子！",
    "T07n0220_508:0593a21_26": "一切如來、應、正等覺皆共護念行深般若波羅蜜多諸菩薩故，令彼惡魔不能留難住菩薩乘善男子等，令不書寫乃至演說甚深般若波羅蜜多。",
    "T07n0220_508:0593a24_27": "何以故？",
    "T07n0220_508:0593a24_28": "舍利子！",
    "T07n0220_508:0593a25_29": "諸佛世尊皆共護念行深般若波羅蜜多諸菩薩眾所作善業，令彼惡魔不能留難。",
    "T07n0220_508:0593a27_0": "「又，舍利子！",
    "T07n0220_508:0593a27_1": "若諸菩薩能於般若波羅蜜多甚深經典書寫、受持、讀誦、修習、思惟、演說，法爾應為十方世界一切如來、應、正等覺現說法者之所護念。",
    "T07n0220_508:0593b01_2": "若蒙諸佛所護念者，法爾惡魔不能留難。",
    "T07n0220_508:0593b02_3": "又，舍利子！",
    "T07n0220_508:0593b02_4": "若有淨信善男子等，能於般若波羅蜜多甚深經典書寫、受持、讀誦、修習、思惟、演說，應作是念：『我今書寫乃至演說甚深般若波羅蜜多，皆是十方一切世界諸佛世尊現說法者神力護念。』」",
    "T07n0220_508:0593b06_5": "時，舍利子復白佛言：「若善男子、善女人等能於般若波羅蜜多甚深經典書寫、受持、讀誦、修習、思惟、演說，皆是十方諸佛神力慈悲護念，令彼所作殊勝善業諸惡魔軍不能留難。」",
    "T07n0220_508:0593b10_6": "爾時，佛告舍利子言：「如是！",
    "T07n0220_508:0593b11_7": "如是！",
    "T07n0220_508:0593b11_8": "如汝所說。",
    "T07n0220_508:0593b11_9": "若善男子、善女人等能於般若波羅蜜多甚深經典書寫、受持、讀誦、修習、思惟、演說，當知皆是諸佛世尊神力護念。」",
    "T07n0220_508:0593b14_10": "時，舍利子復白佛言：「若善男子、善女人等能於般若波羅蜜多甚深經典書寫、受持、讀誦、修習、思惟、演說，十方世界一切如來現說法者皆共識知，由此因緣歡喜護念。",
    "T07n0220_508:0593b18_0": "若善男子、善女人等能於般若波羅蜜多甚深經典書寫、受持、讀誦、修習、思惟、演說，恒為十方一切世界諸佛世尊現說法者佛眼觀見，由此因緣慈悲護念，所作善事無不皆成。」",
    "T07n0220_508:0593b22_0": "爾時，佛告舍利子言：「如是！",
    "T07n0220_508:0593b22_1": "如是！",
    "T07n0220_508:0593b22_2": "如汝所說。",
    "T07n0220_508:0593b22_3": "若善男子、善女人等書寫、受持、讀誦、修習、思惟、演說甚深般若波羅蜜多，恒為十方一切世界諸佛世尊現說法者佛眼觀見、識知、護念，令諸惡魔不能嬈惱，所作善業皆疾成辦。",
    "T07n0220_508:0593b26_4": "又，舍利子！",
    "T07n0220_508:0593b27_5": "住菩薩乘諸善男子、善女人等，若能於此甚深般若波羅蜜多書寫、受持、讀誦、修習、思惟、演說，當知已近一切智智，諸惡魔怨不能留難。」",
    "T07n0220_508:0593c01_6": "「又，舍利子！",
    "T07n0220_508:0593c01_7": "安住大乘諸善男子、善女人等，若能書寫甚深般若波羅蜜多，種種莊嚴受持、讀誦，當知於此甚深般若波羅蜜多深生信解，能以種種上妙花鬘乃至燈明供養恭敬甚深般若波羅蜜多，是善男子、善女人等常為如來佛眼觀見、識知、護念，由此因緣定當獲得大財、大利、大果、大報。",
    "T07n0220_508:0593c07_8": "「又，舍利子！",
    "T07n0220_508:0593c08_9": "住菩薩乘諸善男子、善女人等，若能書寫、受持、讀誦、供養恭敬甚深般若波羅蜜多，由此善根乃至獲得不退轉地，常不遠離諸佛菩薩，恒聞正法不墮惡趣，生天人中安隱快樂。",
    "T07n0220_508:0593c12_10": "是善男子、善女人等，由此善根乃至無上正等菩提，常不遠離布施、淨戒、安忍、精進、靜慮、般若波羅蜜多，廣說乃至一切相智及餘無量無邊佛法，由此速證無上菩提。",
    "T07n0220_508:0593c15_11": "由此因緣，諸善男子、善女人等欲得無上正等菩提，於此般若波羅蜜多甚深經典應勤書寫、受持、讀誦、修習、思惟、為他演說、恭敬供養無得暫捨。」",
    "T07n0220_508:0593c20_0": "爾時，舍利子白佛言：「世尊！",
    "T07n0220_508:0593c20_1": "如是般若波羅蜜多甚深經典，佛涅槃後何方興盛？」",
    "T07n0220_508:0593c21_2": "佛告舍利子：「如是般若波羅蜜多甚深經典，我涅槃後至東南方漸當興盛。",
    "T07n0220_508:0593c23_3": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0593c27_4": "由此善根不墮惡趣，或生天上或生人中富貴受樂。",
    "T07n0220_508:0593c29_0": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594a02_1": "「又，舍利子！",
    "T07n0220_508:0594a03_0": "如是般若波羅蜜多甚深經典，我涅槃後從東南方轉至南方漸當興盛。",
    "T07n0220_508:0594a04_1": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0594a09_0": "由此善根不墮惡趣，或生天上或生人中富貴受樂。",
    "T07n0220_508:0594a10_1": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594a13_0": "「又，舍利子！",
    "T07n0220_508:0594a13_1": "如是般若波羅蜜多甚深經典，我涅槃後復從南方至西南方漸當興盛。",
    "T07n0220_508:0594a14_2": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0594a19_3": "由此善根不墮惡趣，或生天上或生人中富貴受樂。",
    "T07n0220_508:0594a20_4": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594a23_5": "「又，舍利子！",
    "T07n0220_508:0594a23_6": "如是般若波羅蜜多甚深經典，我涅槃後從西南方至西北方漸當興盛。",
    "T07n0220_508:0594a25_7": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0594a29_8": "由此善根不墮惡趣，或生天上或生人中富貴受樂。",
    "T07n0220_508:0594b01_9": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594b04_10": "「又，舍利子！",
    "T07n0220_508:0594b04_11": "如是般若波羅蜜多甚深經典，我涅槃後從西北方轉至北方漸當興盛。",
    "T07n0220_508:0594b06_12": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0594b10_13": "由此善根不墮惡趣，或生天上或生人中富貴受樂。",
    "T07n0220_508:0594b11_14": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594b14_15": "「又，舍利子！",
    "T07n0220_508:0594b14_16": "如是般若波羅蜜多甚深經典，我涅槃後復從北方至東北方漸當興盛。",
    "T07n0220_508:0594b16_17": "彼方多有安住大乘諸苾芻、苾芻尼、鄔波索迦、鄔波斯迦，能於如是甚深般若波羅蜜多深心信樂，書寫、受持、讀誦、修習、思惟、演說，復以種種上妙花鬘乃至燈明供養恭敬甚深般若波羅蜜多。",
    "T07n0220_508:0594b20_18": "由此善根不墮惡趣，或生天上或生人中富貴受樂。",
    "T07n0220_508:0594b22_0": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法，漸次修習而趣出離。",
    "T07n0220_508:0594b24_1": "「又，舍利子！",
    "T07n0220_508:0594b25_2": "我涅槃已，後時、後分、後五百歲，甚深般若波羅蜜多於東北方大作佛事。",
    "T07n0220_508:0594b26_3": "何以故？",
    "T07n0220_508:0594b26_4": "舍利子！",
    "T07n0220_508:0594b27_5": "一切如來、應、正等覺所尊重法，即是般若波羅蜜多甚深經典。",
    "T07n0220_508:0594b28_6": "如是般若波羅蜜多甚深經典，一切如來、應、正等覺共所護念。",
    "T07n0220_508:0594b29_7": "舍利子！",
    "T07n0220_508:0594c01_8": "非佛所得法、毘奈耶無上正法有滅沒相，諸佛所得法、毘奈耶無上正法即是般若波羅蜜多甚深經典。",
    "T07n0220_508:0594c03_9": "舍利子！",
    "T07n0220_508:0594c03_10": "彼東北方安住大乘諸善男子、善女人等，有能於此甚深般若波羅蜜多深心信樂，書寫、受持、讀誦、修習、思惟、演說，我常護念令無損惱。",
    "T07n0220_508:0594c06_11": "「舍利子！",
    "T07n0220_508:0594c06_12": "彼東北方安住大乘諸善男子、善女人等，有能書寫如是般若波羅蜜多甚深經典，復以種種上妙花鬘乃至燈明供養恭敬，我定說彼由此善根不墮惡趣，生天人中常受富樂。",
    "T07n0220_508:0594c10_13": "由斯勢力增益六種波羅蜜多令速圓滿，因此復能供養恭敬、尊重讚歎諸佛世尊，後隨所應依三乘法漸次修學得般涅槃。",
    "T07n0220_508:0594c13_14": "何以故？",
    "T07n0220_508:0594c13_15": "舍利子！",
    "T07n0220_508:0594c14_0": "我以佛眼觀見、證知、稱譽、讚歎是善男子、善女人等所獲福聚，東西南北四維上下一切如來、應、正等覺亦以佛眼觀見、證知、稱譽、讚歎是善男子、善女人等所獲福聚。」",
    "T07n0220_508:0594c17_1": "時，舍利子復白佛言：「甚深般若波羅蜜多，佛涅槃已，後時、後分、後五百歲，於東北方廣流布耶？」",
    "T07n0220_508:0594c19_2": "佛告舍利子：「如是！",
    "T07n0220_508:0594c20_3": "如是！",
    "T07n0220_508:0594c20_4": "甚深般若波羅蜜多，我涅槃已，後時、後分、後五百歲，於東北方當應流布。",
    "T07n0220_508:0594c22_0": "又，舍利子！",
    "T07n0220_508:0594c22_1": "我涅槃已，後時、後分、後五百歲，彼東北方安住大乘諸善男子、善女人等，若得聞此甚深般若波羅蜜多，深心信樂，書寫、受持、讀誦、修習、思惟、演說，當知彼類久發無上正等覺心，久修菩薩摩訶薩行，多供養佛，事多善友，久多修習身戒心慧，所種善根皆已成熟。",
    "T07n0220_508:0594c28_2": "由斯福力得聞如是甚深般若波羅蜜多深心信樂，復能書寫、受持、讀誦、精勤修學、如理思惟、廣為有情宣說開示。」",
    "T07n0220_508:0595a02_0": "大般若波羅蜜多經卷第五百八"
}