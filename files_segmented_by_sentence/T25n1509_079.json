{
    "T25n1509_079:0613b24_0": "大智度論釋稱揚品第六十五之",
    "T25n1509_079:0613b25_0": "餘(卷七十九)",
    "T25n1509_079:0613b27_0": "聖者龍樹造",
    "T25n1509_079:0613b28_0": "後秦龜茲國三藏鳩摩羅什譯",
    "T25n1509_079:0613b29_0": "◎【經】「須菩提！",
    "T25n1509_079:0613b29_1": "菩薩摩訶薩成就二法，魔不能壞。",
    "T25n1509_079:0613c01_0": "何等二？",
    "T25n1509_079:0613c01_1": "觀一切法空，不捨一切眾生。",
    "T25n1509_079:0613c01_2": "須菩提！",
    "T25n1509_079:0613c02_0": "菩薩成就此二法，魔不能壞。",
    "T25n1509_079:0613c02_1": "「復次，須菩提！",
    "T25n1509_079:0613c02_2": "菩薩摩訶薩復有二法成就，魔不能壞。",
    "T25n1509_079:0613c03_3": "何等二？",
    "T25n1509_079:0613c04_0": "所作如所言，亦為諸佛所念。",
    "T25n1509_079:0613c04_1": "菩薩成就此二法，魔不能壞。",
    "T25n1509_079:0613c05_2": "須菩提！",
    "T25n1509_079:0613c05_3": "菩薩如是行，是諸天皆來至菩薩所，親近、諮問、勸喻、安慰，作是言：『善男子！",
    "T25n1509_079:0613c07_4": "汝疾得阿耨多羅三藐三菩提不久。",
    "T25n1509_079:0613c08_0": "善男子！",
    "T25n1509_079:0613c08_1": "汝常當行是空、無相、無作行。",
    "T25n1509_079:0613c08_2": "何以故？",
    "T25n1509_079:0613c09_0": "善男子！",
    "T25n1509_079:0613c09_1": "汝行是行，無護眾生汝為作護，無依眾生為作依，無救眾生為作救，無究竟道眾生為作究竟道，無歸眾生為作歸，無洲眾生為作洲，冥者為作明，盲者為作眼。』",
    "T25n1509_079:0613c12_2": "何以故？",
    "T25n1509_079:0613c13_0": "是菩薩摩訶薩行般若波羅蜜，十方現在無量阿僧祇諸佛在大眾中說法時，自讚歎稱揚是菩薩摩訶薩名姓，言：『某甲菩薩成就般若波羅蜜功德。』",
    "T25n1509_079:0613c16_1": "須菩提！",
    "T25n1509_079:0613c16_2": "如我今說法時，自稱揚寶相菩薩、尸棄菩薩。",
    "T25n1509_079:0613c17_3": "復有諸菩薩摩訶薩在阿閦佛世界中行般若波羅蜜、淨修梵行，我亦稱揚是菩薩名姓。",
    "T25n1509_079:0613c19_4": "須菩提！",
    "T25n1509_079:0613c19_5": "亦如東方現在諸佛說法時，是中有菩薩摩訶薩淨修梵行，佛亦歡喜，自稱揚讚歎是菩薩；南西北方、四維、上下，亦如是。",
    "T25n1509_079:0613c22_6": "復有菩薩從初發意欲具足佛道，乃至得一切種智；諸佛說法時，亦歡喜自稱揚讚歎是菩薩。",
    "T25n1509_079:0613c24_7": "何以故？",
    "T25n1509_079:0613c24_8": "是諸菩薩摩訶薩所行甚難，不斷佛種行。」",
    "T25n1509_079:0613c25_9": "須菩提白佛言：「世尊！",
    "T25n1509_079:0613c26_10": "何等菩薩摩訶薩，諸佛說法時，自讚歎稱揚？」",
    "T25n1509_079:0613c27_11": "佛告須菩提：「阿鞞跋致菩薩，諸佛說法時，自讚歎稱揚。」",
    "T25n1509_079:0613c28_12": "須菩提言：「何等阿鞞跋致菩薩為佛所讚？」",
    "T25n1509_079:0613c29_13": "佛言：「如阿閦佛為菩薩時所行所學，諸菩薩亦如是學；是諸阿鞞跋致菩薩，諸佛說法時，歡喜讚歎。",
    "T25n1509_079:0614a02_14": "「復次，須菩提！",
    "T25n1509_079:0614a03_15": "有菩薩行般若波羅蜜，信解一切法無生，未得無生忍法；信解一切法空，未得無生忍法；信解一切法虛誑、不實、不堅固，未得無生忍法。",
    "T25n1509_079:0614a06_16": "須菩提！",
    "T25n1509_079:0614a06_17": "如是等諸菩薩摩訶薩，佛說法時，歡喜自讚歎稱揚名姓。",
    "T25n1509_079:0614a07_18": "須菩提！",
    "T25n1509_079:0614a07_19": "若諸菩薩摩訶薩，諸佛說法時，歡喜自讚歎者，是菩薩滅聲聞、辟支佛地，當得阿耨多羅三藐三菩提記。",
    "T25n1509_079:0614a10_20": "須菩提！",
    "T25n1509_079:0614a10_21": "若菩薩摩訶薩，諸佛說法時，歡喜自讚歎者，是菩薩當住阿鞞跋致地；住是地已，當得薩婆若。",
    "T25n1509_079:0614a12_22": "「復次，須菩提！",
    "T25n1509_079:0614a12_23": "若菩薩摩訶薩聞是深般若波羅蜜，其心明利、不疑不悔，作是念：『是事如佛所說。』",
    "T25n1509_079:0614a14_24": "是菩薩亦當於阿閦佛及諸菩薩所廣聞是般若波羅蜜，亦信解；信解已，如佛所說，當住阿鞞跋致地。",
    "T25n1509_079:0614a17_0": "如是，須菩提！",
    "T25n1509_079:0614a17_1": "但聞般若波羅蜜，得大利益，何況信解！",
    "T25n1509_079:0614a18_2": "信解已，如說住、如說行；如說住、行已，住一切種智中。」",
    "T25n1509_079:0614a19_3": "須菩提白佛言：「世尊！",
    "T25n1509_079:0614a19_4": "若佛說菩薩摩訶薩如所說住、如所說行，住薩婆若；若菩薩摩訶薩無所得法，云何住薩婆若？」",
    "T25n1509_079:0614a22_5": "佛告須菩提：「菩薩摩訶薩住諸法如中，住薩婆若。」",
    "T25n1509_079:0614a23_6": "須菩提言：「世尊！",
    "T25n1509_079:0614a23_7": "除如更無法可得，誰住如中？",
    "T25n1509_079:0614a24_8": "住如中已，當得阿耨多羅三藐三菩提？",
    "T25n1509_079:0614a25_9": "誰住如中當說法？",
    "T25n1509_079:0614a25_10": "如尚不可得，何況住如得阿耨多羅三藐三菩提！",
    "T25n1509_079:0614a26_11": "誰住如中而說法？",
    "T25n1509_079:0614a27_12": "無有是處！」",
    "T25n1509_079:0614a27_13": "佛告須菩提：「如汝所言：『除如，更無法，誰住如中？",
    "T25n1509_079:0614a28_14": "住如中已，當得阿耨多羅三藐三菩提？",
    "T25n1509_079:0614a29_15": "誰住如中當說法？",
    "T25n1509_079:0614a29_16": "如尚不可得，何況住如得阿耨多羅三藐三菩提！",
    "T25n1509_079:0614b01_17": "誰住如中而說法？",
    "T25n1509_079:0614b02_18": "無有是處！』」",
    "T25n1509_079:0614b02_19": "佛言：「如是！",
    "T25n1509_079:0614b02_20": "如是！",
    "T25n1509_079:0614b02_21": "須菩提！",
    "T25n1509_079:0614b03_22": "除如，更無有法可得，誰住如中？",
    "T25n1509_079:0614b03_23": "住如中已，當得阿耨多羅三藐三菩提？",
    "T25n1509_079:0614b04_24": "誰住如中當說法？",
    "T25n1509_079:0614b05_25": "如尚不可得，何況住如中得阿耨多羅三藐三菩提！",
    "T25n1509_079:0614b06_26": "誰住如中而說法？",
    "T25n1509_079:0614b06_27": "何以故？",
    "T25n1509_079:0614b06_28": "是如生不可得、滅不可得、住異不可得；若法生、滅、住異不可得，是中誰當住如？",
    "T25n1509_079:0614b08_29": "誰當住如已，得阿耨多羅三藐三菩提？",
    "T25n1509_079:0614b09_30": "誰當住如而說法？",
    "T25n1509_079:0614b10_0": "無有是處！」",
    "T25n1509_079:0614b10_1": "釋提桓因白佛言：「世尊！",
    "T25n1509_079:0614b10_2": "諸菩薩摩訶薩所為甚難，深般若波羅蜜中欲得阿耨多羅三藐三菩提。",
    "T25n1509_079:0614b12_3": "何以故？",
    "T25n1509_079:0614b12_4": "世尊！",
    "T25n1509_079:0614b12_5": "無有如中住者，亦無當得阿耨多羅三藐三菩提者，亦無說法者。",
    "T25n1509_079:0614b14_6": "菩薩摩訶薩於是處心不驚、不沒，不怖、不畏，不疑、不悔。」",
    "T25n1509_079:0614b16_0": "爾時，須菩提語釋提桓因：「如憍尸迦說：『菩薩摩訶薩所為甚難，是甚深法中心不驚、不沒，不怖、不畏，不疑、不悔。』",
    "T25n1509_079:0614b18_1": "憍尸迦！",
    "T25n1509_079:0614b18_2": "諸法空中誰驚、誰沒？",
    "T25n1509_079:0614b19_3": "誰怖、誰畏？",
    "T25n1509_079:0614b19_4": "誰疑、誰悔？」",
    "T25n1509_079:0614b19_5": "是時，釋提桓因語須菩提：「須菩提所說，但為空事，無所罣礙。",
    "T25n1509_079:0614b21_6": "譬如仰射空中，箭去無礙；須菩提說法無礙亦如是。」",
    "T25n1509_079:0614b22_7": "【論】釋曰：眾會疑：「菩薩何因緣故得如是力，魔不能壞？」",
    "T25n1509_079:0614b23_8": "佛答：「有二因緣故，魔不能壞：一者、觀諸法空，二者、不捨一切眾生。」",
    "T25n1509_079:0614b25_9": "以日月因緣故，萬物潤生。",
    "T25n1509_079:0614b25_10": "但有月而無日，則萬物濕壞；但有日而無月，則萬物燋爛。",
    "T25n1509_079:0614b27_11": "日、月和合故，萬物成熟。",
    "T25n1509_079:0614b27_12": "菩薩亦如是，有二道：一者、悲，二者、空。",
    "T25n1509_079:0614b28_13": "悲心憐愍眾生，誓願欲度；空心來則滅憐愍心。",
    "T25n1509_079:0614b29_14": "若但有憐愍心、無智慧，則心沒在無眾生而有眾生顛倒中；若但有空心，捨憐愍度眾生心，則墮斷滅中。",
    "T25n1509_079:0614c03_15": "是故佛說二事兼用，雖觀一切空而不捨眾生，雖憐愍眾生不捨一切空。",
    "T25n1509_079:0614c05_0": "觀一切法空，空亦空故不著空，是故不妨憐愍眾生；觀憐愍眾生，亦不著眾生、不取眾生相，但憐愍眾生，引導入空，是故雖行憐愍而不妨空。",
    "T25n1509_079:0614c08_1": "雖行空，亦不取空相故，不妨憐愍心，如日月相須。",
    "T25n1509_079:0614c09_2": "諸神天輕賤妄語人，若菩薩不如所說行，則五種執金剛神捨離、不復守護，惡鬼得便。",
    "T25n1509_079:0614c11_3": "是人喜生惡心，惡心故則生惡業，生惡業故則墮惡道。",
    "T25n1509_079:0614c13_0": "菩薩不為諸佛所念者，則善根朽壞；如魚子不為母念，則爛壞不生。",
    "T25n1509_079:0614c14_1": "是故言：「所作如所言，亦為諸佛所念。",
    "T25n1509_079:0614c15_2": "得此二法故，不可破壞。」",
    "T25n1509_079:0614c16_3": "若菩薩能如是真行般若波羅蜜，魔不能壞，功德智慧增益，諸天則來親近、諮問、安慰、勸喻，作是言：「善男子！",
    "T25n1509_079:0614c18_4": "汝疾得阿耨多羅三藐三菩提不久。",
    "T25n1509_079:0614c19_5": "以是因緣故，常行空行。」",
    "T25n1509_079:0614c20_0": "問曰：諸天未得一切智，云何能與菩薩授記？",
    "T25n1509_079:0614c21_1": "答曰：諸天長壽，從過去諸佛聞如是行得記，今見菩薩有如是行故說，見因知有果故。",
    "T25n1509_079:0614c23_2": "諸天見是菩薩行三解脫門印，亦兼行慈悲心於眾生，是故說言「不久作佛」。",
    "T25n1509_079:0614c24_3": "「無守護眾生汝為作守護，無歸與作歸」等義，如先說。",
    "T25n1509_079:0614c26_4": "若菩薩能如是行甚深般若波羅蜜，十方現在無量諸佛說法時，稱揚讚歎是名字者，如我今稱揚寶相菩薩、尸棄菩薩及阿閦佛世界中菩薩。",
    "T25n1509_079:0614c29_5": "又如十方佛說法時，稱揚諸妙行菩薩。",
    "T25n1509_079:0615a01_6": "菩薩能如所說應諸法實相者，十方諸佛說法時，亦以是菩薩為譬喻，作是言：「某方某世界菩薩雖未作佛，能如是行甚深般若波羅蜜，功德希有故。」",
    "T25n1509_079:0615a04_7": "如大國王有大將，不惜身命，有方便能破怨敵，常為國王所稱譽；菩薩亦如是，觀畢竟空，不惜我身，破煩惱賊，有方便而不作證，教化眾生，諸佛所稱譽。",
    "T25n1509_079:0615a08_8": "諸佛雖無著心，無分別善不善法，視諸阿羅漢、外道亦無憎愛，為利益眾生故，讚歎善人，稱揚善法，毀訾不善。",
    "T25n1509_079:0615a11_9": "所以者何？",
    "T25n1509_079:0615a11_10": "欲使眾生依附好人，心隨善法，令出世間故。",
    "T25n1509_079:0615a12_11": "問曰：何經中說二菩薩佛所讚歎？",
    "T25n1509_079:0615a13_12": "答曰：佛經無量。",
    "T25n1509_079:0615a13_13": "佛涅槃後，諸惡邪見王出，焚燒經法，破壞塔寺，害諸沙門。",
    "T25n1509_079:0615a15_14": "五百歲後，像法不淨，諸阿羅漢、神通菩薩難可得見故，諸深經不盡在閻浮提，行者、受者少故，諸天龍神持去。",
    "T25n1509_079:0615a17_15": "問曰：如遍吉菩薩、觀世音菩薩、大力勢菩薩、文殊尸利、彌勒菩薩等何以故不讚歎，而但稱譽二菩薩？",
    "T25n1509_079:0615a20_16": "答曰：是二菩薩未得無生忍法而能似無生忍法行。",
    "T25n1509_079:0615a21_17": "必有此事，一切魔民所不能壞，是故佛歎希有。",
    "T25n1509_079:0615a22_18": "復次，是二菩薩清淨大願行、深大慈悲心，不期疾作佛，為度眾生故；有如是等功德，故佛稱讚。",
    "T25n1509_079:0615a24_19": "復次，遍吉、觀世音菩薩等功德極大，人皆知；是二菩薩，人未知，故稱揚。",
    "T25n1509_079:0615a26_20": "阿閦佛世界菩薩皆效阿閦佛，初發心來，行清淨、不雜行；生彼菩薩皆效其行，是故說阿閦佛世界菩薩，稱譽其德。",
    "T25n1509_079:0615a29_21": "又如十方諸佛亦稱揚諸世界上妙菩薩，亦如釋迦文尼佛稱揚二菩薩。",
    "T25n1509_079:0615b01_22": "何等是？",
    "T25n1509_079:0615b02_23": "菩薩從初發意乃至十地，佛讚歎是菩薩所為甚難，能不斷佛種。",
    "T25n1509_079:0615b03_24": "此中須菩提問：「何等菩薩，佛說法時，稱揚讚歎說其名字？」",
    "T25n1509_079:0615b05_0": "問曰：佛已先說，須菩提何以更問？",
    "T25n1509_079:0615b05_1": "答曰：佛初說「大菩薩」，後稱說「一切菩薩，從初發意乃至十地」；是故須菩提疑問佛：「佛讚歎何等菩薩，稱其名字？」",
    "T25n1509_079:0615b08_2": "佛答：「佛雖皆愛念一切菩薩，其中有德行勝者，稱揚其名字。」",
    "T25n1509_079:0615b09_3": "何等菩薩佛所稱歎？",
    "T25n1509_079:0615b10_4": "如阿閦佛初發心時，行清淨行，不休不息，乃至阿耨多羅三藐三菩提，如是等菩薩，佛所讚歎。",
    "T25n1509_079:0615b12_5": "復次，有菩薩未得無生法忍、未入菩薩位，行般若波羅蜜力故，常思惟籌量，求諸法實相，能信解、忍，通一切法無生相、空、虛誑、不堅固。",
    "T25n1509_079:0615b15_6": "有如是等相諸菩薩摩訶薩，佛稱名讚歎。",
    "T25n1509_079:0615b16_7": "虛誑、不實、不堅固者，皆是無常、苦、無我門。",
    "T25n1509_079:0615b17_8": "一切法空者，即是空門。",
    "T25n1509_079:0615b18_9": "一切法無生者，即是諸法實相，滅諸觀。",
    "T25n1509_079:0615b19_10": "復次，虛誑、不實、不堅固，即是無作解脫門；一切法空，即是空解脫門；一切法無生，即是無相解脫門。",
    "T25n1509_079:0615b21_11": "如是等三種差別。",
    "T25n1509_079:0615b21_12": "是人出柔順法忍、未得無生法忍，出凡夫法、未入聖法，而能信受聖法，似得聖法人，是故希有。",
    "T25n1509_079:0615b24_13": "如佛所稱譽阿鞞跋致菩薩，能斷二地、得受記；是人為佛所稱譽，亦如是。",
    "T25n1509_079:0615b25_14": "如是相人，雖未得無生法忍，智慧力故，為諸佛稱名讚歎。",
    "T25n1509_079:0615b27_15": "今以信根力勝故，佛亦稱名讚歎。",
    "T25n1509_079:0615b28_16": "何者是？",
    "T25n1509_079:0615b28_17": "所謂：「復次，須菩提！",
    "T25n1509_079:0615b28_18": "若菩薩摩訶薩聞是深般若，其心明利、不疑不悔，作是念：『是事如佛所說。』」",
    "T25n1509_079:0615c01_19": "問曰：是菩薩已信解般若波羅蜜，何以更從阿閦佛及諸菩薩邊聞？",
    "T25n1509_079:0615c02_20": "答曰：是人聞阿閦佛作菩薩時所行清淨；是人聞已，欲效阿閦佛所行。",
    "T25n1509_079:0615c04_21": "是故佛說：「此人於是得信力、於彼得智慧力故，當住阿鞞跋致地。」",
    "T25n1509_079:0615c06_22": "是人未得無生忍法，以智慧力故，得如阿鞞跋致，為諸佛所讚；有信力故，得如阿鞞跋致，為諸佛所讚。",
    "T25n1509_079:0615c08_23": "若但聞般若，得如是利益，何況信受、如所說行，漸住一切種智中！",
    "T25n1509_079:0615c10_24": "須菩提問佛：「一切法空相無所得，云何菩薩住薩婆若？」",
    "T25n1509_079:0615c11_25": "佛言：「如中住。」",
    "T25n1509_079:0615c11_26": "如者即是空。",
    "T25n1509_079:0615c12_27": "菩薩住是畢竟空中，名為住薩婆若。",
    "T25n1509_079:0615c13_0": "此中須菩提問佛：「除如，更無法可得，誰住如中？」",
    "T25n1509_079:0615c14_1": "乃至「無有是處」，如經廣說。",
    "T25n1509_079:0615c14_2": "佛可須菩提所語，說如亦空因緣，所謂：「是如，生、滅、住異不可得，若法無三相，即是畢竟空，云何可住？",
    "T25n1509_079:0615c17_3": "若住此中得阿耨多羅三藐三菩提而說法，無有是處！」",
    "T25n1509_079:0615c18_4": "釋提桓因欲取般若一定相，聞佛共須菩提說無相亦不可得，是故白佛言：「希有！",
    "T25n1509_079:0615c20_5": "世尊！",
    "T25n1509_079:0615c20_6": "是般若甚深，是菩薩所為甚難，欲得阿耨多羅三藐三菩提。",
    "T25n1509_079:0615c21_7": "何以故？",
    "T25n1509_079:0615c22_8": "是如畢竟空，除如，更無菩薩住是如中得阿耨多羅三藐三菩提，亦無定法名為佛，說法者所度眾生亦不離如，亦無拔出處涅槃，諸法常住如相故。",
    "T25n1509_079:0615c25_9": "菩薩聞是事，心不疑悔，是事為難！",
    "T25n1509_079:0615c26_10": "雖信一切法畢竟空，而欲求阿耨多羅三藐三菩提，精進、不休不息，是為難。」",
    "T25n1509_079:0615c28_11": "須菩提語帝釋：「若諸法畢竟空、無所有，疑從何生？",
    "T25n1509_079:0615c29_12": "何有難事？」",
    "T25n1509_079:0615c29_13": "帝釋心歡喜，作是念：「須菩提實是樂說空法；須菩提有所解說，皆說空事。",
    "T25n1509_079:0616a02_14": "雖說色等餘事，其義皆趣向空；若有難問，不能作礙，空亦空故。」",
    "T25n1509_079:0616a03_15": "若人難空，須菩提先已破空，於有無中都無所礙；譬如仰射空中。",
    "T25n1509_079:0616a05_16": "虛空即是畢竟空，箭是須菩提智慧。",
    "T25n1509_079:0616a06_17": "所說，如箭於空無礙，勢盡自墮，非為空盡；須菩提說法因緣事辦故便止，非為法盡。",
    "T25n1509_079:0616a08_18": "若有人雖有利箭，射壁不能過；人雖有利智慧，邪見著有，則礙而不能通。",
    "T25n1509_079:0616a10_19": "是故須菩提說無障無礙法。",
    "T25n1509_079:0616a10_20": "◎◎大智度論釋囑累品第六十六【經】爾時，釋提桓因白佛言：「世尊！",
    "T25n1509_079:0616a12_21": "我如是說、如是答，為隨順法不？",
    "T25n1509_079:0616a13_22": "為正答不？」",
    "T25n1509_079:0616a13_23": "佛告釋提桓因言：「憍尸迦！",
    "T25n1509_079:0616a14_24": "汝所說、所答，實皆隨順。」",
    "T25n1509_079:0616a14_25": "釋提桓因言：「希有！",
    "T25n1509_079:0616a15_26": "世尊！",
    "T25n1509_079:0616a15_27": "須菩提所樂說皆為空、為無相、無作，為四念處乃至為阿耨多羅三藐三菩提。」",
    "T25n1509_079:0616a17_28": "佛告釋提桓因：「須菩提比丘行空時，檀波羅蜜不可得，何況行檀波羅蜜者！",
    "T25n1509_079:0616a18_29": "乃至般若波羅蜜不可得，何況行般若波羅蜜者！",
    "T25n1509_079:0616a20_0": "四念處不可得，何況修四念處者！",
    "T25n1509_079:0616a20_1": "乃至八聖道分不可得，何況修八聖道分者！",
    "T25n1509_079:0616a21_2": "禪、解脫、三昧、定不可得，何況修禪、解脫、三昧、定者！",
    "T25n1509_079:0616a22_3": "佛十力不可得，何況修佛十力者！",
    "T25n1509_079:0616a23_4": "四無所畏不可得，何況能生四無所畏者！",
    "T25n1509_079:0616a24_5": "四無礙智不可得，何況能生四無礙智者！",
    "T25n1509_079:0616a25_6": "大慈、大悲不可得，何況行大慈、大悲者！",
    "T25n1509_079:0616a26_7": "十八不共法不可得，何況生十八不共法者！",
    "T25n1509_079:0616a27_8": "阿耨多羅三藐三菩提不可得，何況得阿耨多羅三藐三菩提者！",
    "T25n1509_079:0616a28_9": "一切智不可得，何況得一切智者！",
    "T25n1509_079:0616a29_10": "如來不可得，何況當作如來者！",
    "T25n1509_079:0616b01_11": "無生法不可得，何況無生法作證者！",
    "T25n1509_079:0616b02_12": "三十二相不可得，何況得三十二相者！",
    "T25n1509_079:0616b03_13": "八十隨形好不可得，何況得八十隨形好者！",
    "T25n1509_079:0616b04_14": "何以故？",
    "T25n1509_079:0616b04_15": "憍尸迦！",
    "T25n1509_079:0616b04_16": "須菩提比丘一切法離行、一切法無所得行、一切法空行、一切法無相行、一切法無作行。",
    "T25n1509_079:0616b06_17": "憍尸迦！",
    "T25n1509_079:0616b06_18": "是為須菩提比丘所行，欲比菩薩摩訶薩般若波羅蜜行，百分不及一，千分、千萬億分乃至算數譬喻所不能及。",
    "T25n1509_079:0616b09_19": "何以故？",
    "T25n1509_079:0616b09_20": "除佛行，是菩薩摩訶薩行般若波羅蜜，於聲聞、辟支佛諸行中最尊、最妙、最上。",
    "T25n1509_079:0616b11_21": "以是故，菩薩摩訶薩欲得於一切眾生中最上，當行是般若波羅蜜行。",
    "T25n1509_079:0616b12_22": "何以故？",
    "T25n1509_079:0616b13_23": "憍尸迦！",
    "T25n1509_079:0616b13_24": "諸菩薩摩訶薩行般若波羅蜜時，過聲聞、辟支佛地，入菩薩位，能具足佛法，得一切種智，斷一切煩惱習，作佛。」",
    "T25n1509_079:0616b15_25": "是會中諸三十三天以天文陀羅花散佛及僧。",
    "T25n1509_079:0616b16_26": "是時，八百比丘從坐起，以華散佛，偏袒右肩，合掌，右膝著地，白佛言：「世尊！",
    "T25n1509_079:0616b18_27": "我等當行是無上行，聲聞、辟支佛所不能行！」",
    "T25n1509_079:0616b19_28": "爾時，佛知諸比丘心行，便微笑。",
    "T25n1509_079:0616b20_29": "如諸佛法，種種色光：青、黃、赤、白、紅、縹，從口中出，遍照三千大千世界，遶佛三匝，還從頂入。",
    "T25n1509_079:0616b22_30": "爾時，阿難偏袒右肩，右膝著地，白佛言：「世尊！",
    "T25n1509_079:0616b23_31": "何因緣故笑？",
    "T25n1509_079:0616b23_32": "諸佛不以無因緣而笑。」",
    "T25n1509_079:0616b24_33": "佛告阿難：「是八百比丘於星宿劫中當得阿耨多羅三藐三菩提，佛名散華，皆同一字，比丘僧、世界、壽命皆等，各各過十萬歲，出家、作佛，是時，諸世界常雨五色天花。",
    "T25n1509_079:0616b28_34": "以是故，阿難！",
    "T25n1509_079:0616b28_35": "菩薩摩訶薩欲行最上行，當行般若波羅蜜。」",
    "T25n1509_079:0616b29_36": "佛告阿難：「若有善男子、善女人能行是深般若波羅蜜，當知是菩薩人中死、此間生，若兜率天上死、來生此間；若人中、若兜率天上廣聞是深般若波羅蜜。",
    "T25n1509_079:0616c03_37": "阿難！",
    "T25n1509_079:0616c04_38": "我見是諸菩薩摩訶薩能行是深般若波羅蜜。",
    "T25n1509_079:0616c05_39": "阿難！",
    "T25n1509_079:0616c05_40": "若有善男子、善女人聞是深般若波羅蜜，受持、讀、誦、親近、正憶念，轉復以般若波羅蜜教行菩薩道者，當知是菩薩面從佛聞深般若波羅蜜，乃至親近，亦從諸佛所種善根。",
    "T25n1509_079:0616c09_41": "善男子、善女人當作是念：『我等非聲聞所種善根，亦不從聲聞所聞是深般若波羅蜜。』",
    "T25n1509_079:0616c11_42": "阿難！",
    "T25n1509_079:0616c11_43": "若有善男子、善女人受持是深般若波羅蜜，讀、誦、親近、隨義隨法行，當知是善男子、善女人則為面見佛。",
    "T25n1509_079:0616c13_44": "阿難！",
    "T25n1509_079:0616c13_45": "若有善男子、善女人聞是深般若波羅蜜，信心清淨，不可沮壞，當知是善男子、善女人曾供養諸佛、種善根、與善知識相得。",
    "T25n1509_079:0616c16_46": "「阿難！",
    "T25n1509_079:0616c16_47": "於諸佛福田種善根雖不虛誑，要得聲聞、辟支佛、佛而得解脫，應當深了了行六波羅蜜乃至一切種智！",
    "T25n1509_079:0616c19_48": "阿難！",
    "T25n1509_079:0616c19_49": "若菩薩深了了行六波羅蜜乃至一切種智，是人若住聲聞辟支佛道、不得阿耨多羅三藐三菩提，無有是處！",
    "T25n1509_079:0616c21_50": "是故，阿難！",
    "T25n1509_079:0616c22_51": "我以般若波羅蜜囑累汝！",
    "T25n1509_079:0616c22_52": "阿難！",
    "T25n1509_079:0616c22_53": "汝若受持一切法，除般若波羅蜜，若忘若失，其過小小，無有大罪。",
    "T25n1509_079:0616c24_54": "阿難！",
    "T25n1509_079:0616c24_55": "汝受持深般若波羅蜜，若忘失一句，其過甚大！",
    "T25n1509_079:0616c25_56": "阿難！",
    "T25n1509_079:0616c25_57": "汝若受持深般若波羅蜜，後還忘失，其罪甚多！",
    "T25n1509_079:0616c26_58": "以是故，阿難！",
    "T25n1509_079:0616c27_59": "囑累汝！",
    "T25n1509_079:0616c27_60": "是深般若波羅蜜，汝當善受持讀誦令利！",
    "T25n1509_079:0616c28_61": "「阿難！",
    "T25n1509_079:0616c28_62": "若有善男子、善女人受持般若波羅蜜，則為受持過去、未來、現在諸佛阿耨多羅三藐三菩提。",
    "T25n1509_079:0617a01_63": "阿難！",
    "T25n1509_079:0617a01_64": "若善男子、善女人現在供養我，恭敬、尊重、讚歎，華香、瓔珞、擣香、澤香、衣服、幡蓋，應當受持般若波羅蜜，讀、誦、說、親近、供養、恭敬、尊重、讚歎，華香乃至幢幡。",
    "T25n1509_079:0617a05_65": "阿難！",
    "T25n1509_079:0617a05_66": "供養般若波羅蜜，則為供養我，亦供養過去、未來、現在佛已。",
    "T25n1509_079:0617a06_67": "若有善男子、善女人聞說深般若波羅蜜，信心清淨恭敬愛樂，則為信心清淨恭敬愛樂過去、未來、現在諸佛已。",
    "T25n1509_079:0617a09_68": "阿難！",
    "T25n1509_079:0617a09_69": "汝愛樂佛、不捨離，當愛樂般若波羅蜜莫捨離！",
    "T25n1509_079:0617a10_70": "阿難！",
    "T25n1509_079:0617a10_71": "深般若波羅蜜，乃至一句，不應令失！",
    "T25n1509_079:0617a11_72": "阿難！",
    "T25n1509_079:0617a11_73": "我說囑累因緣甚多，今但略說：如我為世尊，般若波羅蜜亦是世尊。",
    "T25n1509_079:0617a13_74": "以是故，阿難！",
    "T25n1509_079:0617a13_75": "種種因緣囑累汝般若波羅蜜。",
    "T25n1509_079:0617a14_76": "阿難！",
    "T25n1509_079:0617a14_77": "今我於一切世間人、天、阿修羅眾中囑累汝。",
    "T25n1509_079:0617a15_78": "諸欲不捨佛、不捨法、不捨僧、不捨過去、未來、現在諸佛阿耨多羅三藐三菩提者，慎莫捨般若波羅蜜。",
    "T25n1509_079:0617a17_79": "阿難！",
    "T25n1509_079:0617a17_80": "是我所教化弟子法。",
    "T25n1509_079:0617a18_81": "「阿難！",
    "T25n1509_079:0617a18_82": "若善男子、善女人受持深般若波羅蜜，讀、誦、說、正憶念，復為他人種種廣說其義，開示、演暢、分別，令易解，是善男子、善女人疾得阿耨多羅三藐三菩提、疾近薩婆若。",
    "T25n1509_079:0617a22_83": "何以故？",
    "T25n1509_079:0617a22_84": "般若波羅蜜中生諸佛阿耨多羅三藐三菩提。",
    "T25n1509_079:0617a23_85": "阿難！",
    "T25n1509_079:0617a23_86": "過去、未來諸佛阿耨多羅三藐三菩提，皆從般若波羅蜜中生，今現在東方南方西方北方、四維、上下諸佛阿耨多羅三藐三菩提，亦從般若波羅蜜中生。",
    "T25n1509_079:0617a27_87": "以是故，阿難！",
    "T25n1509_079:0617a27_88": "諸菩薩摩訶薩欲得阿耨多羅三藐三菩提，應當學六波羅蜜！",
    "T25n1509_079:0617a28_89": "何以故？",
    "T25n1509_079:0617a29_90": "阿難！",
    "T25n1509_079:0617a29_91": "六波羅蜜是菩薩摩訶薩母，生諸菩薩故。",
    "T25n1509_079:0617b01_92": "阿難！",
    "T25n1509_079:0617b01_93": "若有菩薩摩訶薩學是六波羅蜜，皆當得阿耨多羅三藐三菩提。",
    "T25n1509_079:0617b02_94": "以是故，我以六波羅蜜倍復囑累汝。",
    "T25n1509_079:0617b03_95": "阿難！",
    "T25n1509_079:0617b03_96": "是六波羅蜜是諸佛無盡法藏。",
    "T25n1509_079:0617b04_97": "阿難！",
    "T25n1509_079:0617b04_98": "十方諸佛現在說法，皆從六波羅蜜法藏中出。",
    "T25n1509_079:0617b05_99": "過去諸佛亦從六波羅蜜中學，得阿耨多羅三藐三菩提；未來諸佛亦從六波羅蜜中學，得阿耨多羅三藐三菩提；現在諸佛亦從六波羅蜜中學得阿耨多羅三藐三菩提，過去、未來、現在諸佛弟子皆從六波羅蜜中學得滅度，已得、今得、當得滅度。",
    "T25n1509_079:0617b11_100": "「阿難！",
    "T25n1509_079:0617b11_101": "汝為諸聲聞人說法，令三千大千世界中眾生皆得阿羅漢果證，猶未為我弟子事；汝若以般若波羅蜜相應一句教菩薩摩訶薩，則為我弟子事，我亦歡喜，勝教三千大千世界中眾生令得阿羅漢果。",
    "T25n1509_079:0617b16_0": "復次，阿難！",
    "T25n1509_079:0617b16_1": "是三千大千世界中眾生，不前不後，一時皆得阿羅漢果證；是諸阿羅漢行布施功德、持戒、禪定功德，是功德多不？」",
    "T25n1509_079:0617b18_2": "阿難言：「甚多！",
    "T25n1509_079:0617b19_3": "世尊！」",
    "T25n1509_079:0617b19_4": "佛言：「阿難！",
    "T25n1509_079:0617b19_5": "不如弟子以般若波羅蜜相應法為菩薩摩訶薩說，乃至一日，其福多！",
    "T25n1509_079:0617b21_6": "置一日，但半日；置半日，但一食頃；置一食頃，但須臾間說，其福多！",
    "T25n1509_079:0617b22_7": "何以故？",
    "T25n1509_079:0617b22_8": "菩薩摩訶薩善根勝一切聲聞、辟支佛故。",
    "T25n1509_079:0617b23_9": "菩薩摩訶薩自欲得阿耨多羅三藐三菩提，亦示、教、利、喜他人，令得阿耨多羅三藐三菩提。",
    "T25n1509_079:0617b25_10": "阿難！",
    "T25n1509_079:0617b26_0": "如是菩薩行六波羅蜜，行四念處乃至行一切種智，增益善根，若不得阿耨多羅三藐三菩提，無有是處！」",
    "T25n1509_079:0617b28_1": "說是〈般若波羅蜜品〉時，佛在四眾中、天、人、龍、鬼神、甄陀羅、摩睺羅伽等，於大眾前而現神足變化：一切大眾皆見阿閦佛，比丘僧圍繞，說法；大眾譬如大海水，皆是阿羅漢；漏盡無煩惱，皆得自在，得好解脫——心好解脫，慧好解脫；其心調柔，譬如大象；所作以辦，逮得己利，盡諸有結，正智得解脫；一切心、心數法中得自在；及諸菩薩摩訶薩無量功德成就。",
    "T25n1509_079:0617c07_2": "爾時，佛攝神足，一切大眾不復見阿閦佛、聲聞人、菩薩摩訶薩及其世界，不與眼作對。",
    "T25n1509_079:0617c09_3": "何以故？",
    "T25n1509_079:0617c09_4": "佛攝神足故。",
    "T25n1509_079:0617c09_5": "爾時，佛告阿難：「如是，阿難！",
    "T25n1509_079:0617c10_6": "一切法不與眼作對，法法不相見、法法不相知。",
    "T25n1509_079:0617c11_7": "如是，阿難！",
    "T25n1509_079:0617c11_8": "如阿閦佛、弟子、菩薩、世界，不與眼作對。",
    "T25n1509_079:0617c12_9": "如是，阿難！",
    "T25n1509_079:0617c13_0": "一切法不與眼作對，法法不相知、法法不相見。",
    "T25n1509_079:0617c14_1": "何以故？",
    "T25n1509_079:0617c14_2": "一切法無知、無見、無作、無動、不可捉、不可思議，如幻人無受、無覺、無真實。",
    "T25n1509_079:0617c15_3": "菩薩摩訶薩如是行，為行般若波羅蜜，亦不著諸法。",
    "T25n1509_079:0617c17_4": "阿難！",
    "T25n1509_079:0617c17_5": "菩薩摩訶薩如是學，名為學般若波羅蜜。",
    "T25n1509_079:0617c18_6": "欲得諸波羅蜜，當學般若波羅蜜。",
    "T25n1509_079:0617c18_7": "何以故？",
    "T25n1509_079:0617c19_8": "如是學名為第一學、最上學、微妙學。",
    "T25n1509_079:0617c19_9": "如是學，安樂、利益一切世間，無護者為作護，是諸佛所學。",
    "T25n1509_079:0617c21_10": "諸佛住是學中，能以右手舉三千大千世界，還著本處，是中眾生無覺知者。",
    "T25n1509_079:0617c23_0": "何以故？",
    "T25n1509_079:0617c23_1": "阿難！",
    "T25n1509_079:0617c23_2": "諸佛學是般若波羅蜜，過去、未來、現在法中得無礙智見。",
    "T25n1509_079:0617c24_3": "阿難！",
    "T25n1509_079:0617c24_4": "如般若波羅蜜於諸學中最尊、第一、微妙、無上。",
    "T25n1509_079:0617c25_5": "阿難！",
    "T25n1509_079:0617c26_0": "若有人欲得般若波羅蜜邊際，為欲得虛空邊際。",
    "T25n1509_079:0617c27_1": "何以故？",
    "T25n1509_079:0617c27_2": "阿難！",
    "T25n1509_079:0617c27_3": "般若波羅蜜無有量，我初不說般若波羅蜜量；名眾、句眾、字眾是有量，般若波羅蜜無有量。」",
    "T25n1509_079:0617c29_4": "阿難白佛言：「世尊！",
    "T25n1509_079:0617c29_5": "般若波羅蜜何以故無有量？」",
    "T25n1509_079:0618a01_6": "佛告阿難：「般若波羅蜜無盡故無有量，般若波羅蜜離故無有量。",
    "T25n1509_079:0618a03_7": "阿難！",
    "T25n1509_079:0618a03_8": "過去諸佛皆學般若波羅蜜得度，般若波羅蜜故不盡；未來世諸佛亦學是般若波羅蜜得度，是般若波羅蜜故不盡；現在十方諸佛皆學是般若波羅蜜得度，般若波羅蜜故不盡，已不盡、今不盡、當不盡。",
    "T25n1509_079:0618a07_9": "阿難！",
    "T25n1509_079:0618a07_10": "欲盡般若波羅蜜，為欲盡虛空。",
    "T25n1509_079:0618a08_11": "般若波羅蜜不可盡，已不盡、今不盡、當不盡；禪波羅蜜乃至檀波羅蜜不可盡，已不盡、今不盡、當不盡；乃至一切種智亦如是。",
    "T25n1509_079:0618a11_12": "何以故？",
    "T25n1509_079:0618a11_13": "是一切法皆無生；若法無生，云何有盡？」",
    "T25n1509_079:0618a12_14": "爾時，佛出覆面舌相，告阿難：「從今日，於四眾中廣演、開示、分別般若波羅蜜，當令分明易解。",
    "T25n1509_079:0618a14_15": "何以故？",
    "T25n1509_079:0618a14_16": "是深般若波羅蜜中廣說諸法相。",
    "T25n1509_079:0618a15_17": "是中求聲聞、辟支佛、求佛者，皆當於中學；學已，各得成就。",
    "T25n1509_079:0618a16_18": "阿難！",
    "T25n1509_079:0618a16_19": "是深般若波羅蜜則是一切字門。",
    "T25n1509_079:0618a17_20": "行是深般若波羅蜜，能入陀羅尼門；學是陀羅尼門，諸菩薩得一切樂說辯才。",
    "T25n1509_079:0618a19_21": "阿難！",
    "T25n1509_079:0618a19_22": "般若波羅蜜是三世諸佛妙法。",
    "T25n1509_079:0618a20_23": "以是故，阿難！",
    "T25n1509_079:0618a20_24": "我為汝了了說，若有人受持深般若波羅蜜，讀、誦、親近，是人則能持三世諸佛阿耨多羅三藐三菩提。",
    "T25n1509_079:0618a22_25": "阿難！",
    "T25n1509_079:0618a23_0": "我說般若波羅蜜是行者足。",
    "T25n1509_079:0618a23_1": "汝持是般若波羅蜜陀羅尼故，則能持一切諸法。」",
    "T25n1509_079:0618a25_0": "【論】問曰：釋提桓因何以自疑所說，言：「我為隨順法、正答不？」",
    "T25n1509_079:0618a26_1": "答曰：釋提桓因非一切智人，雖得初道，三毒未盡，猶有錯謬，而自籌量：「我雖福德因緣為諸天主，雖得聖道味而未有一切智，一切漏未盡故，所說或能錯謬，不自覺知。」",
    "T25n1509_079:0618b01_2": "是故問。",
    "T25n1509_079:0618b01_3": "復次，眾中大有阿鞞跋致菩薩、漏盡阿羅漢及離欲諸天，是諸人見釋提桓因與佛、須菩提共問難，心不怯弱，作是念：「是釋提桓因漏尚未盡，何能問難，盡諸法邊？」",
    "T25n1509_079:0618b05_4": "釋提桓因以是事故問佛。",
    "T25n1509_079:0618b05_5": "復次，釋提桓因自知所說諸法相無違錯，求佛印可，使聽者信受，故佛即可之。",
    "T25n1509_079:0618b07_6": "問曰：佛何以可釋提桓因說？",
    "T25n1509_079:0618b08_7": "答曰：釋提桓因雖非一切智人，常從佛聞，誦讀力強，是故所說有理，佛便印可。",
    "T25n1509_079:0618b10_8": "佛說有三種慧：聞慧、思慧、修慧。",
    "T25n1509_079:0618b10_9": "有人聞慧、思慧明了故，能與修慧人問難。",
    "T25n1509_079:0618b11_10": "譬如乘船隨流，不自用力而疾於陸行；如阿難雖未離欲，未得甚深禪定，而能與佛、漏盡阿羅漢等論議，隨法無違。",
    "T25n1509_079:0618b14_11": "釋提桓因白佛言：「世尊！",
    "T25n1509_079:0618b15_12": "須菩提好樂說空、善巧說空，於諸弟子中最為第一。",
    "T25n1509_079:0618b16_13": "有所言說，皆趣向空、無相、無作，所謂四念處乃至阿耨多羅三藐三菩提，是法中皆和合畢竟空說。」",
    "T25n1509_079:0618b18_14": "佛語釋提桓因：「須菩提是行畢竟空人，世世修集，非但今世。",
    "T25n1509_079:0618b20_15": "是人以空解脫門入道，亦以此門教化眾生。",
    "T25n1509_079:0618b21_16": "是人若入深空法，尚不得法，何況行是法者！」",
    "T25n1509_079:0618b22_17": "如經說：「檀波羅蜜不可得，何況行檀者！",
    "T25n1509_079:0618b23_18": "乃至八十隨形好不可得，何況得八十種隨形好者！」",
    "T25n1509_079:0618b24_19": "須菩提所行空行，欲比菩薩空行，百分不及一。",
    "T25n1509_079:0618b25_20": "問曰：法空、眾生空，復有何不盡，而言「百分不及一」？",
    "T25n1509_079:0618b26_21": "答曰：佛此中自說「除佛，諸聲聞、辟支佛無有及菩薩」者，諸法實相有種種名字：或說空，或說畢竟空，或說般若波羅蜜，或名阿耨多羅三藐三菩提。",
    "T25n1509_079:0618c01_22": "此中說諸法實相名為空行。",
    "T25n1509_079:0618c01_23": "如一切聲聞弟子中，須菩提空行最勝；如是，除佛，諸菩薩空行勝於二乘。",
    "T25n1509_079:0618c03_24": "何以故？",
    "T25n1509_079:0618c03_25": "智慧分別利鈍，入有深淺故，皆名得諸法實相，但利根者得之了了。",
    "T25n1509_079:0618c05_26": "譬如破闇故然燈，更有大燈，明則轉勝。",
    "T25n1509_079:0618c06_27": "當知先燈雖炤，微闇不盡；若盡，後燈則無用。",
    "T25n1509_079:0618c07_28": "行空者亦如是，雖俱得道，智慧有利鈍故，無明有盡、不盡；惟有佛智，能盡諸無明。",
    "T25n1509_079:0618c09_29": "復次，聲聞、辟支佛無慈悲心，無度眾生心，無淨佛世界，無無量佛法願，無轉法輪度眾生，亦無入無餘涅槃乃至遺法度眾生願，無有三世度眾生心，所謂菩薩時、作佛時、滅度時，非但以空行故與菩薩等。",
    "T25n1509_079:0618c14_30": "復次，二乘得空，有分有量；諸佛、菩薩，無分無量。",
    "T25n1509_079:0618c15_31": "如渴者飲河，不過自足，何得言俱行空不應有異？",
    "T25n1509_079:0618c16_32": "又如毛孔之空欲比十方空，無有是理！",
    "T25n1509_079:0618c17_33": "是故比佛、菩薩，千萬億分不及一。",
    "T25n1509_079:0618c18_34": "佛分別是空行已，告釋提桓因：「若欲於一切眾生最上，當行般若波羅蜜。」",
    "T25n1509_079:0618c20_35": "此中佛自說因緣：「菩薩學是般若波羅蜜空行，不取空相故，過於二地，得無生忍法，入菩薩位；入菩薩位故，具足佛法。」",
    "T25n1509_079:0618c23_36": "佛法是菩薩道，菩薩道具足故，當得一切種智；得一切種智故名為佛，斷一切煩惱習人。",
    "T25n1509_079:0618c25_37": "是諸事，空行為根本。",
    "T25n1509_079:0618c25_38": "問曰：涅槃是無量，何以言「二乘所得有量」？",
    "T25n1509_079:0618c26_39": "答曰：言「智慧有分有量」，不說「諸法法性有量」。",
    "T25n1509_079:0618c27_40": "不聞說大水喻耶？",
    "T25n1509_079:0618c28_41": "器有量，非水有量。",
    "T25n1509_079:0618c28_42": "復次，量、無量，相待法。",
    "T25n1509_079:0618c29_43": "於凡人是無量，佛皆能量。",
    "T25n1509_079:0619a01_0": "爾所分是須陀洹，乃至爾所分是阿羅漢、辟支佛、菩薩，餘殘究盡法性是佛。",
    "T25n1509_079:0619a02_1": "爾時，會中諸天以天曼陀羅華散佛等，如經中說。",
    "T25n1509_079:0619a03_2": "問曰：華供養佛及僧，是八百比丘何以獨取供養佛？",
    "T25n1509_079:0619a05_3": "答曰：諸天所散華，諸比丘當分所得墮衣上者，見其色香甚妙，因以發心供養於佛，白言：「我從今日，當行是無上行，所謂畢竟空、無相、無作等，為度一切眾生故，如佛所說，二乘所不及。」",
    "T25n1509_079:0619a09_4": "爾時，佛微笑。",
    "T25n1509_079:0619a09_5": "笑義，如〈恒伽提婆品〉中說。",
    "T25n1509_079:0619a10_6": "是八百比丘皆是善知識，行同心等，世世共修集功德故，一時作佛，皆同一字。",
    "T25n1509_079:0619a12_7": "五色天華供養佛故，世界中常雨五色天曼陀羅華。",
    "T25n1509_079:0619a13_8": "佛因是事讚般若，作是言：「阿難！",
    "T25n1509_079:0619a14_9": "欲行最上菩薩道，當行般若波羅蜜。」",
    "T25n1509_079:0619a15_10": "「阿難！",
    "T25n1509_079:0619a15_11": "若有善男子能行是深般若波羅蜜，當知是人人道中來，或兜率天上來。」",
    "T25n1509_079:0619a16_12": "所以者何？",
    "T25n1509_079:0619a17_13": "三惡道中罪苦多，故不得行深般若；欲界天著淨妙五欲，心則狂惑，不能行；色界天深著禪定味，故不能行；無色界無形，故不能行；鬼神道眼根等利，諸煩惱覆心，故不能專行深般若。",
    "T25n1509_079:0619a21_14": "人道中，苦差三惡道，樂不如諸天，眼等諸根濁重，身多地種，故能制苦樂意而行般若。",
    "T25n1509_079:0619a23_15": "兜率天上，常有一生補處菩薩，彼中諸天常聞說般若，五欲雖多，法力勝。",
    "T25n1509_079:0619a25_16": "是故說二處來。",
    "T25n1509_079:0619a25_17": "若從他方佛世界來，若此間有般若波羅蜜處來。",
    "T25n1509_079:0619a26_18": "復次，「阿難！",
    "T25n1509_079:0619a27_19": "若有求佛道者，能問、能信、受持乃至正憶念，當知是人，佛常以佛眼見是諸人等；應當作是念：『我等便是面從佛受，從佛發心、種善根，不從二乘發。』",
    "T25n1509_079:0619b01_20": "阿難！",
    "T25n1509_079:0619b01_21": "若有人信心清淨、不可破壞者，當知是人先世供養無量諸佛、為善知識守護，故能受持。」",
    "T25n1509_079:0619b03_22": "問曰：佛亦名為寶，亦名為無上福田；若人從佛種善根，必以三乘法入涅槃不虛。",
    "T25n1509_079:0619b05_23": "如《法華》中說：「有人或以一華，或以少香供養於佛，乃至一稱南無佛，如是等人皆當作佛。」",
    "T25n1509_079:0619b07_24": "若爾者，有人作是念：「但行五波羅蜜，欲作佛時乃觀空，何用常行般若波羅蜜，難知難得空行？」",
    "T25n1509_079:0619b10_25": "答曰：以是事故，佛自答阿難：「於佛福田中雖不虛誑，要得三乘入涅槃，應當了了行六波羅蜜，乃至一切種智了了行故，疾得佛道，不久受生死苦。",
    "T25n1509_079:0619b13_26": "般若有如是等利益功德故，應當行。」",
    "T25n1509_079:0619b14_27": "「阿難！",
    "T25n1509_079:0619b14_28": "般若有如是功德利益故，我囑累汝。」",
    "T25n1509_079:0619b15_29": "問曰：佛無所貪，乃至一切種智、佛無礙解脫——清淨微妙諸佛法猶尚不貪，何以故以般若波羅蜜慇懃囑累阿難，似如貪惜？",
    "T25n1509_079:0619b18_30": "答曰：諸佛為利益眾生故出世，現三十二相、八十種隨形好、無量光明、神足變化，皆為眾生故。",
    "T25n1509_079:0619b20_31": "第一利益眾生無過般若波羅蜜，能盡諸苦故。",
    "T25n1509_079:0619b21_32": "是般若波羅蜜因語言、文字、章句可得其義，是故佛以般若經卷慇懃囑累阿難。",
    "T25n1509_079:0619b23_33": "復次，有人見佛慇懃囑累，故言：「佛大事辦，猶尚尊重般若，是法必尊、必妙！」",
    "T25n1509_079:0619b25_34": "譬如大富長者命欲終時，以眾寶與兒，偏以如意寶珠慇懃囑累：「汝勿以此寶自無定色、質如虛空、微妙難識故而不守護！",
    "T25n1509_079:0619b28_35": "若失餘寶為可，此寶不可失也！」",
    "T25n1509_079:0619b29_36": "大富長者是佛，以般若波羅蜜囑累阿難：「汝好受持守護，無令忘失！」",
    "T25n1509_079:0619c01_37": "除般若，雖有十二部經，盡皆忘失，其過尚少；若失般若一句，其過太多！",
    "T25n1509_079:0619c03_38": "何以故？",
    "T25n1509_079:0619c03_39": "是深般若法藏是十方三世諸佛母，能令人疾至佛道。",
    "T25n1509_079:0619c05_0": "如經中說「三世諸佛皆從般若得」，乃至「為聲聞人說法」，其中皆是讚般若事。",
    "T25n1509_079:0619c06_1": "問曰：說法令三千大千世界眾生盡得阿羅漢，云何不如以般若一句教菩薩？",
    "T25n1509_079:0619c08_2": "答曰：是事先雖答，今當更略說：是三千大千世界中眾生雖皆得阿羅漢，自度其身，不中作佛；若說般若一句，聞者得作佛故。",
    "T25n1509_079:0619c11_3": "如人種眾果樹，不如一人種一如意樹，能隨人所願，如意皆得。",
    "T25n1509_079:0619c13_4": "復次，為聲聞說法中，無大慈悲心；大乘法中，一句雖少，有大慈悲。",
    "T25n1509_079:0619c14_5": "聲聞法中皆自為身；大乘法中廣為眾生。",
    "T25n1509_079:0619c15_6": "聲聞法中無欲廣知諸法心，但欲疾離老、病、死；大乘法中欲了了知一切法。",
    "T25n1509_079:0619c17_7": "聲聞法功德有限量；大乘法中欲盡諸功德，無有遺餘。",
    "T25n1509_079:0619c18_8": "如是等大小乘差別。",
    "T25n1509_079:0619c19_9": "譬如金剛雖小，能勝一切寶，不得言少故不如多。",
    "T25n1509_079:0619c20_10": "三千大千世界中阿羅漢福德，比般若一句教菩薩，一日乃至須臾，其福甚多！",
    "T25n1509_079:0619c22_11": "此中佛自說因緣：「是人自欲得阿耨多羅三藐三菩提，亦教人令得；自行六波羅蜜諸功德，亦為人說。",
    "T25n1509_079:0619c24_12": "菩薩集二處功德，不得佛道，無有是處。」",
    "T25n1509_079:0619c25_13": "爾時，佛欲明了是事故引證，亦欲證一切法空，不著是空法，但憐愍眾生故囑累。",
    "T25n1509_079:0619c27_14": "如阿閦佛、大眾、莊嚴不與眼作對，一切法不與眼作對亦如是。",
    "T25n1509_079:0619c29_15": "肉眼、天眼所見，皆是作法，虛誑不實。",
    "T25n1509_079:0620a01_16": "慧眼、法眼、佛眼，皆是無相無為法，故不可見；若不可見，亦不可知。",
    "T25n1509_079:0620a02_17": "無作等亦如是。",
    "T25n1509_079:0620a03_0": "所見阿閦佛會，如幻、如夢；能如是觀諸法，是名菩薩行般若，名無所著。",
    "T25n1509_079:0620a04_1": "佛所囑累亦無所著，但以大慈悲故讚是般若。",
    "T25n1509_079:0620a05_2": "一切法雖是不可思議相，而以利益眾生故讚歎，作是言：「阿難！",
    "T25n1509_079:0620a07_3": "如是學，為學般若；若欲得一切諸波羅蜜，當學般若波羅蜜。」",
    "T25n1509_079:0620a08_4": "如是等，如經廣說。",
    "T25n1509_079:0620a09_5": "佛以無量讚般若：若佛智慧不可盡，般若功德亦不可盡。",
    "T25n1509_079:0620a10_6": "何以故？",
    "T25n1509_079:0620a10_7": "般若波羅蜜無量相故。",
    "T25n1509_079:0620a11_8": "名眾等言語章句、卷數有量，如《小品》、《放光》、《光讚》等般若波羅蜜經卷章句，有限有量；般若波羅蜜義無量。",
    "T25n1509_079:0620a13_9": "阿難問：「般若波羅蜜云何無量？」",
    "T25n1509_079:0620a14_10": "佛答：「般若波羅蜜相自離。」",
    "T25n1509_079:0620a15_0": "離故，從本已來不生不集，不生不集故不盡不滅。",
    "T25n1509_079:0620a16_1": "此中佛自說因緣：「過去無量阿僧祇諸佛及弟子，用是般若波羅蜜照明十方，度無量眾生，皆共入無餘涅槃，般若波羅蜜故不盡；未來、現在亦如是。",
    "T25n1509_079:0620a19_2": "譬如有人欲盡虛空，虛空不可盡；般若波羅蜜等諸功德乃至一切種智亦如是，今不盡、已不盡、當不盡。」",
    "T25n1509_079:0620a22_3": "有人知過去不盡，謂未來、現在有盡，是故說「三世不可盡」。",
    "T25n1509_079:0620a23_4": "何以故？",
    "T25n1509_079:0620a23_5": "諸法本無生，云何當盡？",
    "T25n1509_079:0620a24_6": "佛知般若是真無盡，為名字語言句眾有盡故囑累。",
    "T25n1509_079:0620a25_7": "如人以香油瓶囑累子弟，雖不惜瓶，為受持香油故；語言能持義亦如是，若失語言，則義不可得。",
    "T25n1509_079:0620a27_8": "爾時，佛為人信受般若故，出舌相覆面，告阿難：「我今於四眾中囑累汝般若，汝當為眾生解說、顯示、分別，令易解。」",
    "T25n1509_079:0620b01_9": "所以現舌相者，世間相法，舌能覆鼻，是不妄語相，何況覆面！",
    "T25n1509_079:0620b03_10": "是故佛示眾生——我從父母生身，有此舌相，欲以般若波羅蜜令汝信解；以汝等未得一切智，不能遍知，欲令汝等信故，非以神通力所現。",
    "T25n1509_079:0620b06_11": "佛於甚深妙法、智慧、禪定中猶尚不著，何況世間八法、供養利故而作虛誑！",
    "T25n1509_079:0620b08_12": "於一切法中，如鳥飛虛空，無所觸礙，但以本願誓度眾生、大悲心憐愍一切故，以第一利般若波羅蜜慇懃囑累汝。",
    "T25n1509_079:0620b11_0": "復次，「阿難！",
    "T25n1509_079:0620b11_1": "是行深般若波羅蜜者，能入一切文字陀羅尼。」",
    "T25n1509_079:0620b12_2": "因一字即入畢竟空，是名文字陀羅尼。",
    "T25n1509_079:0620b13_3": "如先陀羅尼中說。",
    "T25n1509_079:0620b13_4": "諸文字法皆因般若波羅蜜得；餘聞持等諸陀羅尼亦皆從學般若波羅蜜得。",
    "T25n1509_079:0620b15_5": "菩薩得諸陀羅尼已，得種種樂說辯才，無量阿僧祇劫，說一句義不可盡。",
    "T25n1509_079:0620b17_6": "是名三世諸佛真法，更無異法。",
    "T25n1509_079:0620b17_7": "又復，阿難！",
    "T25n1509_079:0620b18_8": "般若是十方三世諸佛妙法。",
    "T25n1509_079:0620b18_9": "如一門城，四方來者，無異門入。",
    "T25n1509_079:0620b19_10": "「阿難！",
    "T25n1509_079:0620b19_11": "我今為汝了了說：『若有人受持般若，非但受持我法，是人受持三世諸佛阿耨多羅三藐三菩提。』」",
    "T25n1509_079:0620b21_12": "「阿難！",
    "T25n1509_079:0620b22_0": "是般若波羅蜜，我處處說，是行者足。」",
    "T25n1509_079:0620b22_1": "所以者何？",
    "T25n1509_079:0620b23_2": "菩薩得是般若，能行菩薩道。",
    "T25n1509_079:0620b23_3": "「阿難！",
    "T25n1509_079:0620b23_4": "汝得是般若波羅蜜陀羅尼故，能持一切佛所說法。」",
    "T25n1509_079:0620b25_5": "問曰：以聞持陀羅尼力故能持，何以言「得般若故，能持一切諸佛法」？",
    "T25n1509_079:0620b26_6": "答曰：聞持陀羅尼，能持有數有量法，世間亦有，如須尸摩外道亦得聞持陀羅尼；是人雖少時得，久則忘失。",
    "T25n1509_079:0620b29_7": "從般若得陀羅尼，廣受持諸法，終不忘失。",
    "T25n1509_079:0620c01_8": "以是為差別。",
    "T25n1509_079:0620c01_9": "問曰：般若便是波羅蜜，何以名為陀羅尼？",
    "T25n1509_079:0620c02_10": "答曰：諸法實相是般若，能種種利益，眾生愛念故，作種種名。",
    "T25n1509_079:0620c04_0": "如佛有十號等文字；般若波羅蜜亦如是：能到一切諸智慧邊，是名為般若波羅蜜；菩薩行般若作佛已，變名為阿耨多羅三藐三菩提；若在小乘心中，但名為三十七品、三解脫門；若人欲得聞而不忘，在是人心中名為陀羅尼。",
    "T25n1509_079:0620c09_1": "是故佛說如意珠譬喻，隨前物色變為名。",
    "T25n1509_079:0620c10_2": "佛如是種種說般若大功德。",
    "T25n1509_079:0620c11_3": "◎大智度論卷第七十九"
}