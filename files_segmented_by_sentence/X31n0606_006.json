{
    "X31n0606_006:0127a15_0": "妙法蓮華經科註卷第六",
    "X31n0606_006:0127a17_0": "△二壽量品廣開近顯遠斷疑生信二初品目。",
    "X31n0606_006:0127a18_0-0": "妙法蓮華經如來壽量品第十六(正經云如來現壽品)如來者十方三世諸佛二佛三佛本佛迹佛通號也壽量者詮量佛之功德也今正詮量本地三佛功德故言如來壽量品如來之義甚多且明二三如來成論云乘如實道來成正覺故名如來乘是法如如智實是法如如境境智和合則有因果照境未窮名為因盡源為果因圓果滿即是乘如實道來成正覺此真身也以如實智乘如實道來生三有示成正覺此應身也即真應二身之義三如來者大論云如法相解如法相說故名如來如者法如如境非因非果有佛無佛性相常然徧一切處而無有異為如不動而至為來此法身如來法如如智乘如如真實之道來成正覺智稱如理從理為如從智為來即報身如來也故論云如法相解故名如來以如如境智合故即能處處示成正覺如水銀和真金能塗諸色像功德和法身處處應現往八相成道轉法輪即應身如來也故論云如法相說故名如來然法身如來名毗盧遮那此翻徧一切處報身如來名盧舍那此翻淨滿應身如來名釋迦文翻度沃蕉是三身若單取則不可大經云法身亦非般若亦非解脫亦非三法具足稱祕密藏名大涅槃不可一異縱橫並別圓覽三法稱假名如來也問此品無三佛名那作此釋答雖不標名而具其義文云非如非異不如三界見於三界此非偏如顯此圓如即法身如來義也又云如來如實知見三界之相即是如如智稱如如境此報身如來義也又云或示己身己事或示他身他事即應身如來義也若但性德三如來者是橫但修德三如來是縱先法後報次應亦是縱今經圓說三如來是不縱不橫三如來也論云示現三種菩提一應化菩提二報佛菩提三法佛菩提故經具其義論出其名不作上釋寧會經論耶壽量者壽是受義真如不隔諸法故名受又境智相應故名受又一期報得百年不斷故名受量者詮量也詮量法如來以如理為命有佛無佛性相常然不論相應與不相續亦無有量及無量文云非如非異非實非虗是也詮量報如來以如如智契如如境境發智為報智冥境為受境既無量無邊常住不滅智亦如是函大蓋大經云我智力如是慧光照無量壽命無數劫久修業所得是也詮量應身同緣者緣長同長緣促同促文云數數現生數數現滅云云自彼於我無為或復自說名字不同年紀大小是也法身非量非無量報身金剛前有量金剛後無量應身隨緣則有量應用不斷則無量更作常等四句料簡先別次通別者非常非無常即法身也常者報身亦非常非無常也亦常亦無常應身也應用無盡為亦常數唱涅槃名亦無常通途圓說者一一如來悉備四句法身四者非常非無常者雙破凡聖八倒故常者如虗空常故無常者無凡夫生滅倒故亦常亦無常者寂而雙照故報身四者非常非無常境智冥故常者出過二乘故無常者無生滅倒故亦常亦無常能雙照故應身四者非常非無常者非報非生死故常者常應同故無常者同無常故亦常亦無常者兩存故此品通明詮量三身若從別意正在報身何以故義便文會義便者報身智慧上冥下契三身宛足故也文會者我成佛已來甚大久遠故能三世利益眾生所成者即法身能成者即報身法報合即應身益物故也以此推之正意是論報佛功德也。",
    "X31n0606_006:0128a05_1": "△二經文二初誡信四初三誡。",
    "X31n0606_006:0128a06_0": "爾時佛告諸菩薩及一切大眾諸善男子汝等當信解如來誠諦之語復告大眾汝等當信解如來誠諦之語又復告諸大眾汝等當信解如來誠諦之語。",
    "X31n0606_006:0128a09_0": "上迹門有三請一誡今文有四請四誡前後合有五誡七請奇特大事殷勤鄭重也誠是忠誠諦是審實不欺於物言則詣真昔為七方便人凡有所說皆是隨他意語非告誠實今法華純圓開顯之教即是隨自意語示之以要故言誠諦。",
    "X31n0606_006:0128a13_1": "△二三請。",
    "X31n0606_006:0128a14_0": "是時菩薩大眾彌勒為首合掌白佛言世尊惟願說之我等當信受佛語如是三白已。",
    "X31n0606_006:0128a16_0": "△三重請。",
    "X31n0606_006:0128a17_0": "復言惟願說之我等當信受佛語。",
    "X31n0606_006:0128a18_0": "△四重誡。",
    "X31n0606_006:0128a19_0": "爾時世尊知諸菩薩三請不止而告之言汝等諦聽。",
    "X31n0606_006:0128a20_0": "△二正答二初長行二偈頌初文又二初法說二譬說初文又二初三世益物二總結不虗初文又二初過去益物二初出執近情三初出所迷法。",
    "X31n0606_006:0128a23_0": "如來秘密神通之力。",
    "X31n0606_006:0128a24_0": "△二出能迷眾。",
    "X31n0606_006:0128b01_0": "一切世間天人及阿修羅。",
    "X31n0606_006:0128b02_0": "△三出迷遠謂。",
    "X31n0606_006:0128b03_0": "皆謂今釋迦牟尼佛出釋氏宮去伽耶城不遠坐於道場得阿耨多羅三藐三菩提。",
    "X31n0606_006:0128b05_0": "前二科文於此併釋祕密者一身即三身名為祕三身即一身名為密又昔所不說名為祕唯佛自知名為密神通之力者三身之用也神是天然不動之理即法性身也通是無壅不思議慧即報身也力是幹用自在即應身也佛於三世等有三身於諸教中祕之不傳故一切世間天人修羅皆謂今佛始於道樹得此三身故執近以疑遠此本門法說中不復言及二乘但對菩薩菩薩攝在天人修羅三善道內餘三惡趣罪重根鈍少智不知。",
    "X31n0606_006:0128b13_1": "△二破近顯遠二初法譬顯遠二初法說顯遠。",
    "X31n0606_006:0128b15_0": "然善男子我實成佛已來無量無邊百千萬億那由他劫。",
    "X31n0606_006:0128b17_0": "此下明破執遣迷以顯久遠之本上文誠諦之誡即是此也今正明顯遠如來既說成佛甚大久遠則謂伽耶近成之執即破破近顯遠略有十意如法華玄義第九具出此文正用破近顯遠廢近顯遠二意破近謂之執情廢今日之近教也。",
    "X31n0606_006:0128b21_1": "△二舉譬格量三初舉譬問。",
    "X31n0606_006:0128b23_0": "譬如五百千萬億那由他阿僧祇三千大千世界假使有人抹為微塵過於東方五百千萬億那由他阿僧祇國乃下一塵如是東行盡是微塵諸善男子於意云何是諸世界可得思惟校計知其數不。",
    "X31n0606_006:0128c03_0": "△二答不知。",
    "X31n0606_006:0128c04_0": "彌勒菩薩等俱白佛言世尊是諸世界無量無邊非算數所知亦非心力所及一切聲聞辟支佛以無漏知不能思惟知其限數我等住阿惟越致地於是事中亦所不達世尊如是諸世界無量無邊。",
    "X31n0606_006:0128c08_0": "△三合顯遠。",
    "X31n0606_006:0128c09_0": "爾時佛告大菩薩眾諸善男子今當分明宣語汝等是諸世界若著微塵及不著者盡以為塵一塵一劫我成佛已來復過於此百千萬億那由他阿僧祇劫。",
    "X31n0606_006:0128c12_0": "△二益物所宜三初益物之處。",
    "X31n0606_006:0128c13_0": "自從是來我常在此娑婆世界說法教化亦於餘處百千萬億那由他阿僧祇國導利眾生。",
    "X31n0606_006:0128c15_0": "此過去益物所宜須顯處者上引譬中既言成佛甚久未審久居何處故云常在此土及餘他國而作佛事。",
    "X31n0606_006:0128c17_1": "△二拂迹上疑。",
    "X31n0606_006:0128c18_0": "諸善男子於是中間我說然燈佛等又復言其入於涅槃如是皆以方便分別。",
    "X31n0606_006:0128c20_0": "昔見諸教所說處處行因不同即是疑因又見處處得記不同即是疑果如此行因得記之說皆不知是果後方便故生於疑也今拂除此疑故指然燈佛時行因即拂因疑又指然燈佛時得記及入涅槃即拂果疑如此因果非復一條皆成方便非實說也故名拂疑又復言其者即是中間施化之其耳葢佛昔於然燈佛世為菩薩之時自入涅槃不得云是然燈涅槃也。",
    "X31n0606_006:0129a03_1": "△三正明益宜二初感應。",
    "X31n0606_006:0129a04_0": "諸善男子若有眾生來至我所我以佛眼觀其信等諸根利鈍隨所應度。",
    "X31n0606_006:0129a06_0": "至我所者即是過去眾生漸頓兩機冥扣法身也佛眼觀者即是久已成佛用佛眼鑑照無有遺差將欲起於勝劣兩應而利益之善機凡有二力一感人天華報二感佛道果報若以法眼觀知眾生萬善緣其重輕各得華報不能究竟知其終得種智果報若以佛眼圓照眾生萬善即能知其始因末果此經一向明佛眼觀知眾生萬善究竟得佛一大事出世之正意也信等諸根者即信進念定慧五根也慧根即了因餘根即緣因此二善根各有利鈍通攝頓漸機緣頓機利鈍即是圓別二教之人漸機利鈍即是藏通二教之人又小乘根名鈍大乘根名利又小乘根名利人天根名鈍十法界眾生所有善根利鈍皆用為機不用惡法惡法非緣了二因故也如來悉照十界善機隨所應度而現形聲饒益也。",
    "X31n0606_006:0129a20_1": "△二施化二初形聲兩益二初形益二初非生現生。",
    "X31n0606_006:0129a22_0": "處處自說名字不同年紀大小。",
    "X31n0606_006:0129a23_0": "處處者豎論即過去之處處行因國土也橫論即昔日十方國土也名字不同者形即現矣則有名字因名召體機有大小形有勝劣劣是劣應即三十二相之身被藏通二教之機勝是勝應即八萬四千相好之身被別圓二教之機此約示現佛法界身名字不同若現九法界身名字不同無量無邊可以意得年紀大小者此明壽命長短大即勝應小即劣應劣應現壽有量勝應現壽無量此皆隨所應度為其現身及命長短耳。",
    "X31n0606_006:0129b07_1": "△二非滅現滅。",
    "X31n0606_006:0129b08_0": "亦復現言當入涅槃。",
    "X31n0606_006:0129b09_0": "應以滅度而得度者即現滅度令其戀仰而得解脫也此義現下譬說中。",
    "X31n0606_006:0129b10_1": "△二聲益。",
    "X31n0606_006:0129b11_0": "又以種種方便說微玅法。",
    "X31n0606_006:0129b12_0": "小身短壽即是說於漸教故言種種方便大身長壽即是說於頓教故言說微妙法。",
    "X31n0606_006:0129b13_1": "△二得益歡喜。",
    "X31n0606_006:0129b14_0": "能令眾生發歡喜心。",
    "X31n0606_006:0129b15_0": "雖初用漸終令入大故言能令歡喜仍此歡喜即是施化得益佛依四悉檀施形聲兩益眾生獲於四利稱機則喜乖機則惱今既稱機得益故歡喜也。",
    "X31n0606_006:0129b18_1": "△二現在益物三初明機感。",
    "X31n0606_006:0129b19_0": "諸善男子如來見諸眾生樂於小法德薄垢重者。",
    "X31n0606_006:0129b20_0": "如來見者即佛眼照也諸眾生樂小法者即所見之機也南岳師云樂小者非小乘人也乃是樂近說者為小耳今當通說之所謂貪愛二十五有即人天之機貪著涅槃求自解脫即二乘之機樂於漸次迂迴佛道即三教菩薩之機此等眾機來至我所皆名樂小法也德薄者緣了二善功用微劣也垢重者見思二惑未除也此約迹門名樂小法若約本門說者樂聞出釋氏宮近成之小不欲樂聞長遠久成之大故言樂小此等小心非始今日若先樂大佛即不說始成說始成者皆為樂小法者耳。",
    "X31n0606_006:0129c06_1": "△二明應化二初非生現生二初正明二初現生。",
    "X31n0606_006:0129c08_0": "為是人說我少出家得阿耨多羅三藐三菩提。",
    "X31n0606_006:0129c09_0": "此文科云現生者迹現於生也前明利鈍兩機來感法身今即現勝劣兩應劣應應鈍根勝應應利根此兩應竝有生法二身生劣應生身生者以正慧託胎出生行七步乃至六年苦行已還是也劣應法身生者即三十四心斷結習盡所得五分法身是也勝應生身生者如華嚴等經說與諸菩薩處摩耶胎常說大乘之法出生十方各行七步是也勝應法身生者於寂滅道場金剛後心斷無明惑盡得玅覺相應慧窮照法性萬德種智圓明普備是也出家者劣應出分段生死家勝應出分段變易二種生死家也得菩提者劣應得有作四諦所發無漏盡無生智名為菩提勝應即照三諦一實之道一切種智為菩提也。",
    "X31n0606_006:0129c21_1": "△二非生。",
    "X31n0606_006:0129c22_0": "然我實成佛已來久遠若斯但以方便教化眾生令入佛道作如是說。",
    "X31n0606_006:0129c24_0": "然我實成下正明本實不生但天人修羅見此二種生法二身謂言始生此則不然然我久已得此生法二身今日之生非實生也故云久遠若斯若斯者如上譬之長久也但以方便下明既非實生何故現生但為利益樂小法人德薄垢重者使得佛道故言但以方便教化眾生等非生而現生故云作如是說。",
    "X31n0606_006:0130a06_1": "△二利益二初形聲益。",
    "X31n0606_006:0130a07_0": "諸善男子如來所演經典皆為度脫眾生或說己身或說他身或示己身或示他身或示己事或示他事。",
    "X31n0606_006:0130a09_0": "此明現生形聲益物也說即是聲教示即是形規形聲不出自他若說法身是說己身若說應身是說他身言值然燈佛即是說己身然燈佛是我師即是說他身隨自意語是說己身隨他意語是說他身示現正報是示己事示現依報是示他事。",
    "X31n0606_006:0130a13_1": "△二明不虗二初標不虗。",
    "X31n0606_006:0130a15_0": "諸所言說皆實不虗。",
    "X31n0606_006:0130a16_0": "言說不虗雖徧據聲益聲必兼形故須雙釋言不虗者漸頓二機稟此勝劣二應形聲之益不虗也若約迹本二門論虗實者有二若對漸眾生者昔方便行未得實道之益即是因虗執於近迹未得本地真實之益即是果虗今聞迹門之說同入實相即得因中實益聞本門之說即除執近之情得於長遠果地之實益今得二實對昔二虗故言皆實不虗。",
    "X31n0606_006:0130a23_1": "△二釋不虗二初照理不虗形益。",
    "X31n0606_006:0130a24_0": "所以者何如來如實知見三界之相。",
    "X31n0606_006:0130b01_0": "此下總釋益物不虗今先釋形益不虗此中六句顯於應身不離法身法身無形亦無起滅眾生有起滅之機感於法身如來願力應同起滅起滅之見出自眾生故約三界以明諸句言如實知見者即是實智如理而照三界之實實則無三界之因相也。",
    "X31n0606_006:0130b07_0": "無有生死。",
    "X31n0606_006:0130b08_0": "無有分段變易二種生死之苦果也。",
    "X31n0606_006:0130b09_0": "若退若出。",
    "X31n0606_006:0130b10_0": "有五住集名退有二死果名出結上無二死家之因果也。",
    "X31n0606_006:0130b12_0": "亦無在世及滅度者。",
    "X31n0606_006:0130b13_0": "亦無在生死之世及入涅槃之滅此二俱滅故云亦無等。",
    "X31n0606_006:0130b15_0": "非實非虗。",
    "X31n0606_006:0130b16_0": "非於滅度之實非於生死之虗也。",
    "X31n0606_006:0130b17_0": "非如非異。",
    "X31n0606_006:0130b18_0": "非於世間之隔異非於出世之真如如上四句是明中道。",
    "X31n0606_006:0130b20_0": "不如三界見於三界。",
    "X31n0606_006:0130b21_0": "不如二種三界眾生所見三界之相。",
    "X31n0606_006:0130b22_0": "如斯之事如來明見無有錯謬。",
    "X31n0606_006:0130b23_0": "唯佛內具實智之用故如實窮照三界之實亦是隨自意語亦是或說己身之事故大品云第一義中無所分別也如來實智雖無分別不妨以權智如量知見三界之相即同三界眾生之見雖無二死而隨他意示二死身說有二死雖無退無出而隨他意說有退出雖亦無在世及滅度者而隨他意示生世間示入涅槃說有在世有得滅者雖無實而說涅槃之實雖無虗而說三界之虗雖無三世之異而說有異雖無真諦如而說有如同於三界見於三界皆是隨他意語名為說他身事示他身事如來二智明審二諦所以形聲兩益皆實不虗也。",
    "X31n0606_006:0130c10_1": "△二稱機不虗二初機感。",
    "X31n0606_006:0130c11_0": "以諸眾生有種種性種種欲種種行種種憶想分別故。",
    "X31n0606_006:0130c12_0": "以諸眾生根機利鈍漸頓不同性欲行智種種差別欲令增諸善根故說己他之教不虗因緣譬喻也性者漸頓根性各有種種故須用為人悉檀生諸善根善根猶是性欲者漸頓二機若種種欲樂不同此須用世界悉檀隨其樂欲皆令歡喜行者隨其樂欲而修諸行此須用為人悉檀生其宿善若行中好多愛著致有妨障此須用對治悉檀破其現惡憶想是智慧即相似解漸頓二機居內外凡位有諸善根故欲樂欲樂故修行修行故得相似解此須用第一義悉檀隨其所得憶想之解更為說法令得入理乃至初地欲樂修行二地之時亦憶想二地之境即是念想若發生二地真解即是念想觀除言語法滅乃至玅覺果佛方得究竟離於憶想獲常寂照耳。",
    "X31n0606_006:0131a01_1": "△二施化。",
    "X31n0606_006:0131a02_0": "欲令生諸善根以若干因緣譬喻言辭種種說法所作佛事未曾暫廢。",
    "X31n0606_006:0131a04_0": "此正對機施己他形聲益欲令漸頓之機生種種善根故現若干己他身事若干己他聲教若干因緣譬喻也若對漸機以三藏四門若干因緣譬喻於一一門中復有若干通教四門亦如是若對頓機如別圓亦各四門若干種種如淨名三十二菩薩各說入不二法門華嚴中種種行類相貌皆為別圓根機施若干譬喻言辭說法也所作佛事未曾暫廢者總結不虗也如上若干己他形聲皆令眾生入佛知見不為人天三乘小事故云佛事若一人獨得滅度餘人不得者所作佛事即為有廢廢即眾生不得實益豈得云皆實不虗今七方便咸人一實所以得云皆實不虗佛事無廢。",
    "X31n0606_006:0131a15_1": "△二非滅現滅二初正明二初明本實不滅二初明果位常。",
    "X31n0606_006:0131a18_0": "如是我成佛已來甚大久遠壽命無量阿僧祇劫常住不滅。",
    "X31n0606_006:0131a20_0": "成佛是果甚大久遠等是常常故不滅既其不滅益至未來故寄此四字明未來大勢威猛常住益物也。",
    "X31n0606_006:0131a22_1": "△二舉因況果。",
    "X31n0606_006:0131a23_0": "諸善男子我本行菩薩道所成壽命今猶未盡復倍上數。",
    "X31n0606_006:0131b01_0": "此舉因況果以明常住也葢佛修圓因登初住時已得常壽常壽叵盡已倍上無量阿僧祇劫之數況果壽耶譬如太子時祿已不可盡況登尊極祿用寧可盡乎。",
    "X31n0606_006:0131b04_1": "△二明迹中唱滅。",
    "X31n0606_006:0131b05_0": "然今非實滅度而便唱言當取滅度。",
    "X31n0606_006:0131b06_0": "迹中三身竝有非滅唱滅之義現在眾生見佛聞法或始見我身聞我所說即皆信受入如來慧或先修習學小乘者我今亦令得聞是經入於佛慧既入佛慧即知如來常住不滅不為此人而唱滅也其有悠悠結緣之眾乃至五千退席之流移置他方之類現在未得種熟脫者此等眾生緣在未來故以唱滅方便而教化之當知三身竝有非滅唱滅之義法身非滅唱滅者如淨名云法本不生今則不滅即是法身非滅又云是寂滅義即是法身唱滅何者若已了達不唱寂滅為未了者唱滅耳又若言照寂即是唱滅若言寂照即是唱生夫法身者雖非生非滅而亦有生滅若迷心執著即煩惱生而智慧滅若解心無染即智慧生而煩惱滅滅惑生解此是無常滅若解生惑滅即是寂滅此之生滅悉約法性而辨若無迷解二緣則不唱有此生滅也報身非滅唱滅者誰有智慧誰有煩惱而言智慧能破煩惱此即明闇不相除是報身不滅義眾生未了聞此便謂即佛而生憍恣不復修道故復唱言道能滅惑有煩惱時則無智慧有智慧時則無煩惱豈非智慧能滅煩惱耶應身非滅唱滅者應是法報之用體既無滅用豈有窮即是應身不滅但為眾生若常見佛則生憍恣故唱我於今夜當取滅度也又法身當體不生不滅報身了達無能生滅應身相續不生不滅是故三身竝皆非滅今為方便教化眾生應身唱滅事同二身皆唱滅也。",
    "X31n0606_006:0131c07_1": "△二利益二初不滅眾生有損二初不滅有損。",
    "X31n0606_006:0131c09_0": "如來以是方便教化眾生所以者何若佛久住於世薄德之人不種善根貧窮下賤貪著五欲入於憶想妄見網中。",
    "X31n0606_006:0131c12_0": "此科云不滅有損者如前樂小法人見佛常在不種善根貧窮下賤不生真中二善故無益不斷見思無明二惡則有損五欲即思惑憶想即見惑由此眾生垢重故須唱滅不唱滅則二惡生而不滅二善損而不生也。",
    "X31n0606_006:0131c16_1": "△二廣釋不滅。",
    "X31n0606_006:0131c17_0": "若見如來常在不滅便起憍恣而懷厭怠不能生難遭之想恭敬之心。",
    "X31n0606_006:0131c19_0": "若見佛常在世便起憍怠故有損不能生恭敬故無益憍恣即增見惑厭怠即生思惑不生難遭想即不能生見諦解故不能斷見不恭敬即不能生思惟道故不能斷思為是義故宜應現滅也又若聞三佛不滅悉有憍恣義聞法身不滅者便謂眾生如彌勒如一如無二如由是生於憍心上慢謂一切煩惱本自不生今云無滅何須修道即便恣情放逸為是唱言法身是寂滅義聞報身不滅者便謂一切眾生即菩提相菩提相即煩惱相明暗不相除顯出佛菩提由是便起慢恣不復修善懈怠放逸為是唱言報身智慧能滅煩惱無明力大佛菩提智之所能滅應身非滅現滅易解眾生由聞此唱滅便於三佛生難遭想恭起敬心也。",
    "X31n0606_006:0132a07_1": "△二唱滅於物有益二初歎佛難值。",
    "X31n0606_006:0132a09_0": "是故如來以方便說比丘當知諸佛出世難可值遇。",
    "X31n0606_006:0132a10_0": "△二釋難值意。",
    "X31n0606_006:0132a11_0": "所以者何諸薄德人過無量百千萬億劫或有見佛或不見者以此事故我作是言諸比丘如來難可得見斯眾生等聞如是語必當生於難遭之想心懷戀慕渴仰於佛便種善根是故如來雖不實滅而言滅度。",
    "X31n0606_006:0132a16_0": "若見三佛其人多善少惡不為斯人唱滅是人見佛常在靈山也或不見佛其人障重善輕為說三佛難會眾生聞之便作是念三佛雖復非生非滅必須生善滅惑乃得證見此事不易故云難遭也心懷戀慕等者此明現滅無損滅於見思名無損種善根名有益也。",
    "X31n0606_006:0132a21_1": "△二總結不虗三初明先近後遠。",
    "X31n0606_006:0132a23_0": "又善男子諸佛如來法皆如是。",
    "X31n0606_006:0132a24_0": "△二明為化眾生。",
    "X31n0606_006:0132b01_0": "為度眾生。",
    "X31n0606_006:0132b02_0": "△三明皆非虗妄。",
    "X31n0606_006:0132b03_0": "皆實不虗。",
    "X31n0606_006:0132b04_0": "△二譬說二初開譬二合譬初文又二初良醫治子譬譬上三世應化所宜二治子實益譬初文又三初醫師遠行譬譬過去益物二初譬應化二初超譬應化。",
    "X31n0606_006:0132b08_0": "譬如良醫智慧聰達明鍊方藥善治眾病。",
    "X31n0606_006:0132b09_0-0": "此超譬上我以佛眼觀有能應之智也良醫者良善也喻佛內有三達五眼即是八術妙得藥性外識一切眾生起病之根源也智慧者權實二智深知二諦也聰達者五眼鑑機頓漸不差也十二部教文理甚深如明鍊方藥依四悉檀徧知頓漸眾生煩惱之病如善治眾病也醫有十種一者治病病增無損或時致死譬空見外道恣意行惡教人起邪見斷善根法身既亡慧命亦死二者治病不增不損譬有見苦行外道投巖赴火苦行行善不得禪定不能斷諸結使即是不損亦不能斷善即是不增也三者治病損而無增但世醫所治差已還復發即是修世禪斷結使之外道也四者治病能令差已不復發而所治不徧即二乘人止治一兩種有緣者不能徧治一切也五者雖能兼徧而無巧術用治苦痛釋論呼為拙度即是藏教六度菩薩慈悲廣治也六者治病玅術治無痛惱而不能治必死之人譬通教菩薩用體法空但治有反復凡夫不治焦種二乘也七者雖治難愈之病而不能一時治一切病即是別教地前菩薩也八者能一時治一切病而不能令平復如本即是圓教初心十信也九者能徧治一切亦能令其平復如本而不能令過本即是圓教初住乃至金剛心也十者一時治一切病即能令其平復又使過本即是如來前三種是舊醫後七竝客醫前之三種亦稱醫者佛未出時一切外道皆自謂出家各自領眾故也涅槃經中唯以如來對彼外道稱為新醫又佛未出世之先輪王以十善治世亦稱舊醫先舊為主後來稱客故名客醫無量義經云醫王大醫王者第八九醫通得名王唯第十醫獨名大王。",
    "X31n0606_006:0132c14_0": "△二追譬機感。",
    "X31n0606_006:0132c15_0": "其人多諸子息若十二十乃至百數。",
    "X31n0606_006:0132c16_0": "其人喻佛也多諸子息等者若十是聲聞二十是支佛百數是菩薩且置二乘別明菩薩之子百子之義此約十信一信起時即具餘九還有百信名百子也。",
    "X31n0606_006:0132c19_1": "△二譬現滅。",
    "X31n0606_006:0132c20_0": "以有事緣遠至餘國。",
    "X31n0606_006:0132c21_0": "此譬過去應化中現滅也所謂亦復現言當入涅槃也。",
    "X31n0606_006:0132c22_1": "△二還已復去譬譬現在應化二初譬機感。",
    "X31n0606_006:0132c23_0": "諸子於後飲他毒藥藥發悶亂宛轉於地。",
    "X31n0606_006:0132c24_0": "見諸德薄垢重眾生於佛滅後樂著三界邪師之法故云飲佗毒藥不知出世之要道故云悶亂輪轉諸趣墮在三界故云踠轉於地望出世法故且云地也。",
    "X31n0606_006:0133a03_1": "△二譬應化二初非生現生二初譬形聲二益二初譬形益。",
    "X31n0606_006:0133a05_0": "是時其父還來歸家諸子飲毒或失本心或不失者遙見其父皆大歡喜拜跪問訊善安隱歸我等愚癡誤服毒藥願見救療更賜壽命。",
    "X31n0606_006:0133a08_0": "父歸家者譬佛復應生此土也信受邪師之法名為飲毒失心者貪著三界五欲失先所種三乘善根不成大小機感佛為是人故非滅唱滅也不失心者有雖著五欲而不失三乘善根有大小機感佛為是人故非生現生也遙見者明佛出世時眾生亦見佛色身但為見思障五分不得親奉法身故云遙也見聞佛出皆有喜敬之事故云皆大歡喜等經文梵王請等例是求救之辭也。",
    "X31n0606_006:0133a15_1": "△二譬聲益二初譬佛受請轉二諦法輪。",
    "X31n0606_006:0133a17_0": "父見子等苦惱如是依諸經方求好藥艸色香美味皆悉具足擣篩和合與子令服。",
    "X31n0606_006:0133a19_0": "科云轉二諦法輪應云三諦二諦名通三諦則別今捨別從通即頓中二諦也諸經方者即十二部教也藥艸即教中所詮八萬法門也從佛出十二部經此出頓藥艸也從佛出九部修多羅此出漸藥艸也色者譬戒戒防身口事相彰顯故如色香者譬定功德玅香熏一切也味者譬慧能得理味也此戒定慧即八正道修八正道能見佛性又色是般若照了法性之色分明無礙也香是解脫斷德離臭也味是法身理味也三法不縱不橫名秘密藏依教修行得入此藏也漸頓通皆具戒定慧今文從別且屬圓頓若漸教說三乘空三昧力如擣無相三昧如篩無作三昧如合一一三昧具戒定慧又空觀如擣假觀如篩中觀如合此三觀各不離戒定慧將此法與漸頓眾生修行故名令服也。",
    "X31n0606_006:0133b09_1": "△二譬佛將此誡勸兩門化二初勸門。",
    "X31n0606_006:0133b10_0": "而作是言此大良藥色香美味皆悉具足汝等可服。",
    "X31n0606_006:0133b11_0": "△二誡門。",
    "X31n0606_006:0133b12_0": "速除苦惱無復眾患。",
    "X31n0606_006:0133b13_0": "△二譬利益不虗。",
    "X31n0606_006:0133b14_0": "其諸子中不失心者見此良藥色香俱好即便服之病盡除愈。",
    "X31n0606_006:0133b16_0": "△二非滅現滅二初不久應死譬二初唱死之由譬。",
    "X31n0606_006:0133b18_0": "餘失心者見其父來雖亦歡喜問訊求索治病然與其藥而不肯服所以者何毒氣深入失本心故於此好色香藥而謂不美父作是念此子可愍為毒所中心皆顛倒雖見我喜求索救療如是好藥而不肯服。",
    "X31n0606_006:0133b22_0": "此譬現滅之由正由眾生薄德見佛常在但增憍恣而不修行即是不肯服藥也。",
    "X31n0606_006:0133b23_1": "△二正唱應死譬二初擬去住譬。",
    "X31n0606_006:0133c01_0": "我今當設方便令服此藥。",
    "X31n0606_006:0133c02_0": "譬上住世有損現滅有益當設方便當即擬也。",
    "X31n0606_006:0133c02_1": "△二唱應死譬。",
    "X31n0606_006:0133c04_0": "即作是言汝等當知我今衰老死時已至是好良藥今留在此汝可取服勿憂不差作是教已復至他國遣使還告汝父已死。",
    "X31n0606_006:0133c07_0": "正譬現滅化期將竟故云衰老死時已至者當入涅槃也佛雖滅度留經教在世故云是好良藥今留在此復至佗國者即是此方現滅他方現生也上文云願在他方遙見守護即其義也遣使等者四依菩薩語眾生云佛已滅度但留此法我今宣弘汝當受行也後時眾生若無四依傳述經法豈能自知佛已滅度故用四依是使人也。",
    "X31n0606_006:0133c13_1": "△二諸子醒悟譬二初現滅利益。",
    "X31n0606_006:0133c15_0": "是時諸子聞父背喪心大憂惱而作是念若父在者慈愍我等能見救護今者捨我遠喪他國。",
    "X31n0606_006:0133c17_0": "△二未來機感。",
    "X31n0606_006:0133c18_0": "自惟孤露無復恃怙常懷悲感心遂醒悟乃知此藥色香味美即取服之毒病皆愈。",
    "X31n0606_006:0133c20_0": "良由如來滅後眾生醒悟服藥修行以作因緣能感未來應化如遺教經云其未度者皆悉已作得度因緣亦有現得感見非獨釋迦如普賢觀經云精進苦到得見釋迦分身多寶東方善德等及七佛世尊。",
    "X31n0606_006:0133c24_1": "△三尋後來歸譬譬未來應化。",
    "X31n0606_006:0134a01_0": "其父聞子悉已得差尋便來歸咸使見之。",
    "X31n0606_006:0134a02_0": "父聞子差即成能感之機得差之言不全惑斷但有三乘機及堪會者不論斷與不斷皆名得差咸使見之是起未來之應方將形聲兩益也。",
    "X31n0606_006:0134a04_1": "△二治子實益譬譬上三世益物不虗。",
    "X31n0606_006:0134a06_0": "諸善男子於意云何頗有人能說此良醫虗妄罪不不也世尊。",
    "X31n0606_006:0134a08_0": "△二合譬三初合過去益物。",
    "X31n0606_006:0134a09_0": "佛言我亦如是成佛已來無量無邊百千萬億那由他阿僧祇劫為眾生故。",
    "X31n0606_006:0134a11_0": "△二合現在益物。",
    "X31n0606_006:0134a12_0": "以方便力言當滅度。",
    "X31n0606_006:0134a13_0": "△三合益物不虗。",
    "X31n0606_006:0134a14_0": "亦無有能如法說我虗妄過者。",
    "X31n0606_006:0134a15_0": "△二偈頌二初頌法說二頌譬說初文又二初頌三世益物三初頌過去三初頌成道已久。",
    "X31n0606_006:0134a17_0": "爾時世尊欲重宣此義而說偈言。",
    "X31n0606_006:0134a18_0": "自我得佛來所經諸劫數無量百千萬億載阿僧祇常說法教化無數億眾生令入於佛道爾來無量劫。",
    "X31n0606_006:0134a20_0": "△二頌中間益物。",
    "X31n0606_006:0134a20_1": "三頌常住此處。",
    "X31n0606_006:0134a21_0": "為度眾生故方便現涅槃而實不滅度常住此說法我常住於此以諸神通力令顛例眾生雖近而不見。",
    "X31n0606_006:0134a23_0": "△二頌現在二初頌非生現生。",
    "X31n0606_006:0134a24_0": "眾見我滅度廣供養舍利咸皆懷戀慕而生渴仰心眾生既信伏質直意柔輭一心欲見佛不自惜身命時我及眾僧俱出靈鷲山。",
    "X31n0606_006:0134b03_0": "△二頌非滅現滅。",
    "X31n0606_006:0134b04_0": "我時語眾生常在此不滅以方便力故現有滅不滅餘國有眾生恭敬信樂者我復於彼中為說無上法汝等不聞此但謂我滅度。",
    "X31n0606_006:0134b07_0": "△三頌未來四初頌未來機感。",
    "X31n0606_006:0134b08_0": "我見諸眾生沒在於苦惱故不為現身令其生渴仰因其心戀慕乃出為說法。",
    "X31n0606_006:0134b10_0": "上長行以未來益物但寄常住不滅四字今偈頌則廣文為四。",
    "X31n0606_006:0134b11_1": "△二頌常住不滅。",
    "X31n0606_006:0134b12_0": "神通力如是於阿僧祇劫常在靈鷲山及餘諸住處眾生見劫盡大火所燒時我此土安隱天人常充滿園林諸堂閣種種寶莊嚴寶樹多華果眾生所遊樂諸天擊天鼓常作眾伎樂雨曼陀羅華散佛及大眾。",
    "X31n0606_006:0134b16_0": "常在靈鷲山此謂實報土也及餘諸住處者謂方便有餘土即上餘國義也天人充滿者住行向三十心是人十地是天擊天鼓者表佛無問自說也雨曼陀羅華者表說賢聖位次也。",
    "X31n0606_006:0134b19_1": "△三明不見因緣。",
    "X31n0606_006:0134b21_0": "我淨土不毀而眾見燒盡憂怖諸苦惱如是悉充滿是諸罪眾生以惡業因緣過阿僧祇劫不聞三寶名。",
    "X31n0606_006:0134b23_0": "△四明得見因緣。",
    "X31n0606_006:0134b24_0": "諸有修功德柔和質直者則皆見我身在此而說法或時為此眾說佛壽無量久乃見佛者為說佛難值我智力如是慧光照無量壽命無數劫久修業所得。",
    "X31n0606_006:0134c03_0": "△二頌皆實不虗。",
    "X31n0606_006:0134c04_0": "汝等有智者勿於此生疑當斷令永盡佛語實不虗。",
    "X31n0606_006:0134c05_0": "△二頌譬說二初頌開譬三初頌過去。",
    "X31n0606_006:0134c06_0": "如醫善方便。",
    "X31n0606_006:0134c07_0": "方便實通三世今且讓為治狂子為現在故為過去也。",
    "X31n0606_006:0134c08_1": "△二頌現在。",
    "X31n0606_006:0134c09_0": "為治狂子故實在而言死。",
    "X31n0606_006:0134c10_0": "△三頌不虗。",
    "X31n0606_006:0134c11_0": "無能說虗妄。",
    "X31n0606_006:0134c12_0": "△二頌合譬三初頌合過去。",
    "X31n0606_006:0134c13_0": "我亦為世父救諸苦患者。",
    "X31n0606_006:0134c14_0": "△二頌合現在。",
    "X31n0606_006:0134c15_0": "為凡夫顛倒實在而言滅以常見我故而生憍恣心放逸著五欲墮於惡道中我常知眾生行道不行道隨所應可度為說種種法。",
    "X31n0606_006:0134c18_0": "△三頌合不虗。",
    "X31n0606_006:0134c19_0": "每自作是意以何令眾生得入無上慧速成就佛身。",
    "X31n0606_006:0134c20_0": "開三顯一開近顯遠欲令眾生速得佛道此事必得不虗也。",
    "X31n0606_006:0134c22_0": "△二分別功德品初記領二初品目。",
    "X31n0606_006:0134c23_0": "妙法蓮華經分別功德品第十七(正經曰例福事品)佛說壽量時地涌過去弟子靈山現在弟子得種種益故言功德淺深不同故言分別品也此文是本門第二授記段若據聞經功德但屬餘殘今準當得菩提之言復同授記法華論分此文有法力修行力法力者由法而成故名為力有五一者證謂六百八十萬億得無生忍乃至一生得菩提二者信謂八世界微塵數菩薩發菩提心三者供養謂說是菩薩得大法利時於虗空中雨天華等此三如今品四者聞法如隨喜品五者讀誦持說讀誦如法師功德品持者追指法師安樂行勸持三品說者如神力囑累二品修行力者苦行力如藥王品教化如妙音品護難如觀音陀羅尼二品示功德如妙莊王嚴品護法如普賢品。",
    "X31n0606_006:0135a12_1": "△二經文二初總授法身記三初經家總序。",
    "X31n0606_006:0135a14_0": "爾時大會聞佛說壽命劫數長遠如是無量無邊阿僧祇眾生得大饒益。",
    "X31n0606_006:0135a16_0": "△二如來分別。",
    "X31n0606_006:0135a17_0": "於時世尊告彌勒菩薩摩訶薩阿逸多我說是如來壽命長遠時六百八十萬億那由他恒河沙眾生得無生法忍。",
    "X31n0606_006:0135a20_0": "入十住位。",
    "X31n0606_006:0135a21_0": "復有千倍菩薩摩訶薩得聞持陀羅尼門。",
    "X31n0606_006:0135a22_0": "入十行位。",
    "X31n0606_006:0135a23_0": "復有一世界微塵數菩薩摩訶薩得樂說無礙辯才。",
    "X31n0606_006:0135a24_0": "入十向位。",
    "X31n0606_006:0135b01_0": "復有一世界微塵數菩薩摩訶薩得百千萬億無量旋陀羅尼。",
    "X31n0606_006:0135b03_0": "入初地也。",
    "X31n0606_006:0135b04_0": "復有三千大千世界微塵數菩薩摩訶薩能轉不退法輪。",
    "X31n0606_006:0135b06_0": "入第二地。",
    "X31n0606_006:0135b07_0": "復有二千中國土微塵數菩薩摩訶薩能轉清淨法輪。",
    "X31n0606_006:0135b09_0": "入第三地。",
    "X31n0606_006:0135b10_0": "復有小千國土微塵數菩薩摩訶薩八生當得阿耨多羅三藐三菩提。",
    "X31n0606_006:0135b12_0": "入第四地也七生入五地六生入六地五生入七地。",
    "X31n0606_006:0135b14_0": "復有四四天下微塵數菩薩摩訶薩四生當得阿耨多羅三藐三菩提。",
    "X31n0606_006:0135b16_0": "入第八地。",
    "X31n0606_006:0135b17_0": "復有三四天下微塵數菩薩摩訶薩三生當得阿耨多羅三藐三菩提。",
    "X31n0606_006:0135b19_0": "入第九地。",
    "X31n0606_006:0135b20_0": "復有二四天下微塵數菩薩摩訶薩二生當得阿耨多羅三藐三菩提。",
    "X31n0606_006:0135b22_0": "入第十地。",
    "X31n0606_006:0135b23_0": "復有一四天下微塵數菩薩摩訶薩一生當得阿耨多羅三藐三菩提。",
    "X31n0606_006:0135c01_0": "入等覺金剛心。",
    "X31n0606_006:0135c02_0": "復有八世界微塵數眾生皆發阿耨多羅三藐三菩提心。",
    "X31n0606_006:0135c04_0": "如來分別者佛語圓妙不可用權位釋經故上文開示悟入佛之知見今本門增道損生皆約圓位解釋下八世界發心者六根清淨人初入十信位也故仁王經云十善菩薩發大心長別三界苦輪海即此義也若論位位增道損生皆約智德論增斷德論損增即法身生損即無明滅也例如大經月喻從初一至十五日光色漸增從十六至三十日光色漸減約一月而論增減約法身而論智斷耳。",
    "X31n0606_006:0135c12_1": "△三時眾供養。",
    "X31n0606_006:0135c13_0": "佛說是諸菩薩摩訶薩得大法利時於虗空中雨曼陀羅華摩訶曼陀羅華以散無量百千萬億寶樹下師子座上諸佛并散七寶塔中師子座上釋迦牟尼佛及久滅度多寶如來亦散一切諸大菩薩及四部眾又雨細末栴檀沉水香等於虗空中天鼓自鳴妙聲深遠又雨千種天衣垂諸瓔珞真珠瓔珞摩尼珠瓔珞如意珠瓔珞徧於九方眾寶香鑪燒無價香自然周至供養大會一一佛上有諸菩薩執持幡葢次第而上至於梵天是諸菩薩以妙音聲歌無量頌讚歎諸佛。",
    "X31n0606_006:0135c23_0": "時眾聞深遠法得大饒益欲報佛恩而設供養亦是寄事以表領解上迹門開權顯實菩薩亦悟而大事未畢所以不陳供養而表領解今本門開近顯遠既竟彌勒總申領解故以供養表之諸菩薩執持旛葢次第而上至於梵天者旛者轉義葢者覆義地者始義梵者淨義智斷番番轉慈悲番番覆高下深淺不失次第際於梵天表諸菩薩增道損生鄰於妙覺極於極淨。",
    "X31n0606_006:0136a06_1": "△二彌勒申領解三初頌時眾領解。",
    "X31n0606_006:0136a08_0": "爾時彌勒菩薩從座而起偏袒右肩合掌向佛而說偈言。",
    "X31n0606_006:0136a10_0": "佛說希有法昔所未曾聞世尊有大力壽命不可量無數諸佛子聞世尊分別說得法利者歡喜充徧身。",
    "X31n0606_006:0136a12_0": "△二頌如來分別。",
    "X31n0606_006:0136a13_0": "或住不退地或得陀羅尼或無礙樂說萬億旋總持或有大千界微塵數菩薩各各皆能轉不退之法輪復有中千界微塵數菩薩各各皆能轉清淨之法輪復有小千界微塵數菩薩餘各八生在當得成佛道復有四三二如此四天下微塵諸菩薩隨數生成佛或一四天下微塵數菩薩餘有一生在當成一切智如是等眾生聞佛壽長遠得無量無漏清淨之果報復有八世界微塵數眾生聞佛說壽命皆發無上心世尊說無量不可思議法多有所饒益如虗空無邊。",
    "X31n0606_006:0136a22_0": "得無量無漏清淨之果報者揀異二乘有量故言無量妙因所感故言清淨無障礙土故言果報揀異二乘無報也。",
    "X31n0606_006:0136a24_1": "△三頌時眾供養。",
    "X31n0606_006:0136b01_0": "雨天曼陀羅摩訶曼陀羅釋梵如恒沙無數佛土來雨栴檀沉水繽紛而亂墜如鳥飛空下供散於諸佛天鼓虗空中自然出妙聲天衣千萬種旋轉而來下眾寶妙香鑪燒無價之香自然悉周徧供養諸世尊其大菩薩眾執七寶旛葢高妙萬億種次第至梵天一一諸佛前寶幢懸勝旛亦以千萬偈歌詠諸如來如是種種事昔所未曾有聞佛壽無量一切皆歡喜佛名聞十方廣饒益眾生一切具善根以助無上心。",
    "X31n0606_006:0136b09_0": "△三流通段二初下三品半明弘經功深勸流通二從神力品下八品明付囑流通初文又三初此下至隨喜品終明初品因功德勸流通二法師功德品明初品果功德勸流通三常不輕品引信毀罪福者證勸流通初文又二初現在四信二滅後五品初文又四初一念信解二略解言趣三廣為他說四深信觀成初文又二初長行三初舉示其人。",
    "X31n0606_006:0136b17_0": "爾時佛告彌勒菩薩摩訶薩阿逸多其有眾生聞佛壽命長遠如是乃至能生一念信解。",
    "X31n0606_006:0136b19_0": "此去至當知是為深信解相明現在四信言一念信解者謂隨所聞處豁爾開明隨語而入無有罣礙信一切法皆是佛法又信佛法不隔一切法不得佛法不得一切法而見一切法亦見佛法即一而三即三而一亦是行於非道通達佛道行於佛道通達一切道不得佛道一切道而通達佛道一切道無所有而有而有無所有非所有非無所有如門前路通達一切東西南北無有壅礙眼耳鼻舌身意凡有所對悉亦如是無礙曰信明了曰解是為一念信解心也如是信解名鐵輪位又一說未是具足鐵輪乃是十信之初心其人未得六根清淨故非鐵輪正位也。",
    "X31n0606_006:0136c06_1": "△二明其功德二初總論無量。",
    "X31n0606_006:0136c08_0": "所得功德無有限量。",
    "X31n0606_006:0136c09_0": "△二格量多少二初舉五度為格量本。",
    "X31n0606_006:0136c10_0": "若有善男子善女人為阿耨多羅三藐三菩提故於八十萬億那由佗劫行五波羅蜜檀波羅蜜尸羅波羅蜜羼提波羅蜜毗棃耶波羅蜜禪波羅蜜除般若波羅蜜。",
    "X31n0606_006:0136c14_0": "般若即是今校量五度之正慧故言除般若也。",
    "X31n0606_006:0136c14_1": "△二正格量多少不及。",
    "X31n0606_006:0136c16_0": "以是功德比前功德百分千分百千萬億分不及其一乃至算數譬喻所不能知。",
    "X31n0606_006:0136c18_0": "△三位行不退。",
    "X31n0606_006:0136c19_0": "若善男子善女人有如是功德於阿耨多羅三藐三菩提退者無有是處。",
    "X31n0606_006:0136c21_0": "圓教十信初心聞壽量功德自外而資圓順信解自內而熏所以不退科位行不退者文判四信得為十信故初信至七信為位不退八信已去為行不退大品明有菩薩退有不退有魔無魔圓教初心魔不得便況不退位。",
    "X31n0606_006:0137a01_1": "△二偈頌三初格量多少。",
    "X31n0606_006:0137a02_0": "爾時世尊欲重宣此義而說偈言。",
    "X31n0606_006:0137a03_0": "苦人求佛慧於八十萬億那由他劫數行五波羅蜜於是諸劫中布施供養佛及緣覺弟子并諸菩薩眾珍異之飲食上服與臥具栴檀立精舍以園林莊嚴如是等布施種種皆微妙盡此諸劫數以迴向佛道若復持禁戒清淨無缺漏求於無上道諸佛之所歎若復行忍辱住於調柔地設眾惡來加其心不傾動諸有得法者懷於增上慢為斯所輕惱如是亦能忍若復勤精進志念常堅固於無量億劫一心不懈息又於無數劫住於空閒地若坐若經行除睡常攝心以是因緣故能生諸禪定八十億萬劫安住心不亂持此一心福願求無上道我得一切智盡諸禪定際是人於百千萬億劫數中行此諸功德如上之所說。",
    "X31n0606_006:0137a15_0": "△二追頌人相。",
    "X31n0606_006:0137a16_0": "有善男女等聞我說壽命乃至一念信其福過於彼若人悉無有一切諸疑悔深心須臾信其福為如此。",
    "X31n0606_006:0137a18_0": "△三行位不退。",
    "X31n0606_006:0137a19_0": "其有諸菩薩無量劫行道聞我說壽命是則能信受如是諸人等頂受此經典願我於未來長壽度眾生如今日世尊諸釋中之王道場師子吼說法無所畏我等未來世一切所尊敬坐於道場時說壽亦如是若有深心者清淨而質直多聞能總持隨義解佛語如是之人等於此無有疑。",
    "X31n0606_006:0137b01_0": "無量劫行道者久修諸度也願我於未來等者起慈悲願也既聞長壽願當同之今始聞此經一念信解功等久行亦乃過之說壽亦如是者謂說常壽若得常壽盡未來世必當過此何但如是今如來壽從實成說故且爾許耳深心等者深謂窮理不二直謂始終一揆於此無有疑者此於本地圓門仍具五法方乃斷疑。",
    "X31n0606_006:0137b07_1": "△二略解言趣二初標人相。",
    "X31n0606_006:0137b09_0": "又阿逸多若有聞佛壽命長遠解其言趣。",
    "X31n0606_006:0137b10_0": "△二正格量。",
    "X31n0606_006:0137b11_0": "是人所得功德無有限量能起如來無上之慧。",
    "X31n0606_006:0137b12_0": "此是第二信略解言趣前但信解未能敷說說涉名數須善方言今此具足故言解其言趣即是為他說以說力故能起自他無上之慧也。",
    "X31n0606_006:0137b14_1": "△三廣為他說二初標人相。",
    "X31n0606_006:0137b16_0": "何況廣聞是經若教人聞若自持若教人持若自書若教人書若以華香瓔珞幢幡繒葢香油酥燈供養經卷。",
    "X31n0606_006:0137b19_0": "△二正格量。",
    "X31n0606_006:0137b20_0": "是人功德無量無邊能生一切種智。",
    "X31n0606_006:0137b21_0": "此是第三信廣為他說謂廣聞廣解廣為他說廣修供養供養外資令內智疾入能生一切種智也。",
    "X31n0606_006:0137b23_0": "△四深信觀成。",
    "X31n0606_006:0137b24_0": "阿逸多若善男子善女人聞我說壽命長遠深心信解則為見佛常在耆闍崛山共大菩薩諸聲聞眾圍遶說法又見此娑婆世界其地琉璃坦然平正閻浮檀金以界八道寶樹行列諸臺樓觀皆悉寶成其菩薩眾咸處其中若有能如是觀者當知是為深信解相。",
    "X31n0606_006:0137c06_0": "此是第四信深信觀成謂具上三信加修觀行入禪用慧想成相起能見有餘實報兩土相貌見佛共比丘僧常在耆山者方便有餘土相也又見娑婆純諸菩薩者實報土相也初二信是聞慧位廣聞廣說是思慧位觀行想成是修慧位自淺之深成六根清淨十信位也。",
    "X31n0606_006:0137c11_1": "△二滅後五品二初列五品格量四品功德二隨喜品格量初品功德初文又二初長行五初直起隨喜之心。",
    "X31n0606_006:0137c14_0": "又復如來滅後若聞是經而不毀訾起隨喜心當知已為深信解相。",
    "X31n0606_006:0137c16_0": "科五品者一直起隨喜心二加自受持讀誦三加勸他受持讀誦四加兼行六度五加正行六度此五人者通論皆自行化他故下隨喜品云五十人展轉相教也既皆有自行故通稱弟子皆有化他故通稱法師也若別論者前二人但自行後三人俱化他若作法師名之在三不在五自行既通所以皆稱弟子也今文是初隨喜品但標人相而已至下隨喜功德品方校量功德問何故爾答後四品於此粗格量初品於彼廣格量廣格量已況出勝者意謂初品功德尚爾況後之四品耶佛不煩文巧說若此。",
    "X31n0606_006:0138a02_1": "△二加自受持讀誦二初標人相。",
    "X31n0606_006:0138a03_0": "何況讀誦受持之者。",
    "X31n0606_006:0138a04_0": "以初品但直隨喜況出能受持讀誦者是為第二讀誦品。",
    "X31n0606_006:0138a05_1": "△二正格量。",
    "X31n0606_006:0138a06_0": "斯人則為頂戴如來阿逸多是善男子善女人不須為我復起塔寺及作僧坊以四事供養眾僧所以者何是善男子善女人受持讀誦是經典者為已起塔造立僧坊供養眾僧則為以佛舍利起七寶塔高廣漸小至于梵天懸諸幡葢及眾寶鈴華香瓔珞末香塗香燒香眾鼓伎樂簫笛箜篌種種舞戲以妙音聲歌唄讚頌則為於無量千萬億劫作是供養已。",
    "X31n0606_006:0138a13_0": "此格量第二品功德也慮恐初心之人世緣紛動妨修正業但專誦持此經則為頂戴如來乃至供養眾僧何者葢此經是如來法身若專讀誦則為頂戴經文是能詮如塔能盛故不須起事塔實相是所詮即法身舍利故不須安生身舍利經文能容第一義僧故不須供養相從僧也。",
    "X31n0606_006:0138a18_1": "△三勸他受持讀誦二初標人相。",
    "X31n0606_006:0138a20_0": "阿逸多若我滅後聞是經典有能受持若自書若教人書。",
    "X31n0606_006:0138a22_0": "上但自誦持今復能教他是為第三品。",
    "X31n0606_006:0138a22_1": "△二正格量。",
    "X31n0606_006:0138a24_0": "則為起立僧坊以赤旃檀作諸殿堂三十有二高八多羅樹高廣嚴好百千比丘於其中止園林浴池經行禪窟衣服飲食牀褥湯藥一切樂具充滿其中如是僧坊堂閣若干百千萬億其數無量以此現前供養於我及比丘僧是故我說如來滅後若有受持讀誦為他人說若自書若教人書供養經卷不須復起塔寺及造僧坊供養眾僧。",
    "X31n0606_006:0138b07_0": "△四加其兼行六度二初標人相。",
    "X31n0606_006:0138b08_0": "況復有人能持是經兼行布施持戒忍辱精進一心智慧。",
    "X31n0606_006:0138b10_0": "初品至此理觀若熟涉外不妨內事資於道如油多火猛順流揚帆又加功力其勢轉疾。",
    "X31n0606_006:0138b11_1": "△二正格量。",
    "X31n0606_006:0138b13_0": "其德最勝無量無邊譬如虗空東西南北四維上下無量無邊是人功德亦復如是無量無邊疾至一切種智。",
    "X31n0606_006:0138b16_0": "△五加其正行六度二初標人相。",
    "X31n0606_006:0138b17_0": "若人讀誦受持是經為他人說若自書若教人書復能起塔及造僧坊供養讚歎聲聞眾僧亦以百千萬億讚歎之法讚歎菩薩功德又為他人種種因緣隨義解說此法華經復能清淨持戒與柔和者而共同止忍辱無瞋志念堅固常貴坐禪得諸深定精進勇猛攝諸善法利根智慧善答問難。",
    "X31n0606_006:0138b23_0": "約位結五品者前三品是聞慧位兼行六度是思慧位正行六度是修慧位都是十信前耳或云初隨喜品是入信心分一品為兩心五品即十信心即是鐵輪六根清淨位。",
    "X31n0606_006:0138c02_1": "△二正格量。",
    "X31n0606_006:0138c03_0": "阿逸多若我滅後諸善男子善女人受持讀誦是經典者復有如是諸善功德當知是人已趣道場近阿耨多羅三藐三菩提坐道樹下阿逸多是善男子善女人若坐若立若經行處此中便應起塔一切天人皆應供養如佛之塔。",
    "X31n0606_006:0138c08_0": "△二偈頌四初頌第二品。",
    "X31n0606_006:0138c09_0": "爾時世尊欲重宣此義而說偈言。",
    "X31n0606_006:0138c10_0": "若我滅度後能奉持此經斯人福無量如上之所說是則為具足一切諸供養以舍利起塔七寶而莊嚴表剎甚高廣漸小至梵天寶鈴千萬億風動出妙音又於無量劫而供養此塔華香諸瓔珞天衣眾伎樂然香油酥燈周帀常照明惡世法末時能持是經者則為已如上具足諸供養。",
    "X31n0606_006:0138c16_0": "△二頌第三品。",
    "X31n0606_006:0138c17_0": "若能持此經則如佛現在以牛頭旃檀起僧坊供養堂有三十二高八多羅樹上饌妙衣服牀臥皆具足百千眾住處園林諸浴池經行及禪窟種種皆嚴好。",
    "X31n0606_006:0138c20_0": "△三頌第四品。",
    "X31n0606_006:0138c21_0": "若有信解心受持讀誦書若復教人書及供養經卷散華香抹香以須曼薝蔔阿提目多伽熏油常然之如是供養者得無量功德如虗空無邊其福亦如是況復持此經兼布施持戒忍辱樂禪定不瞋不惡口。",
    "X31n0606_006:0139a01_0": "△四頌第五品。",
    "X31n0606_006:0139a02_0": "恭敬於塔廟謙下諸比丘遠離自高心常思惟智慧有問難不瞋隨順為解說若能行是行功德不可量若見此法師成就如是德應以天華散天衣覆其身頭面接足禮生心如佛想又應作是念不久詣道樹得無漏無為廣利諸人天其所住止處經行若坐臥乃至說一偈是中應起塔莊嚴令妙好種種以供養。",
    "X31n0606_006:0139a08_0": "佛子住此地則是佛受用常在於其中經行及坐臥。",
    "X31n0606_006:0139a09_0": "生心如佛想者此第五品初依之人即號如來故也不久詣道樹者此第五品人其位已在十信鐵輪不久得入初住銅輪能八相作佛也此第五品與第四信齊同是修慧位若論入位同六根清淨位也而有現未佛世滅後之異耳。",
    "X31n0606_006:0139a14_0": "△二隨喜品格量初品功德二初品目。",
    "X31n0606_006:0139a15_0": "玅法蓮華經隨喜功德品第十八(正經曰勸助品)隨隨順事理無二無別喜是慶己慶人聞深奧法順理有實功德順事有權功德慶己有智慧慶人有慈悲權實智斷合而說之故言隨喜功德品又順理者聞佛本地深遠信順不逆而無一毫疑滯順事者聞佛三世益物橫竪該亘徧一切處亦無一毫疑滯即廣事而達深理即深理而達廣事不二而二不別而別雖二雖別無二無別如此信解名之為隨如來出世四十餘年不顯真實於七方便不語誠諦今經開顯慶我及人以凡夫心等佛所知用所生眼同如來見如此知見究竟法界更無過上是名為喜佛今說此我得聞此故名隨喜功德品第五十人是五品位中初隨喜品之初心但有一念理解但有一念慶己慶他未有事行恩不及人所獲功德如來巧喻功葢無學況復最初於會中聞者況復二三四五品者如來說此深妙功德令人景慕上法師品及持品分別功德品中四信五品稱美持經功德時眾不測初心功德之大咸謂已入真因之位乃致斯德於初心之初起輕弱想忽聞好堅處地芽已百圍頻伽在[穀-禾+卵]聲勝眾鳥故今示彼行淺功深以顯經力希有奇特輕疑釋然外道得五通者能移山竭海而不伏見愛不及煗法人二乘無學子果俱脫猶被涅槃縛不知其因果俱權通教人修因雖巧發心不識五百由旬得果止除四住別人雖勝二乘修因則偏其門又拙非佛所讚皆不及初隨喜人。",
    "X31n0606_006:0139b16_1": "△二經文二初問。",
    "X31n0606_006:0139b18_0": "爾時彌勒菩薩摩訶薩白佛言世尊若有善男子善女人聞是法華經隨喜者得幾所福而說偈言。",
    "X31n0606_006:0139b20_0": "世尊滅度後其有聞是經若能隨喜者為得幾所福。",
    "X31n0606_006:0139b21_0": "△二答二初長行二偈頌初文又二初答內心隨喜人五初展轉教。",
    "X31n0606_006:0139b23_0": "爾時佛告彌勒菩薩摩訶薩阿逸多如來滅後若比丘比丘尼優婆塞優婆夷及餘智者若長若幼聞是經隨喜已從法會出至於餘處若在僧坊若空閑地若城邑巷陌聚落田里如其所聞為父母宗親善友知識隨力演說是諸人等聞已隨喜復行轉教餘人聞已亦隨喜轉教如是展轉至第五十。",
    "X31n0606_006:0139c05_0": "南北二家解五十人不會經旨今解為二一橫約諸教者如三藏有四門一一門有比丘等四眾更開沙彌沙彌尼合六人四門則二十四人更約信行法行則四十八人最初最後合五十人通別二教四門亦如是二直就圓門數者數法有小七大七大七有七七四十九皆是師弟展轉相教皆具自行化他之德唯最後一人但是自解無教他德故格下以顯上耳。",
    "X31n0606_006:0139c12_1": "△二格量本。",
    "X31n0606_006:0139c13_0": "阿逸多其第五十善男子善女人隨喜功德我今說之汝當善聽若四百萬億阿僧祇世界六趣四生眾生卵生胎生濕生化生若有形無形有想無想非有想非無想無足二足四足多足如是等在眾生數者有人求福隨其所欲娛樂之具皆給與之一一眾生與滿閻浮提金銀瑠璃硨磲碼碯珊瑚琥珀諸妙珍寶及象馬車乘七寶所成宮殿樓閣等是大施主如是布施滿八十年已而作是念我已施眾生娛樂之具隨意所欲然此眾生皆已衰老年過八十髮白面皺將死不久我當以佛法而訓導之即集此眾生宣布法化示教利喜一時皆得須陀洹道斯陀含道阿那含道阿羅漢道盡諸有漏於深禪定皆得自在具八解脫。",
    "X31n0606_006:0140a02_0": "△三舉意問。",
    "X31n0606_006:0140a03_0": "於汝意云何是大施主所得功德寧為多不。",
    "X31n0606_006:0140a04_0": "△四誠實答。",
    "X31n0606_006:0140a05_0": "彌勒白佛言世尊是人功德甚多無量無邊若是施主但施眾生一切樂具功德無量何況令得阿羅漢果。",
    "X31n0606_006:0140a08_0": "△五正格量。",
    "X31n0606_006:0140a09_0": "佛告彌勒我今分別語汝是人以一切樂具施於四百萬億阿僧祇世界六趣眾生又令得阿羅漢果所得功德不如是第五十人聞法華經一偈隨喜功德百分千分百千萬億分不及其一乃至算數譬喻所不能知阿逸多如是第五十人展轉聞法華經隨喜功德尚無量無邊阿僧祇何況最初於會中聞而隨喜者其福復勝無量無邊阿僧祇不可得比。",
    "X31n0606_006:0140a16_0": "格量中先與世樂拔果苦後與涅槃拔生死苦此是略舉梵福而為挍量若更廣說滿閻浮提人福不及西瞿耶尼一人福滿西瞿耶尼人福不及東弗婆提一人福滿三天下人福不及北鬱單越一人福滿四天下人福不及一四天王四天王不及一帝釋乃至第六天不及一梵天福滿梵天福不及藏教三乘聖福藏不及通通不及別別不及圓人聞法華經初隨喜品福何以故彼前三故是三乘法非佛法故是權非實故是偏非圓故雖住後果不及我初心其義如是。",
    "X31n0606_006:0140b01_1": "△二直明外聽法人四初自往聽。",
    "X31n0606_006:0140b03_0": "又阿逸多若人為是經故往詣僧坊若坐若立須臾聽受緣是功德轉身所生得好上妙象馬車乘珍寶輦輿及乘天宮。",
    "X31n0606_006:0140b06_0": "△二分座坐。",
    "X31n0606_006:0140b07_0": "若復有人於講法處坐更有人來勸令坐聽若分座令坐是人功德轉身得帝釋坐處若梵天王坐處若轉輪王所坐之處。",
    "X31n0606_006:0140b10_0": "△三勸他聽。",
    "X31n0606_006:0140b11_0": "阿逸多若復有人語餘人言有經名法華可共往聽即受其教乃至須臾間聞是人功德轉身得與陀羅尼菩薩共生一處利根智慧百千萬世終不瘖啞口氣不臭舌常無病口亦無病齒不垢黑不黃不疎亦不缺落不差不曲脣不下垂亦不褰縮不麤澀不瘡胗亦不缺壞亦不咼斜不厚不大亦不黧黑無諸可惡鼻不匾[匚@虎]亦不曲戾面色不黑亦不狹長亦不窟曲無有一切不可喜相唇舌牙齒悉皆嚴好鼻修高直面貌圓滿眉高而長額廣平正人相具足世世所生見佛聞法信受教誨。",
    "X31n0606_006:0140b21_0": "章安云此文亦有六根功德利根智慧是意功德不瘖啞是舌功德鼻修高直是鼻功德見佛是眼功德聞法是耳功德餘是身功德前是相似位功德今是相似位前功德耳。",
    "X31n0606_006:0140b24_1": "△四具聽修。",
    "X31n0606_006:0140c01_0": "阿逸多汝且觀是勸於一人令往聽法功德如此何況一心聽說讀誦而於大眾為人分別如說修行。",
    "X31n0606_006:0140c03_0": "△二偈頌二初頌內隨喜人三初頌五十人。",
    "X31n0606_006:0140c04_0": "爾時世尊欲重宣此義而說偈言。",
    "X31n0606_006:0140c05_0": "若人於法會得聞是經典乃至於一偈隨喜為他說如是展轉教至於第五十。",
    "X31n0606_006:0140c07_0": "△二頌格量本。",
    "X31n0606_006:0140c08_0": "最後人獲福今當分別之如有大施主供給無量眾具滿八十歲隨意之所欲見彼衰老相髮白而面皺齒疎形枯竭念其死不久我今應當教令得於道果即為方便說涅槃真實法世皆不牢固如水沫泡燄汝等咸應當疾生厭離心諸人聞是法皆得阿羅漢具足六神通三明八解脫。",
    "X31n0606_006:0140c14_0": "△三正頌格量。",
    "X31n0606_006:0140c15_0": "最後第五十聞一偈隨喜是人福勝彼不可為譬喻如是展轉聞其福尚無量何況於法會初聞隨喜者。",
    "X31n0606_006:0140c17_0": "△二頌外聽法人四初超頌勸聽。",
    "X31n0606_006:0140c18_0": "若有勸一人將引聽法華言此經深妙千萬劫難遇即受教往聽乃至須臾聞斯人之福報今當分別說世世無口患齒不疎黃黑脣不厚褰缺無有可惡相舌不乾黑短鼻高脩且直額廣而平正面目悉端嚴為人所喜見口氣無臭穢優盋華之香常從其口出。",
    "X31n0606_006:0140c23_0": "△二追頌自往。",
    "X31n0606_006:0140c24_0": "若故詣僧坊欲聽法華經須㬰聞歡喜今當說其福後生天人中得妙象馬車珍寶之輦輿及乘天宮殿。",
    "X31n0606_006:0141a02_0": "△三頌分座坐。",
    "X31n0606_006:0141a03_0": "若於講法處勸人坐聽經是福因緣得釋梵轉輪座。",
    "X31n0606_006:0141a04_0": "△四正頌聽修。",
    "X31n0606_006:0141a05_0": "何況一心聽解說其義趣如說而修行其福不可限。",
    "X31n0606_006:0141a06_0": "△三法師功德品明初品果功德勸流通二初品目。",
    "X31n0606_006:0141a08_0": "玅法蓮華經法師功德品第十九(正經云歎法師品)法師義如法師品中說功德者前品隨喜功德謂五品中初品之初功德在相似位前也今品法師功德謂五品之上六根清淨之功德即十信相似位也以此功德內外莊嚴五根清淨名外莊嚴意根清淨名內莊嚴又從地獄已上至佛一切色像悉於身中現者名內莊嚴從地獄至佛一切色像以普現三昧而外化者名外莊嚴身根既爾餘五根亦然讀誦獲六根清淨既爾受持解說書寫亦然五品中初品六根清淨既爾後之四品加然相似六根清淨既爾分真倍然(世界)行者聞說此功德利喜不自勝勤求無厭信進倍增(為人)明識大乘有大勢力決無疑網(對治)似解之初初過二乘之極極百千萬倍指始顯終懸解究竟第一義諦不可思議(第一義)此品所明備斯四意是法師之功德故言法師功德品也。",
    "X31n0606_006:0141a23_1": "△二經文二初總列六根功德盈縮。",
    "X31n0606_006:0141b01_0": "爾時佛告常精進菩薩摩訶薩若善男子善女人受持是法華經若讀若誦若解說若書寫是人當得八百眼功德千二百耳功德八百鼻功德千二百舌功德八百身功德千二百意功德以是功德莊嚴六根皆令清淨。",
    "X31n0606_006:0141b06_0": "大品云色淨故般若淨般若淨故色淨色淨故五根淨般若淨故意根淨正法華整足具六千功德論云凡人以經力故得勝根用雖未入初地以父母所生肉眼見大千內外也大經云如來一根則能見色聞聲齅香別味覺觸知法今經六根清淨與大品同以是功德莊嚴六根與正法華仝鼻見色聞聲覺知與涅槃仝肉眼有天眼慧法佛眼等用與論仝若明六千功德數者按三業安樂行即有十善一善有十即百善百善中一一有十如即千善就自行化他為二千約如來室如來衣如來座即成六千五種法師悉具六根清淨一一根皆有一千功德也復次一心中具十法界一一界皆有十如即成一百一根通取六塵即有六百約定慧二莊嚴即成一千二百根根悉具定慧莊嚴等有千二百也若論六根清淨清淨則不言功德若多若少若言莊嚴能盈能縮復能平等平等莊嚴者根根六千若言千二百顯其能盈若言八百顯其能縮若言清淨無盈無縮無等六根互用根自在故不可思議故若偏判者則失旨也。",
    "X31n0606_006:0141b24_1": "△二別作六章當分解釋六初眼根二初長行。",
    "X31n0606_006:0141c02_0": "是善男子善女人父母所生清淨肉眼見於三千大千世界內外所有山林河海下至阿鼻地獄上至有頂亦見其中一切眾生及業因緣果報生處悉見悉知。",
    "X31n0606_006:0141c06_0": "△二偈頌。",
    "X31n0606_006:0141c07_0": "爾時世尊欲重宣此義而說偈言。",
    "X31n0606_006:0141c08_0": "若於大眾中以無所畏心說是法華經汝聽其功德是人得八百功德殊勝眼以是莊嚴故其目甚清淨父母所生眼悉見三千界內外彌樓山須彌及鐵圍并諸餘山林大海江河水下至阿鼻獄上至有頂處其中諸眾生一切皆悉見雖未得天眼肉眼力如是。",
    "X31n0606_006:0141c13_0": "父母所生名肉眼而能見大千世界內外則是所見過於天眼梵王報得天眼在己界徧見大千大千外有風輪與眼作障不能見外若在他界則不徧見大千非自所統故小羅漢見小千大羅漢見大千辟支佛見百佛世界不以風輪為礙亦無己他界隔今經論眼能見大千內外應是天眼猶名肉眼者圓教相似位中因經之力有勝眼用既未發真不得稱天眼雖稱肉眼具五眼用見大千內外天眼用見一切眾生及業因緣法眼用其目甚清淨慧眼用一時悉見大千內外見業見淨又圓伏障中道無明之惑佛眼用大經云雖有肉眼名為佛眼佛眼故名清淨具五眼故故言莊嚴能盈能縮名勝根用名根自在豈可祗作八百千二百解耶。",
    "X31n0606_006:0142a02_1": "△二耳根二初長行。",
    "X31n0606_006:0142a03_0": "復次常精進若善男子善女人受持此經若讀若誦若解說若書寫得千二百耳功德以是清淨耳聞三千大千世界下至阿鼻地獄上至有頂其中內外種語種言音聲象聲馬聲牛聲車聲啼哭聲愁嘆聲螺聲鼓聲鐘聲鈴聲笑聲語聲男聲女聲童子聲童女聲法聲非法聲苦聲樂聲凡夫聲聖人聲喜聲不喜聲天聲龍聲夜叉聲乾闥婆聲阿修羅聲迦樓羅聲緊那羅聲摩睺羅伽聲火聲水聲風聲地獄聲畜生聲餓鬼聲比丘聲比丘尼聲聲聞聲辟支佛聲菩薩聲佛聲以要言之三千大千世界中一切內外所有諸聲雖未得天耳以父母所生清淨常耳皆悉聞知如是分別種種音聲而不壞耳根。",
    "X31n0606_006:0142a15_0": "△二偈頌。",
    "X31n0606_006:0142a16_0": "爾時世尊欲重宣此義而說偈言。",
    "X31n0606_006:0142a17_0": "父母所生耳清淨無濁穢以此常耳聞三千世界聲象馬車牛聲鐘鈴螺鼓聲琴瑟箜篌聲簫笛之音聲清淨好歌聲聽之而不著無數種人聲聞悉能解了又聞諸天聲微妙之歌音及聞男女聲童子童女聲山川險谷中迦陵頻伽聲命命等諸鳥悉聞其音聲地獄眾苦痛種種楚毒聲餓鬼饑渴逼求索飲食聲諸阿修羅等居在大海邊自共言語時出於大音聲如是說法者安住於此間遙聞是眾聲而不壞耳根十方世界中禽獸鳴相呼其說法之人於此悉聞之其諸梵天上光音及徧淨乃至有頂天言語之音聲法師住於此悉皆得聞之一切比丘眾及諸比丘尼若讀誦經典若為他人說法師住於此悉皆得聞之復有諸菩薩讀誦於經法若為他人說撰集解其義如是諸音聲悉皆得聞之諸佛大聖尊教化眾生者於諸大會中演說微妙法持此法華者悉皆得聞之三千大千界內外諸音聲下至阿鼻獄上至有頂天皆聞其音聲而不壞耳根其耳聰利故悉能分別知持是法華者雖未得天耳但用所生耳功德已如是。",
    "X31n0606_006:0142b11_0": "耳根亦具五耳之用故能徧聞大千內外十法界音聲也聞六道聲即肉天二耳聞二乘聲即慧耳聞菩薩聲即法耳聞佛聲即佛耳又父母所生即肉耳能聞內外即天耳聽之不著即慧耳悉能分別即法耳一時互聞即佛耳以耳例眼眼亦如是見人天是肉天二眼見二乘是慧眼見菩薩是法眼見佛是佛眼也。",
    "X31n0606_006:0142b17_1": "△三鼻根二初長行。",
    "X31n0606_006:0142b18_0": "復次常精進若善男子善女人受持是經若讀若誦若解說若書寫成就八百鼻功德以是清淨鼻根聞於三千大千世界上下內外種種諸香須曼那華香闍提華香末利華香薝蔔華香波羅羅華香赤蓮華香青蓮華香白蓮華香華樹香果樹香栴檀香沈水香多摩羅跋香多伽羅香及千萬種和香若末若丸若塗香持是經者於此間住悉能分別又復別知眾生之香象香馬香牛羊等香男香女香童子香童女香及艸木叢林香若近若遠所有諸香悉皆得聞分別不錯持是經者雖住於此亦聞天上諸天之香波利質多羅拘鞞陀羅樹香及曼陀羅華香摩訶曼陀羅華香曼殊沙華香摩訶曼殊沙華香栴檀沈水種種末香諸雜華香如是等天香和合所出之香無不聞知又聞諸天身香釋提桓因在勝殿上五欲娛樂嬉戲時香若在妙法堂上為忉利諸天說法時香若於諸園遊戲時香及餘天等男女身香皆悉遙聞如是展轉乃至梵世上至有頂諸天身香亦皆聞之并聞諸天所燒之香及聲聞香辟支佛香菩薩香諸佛身香亦皆遙聞知其所在雖聞此香然於鼻根不壞不錯若欲分別為他人說憶念不謬。",
    "X31n0606_006:0142c14_0": "△二偈頌。",
    "X31n0606_006:0142c15_0": "爾時世尊欲重宣此義而說偈言。",
    "X31n0606_006:0142c16_0-0": "是人鼻清淨於此世界中若香若臭物種種悉聞知須曼那闍提多摩羅栴檀沈水及桂香種種華果香及知眾生香男子女人香說法者遠住聞香知所在大勢轉輪王小轉輪及子群臣諸宮人聞香知所在身所著珍寶及地中寶藏轉輪王寶女聞香知所在諸人嚴身具衣服及瓔珞種種所塗香聞香知其身諸天若行坐遊戲及神變持是法華者聞香悉能知諸樹華果實及酥油香氣持經者住此悉知其所在諸山深險處旃檀樹華敷眾生在中者聞香悉能知鐵圍山大海地中諸眾生持經者聞香悉知其所在阿修羅男女及其諸眷屬鬪諍遊戲時聞香皆能知曠野險隘處師子象虎狼野牛水牛等聞香知所在若有懷姙者未辨其男女無根及非人聞香悉能知以聞香力故知其初懷姙成就不成就安樂產福子以聞香力故知男女所念染欲癡恚心亦知修善者地中眾伏藏金銀諸珍寶銅器之所盛聞香悉能知種種諸瓔珞無能識其價聞香知貴賤出處及所在天上諸華等曼陀曼殊沙波利質多樹聞香悉能知天上諸宮殿上中下差別眾寶華莊嚴聞香悉能知天園林勝殿諸觀妙法堂在中而娛樂聞香悉能知諸天若聽法或受五欲時來往行坐臥聞香悉能知天女所著衣好華香莊嚴周旋遊戲時聞香悉能知如是展轉上乃至於梵世入禪出禪者聞香悉能知光音徧淨天乃至于有頂初生及退沒聞香悉能知諸比丘眾等於法常精進若坐若經行及讀誦經典或在林樹下專精而坐禪持經者聞香悉知其所在菩薩志堅固坐禪若讀誦或為人說法聞香悉能知在在方世尊一切所恭敬愍眾而說法聞香悉能知眾生在佛前聞經皆歡喜如法而修行聞香悉能知雖未得菩薩無漏法生鼻而是持經者先得此鼻相。",
    "X31n0606_006:0143a22_0": "鼻根亦具五鼻之用父母所生即肉鼻聞大千內外諸香即天鼻不染不著即慧鼻分別不謬即法鼻一時互用即佛鼻鼻根互用者鼻知好惡別貴賤覩天宮莊嚴等則鼻有眼用讀經說法聞香能知則鼻有耳用知諸華果實及蘇油香氣則鼻有舌用入禪出禪禪有八觸五欲嬉戲亦是觸法聞香能知則鼻有身用知染欲癡恚心亦知修善等則鼻有意用鼻根自在勝用若茲例五根亦如是。",
    "X31n0606_006:0143b06_0": "△四舌根二初長行。",
    "X31n0606_006:0143b07_0": "復次常精進若善男子善女人受持是經若讀若誦若解說若書寫得千二百舌功德若好若醜若美不美及諸苦澀物在其舌根皆變成上味如天甘露無不美者若以舌根於大眾中有所演說出深妙聲能入其心皆令歡喜快樂又諸天子天女釋梵諸天聞是深玅音聲有所演說言論次第皆悉來聽及諸龍龍女夜叉夜叉女乾闥婆乾闥婆女阿修羅阿修羅女迦樓羅迦樓羅女緊那羅緊那羅女摩睺羅伽摩睺羅伽女為聽法故皆來親近恭敬供養及比丘比丘尼優婆塞優婆夷國王王子羣臣眷屬小轉輪王大轉輪王七寶千子內外眷屬乘其宮殿俱來聽法以是菩薩善說法故婆羅門居士國內人民盡其形壽隨侍供養又諸聲聞辟支佛菩薩諸佛常樂見之是人所在方面諸佛皆向其處說法悉能受持一切佛法又能出於深妙法音。",
    "X31n0606_006:0143b22_0": "舌根亦具五舌之用能作六道語即肉天三舌能作二乘語即慧舌能作菩薩語即法舌一時互用即佛舌。",
    "X31n0606_006:0143b24_1": "△二偈頌。",
    "X31n0606_006:0143c01_0": "爾時世尊欲重宣此義而說偈言。",
    "X31n0606_006:0143c02_0": "是人舌根淨終不受惡味其有所食噉悉皆成甘露以深淨妙聲於大眾說法以諸因緣喻引導眾生心聞者皆歡喜設諸上供養諸天龍夜叉及阿修羅等皆以恭敬心而共來聽法是說法之人若欲以妙音徧滿三千界隨意即能至大小轉輪王及千子眷屬合掌恭敬心常來聽受法諸天龍夜叉羅剎毗舍闍亦以歡喜心常樂來供養梵天王魔王自在大自在如是諸天眾常來至其所諸佛及弟子聞其說法音常念而守護或時為現身。",
    "X31n0606_006:0143c11_0": "△五身根二初長行。",
    "X31n0606_006:0143c12_0": "復次常精進若善男子善女人受持是經若讀若誦若解說若書寫得八百身功德得清淨身如淨瑠璃眾生喜見其身淨故三千大千世界眾生生時死時上下好醜生善處惡處悉於中現及鐵圍山大鐵圍山彌樓山摩訶彌樓山等諸山及其中眾生悉於中現下至阿鼻地獄上至有頂所有及眾生悉於中現若聲聞辟支佛菩薩諸佛說法皆於身中現其色像。",
    "X31n0606_006:0143c19_0": "身根具五身之用世界所有皆於身中現肉身用也上至有頂於身中現天身用也二乘於身中現慧身用也菩薩於身中現法身用也佛於身中現佛身用也一時圓現一時互用一時無謬一時無著。",
    "X31n0606_006:0143c23_1": "△二偈頌。",
    "X31n0606_006:0143c24_0": "爾時世尊欲重宣此義而說偈言。",
    "X31n0606_006:0144a01_0": "若持法華者其身甚清淨如彼淨瑠璃眾生皆喜見又如淨明鏡悉見諸色像菩薩於淨身皆見世所有唯獨自明了餘人所不見三千世界中一切諸群萌天人阿修羅地獄鬼畜生如是諸色像皆於身中現諸天等宮殿乃至於有頂鐵圍及彌樓摩訶彌樓山諸大海水等皆於身中現諸佛及聲聞佛子菩薩等若獨若在眾說法悉皆現雖未得無漏法性之妙身以清淨常體一切於中現。",
    "X31n0606_006:0144a09_0": "△六意根二初長行。",
    "X31n0606_006:0144a10_0": "復次常精進若善男子善女人如來滅後受持是經若讀若誦若解說若書寫得千二百意功德以是清淨意根乃至聞一偈一句通達無量無邊之義解是義已能演說一句一偈至於一月四月乃至一歲諸所說法隨其義趣皆與實相不相違背若說俗間經書治世語言資生業等皆順正法三千大千世界六趣眾生心之所行心所動作心所戲論皆悉知之雖未得無漏智慧而其意根清淨如此是人有所思惟籌量言說皆是佛法無不真實亦是先佛經中所說。",
    "X31n0606_006:0144a19_0": "意根亦具五意之用世間治生產業皆順正法即人意淨天心所行天所動作即天意淨四月即四諦一歲是十二月即十二因緣與實相不相違背即慧意淨一月即一乘即菩薩意淨有所等量皆是先佛經中所說即佛意淨一時圓明一時圓互一時無染一時無謬根用自在能盈能縮能等能淨。",
    "X31n0606_006:0144b01_1": "△二偈頌。",
    "X31n0606_006:0144b02_0": "爾時世尊欲重宣此義而說偈言。",
    "X31n0606_006:0144b03_0": "是人意清淨明利無濁穢以此妙意根知上中下法乃至聞一偈通達無量義次第如法說月四月至歲是世界內外一切諸眾生若天龍及人夜叉鬼神等其在六趣中所念若干種持法華之報一時皆悉知十方無數佛百福莊嚴相為眾生說法悉聞能受持思惟無量義說法亦無量終始不忘錯以持法華故悉知諸法相隨義識次第達名字語言如所知演說此人有所說皆是先佛法以演此法故於眾無所畏持法華經者意根淨若斯雖未得無漏先有如是相是人持是經安住希有地為一切眾生歡喜而愛敬能以千萬種善巧之語言分別而說法持法華經故。",
    "X31n0606_006:0144b16_0": "法華經科註卷第六"
}