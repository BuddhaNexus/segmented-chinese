{
    "T37n1758_002:0337b26_0": "阿彌陀經通贊疏卷中",
    "T37n1758_002:0337b28_0": "大慈恩寺沙門窺基撰",
    "T37n1758_002:0337b29_0": "經云：「爾時，佛告長老舍利弗：『從是西方過十萬億佛土，有世界名曰極樂』」。",
    "T37n1758_002:0337c01_1": "贊曰：第二正宗分也。",
    "T37n1758_002:0337c02_2": "大文分六：第一、標淨土之宗果，經「爾時佛告長老舍利弗，乃至得與如是諸上善人俱會一處」；第二、明極樂之因殊，經「舍利弗！",
    "T37n1758_002:0337c04_3": "不可以少善根，乃至若有眾生聞是說者，應當發願生彼國土」；第三、諸佛證明，經「舍利弗如我今者讚歎阿彌陀佛，乃至舍利弗汝等皆當信受我語及諸佛所說」；第四、三生發願，經「舍利弗！",
    "T37n1758_002:0337c08_4": "若有人已發願今發願當乃至若有信者，應當發願生彼國土」；第五、彼尊讚歎咸曰希奇，經「舍利弗！",
    "T37n1758_002:0337c11_5": "如我今者稱讚諸佛乃至一切世間難信之法」；第六、我佛敘陳獨稱難事，經「舍利弗！",
    "T37n1758_002:0337c13_0": "當知我於」乃至經終五行來是。",
    "T37n1758_002:0337c13_1": "初文分二：初略明淨土、二廣明淨土。",
    "T37n1758_002:0337c14_2": "初文有七：一、指方所；二、明數量；三、顯國名；四、明化主；五、辨說法；六、徵國名號；七、結成極樂。",
    "T37n1758_002:0337c16_3": "此初三也。",
    "T37n1758_002:0337c16_4": "佛告，告語也。",
    "T37n1758_002:0337c17_5": "從是西方，從，是指方所，此土遠指西方。",
    "T37n1758_002:0337c17_6": "過十萬億佛，明數量也。",
    "T37n1758_002:0337c18_7": "有世界名曰極樂，顯國名也。",
    "T37n1758_002:0337c19_8": "極樂國土正是經宗。",
    "T37n1758_002:0337c19_9": "告鶖子以令知，誘含生而忻慕，不能廣敘，聊述七門：第一、釋名；第二、出體；第三、辨假實；第四、漏無漏料揀；第五、五位分別；第六、三科收攝；第七、釋其妨難。",
    "T37n1758_002:0337c23_0": "且釋名者，世者可破壞義，界者境分劑也，即所居土。",
    "T37n1758_002:0337c24_1": "名曰極樂者。",
    "T37n1758_002:0337c24_2": "樂即能居者，第六識相應樂受也。",
    "T37n1758_002:0337c25_3": "世即界，持業釋也。",
    "T37n1758_002:0337c25_4": "極者至極樂受，世界者即是無情，相違釋也。",
    "T37n1758_002:0337c26_5": "出體者，極樂者，即至極樂受也。",
    "T37n1758_002:0337c27_6": "世者，即有情無情法上不堅可破壞而立世名，即色心上假立。",
    "T37n1758_002:0337c28_7": "界者，四塵五塵為體，雖聖境無坌惡義，是塵之類故亦呼為塵。",
    "T37n1758_002:0338a01_8": "細四相遷亦名世界。",
    "T37n1758_002:0338a01_9": "辨假實者，若是化淨土而但是假，是定果色去者，有情未除穢種，未能變得淨土，但是變心如三變土田等，不乖唯識。",
    "T37n1758_002:0338a04_10": "漏無漏料揀者，若是佛本質淨土唯無漏攝，若往生有情及菩薩所變淨土唯是有漏，謂第八識果轉非因故。",
    "T37n1758_002:0338a06_11": "五位分別者，極樂者心所收，世界者即色法攝。",
    "T37n1758_002:0338a07_12": "三科收攝者，極樂者即行蘊收，世界者即色蘊攝，十二處中極樂法處收，世界即色處攝，十八界中法界及六境中攝。",
    "T37n1758_002:0338a10_13": "釋妨難者，問：十方佛國快樂皆同，何故偏指西方勸人生彼？",
    "T37n1758_002:0338a11_14": "答：良為凡夫業重處處生貪，若不偏指一方即不繫心專注。",
    "T37n1758_002:0338a13_15": "所以《法華經》云：眾生處處著，引之令得出。",
    "T37n1758_002:0338a14_16": "又西方淨土主勝願強，偏勸往生疾成聖果，所以偏指也。",
    "T37n1758_002:0338a16_0": "經云：「其土有佛號阿彌陀，今現在說法」。",
    "T37n1758_002:0338a16_1": "贊曰：此第四明化主、第五辨說法也。",
    "T37n1758_002:0338a17_2": "阿彌陀上已解，自下經亦有自說處。",
    "T37n1758_002:0338a18_3": "現在者揀於過未，說者演說，法者執持名號之法，即是教法也。",
    "T37n1758_002:0338a19_4": "阿彌陀佛長為眾生演說妙法轉令精進，故慈悲廣大利物弘深，現初地之報身、化無邊之根器，故云今現在說法。",
    "T37n1758_002:0338a22_5": "問：「何故不告菩薩只告聲聞？」",
    "T37n1758_002:0338a23_6": "答：「菩薩已無穢種，居淨國而皆同；聲聞分別未除穢方之各異，令生忻慕，只告聲聞。」",
    "T37n1758_002:0338a25_7": "問：「聲聞數廣，頓悟者頗多，何故不告餘人獨告鶖子？」",
    "T37n1758_002:0338a26_8": "答：「只如任家長子、國付賢臣，鶖子智辨不群，偏告一，何爽理乎！」",
    "T37n1758_002:0338a28_0": "經云：「舍利弗！",
    "T37n1758_002:0338a28_1": "彼土何故名為極樂」。",
    "T37n1758_002:0338a28_2": "贊曰：第六徵國名號。",
    "T37n1758_002:0338a29_3": "故者所以義，前標極樂之名，未彰極樂之相，不覩勝妙難為發心，將欲顯示淨方，故乃自徵國號也。",
    "T37n1758_002:0338b03_0": "經云：「其國眾生無有眾苦，但受諸樂，故名極樂」。",
    "T37n1758_002:0338b04_0": "贊曰：第七結成極樂之名。",
    "T37n1758_002:0338b04_1": "其國眾生者，眾生具十種名，眾生即十名中之一名也。",
    "T37n1758_002:0338b05_2": "蓮華化生無其生苦，四序不能遷故無老苦，非分段無病苦，壽命無盡無死苦，無父母親疎故無怨憎會苦，所欲如意無求不得苦，顏貌端嚴無諸根缺陋之苦，又四時一等故無寒暑等苦，故云其國眾生無有眾苦，謂處絕三途、人無眾苦。",
    "T37n1758_002:0338b11_3": "只如娑婆世界，有漏形軀四蛇迴身三龍害命，乖張病惱報盡死侵，有愛必離無怨不會，竪迷至理橫受陰纏。",
    "T37n1758_002:0338b13_4": "今茲眾人永無此也，且積修白業生處紅蓮，相好常身蠲除四相，已情絕慮誰為愛憎，隨念即來無求不得，五香佛體眾德嚴身，故云無有眾苦也。",
    "T37n1758_002:0338b16_5": "但受諸樂者，纔歸淨土聖眾隨迎，蓮華倏開覩金容之相好，徵風暫扇聽寶樹而搖聲，加以飄渺仙雲近浮神足，輕盈衣裓遠供祥華，晨謁慈顏得法印而旋國，暮遊金殿聽寶偈而經行，然大慈願廣利鈍普霑，且舊蓮欲發為遣殘殃，新學化生行成不退，豈唯近已麁苦，抑亦妙果非遠者哉！",
    "T37n1758_002:0338b23_6": "故云但受諸樂，故名極樂。",
    "T37n1758_002:0338b24_0": "問：「彼土屬三界否？」",
    "T37n1758_002:0338b24_1": "答：「無欲故非欲界，地居故非色界，有形相故非無色界，內無穢種外感淨方，迴出四流水超三界，故非界繫也。」",
    "T37n1758_002:0338b27_0": "經云：「又，舍利弗！",
    "T37n1758_002:0338b27_1": "極樂國土，七重欄楯、七重羅網、七重行樹，皆是四寶周匝圍繞」。",
    "T37n1758_002:0338b28_2": "贊曰：第二廣明淨土。",
    "T37n1758_002:0338b29_3": "文分為二：初明國土莊嚴、二辨佛身功德。",
    "T37n1758_002:0338c01_4": "初文分八：第一、樹飾四珍；第二、池嚴眾寶；第三、空盈天樂；第四、地布黃金；第五、華雨長天；第六、人遊諸國；第七、鳥吟妙法；第八、風吹樂音。",
    "T37n1758_002:0338c04_5": "初文分二：初正辨莊嚴、二結成極樂。",
    "T37n1758_002:0338c05_0": "此即初也。",
    "T37n1758_002:0338c05_1": "又者，復也重也。",
    "T37n1758_002:0338c05_2": "謂前來已告舍利弗，彼國無有眾苦，名曰極樂。",
    "T37n1758_002:0338c06_3": "此欲廣明淨土境物殊常，又告鶖子，故云：「又，舍利弗！」",
    "T37n1758_002:0338c07_4": "極樂國土七重欄楯者，寶樹周圍有七重欄楯也。",
    "T37n1758_002:0338c08_5": "橫曰欄，竪曰楯，欄檻也。",
    "T37n1758_002:0338c09_6": "莊嚴眾寶圍繞華叢，何獨偏舉樹嚴？",
    "T37n1758_002:0338c10_7": "彼土處處皆有也。",
    "T37n1758_002:0338c10_8": "七重羅網者，嚴顯國土羅覆樹林，金縷結成眾寶飾。",
    "T37n1758_002:0338c11_9": "《觀經》云：一一樹上有七重網，皆是真珠，一一網間有五百億妙華宮殿，如梵王宮。",
    "T37n1758_002:0338c13_10": "諸天童子自然在中，以摩尼寶而為瓔珞，其光照曜一百由旬。",
    "T37n1758_002:0338c15_11": "亦准於前處處皆有，故《瑞相經》云：無量寶網皆以金縷真珠百千雜寶奇妙珍異莊嚴校飾，周匝四面垂以寶鈴，光色晃曜盡極嚴麗，祥風微起吹眾網羅，聲演法音振聞一[囗@(夕/方)]，耳聽心悅更增快樂也。",
    "T37n1758_002:0338c19_12": "七重行樹者，七重寶樹行列[囗@(夕/方)]中，長開異華更無凋變，靈禽棲上眾聖遊從也，故云七重行樹。",
    "T37n1758_002:0338c21_13": "皆是四寶者，皆由咸也，咸是四寶也。",
    "T37n1758_002:0338c22_14": "四寶者，或是金銀珊瑚琥珀也。",
    "T37n1758_002:0338c23_15": "《瑞相經》云：其國有七寶諸樹周滿世界，謂有二寶乃至眾寶所共合成，如金樹則以銀為枝葉華菓，銀樹以金為枝葉華菓，乃至有紫金為本，白銀為莖、琉璃為枝、水精為條、珊瑚為葉、瑪瑙為華、車璩為實。",
    "T37n1758_002:0338c27_16": "白銀為本等一一例此，行行相對枝枝相映，葉葉相顯榮色光曜，不可勝視，清風時時發出五音聲，微妙宮商自然相振。",
    "T37n1758_002:0339a01_17": "又《觀經》云：一一樹高八千由旬，一一樹葉縱廣二十五由旬，而作異色。",
    "T37n1758_002:0339a03_0": "一一華葉之中，皆有七寶光也。",
    "T37n1758_002:0339a03_1": "四寶皆是者，即據此經。",
    "T37n1758_002:0339a04_2": "欄楯、羅網、行樹此之三種，咸是四寶所成也。",
    "T37n1758_002:0339a05_3": "四寶者，金、銀、瑠璃、頗胝迦也。",
    "T37n1758_002:0339a05_4": "通貫上文，故云皆是四寶也。",
    "T37n1758_002:0339a06_5": "周匝者，古申多解：一云、欄楯圍繞寶樹故云圍繞；二云、欄楯羅網行樹圍繞國土處處莊嚴故。",
    "T37n1758_002:0339a08_6": "問：「欄楯羅網行樹，何故各有七重，更無增減？」",
    "T37n1758_002:0339a09_7": "答：「表生歸彼國得七覺支故，身口七支無諸過故，有七聖財。」",
    "T37n1758_002:0339a11_0": "經云：「是故彼國名曰極樂」。",
    "T37n1758_002:0339a11_1": "贊曰：第二結成極樂。",
    "T37n1758_002:0339a13_0": "經云：「又，舍利弗！",
    "T37n1758_002:0339a13_1": "極樂國土有七寶池」。",
    "T37n1758_002:0339a13_2": "贊曰：第二池嚴眾寶。",
    "T37n1758_002:0339a14_3": "文分為七：第一、七寶池深；第二、八德水滿；第三、金砂作地；第四、玉砌成階；第五、朱閣凌空；第六、寶蓮覆水；第七、結成極樂。",
    "T37n1758_002:0339a17_0": "此即初也。",
    "T37n1758_002:0339a17_1": "又者，如前解。",
    "T37n1758_002:0339a17_2": "七寶者：一金，金有五種，黃者為上，久埋不失，百鍊不輕，從草不違，生於土左右，所以金字象金在土中形。",
    "T37n1758_002:0339a19_3": "二、銀，易知。",
    "T37n1758_002:0339a20_4": "三、瑠璃者，梵云吠瑠璃，有五種色，略云瑠璃。",
    "T37n1758_002:0339a21_5": "四者、玻[王*梨]者，《智度論》云：出山石窟中，過千年氷化為玻[王*梨]。",
    "T37n1758_002:0339a22_6": "淨國無其寒暑，土地無氷，何物化焉？",
    "T37n1758_002:0339a23_7": "但是石類，非實石也，謂淨土故亦云胝迦。",
    "T37n1758_002:0339a24_8": "五、車璩者，梵云牟娑洛揭拉婆，青白間色也。",
    "T37n1758_002:0339a25_9": "六、赤真珠者，珠體赤也。",
    "T37n1758_002:0339a25_10": "七、瑪瑙者，梵云遏濕摩揭婆，此云杵藏，下辨七寶亦依此處。",
    "T37n1758_002:0339a27_11": "池者，池沼。",
    "T37n1758_002:0339a27_12": "嚴寶瓔珞砌墁池潭，異種光曜自然嚴顯。",
    "T37n1758_002:0339a28_13": "《瑞應經》云：其池縱廣深淺或十由旬乃至百千由旬，其池岸上有栴檀樹，華葉垂布香氣馥薰也。",
    "T37n1758_002:0339b02_0": "經云：「八功德水充滿其中」。",
    "T37n1758_002:0339b02_1": "贊曰：第二八德水滿也。",
    "T37n1758_002:0339b03_2": "八功德水充滿於池，淨土福勝水異凡間，含八德之殊功、益五常之妙體。",
    "T37n1758_002:0339b04_3": "八德者：一、澄淨；二、清冷；三、甘美；四、輕軟；五、潤澤；六、安和；七、飲時除飢渴；八、飲已長養諸根。",
    "T37n1758_002:0339b06_4": "《清淨覺經》云：其池中水淺深隨念、上下逐心。",
    "T37n1758_002:0339b07_5": "《觀經》云：水隨蓮華枝葉上下，水流之音或聞三寶、空無我等、諸波羅蜜之聲也。",
    "T37n1758_002:0339b10_0": "經曰：「池底純以金沙布地」。",
    "T37n1758_002:0339b10_1": "贊曰：第三金砂作地也。",
    "T37n1758_002:0339b11_2": "綠水金沙重重顯映。",
    "T37n1758_002:0339b11_3": "《無量壽經》云：更迓相映，金池白銀砂等。",
    "T37n1758_002:0339b13_0": "經曰：「四邊階道，金、銀、瑠璃、玻[王*梨]合成」。",
    "T37n1758_002:0339b13_1": "贊曰：第四玉砌成階。",
    "T37n1758_002:0339b14_2": "邊者周圍四圻邊也，階即砌，道者路也，上堦之道也。",
    "T37n1758_002:0339b15_3": "金、銀、瑠璃、玻[王*梨]已如上解。",
    "T37n1758_002:0339b16_4": "合成者，四寶共合成故。",
    "T37n1758_002:0339b17_0": "經云：「上有樓閣，亦以金、銀、瑠璃、玻[王*梨]、[王*車]璖、赤珠、瑪瑙而嚴飾之」。",
    "T37n1758_002:0339b18_1": "贊曰：第五朱閣凌空也。",
    "T37n1758_002:0339b18_2": "上有樓閣者，七寶池上鬪空起樓閣也。",
    "T37n1758_002:0339b19_3": "亦以者，七寶池上樓閣凌空還用寶成，故云亦也。",
    "T37n1758_002:0339b20_4": "金、銀、瑠璃、玻[王*梨]、[王*車]璖、赤珠、瑪瑙，七寶如前解也。",
    "T37n1758_002:0339b21_5": "嚴飾之者，莊嚴麗華飾也。",
    "T37n1758_002:0339b22_6": "《無量壽論》云：為地莊嚴也。",
    "T37n1758_002:0339b23_0": "《觀經》云：處處皆有眾寶樓閣莊嚴池上也。",
    "T37n1758_002:0339b23_1": "時時遊賞、往往登攀，眺望淨土，適悅情思也。",
    "T37n1758_002:0339b25_0": "經曰：「池中蓮華大如車輪」。",
    "T37n1758_002:0339b25_1": "贊曰：第六寶蓮覆水也。",
    "T37n1758_002:0339b26_2": "此文分四：一、顯華名；二、辨形量；三、釋顏色；四、明香潔。",
    "T37n1758_002:0339b27_3": "此初二文也。",
    "T37n1758_002:0339b27_4": "蓮者，芙渠之實，華美曰華，大而復圓狀若車輪。",
    "T37n1758_002:0339b28_5": "《觀經》及《平等覺經》云：大者或二十里乃至六百萬里。",
    "T37n1758_002:0339b29_6": "然今大小亦無定准，此中約小者說也。",
    "T37n1758_002:0339c02_0": "經云：「青色青光、黃色黃光、赤色赤光、白色白光，微妙香潔」。",
    "T37n1758_002:0339c03_1": "贊曰：此後二文，第三顏色、四香潔。",
    "T37n1758_002:0339c04_2": "四色各有異光也。",
    "T37n1758_002:0339c04_3": "光即光彩各異。",
    "T37n1758_002:0339c04_4": "微妙者，深細殊常。",
    "T37n1758_002:0339c05_5": "香者香氣，潔者體無塵垢，故云微妙香潔。",
    "T37n1758_002:0339c06_6": "《清淨經》云：一一華葉皆作異寶色。",
    "T37n1758_002:0339c06_7": "何獨青色光等也？",
    "T37n1758_002:0339c07_8": "經據純色者說。",
    "T37n1758_002:0339c07_9": "問：「何故只有四色？」",
    "T37n1758_002:0339c08_10": "答：「表四色是實而無假者，表生居淨土，心無諂曲、語不虛詞，證四涅槃、得四智故。」",
    "T37n1758_002:0339c10_0": "經曰：「舍利弗！",
    "T37n1758_002:0339c10_1": "極樂國土成就如是功德莊嚴」。",
    "T37n1758_002:0339c11_0": "贊曰：第七結成極樂，可知。",
    "T37n1758_002:0339c12_0": "經云：「又，舍利弗！",
    "T37n1758_002:0339c12_1": "彼佛國土常作天樂」。",
    "T37n1758_002:0339c12_2": "贊曰：第三空盈天樂。",
    "T37n1758_002:0339c13_3": "空中奏樂聲演法音，彼國人聞咸生善念。",
    "T37n1758_002:0339c14_4": "《觀經》云：無量樂器懸處虛空，不鼓自鳴，或林或幢皆懸樂器，悉自和鳴，隨眾生意皆奏法音，人天聞者俱發道意，或謌六度，或讚三乘。",
    "T37n1758_002:0339c18_0": "經云：「黃金為地」。",
    "T37n1758_002:0339c18_1": "贊曰：第四地布黃金。",
    "T37n1758_002:0339c18_2": "心無穢種，地感黃金，柔軟自然高低隨步。",
    "T37n1758_002:0339c19_3": "《觀經》云：其地由如日宮懸處虛空，其地柔軟，下足即凹、舉足便起。",
    "T37n1758_002:0339c21_4": "又彼國無須彌山及諸山等，《瑞相經》亦說：其佛國土，自然七寶合成其地，不可限量殊特妙好，逾諸十方一切世界。",
    "T37n1758_002:0339c23_5": "此唯金者，亦文略也。",
    "T37n1758_002:0339c24_6": "又眾寶妙衣遍有其地，一切人天踐之而行，種種莊嚴以顯殊特也。",
    "T37n1758_002:0339c26_0": "經云：「晝夜六時而雨曼陀羅華」。",
    "T37n1758_002:0339c26_1": "贊曰：第五華雨長天也。",
    "T37n1758_002:0339c27_2": "晝夜六時者，晝夜各有六時，共十二時也。",
    "T37n1758_002:0339c28_3": "問：「西方淨土境勝地殊，人絕無明、國無昏曉，何言晝夜？」",
    "T37n1758_002:0339c29_4": "答：「華開金浦化生為天曙之情，鳥宿瓊林菩薩作時昏之相，不同此界昏昧各殊。」",
    "T37n1758_002:0340a02_5": "而者助句也。",
    "T37n1758_002:0340a02_6": "雨者，從空飄落謂之雨也。",
    "T37n1758_002:0340a03_7": "曼陀羅華者是梵語，此云適意華也。",
    "T37n1758_002:0340a03_8": "光潔異香，聞者見者身心適悅長道情故。",
    "T37n1758_002:0340a04_9": "風飄萎者，地裂受之，更雨新華莊嚴金地故。",
    "T37n1758_002:0340a05_10": "《法華經》云：香風吹萎華，更雨新好者。",
    "T37n1758_002:0340a06_11": "華有四德：一、嚴淨國土，表生彼國善法飾身故；二、敷榮見臺，表勝二乘真實法故；三、先華後果，表生彼國先因後果故；四、香氣遠騰聞者歡悅，表生歸彼者德業馨香名振十方故，故雨華也。",
    "T37n1758_002:0340a10_12": "問：「淨土雨白華者表於何事？」",
    "T37n1758_002:0340a11_13": "答：「表生淨土唯白業故。」",
    "T37n1758_002:0340a12_14": "有云赤圓華者，不善其理也。",
    "T37n1758_002:0340a12_15": "《法華經》云：唯白蓮華、放白毫光、白牛馱駕、手執白拂等，表白是眾色之本，一乘是諸法之源，若云赤圓者，此為未可。",
    "T37n1758_002:0340a16_0": "經云：「其國眾生，常以清旦各以衣裓盛眾妙華供養他方十萬億佛」。",
    "T37n1758_002:0340a17_1": "贊曰：第六人遊諸國。",
    "T37n1758_002:0340a18_0": "文分為三：初將華供佛；二、還國經行；三、結成極樂。",
    "T37n1758_002:0340a19_1": "此即初也，經文易見。",
    "T37n1758_002:0340a19_2": "各以衣裓者，衣襟也。",
    "T37n1758_002:0340a20_3": "盛諸妙華者，易見。",
    "T37n1758_002:0340a20_4": "供養者，進財行曰供，有所攝資為養，故云供養。",
    "T37n1758_002:0340a21_5": "他方者，即十萬億佛，顯所供養佛數也。",
    "T37n1758_002:0340a22_6": "准諸經等，或乘七寶宮殿、白寶蓮華，承佛威神騰空，往彼十方世界，將諸妙華及諸異物隨心供養，聽聞妙法及受記別等事。",
    "T37n1758_002:0340a26_0": "經云：「即以食時還到本國飯食經行」。",
    "T37n1758_002:0340a26_1": "贊曰：第二還國經行也。",
    "T37n1758_002:0340a27_2": "即以食時還歸本國，飯了經行，經行或繞寶殿，或繞瓊林，或往或來，如絹經來往，故云經行。",
    "T37n1758_002:0340a29_3": "足行寶地，口念金經，故云經行也。",
    "T37n1758_002:0340b01_4": "《瑞相經》云：諸往生者若欲食時，七寶應器自然在前，如是眾鉢隨意而至，百味飲食自然盈滿。",
    "T37n1758_002:0340b03_5": "雖有是食實無食者，但見色聞香以之為食，自然飽足身心柔軟無所味著，事已化去，時至復現。",
    "T37n1758_002:0340b05_6": "廣經云食，如何相違？",
    "T37n1758_002:0340b06_7": "彼約示現食，亦有何失。",
    "T37n1758_002:0340b06_8": "問：「西方人勝自有身光，既無日月暉，寧辨辰齊之候？」",
    "T37n1758_002:0340b07_9": "答：「金鐘自振、玉磬搖聲，聖眾雲來自然赴會也。」",
    "T37n1758_002:0340b08_10": "問：「所言食者資益為義，淨土之中是何食也？」",
    "T37n1758_002:0340b09_11": "答：「若約實報淨土即禪悅為味，若以化淨土即假食資身也。」",
    "T37n1758_002:0340b12_0": "經云：「舍利弗！",
    "T37n1758_002:0340b12_1": "極樂國土成就如是功德莊嚴」。",
    "T37n1758_002:0340b13_0": "贊曰：第三結成極樂。",
    "T37n1758_002:0340b14_0": "經云：「復次，舍利弗！",
    "T37n1758_002:0340b14_1": "彼國常有種種奇妙雜色之鳥」。",
    "T37n1758_002:0340b15_2": "贊曰：第七鳥吟妙法。",
    "T37n1758_002:0340b15_3": "分文為二：一、敘靈禽；二、去疑執。",
    "T37n1758_002:0340b16_4": "初文有五：第一、總敘靈禽；第二、分別名字；三、傳和雅韻；四、詮顯法音；第五、聞興善念。",
    "T37n1758_002:0340b18_5": "此即初也。",
    "T37n1758_002:0340b18_6": "復次者，復重也，次以次反復徵問，故云復次。",
    "T37n1758_002:0340b19_7": "彼國者，即西方常有恒有也。",
    "T37n1758_002:0340b20_8": "種種者，不一故云種種。",
    "T37n1758_002:0340b20_9": "奇妙者，奇異也。",
    "T37n1758_002:0340b20_10": "妙，殊妙希奇也。",
    "T37n1758_002:0340b21_11": "雜色者，毛色異也。",
    "T37n1758_002:0340b21_12": "問：「淨土殊勝尚無凡夫，何故飛禽亦生彼國？」",
    "T37n1758_002:0340b22_13": "答：「彌陀變化而有靈禽，讚利法音莊嚴國界。",
    "T37n1758_002:0340b23_14": "故下經云：欲令法音宣流變化所作。」",
    "T37n1758_002:0340b25_0": "經云：「白鶴、孔雀、鸚鵡、舍利、迦陵頻伽、共命之鳥」。",
    "T37n1758_002:0340b26_0": "贊曰：第二別列名字也。",
    "T37n1758_002:0340b26_1": "白鶴者，丹朱作頂、霜雪為毛，鳴之則聲振九皋、舞之則雅和八節，逈異諸鳥，故云白鶴。",
    "T37n1758_002:0340b28_2": "孔雀者，天生靈鳥逈異凡禽，頂戴綠冠身嚴眾彩，故云孔雀。",
    "T37n1758_002:0340b29_3": "鸚鵡者，毛嚴翡翠觜飾朱紅，羽輕俊以能飛，舌纖長而解語，故云鸚鵡。",
    "T37n1758_002:0340c02_4": "舍利者梵語，此云鶖鷺鳥也，幼而且俊，俊而又靈，斯項而萬里飛騰、增妙而千般音韻。",
    "T37n1758_002:0340c04_5": "迦陵頻伽者，此云妙音鳥，音聲美妙身體殊常，聞之者側耳傾心，見之者怡神悅思，妙音鳥也。",
    "T37n1758_002:0340c06_6": "共命者亦云命命，美音演法迅羽輕飛，人面禽形一身兩首，故云共命也。",
    "T37n1758_002:0340c09_0": "經云：「是諸眾鳥晝夜六時出和雅音」。",
    "T37n1758_002:0340c09_1": "贊曰：第三傳和雅韻也。",
    "T37n1758_002:0340c10_2": "晝夜六時者，晝夜各有六時，共十二時也。",
    "T37n1758_002:0340c11_3": "出和雅音者，和即柔和，雅妙音韻。",
    "T37n1758_002:0340c12_4": "西方靈鳥不並凡禽，音韻柔和言詞雅妙，故云出和雅音也。",
    "T37n1758_002:0340c14_0": "經云：「其音演暢五根、五力、七菩提、八聖道分如是等法」。",
    "T37n1758_002:0340c15_1": "贊曰：第四詮顯法音也。",
    "T37n1758_002:0340c15_2": "演暢者，演者水流不絕之貌，暢者宣暢。",
    "T37n1758_002:0340c16_3": "五根等者，三十七菩提分法，經中闕四念住、四正勤、四神足也；下有等言，等此三位。",
    "T37n1758_002:0340c18_4": "今釋此法略為七位：一、四念住，謂身、受、心、法，以慧為體，謂由念力慧於境住。",
    "T37n1758_002:0340c20_5": "二、四正斷，謂律儀斷、斷斷、防護斷、修習斷，以精進為體，精進起用能修斷故。",
    "T37n1758_002:0340c21_6": "三、四神足，謂欲、勤、心、觀，以定為體，為此四種而修定故。",
    "T37n1758_002:0340c23_7": "四、五根，謂信、進、念、定、慧，如名以為五體，出生善故。",
    "T37n1758_002:0340c24_8": "五、五力，體即五根，難屈伏故，離根別立。",
    "T37n1758_002:0340c25_9": "六、七覺支，謂擇法覺支、精進、喜、念、定、捨、輕安。",
    "T37n1758_002:0340c26_10": "三是別境：擇法、念、定；三是善數：勤、捨、輕安；一是遍行，謂喜。",
    "T37n1758_002:0340c27_11": "七、八聖道分，謂正見、正思惟、正語、正業、正定、正命、正念、正精進。",
    "T37n1758_002:0340c28_12": "其正思惟體以慧為性，能發語言通佛有故。",
    "T37n1758_002:0340c29_13": "正語、正業以無瞋癡所發身語為體，無貪所發名為正命，離五邪命俱以無表色思為體，餘如自名。",
    "T37n1758_002:0341a03_14": "三十七種合體有九：一慧、二精進、三定、四信、五念、六喜、七捨、八輕安、九無表色。",
    "T37n1758_002:0341a04_15": "遍行有一，謂喜；別境有三，謂念、定、慧；善有四，謂信、勤、捨、輕安；色法有一，謂無表色。",
    "T37n1758_002:0341a06_16": "菩提所修與聲聞異，故菩提分名菩薩法。",
    "T37n1758_002:0341a07_17": "如是等法者，上等根、力、覺、道，下等念、斷、神足，故云如是等法。",
    "T37n1758_002:0341a09_18": "或可等者謂六度萬行等法；不爾，餘法何故不演也？",
    "T37n1758_002:0341a11_0": "經云：「其土眾生聞是音已，皆悉念佛、念法、念僧」。",
    "T37n1758_002:0341a12_0": "贊曰：第五聞興善念念三寶也。",
    "T37n1758_002:0341a12_1": "佛義如前。",
    "T37n1758_002:0341a13_0": "法者梵語達摩，此翻云法，法即執持物解也，謂即四諦、十二因緣、六度。",
    "T37n1758_002:0341a14_1": "僧者梵云僧伽，此名為眾，和合義也，謂身和共住、語和無諍、意和無違、戒和同修、見和同止、利和同均，具此六和故名僧也。",
    "T37n1758_002:0341a17_2": "皆可重故名為三寶。",
    "T37n1758_002:0341a17_3": "鳥傳妙法、人發勝心，念三寶之芳名、消百生之障累。",
    "T37n1758_002:0341a19_0": "問：「靈禽演法數目頗多，眾念名一何微妙尠？」",
    "T37n1758_002:0341a20_0": "答：「禽傳廣法表詞說之無窮，人念三名綰眾善而俱盡。」",
    "T37n1758_002:0341a22_0": "經云：「舍利弗！",
    "T37n1758_002:0341a22_1": "汝勿謂此鳥實是罪報所生」。",
    "T37n1758_002:0341a22_2": "贊曰：第二去疑執。",
    "T37n1758_002:0341a23_3": "文分為五：一、遮非實報；二、徵問因由；三、答無三趣之名；四、通無惡道之字；五、正辨化現之情。",
    "T37n1758_002:0341a25_4": "此初也。",
    "T37n1758_002:0341a25_5": "汝者，呼於弟子故云汝。",
    "T37n1758_002:0341a26_6": "勿，由莫也，莫謂此等靈鳥等實是罪報惡業所生。",
    "T37n1758_002:0341a27_7": "聞說靈禽恐生滯惑，謂淨土之惡緣未息，令一會而勝意不生，所以遮云勿謂此鳥實是罪報所生。",
    "T37n1758_002:0341b01_0": "經云：「所以者何」。",
    "T37n1758_002:0341b01_1": "贊曰：第二徵問因由。",
    "T37n1758_002:0341b01_2": "所以者，何由義非是實報？",
    "T37n1758_002:0341b02_3": "因由者，何謂也。",
    "T37n1758_002:0341b03_0": "經云：「彼佛國土無三惡趣」。",
    "T37n1758_002:0341b03_1": "贊曰：第三答無三惡之名。",
    "T37n1758_002:0341b04_2": "三惡趣者，即地獄、餓鬼、畜生也。",
    "T37n1758_002:0341b04_3": "地獄者，梵云那落迦，此云苦器，受苦眾生所居器物。",
    "T37n1758_002:0341b06_4": "餓鬼者，多諸恐怕，久受飢虛，故名飢鬼也。",
    "T37n1758_002:0341b07_5": "畜生者，或云刃六反、或云希六反，人之畜養故。",
    "T37n1758_002:0341b08_6": "或云傍生，造業傍故，受報亦傍，因便令辨六趣，廣有章門，如別處說。",
    "T37n1758_002:0341b09_7": "問：「有何所以惡道俱無？」",
    "T37n1758_002:0341b10_8": "答：「生居淨土善業緣深，永除異類之身，盡是同生之眾，只如天宮勝境，尚須善業所招，極樂殊方，豈有惡因能往也。",
    "T37n1758_002:0341b12_9": "況彼尊發願言：『設我得佛，國中有三惡趣者，不取正覺。』",
    "T37n1758_002:0341b14_0": "故知無也。」",
    "T37n1758_002:0341b15_0": "經云：「舍利弗！",
    "T37n1758_002:0341b15_1": "其佛國土尚無三惡趣之名，何況有實」。",
    "T37n1758_002:0341b16_2": "贊曰：第四通無惡道之名字。",
    "T37n1758_002:0341b16_3": "名字猶無，何況實有禽類之質！",
    "T37n1758_002:0341b18_0": "經云：「是諸眾鳥，皆是阿彌陀佛欲令法音宣流，變化所作」。",
    "T37n1758_002:0341b19_1": "贊曰：第五正辨化現之情。",
    "T37n1758_002:0341b19_2": "當初眾會各有疑心，既非實報之身，此等因何而有引？",
    "T37n1758_002:0341b21_3": "此一段經文答也。",
    "T37n1758_002:0341b21_4": "問：「彌陀神力廣變佛身，覩相好以發心、聽梵音而悟道，何故作諸禽類顯發教門？」",
    "T37n1758_002:0341b23_5": "答：「化身為佛未是希奇，乃現靈禽，令生窂遇，發難遭之勝想、生殊特之信心，化現多途何足為難？",
    "T37n1758_002:0341b25_6": "況隨類化身處處皆說，瓊林寶網皆演法音，流水清風盡談真教，有斯所以乃現靈禽也！」",
    "T37n1758_002:0341b28_0": "經云：「舍利弗！",
    "T37n1758_002:0341b28_1": "彼佛國微風吹動諸寶行樹及寶羅網，出微妙音，譬如百千種樂同時俱作」。",
    "T37n1758_002:0341b29_2": "贊曰：第八風吹樂音也。",
    "T37n1758_002:0341c01_3": "文分為四：一、風搖寶樹；二、聲似樂音；三、聞興善念；四、結成莊嚴。",
    "T37n1758_002:0341c02_4": "此初二文也。",
    "T37n1758_002:0341c03_5": "微風者，細風也，非猝暴風也，吹樹及網羅即發微妙音韻。",
    "T37n1758_002:0341c04_6": "譬如者，譬者況也，如由似也，況似於百千種音樂同時俱奏也。",
    "T37n1758_002:0341c05_7": "細風徐起吹樹網羅，音韻而遍滿十方，雅妙而便同眾樂，故云譬如百千種樂同時俱作也。",
    "T37n1758_002:0341c08_0": "經云：「聞是音者，皆自然生念佛、念法、念僧之心」。",
    "T37n1758_002:0341c09_0": "贊曰：第三聞興善念也。",
    "T37n1758_002:0341c09_1": "自然者，慣習任運名曰自然，非無因緣名自然也。",
    "T37n1758_002:0341c10_2": "生念佛念法念僧者，三寶之名如前釋也。",
    "T37n1758_002:0341c11_3": "念佛有三：一、心念，心中繫念；二、輕聲念，自耳聞故；三、高聲念，有十種功德：一、能排睡眠；二、天魔驚怖；三、聲遍十方；四三、塗息苦；五、外聲不入；六、心不散亂；七、勇猛精進；八、諸佛歡喜；九、三昧現前；十、往生淨土。",
    "T37n1758_002:0341c16_4": "應作四句分別：一、心念口不念；二、口念心不念；三、心口俱念；四、心口俱不念。",
    "T37n1758_002:0341c18_0": "此四句中第一句、第三句是。",
    "T37n1758_002:0341c18_1": "《瑞相經》云：清風徐起不寒不暑，吹諸羅網及眾寶樹，演發無上微妙法音，其有聞者塵垢不起，自然快樂如得三昧。",
    "T37n1758_002:0341c22_0": "經云：「舍利弗！",
    "T37n1758_002:0341c22_1": "其佛國土成就如是功德莊嚴」。",
    "T37n1758_002:0341c23_0": "贊曰：第四結成極樂莊嚴。",
    "T37n1758_002:0341c23_1": "易知！",
    "T37n1758_002:0341c24_0": "經云：「舍利弗！",
    "T37n1758_002:0341c24_1": "於汝意云何？",
    "T37n1758_002:0341c24_2": "彼佛何故號阿彌陀」。",
    "T37n1758_002:0341c25_0": "贊曰：下第二辨佛身功德也。",
    "T37n1758_002:0341c25_1": "文分為二：初明化主功德；二辨聽眾功德。",
    "T37n1758_002:0341c26_2": "初文分三：初、徵問佛號；二、正辨得名；三、明成佛劫數。",
    "T37n1758_002:0341c27_3": "此初文也，佛自徵也。",
    "T37n1758_002:0341c29_0": "經云：「舍利弗！",
    "T37n1758_002:0341c29_1": "彼佛光明無量，照十方國無所障礙，是故號為阿彌陀」。",
    "T37n1758_002:0342a01_2": "贊曰：第二正辨得名。",
    "T37n1758_002:0342a02_0": "而有二義：一、約光明得名；二、約慧命得名。",
    "T37n1758_002:0342a02_1": "此即初。",
    "T37n1758_002:0342a03_2": "光有二種：一、內光，即智內照理；二、外光，即身光外照也。",
    "T37n1758_002:0342a04_3": "此即身光也。",
    "T37n1758_002:0342a04_4": "金剛不壞之體、無礙解脫之身，如淨瑠璃表裹瑩徹，彼方境物悉現光中，羽之只有一尋，展之動論無量也。",
    "T37n1758_002:0342a07_5": "《無量壽佛經》云：身多光故乃至無量等光，眾生遇彼光者三垢消滅。",
    "T37n1758_002:0342a08_6": "若在三塗見光息苦，壽終之後皆得解脫。",
    "T37n1758_002:0342a09_7": "《大論》云：阿彌陀國諸菩薩眾，身之常光照十萬由旬，若是佛光遍照十方世界。",
    "T37n1758_002:0342a11_8": "又《觀經》云：彼佛身如百千萬億夜魔天閻浮檀金色，其身六十萬億那由他恒河沙由旬，眉間白毫右旋宛轉如五須彌山，佛眼如四大海水清白分明，身諸毛孔演出光明如須彌山，其佛圓光如百億三千大千世界，於圓光中有五百萬億那由他恒河沙化佛，一一化佛亦有眾無數化菩薩而為侍者。",
    "T37n1758_002:0342a18_0": "彼佛有八萬四千相，一一相有八萬四千好，一一好有八萬四千光明，遍照十方無量世界，有此光明故號阿彌陀也。",
    "T37n1758_002:0342a20_1": "問：「光照十方無量世界者，此土人民何以不覩？」",
    "T37n1758_002:0342a21_2": "答：「道合即千里懸應，世乖則肝膽梵越，如翳者不覩於曦光，豈曦光之有咎！",
    "T37n1758_002:0342a23_3": "似聾者不聞於雷震，非雷震之有愆！",
    "T37n1758_002:0342a24_4": "眾生業累增強，佛有光而不見。」",
    "T37n1758_002:0342a25_0": "經云：「又，舍利弗！",
    "T37n1758_002:0342a25_1": "彼佛壽命及其人民無量無邊阿僧祇劫，故名阿彌陀」。",
    "T37n1758_002:0342a26_2": "贊曰：第二答壽命得名。",
    "T37n1758_002:0342a27_3": "壽命者，第八識上連持功德也，即是不相應行中攝也。",
    "T37n1758_002:0342a28_4": "無量者，無其限量。",
    "T37n1758_002:0342a28_5": "無邊者，無彼邊際。",
    "T37n1758_002:0342a29_6": "阿僧祇劫者，此云無央數劫也。",
    "T37n1758_002:0342a29_7": "問：「彼尊彼眾身屬有為，未逃四相遷移，爭免一期磨滅？」",
    "T37n1758_002:0342b02_8": "答：「捨兩重生死、獲五蘊常身，悲願無邊，身命何盡？",
    "T37n1758_002:0342b03_9": "況又殺業久已、壽命延遠也！」",
    "T37n1758_002:0342b03_10": "問：「彌陀已居果位，壽命無量可然；人民見處因中，何故亦同彼佛？」",
    "T37n1758_002:0342b05_11": "答：「業累輕尠、善種增強，既非分段之身，永離去來之質，與佛齊等，於理無違。",
    "T37n1758_002:0342b07_0": "故《無量壽經》曰：彼佛壽命長遠不可稱計，假使十方世界無量眾生皆成羅漢，共盡思惟百千萬劫不知壽限，菩薩天人壽命亦爾。",
    "T37n1758_002:0342b09_1": "又《清淨覺經》云：阿彌陀佛欲令十方一切有情之類生其國悉至泥洹，若菩薩者皆令作物，作物已更展轉教化十方之類亦復作佛，作佛已更轉教化一切眾生悉至泥洹，然後涅槃。",
    "T37n1758_002:0342b14_0": "是知壽命無量也。」",
    "T37n1758_002:0342b14_1": "問：「彼國人民者，為是分段、為是變易？」",
    "T37n1758_002:0342b15_2": "答：「若論報土即便變易之身，若說化淨國中分段尚猶未捨。」",
    "T37n1758_002:0342b16_3": "問：「彼佛壽命長遠，此經自明，未審成作佛已來至此於今幾劫？」",
    "T37n1758_002:0342b18_0": "經曰：「舍利弗！",
    "T37n1758_002:0342b18_1": "阿彌陀佛成佛已來於今十劫」。",
    "T37n1758_002:0342b19_0": "贊曰：第三明成佛劫數。",
    "T37n1758_002:0342b20_0": "經曰：「又，舍利弗！",
    "T37n1758_002:0342b20_1": "彼佛有無量無邊聲聞弟子，皆是阿羅漢，非是算數之所能知；諸菩薩眾亦復如是」。",
    "T37n1758_002:0342b22_2": "贊曰：第二辨聽眾功德。",
    "T37n1758_002:0342b22_3": "文分為四：初、小大兩眾算數無邊；二、新舊二徒因行有異；三、勸生彼國；四、勸生利益。",
    "T37n1758_002:0342b24_4": "此初分二：初辨眾多少、二結成莊嚴。",
    "T37n1758_002:0342b25_5": "此初也。",
    "T37n1758_002:0342b25_6": "聲聞弟子者，因聲悟道，故曰聲聞。",
    "T37n1758_002:0342b26_7": "弟子者，長在我後名弟，解從我生名子。",
    "T37n1758_002:0342b27_8": "皆阿羅漢者，揀前三果故也。",
    "T37n1758_002:0342b27_9": "非算數之所知者，算數之不及故。",
    "T37n1758_002:0342b28_10": "菩薩亦如是者，亦同聲聞算之不及。",
    "T37n1758_002:0342b29_11": "問：「濁世眾生業重難化，教說三乘；淨土人眾信深易勸，何言四果？」",
    "T37n1758_002:0342c02_0": "答：「有二意：一、欲明化澤被淺深故，五逆十念亦生其國；二、顯莊嚴眷屬故、多眾圍繞故，雖是淨土亦有聲聞也。",
    "T37n1758_002:0342c04_1": "故《法華經》云：彼佛出時雖非惡世，以本願故亦說三乘。",
    "T37n1758_002:0342c05_2": "故《觀經》云：小乘根者生到彼土得四果也。」",
    "T37n1758_002:0342c06_3": "問：「若論真淨報土，二乘不令得居；若論化現，淨方四果盡皆得往。",
    "T37n1758_002:0342c08_4": "何故云皆阿羅漢，不說餘三果耶？」",
    "T37n1758_002:0342c08_5": "答：「報淨土中聲聞權化，約其殊勝，不說化淨土中四果，皆有加行位中能伏分別得居淨土。",
    "T37n1758_002:0342c10_6": "《無量壽經》云：二乘種不生。",
    "T37n1758_002:0342c11_7": "約報土。」",
    "T37n1758_002:0342c12_0": "經曰：「舍利弗！",
    "T37n1758_002:0342c12_1": "彼佛國土成就如是功德莊嚴」。",
    "T37n1758_002:0342c13_0": "贊曰：第二結成莊嚴也。",
    "T37n1758_002:0342c14_0": "經曰：「又，舍利弗！",
    "T37n1758_002:0342c14_1": "極樂國土眾生生者皆是阿鞞跋致」。",
    "T37n1758_002:0342c15_2": "贊曰：第二新舊二徒因行有異。",
    "T37n1758_002:0342c15_3": "文分為二：初新生不退眾、二補處位高眾。",
    "T37n1758_002:0342c16_4": "此初也。",
    "T37n1758_002:0342c16_5": "阿鞞跋致，或云阿惟越致，是梵語，此云不退轉。",
    "T37n1758_002:0342c18_0": "不退有五：一、信不退；二、位不退；三、證不退；四、行不退；五、煩惱不退，不被煩惱所退轉故。",
    "T37n1758_002:0342c19_1": "問：「生居淨土何故不退？」",
    "T37n1758_002:0342c20_2": "答：「無五退緣故：一、無病苦纏故；二、無違行故；三、常誦經法；四、常營善事；五、長和順無諸違諍事，所以不退。",
    "T37n1758_002:0342c22_3": "此界人多退，反此應知。",
    "T37n1758_002:0342c23_4": "又有欲境所牽，多諸退屈也。」",
    "T37n1758_002:0342c24_0": "經曰：「其中多有一處補處其數甚多，非是算數所能知之，但可以無量無邊阿僧祇劫說」。",
    "T37n1758_002:0342c25_1": "贊曰：第二補處位高眾。",
    "T37n1758_002:0342c26_2": "一生補處者，補者補闕，處者處所，此等菩薩因圓十地、劫滿三祇，盡此一生便成正覺，故云一生補處也，餘經文易見故。",
    "T37n1758_002:0342c29_3": "只如彌勒現居天界當來果成，一生補大覺之尊、三會度無量之眾，即是此類。",
    "T37n1758_002:0343a01_4": "故《無量壽經》云：設我得佛，他方國土諸菩薩眾來生我國，究竟各到一生補處。",
    "T37n1758_002:0343a03_5": "以本願力故，生彼即入補處之位。",
    "T37n1758_002:0343a05_0": "經曰：「舍利弗！",
    "T37n1758_002:0343a05_1": "眾生聞者應當發願願生彼國」。",
    "T37n1758_002:0343a06_0": "贊曰：第三勸生彼國。",
    "T37n1758_002:0343a06_1": "現在未來一切眾生聞我向來說者，應當發願願生彼國。",
    "T37n1758_002:0343a07_2": "問：「慈氏天宮快樂不少、勝侶頗多，何須堅勸往彼西方？」",
    "T37n1758_002:0343a09_0": "答：「若論兜率即勝人間，乃並西方全成微劣，勝劣既異，彼此各殊，勸生西方捨劣求勝也。",
    "T37n1758_002:0343a11_0": "勝劣有異者，淨土十勝、天宮十劣。",
    "T37n1758_002:0343a11_1": "淨土十勝者：一、化主所居勝；二、所化命長勝；三、國非界繫勝；四、淨方無欲勝；五、女子不居勝；六、修行不退勝；七、淨方非穢勝；八、國土莊嚴勝；九、念佛攝情勝；十、十念往生勝。",
    "T37n1758_002:0343a15_2": "天宮十劣者：一、所居國土劣；二、所化壽役劣；三、界繫攝屬劣；四、彼天有欲劣；五、男女雜居劣；六、修行有退劣；七、穢方非淨劣；八、國土莊嚴劣；九、善念攝情劣；十、修行勞苦劣。",
    "T37n1758_002:0343a19_3": "有斯十勝十劣，所以勸生彼國。」",
    "T37n1758_002:0343a21_0": "經曰：「所以者何？",
    "T37n1758_002:0343a21_1": "得與如是諸上善人俱會一處」。",
    "T37n1758_002:0343a22_0": "贊曰：第四勸生利益。",
    "T37n1758_002:0343a22_1": "諸上善人者，善者過現益物謂之善，人即前聲聞、不退及補處等菩薩也，俱在西方一會處也。",
    "T37n1758_002:0343a24_2": "同師進業必假良緣，朋家作仇事資惡黨，孟母移居於勝處、宣尼不飲於盜泉，蓋恥惡而慕善也。",
    "T37n1758_002:0343a26_3": "慕善則芳蘭襲慶，朋惡則鮑肆葷風也，勸生西方，親之勝侶也。",
    "T37n1758_002:0343a29_0": "經曰：「舍利弗！",
    "T37n1758_002:0343a29_1": "不可以少善根福德因緣得生彼國」。",
    "T37n1758_002:0343b01_2": "贊曰：自下第二舉極樂之因殊。",
    "T37n1758_002:0343b01_3": "文分五段：一、遮少善；二、說多因；三、聖眾來迎；四、眾生生往；五、結勸往生。",
    "T37n1758_002:0343b03_4": "此即初也，不可以微少善根得往殊常淨土。",
    "T37n1758_002:0343b04_5": "問：「十念彌陀頓生淨土，據斯所說果著因微，何故少善因緣不生彼土？」",
    "T37n1758_002:0343b06_0": "答：「十念得生淨土，接引懈怠眾生；却談多善因緣，乃被精進勸學者。",
    "T37n1758_002:0343b07_1": "或廣或略，理不相違。」",
    "T37n1758_002:0343b08_0": "佛說阿彌陀經通贊疏卷中"
}