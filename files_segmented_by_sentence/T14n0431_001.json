{
    "T14n0431_001:0076a03_0": "八佛名號經",
    "T14n0431_001:0076a05_0": "隋天竺三藏闍那崛多譯",
    "T14n0431_001:0076a06_0": "如是我聞：一時，佛在舍衛國祇樹給孤獨園，與大比丘僧千二百五十人俱；復有大乘眾菩薩摩訶薩十千人俱。",
    "T14n0431_001:0076a08_1": "爾時世尊，與無量無數百千萬眾，前後圍遶，而為說法。",
    "T14n0431_001:0076a10_0": "爾時，尊者舍利弗，於大眾中即從座起，偏袒右肩，右膝著地，向佛合掌，而白佛言：「世尊！",
    "T14n0431_001:0076a12_0": "我有疑心，今欲發問，惟願如來憐愍眾生，為我解說。」",
    "T14n0431_001:0076a14_0": "爾時，世尊告舍利弗言：「善男子！",
    "T14n0431_001:0076a14_1": "隨汝所問，若有疑心，吾當為汝分別解說。」",
    "T14n0431_001:0076a15_2": "時，舍利弗蒙佛印可，許決疑網，歡喜踊躍，即白佛言：「世尊！",
    "T14n0431_001:0076a16_3": "頗有現在十方世界諸佛世尊，往昔願力常為眾生現在說法，彼諸如來所有名號，若善男子及善女人，欲得誦持此諸佛名，若讀、若聞及以書寫，緣是功德，便於阿耨多羅三藐三菩提得不退轉，無所缺減，至於無上正真之道，速得成於阿耨多羅三藐三菩提者不？」",
    "T14n0431_001:0076a23_0": "爾時，世尊告舍利弗言：「善哉，善哉！",
    "T14n0431_001:0076a23_1": "善男子！",
    "T14n0431_001:0076a23_2": "汝所諮問真妙辯才，為於來世無量眾生廣作利益，慈悲哀愍一切天人，能問如來如斯奧義。",
    "T14n0431_001:0076a26_3": "是故，汝今諦聽諦受，善思念之，吾當為汝分別解說。」",
    "T14n0431_001:0076a27_4": "舍利弗言：「唯然世尊！",
    "T14n0431_001:0076a27_5": "願樂欲聞。」",
    "T14n0431_001:0076a28_0": "爾時，世尊告舍利弗言：「善男子！",
    "T14n0431_001:0076a28_1": "東方去此過一恒河沙世界，有一佛剎名難降伏，於彼國土有佛世尊，號善說稱功德如來、至真、等正覺，於今現在為諸大眾說微妙法。",
    "T14n0431_001:0076b03_0": "「復次，舍利弗！",
    "T14n0431_001:0076b03_1": "從此東方過二恒河沙世界，有一佛剎名無障礙，於彼國土有佛世尊，號因陀羅相幢星王如來、至真、等正覺，於今現在亦為大眾說微妙法。",
    "T14n0431_001:0076b07_0": "「復次，舍利弗！",
    "T14n0431_001:0076b07_1": "從此東方過三恒河沙世界，有一佛剎名曰愛樂，於彼國土有佛世尊，號普光明功德莊嚴如來、至真、等正覺，於今現在亦為大眾說微妙法。",
    "T14n0431_001:0076b11_0": "「復次，舍利弗！",
    "T14n0431_001:0076b11_1": "從此東方過四恒河沙世界，有一佛剎名曰普入，於彼國土有佛世尊，號善鬪戰難降伏超越如來、至真、等正覺，於今現在亦為大眾說微妙法。",
    "T14n0431_001:0076b15_0": "「復次，舍利弗！",
    "T14n0431_001:0076b15_1": "從此東方過五恒河沙世界，有一佛剎名曰淨聚，於彼國土有佛世尊，號普功德明莊嚴如來、至真、等正覺，於今現在亦為大眾說微妙法。",
    "T14n0431_001:0076b19_0": "「復次，舍利弗！",
    "T14n0431_001:0076b19_1": "從此東方過六恒河沙世界，有一佛剎名無毒主，於彼國土有佛世尊，號無礙藥樹功德稱如來、至真、等正覺，於今現在亦為大眾說微妙法。",
    "T14n0431_001:0076b23_0": "「復次，舍利弗！",
    "T14n0431_001:0076b23_1": "從此東方過七恒河沙世界，有一佛剎名側塞香滿，於彼國土有佛世尊，號步寶蓮華如來、至真、等正覺，於今現在亦為大眾說微妙法。",
    "T14n0431_001:0076b27_0": "「復次，舍利弗！",
    "T14n0431_001:0076b27_1": "從此東方過八恒河沙世界，有一佛剎名妙音明，於彼國土有佛世尊，號寶蓮花善住娑羅樹王如來、至真、等正覺，於今現在亦為大眾說微妙法。",
    "T14n0431_001:0076c01_2": "「舍利弗！",
    "T14n0431_001:0076c01_3": "是等諸佛如來、至真、等正覺，如是佛剎清淨無穢，無有五濁，復無五欲，其中眾生無有諂曲虛偽之心，亦無欲行及以女人。",
    "T14n0431_001:0076c05_0": "「復次，舍利弗！",
    "T14n0431_001:0076c05_1": "若善男子及善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，彼善男子及善女人，若墮三惡道者無有是處；惟除五逆、誹謗正法及謗聖人。",
    "T14n0431_001:0076c10_0": "「復次，舍利弗！",
    "T14n0431_001:0076c10_1": "若善男子、善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，如是之人乃至菩提，於其中間生生之處常具五通，兼復逮得諸陀羅尼，六根完具無諸殘缺，常得歡喜身毛右旋。",
    "T14n0431_001:0076c16_0": "「復次，舍利弗！",
    "T14n0431_001:0076c16_1": "若善男子及善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，彼等眾生所在之處，縣官、惡賊不能得便，火不能焚、水不能漂，惡龍惡蛇不能毒害；若行若住，師子、虎狼、熊羆、豺豹，夜叉、羅剎、諸惡鬼神、鳩槃荼等及人非人，能作驚惶無有是處，惟除宿殃。",
    "T14n0431_001:0076c23_0": "「復次，舍利弗！",
    "T14n0431_001:0076c23_1": "若有女人，能厭其身，繫念專心，受持讀誦如是世尊諸佛名號，復為他人分別顯說，壽終之後，更復受於女人身者，無有是處。",
    "T14n0431_001:0076c27_0": "「復次，舍利弗！",
    "T14n0431_001:0076c27_1": "若有善男子、善女人，於靜夜中能誦如是諸佛名號，是等眾生，於現世間所作功業皆速成就，日日增長，無諸障礙。」",
    "T14n0431_001:0076c29_2": "爾時，世尊欲重明此義，而說偈言：「若有諸眾生，　　能持是佛名，　悉捨諸惡道，　　速生於善處。",
    "T14n0431_001:0077a04_0": "　常在諸佛前，　　恒聞說妙法，　既覩無上尊，　　隨心而供養。",
    "T14n0431_001:0077a06_0": "　誦持佛名故，　　超億千萬劫，　一切諸煩惱，　　疾成得菩提。",
    "T14n0431_001:0077a08_0": "　若人滿七日，　　能誦是佛名，　即得清淨眼，　　便能見諸佛。",
    "T14n0431_001:0077a10_0": "　若有聞佛名，　　即能誦持者，　隨其所生處，　　常為他所敬。",
    "T14n0431_001:0077a12_0": "　相好形端正，　　常生福樂家，　喜心行大捨，　　聰明不放逸。",
    "T14n0431_001:0077a14_0": "　若有諸女人，　　聞此佛名故，　自誦為他說，　　其福不可量，　於此壽終已，　　必捨女人報，　得受丈夫身，　　生生常利根。",
    "T14n0431_001:0077a18_0": "　誦持佛名故，　　多百億劫中，　口氣常芬馥，　　恒如栴檀香。",
    "T14n0431_001:0077a20_0": "　彼等諸大仙，　　如是諸名字，　若能誦持者，　　細心不放逸。",
    "T14n0431_001:0077a22_0": "　誦持佛名故，　　父母及兄弟，　并餘諸眷屬，　　終無異苦惱。",
    "T14n0431_001:0077a24_0": "　誦持佛名故，　　一切魔波旬，　黑闇眾眷屬，　　終不能障礙。",
    "T14n0431_001:0077a26_0": "　惡毒不能害，　　刀杖及火等，　縣官惡賊盜，　　一切不能傷。",
    "T14n0431_001:0077a28_0": "　誦持佛名故，　　千億諸劫中，　常生寶蓮華，　　威相神通具；　常在虛空中，　　遍不思議剎，　觀諸異佛土，　　剎中清淨者。",
    "T14n0431_001:0077b03_0": "　證無上道已，　　普為諸雜類，　諸天及世人，　　能作歸依處。」",
    "T14n0431_001:0077b05_0": "佛說是經已，長老舍利弗及天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾，聞佛所說，歡喜奉行。",
    "T14n0431_001:0077b08_0": "八佛名號經"
}