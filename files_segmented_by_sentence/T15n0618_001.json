{
    "T15n0618_001:0300c18_0": "達摩多羅禪經卷上",
    "T15n0618_001:0300c20_0": "東晉天竺三藏佛陀跋陀羅譯",
    "T15n0618_001:0300c21_0": "夫三業之興，以禪智為宗，雖精麁異分而階藉有方，是故發軫分逵塗無亂[跳-兆+(轍-車)]，革俗成務功不待積；靜復所由，則幽詣造微，淵博難究。",
    "T15n0618_001:0300c24_1": "然理不云昧，庶旨統可尋。",
    "T15n0618_001:0300c24_2": "試略而言：禪非智無以窮其寂，智非禪無以深其照。",
    "T15n0618_001:0300c25_3": "然則禪智之要，照、寂之謂，其相濟也。",
    "T15n0618_001:0300c26_4": "照不離寂，寂不離照；感則俱遊，應必同趣。",
    "T15n0618_001:0300c27_5": "功玄於在用，交養於萬法。",
    "T15n0618_001:0300c28_6": "其妙物也，運群動以至一而不有，廓大像於未形而不無，無思無為而無不為。",
    "T15n0618_001:0301a01_7": "是故洗心靜亂者，以之研慮；悟徹入微者，以之窮神也。",
    "T15n0618_001:0301a02_8": "若乃將入其門，機在攝會，理玄數廣，道隱於文。",
    "T15n0618_001:0301a03_9": "則是阿難曲承音詔，遇非其人，必藏之靈府。",
    "T15n0618_001:0301a04_10": "何者？",
    "T15n0618_001:0301a04_11": "心無常規，其變多方；數無定像，待感而應。",
    "T15n0618_001:0301a05_12": "是故化行天竺，緘之有匠；幽關莫闢，罕闚其庭。",
    "T15n0618_001:0301a06_13": "從此而觀，理有行藏，道不虛授，良有以矣。",
    "T15n0618_001:0301a07_14": "如來泥曰未久，阿難傳其共行弟子末田地，末田地傳舍那婆斯。",
    "T15n0618_001:0301a09_0": "此三應真咸乘至願，冥契于昔，功在言外；經所不辯，必闇軌無匠，孱焉無差。",
    "T15n0618_001:0301a10_1": "其後有優波崛，弱而超悟，智紹世表，才高應寡，觸理從簡。",
    "T15n0618_001:0301a12_2": "八萬法藏，所存唯要；五部之分，始自於此。",
    "T15n0618_001:0301a13_3": "因斯而推，固知形運以廢興自兆，神用則幽步無跡。",
    "T15n0618_001:0301a14_4": "妙動難尋，涉麁生異，可不慎乎？",
    "T15n0618_001:0301a15_0": "可不察乎？",
    "T15n0618_001:0301a15_1": "自茲已來，感於事變，懷其舊典者，五部之學，並有其人。",
    "T15n0618_001:0301a16_2": "咸懼大法將頹，理深其慨，遂各述讚禪經，以隆盛業。",
    "T15n0618_001:0301a17_3": "其為教也，無數方便，以求寂然；寂乎唯寂，其揆一耳。",
    "T15n0618_001:0301a18_4": "而尋條求根者眾，統本運末者寡；或將暨而不至，或守方而未變。",
    "T15n0618_001:0301a20_5": "是故經稱滿願之德，高普事之風，原夫聖旨，非徒全其長，亦所以救其短。",
    "T15n0618_001:0301a22_6": "若然，五部殊業，存乎其人。",
    "T15n0618_001:0301a22_7": "人不經世，道或隆替，廢興有時，則互相昇降。",
    "T15n0618_001:0301a23_8": "小大之目，其可定乎？",
    "T15n0618_001:0301a24_9": "又達節善變，出處無際；晦名寄跡，無聞無示。",
    "T15n0618_001:0301a25_10": "若斯人者，復不可以名部。",
    "T15n0618_001:0301a25_11": "分既非名，部之所分亦不出乎其外，別有宗明矣！",
    "T15n0618_001:0301a26_12": "每慨大教東流，禪數尤寡，三業無統，斯道殆廢。",
    "T15n0618_001:0301a27_13": "頃鳩摩耆婆宣馬鳴所述，乃有此業；雖其道未融，蓋是為山於一蕢。",
    "T15n0618_001:0301a29_14": "欣時來之有遇，感奇趣於若人，捨夫制勝之論，而順不言之辯，遂誓被僧那至寂為己任，懷德未忘，故遺訓在茲。",
    "T15n0618_001:0301b02_15": "其為要也，圖大成於未象，開微言而崇體；悟惑色之悖德，杜六門以寢患；達忿競之傷性，齊彼我以宅心。",
    "T15n0618_001:0301b05_16": "於是異族同氣，幻形造跡；入深緣起，見生死際。",
    "T15n0618_001:0301b06_17": "爾乃闢九關於龍津，超三忍以登位；垢習凝於無生，形累畢於神化。",
    "T15n0618_001:0301b07_18": "故曰無所從生，靡所不生，於諸所生，而無所生。",
    "T15n0618_001:0301b08_19": "今之所譯，出自達摩多羅與佛大先。",
    "T15n0618_001:0301b09_20": "其人西域之俊，禪訓之宗；搜集經要，勸發大乘。",
    "T15n0618_001:0301b10_21": "弘教不同，故有詳略之異。",
    "T15n0618_001:0301b11_22": "達摩多羅闔眾篇於同道，開一色為恒沙。",
    "T15n0618_001:0301b12_23": "其為觀也，明起不以生，滅不以盡，雖往復無際，而未始出於如。",
    "T15n0618_001:0301b13_24": "故曰：「色不離如，如不離色；色則是如，如則是色。」",
    "T15n0618_001:0301b14_25": "佛大先以為澄源引流，固宜有漸，是以始自二道，開甘露門；釋四義以反迷，啟歸塗以領會。",
    "T15n0618_001:0301b17_26": "分別陰界，導以正觀；暢散緣起，使優劣自辯。",
    "T15n0618_001:0301b18_27": "然後令原始反終，妙尋其極。",
    "T15n0618_001:0301b18_28": "其極非盡，亦非所盡，乃曰無盡，入于如來無盡法門。",
    "T15n0618_001:0301b20_0": "非夫道冠三乘，智通十地，孰能洞玄根於法身，歸宗一於無相，靜無遺照，動不離寂者哉！",
    "T15n0618_001:0301b22_0": "庾伽遮羅浮迷，譯言修行道地。",
    "T15n0618_001:0301b23_0": "修行方便道安那般那念退分第一",
    "T15n0618_001:0301b24_0": "　前禮牟尼尊，　　熾然煩惱滅，　流轉退住者，　　度以升進道。",
    "T15n0618_001:0301b26_0": "　修行微妙法，　　能離退住過；　亦滅一切惡，　　成就諸功德。",
    "T15n0618_001:0301b28_0": "佛世尊善知法相，得如實智慧，滅煩惱盛火，出熾然之宅，乘諸波羅蜜船，度無量苦海。",
    "T15n0618_001:0301b29_1": "以本願大悲力，故不捨眾生，為諸修行，說未曾有法，度諸未度，令得安隱，謂二甘露門。",
    "T15n0618_001:0301c02_2": "各有二道：一、方便道，二曰、勝道。",
    "T15n0618_001:0301c03_3": "清淨具足，甚深微妙，能令一切諸修行者出三退法，遠離住縛，增益升進，成就決定，盡生死苦，究竟解脫，兼除眾生久遠癡冥。",
    "T15n0618_001:0301c06_4": "佛滅度後，尊者大迦葉、尊者阿難、尊者末田地、尊者舍那婆斯、尊者優波崛、尊者婆須蜜、尊者僧伽羅叉、尊者達摩多羅，乃至尊者不若蜜多羅，諸持法者，以此慧燈，次第傳授，我今如其所聞而說是義。",
    "T15n0618_001:0301c11_0": "　我今如所聞，　　演說修行地，　方便勝究竟，　　如其修所生。",
    "T15n0618_001:0301c13_0": "　修行於善法，　　先當知四種：　退減住升進，　　決定諸功德。",
    "T15n0618_001:0301c15_0": "　修行退減時，　　令住法不生，　亦不能升進，　　是今當略說。",
    "T15n0618_001:0301c17_0": "　先當起等意，　　習行慈心觀，　須臾止瞋恚，　　令暫息不行。",
    "T15n0618_001:0301c19_0": "　煩惱暫止息，　　次當淨尸羅，　尸羅既清淨，　　三昧於中起。",
    "T15n0618_001:0301c21_0": "　三昧已修起，　　觀察應不應？",
    "T15n0618_001:0301c22_0": "　善知應不應，　　修向所應作。",
    "T15n0618_001:0301c23_0": "　既向所應作，　　專念繫心處，　已能樂彼處，　　正觀依風相。",
    "T15n0618_001:0301c25_0": "　正觀依風時，　　其心猶馳亂，　止心在入息(安般者二種：一見，二觸鈍根不見)，　如繫調御馬。",
    "T15n0618_001:0301c27_1": "　　心既止入息，　思惟正憶念，　　冷暖與輕重，　柔軟麁澁滑。",
    "T15n0618_001:0301c29_2": "　　修行諦覺知，　隨順善調適。",
    "T15n0618_001:0302a01_3": "　　於觸復不了，　是說修行退。",
    "T15n0618_001:0302a02_4": "　　數一以為二，　數二以為一，　　至九猶錯亂，　是說修行退。",
    "T15n0618_001:0302a04_5": "　　若於修行退，　更數從初起；　　十數滿足者，　遠離諸過行。",
    "T15n0618_001:0302a06_6": "　　不修與過修，　或有異修起，　　有此諸過生，　是說修行退。",
    "T15n0618_001:0302a08_7": "　　修行若俱數，　心據生惑亂，　　惑亂若增長，　是說修行退。",
    "T15n0618_001:0302a10_8": "　　氣息不通流，　衝擊於鼻面，　　頭頂悉苦痛，　內或絞風起；　　息亂失其道，　而彼不知治，　　身體極燒熱，　其心生憒亂。",
    "T15n0618_001:0302a14_9": "　　四種既錯亂，　依風極違諍。",
    "T15n0618_001:0302a15_10": "　　修行欲令息，　而不善方便，　　不知對治法，　是必疾退減。",
    "T15n0618_001:0302a17_11": "　　修行緣入息，　而反緣出息；　　修行緣出息，　而反緣入息。",
    "T15n0618_001:0302a19_12": "　　於二心俱淨，　是應修行果。",
    "T15n0618_001:0302a20_13": "　　寂止定意生，　而復更求數，　　有此諸過謬，　是皆修行退。",
    "T15n0618_001:0302a22_14": "　　急喘而安般，　則令念錯亂；　　由是錯亂念，　修行心發狂。",
    "T15n0618_001:0302a24_15": "　　其心發狂故，　不知應不應，　　於二無分別，　是說修行退。",
    "T15n0618_001:0302a26_16": "　　修行數已成，　息去亦隨去；　　去已處處住，　於彼善觀察。",
    "T15n0618_001:0302a28_17": "　　既觀令息還，　還已起清淨。",
    "T15n0618_001:0302a29_18": "　　不善知六種，　是說修行退。",
    "T15n0618_001:0302b01_19": "　　長短悉分別，　遍身盡覺知，　　身行漸休息，　一切應決了。",
    "T15n0618_001:0302b03_20": "　　於此不善知，　是令修行退(身念處四勝竟)。",
    "T15n0618_001:0302b04_21": "　　知喜亦知樂，　勤方便意行；　　當復制心行，　令不至掉亂(受念處四勝竟)。",
    "T15n0618_001:0302b06_22": "　　次分別知心，　修行正觀察；　　又生欣悅心，　還復攝令定。",
    "T15n0618_001:0302b08_23": "　　非是不定心，　定已心解脫(心念處四勝竟)。",
    "T15n0618_001:0302b09_24": "　　善修解脫者，　不令心退沒；　　若入退減分，　則無有解脫。",
    "T15n0618_001:0302b11_25": "　　觀察無常斷，　離欲與滅盡，　　出息入息滅，　是名修行勝(此四相似法念處)。",
    "T15n0618_001:0302b13_26": "　　如是十六行，　自在心迴轉。",
    "T15n0618_001:0302b14_27": "　　覺觸之所獲，　見得亦復然。",
    "T15n0618_001:0302b15_28": "　　若於見與觸，　不善識分際；　　是過應當知，　無智令修退。",
    "T15n0618_001:0302b17_29": "　　修行上增進，　不應緣於下；　　緣下亦如是，　不應上增進。",
    "T15n0618_001:0302b19_30": "　　若見二增進，　心住而等觀，　　任之則自成，　還到修行處。",
    "T15n0618_001:0302b22_0": "方便道安般念退分第一竟。",
    "T15n0618_001:0302b23_0": "修行勝道退分第二",
    "T15n0618_001:0302b24_0": "　勝念已成就，　　懈怠竟沈沒，　是則為退像，　　無堪於所求。",
    "T15n0618_001:0302b26_0": "　不染污無記，　　起諸煩惱退，　垢濁熱炎生，　　由是失正見。",
    "T15n0618_001:0302b28_0": "　振掉或關鑰(以灼反)，　　浮飄麁澁滑，　是五退減相，　　修行應分別。",
    "T15n0618_001:0302c01_0": "　望遠絕所悕，　　有見已墜落，　還顧覩深嶮，　　是皆退減相。",
    "T15n0618_001:0302c03_0": "　長病誦止諍，　　多業遠遊行，　彼時解脫種，　　是五退減因。",
    "T15n0618_001:0302c05_0": "　信戒聞捨慧，　　於是漸衰退。",
    "T15n0618_001:0302c06_0": "　身重與惛鈍，　　耽睡及沈沒，　是五應當知，　　修行退轉相。",
    "T15n0618_001:0302c08_0": "　恐怯多猶豫，　　驚畏不欣樂，　懈怠離所欲，　　不迴向修行。",
    "T15n0618_001:0302c10_0": "　不習、過修習，　　是二俱為失，　彼時解脫種，　　於是修行退。",
    "T15n0618_001:0302c12_0": "　三昧離相樂，　　爾炎皆消盡；　麁澁四大種，　　還從身內起。",
    "T15n0618_001:0302c14_0": "　掉動失正念，　　由是意憒亂，　其心不恬靜，　　斯從行者生。",
    "T15n0618_001:0302c16_0": "　一切諸瑞相，　　不顯現分明，　修行如是觀，　　欲見為甚難。",
    "T15n0618_001:0302c18_0": "　諸根悉馳縱，　　隨欲向所緣；　邪意普流散，　　樂著諸境界。",
    "T15n0618_001:0302c20_0": "　形消意愁慘，　　其身皆燒然；　如是燒然者，　　是說為憂退。",
    "T15n0618_001:0302c22_0": "　方便不精勤，　　後則生悔恨；　聞所應成就，　　欲進劣無能。",
    "T15n0618_001:0302c24_0": "　不趣喜勝處，　　或見勝不取，　皆由無智故，　　是說修行退。",
    "T15n0618_001:0302c26_0": "　自念有越戒，　　疑悔及諸覺，　意淡無滋味，　　是說修行退。",
    "T15n0618_001:0302c28_0": "　諸過定意羸，　　三昧漸消減，　心亂蓋所覆，　　是說修行退。",
    "T15n0618_001:0302c30_0": "　心舉調順捨，　　不觀時非時，　不了住起緣，　　無智故修退。",
    "T15n0618_001:0303a02_0": "　不知六時行，　　六界亦不善，　亦愚六巧便，　　是說修行退。",
    "T15n0618_001:0303a04_0": "　貪欲瞋恚覺，　　十想巧方便，　得向諸禪地，　　及法心妄解，　一切次第度，　　無知故修退。",
    "T15n0618_001:0303a07_0": "　不觀處非處，　　業報及正受，　禪定諸解脫，　　淨味愚不了；　諸根到處道，　　性欲不分別，　心隨眾雜相，　　是悉無知退。",
    "T15n0618_001:0303a11_0": "　於苦樂速道，　　其心不趣向，　如是意迷惑，　　必向退轉處。",
    "T15n0618_001:0303a13_0": "　起住與起緣，　　入出及方便，　六法不成就，　　是令修行退。",
    "T15n0618_001:0303a15_0": "　知法亦知義，　　知時亦知量，　自知與知眾，　　及知福伽羅，　於七愚不了，　　是令修行退。",
    "T15n0618_001:0303a18_0": "　興起諸惡法，　　習行卑賤業，　親近不善友，　　令是修行退。",
    "T15n0618_001:0303a20_0": "　錯說違所應，　　受者心樂向，　當知是不久，　　必於修行退。",
    "T15n0618_001:0303a22_0": "　所止處及人，　　床臥等眾具，　斯皆非所樂，　　近令修行退。",
    "T15n0618_001:0303a24_0": "　喜隨諸雜相，　　損減所修慧；　棄捨所緣處，　　心不得真實。",
    "T15n0618_001:0303a26_0": "　修行捨本相，　　散心隨外緣，　雖欲還彼處，　　意眾不復樂，　遂失長養分，　　其心不一定。",
    "T15n0618_001:0303a29_0": "　身無復滋潤，　　悅樂亦不生；　所依不可樂，　　身意俱錯亂；　三昧不復起，　　其心永不住；　如是不住心，　　必於修行退。",
    "T15n0618_001:0303b04_0": "　愛見慢增禪，　　於緣心味著，　有此累念生，　　是說修行退。",
    "T15n0618_001:0303b06_0": "　身如利刺害，　　或復極振掉，　舉體皆煩壯，　　如蛇毒充滿，　有此三過惡，　　必於修行退。",
    "T15n0618_001:0303b09_0": "　得未得服行，　　他務意不閑，　習近三退法，　　是說修行退。",
    "T15n0618_001:0303b11_0": "　業與煩惱報，　　說是三障閡，　亦有解脫障，　　是令修行退。",
    "T15n0618_001:0303b13_0": "　方便想惡行，　　三摩提行地，　於彼不觀察，　　是令修行退。",
    "T15n0618_001:0303b15_0": "　方便想諸地，　　三昧行及餘，　所聞隨悕望，　　則於發趣退。",
    "T15n0618_001:0303b17_0": "　生時作滅想，　　滅時作生想，　二想俱當失，　　是則修行退。",
    "T15n0618_001:0303b19_0": "　若於住法中，　　而作生滅想，　興此諸顛倒，　　是說修行退。",
    "T15n0618_001:0303b21_0": "　入時作出想，　　出時作入想，　二俱作住想，　　是說為顛倒。",
    "T15n0618_001:0303b23_0": "　欲斷煩惱得，　　修行正方便，　由彼得力故，　　相似諸相生。",
    "T15n0618_001:0303b25_0": "　相似相既生，　　修行心隨轉，　煩惱即時起，　　是說修行退。",
    "T15n0618_001:0303b27_0": "　退過諸駛水，　　漂浪修行者，　隨我力所能，　　少量退法海。",
    "T15n0618_001:0303c01_0": "　無量餘退過，　　是深非所惻；　諸深明智者，　　自當廣稱說。",
    "T15n0618_001:0303c03_0": "勝道中退分竟。",
    "T15n0618_001:0303c04_0": "修行方便道安般念住分第三",
    "T15n0618_001:0303c05_0": "　如我力所能，　　演說退過已，　今當說住過，　　修行者善聽！",
    "T15n0618_001:0303c07_0": "　若於入出息，　　無見亦無覺，　不解方便求，　　是則初門住。",
    "T15n0618_001:0303c09_0": "　聞慧既已生，　　應起思慧念；　不善解次第，　　愚癡住所縛。",
    "T15n0618_001:0303c11_0": "　若數已成就，　　息去應隨去；　不知隨順法，　　是說修行住。",
    "T15n0618_001:0303c13_0": "　如佛問比丘：　　「誰習安般念？」",
    "T15n0618_001:0303c14_0": "　有一比丘答：　　「是念我修習。」",
    "T15n0618_001:0303c15_0": "「汝有安般念，　　不言汝無有，　復更有勝妙，　　牟尼說當修，　方便道安般。」",
    "T15n0618_001:0303c18_0": "念住分第三竟。",
    "T15n0618_001:0303c19_0": "修行勝道住分第四",
    "T15n0618_001:0303c20_0": "　勝道修正觀，　　相行念已成；　不善升進法，　　是則住所縛。",
    "T15n0618_001:0303c22_0": "　愛著所緣境，　　進業心懈怠，　由是縛所縛，　　不能至勝處。",
    "T15n0618_001:0303c24_0": "　或有不可動，　　非軟亦非堅；　或強極牢密，　　亦如金剛像；　有此五障閡，　　不進亦不退，　是則住縛相，　　遠離升進道。",
    "T15n0618_001:0303c28_0": "　亂光及黑闇，　　忍自身不現；　譬燃濁油光，　　亦如翳目視。",
    "T15n0618_001:0304a01_0": "　光明不顯發，　　背捨諸喜樂，　寂止息樂分，　　彼終不復生。",
    "T15n0618_001:0304a03_0": "　猶如堅實物，　　而有濡相現；　或時修行者，　　住相亦復然。",
    "T15n0618_001:0304a05_0": "　相非隨所欲，　　而起隨欲想；　雖欲令隨意，　　終不從所樂。",
    "T15n0618_001:0304a07_0": "　謂相非所留，　　而欲強制持，　如是違反念，　　則為住所縛。",
    "T15n0618_001:0304a09_0": "　是想已成就，　　當知非所制。",
    "T15n0618_001:0304a10_0": "　住彼去留相，　　能到最勝處。",
    "T15n0618_001:0304a11_0": "　欲令涌作沒，　　或欲高為下，　於去欲使來，　　於住不欲住，　滅時欲不滅，　　終不如所欲。",
    "T15n0618_001:0304a14_0": "　修行住生滅，　　所行常轉進，　諸法相已成，　　終不捨自相，　若不捨自相，　　自相則顯現。",
    "T15n0618_001:0304a17_0": "　薄皮覆不淨，　　令不見身穢，　威儀及眾具，　　利樂翳身苦。",
    "T15n0618_001:0304a19_0": "　相似次第生，　　前後續無間，　隱蔽非常相，　　令不見身變，　施作服用受，　　攝持吾我相。",
    "T15n0618_001:0304a22_0": "　能憶念本事，　　隱身非我觀，　是諸相似相，　　修行不分別。",
    "T15n0618_001:0304a24_0": "　於彼起愛樂，　　而生功德相，　染著妄想生，　　不復樂升進。",
    "T15n0618_001:0304a26_0": "　不能取勝法，　　住過日增長；　非我相似相，　　此等不迴轉；　如是不迴轉，　　行者癡惑生。",
    "T15n0618_001:0304a29_0": "　無智住所縛，　　繫著於彼處，　樂著生諸過，　　是相今當說。",
    "T15n0618_001:0304b02_0": "　爾炎漸損壞，　　分離及交亂，　破散叵和合，　　是則住相縛。",
    "T15n0618_001:0304b04_0": "　於身不巧便，　　自生分離想；　交亂或塵碎，　　是為住所縛。",
    "T15n0618_001:0304b06_0": "　守常無異想，　　眾色不次生；　種種眾妙想，　　亦不次第起。",
    "T15n0618_001:0304b08_0": "　流出而不住，　　其身漸消減；　相或來復去，　　修行不增長。",
    "T15n0618_001:0304b10_0": "　寂止既不生，　　於身無長養；　心不起悅樂，　　是說不淨捨。",
    "T15n0618_001:0304b12_0": "　彼不清淨捨，　　所見不鮮白，　亦不能升進，　　亦復不退轉。",
    "T15n0618_001:0304b14_0": "　如戲沙門像，　　少時生悅樂。",
    "T15n0618_001:0304b15_0": "　譬如借衣服，　　亦如夢所見。",
    "T15n0618_001:0304b16_0": "　為命不清淨，　　諂曲及餘惡，　聚落知識所，　　自顯其功德。",
    "T15n0618_001:0304b18_0": "　覆藏諸過惡，　　犯罪不發露；　及餘一切縛，　　垢污修行者。",
    "T15n0618_001:0304b20_0": "　髣髴有事相，　　而便起實想；　未熟謂為熟，　　未滅想已滅；　方便不等滿，　　而欲求升進；　如部含穟苗，　　是則住所縛。",
    "T15n0618_001:0304b24_0": "　業始無方便，　　相現堅守持，　過進心矜舉，　　如是住所縛。",
    "T15n0618_001:0304b26_0": "　或有修行者，　　而起斷常見；　是見令心亂，　　則為縛所縛。",
    "T15n0618_001:0304b28_0": "　或有修行者，　　身身細微觀；　彼為住所縛，　　厭心不增長。",
    "T15n0618_001:0304c01_0": "　厭心不增進，　　不能離貪欲；　若不離貪欲，　　何從有解脫？",
    "T15n0618_001:0304c03_0": "　解脫不成就，　　終不得漏盡；　不斷諸漏者，　　則無實智慧。",
    "T15n0618_001:0304c05_0": "　於彼身念處，　　住相已分別，　受心法念處，　　如是應廣說。",
    "T15n0618_001:0304c07_0": "　修行心不悅，　　彼喜亦不生；　身無寂止樂，　　當知是住相。",
    "T15n0618_001:0304c09_0": "　修行所受獲，　　信戒聞捨慧；　常守其少分，　　是則為住相。",
    "T15n0618_001:0304c11_0": "　有住縛比丘，　　往到阿難所，　迷於所住相，　　是今當略說。",
    "T15n0618_001:0304c13_0": "　得無相三昧，　　六年住所縛，　樂欲聞所說，　　常隨逐阿難。",
    "T15n0618_001:0304c15_0": "　不能進所業，　　亦復不退轉，　住於住境界，　　不得解脫道。",
    "T15n0618_001:0304c17_0": "　不來亦不去，　　解脫已而住，　住已復解脫，　　解脫已還縛。",
    "T15n0618_001:0304c19_0": "　或有修行者，　　住在不退地，　微細煩惱起，　　而不能覺知，　不覺煩惱故，　　不能到勝處。",
    "T15n0618_001:0304c22_0": "　於地無分別，　　亦無有退過，　地諸過不起，　　如是止於住；　或於住分中，　　而失眾妙相。",
    "T15n0618_001:0304c25_0": "　眾妙相雖滅，　　意猶順彼地；　意順彼地時，　　餘分樂相生。",
    "T15n0618_001:0304c27_0": "　已有少樂故，　　心依寂止住，　因其寂止心，　　自謂作已作。",
    "T15n0618_001:0304c29_0": "　安止不具足，　　不得具足果；　無智翳心目，　　而自謂為智。",
    "T15n0618_001:0305a02_0": "　修行無智障，　　不覺所應用；　覺所應用者，　　於地能究竟。",
    "T15n0618_001:0305a04_0": "　彼住共地中，　　種種垢所污，　若使修行者，　　成就不共地，　如是知過患，　　彼終不為縛。",
    "T15n0618_001:0305a07_0": "　不識煩惱過，　　愚癡無實智；　於禪覺吉安，　　猶如象繫樹。",
    "T15n0618_001:0305a09_0": "　修行觀爾炎，　　莫知所起處；　從其所依出，　　而自不能知。",
    "T15n0618_001:0305a11_0": "　不涌亦不沒，　　不見相所起；　亦不知滅處，　　過亦無過是。",
    "T15n0618_001:0305a13_0": "　所說諸障礙，　　皆是堅住相，　謂不由彼住，　　斯非明智說。",
    "T15n0618_001:0305a15_0": "　興造諸過患，　　若干因緣縛；　能用諸對治，　　眾妙復顯說。",
    "T15n0618_001:0305a17_0": "　所尊不恭敬，　　亦不捨憍慢；　自隱覆其過，　　不向明者說。",
    "T15n0618_001:0305a19_0": "　我年既衰老，　　已為眾所棄，　或能失利養，　　令我生苦惱。",
    "T15n0618_001:0305a21_0": "　心常懷憂畏，　　深慮長歎息；　我後當死時，　　將欲作何計？",
    "T15n0618_001:0305a23_0": "　隱過心憂惱，　　愚惑作所縛；　橫自生罪累，　　失大功德海。",
    "T15n0618_001:0305a25_0": "　味著現法樂，　　貪餐黠無慧，　棄捨後世果，　　興此諸過惡。",
    "T15n0618_001:0305a27_0": "　如是諸住縛，　　所起各各異；　修行無怯劣，　　能治所應治。",
    "T15n0618_001:0305a29_0": "　怯劣無方便，　　自謂無由進；　是則甚難拔，　　如象溺深泥。",
    "T15n0618_001:0305b02_0": "　如是甚難拔，　　懈怠心所欺；　長夜沒住泥，　　熱迫而趣死。",
    "T15n0618_001:0305b04_0": "　業行煩惱報，　　為此三障覆；　無智無勢起，　　永為住所沒。",
    "T15n0618_001:0305b06_0": "　久遠積癡冥，　　業行諸煩惱，　繫縛斯等類，　　迷亂不自在。",
    "T15n0618_001:0305b08_0": "　習近諸過惡，　　遠離善功德，　令其意匆擾，　　如箭旋虛空。",
    "T15n0618_001:0305b10_0": "　蛇毒盛充滿，　　蝮蠍惡龍處，　巨海深無底，　　無澤大火聚；　盲人近彼遊，　　闇往而不見，　修行住所縛，　　其過亦如是。",
    "T15n0618_001:0305b14_0": "　住過多無量，　　升進德亦然；　如海無涯底，　　是深不可量。",
    "T15n0618_001:0305b16_0": "　世間無知障，　　真實慧為燈；　持燈無放逸，　　彼明終不滅。",
    "T15n0618_001:0305b18_0": "　善說住分過，　　縛諸無黠者；　決定知境界，　　究竟非我分。",
    "T15n0618_001:0305b20_0": "　種種過所縛，　　是縛非一相；　當知業眾緣，　　唯佛能覺了。",
    "T15n0618_001:0305b22_0": "修行方便道升進分第五",
    "T15n0618_001:0305b23_0": "　比丘安般念，　　功德住升進，　能令智慧增，　　我今次第說。",
    "T15n0618_001:0305b25_0": "　功德住已進，　　進復功德住，　是故說修行，　　功德住升進。",
    "T15n0618_001:0305b27_0": "　修行於鼻端，　　繫心令堅住，　專念諦思惟，　　正觀依風相。",
    "T15n0618_001:0305b29_0": "　入息與出息，　　繫心隨憶念；　憶念若不忘，　　是初功德住。",
    "T15n0618_001:0305c02_0": "　彼功德住已，　　復起方便求，　更求功德時，　　住則生升進。",
    "T15n0618_001:0305c04_0": "　升進等起時，　　亦生功德住，　是名住已進，　　進已功德住。",
    "T15n0618_001:0305c06_0": "　善解安般相，　　功德及諸過，　息輕重冷暖，　　軟麁與澁滑。",
    "T15n0618_001:0305c08_0": "　阿那攝般那，　　是攝持諸根，　於彼所緣境，　　攝之令寂止；　外散心數法，　　攝還義亦然，　持風來入內，　　是故說阿那，　心轉於所緣，　　止令不復轉，　心於所緣起，　　亦復制令滅。",
    "T15n0618_001:0305c14_0": "　修行觀若增，　　制之令從止；　修行若止增，　　起之令從觀。",
    "T15n0618_001:0305c16_0": "　見增則以觸，　　觸增則以見，　得證與智證，　　二增俱相攝。",
    "T15n0618_001:0305c18_0": "　修行緣不寂，　　意寂止攝來，　身中清涼起，　　滅除諸熱惱。",
    "T15n0618_001:0305c20_0": "　掉踊不靜心，　　攝之令寂止，　勤方便迴轉，　　其身悉充滿。",
    "T15n0618_001:0305c22_0": "　長養四大種，　　當知從息起；　是種復增益，　　行者報四大。",
    "T15n0618_001:0305c24_0": "　阿那力能起，　　寂止善法分；　我所大惡刺，　　亦能拔令出。",
    "T15n0618_001:0305c26_0": "　息短而漸滅，　　修行心安靜，　是故佛世尊，　　說名為阿那。",
    "T15n0618_001:0305c28_0": "　復次般那相，　　是今當略說。",
    "T15n0618_001:0305c29_0": "　毛孔諸竅處，　　先淨治息道，　前出名般那，　　始由入風起。",
    "T15n0618_001:0306a02_0": "　修行出息時，　　諸根隨所緣，　心心法俱順，　　是亦說般那。",
    "T15n0618_001:0306a04_0": "　出息歸於滅，　　乃入根本地；　正受及命終，　　斯由捨出息。",
    "T15n0618_001:0306a06_0": "　修行出息滅，　　次第阿那生，　滅盡三摩提，　　第四禪亦然。",
    "T15n0618_001:0306a08_0": "　般那既已滅，　　次第阿那生，　阿那時悕望，　　說阿世婆娑。",
    "T15n0618_001:0306a10_0": "　我觀彼死者，　　定無有是相；　彼息更生者，　　觀有如是相，　毒淤埿火蛇，　　此相似境界。",
    "T15n0618_001:0306a13_0": "　出息能攝意，　　不令隨所緣；　猶如制象鉤，　　名波世婆娑(出息有攝心義)。",
    "T15n0618_001:0306a15_0": "　捨除顛倒想，　　成就真實想，　離自在及常，　　唯為空行聚。",
    "T15n0618_001:0306a17_0": "　本無所從來，　　去亦無所至；　去來不可得，　　亦不須臾住。",
    "T15n0618_001:0306a19_0": "　慧智明見此，　　離諸知作者；　出息無作者，　　見則墮顛倒。",
    "T15n0618_001:0306a21_0": "　出息已過去，　　彼則不可見；　命斷諸息滅，　　過去亦復然。",
    "T15n0618_001:0306a23_0": "　安般諸功德，　　出息與入息，　眾物及字義，　　我已略說竟。",
    "T15n0618_001:0306a25_0": "　是種增故說，　　未曾相離用，　若為覺想亂，　　當習安般念。",
    "T15n0618_001:0306a27_0": "　已能應於數，　　則除內貪著；　於數若隨順，　　是則離不順。",
    "T15n0618_001:0306a29_0": "　志在無亂境，　　能攝諸亂想，　先數從一起，　　如是乃至十。",
    "T15n0618_001:0306b02_0": "　修行順此數，　　便得功德住，　已得功德住，　　則能求升進，　滅一切亂覺，　　佛說增上故(數門竟)。",
    "T15n0618_001:0306b05_0": "　數能滅一切，　　覺佛但言滅；　一切不死者，　　以增上故也。",
    "T15n0618_001:0306b07_0": "　內外出入息，　　去則心影隨，　決定善觀察，　　順是趣涅槃。",
    "T15n0618_001:0306b09_0": "　修行出入息，　　隨到所起處(出入息所起處同在臍)，　如是知升進，　　能離外貪著(隨門竟)。",
    "T15n0618_001:0306b11_0": "　安止極風處(極上下風際)，　三摩提等起，　　三昧既已起，　便得功德住(止門竟)。",
    "T15n0618_001:0306b13_1": "　　修行正住已，　種種觀察風，　　先觀於本處，　謂風所從起。",
    "T15n0618_001:0306b15_2": "　　此處為云那，　為一為二耶？",
    "T15n0618_001:0306b16_3": "　　冷暖悉觀察，　八種如前說。",
    "T15n0618_001:0306b17_4": "　　為總觀諸大？",
    "T15n0618_001:0306b18_0": "　唯在一種耶？",
    "T15n0618_001:0306b18_1": "　　觀時悉俱有，　以一增上說。",
    "T15n0618_001:0306b19_2": "　　修行觀風大，　造色從彼生，　　唯心與心法，　依彼造色起；　　非彼造色已，　而復有種大。",
    "T15n0618_001:0306b23_0": "　諸有入出息，　　是風名依種，　報風及長養，　　是為三種風。",
    "T15n0618_001:0306b25_0": "　或說入在前，　　出者在於後；　或說出在前，　　入者在於後，　皆有因緣故，　　彼作如是說。",
    "T15n0618_001:0306b28_0": "　如其真實義，　　慧者乃決定。",
    "T15n0618_001:0306b29_0": "　於臍處所起，　　淨治毛孔道(此報風開毛孔故名出，非出外)；　由此風義故，　　彼說出在前。",
    "T15n0618_001:0306c02_0": "　毛孔已開淨，　　入者則在前；　如人初生時，　　阿那入故起。",
    "T15n0618_001:0306c04_0": "　息風最先出，　　是故說波那(此是真實義)；　息風諸種大，　　割截不生苦。",
    "T15n0618_001:0306c06_0": "　當知彼非受，　　謂受則不然。",
    "T15n0618_001:0306c07_0": "　以彼修行者，　　不患諸斷逼；　是故出入息，　　於身復非受。",
    "T15n0618_001:0306c09_0": "　識命若斷時，　　息則不迴轉；　是則眾生數，　　必由命根起。",
    "T15n0618_001:0306c11_0": "　息則是身行，　　世尊之所說；　亦名根本依，　　眾生所由轉。",
    "T15n0618_001:0306c13_0": "　是息既已滅，　　命則無所依；　以能持命根，　　故說眾生數。",
    "T15n0618_001:0306c15_0": "　阿那般那念，　　緣風為境界；　雖曰正思惟，　　而非真實行。",
    "T15n0618_001:0306c17_0": "　一切所修觀，　　彼悉緣風起；　於觀有差別，　　次第今當說。",
    "T15n0618_001:0306c19_0": "　阿那般那念，　　分別有三種：　所謂從聞起，　　思慧與修慧。",
    "T15n0618_001:0306c21_0": "　於是安般念，　　比丘聞慧生，　一切時悉受，　　名字為境界。",
    "T15n0618_001:0306c23_0": "　境界出入息，　　正念思慧生；　當知彼緣名，　　時或復緣義。",
    "T15n0618_001:0306c25_0": "　阿那般那念，　　所起修禪慧，　悉已捨名觀，　　唯緣諸法義。",
    "T15n0618_001:0306c27_0": "　當知近境界，　　無有種種異，　亦非相續緣，　　說是等智行。",
    "T15n0618_001:0306c29_0": "　謂是安般念，　　無癡智慧性；　亦名為捨性，　　是則佛所說。",
    "T15n0618_001:0307a02_0": "　當知是慧性、　　捨根共俱生。",
    "T15n0618_001:0307a03_0": "　若使是捨性，　　則與餘共起。",
    "T15n0618_001:0307a04_0": "　欲色二有繫，　　無色無身依。",
    "T15n0618_001:0307a05_0": "　非彼最後禪，　　身密無息故。",
    "T15n0618_001:0307a06_0": "　或謂根本地，　　亦復是眷屬。",
    "T15n0618_001:0307a07_0": "　說言唯眷屬，　　非是根本地。",
    "T15n0618_001:0307a08_0": "　欲使彼捨性，　　在於根本地；　阿那般那念，　　應當在八地。",
    "T15n0618_001:0307a10_0": "　所言唯眷屬，　　如是說捨根，　知彼安般念，　　唯在於五地。",
    "T15n0618_001:0307a12_0": "　此定在五地，　　依是處迴轉；　欲中間未至，　　及後二眷屬，　最上頂四禪。",
    "T15n0618_001:0307a14_1": "　　彼雖有捨根，　無有於彼身，　　淨治毛孔道。",
    "T15n0618_001:0307a16_0": "　第四及眷屬，　　彼中說二種：　報生與長養，　　唯無有依風。",
    "T15n0618_001:0307a18_0": "　出息與入息，　　是風名為依；　以身極厚密，　　無依說二種。",
    "T15n0618_001:0307a20_0": "　佛說出入息，　　四禪正受刺；　亦言咽喉處，　　明知有所說，　是彼方便故，　　亦以禪義攝。",
    "T15n0618_001:0307a23_0": "　出息與入息，　　彼處定無有，　修行觀出息，　　上際第四禪。",
    "T15n0618_001:0307a25_0": "　已極風境界，　　於彼正憶念：　云何我是心？",
    "T15n0618_001:0307a26_1": "　　於緣究竟未？",
    "T15n0618_001:0307a27_0": "　或復更於上，　　少進重觀察；　或即於彼住，　　不作餘方便。",
    "T15n0618_001:0307a29_0": "　修行如是觀，　　則能除疑惑。",
    "T15n0618_001:0307b01_0": "　修行極風際，　　是處善觀察，　當知如是心，　　則名除疑觀(觀門竟)。",
    "T15n0618_001:0307b03_0": "　於上觀察已，　　依風還止住；　觀察所應已，　　復起餘所修。",
    "T15n0618_001:0307b05_0": "　若彼觀風心，　　於還善決定；　是說修行者，　　迴轉巧方便。",
    "T15n0618_001:0307b07_0": "　如人遊聚落，　　所作訖已歸；　修行如是觀，　　喜樂遂增長。",
    "T15n0618_001:0307b09_0": "　已捨入息念，　　安處出息緣；　亦捨出息念，　　安處入息緣。",
    "T15n0618_001:0307b11_0": "　於數已究竟，　　息去亦隨去。",
    "T15n0618_001:0307b12_0": "　如是一切種，　　亦名為迴轉。",
    "T15n0618_001:0307b13_0": "　觀察所應相，　　相相而迴轉；　種種眾事觀，　　次第轉亦然。",
    "T15n0618_001:0307b15_0": "　善於迴轉者，　　說此迴轉義，　當知是迴轉，　　修行智慧處。",
    "T15n0618_001:0307b17_0": "　從彼方便起，　　勝道現在前，　聞慧念已度，　　次第思慧生。",
    "T15n0618_001:0307b19_0": "　已捨欲界行，　　然後入修慧；　是悉名迴轉，　　世尊之所說。",
    "T15n0618_001:0307b21_0": "　從彼未至地，　　次第入初禪，　乃至第三禪，　　其轉亦如是。",
    "T15n0618_001:0307b23_0": "　第四禪眷屬，　　若彼有風者，　是亦應迴轉，　　入於根本地。",
    "T15n0618_001:0307b25_0": "　從彼起巧便，　　次第住起緣；　入出與優波，　　此六悉迴轉。",
    "T15n0618_001:0307b27_0": "　捨共方便地，　　共地現在前；　捨共方便地，　　不共現在前；　捨不共方便，　　不共現在前。",
    "T15n0618_001:0307c01_0": "　緣相方便地，　　展轉究竟地，　是名上迴轉，　　明智所稱說。",
    "T15n0618_001:0307c03_0": "(聖人、凡夫共有法，名為共地。",
    "T15n0618_001:0307c03_1": "從緣至緣，名為轉諸相。",
    "T15n0618_001:0307c03_2": "諸方便、諸地次第轉，亦如是也。",
    "T15n0618_001:0307c03_3": ")　如我智方便，　　已說迴轉義；　無垢清淨念，　　今當次第說。",
    "T15n0618_001:0307c06_0": "　如令彼修行，　　須臾抑止蓋，　是則為清淨，　　不淨非所應。",
    "T15n0618_001:0307c08_0": "　若已成就數，　　能捨內貪著，　此義應當知，　　慧者觀清淨。",
    "T15n0618_001:0307c10_0": "　隨順已成就，　　能捨外貪著，　如是正思惟，　　智者念清淨。",
    "T15n0618_001:0307c12_0": "　比丘心已住，　　不為亂所亂，　如是不動念，　　修行智清淨。",
    "T15n0618_001:0307c14_0": "　若已於風際，　　觀察離疑惑，　不復更求息，　　是則為清淨。",
    "T15n0618_001:0307c16_0": "　念地悉已竟，　　所依諸過惡，　不為則清淨，　　是說須臾頃。",
    "T15n0618_001:0307c18_0": "　阿那般那念，　　方便道所攝；　功德住升進，　　是義我已說。",
    "T15n0618_001:0307c20_0": "方便升進第五竟。",
    "T15n0618_001:0307c21_0": "修行勝道升進分第六",
    "T15n0618_001:0307c22_0": "　功德住升進，　　及餘方便攝，　修行一切地，　　共地不共地。",
    "T15n0618_001:0307c24_0": "　功德住升進，　　彼依勝道起，　種種相行義，　　今當說善聽。",
    "T15n0618_001:0307c26_0": "　挮揥既已起(心住處名)，　　修行心愛樂；　如是愛樂心，　　巧便功德住。",
    "T15n0618_001:0307c28_0": "　慧者善方便，　　起意勤修行，　如其功德住，　　是則巧方便。",
    "T15n0618_001:0308a01_0": "　將入微妙境，　　勿隨流注想，　慧者攝心住，　　如應善受持。",
    "T15n0618_001:0308a03_0": "　所住妙功德，　　澄淨無垢濁，　具足無減少，　　清淨安隱住。",
    "T15n0618_001:0308a05_0": "　淳一普鮮明，　　凝定而不動；　是緣由感有，　　時過復歸無。",
    "T15n0618_001:0308a07_0": "　色相次第起，　　種種眾相生；　修行正思惟，　　身心生喜樂。",
    "T15n0618_001:0308a09_0": "　於是功德住，　　具足攝止觀；　既能起身樂，　　心亦正安隱。",
    "T15n0618_001:0308a11_0": "　自地亦他地，　　功德住升進，　是今當略說，　　修行應分別。",
    "T15n0618_001:0308a13_0": "　修行三摩提，　　巧便隨順念；　智者開慧眼，　　說名為功德。",
    "T15n0618_001:0308a15_0": "　心足處安立，　　說名功德住；　聖道修對治，　　說名功德進。",
    "T15n0618_001:0308a17_0": "　對治諸聖行，　　功德住升進；　隨地過惡心，　　所起悉能除。",
    "T15n0618_001:0308a19_0": "　修行勤精進，　　功德利增廣，　信戒聞捨慧，　　無貪恚癡根，　欲精進慚愧，　　除喜不放逸，　悅樂念定捨，　　正智餘善法，　如是一切種，　　自地離諸垢。",
    "T15n0618_001:0308a24_0": "　其功德住立，　　即隨地對治，　是由精進力，　　助善長養心。",
    "T15n0618_001:0308a26_0": "　何於彼地中，　　種數不攝受；　功德住升進，　　自地以廣說。",
    "T15n0618_001:0308a28_0": "　自地善根力，　　他地功德生，　修行最勝義，　　此相今略說。",
    "T15n0618_001:0308b01_0": "　自地既增上，　　餘勝淨法生；　當知是功德，　　他地而升進。",
    "T15n0618_001:0308b03_0": "　無量行方便，　　一切諸度法，　種種對治相，　　他地功德起。",
    "T15n0618_001:0308b05_0": "　謂於初念處，　　三念兼已修；　煖來及頂忍，　　世間第一法。",
    "T15n0618_001:0308b07_0": "　見道思惟道，　　無學道亦修；　諸禪與神通，　　無量無色定。",
    "T15n0618_001:0308b09_0": "　正法道品分，　　究竟漏盡智；　背捨一切入，　　妙願智清淨。",
    "T15n0618_001:0308b11_0": "　身念善根力，　　乃起是諸法；　微妙功德相，　　一切隨順生。",
    "T15n0618_001:0308b13_0": "　若住繫心處，　　是則自地相；　其相起在身，　　亦現亦復觸。",
    "T15n0618_001:0308b15_0": "　有時說近果，　　有時說非近；　或復有與果，　　或空無所與。",
    "T15n0618_001:0308b17_0": "　所謂近果者，　　是相近邊住；　若彼果不近，　　當知是相遠。",
    "T15n0618_001:0308b19_0": "　若使現而觸，　　是即與果相；　雖現而不觸，　　空相無功德。",
    "T15n0618_001:0308b21_0": "　譬猶無果樹，　　華繁而無實。",
    "T15n0618_001:0308b22_0": "　如人冷渴逼，　　遠見有水火；　彼終不起觸，　　但見相亦然。",
    "T15n0618_001:0308b24_0": "　空無功德故，　　於身無快樂；　喜悅極增長，　　息樂及寂止，　身心受斯樂，　　是說與果相。",
    "T15n0618_001:0308b27_0": "　功德及餘法，　　自地與他地，　升進相迴轉，　　四種俱亦然。",
    "T15n0618_001:0308b29_0": "　一切升進相，　　殊妙種種印，　蓮花眾寶樹、　　靡麗諸器服、　光炎極顯炤，　　無量莊嚴具。",
    "T15n0618_001:0308c03_0": "　慧說為勝道，　　功德住升進，　所起諸妙相，　　我今當具說。",
    "T15n0618_001:0308c05_0": "　修行者諦聽！",
    "T15n0618_001:0308c05_1": "　　於上曼荼邏，　淳一起眾相，　　流光參然下，　清淨如頗梨；　　其光充四體，　令身極柔軟，　　又復從身出。",
    "T15n0618_001:0308c09_0": "　漸漸稍流下，　　隨其善根力，　遠近無定相。",
    "T15n0618_001:0308c10_1": "　　彼成曼荼邏，　勢極還本處。",
    "T15n0618_001:0308c11_2": "　　根本種性中，　其相三階起。",
    "T15n0618_001:0308c12_3": "　　功德住五相，　功德進五相。",
    "T15n0618_001:0308c13_4": "　　不壞功德二，　半壞功德二，　　盡壞功德一。",
    "T15n0618_001:0308c15_0": "　復還繫心處，　　住本種性已。",
    "T15n0618_001:0308c16_0": "　流散遍十方(十相生)，　　功德十相上(十相各生十相)，　各復一相現，　　又於流散邊，　生諸深妙相；　　於彼深妙際，　復生深妙相。",
    "T15n0618_001:0308c19_1": "　　上下輪諸相，　亦復如是現。",
    "T15n0618_001:0308c20_2": "　　於彼三階處，　種種雜相生，　　自相各已滅，　唯彼總相住。",
    "T15n0618_001:0308c22_3": "　　諸雜既已無，　寂靜行迴轉，　　此三曼荼邏，　境分猶不移。",
    "T15n0618_001:0308c24_4": "　　順本功德住，　自體如前說。",
    "T15n0618_001:0308c25_5": "　　入息三摩提，　遍充滿下方；　　出息三摩提，　遍充滿上方。",
    "T15n0618_001:0308c27_6": "　　二俱滿十方，　正受妙甚深，　　如是隨意者，　是謂法自在。",
    "T15n0618_001:0308c29_7": "　　清淨繫心處，　無法而不求，　　既生有長養，　成就諸功德，　　如天曼陀樹，　曼陀池生長。",
    "T15n0618_001:0309a03_8": "　　功德住升進，　種種眾妙相，　　是義我已說，　修行善守持。",
    "T15n0618_001:0309a06_0": "勝道升進第六竟。",
    "T15n0618_001:0309a07_0": "修行方便道安般念決定分第七",
    "T15n0618_001:0309a08_0": "　已說升進法，　　所攝諸功德；　修行決定分，　　是今次第說。",
    "T15n0618_001:0309a10_0": "　善於出息念，　　入息俱亦然。",
    "T15n0618_001:0309a11_0": "　出入諦思惟，　　分別具明了；　此則決定分，　　世尊之所說。",
    "T15n0618_001:0309a13_0": "　一切諸善根，　　各各盡自相，　最勝無上智，　　說名為決定。",
    "T15n0618_001:0309a15_0": "　彼諸修行者，　　安住決定分，　出息入息時，　　正觀無常相。",
    "T15n0618_001:0309a17_0": "　息法次第生，　　展轉更相因；　乃至眾緣合，　　起時不暫停。",
    "T15n0618_001:0309a19_0": "　當知和合法，　　是性速朽滅；　法從因緣起，　　性羸故無常。",
    "T15n0618_001:0309a21_0": "　一切眾緣力，　　是法乃得生；　虛妄無堅固，　　速起而速滅。",
    "T15n0618_001:0309a23_0": "　非常毒所毒，　　其性不久住，　修行如是觀，　　此則決定念。",
    "T15n0618_001:0309a25_0": "　譬如運行天，　　息變疾於彼；　決定無常想，　　修行趣涅槃。",
    "T15n0618_001:0309a27_0": "　非出息未滅，　　而有入息生；　非入息未滅，　　而有出息生；　如是諦觀察，　　修行決定分。",
    "T15n0618_001:0309b01_0": "　麁澁利刺生，　　種種苦逼相；　謂息出與入，　　一切時迫切。",
    "T15n0618_001:0309b03_0": "　於息能覺了，　　具足眾苦相；　如是諦思惟，　　說名為決定。",
    "T15n0618_001:0309b05_0": "　自相無堅固，　　寂滅空無我；　因緣力所起，　　從緣起故滅。",
    "T15n0618_001:0309b07_0": "　捨利有我相，　　常住不變易；　如是顛倒行，　　一切悉遠離；　唯作真實觀，　　是名為決定。",
    "T15n0618_001:0309b10_0": "　非我無牢固，　　亦無有自在；　非彼出入息，　　曾有覺知相；　諦知無我故，　　是說為決定。",
    "T15n0618_001:0309b13_0": "　當知是智相，　　相似聖行名；　此則為方便，　　非彼真實行。",
    "T15n0618_001:0309b15_0": "　比丘安般念，　　雜想覺所亂；　既亂心不悅，　　應當從數起。",
    "T15n0618_001:0309b17_0": "　或從入息數，　　或從出思數，　思亂覺觀想，　　由是究竟離。",
    "T15n0618_001:0309b19_0": "　慧者於入息，　　繫心行數時，　一入數為一，　　不雜數出息，　專念不亂數，　　如是乃至十。",
    "T15n0618_001:0309b22_0": "　捨彼十出息，　　從此得決定；　此則說具足，　　成就根本數。",
    "T15n0618_001:0309b24_0": "　更有餘數法，　　修行方便起。",
    "T15n0618_001:0309b25_0": "　若於根本數，　　不能起決定，　促息使易覺，　　方便令心生。",
    "T15n0618_001:0309b27_0": "　當捨二出息，　　然後數入一；　定意心不亂，　　第二數成就。",
    "T15n0618_001:0309b29_0": "　若於二方便，　　猶不起決定，　乃至越十出，　　然後數入一。",
    "T15n0618_001:0309c02_0": "　正念心不亂，　　次第至具足，　是說修行者，　　十種數成就。",
    "T15n0618_001:0309c04_0": "　如上十種法，　　是則數究竟；　於上更復捨，　　增數非修行。",
    "T15n0618_001:0309c06_0": "　修行如是數，　　是則數法成；　成已應當捨，　　復進餘方便。",
    "T15n0618_001:0309c08_0": "　修行於數法，　　若復不成就，　應更如前說，　　還從初數起。",
    "T15n0618_001:0309c10_0": "　方便成數法，　　便得決定分；　數法已成就，　　慧者心隨順。",
    "T15n0618_001:0309c12_0": "　六種如前說，　　修行正方便，　修行於六種，　　疾生厭離想，　不樂著生死，　　勤憂斷煩惱。",
    "T15n0618_001:0309c15_0": "　修行心遠離，　　一切有為法，　當知是離欲，　　清淨決定分。",
    "T15n0618_001:0309c17_0": "　或說長在前，　　或說短在前，　如其決定義，　　今當次第說。",
    "T15n0618_001:0309c19_0": "　謂出息始起，　　說言短在前，　是說非所應，　　勢漸增進故。",
    "T15n0618_001:0309c21_0": "　息去漸久遠，　　乃至未還間，　當知盡是長，　　謂短則不然。",
    "T15n0618_001:0309c23_0": "　出息漸增長，　　未到究竟處，　是中所觀察，　　說名長中短。",
    "T15n0618_001:0309c25_0": "　一心勤方便，　　專念正思惟，　增長至究竟，　　說名長中長。",
    "T15n0618_001:0309c27_0": "　觀已風迴轉，　　捨離餘求想，　然後得決定，　　此則短中長。",
    "T15n0618_001:0309c29_0": "　入息極短時，　　還到所起處，　於是所觀察，　　說名短中短。",
    "T15n0618_001:0310a02_0": "　如是正思惟，　　修行善明了，　已得決定分，　　復進餘方便。",
    "T15n0618_001:0310a04_0": "　滿身遍覺知，　　出入身行息，　修行如是覺，　　則為決定分。",
    "T15n0618_001:0310a06_0": "　譬如火熾然，　　光炎則長遠；　薪盡火將滅，　　光炎還漸短；　若更增益薪，　　光炎普周遍；　勢盡乃歸滅；　　四種風亦然。",
    "T15n0618_001:0310a10_0": "　或說於長短，　　內外互立名；　或二俱長短，　　如是種種說。",
    "T15n0618_001:0310a12_0": "　如彼汲深井，　　瓶下轉就遠；　既攝令還上，　　訖至復之短。",
    "T15n0618_001:0310a14_0": "　譬如仰射空，　　矢發疾無閡，　其去漸高遠，　　勢極還自下。",
    "T15n0618_001:0310a16_0": "　修行正思惟，　　觀察依風相，　初遠然後近，　　長短義亦然。",
    "T15n0618_001:0310a18_0": "　猶如牽旋輪，　　屈伸互往來，　往遠名為長，　　來近則為短；　息風迭出入，　　長短亦復然。",
    "T15n0618_001:0310a21_0": "　譬彼真諦觀，　　先苦而後集；　觀息亦如是，　　先長然後短。",
    "T15n0618_001:0310a23_0": "　若初禪息短，　　第二禪息長，　以違正受義，　　是說則不然。",
    "T15n0618_001:0310a25_0": "　於彼初禪中，　　息風勢極遠；　第二禪息短，　　正受漸差別；　滿身遍覺知，　　則依第三禪；　最後身行息，　　以離毛孔故。",
    "T15n0618_001:0310a29_0": "　此說諸三昧，　　隨順功德相，　修行安住彼，　　不為覺想亂。",
    "T15n0618_001:0310b02_0": "　何故初禪中，　　唯說長無短？",
    "T15n0618_001:0310b03_0": "　不捨諸所依，　　由是故息長。",
    "T15n0618_001:0310b04_0": "　彼以覺想力，　　能令息去長；　第二捨諸依，　　勢羸故息短。",
    "T15n0618_001:0310b06_0": "　甚深修多羅，　　佛說山頂泉，　涓流勢不遠，　　餘處無來故。",
    "T15n0618_001:0310b08_0": "　如彼山頂喻，　　第二依亦然，　唯從其處起，　　是終不能遠。",
    "T15n0618_001:0310b10_0": "　彼說健士夫，　　負重而上山，　竭力令氣奔，　　息風急迴轉，　既到安隱處，　　其息乃調適；　是喻說彼息，　　前短而後長。",
    "T15n0618_001:0310b14_0": "　所說健士夫，　　負重而上山，　以身力方便，　　是乃令息長。",
    "T15n0618_001:0310b16_0": "　如彼劣方便，　　不自力負重；　以無力方便，　　息微故不遠。",
    "T15n0618_001:0310b18_0": "　譬如壯夫射，　　能令箭極遠；　劣力無方便，　　勢弱去則近。",
    "T15n0618_001:0310b20_0": "　此喻應當知，　　是說長短義。",
    "T15n0618_001:0310b21_0": "　修行細微覺，　　一切諦明了，　如是十六分，　　悉名為決定。",
    "T15n0618_001:0310b23_0": "　如方便升進，　　分別功德住，　決定安般念，　　亦應如是說。",
    "T15n0618_001:0310b25_0": "　如彼所未說，　　諸餘功德住；　是故我當說，　　如其決定分。",
    "T15n0618_001:0310b27_0": "　觀察風所起，　　根本極清淨；　修行微妙相，　　則於是處現。",
    "T15n0618_001:0310b29_0": "　於彼究竟處，　　摩尼寶三昧；　當知此功德，　　方便根本生。",
    "T15n0618_001:0310c02_0": "　已說妙方便，　　根本決定分，　餘深正受相，　　一切如前說。",
    "T15n0618_001:0310c04_0": "方便決定分竟。",
    "T15n0618_001:0310c05_0": "修行方便勝道決定分第八",
    "T15n0618_001:0310c06_0": "　已說方便道，　　所攝決定分；　勝道決定相，　　是今我當說。",
    "T15n0618_001:0310c08_0": "　修行善決定，　　繫心處堅固(謂爾炎也)；　身受與心法，　　於是正觀察。",
    "T15n0618_001:0310c10_0": "　說有六種因，　　是能成就果，　成壞各三種(成熟熟亦壞也)，　修行決定相。",
    "T15n0618_001:0310c12_1": "　　於是六種因，　方便善觀察；　　是則能次第，　疾得諸漏盡。",
    "T15n0618_001:0310c14_2": "　　復更有餘因，　種種成壞事；　　如是多無量，　我今當略說。",
    "T15n0618_001:0310c16_3": "　　何等為修行？",
    "T15n0618_001:0310c17_0": "　水種所壞相，　　謂七日死屍，　毀變相已現。",
    "T15n0618_001:0310c18_1": "　　彼彼諸死屍，　青黑瘀爛壞；　　已壞膿血流，　惡汁相澆漫；　　潰漏若分離，　雜惡極臭穢。",
    "T15n0618_001:0310c21_2": "　　是悉水所壞，　內身俱亦然，　　乃至劫成敗，　斯由水大力。",
    "T15n0618_001:0310c23_3": "　　水輪極沸湧，　大地皆瀸壞；　　從彼三禪際，　周匝水來下；　　洪注極漂蕩，　有物皆消盡。",
    "T15n0618_001:0310c26_4": "　　一切情識類，　百穀及藂林，　　土地地所生，　悉為水所壞。",
    "T15n0618_001:0310c28_5": "　　眾生水所壞，　是皆依宿業，　　如上水災相，　無垢決定說。",
    "T15n0618_001:0311a01_6": "　　此諸一切種，　皆從三昧地，　　修行果所起，　當知是決定。",
    "T15n0618_001:0311a03_7": "　　修行善繫心，　安住三摩提，　　是能於所緣，　明見彼種相。",
    "T15n0618_001:0311a05_8": "　　此地熟時熟，(亦義言壞，此地能壞煩惱時見壞相。",
    "T15n0618_001:0311a06_9": ")　充滿境界海。",
    "T15n0618_001:0311a07_10": "　　修行所見壞，　水大決定相，　　火大所壞相，　今當說善聽。",
    "T15n0618_001:0311a09_11": "　　識類非識類，　斯亦如上說。",
    "T15n0618_001:0311a10_12": "　　及自現火然，　一切皆消盡；　　乃至劫成敗，　世界悉灰滅。",
    "T15n0618_001:0311a12_13": "　　於彼火輪處，　熾炎大火起；　　亦從二禪際，　彌滿悉雨火。",
    "T15n0618_001:0311a14_14": "　　盛火普周遍，　世界俱洞然；　　於彼三昧地，　正觀思惟起。",
    "T15n0618_001:0311a16_15": "　　修行見此變，　火壞決定相，　風大所壞相，　　今當次第說，　如上諸種類，　　悉為風所壞。",
    "T15n0618_001:0311a20_0": "　大地及須彌，　　分散若粉塵，　一切盡磨滅，　　是皆風大力。",
    "T15n0618_001:0311a22_0": "　上際第四禪，　　下極風輪界，　災風從彼起，　　其中皆散壞。",
    "T15n0618_001:0311a24_0": "　一切風所壞，　　智者見真實；　如是正思惟，　　風壞決定相。",
    "T15n0618_001:0311a26_0": "　云何彼修行，　　常起深憂厭？",
    "T15n0618_001:0311a27_0": "　於前見苦法，　　隨憶念不忘。",
    "T15n0618_001:0311a28_0": "　八苦大地獄，　　各增十六分，　彼彼眾苦類，　　無量邊地獄，　眾生生彼處，　　隨行受眾苦。",
    "T15n0618_001:0311b02_0": "　我於此惡道，　　未離或牽來，　如八大地獄，　　誰能盡稱說，　其中無量苦，　　難可得邊際。",
    "T15n0618_001:0311b05_0": "　設人有百頭，　　頭各有百舌，　欲說地獄苦，　　窮劫不能盡。",
    "T15n0618_001:0311b07_0": "　如愚黠地經，　　唯佛善分別；　我悉能究竟，　　無有能測者。",
    "T15n0618_001:0311b09_0": "　輪迴苦毒海，　　往返無量劫，　顛倒不善行，　　致此大苦果。",
    "T15n0618_001:0311b11_0": "　自見宿命時，　　是痛曾悉經；　修行憶本苦，　　便得順涅槃。",
    "T15n0618_001:0311b13_0": "　闇冥心增上，　　畜生不淨業，　受癡不愛果，　　種種苦報身。",
    "T15n0618_001:0311b15_0": "　九萬九千種，　　形類各別異。",
    "T15n0618_001:0311b16_0": "　空行水陸性，　　蚑行蠕動類，　隨業各受生，　　宛轉此劇處，　一切諸畜生，　　展轉相殘食。",
    "T15n0618_001:0311b19_0": "　我以愚癡故，　　悉增受此苦；　顧此而懷懼，　　心與厭患俱。",
    "T15n0618_001:0311b21_0": "　修行深憂厭，　　則於苦決定；　修行已如是，　　方便生厭離。",
    "T15n0618_001:0311b23_0": "　又復自憶念：　　餓鬼無量苦，　咽細如針孔，　　巨身如沃焦，　於此無數劫，　　飢渴極熱惱，　見天降甘雨，　　欲飲成炭火。",
    "T15n0618_001:0311b27_0": "　如彼四大海，　　深廣無崖底，　飲之令悉盡，　　不能止飢渴。",
    "T15n0618_001:0311b29_0": "　裸形被長髮，　　狀燒多羅樹，　於中甚久長，　　受此種種苦。",
    "T15n0618_001:0311c02_0": "　業風飄東西，　　吹身令碎折；　亦如狂飈起，　　摧破久枯樹。",
    "T15n0618_001:0311c04_0": "　我積慳貪行，　　不習惠施業，　故生餓鬼處，　　受此諸苦痛。",
    "T15n0618_001:0311c06_0": "　三昧境界地，　　修行思惟起，　種種別觀察，　　便得不放逸。",
    "T15n0618_001:0311c08_0": "　雖未斷煩惱，　　見此眾苦迫，　楚毒深憂懼，　　極厭生死苦。",
    "T15n0618_001:0311c10_0": "　既厭能離欲，　　如觀掌中寶；　貪欲既已離，　　便速得解脫。",
    "T15n0618_001:0311c12_0": "　譬如香美食，　　其中有蠱毒；　種種生死味，　　雜苦亦如是。",
    "T15n0618_001:0311c14_0": "　亦如篋盛蛇，　　有人負自隨；　若能覺棄捨，　　不為毒所中。",
    "T15n0618_001:0311c16_0": "　身亦復如是，　　四大為毒蛇；　智者能捨離，　　不為彼所害。",
    "T15n0618_001:0311c18_0": "　如愚執火炬，　　急持即自燒；　明人知時捨，　　不為火所焚。",
    "T15n0618_001:0311c20_0": "　樂著生死者，　　災炎常熾然；　若能覺捨離，　　不為火所焚。",
    "T15n0618_001:0311c22_0": "　譬諸恐怖處，　　亦如被燒舍，　蚖蛇毒[口*赦]聚，　　生死畏過是。",
    "T15n0618_001:0311c24_0": "　譬猶空聚落，　　又如彼虛器，　諸法空無我，　　真實性亦然。",
    "T15n0618_001:0311c26_0": "　此三惡道中，　　如是苦無量，　雖天有喜樂，　　是亦為大苦。",
    "T15n0618_001:0311c28_0": "　譬彼盛火然，　　貪愛熾如是，　久處在天上，　　常為欲火焚。",
    "T15n0618_001:0312a01_0": "　自憶忉利天，　　安處善法坐；　天女侍供養，　　無量極快樂。",
    "T15n0618_001:0312a03_0": "　四園列寶樹，　　花果妙莊嚴；　隨意五所欲，　　一切曾悉受。",
    "T15n0618_001:0312a05_0": "　時乘白龍象，　　遊觀諸浴池；　縱意林流間，　　迴顧彌日夕。",
    "T15n0618_001:0312a07_0": "　食必須陀味，　　飲則甘曼陀；　充實無疑患，　　受樂如大海。",
    "T15n0618_001:0312a09_0": "　又處內勝堂，　　天女進音樂，　妖艶極姿態，　　光色曜心目；　妙音六萬種，　　常聞美軟聲；　耳目隨彼轉，　　令我心醉冥。",
    "T15n0618_001:0312a13_0": "　諸天發微歌，　　聲與絃管諧，　偃臥聽音樂，　　寤寐皆憘悅，　諸根迴五欲，　　猶如旋火輪。",
    "T15n0618_001:0312a16_0": "　須彌山王頂，　　安處快自在，　百一眾雜寶，　　間錯莊嚴地；　諸天共娛樂，　　經歷甚久長。",
    "T15n0618_001:0312a19_0": "　觸彼五境界，　　發動五情根，　一切悉奇特，　　皆是快樂因。",
    "T15n0618_001:0312a21_0": "　諸天共器食，　　隨福有差別；　見此異色時，　　心則生憂惱。",
    "T15n0618_001:0312a23_0": "　如是極愁慘，　　猶如地獄苦。",
    "T15n0618_001:0312a24_0": "　食此不淨飯，　　低頭內慚恥，　悔責本宿業，　　令我致此苦。",
    "T15n0618_001:0312a26_0": "　諸天阿修羅，　　自守貪彼利，　由是興諍怒，　　畏死大恐懼。",
    "T15n0618_001:0312a28_0": "　或為天給使，　　或復極貧窶，　我雖生天上，　　無異惡道苦。",
    "T15n0618_001:0312b01_0": "　於彼恒樂處，　　衰死二五相；　是相及命終，　　爾時最大苦。",
    "T15n0618_001:0312b03_0": "　方欲恣所樂，　　五衰忽然至；　若見是相時，　　愁怖不自安。",
    "T15n0618_001:0312b05_0": "　天眼卒便瞬，　　浴已水著身，　一切妙境界，　　其心不喜樂。",
    "T15n0618_001:0312b07_0": "　千種樂自然，　　加陵頻伽音；　今則寂無聲，　　當知七日死。",
    "T15n0618_001:0312b09_0": "　玉女悉捨去，　　餘天共從事；　見已生熱惱，　　命終入地獄。",
    "T15n0618_001:0312b11_0": "　唯有賢聖人，　　了達無常變，　解脫生死苦。",
    "T15n0618_001:0312b12_1": "　　凡夫為燒然，　腋下流汗出，　　衣服卒垢膩；　見已大恐怖，　　是則淨業盡；　華冠常鮮嚴，　　而今忽萎熟；　身體本光澤，　　一朝頓枯悴；　常所愛樂坐，　　今惡不復樂；　是五惡瑞現，　　當知死時至。",
    "T15n0618_001:0312b19_0": "　唯有見諦者，　　無此諸惡相，　我今說比丘，　　於是增厭患(梵本中無此一偈)。",
    "T15n0618_001:0312b21_0": "　諸天及天處，　　衰變不久住；　明智修行者，　　見斯無常變。",
    "T15n0618_001:0312b23_0": "　四寶須彌王，　　真金山圍遶，　修行慧眼淨，　　見此悉融消。",
    "T15n0618_001:0312b25_0": "　又諸大鐵圍，　　周匝四天下，　消壞非常相，　　行者見明了。",
    "T15n0618_001:0312b27_0": "　修行於天上，　　如是觀察己，　復於人道中，　　思惟正憶念。",
    "T15n0618_001:0312b29_0": "　或時犯王法，　　斬截身手足，　拷掠極楚毒，　　我悉遍經歷。",
    "T15n0618_001:0312c02_0": "　親戚永別離，　　悲戀為墮淚；　設集著一處，　　過於四大海。",
    "T15n0618_001:0312c04_0": "　計我從本來，　　人中所受生，　白骨悉積聚，　　高廣喻須彌；　流迴三惡道，　　楚毒無過者。",
    "T15n0618_001:0312c07_0": "　人天所受苦，　　是亦多無量，　欲廣分別說，　　窮劫不能盡。",
    "T15n0618_001:0312c09_0": "　三昧境界地，　　思惟所生果，　觀察善明了，　　修行深憂厭。",
    "T15n0618_001:0312c11_0": "　我雖捨家業，　　不能成道果；　自謂為出家，　　未出生死獄。",
    "T15n0618_001:0312c13_0": "　我雖棄恩愛，　　名曰捨所生，　而不能免離，　　癡愛業父母。",
    "T15n0618_001:0312c15_0": "　徒自為人子，　　不從佛法生；　外假聖法衣，　　力不離癡惑。",
    "T15n0618_001:0312c17_0": "　捨彼五欲利，　　依止出家業，　而於佛法中，　　不獲少功德。",
    "T15n0618_001:0312c19_0": "　雖捨內貪著，　　而不得出要；　四念未成就，　　何從得心樂？",
    "T15n0618_001:0312c21_0": "　剃髮毀形好，　　而不捨憍慢，　空失欲味歡，　　不得禪悅樂。",
    "T15n0618_001:0312c23_0": "　於五無間業，　　未能定不起；　譬如無舟梁，　　而欲越深水。",
    "T15n0618_001:0312c25_0": "　未入決定聚，　　復無生天業，　無明覆心眼，　　永沒生死淵。",
    "T15n0618_001:0312c27_0": "　應勤業所務，　　無有無作果，　作者終不喪，　　修行宜善思。",
    "T15n0618_001:0312c29_0": "　常受人信施，　　侵彼肌體分；　謂我有功德，　　自顧空無實。",
    "T15n0618_001:0313a02_0": "　由此利養心，　　翳我善功德；　深思剋骨苦，　　即時興厭離。",
    "T15n0618_001:0313a04_0": "　未脫諸惡趣，　　顛倒見所縛，　不向平等路，　　牟尼一乘道。",
    "T15n0618_001:0313a06_0": "　得生難得趣，　　諸根悉具足，　值佛興于世，　　又得聞正法，　而不捨苦器，　　未渡貪欲海，　拔刀五惡賊，　　是亦未摧滅。",
    "T15n0618_001:0313a10_0": "　如是正觀時，　　修行向解脫；　作是憂厭相，　　則便生決定。",
    "T15n0618_001:0313a12_0": "　身為不淨器，　　三十六充滿；　譬如大地種，　　生育眾雜類。",
    "T15n0618_001:0313a14_0": "　身為隱覆聚，　　亦常假澡浴，　聚沫撮摩法，　　不久必當滅。",
    "T15n0618_001:0313a16_0": "　譬如毒蛇篋，　　四大篋亦然，　八萬蟲中舍，　　常共競侵食。",
    "T15n0618_001:0313a18_0": "　是身為災宅，　　四百四病惱；　種種苦不淨，　　一切內充滿。",
    "T15n0618_001:0313a20_0": "　譬如故空舍，　　亦如丘塚間，　坏器無堅固，　　說身亦復然。",
    "T15n0618_001:0313a22_0": "　無量眾惡聚，　　虛妄非真實，　顛倒起貪著，　　長夜嬰楚毒。",
    "T15n0618_001:0313a24_0": "　將復處胞胎，　　數數受生苦，　不見真實法，　　生死輪常轉。",
    "T15n0618_001:0313a26_0": "　始受迦羅邏，　　次生泡肉段，　漸厚成肢節，　　五種胞胎苦。",
    "T15n0618_001:0313a28_0": "　幽閉無日獄，　　生熟藏所迫；　長養於行廁，　　臭悶不淨苦。",
    "T15n0618_001:0313b01_0": "　出胎受生苦，　　輪轉老病死，　一切諸陰起，　　三相所迫切。",
    "T15n0618_001:0313b03_0": "　觀色如聚沫，　　受如水上泡，　想如春時炎，　　眾行如芭蕉，　識種猶如幻，　　虛妄無真實。",
    "T15n0618_001:0313b06_0": "　逼迫是苦相，　　因緣是集相，　寂靜滅盡相，　　出要是道相。",
    "T15n0618_001:0313b08_0": "　於此四聖諦，　　修行漸觀察，　思惟十六行，　　解脫生死苦。",
    "T15n0618_001:0313b10_0": "　略說一切法，　　自相及共相，　明知決定義，　　修行正觀察。",
    "T15n0618_001:0313b12_0": "　修行然慧燈，　　正觀四真諦，　能斷惡趣分，　　離諸受胎苦，　不復樂受身，　　嬰世之苦惱。",
    "T15n0618_001:0313b15_0": "　捨除利養行，　　獨處修遠離。",
    "T15n0618_001:0313b16_0": "　已能修厭離，　　不味生天樂；　況復著人間，　　忍受諸苦痛。",
    "T15n0618_001:0313b18_0": "　觀種如毒蛇，　　陰為五怨賊；　自覺貪欲患，　　長夜密侵害。",
    "T15n0618_001:0313b20_0": "　六根如空聚，　　塵賊競來集，　於此內外入，　　修行真實觀。",
    "T15n0618_001:0313b22_0": "　見愛如大河，　　涅槃如彼岸；　修行慧眼淨，　　觀法空無我。",
    "T15n0618_001:0313b24_0": "　如是知真實，　　不樂處三有。",
    "T15n0618_001:0313b25_0": "　明見諸法者，　　略說三成相，　及前說三壞，　　方便勤修習，　次第相行義，　　是今當更說。",
    "T15n0618_001:0313b28_0": "　一色種種觀，　　一一四種因，　決定知因果，　　究竟身念處。",
    "T15n0618_001:0313c01_0": "　受與心相應，　　觀時惟自體，　因緣果無量，　　其相同種性，　修行思惟起，　　悉依所依現。",
    "T15n0618_001:0313c04_0": "　心猶不調馬，　　如幻如猨猴，　無量因緣相，　　一切現所依。",
    "T15n0618_001:0313c06_0": "　二陰空無我，　　次合觀想色，　想合受與識，　　行二亦如是。",
    "T15n0618_001:0313c08_0": "　次第想色受，　　想色識亦然，　分別想受識，　　行三同想說。",
    "T15n0618_001:0313c10_0": "　四五漸和合，　　思惟壞自相，　總緣五盛陰，　　七處三種觀。",
    "T15n0618_001:0313c12_0": "　悅樂廣境界，　　還滅觀生滅，　一念見真實，　　具足法念處。",
    "T15n0618_001:0313c14_0": "　正觀陰種相，　　如化夢水月，　定慧轉增廣，　　彼則煖法生。",
    "T15n0618_001:0313c16_0": "　其心極寂靜，　　總見五陰相，　自身欲火燒，　　三界盡熾然。",
    "T15n0618_001:0313c18_0": "　諸相三三昧，　　正向解脫門，　初觀四聖諦，　　真實十六行。",
    "T15n0618_001:0313c20_0": "　成就煖法已，　　增進真實觀，　見佛身相好，　　無量諸功德，　第一寂滅法，　　清淨離煩惱。",
    "T15n0618_001:0313c23_0": "　聖眾功德海，　　甚深無崖底，　種種微妙相，　　現身及境界。",
    "T15n0618_001:0313c25_0": "　見已心歡喜，　　頂法具足相。",
    "T15n0618_001:0313c26_0": "　增進生法忍，　　五趣現境界。",
    "T15n0618_001:0313c27_0": "　惡道熾然滅，　　遊息清涼處，　中住經生死，　　最上唯一心。",
    "T15n0618_001:0313c29_0": "　先觀無量苦，　　次見苦種生，　種轉增廣大，　　漸見苦集滅，　滅已然後觀，　　八聖平等道。",
    "T15n0618_001:0314a03_0": "　變滅無常相，　　麁澁逼迫苦，　空寂無眾生，　　不自在無我。",
    "T15n0618_001:0314a05_0": "　苦種是因緣，　　眾緣合為集；　種生故說起，　　興果名為緣。",
    "T15n0618_001:0314a07_0": "　苦集盡故滅，　　滅靜說寂止；　清淨離三有，　　覺說為妙出。",
    "T15n0618_001:0314a09_0": "　徑路是道相，　　平直說正義；　進向謂之趣，　　乘出故說乘。",
    "T15n0618_001:0314a11_0": "　四諦十六行，　　具足真實觀，　忍法次第生，　　世間第一法。",
    "T15n0618_001:0314a13_0": "　聖行正受地，　　得是三決定，　見道思惟道，　　次第漸究竟。",
    "T15n0618_001:0314a15_0": "　一切微妙相，　　各各隨地起，　成就實智慧，　　具足諸功德。",
    "T15n0618_001:0314a17_0": "　當知上所說，　　修行決定分，　諸有明智者，　　應作正方便，　信勤勿懈怠，　　常起欲慚愧。",
    "T15n0618_001:0314a20_0": "　於諸梵行者，　　常當愛恭敬；　自守修淨戒，　　威儀令安諦。",
    "T15n0618_001:0314a22_0": "　假使得利養，　　少欲知止足；　易滿亦易養，　　適身知量食；　亦如人膏車，　　不為貪味故。",
    "T15n0618_001:0314a25_0": "　曉了一切有，　　所生悉過患；　思惟善觀察，　　三有如火然。",
    "T15n0618_001:0314a27_0": "　如彼重病人，　　信受醫方療；　聞善知識說，　　觀察諦思惟。",
    "T15n0618_001:0314a29_0": "　常以清淨心，　　繫身莫放逸；　寂嘿少言說，　　宴坐思實義。",
    "T15n0618_001:0314b02_0": "　丘壙林樹間，　　閑居修遠離；　無事樂山巖，　　窟中露地坐，　樹下敷草葉，　　如是清淨住，　修行內思惟，　　勤習無休懈。",
    "T15n0618_001:0314b06_0": "　專精求己利，　　遠離退住過，　必能得升進，　　決定功德分，　修行勤方便，　　具足諸善根。",
    "T15n0618_001:0314b09_0": "　我以少慧力，　　略說諸法性，　如其究竟義，　　十力智境界。",
    "T15n0618_001:0314b10_1": "◎達摩多羅禪經卷上"
}