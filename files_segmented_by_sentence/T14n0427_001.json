{
    "T14n0427_001:0072b03_0": "佛說八吉祥神呪經",
    "T14n0427_001:0072b05_0": "吳月氏優婆塞支謙譯",
    "T14n0427_001:0072b06_0": "聞如是：一時，佛在羅閱祇耆闍崛山中，與千二百五十比丘俱，菩薩千人皆彌勒等。",
    "T14n0427_001:0072b07_1": "佛告賢者舍利弗及諸比丘：「皆一心聽！」",
    "T14n0427_001:0072b08_2": "佛告賢者舍利弗：「東方去是一恒沙，有佛名安隱囑累滿具足王如來、至真、無所著、最正覺，今現在說法，其世界名曰滿所願聚。",
    "T14n0427_001:0072b11_3": "「去是二恒沙，有佛名紺琉璃具足王如來、無所著、最正覺，今現在說法，其世界名曰慈哀光明。",
    "T14n0427_001:0072b13_4": "「去是三恒沙，有佛名勸助眾善具足王如來、無所著、最正覺，今現在說法，其世界名曰歡喜快樂。",
    "T14n0427_001:0072b16_0": "「去是四恒沙，有佛名曰無憂德具足王如來、無所著、最正覺，今現在說法，其世界名曰一切樂入。",
    "T14n0427_001:0072b18_1": "「去是五恒沙，有佛名藥師具足王如來、無所著、最正覺，今現在說法，其世界名曰滿一切珍寶法。",
    "T14n0427_001:0072b20_2": "「去是六恒沙，有佛名曰蓮華具足王如來、無所著、最正覺，今現在說法，其世界名曰滿香名聞。",
    "T14n0427_001:0072b22_3": "「去是七恒沙，有佛名算擇合會具足王如來、無所著、最正覺，今現在說法，其世界名曰一切解說音聲遠聞。",
    "T14n0427_001:0072b24_4": "「去是八恒沙，有佛名解散一切縛具足王如來、無所著、最正覺，今現在說法，其世界名曰一切解脫。」",
    "T14n0427_001:0072b28_0": "佛告賢者舍利弗：「此諸佛如來、無所著、過四道不受、最正覺，其國土清淨，無五濁、無愛欲、無意垢。",
    "T14n0427_001:0072c01_1": "若有善男子、善女人，聞此八佛及國土名，受持奉行諷誦，廣為他人解說其義者，終不愚癡，口之所言，無有失誤，相好具足，無所缺減，無央數年不為乏少。",
    "T14n0427_001:0072c04_2": "「是人終不墮太山地獄、餓鬼、畜生中也，是人終不望取羅漢、辟支佛道而般泥洹，必當逮得無上平等之道，常遇陀隣尼，常行菩薩道，得功德無量。",
    "T14n0427_001:0072c08_0": "「第一四天王常擁護之，不為縣官所拘錄，不為盜賊所中傷，不為天龍、鬼神所觸嬈，閱叉鬼神、蠱道鬼神、若人、若非人，皆不能害殺得其便也，除其宿命不請。",
    "T14n0427_001:0072c11_1": "「若有疾病、水火、烏鳴、惡夢、諸魔所嬈，恐怖衣毛竪時，常當讀是八吉祥神呪經呪之，即得除愈。」",
    "T14n0427_001:0072c13_2": "是時，佛說偈言：「若有持是經，　　八佛國土名，　不墮三惡處，　　疾得無上道。",
    "T14n0427_001:0072c16_0": "　自覺發道意，　　見佛即開解，　中外常歡喜，　　供養心恭敬。",
    "T14n0427_001:0072c18_0": "　億劫阿僧祇，　　行惡悉消除，　持是八吉祥，　　速得明解教。",
    "T14n0427_001:0072c20_0": "　供事是經者，　　千葉華中生，　珍寶為其出，　　色像好無上。",
    "T14n0427_001:0072c22_0": "　人聞是尊經，　　尊敬信樂者，　奉持諷誦讀，　　清淨無放逸。",
    "T14n0427_001:0072c24_0": "　女人信是經，　　敬慎無諛諂。",
    "T14n0427_001:0072c25_0": "　棄女為男子，　　聰明常黠慧，　奉持八佛名，　　出入賊不害。",
    "T14n0427_001:0072c27_0": "　刀兵水火毒，　　諸邪不能干，　愛樂奉是經，　　諸魔不得便。",
    "T14n0427_001:0072c29_0": "　鬼神諸官屬，　　無能嬈亂者，　飛行到諸剎，　　所在大豐樂。",
    "T14n0427_001:0073a02_0": "　心意正無邪，　　見佛大歡喜，　所生常遇佛，　　等心奉事之。",
    "T14n0427_001:0073a04_0": "　一切眾惡除，　　疾得泥洹道，　精進無懈怠，　　去離諸緣著。",
    "T14n0427_001:0073a06_0": "　為人朴直儒，　　奉持八佛名，　勇猛降眾魔，　　其力如金剛。",
    "T14n0427_001:0073a08_0": "　端正相好具，　　一切莫能當，　布施無慳貪，　　巨億萬家生。",
    "T14n0427_001:0073a10_0": "　盜賊及怨家，　　自然皆消除，　疾病縣官事，　　烏鳴諸惡夢，　持是八佛名，　　呪之即除愈。",
    "T14n0427_001:0073a13_0": "　奉持是經者，　　彌勒菩薩等，　第一四天王，　　常共擁護之。",
    "T14n0427_001:0073a15_0": "　所願皆可得，　　踊躍大歡喜，　一心信樂者，　　福德亦如是。」",
    "T14n0427_001:0073a17_0": "爾時，諸菩薩：颰陀和菩薩、羅憐那竭菩薩、橋曰兜菩薩、那羅達菩薩、須深彌菩薩、摩訶須和薩和菩薩、因祗達菩薩、和輪調菩薩，是八人求道已來無央數劫，於今未取佛，願言：「使十方天下、人民皆得佛道。",
    "T14n0427_001:0073a21_1": "若有急疾，皆當呼我八人名字，即得解脫；壽命欲終時，我八人便當飛往迎逆之。」",
    "T14n0427_001:0073a23_2": "諸菩薩彌勒等、第一四天王，皆白佛言：「吾當擁護持八吉祥神呪經者，與我并力令諸疾病皆得除愈。」",
    "T14n0427_001:0073a26_0": "佛說經已，舍利弗、彌勒菩薩，及諸比丘、天龍、鬼神、阿須倫王，皆大歡喜樂聞。",
    "T14n0427_001:0073a28_0": "佛說八吉祥神呪經"
}