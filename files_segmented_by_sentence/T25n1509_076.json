{
    "T25n1509_076:0592a15_0": "大智度論釋學空不證品第六十",
    "T25n1509_076:0592a16_0": "(卷七十六)",
    "T25n1509_076:0592a18_0": "聖者龍樹造",
    "T25n1509_076:0592a19_0": "後秦龜茲國三藏鳩摩羅什譯",
    "T25n1509_076:0592a20_0": "◎【經】須菩提白佛言：「世尊！",
    "T25n1509_076:0592a20_1": "若菩薩摩訶薩欲行般若波羅蜜，云何學空三昧？",
    "T25n1509_076:0592a21_2": "云何入空三昧？",
    "T25n1509_076:0592a22_3": "云何學無相、無作三昧？",
    "T25n1509_076:0592a22_4": "云何入無相、無作三昧？",
    "T25n1509_076:0592a23_5": "云何學四念處？",
    "T25n1509_076:0592a23_6": "云何修四念處？",
    "T25n1509_076:0592a23_7": "乃至云何學八聖道分？",
    "T25n1509_076:0592a24_8": "云何修八聖道分？」",
    "T25n1509_076:0592a24_9": "佛告須菩提：「菩薩摩訶薩行般若波羅蜜時，應觀色空、受想行識空，十二入、十八界，乃至應觀欲、色、無色界空。",
    "T25n1509_076:0592a27_10": "作是觀時，不令心亂。",
    "T25n1509_076:0592a27_11": "是菩薩摩訶薩若心不亂，則不見是法；若不見是法，則不作證。",
    "T25n1509_076:0592a29_12": "何以故？",
    "T25n1509_076:0592a29_13": "是菩薩摩訶薩善學自相空故，不有餘、不有分，證法、證者皆不可見。」",
    "T25n1509_076:0592b02_0": "須菩提白佛言：「世尊！",
    "T25n1509_076:0592b02_1": "如佛所說，菩薩摩訶薩不應空法作證。",
    "T25n1509_076:0592b03_2": "世尊！",
    "T25n1509_076:0592b03_3": "云何菩薩住空法中而不作證？」",
    "T25n1509_076:0592b04_4": "佛告須菩提：「若菩薩摩訶薩具足觀空，先作是願：『我今不應空法作證；我今學時，非是證時。』",
    "T25n1509_076:0592b06_5": "菩薩摩訶薩不專攝心繫在緣中，是故菩薩摩訶薩於阿耨多羅三藐三菩提中不退，亦不取漏盡證。",
    "T25n1509_076:0592b08_6": "須菩提！",
    "T25n1509_076:0592b08_7": "菩薩摩訶薩如是大善妙法成就。",
    "T25n1509_076:0592b09_8": "何以故？",
    "T25n1509_076:0592b09_9": "住是空中作是念：『我今是學時，非是證時。』",
    "T25n1509_076:0592b10_10": "須菩提！",
    "T25n1509_076:0592b11_0": "菩薩摩訶薩應如是念：『我是學檀波羅蜜時，非是證時；學尸羅波羅蜜、羼提波羅蜜、毘梨耶波羅蜜、禪波羅蜜時，修四念處時乃至修八聖道分時，非是證時；修空三昧、無相三昧、無作三昧時，非是證時；修佛十力、四無所畏、四無礙智、十八不共法、大慈大悲時，非是證時。",
    "T25n1509_076:0592b17_1": "我今學一切種智時，非是得須陀洹果證，乃至阿羅漢、辟支佛道證時。』",
    "T25n1509_076:0592b18_2": "如是，須菩提！",
    "T25n1509_076:0592b19_0": "菩薩摩訶薩行般若波羅蜜，學空觀，住空中；學無相、無作觀，住無相、無作中；修四念處不證四念處，乃至修八聖道分不證八聖道分。",
    "T25n1509_076:0592b22_0": "是菩薩雖學三十七品、雖行三十七品，而不作須陀洹果證乃至辟支佛道。",
    "T25n1509_076:0592b23_1": "「須菩提！",
    "T25n1509_076:0592b23_2": "譬如壯夫，勁勇猛健，善於兵法、六十四能，堅持器仗，安立不動，巧諸伎術，端正淨潔，人所愛敬，少修事業，得報利多。",
    "T25n1509_076:0592b26_3": "以是因緣故，眾所恭敬、尊重、讚歎；見人敬重，倍復歡喜。",
    "T25n1509_076:0592b27_4": "少有因緣，當至他處，扶將老弱，過諸險難恐怖之處；安慰父母，曉喻妻子：『莫有恐懅！",
    "T25n1509_076:0592b29_5": "我能過此，必無所苦。』",
    "T25n1509_076:0592c01_6": "嶮難道中，多有怨賊潛伏劫害，其人智力具足故，能度惡道，還歸本處，不遇賊害，歡喜安樂。",
    "T25n1509_076:0592c03_7": "須菩提！",
    "T25n1509_076:0592c03_8": "菩薩摩訶薩亦如是，於一切眾生中，慈、悲、喜、捨心遍滿足。",
    "T25n1509_076:0592c04_9": "爾時，菩薩摩訶薩住四無量心，具足六波羅蜜，不取漏盡證；學一切種智，入空、無相、無作解脫門。",
    "T25n1509_076:0592c07_10": "是時菩薩不隨一切諸相，亦不證無相三昧；以不證無相三昧故，不墮聲聞辟支佛地。",
    "T25n1509_076:0592c09_0": "「須菩提！",
    "T25n1509_076:0592c09_1": "譬如有翼之鳥，飛騰虛空而不墮墜，雖在空中，亦不住空。",
    "T25n1509_076:0592c10_2": "須菩提！",
    "T25n1509_076:0592c10_3": "菩薩摩訶薩亦如是，學空解脫門，學無相、無作解脫門，亦不作證；以不作證故，不墮聲聞、辟支佛地；未具足佛十力、大慈大悲、無量諸佛法、一切種智，亦不證空、無相、無作解脫門。",
    "T25n1509_076:0592c14_4": "「須菩提！",
    "T25n1509_076:0592c14_5": "譬如健人，學諸射法，善於射術，仰射空中，復以後箭射於前箭，箭箭相拄，不令箭墮，隨意自在；若欲令墮，便止後箭爾乃墮地。",
    "T25n1509_076:0592c17_6": "須菩提！",
    "T25n1509_076:0592c18_0": "菩薩摩訶薩亦如是，行般若波羅蜜，以方便力故，為阿耨多羅三藐三菩提，諸善根未具足，不於實際作證；若善根成就，是時便於實際作證。",
    "T25n1509_076:0592c21_1": "以是故，須菩提！",
    "T25n1509_076:0592c21_2": "菩薩摩訶薩行般若波羅蜜時，應如是觀諸法法相！」",
    "T25n1509_076:0592c22_3": "須菩提白佛言：「世尊！",
    "T25n1509_076:0592c23_4": "菩薩摩訶薩所為甚難！",
    "T25n1509_076:0592c23_5": "何以故？",
    "T25n1509_076:0592c24_0": "雖學是諸法相、學實際、學如、學法性、學畢竟空，乃至學自相空及三解脫門，終不中道墮落。",
    "T25n1509_076:0593a02_1": "世尊！",
    "T25n1509_076:0593a02_2": "是甚希有！」",
    "T25n1509_076:0593a02_3": "佛告須菩提：「是菩薩摩訶薩不捨一切眾生故，作如是願。",
    "T25n1509_076:0593a03_4": "須菩提！",
    "T25n1509_076:0593a03_5": "若菩薩摩訶薩作是念：『我不應捨一切眾生！",
    "T25n1509_076:0593a05_0": "眾生沒在無所有法中，我應當度！』",
    "T25n1509_076:0593a05_1": "爾時，即入空解脫門、無相解脫門、無作解脫門。",
    "T25n1509_076:0593a06_2": "須菩提！",
    "T25n1509_076:0593a07_0": "當知是菩薩摩訶薩成就方便力，未得一切種智，行是解脫門，亦不中道取實際證。",
    "T25n1509_076:0593a08_1": "「復次，須菩提！",
    "T25n1509_076:0593a09_2": "菩薩摩訶薩欲觀是諸甚深法，所謂內空乃至無法有法空，四念處乃至三解脫門，爾時菩薩摩訶薩應生如是心：『是諸眾生長夜行我相乃至知者、見者相，著於得法；為眾生斷是諸相故，得阿耨多羅三藐三菩提，當說法。』",
    "T25n1509_076:0593a14_3": "爾時，菩薩行空解脫門，無相、無作解脫門，亦不取實際證；以不證故，不墮須陀洹果，乃至辟支佛道。",
    "T25n1509_076:0593a16_4": "須菩提！",
    "T25n1509_076:0593a16_5": "是菩薩摩訶薩以是心欲成就善根故，不中道實際作證，不失四禪、四無量心、四無色定，四念處乃至八聖道分，空、無相、無作，佛十力、四無所畏、四無礙智、大慈大悲、十八不共法。",
    "T25n1509_076:0593a20_6": "是時，菩薩摩訶薩成就一切助道法，乃至阿耨多羅三藐三菩提，終不耗減。",
    "T25n1509_076:0593a22_7": "是菩薩有方便力故，常增益善法，諸根通利，勝於阿羅漢、辟支佛根。",
    "T25n1509_076:0593a23_8": "「復次，須菩提！",
    "T25n1509_076:0593a24_9": "若菩薩摩訶薩作是念：『眾生長夜著四顛倒：常想、樂想、我想、淨想；為是眾生故，求薩婆若。",
    "T25n1509_076:0593a26_10": "我得阿耨多羅三藐三菩提時，為說無常法、苦、不淨、無我法。』",
    "T25n1509_076:0593a27_11": "是菩薩成就是心，以方便力行般若波羅蜜，不得佛三昧，未具足佛十力、四無所畏、四無礙智、大慈大悲、十八不共法，亦不實際作證。",
    "T25n1509_076:0593b01_12": "爾時，菩薩修無作解脫門，雖未得阿耨多羅三藐三菩提，亦不實際作證。",
    "T25n1509_076:0593b03_13": "「復次，須菩提！",
    "T25n1509_076:0593b03_14": "若菩薩摩訶薩作是念：『眾生長夜著得法，所謂我、眾生乃至知者、見者，是色、是受想行識、是入、是界，是四禪、四無量心、四無色定；我如是行，如我得阿耨多羅三藐三菩提時，令眾生無是得法。』",
    "T25n1509_076:0593b08_0": "菩薩是心成就，以方便力行般若波羅蜜，未具足佛十力、四無所畏、四無礙智、大慈大悲、十八不共法，不於實際作證。",
    "T25n1509_076:0593b10_1": "爾時，菩薩具足修空三昧。",
    "T25n1509_076:0593b11_2": "「復次，須菩提！",
    "T25n1509_076:0593b11_3": "若菩薩摩訶薩作是念：『眾生長夜行諸相，所謂男相、女相、色相、無色相；我如是行，如我得阿耨多羅三藐三菩提時，令眾生無是諸相過失！』",
    "T25n1509_076:0593b14_4": "是心成就以方便力行般若波羅蜜，未具足佛十力乃至十八不共法，不於實際作證。",
    "T25n1509_076:0593b16_5": "爾時，菩薩摩訶薩具足修無相三昧。",
    "T25n1509_076:0593b17_6": "須菩提！",
    "T25n1509_076:0593b17_7": "若菩薩摩訶薩學六波羅蜜，學內空乃至無法有法空，學四念處乃至空、無相、無作解脫門，學佛十力、四無所畏、四無礙智、大慈大悲，學十八不共法。",
    "T25n1509_076:0593b20_8": "如是智慧成就，若著作法、若住三界，無有是處！",
    "T25n1509_076:0593b22_0": "是菩薩摩訶薩學助道法、行助道法時，應當試問：『諸菩薩摩訶薩欲得阿耨多羅三藐三菩提，云何學是法，觀空不證實際？",
    "T25n1509_076:0593b24_1": "以不證故，不墮須陀洹果乃至辟支佛道；觀無相、無作、無起、無生、無所有，亦不取證，而修行般若波羅蜜。』",
    "T25n1509_076:0593b27_2": "應如是問。",
    "T25n1509_076:0593b27_3": "「須菩提！",
    "T25n1509_076:0593b27_4": "若諸菩薩摩訶薩若試問時，是菩薩若如是答：『菩薩摩訶薩但應觀空，但應觀無相、無作、無起、無生、無所有；是菩薩摩訶薩不應學空、無相、無作、無起、無生、無所有，不應學是助道法。』",
    "T25n1509_076:0593c02_5": "須菩提！",
    "T25n1509_076:0593c02_6": "當知是菩薩諸佛未授阿耨多羅三藐三菩提記。",
    "T25n1509_076:0593c04_7": "何以故？",
    "T25n1509_076:0593c04_8": "是人不能說阿鞞跋致菩薩所學相，不能示、不能答。",
    "T25n1509_076:0593c05_9": "若是菩薩摩訶薩能說、能示、能答阿鞞跋致所學相，當知是菩薩摩訶薩已習學菩薩道入薄地，如餘阿鞞跋致菩薩摩訶薩阿鞞跋致相。」",
    "T25n1509_076:0593c08_10": "須菩提白佛言：「世尊！",
    "T25n1509_076:0593c09_11": "頗有未得阿鞞跋致菩薩能如是答不？」",
    "T25n1509_076:0593c10_0": "佛言：「有。",
    "T25n1509_076:0593c10_1": "須菩提！",
    "T25n1509_076:0593c10_2": "是菩薩摩訶薩，六波羅蜜若聞、若不聞，能如是答如阿鞞跋致菩薩摩訶薩。」",
    "T25n1509_076:0593c12_3": "須菩提言：「世尊！",
    "T25n1509_076:0593c12_4": "多有菩薩求佛道，少有菩薩能如是答如阿鞞跋致菩薩摩訶薩學道、無學道中。」",
    "T25n1509_076:0593c14_5": "佛語須菩提：「如是！",
    "T25n1509_076:0593c14_6": "如是！",
    "T25n1509_076:0593c14_7": "是菩薩甚少！",
    "T25n1509_076:0593c15_8": "何以故？",
    "T25n1509_076:0593c15_9": "菩薩摩訶薩少有如是得授記行阿鞞跋致慧地；若有得授記，是人能如是答。",
    "T25n1509_076:0593c17_10": "是人善根明了，諸天世人所不能壞。」",
    "T25n1509_076:0593c19_0": "【論】問曰：學空、入空有何差別？",
    "T25n1509_076:0593c19_1": "答曰：初名學空，後是入空；因是學空，果是入空；方便名學空，得名入空。",
    "T25n1509_076:0593c21_2": "如是等二道。",
    "T25n1509_076:0593c21_3": "無相、無作、三十七品亦如是。",
    "T25n1509_076:0593c22_4": "三解脫門、三十七品是聲聞、辟支佛涅槃道，佛勅菩薩應行是道。",
    "T25n1509_076:0593c24_0": "須菩提作是念：「此是涅槃道，云何菩薩行是道法而不取涅槃證？」",
    "T25n1509_076:0593c25_1": "佛答：「菩薩觀色等一切法空。",
    "T25n1509_076:0593c26_2": "是菩薩以深入禪定，心不可亂，得利智慧力故，不見是空法；以不見故無所證。」",
    "T25n1509_076:0593c28_3": "聲聞、辟支佛斷吾我，捨愛著，直趣涅槃。",
    "T25n1509_076:0593c29_4": "是菩薩善學自相空，色法中乃至微塵，不留遺餘微細之分；無色法中，乃至不留一念；直入畢竟空中，乃至不見是空法可以為證。",
    "T25n1509_076:0594a03_5": "佛雖答，須菩提未達佛意，更問：「如佛所說，菩薩不應空法作證；今入空中，云何不作證？」",
    "T25n1509_076:0594a05_6": "佛答：以深入故能不作證。",
    "T25n1509_076:0594a06_0": "具足者即是深入。",
    "T25n1509_076:0594a06_1": "譬如執菅草，捉緩則傷手，若急捉則無傷；菩薩亦如是，深入空故，知空亦空，涅槃亦空，故無所證。",
    "T25n1509_076:0594a08_2": "復次，菩薩未入空時，作是思惟：「我應遍觀諸法空，不應不具足知而取證。」",
    "T25n1509_076:0594a10_3": "是故不專心攝念入禪、繫在空緣中。",
    "T25n1509_076:0594a11_4": "所以者何？",
    "T25n1509_076:0594a11_5": "若專心繫在空緣中，則心柔軟，不能從空自出。",
    "T25n1509_076:0594a12_6": "問曰：上言「深入禪定，不令心亂」，今云何言「不專心」？",
    "T25n1509_076:0594a13_7": "答曰：今言「不專心」，是初入時，為不能自出故；上言「深入」者，入已深，知空亦空，不令心在餘事，故言不亂。",
    "T25n1509_076:0594a16_8": "復次，是菩薩應作是念：「我今未具三十二相、八十種隨形好、十力、四無所畏諸佛法，云何取涅槃證？",
    "T25n1509_076:0594a18_9": "我今是學時，薄諸煩惱，教化眾生，令入佛道；若我得佛事具足，是時當取證。」",
    "T25n1509_076:0594a20_10": "是故菩薩雖入三解脫門而不取證。",
    "T25n1509_076:0594a21_11": "是中說譬喻：「壯夫」是菩薩，「父母親族」是可度眾生，「險道」是三界生死，「惡賊」是魔民及諸煩惱，「器仗」是菩薩五神通等種種方便力，「還歸本處」是菩薩所行道，「安立不動」是菩薩住畢竟空，以四無量心運致可度眾生著涅槃安樂處。",
    "T25n1509_076:0594a26_12": "時會者疑：「空中無所有，云何可行？」",
    "T25n1509_076:0594a27_13": "是故佛說鳥喻：「如鳥飛虛空，無所依止，而遠逝不墜。」",
    "T25n1509_076:0594a28_14": "復次，是菩薩未具足道法、未至佛道，於其中間而不作證；如鳥未到所至，終不中住。",
    "T25n1509_076:0594b01_15": "學是空法，為自斷煩惱、為度眾生故。",
    "T25n1509_076:0594b02_16": "又為明了故，說善射譬喻：如人善於射術。",
    "T25n1509_076:0594b03_17": "「弓」是菩薩禪定，「箭」是智慧，「虛空」是三解脫門，「地」是涅槃。",
    "T25n1509_076:0594b05_0": "是菩薩以智慧箭射三解脫門虛空，更以方便力故，以後箭射前箭，不令墮涅槃地；未具足十力等佛事故，終不取證。",
    "T25n1509_076:0594b07_1": "須菩提歡喜白佛言：「諸菩薩所為甚難，實為希有！",
    "T25n1509_076:0594b09_2": "所謂行空而不作證。」",
    "T25n1509_076:0594b09_3": "佛答：「是菩薩本願諸一切眾生令得離苦，以是本願、大悲心所持故，雖行空，不作證。」",
    "T25n1509_076:0594b11_4": "復次，若菩薩作是念：「一切眾生處在苦中，為顛倒所縛，沒在無所有中。」",
    "T25n1509_076:0594b13_5": "是時即行空、無相、無作解脫門。",
    "T25n1509_076:0594b13_6": "當知是菩薩有方便力，行三解脫門，而不捨眾生。",
    "T25n1509_076:0594b15_7": "復次，菩薩欲觀甚深法，所謂十八空、三十七品、三解脫門，先應作是念——眾生長夜著我相等。",
    "T25n1509_076:0594b17_8": "行者若直觀甚深法，或得聲聞道、或墮邪見，以無憐愍心、不能深入自相空故。",
    "T25n1509_076:0594b19_9": "是以菩薩欲觀是法，先生悲心，所謂眾生長夜著吾我心諸煩惱。",
    "T25n1509_076:0594b20_10": "長夜名久遠；無量劫來是我必不可得，但空虛誑顛倒故，受諸憂惱。",
    "T25n1509_076:0594b22_11": "菩薩見是已，作願：「我當為眾生成佛道，斷是眾生著我顛倒。」",
    "T25n1509_076:0594b23_12": "是時，即是行空等三解脫門而不證實際。",
    "T25n1509_076:0594b24_13": "是善根成就，菩薩不取實際證，亦不失四禪等諸功德。",
    "T25n1509_076:0594b26_14": "菩薩深入空故，諸根猛利，勝於二乘。",
    "T25n1509_076:0594b26_15": "破四顛倒義，亦如上說。",
    "T25n1509_076:0594b27_16": "復次，菩薩作是念：「眾生長夜著得法，所謂我、眾生，乃至若著作法、若住三界，無有是處。」",
    "T25n1509_076:0594b29_17": "義皆同觀空而不取證。",
    "T25n1509_076:0594c01_0": "問曰：云何知是菩薩未得道而能行此深空？",
    "T25n1509_076:0594c02_1": "答曰：經中自說因緣：「是菩薩應試問：『云何菩薩應學空而不取證？』」",
    "T25n1509_076:0594c03_2": "若菩薩答：「但應念空，一心習行；如聲聞、辟支佛法，不但學知而已。」",
    "T25n1509_076:0594c05_3": "乃至無生、無所有，亦如是。",
    "T25n1509_076:0594c05_4": "當知是菩薩未為諸佛所授記。",
    "T25n1509_076:0594c06_5": "所以者何？",
    "T25n1509_076:0594c06_6": "不說方便學知故觀空。",
    "T25n1509_076:0594c07_7": "若是菩薩異於上答者，當知是阿鞞跋致，已習學入於薄地。",
    "T25n1509_076:0594c08_8": "學習名先學知空。",
    "T25n1509_076:0594c09_9": "薄地名阿鞞跋致地中諸煩惱薄。",
    "T25n1509_076:0594c09_10": "須菩提聞阿鞞跋致相、非阿鞞跋致相已，白佛言：「世尊！",
    "T25n1509_076:0594c11_11": "頗有菩薩未得阿鞞跋致，能如是答不？」",
    "T25n1509_076:0594c12_12": "佛言：「有。",
    "T25n1509_076:0594c12_13": "菩薩若聞六波羅蜜、若不聞，能如阿鞞跋致答。」",
    "T25n1509_076:0594c13_14": "若聞者，但從師聞，自未具足菩薩地；若不聞者，自思惟、正憶念，雖未得無生忍，能求諸法相，如阿鞞跋致菩薩答。",
    "T25n1509_076:0594c16_15": "須菩提言：「多有人求佛道，少能如是答如阿鞞跋致菩薩學地、無學地中。」",
    "T25n1509_076:0594c17_16": "未得無生法忍名學地，得無生法忍名無學地。",
    "T25n1509_076:0594c18_17": "佛言：「少。",
    "T25n1509_076:0594c19_18": "何以故？",
    "T25n1509_076:0594c19_19": "少有菩薩從諸佛受記。",
    "T25n1509_076:0594c19_20": "已從諸佛受記者，能如是答。」",
    "T25n1509_076:0594c20_21": "何以故？",
    "T25n1509_076:0594c20_22": "諸法實相，惟佛能遍知；佛知此人能如法答，故懸與受記。",
    "T25n1509_076:0594c22_23": "是菩薩雖少，善根明了，能廣利益眾生，無能壞者。",
    "T25n1509_076:0594c23_24": "◎◎大智度論釋夢中不證品第六十一【經】佛告須菩提：「若菩薩摩訶薩乃至夢中不貪聲聞、辟支佛地，亦不貪三界，觀諸法如夢、如幻、如嚮、如焰、如化，亦不作證。",
    "T25n1509_076:0594c27_25": "須菩提！",
    "T25n1509_076:0594c27_26": "當知是阿鞞跋致菩薩摩訶薩阿鞞跋致相。",
    "T25n1509_076:0594c28_27": "「復次，須菩提！",
    "T25n1509_076:0594c29_28": "菩薩摩訶薩夢中見佛與無數百千萬億比丘、比丘尼、優婆塞、優婆夷、天、龍、鬼神、甄陀羅等說法；從佛聞法，即解中義、隨法行。",
    "T25n1509_076:0595a03_29": "須菩提！",
    "T25n1509_076:0595a03_30": "當知是阿鞞跋致菩薩摩訶薩阿鞞跋致相。",
    "T25n1509_076:0595a04_31": "「復次，須菩提！",
    "T25n1509_076:0595a04_32": "菩薩摩訶薩夢中見佛三十二相、八十隨形好、大光明，踊在虛空，於大比丘僧中說法；現大神力，化作化人，到他國土施作佛事。",
    "T25n1509_076:0595a07_33": "須菩提！",
    "T25n1509_076:0595a07_34": "當知是阿鞞跋致菩薩摩訶薩阿鞞跋致相。",
    "T25n1509_076:0595a08_35": "「復次，須菩提！",
    "T25n1509_076:0595a09_0": "若菩薩摩訶薩夢中見兵起若破聚落、若破城邑，若失火時，若見虎、狼、師子猛害之獸，若見欲來級其頭者，若見父母喪亡，兄弟、姊妹及諸親友知識死者。",
    "T25n1509_076:0595a12_1": "見如是等種種愁苦之事，不驚、不怖，亦不憂惱；從夢覺已，即時思惟：『三界虛妄，皆如夢耳！",
    "T25n1509_076:0595a14_2": "我得阿耨多羅三藐三菩提時，亦當為眾生說三界如夢。』",
    "T25n1509_076:0595a15_3": "須菩提！",
    "T25n1509_076:0595a15_4": "當知是阿鞞跋致菩薩摩訶薩阿鞞跋致相。",
    "T25n1509_076:0595a16_5": "「復次，須菩提！",
    "T25n1509_076:0595a17_6": "云何當知是阿鞞跋致菩薩摩訶薩得阿耨多羅三藐三菩提時，國中無三惡道？",
    "T25n1509_076:0595a19_7": "須菩提！",
    "T25n1509_076:0595a19_8": "菩薩摩訶薩若夢中見地獄、畜生、餓鬼，作是念：『我當勤精進，得阿耨多羅三藐三菩提時，令我國中無一切三惡道。』",
    "T25n1509_076:0595a21_9": "何以故？",
    "T25n1509_076:0595a22_0": "是夢及諸法，無二無別。",
    "T25n1509_076:0595a22_1": "須菩提！",
    "T25n1509_076:0595a22_2": "當知是阿鞞跋致菩薩摩訶薩阿鞞跋致相。",
    "T25n1509_076:0595a23_3": "「復次，須菩提！",
    "T25n1509_076:0595a24_0": "菩薩摩訶薩夢中見地獄火燒眾生，作是誓：『若我實是阿鞞跋致者，是火當滅！』",
    "T25n1509_076:0595a25_1": "是火即滅。",
    "T25n1509_076:0595a26_0": "若地獄火滅，即是阿鞞跋致相。",
    "T25n1509_076:0595a26_1": "「復次，若菩薩晝日見城郭火起，作是念：『我夢中見阿鞞跋致行、類、相貌，我今實有是者，自立誓言：是火當滅！』",
    "T25n1509_076:0595a29_2": "若火滅者，當知是菩薩得受阿耨多羅三藐三菩提記，住阿鞞跋致地。",
    "T25n1509_076:0595b01_3": "若火不滅，燒一家、置一家，燒一里、置一里。",
    "T25n1509_076:0595b02_4": "須菩提！",
    "T25n1509_076:0595b03_0": "當知被燒家破法業因緣厚集，以是故，燒一家、置一家，是諸眾生今世受破法餘殃故被燒。",
    "T25n1509_076:0595b05_1": "須菩提！",
    "T25n1509_076:0595b05_2": "以是因緣故，當知是阿鞞跋致菩薩摩訶薩阿鞞跋致相。」",
    "T25n1509_076:0595b06_3": "佛告須菩提：「今當更為汝說阿鞞跋致行、類、相貌。",
    "T25n1509_076:0595b07_4": "須菩提！",
    "T25n1509_076:0595b07_5": "若男子、若女人為非人所持，是時，菩薩摩訶薩作是念：『若我為過去諸佛所授記，我心清淨求阿耨多羅三藐三菩提，行清淨正道，遠離聲聞、辟支佛心，遠離聲聞、辟支佛念，應當成阿耨多羅三藐三菩提。",
    "T25n1509_076:0595b12_6": "我必得阿耨多羅三藐三菩提，非不得；十方國土中現在無量諸佛無所不知、無所不見、無所不解、無所不證。",
    "T25n1509_076:0595b15_0": "諸佛知我深心，審定必當得阿耨多羅三藐三菩提。』",
    "T25n1509_076:0595b16_1": "以是至誠誓故，是男子、女人為非人所持、為非人所惱，是非人當遠去！",
    "T25n1509_076:0595b17_2": "須菩提！",
    "T25n1509_076:0595b17_3": "是菩薩摩訶薩如是誓，若非人不去者，當知是菩薩摩訶薩未從過去諸佛受阿耨多羅三藐三菩提記。",
    "T25n1509_076:0595b20_4": "須菩提！",
    "T25n1509_076:0595b20_5": "若菩薩摩訶薩如是誓，若非人去者，當知是菩薩摩訶薩已從過去諸佛受阿耨多羅三藐三菩提記。",
    "T25n1509_076:0595b22_6": "須菩提！",
    "T25n1509_076:0595b22_7": "以是行、類、相貌，當知是阿鞞跋致菩薩摩訶薩阿鞞跋致相。",
    "T25n1509_076:0595b24_8": "「復次，須菩提！",
    "T25n1509_076:0595b24_9": "菩薩摩訶薩遠離六波羅蜜及方便力，不久行四念處，乃至不久行空、無相、無作三昧，未入菩薩位，是菩薩為惡魔所嬈。",
    "T25n1509_076:0595b27_10": "菩薩作是誓：『若我實從諸佛受記者，是非人當去。』",
    "T25n1509_076:0595b28_11": "是時惡魔即作方便，勅非人令去。",
    "T25n1509_076:0595b29_12": "惡魔有威力，勝諸非人故，非人即去。",
    "T25n1509_076:0595c01_13": "是時，菩薩作是念：『以我誓力故，非人去。』",
    "T25n1509_076:0595c02_14": "不知是惡魔力；恃是證故，輕弄毀蔑諸餘菩薩，作是言：『我已從諸佛受記，汝等未得。』",
    "T25n1509_076:0595c04_15": "用是空誓，無方便力故，生增上慢。",
    "T25n1509_076:0595c04_16": "以是事故，遠離薩婆若，遠離阿耨多羅三藐三菩提。",
    "T25n1509_076:0595c06_17": "須菩提！",
    "T25n1509_076:0595c06_18": "當知是人墮於二地——若聲聞地、若辟支佛地。",
    "T25n1509_076:0595c07_19": "以是誓因緣故，起於魔事。",
    "T25n1509_076:0595c07_20": "是人以不親近依止善知識，不問阿鞞跋致相故，為魔所縛益復堅固。",
    "T25n1509_076:0595c09_21": "所以者何？",
    "T25n1509_076:0595c09_22": "是菩薩不久行六波羅蜜，無方便力故。",
    "T25n1509_076:0595c10_23": "須菩提！",
    "T25n1509_076:0595c10_24": "當知是為菩薩魔事。",
    "T25n1509_076:0595c11_25": "「須菩提！",
    "T25n1509_076:0595c11_26": "云何菩薩摩訶薩不久行六波羅蜜，乃至未入菩薩位，為惡魔所嬈？",
    "T25n1509_076:0595c13_27": "須菩提！",
    "T25n1509_076:0595c13_28": "惡魔變化作種種身，語菩薩言：『汝於諸佛所得受阿耨多羅三藐三菩提記：汝字某，汝父字某，汝母字某，汝兄弟、姊妹字某，汝七世父母名字如是；汝在某方、某國、某城、某聚落中生。』",
    "T25n1509_076:0595c17_29": "若見菩薩性行和柔，語菩薩言：『汝先世亦復柔和。』",
    "T25n1509_076:0595c18_30": "若見急性卒暴，便言：『汝先世亦爾。』",
    "T25n1509_076:0595c19_31": "若見菩薩修阿蘭若行，語言：『汝先世亦修阿蘭若行。』",
    "T25n1509_076:0595c20_32": "若見菩薩乞食、納衣、中後不飲漿、一坐食、一鉢他食、死屍間住、露地住、樹下住、常坐不臥、如敷坐、但受三衣、若少欲、若知足、若遠離住、若不塗腳、若少言語，便語菩薩言：『汝先世亦有是行。",
    "T25n1509_076:0595c24_33": "何以故？",
    "T25n1509_076:0595c24_34": "汝今有此頭陀功德，汝先世亦必有是功德。』",
    "T25n1509_076:0595c25_35": "是菩薩聞是先世事及名姓，聞今讚頭陀功德，即歡喜生慢憍心。",
    "T25n1509_076:0595c27_36": "是時惡魔語菩薩言：『汝有如是功德、如是相，汝實從諸佛受阿耨多羅三藐三菩提記。』",
    "T25n1509_076:0595c29_37": "須菩提！",
    "T25n1509_076:0595c29_38": "惡魔或作比丘被服、或作居士形、或作父母身，來到菩薩所，如是言：『汝已得受阿耨多羅三藐三菩提記。",
    "T25n1509_076:0596a03_39": "何以故？",
    "T25n1509_076:0596a03_40": "是阿鞞跋致功德相，汝盡具足有之。』",
    "T25n1509_076:0596a04_41": "須菩提！",
    "T25n1509_076:0596a04_42": "我所說實阿鞞跋致行、類、相貌，是人永無！",
    "T25n1509_076:0596a05_43": "須菩提！",
    "T25n1509_076:0596a05_44": "當知是菩薩摩訶薩為惡魔所持。",
    "T25n1509_076:0596a06_45": "何以故？",
    "T25n1509_076:0596a06_46": "是阿鞞跋致行、類、相貌，是人永無，以聞是名字故，生憍慢心，輕弄毀蔑餘人。",
    "T25n1509_076:0596a08_47": "須菩提！",
    "T25n1509_076:0596a08_48": "是名菩薩摩訶薩為魔所持，當知是為菩薩魔事。",
    "T25n1509_076:0596a09_49": "「復次，須菩提！",
    "T25n1509_076:0596a09_50": "菩薩摩訶薩不久行六波羅蜜，不知名字相，不知色相，不知受、想、行、識相。",
    "T25n1509_076:0596a11_51": "惡魔來語言：『汝當來世得阿耨多羅三藐三菩提時，有如是名字。』",
    "T25n1509_076:0596a13_52": "隨其本念，說其名號。",
    "T25n1509_076:0596a13_53": "是無智、無方便菩薩作是念：『我先亦有是成佛名號念，是人如我所念說，是人所說合我本念，我必為諸佛所授記。』",
    "T25n1509_076:0596a16_54": "須菩提！",
    "T25n1509_076:0596a16_55": "我所說阿鞞跋致行、類、相貌，是人永無，但以空名字輕弄毀蔑餘人；以是事故，遠離阿耨多羅三藐三菩提。",
    "T25n1509_076:0596a18_56": "是菩薩摩訶薩遠離般若波羅蜜、無方便力、遠離善知識、與惡知識相得，故墮二地——若聲聞、辟支佛地；若久久往來生死中，然後還依止般若波羅蜜，若值善知識，常隨逐親近故，得阿耨多羅三藐三菩提。",
    "T25n1509_076:0596a23_57": "是人於是身，若不即悔，當墮二地——若阿羅漢地，若辟支佛地。",
    "T25n1509_076:0596a25_58": "須菩提！",
    "T25n1509_076:0596a25_59": "譬如比丘於四重禁法，若犯一事，非沙門、非釋子，是人現身不得四沙門果。",
    "T25n1509_076:0596a27_60": "須菩提！",
    "T25n1509_076:0596a27_61": "是著空名字菩薩，心亦如是，輕弄毀蔑餘人故，當知是罪重於比丘四禁。",
    "T25n1509_076:0596a28_62": "須菩提！",
    "T25n1509_076:0596a29_63": "置是重罪，其罪過於五逆。",
    "T25n1509_076:0596a29_64": "以受是名字故，生高心，輕弄毀蔑餘人；若生是心，當知其罪甚重！",
    "T25n1509_076:0596b02_65": "如是名字等微細魔事，菩薩當覺知！",
    "T25n1509_076:0596b03_66": "「復次，須菩提！",
    "T25n1509_076:0596b03_67": "菩薩在空閑山澤曠遠之處，魔來到菩薩所，讚歎遠離法，作是言：『善男子！",
    "T25n1509_076:0596b05_68": "汝所行，是佛所稱譽遠離法。』",
    "T25n1509_076:0596b05_69": "須菩提！",
    "T25n1509_076:0596b05_70": "我不讚是遠離，所謂但在空閑山澤曠遠之處。」",
    "T25n1509_076:0596b07_0": "須菩提言：「世尊！",
    "T25n1509_076:0596b07_1": "若空閑山澤曠遠之處非遠離法者，云何更有異遠離？」",
    "T25n1509_076:0596b08_2": "佛言：「須菩提！",
    "T25n1509_076:0596b09_0": "若菩薩摩訶薩遠離聲聞、辟支佛心，住空閑山澤曠遠之處，是佛所許遠離法。",
    "T25n1509_076:0596b10_1": "須菩提！",
    "T25n1509_076:0596b11_0": "如是遠離法，菩薩摩訶薩應所修行，晝夜行是遠離法，是名遠離行菩薩。",
    "T25n1509_076:0596b12_1": "須菩提！",
    "T25n1509_076:0596b12_2": "若惡魔所說遠離法，空閑山澤曠遠之處；是菩薩心在憒閙，所謂不遠離聲聞、辟支佛心，不勤修般若波羅蜜，是菩薩摩訶薩不能具足一切種智。",
    "T25n1509_076:0596b16_3": "是菩薩行惡魔所說遠離法，心不清淨，而輕餘菩薩城傍心清淨，無聲聞、辟支佛憒閙心，亦無諸餘雜惡心，具足禪定、解脫、智慧、神通者。",
    "T25n1509_076:0596b19_4": "是遠離般若波羅蜜、無方便菩薩摩訶薩，雖在絕曠百由旬外，禽獸、鬼神、羅剎所住之處，若一歲、百千萬億歲，若過萬億歲，不知是菩薩遠離法——所謂諸菩薩以是遠離法，深心發阿耨多羅三藐三菩提不雜行。",
    "T25n1509_076:0596b23_5": "是菩薩憒閙行，而依受著是遠離法。",
    "T25n1509_076:0596b24_6": "是人所行，佛所不許！",
    "T25n1509_076:0596b25_7": "須菩提！",
    "T25n1509_076:0596b25_8": "我所說實遠離法，是菩薩不在是中，亦不見是遠離相。",
    "T25n1509_076:0596b26_9": "何以故？",
    "T25n1509_076:0596b26_10": "但行是空遠離故。",
    "T25n1509_076:0596b27_11": "爾時，惡魔來在虛空中住，讚言：『善哉！",
    "T25n1509_076:0596b28_12": "善哉！",
    "T25n1509_076:0596b28_13": "善男子！",
    "T25n1509_076:0596b28_14": "此是佛所說真遠離法，汝行是遠離，疾得阿耨多羅三藐三菩提。』",
    "T25n1509_076:0596c01_15": "是菩薩摩訶薩念著是遠離，而輕易諸餘求佛道清淨比丘以為憒閙，以憒閙為不憒閙，以不憒閙為憒閙，應恭敬而不恭敬，不應恭敬而恭敬。",
    "T25n1509_076:0596c04_16": "是菩薩作是言：『非人念我、來稱讚我，我所行者是真遠離；住城傍者，誰當稱美汝？』",
    "T25n1509_076:0596c06_17": "以是因緣故，輕餘菩薩摩訶薩。",
    "T25n1509_076:0596c07_0": "須菩提！",
    "T25n1509_076:0596c07_1": "當知是名菩薩旃陀羅，污染諸菩薩。",
    "T25n1509_076:0596c08_0": "是人似像菩薩，實是天上人中之大賊，亦是沙門被服中賊！",
    "T25n1509_076:0596c09_1": "如是人，諸求佛道者所不應親近、不應供養恭敬。",
    "T25n1509_076:0596c10_2": "何以故？",
    "T25n1509_076:0596c10_3": "須菩提！",
    "T25n1509_076:0596c10_4": "當知是人墮增上慢。",
    "T25n1509_076:0596c11_5": "以是故，若菩薩摩訶薩欲不捨一切智，欲得阿耨多羅三藐三菩提，一心欲求阿耨多羅三藐三菩提，欲利益一切眾生，不應親近是人恭敬、供養。",
    "T25n1509_076:0596c14_6": "菩薩摩訶薩法，常應勤求自利，厭患世間，心常遠離三界；於是人當起慈、悲、喜、捨心：『我行菩薩道，不應生如是過罪；若生，當疾滅！』",
    "T25n1509_076:0596c17_7": "須菩提！",
    "T25n1509_076:0596c17_8": "菩薩摩訶薩當善覺是事，是事中善自免出！",
    "T25n1509_076:0596c18_9": "「復次，須菩提！",
    "T25n1509_076:0596c19_10": "菩薩摩訶薩深心，欲得阿耨多羅三藐三菩提者，當親近恭敬供養善知識。」",
    "T25n1509_076:0596c20_11": "須菩提白佛言：「世尊！",
    "T25n1509_076:0596c21_12": "何等是菩薩摩訶薩善知識？」",
    "T25n1509_076:0596c22_13": "佛告須菩提：「諸佛是菩薩摩訶薩善知識，諸菩薩摩訶薩亦是菩薩善知識。",
    "T25n1509_076:0596c23_14": "須菩提！",
    "T25n1509_076:0596c23_15": "阿羅漢亦是菩薩善知識，是為菩薩摩訶薩善知識。",
    "T25n1509_076:0596c25_16": "「復次，須菩提！",
    "T25n1509_076:0596c25_17": "六波羅蜜亦是菩薩善知識，四念處乃至十八不共法亦是菩薩善知識。",
    "T25n1509_076:0596c27_18": "須菩提！",
    "T25n1509_076:0596c27_19": "如、實際、法性亦是菩薩善知識。",
    "T25n1509_076:0596c28_0": "須菩提！",
    "T25n1509_076:0596c28_1": "六波羅蜜是世尊，六波羅蜜是道，六波羅蜜是大明，六波羅蜜是炬，六波羅蜜是智，六波羅蜜是慧，六波羅蜜是救，六波羅蜜是歸，六波羅蜜是洲，六波羅蜜是究竟道，六波羅蜜是父是母。",
    "T25n1509_076:0597a03_2": "四念處乃至一切種智，亦如是。",
    "T25n1509_076:0597a04_3": "何以故？",
    "T25n1509_076:0597a04_4": "六波羅蜜、三十七道法亦是過去諸佛父母，六波羅蜜、三十七道法亦是未來、現在十方諸佛父母。",
    "T25n1509_076:0597a06_5": "何以故？",
    "T25n1509_076:0597a06_6": "須菩提！",
    "T25n1509_076:0597a06_7": "六波羅蜜、三十七道法中生過去、未來、現在十方諸佛故。",
    "T25n1509_076:0597a08_8": "以是故，須菩提！",
    "T25n1509_076:0597a08_9": "菩薩摩訶薩欲得阿耨多羅三藐三菩提，淨佛世界、成就眾生，當學六波羅蜜、三十七道法，及四攝法攝取眾生。",
    "T25n1509_076:0597a11_10": "何等四？",
    "T25n1509_076:0597a11_11": "布施、愛語、利益、同事。",
    "T25n1509_076:0597a11_12": "須菩提！",
    "T25n1509_076:0597a11_13": "以是利益故，我言：『六波羅蜜及三十七道法是諸菩薩摩訶薩世尊，是道，是大明，是炬，是智，是慧，是救，是歸，是洲，是究竟道，是父，是母。』",
    "T25n1509_076:0597a14_14": "須菩提！",
    "T25n1509_076:0597a15_15": "以是故，菩薩摩訶薩欲不隨他人教住，欲斷一切眾生疑，欲淨佛世界、成就眾生，當學是般若波羅蜜！",
    "T25n1509_076:0597a17_16": "所以者何？",
    "T25n1509_076:0597a17_17": "是般若波羅蜜中廣說諸法，是菩薩摩訶薩所應學處。」",
    "T25n1509_076:0597a19_0": "【論】問曰：〈阿鞞跋致品〉中已廣說阿鞞跋致相，今何以更說？",
    "T25n1509_076:0597a20_1": "答曰：所說般若波羅蜜義皆是阿鞞跋致相，但〈阿鞞跋致品〉中多說其事，餘品中亦處處有說阿鞞跋致相，但不次第。",
    "T25n1509_076:0597a23_2": "有人言：為後來眾生異語說阿鞞跋致相。",
    "T25n1509_076:0597a24_3": "有人言：有二種阿鞞跋致：一者、已得記，二者、未得記。",
    "T25n1509_076:0597a25_4": "得授記有二種：一者、現前授記，二者、不現前授記。",
    "T25n1509_076:0597a26_5": "不現前授記有二種：一者、具足授記因緣，二者、未具足授記因緣。",
    "T25n1509_076:0597a28_6": "具足授記因緣者，知諸法實相，具足六波羅蜜；不具足授記因緣者，但知諸法實相，得般若波羅蜜分，餘波羅蜜未具足。",
    "T25n1509_076:0597b02_7": "「是菩薩能如阿鞞跋致菩薩答」，此是前品末所說阿鞞跋致，是故次第說：「夢中不貪二地，雖未具足阿鞞跋致法，亦名阿鞞跋致。」",
    "T25n1509_076:0597b05_8": "欲說如是等阿鞞跋致相故，此品中次第說。",
    "T25n1509_076:0597b06_9": "是菩薩晝日常習行空故，夜夢中亦不貪三界。",
    "T25n1509_076:0597b07_10": "是人常行慈悲心於眾生、深樂佛法故，不貪二乘。",
    "T25n1509_076:0597b08_11": "若夢、若覺，觀一切法如夢、如幻等。",
    "T25n1509_076:0597b09_12": "是菩薩雖未得現前授記，餘法未具足，亦名阿鞞跋致相。",
    "T25n1509_076:0597b10_13": "何以故？",
    "T25n1509_076:0597b10_14": "菩薩於二處退轉：一者、著世間樂故轉，二者、取二乘故轉。",
    "T25n1509_076:0597b12_15": "是菩薩堅心，深入空及慈悲心故，乃至夢中亦不貪三界、二乘，何況覺時！",
    "T25n1509_076:0597b14_16": "復次，若菩薩夢見佛在人天大眾中說法，所謂諸法實相義；菩薩知是義，心與法合。",
    "T25n1509_076:0597b16_17": "復次，諸佛祕密法，菩薩夢中得見，所謂見佛身無量，過須彌山，色如閻浮檀金，三十二相、八十種隨形好以自莊嚴，放無量光明；梵音聲說法，及身毛孔出無量化佛至十方，種種方便力施作佛事，度脫眾生。",
    "T25n1509_076:0597b20_18": "爾時，是菩薩見是佛神通力故，深心清淨問佛法，得諸法實相，是名阿鞞跋致。",
    "T25n1509_076:0597b22_19": "是菩薩常行畢竟空故，我、我所等諸煩惱折薄，乃至自身不惜，何況餘親！",
    "T25n1509_076:0597b24_20": "是因緣故，若夢中見：若自身，若父母等，若殺、若死因緣，及聚落破等，不憂惱怖畏。",
    "T25n1509_076:0597b26_21": "覺已，思惟：「如夢中，不死而見死、不畏而見畏，一切三界皆爾，何但夢中！",
    "T25n1509_076:0597b28_22": "我作佛時，當為眾生說諸法畢竟空、皆如夢。」",
    "T25n1509_076:0597b29_23": "復次，有菩薩種清淨國土因緣時，作是願：「我爾許時積集淨國土行，是心修習故，夢中若見三惡道眾生，即時得是心：『我作佛時，令我國土乃至無三惡道名。』」",
    "T25n1509_076:0597c04_0": "復次，是菩薩常修慈悲心故，夢中見地獄火燒眾生，作誓，火即滅。",
    "T25n1509_076:0597c05_1": "覺已，取是相，若見實火燒城郭，作是念：「我夢中能滅火，此火亦當可滅！」",
    "T25n1509_076:0597c07_2": "所以者何？",
    "T25n1509_076:0597c07_3": "佛說夢、覺無異故。",
    "T25n1509_076:0597c07_4": "是菩薩於無量劫修集福德，得諸法實相故，鬼神、龍王等助滅是火。",
    "T25n1509_076:0597c09_5": "其中有不滅，燒一家、置一家者，是眾生重罪故，菩薩福德、智慧力不能滅重罪者，所謂破法業。",
    "T25n1509_076:0597c11_6": "法者，般若波羅蜜；諸餘法利益無及般若波羅蜜者，是故破者罪重。",
    "T25n1509_076:0597c13_7": "以菩薩誓力故，不次第燒，惟罪重者不救，不妨是阿鞞跋致相。",
    "T25n1509_076:0597c14_8": "非人所持，亦如呪火。",
    "T25n1509_076:0597c15_9": "有菩薩未得無生法忍，聞是阿鞞跋致呪故鬼去，便作呪。",
    "T25n1509_076:0597c16_10": "是菩薩自未有力，魔來遣鬼神故，自恃為己力。",
    "T25n1509_076:0597c17_11": "有如是失故，佛示令覺知。",
    "T25n1509_076:0597c19_0": "復次，菩薩未入正位，魔作種種形，隨其念而示語：「汝已得授記，汝有是相，但以肉眼故不知。」",
    "T25n1509_076:0597c21_1": "以是因緣故，生增上慢，輕蔑餘人。",
    "T25n1509_076:0597c22_2": "復次，菩薩不得諸法實相，不知色等五眾和合邊更有名字相。",
    "T25n1509_076:0597c23_3": "魔來與授記：「汝當作佛，字名某甲。」",
    "T25n1509_076:0597c24_4": "是菩薩思惟：「我本有是名字念，今所說者，同我所願，必是諸佛授記。」",
    "T25n1509_076:0597c26_5": "是故心生憍慢，輕餘大菩薩。",
    "T25n1509_076:0597c26_6": "以是因緣故，遠離無上道；受罪畢，墮於二乘。",
    "T25n1509_076:0597c27_7": "若即此身悔，當久久償罪畢，還依止般若波羅蜜，得作佛。",
    "T25n1509_076:0597c29_8": "所以者何？",
    "T25n1509_076:0597c29_9": "若轉身乃悔，則罪重叵滅，不得作佛。",
    "T25n1509_076:0598a01_10": "是心著是空名字，得重罪故，佛說四重禁喻：破是重禁，現身不得四道果。",
    "T25n1509_076:0598a03_11": "所以者何？",
    "T25n1509_076:0598a03_12": "是四禁中，妄語稱「我是阿羅漢」。",
    "T25n1509_076:0598a04_0": "此中著是受莂名字，自言「我當作佛」，是故重於四禁。",
    "T25n1509_076:0598a05_1": "過五逆罪者，如〈地獄品〉中破般若波羅蜜罪說。",
    "T25n1509_076:0598a06_2": "微細魔事者，細名不逆其意，隨其本念，助成其心。",
    "T25n1509_076:0598a07_3": "是菩薩未得阿鞞跋致法，魔誑言已得。",
    "T25n1509_076:0598a08_4": "是微細魔事，利根菩薩應覺、除遠！",
    "T25n1509_076:0598a09_5": "復次，菩薩在遠離處，魔來讚歎：「汝能遠離親族、同學，獨在深山林中，為佛道故，是為真菩薩道行。」",
    "T25n1509_076:0598a11_6": "是菩薩用是故，生憍慢心，輕餘在眾中住菩薩。",
    "T25n1509_076:0598a12_7": "以是事故，遠離佛道，墮於二乘。",
    "T25n1509_076:0598a13_8": "佛種種因緣，訶是菩薩是賊、是旃陀羅等，如經中說，不應親近。",
    "T25n1509_076:0598a14_9": "佛所說遠離，心離二乘、三界，是名真遠離。",
    "T25n1509_076:0598a15_10": "如經中廣說如是等細微魔事，應當覺而遠離。",
    "T25n1509_076:0598a18_0": "「復次，菩薩欲深心得無上道」——深心名一心、重心，深愛佛道，出於一切世間所樂。",
    "T25n1509_076:0598a19_1": "當親近善知識。",
    "T25n1509_076:0598a20_2": "所以者何？",
    "T25n1509_076:0598a20_3": "有二因緣故得無上道：一者、內，二者、外。",
    "T25n1509_076:0598a21_4": "內名正憶念，思惟、籌量諸法；外名諸善知識。",
    "T25n1509_076:0598a22_5": "佛餘處種種說善知識相，是故須菩提問佛：「世尊！",
    "T25n1509_076:0598a23_6": "何等是菩薩善知識？」",
    "T25n1509_076:0598a24_7": "佛答：「諸佛、大菩薩及聲聞是菩薩善知識。",
    "T25n1509_076:0598a25_8": "六波羅蜜乃至一切種智、如、法性、實際等諸法亦是善知識。」",
    "T25n1509_076:0598a26_9": "法能成辦其事，故說六波羅蜜等諸法名善知識。",
    "T25n1509_076:0598a27_10": "三種聖人以此六波羅蜜法令菩薩奉行，得作佛；是故法及人通名「善知識」。",
    "T25n1509_076:0598b01_0": "問曰：佛及菩薩、六波羅蜜能成菩薩故，應是善知識；小乘道異，云何能與作善知識？",
    "T25n1509_076:0598b04_0": "答曰：有小乘人先世求佛道故利根，雖是小乘，有憐愍心，觀應成大乘者為說大乘法，知報佛恩故，令佛種不斷。",
    "T25n1509_076:0598b06_1": "如舍利弗六十劫求佛道，雖退轉作阿羅漢，亦利根智慧，能為諸菩薩說大乘。",
    "T25n1509_076:0598b08_2": "須菩提常行無諍三昧，常有慈悲心於眾生故，亦能教化菩薩大乘法。",
    "T25n1509_076:0598b10_3": "如摩訶迦葉以神通力持此身至彌勒出世，於九足山中出，與大眾作得道因緣。",
    "T25n1509_076:0598b12_4": "如是等甚多。",
    "T25n1509_076:0598b12_5": "問曰：六波羅蜜攝一切法，今何以別說三十七品至如、法性、實際？",
    "T25n1509_076:0598b14_6": "答曰：六波羅蜜是略說；四念處等是廣說，解六波羅蜜。",
    "T25n1509_076:0598b15_7": "六波羅蜜是菩薩初道，小遠；三十七品是近因緣。",
    "T25n1509_076:0598b16_8": "於六波羅蜜中，禪波羅蜜、般若波羅蜜最大；譬如雖有星宿，日、月最勝。",
    "T25n1509_076:0598b18_9": "是二波羅蜜中，四念處、佛十力等法最妙，能大利益，現世令人得道故；持戒、布施等不如故。",
    "T25n1509_076:0598b20_10": "別說如等無為法，實、不虛誑故，能成菩薩事；行四念處等法，得如是等法，令菩薩得出虛誑法，故名善知識。",
    "T25n1509_076:0598b23_0": "復次，是六波羅蜜等法如佛無異，佛現在亦以是法度人，是故言：「世尊！",
    "T25n1509_076:0598b24_1": "如世尊所說不可壞，六波羅蜜等所說亦不可壞。」",
    "T25n1509_076:0598b25_2": "是故言：「六波羅蜜是世尊。」",
    "T25n1509_076:0598b26_3": "是道者，行是道，徑入無量佛法中。",
    "T25n1509_076:0598b27_4": "六波羅蜜中所說，人籌量、思惟、分別、常修行，令人得大智慧，破諸世間無明，是故說「六波羅蜜是大明」。",
    "T25n1509_076:0598b29_5": "是大炬、是智、是慧、是救、是歸、是洲、是究竟道，如上說。",
    "T25n1509_076:0598c01_6": "般若波羅蜜是母，五波羅蜜是父，和合說故言「六波羅蜜是父母」。",
    "T25n1509_076:0598c03_7": "如六波羅蜜說，四念處等亦如是。",
    "T25n1509_076:0598c04_0": "是中說因緣：「六波羅蜜等法亦是三世十方佛父母。」",
    "T25n1509_076:0598c05_1": "是六波羅蜜等是自利法，行者欲以六波羅蜜教化眾生、淨佛世界，應以四攝法攝取眾生。",
    "T25n1509_076:0598c07_2": "四攝法義，如先說。",
    "T25n1509_076:0598c07_3": "如是自利、利他故，佛說「六波羅蜜、三十七品等諸法是世尊、是道」等。",
    "T25n1509_076:0598c09_4": "是故菩薩若欲不隨他教——不隨他教名自知諸法實相，乃至變作佛身來說異於法相，亦不信不隨。",
    "T25n1509_076:0598c11_5": "自得菩薩道，漸漸具足諸佛法，淨佛世界、成就眾生。",
    "T25n1509_076:0598c13_6": "得佛道，能斷一切眾生疑。",
    "T25n1509_076:0598c13_7": "若欲得是者，當學般若。",
    "T25n1509_076:0598c14_8": "般若波羅蜜中，世間出世間、若大若小，無事不說。",
    "T25n1509_076:0598c15_9": "◎大智度論卷第七十六"
}