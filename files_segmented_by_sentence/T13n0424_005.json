{
    "T13n0424_005:0992c20_0": "佛說大集會正法經卷第五",
    "T13n0424_005:0992c22_0": "西天譯經三藏朝奉大夫試鴻臚卿",
    "T13n0424_005:0992c23_0": "傳法大師臣施護奉　詔譯",
    "T13n0424_005:0992c24_0": "爾時，月上境界如來告藥王軍菩薩言：「汝等當知，一切眾生有身皆苦，生、老、病、死、憂、惱、悲、痛、怨憎會、愛別離、所欲不成就，如是等法，悉皆是苦，逼迫眾生，不能解脫。",
    "T13n0424_005:0992c27_1": "此一切苦，甚可怖畏，而諸眾生於是苦義不聞、不知。」",
    "T13n0424_005:0992c28_2": "爾時，會中諸初生者，聞佛說是諸苦法名，即皆合掌前白佛言：「世尊！",
    "T13n0424_005:0993a01_3": "我等樂聞此諸苦義，願佛為說。」",
    "T13n0424_005:0993a02_4": "佛言：「諸善男子！",
    "T13n0424_005:0993a02_5": "非唯汝等樂聞，一切眾生皆亦如是。」",
    "T13n0424_005:0993a03_6": "諸初生者復白佛言：「世尊！",
    "T13n0424_005:0993a04_0": "所言死者，其義云何？」",
    "T13n0424_005:0993a04_1": "佛言：「諸善男子！",
    "T13n0424_005:0993a04_2": "所謂：識滅、身壞，故名為死。",
    "T13n0424_005:0993a05_3": "一切眾生命欲終時，有三種風而來破壞，所謂：滅識風、動轉識風、起識風。",
    "T13n0424_005:0993a07_4": "此三種風，眾生命欲盡時，令識散滅、動轉改易。」",
    "T13n0424_005:0993a08_5": "諸初生者言：「世尊！",
    "T13n0424_005:0993a08_6": "彼滅識風，云何能令眾生識滅身壞？」",
    "T13n0424_005:0993a09_7": "佛言：「彼滅識風復有三種，所謂：刀、針、大力。",
    "T13n0424_005:0993a10_8": "由是三種，能滅其識。",
    "T13n0424_005:0993a11_0": "識既滅已，身即破壞。」",
    "T13n0424_005:0993a11_1": "諸初生者言：「世尊！",
    "T13n0424_005:0993a11_2": "云何名身？」",
    "T13n0424_005:0993a12_3": "佛言：「身者，所謂如幻、如焰，又如重擔，復如涎洟、腐爛等物，諸無智者不能覺了生為大苦，由生發起、緣法聚集、命根連持，而無其實、非愛相應，如是等法假名為身。」",
    "T13n0424_005:0993a15_4": "諸初生者言：「世尊！",
    "T13n0424_005:0993a16_5": "云何名命？",
    "T13n0424_005:0993a16_6": "復何名滅？」",
    "T13n0424_005:0993a16_7": "佛言：「識所連持是名為命，業報衰謝，識法離散，命根斷絕、身分破壞，故名為滅。",
    "T13n0424_005:0993a18_8": "諸善男子！",
    "T13n0424_005:0993a18_9": "我今復為汝說身分所有，當知人身諸分筋脈有一俱胝數，有八萬四千毛孔，有千二百身分支節，有三百八身骨，此等共成人身；復有八萬四千族蟲，如是生類、同依人身，於人身中晝夜咂食，而復諸蟲互相食噉，諸苦隨生。",
    "T13n0424_005:0993a24_0": "如是八萬四千族蟲，其中有二大者，於七晝夜互相交鬪，至第七日彼一蟲死，又復一蟲而共交鬪。",
    "T13n0424_005:0993a26_1": "一蟲死已，一蟲復生，如是展轉，乃至人命斷時，此諸蟲類，一切壞滅，無所依止。",
    "T13n0424_005:0993a28_2": "諸異生類，不能覺了內外苦法相續生滅，老、病、死法皆不能怖，若順若違互相交鬪，如身二蟲苦惱隨生，而不覺了身壞命終都無所有。",
    "T13n0424_005:0993b02_3": "「諸善男子！",
    "T13n0424_005:0993b02_4": "有一異生，命將不久。",
    "T13n0424_005:0993b02_5": "有善知識來為安慰，問其人言：『汝現生中，叵曾知見生、老、病、死諸艱苦不？』",
    "T13n0424_005:0993b04_6": "彼人答言：『我曾知見。』",
    "T13n0424_005:0993b05_0": "善知識言：『汝今既自知見如是等苦，何不生厭起增勝心？",
    "T13n0424_005:0993b06_1": "於二世中種少善根、斷諸惡法、修諸正行，若能如是，捨此報已，生他勝處，離諸怖畏，以其善法，為所依怙。",
    "T13n0424_005:0993b08_2": "況復世間，諸有苦法，一一分明，盡可觀察。",
    "T13n0424_005:0993b09_3": "汝豈不聞，大地若擊，能發大聲；善法若作，有大勝力。",
    "T13n0424_005:0993b10_4": "是故，於諸如來清淨剎中種諸善法，所謂以其華鬘、塗香、飲食、衣服、臥具、醫藥，供養如來及諸苾芻、苾芻尼、優婆塞、優婆夷清淨四眾，如是供養是為於佛剎中種諸善種，當能出生一切善果。",
    "T13n0424_005:0993b15_5": "汝今於此遇大法王出現世間，若不種諸善根，而無所益。』",
    "T13n0424_005:0993b16_6": "時，善知識為彼異生說伽陀曰：「『如來出世間，　　擊廣大法鼓，　　開微妙法門，　　令一切趣入。",
    "T13n0424_005:0993b20_0": "　　廣度諸眾生，　　歸涅盤寂滅，　　汝今見是事，　　何不起精進？』",
    "T13n0424_005:0993b22_0": "「爾時，彼人亦說伽陀，答善知識言：「『若愚癡、無智，　　復會遇惡友，　　廣造染法因，　　謂貪慾等事。",
    "T13n0424_005:0993b25_0": "　　起我見增盛，　　破和合僧伽，　　毀壞於塔寺，　　不深信三寶。",
    "T13n0424_005:0993b27_0": "　　但造眾惡業，　　不作善因緣，　　於一切時中，　　常生諸過失。",
    "T13n0424_005:0993b29_0": "　　惱亂於父母，　　不生孝敬心，　　出非法語言，　　輕謗諸賢善。",
    "T13n0424_005:0993c02_0": "　　造此惡因故，　　必墮地獄中，　　自受苦惱身，　　無能救護者。",
    "T13n0424_005:0993c04_0": "　　可畏與眾合，　　炎熱及阿鼻，　　如是諸獄中，　　展轉受諸苦。",
    "T13n0424_005:0993c06_0": "　　從是大獄出，　　復入小獄中，　　謂刀兵蓮華，　　受苦而相續。",
    "T13n0424_005:0993c08_0": "　　如是大小獄，　　有無數眾生，　　隨自業因緣，　　輕重而受報。",
    "T13n0424_005:0993c10_0": "　　或百劫、千劫，　　或復更長時，　　惡業繩所纏，　　無由能解脫。",
    "T13n0424_005:0993c12_0": "　　彼刀兵地獄，　　縱廣百由旬，　　不見彼獄門，　　唯諸受苦者。",
    "T13n0424_005:0993c14_0": "　　百千俱胝數，　　劍樹與刀山，　　驅彼罪人登，　　身分皆斷壞。",
    "T13n0424_005:0993c16_0": "　　暫時雖死滅，　　復被業風吹，　　即時還復生，　　而受諸苦惱。",
    "T13n0424_005:0993c18_0": "　　地獄無邊際，　　眾生亦無窮，　　以惡業因緣，　　相續不間斷。",
    "T13n0424_005:0993c20_0": "　　我造諸惡業，　　定墮彼趣中，　　善知識今時，　　聽說所造業。",
    "T13n0424_005:0993c22_0": "　　我曾起貪心，　　廣造於舍宅，　　彩畫復雕鏤，　　金寶以莊嚴。",
    "T13n0424_005:0993c24_0": "　　復置諸園林，　　倉庫及產業，　　畜牛馬生類，　　皆以為資具。",
    "T13n0424_005:0993c26_0": "　　父母及眷屬，　　內外數甚多，　　奴婢與妓人，　　其數無有限。",
    "T13n0424_005:0993c28_0": "　　常令於晝夜，　　動種種歌音，　　但縱己樂心，　　不念於他苦。",
    "T13n0424_005:0994a01_0": "　　恃彼大富貴，　　作種種莊嚴，　　凡所受用物，　　悉金銀珍寶。",
    "T13n0424_005:0994a03_0": "　　以香水澡沐，　　復塗諸妙香，　　龍腦與栴檀，　　及彼麝香等。",
    "T13n0424_005:0994a05_0": "　　香水澡沐已，　　次第而嚴身，　　手釧及指環，　　皆用珍寶作。",
    "T13n0424_005:0994a07_0": "　　以真珠瓔珞，　　而為項莊嚴，　　最上好真金，　　復為耳璫等。",
    "T13n0424_005:0994a09_0": "　　身分莊嚴已，　　頂戴諸妙華，　　蘇摩那瞻波，　　及諸異香者。",
    "T13n0424_005:0994a11_0": "　　復著妙好衣，　　謂最上細[疊*毛]，　　鮮白復清潔，　　皆妙香所薰。",
    "T13n0424_005:0994a13_0": "　　飲食最上味，　　甘美復馨香，　　侍者供所須，　　暫無饑渴想。",
    "T13n0424_005:0994a15_0": "　　地敷好茵蓐，　　履踐而游行，　　左右有侍人，　　自在復尊貴。",
    "T13n0424_005:0994a17_0": "　　如是廣嚴飾，　　而愛樂其身，　　常保惜護持，　　不生破壞想。",
    "T13n0424_005:0994a19_0": "　　既富樂具足，　　餘復無所思，　　恣其染慾心，　　造不善過失。",
    "T13n0424_005:0994a21_0": "　　眼貪於色境，　　諸根亦復然，　　彼為過失因，　　自不能覺了。",
    "T13n0424_005:0994a23_0": "　　見聞覺知處，　　諸煩惱隨生，　　於順違境中，　　起貪瞋癡法。",
    "T13n0424_005:0994a25_0": "　　柔軟等諸觸，　　觸身心起愛，　　彼愛想既生，　　諸罪業皆作。",
    "T13n0424_005:0994a27_0": "　　我曾於一時，　　無故害有情，　　以箭射鹿身，　　令彼命斷滅。",
    "T13n0424_005:0994a29_0": "　　但取其肉食，　　不念後世中，　　果報自當受，　　誰人能代者。",
    "T13n0424_005:0994b02_0": "　　我愚癡無智，　　但資養其身，　　一日死苦來，　　識滅身破壞。",
    "T13n0424_005:0994b04_0": "　　唯集諸苦惱，　　無一可愛心，　　父母及諸親，　　相視不能救。",
    "T13n0424_005:0994b06_0": "　　良醫妙藥等，　　亦唐設其功，　　徒增悲惱心，　　無救濟方便。",
    "T13n0424_005:0994b08_0": "　　我若命斷已，　　棄於尸陀林，　　為鳥獸諸蟲，　　充足而食噉。",
    "T13n0424_005:0994b10_0": "　　一切無所有，　　虛幻法現前，　　諸境悉皆空，　　唯果報不失。",
    "T13n0424_005:0994b12_0": "　　是時無所託，　　唯善法可依，　　如我造惡因，　　當墮於地獄。",
    "T13n0424_005:0994b14_0": "　　廣積罪業蘊，　　後苦惱隨生，　　於彼三世中，　　破壞善法種。",
    "T13n0424_005:0994b16_0": "　　受想行二法，　　以諸觸為因，　　觸故諸愛生，　　而成憂苦縛。",
    "T13n0424_005:0994b18_0": "　　善法如良藥，　　能治貪愛心，　　貪等既不生，　　諸惡不能作。",
    "T13n0424_005:0994b20_0": "　　我實無福慧，　　虛受於人身，　　佛宣方便門，　　布施持戒等。",
    "T13n0424_005:0994b22_0": "　　我不能自作，　　不隨喜見聞，　　正法不能聽，　　愚癡日增長。",
    "T13n0424_005:0994b24_0": "　　無明等煩惱，　　隨轉而無窮，　　障善法因緣，　　何由能解脫？",
    "T13n0424_005:0994b26_0": "　　迷惑心散亂，　　無少時靜住，　　煩惱火所燒，　　受種種纏縛。",
    "T13n0424_005:0994b28_0": "　　於身無少樂，　　樂法不暫生，　　命將不久時，　　一切皆破壞。",
    "T13n0424_005:0994c01_0": "　　唯諸佛勝法，　　能救苦眾生，　　戒法真實門，　　登者得大樂。",
    "T13n0424_005:0994c03_0": "　　如我所造業，　　深自生追悔，　　今遇善知識，　　是故如實說。』」",
    "T13n0424_005:0994c05_0": "爾時，月上境界如來告藥王軍菩薩言：「善男子！",
    "T13n0424_005:0994c06_1": "諸異生類，臨命終時，生大驚怖，苦惱其心，無所救護。",
    "T13n0424_005:0994c07_2": "唯諸善法，能為所依，殊勝果報，而無所失。」",
    "T13n0424_005:0994c08_3": "爾時，彼佛即說伽陀曰：「眾生作惡業，　　定墮地獄中，　饑時吞鐵丸，　　渴復飲銅汁。",
    "T13n0424_005:0994c11_0": "　身出猛火焰，　　惡業故自燒，　身分皆破壞，　　受驚怖大苦。",
    "T13n0424_005:0994c13_0": "　彼不見樂境，　　不聞正法名，　唯苦逼身心，　　一切皆非愛。",
    "T13n0424_005:0994c15_0": "　眾生作善法，　　定生善趣中，　善知識會遇，　　勸導修善法。",
    "T13n0424_005:0994c17_0": "　發生正信解，　　具戒慧多聞，　諸煩惱滅除，　　而成正等覺。",
    "T13n0424_005:0994c19_0": "　精進行最上，　　佛出世所宣，　策發諸善根，　　不生於退屈。",
    "T13n0424_005:0994c21_0": "　慈悲真梵行，　　攝一切眾生，　自利復利他，　　皆令得解脫。",
    "T13n0424_005:0994c23_0": "　善男子諦聽！",
    "T13n0424_005:0994c23_1": "　　佛所說真實，　出微妙法音，　　令一切調伏。",
    "T13n0424_005:0994c25_0": "　大悲心為父，　　菩提心為母，　善法為知識，　　能救護眾生。",
    "T13n0424_005:0994c27_0": "　正覺出於世，　　說最勝法門，　方便化眾生，　　令住寂滅地。",
    "T13n0424_005:0994c29_0": "　佛為大悲者，　　最上世間尊，　普觀諸有情，　　等同為佛子，　平等無有二，　　使一切歸依。」",
    "T13n0424_005:0995a03_0": "爾時，彼佛說是法時，三千大千世界六種震動。",
    "T13n0424_005:0995a04_1": "時，藥王軍菩薩合掌恭敬白彼佛言：「有何因緣大地震動？",
    "T13n0424_005:0995a05_2": "願佛慈悲當為我說。」",
    "T13n0424_005:0995a05_3": "彼佛言：「善男子！",
    "T13n0424_005:0995a06_4": "汝當四方觀察有何所見？」",
    "T13n0424_005:0995a06_5": "是時，藥王軍菩薩承佛聖旨，即時四方觀察，見此大地震動，於少時間而復破裂，有六十五俱胝人從地而生。",
    "T13n0424_005:0995a10_0": "爾時，六十五俱胝初生者，即皆合掌俱白佛言：「我等從何所生？」",
    "T13n0424_005:0995a11_1": "佛於會中，指前初生者，告彼從地生者言：「諸善男子！",
    "T13n0424_005:0995a12_2": "汝等見此諸人眾不？」",
    "T13n0424_005:0995a13_3": "答言：「已見。」",
    "T13n0424_005:0995a13_4": "佛言：「如彼所生，汝等亦然。」",
    "T13n0424_005:0995a14_0": "從地生者又言：「此諸人眾、當應滅不？」",
    "T13n0424_005:0995a14_1": "佛言：「如是如是！",
    "T13n0424_005:0995a15_2": "彼等皆滅。",
    "T13n0424_005:0995a15_3": "諸善男子！",
    "T13n0424_005:0995a15_4": "非唯此眾，一切有情悉皆歸滅。」",
    "T13n0424_005:0995a16_5": "是時，先在佛會諸初生者，各起合掌白彼佛言：「世尊！",
    "T13n0424_005:0995a17_6": "如佛所說，生死二法，我等厭患、非所愛樂。」",
    "T13n0424_005:0995a18_7": "佛言：「汝等既能厭患生死，云何不能發起精進？」",
    "T13n0424_005:0995a19_8": "此諸初生者又白佛言：「世尊！",
    "T13n0424_005:0995a20_9": "我等於如來前聽受正法，見此菩薩聲聞大眾，有大神通威德具足，是我所樂，我等亦欲趣進修習，遠離生死。」",
    "T13n0424_005:0995a23_0": "爾時，藥王軍菩薩復見有諸從地生者，即時與五百大菩薩，各各以自通力於其會中，又復踊身虛空，高二萬由旬，於其空中或現經行相、或現跏趺相、或現師子王步相、或現象王步相、或現諸異獸等步相，現如是等諸相已，復於空中作諸神變。",
    "T13n0424_005:0995a28_1": "時，此菩薩等，各有身光，於虛空中如百千俱胝日月光明。",
    "T13n0424_005:0995b01_0": "爾時，諸從地生者俱白彼佛言：「世尊！",
    "T13n0424_005:0995b01_1": "何因緣故有是廣大光明？",
    "T13n0424_005:0995b02_2": "及於空中現諸神變希有等事？」",
    "T13n0424_005:0995b03_3": "佛言：「諸善男子！",
    "T13n0424_005:0995b03_4": "汝等見諸菩薩住空中不？」",
    "T13n0424_005:0995b04_5": "答言：「已見。」",
    "T13n0424_005:0995b04_6": "佛言：「此大光明是諸菩薩各各身光，此諸菩薩一一皆能現諸神通變化等事。」",
    "T13n0424_005:0995b06_7": "是時，藥王軍等諸菩薩眾，即於空中出微妙聲，俱白彼佛言：「願佛慈悲，為諸眾生宣說法要，若天、若人得聞法者，皆得最上利益安樂。",
    "T13n0424_005:0995b09_8": "我等今時皆是如來大悲方便精進願力所建立故，願佛於今，顯法光明，普照世間。」",
    "T13n0424_005:0995b11_9": "作是言已，俱從空下，住於佛前。",
    "T13n0424_005:0995b11_10": "彼佛告藥王軍菩薩言：「善男子！",
    "T13n0424_005:0995b12_11": "汝今見此三千大千世界六種震動不？」",
    "T13n0424_005:0995b13_12": "藥王軍菩薩言：「已見。",
    "T13n0424_005:0995b13_13": "世尊！",
    "T13n0424_005:0995b13_14": "然今我等不能了知，以何緣故有如是事？",
    "T13n0424_005:0995b14_15": "又復，我今有少疑惑，欲問世尊願為開決。」",
    "T13n0424_005:0995b15_16": "彼佛言：「善男子！",
    "T13n0424_005:0995b16_17": "汝今有疑，恣汝所問，若過去、未來、現在三世等事，我當為汝一一如實分別演說。」",
    "T13n0424_005:0995b18_0": "藥王軍菩薩白彼佛言：「世尊！",
    "T13n0424_005:0995b18_1": "今此會中何故有八萬四千天子眾、八萬四千俱胝大菩薩眾、一萬二千俱胝龍王眾、一萬八千俱胝部多眾、二萬五千俱胝必舍左眾，以何義故如是等眾其數甚多？」",
    "T13n0424_005:0995b22_2": "彼佛言：「善男子！",
    "T13n0424_005:0995b22_3": "汝今當知，此諸大眾俱來集會，皆是於此聽佛說法，即於是日獲大利樂，永出輪迴；又復其中有得安住十地法者，有得安住涅盤界者，有得解脫老、病、死、苦住安樂法者，有得解脫煩惱縛者，有得深入佛正法者。」",
    "T13n0424_005:0995b27_4": "藥王軍菩薩復白彼佛言：「世尊！",
    "T13n0424_005:0995b28_5": "如來善為一切眾生作諸善巧，方便事業隨順攝化，云何是中而無懈倦？」",
    "T13n0424_005:0995c01_0": "彼佛言：「善男子諦聽！",
    "T13n0424_005:0995c01_1": "如來起大悲心，設諸方便，普攝有情，皆令解脫，常無懈倦；但諸異生，愚於善法，雖遇如來，不能親近，聽受修習，不求解脫。",
    "T13n0424_005:0995c04_2": "善男子！",
    "T13n0424_005:0995c04_3": "如來今日於大眾中，吹大法螺、擊大法鼓、出大法聲、演大法義，若天、若龍，乃至八部四眾，及諸初生者，如是一切大眾，咸於今日得大總持，圓滿善法，安住十地，普獲利樂。",
    "T13n0424_005:0995c08_4": "一切皆是如來神通方便所作，令諸眾生住精進地，得法具足，如佛世尊。」",
    "T13n0424_005:0995c10_0": "爾時，六十五俱胝數中，有五千初生者，俱從座起合掌向佛，而白佛言：「世尊！",
    "T13n0424_005:0995c11_1": "我等有身而為重擔，深為大怖，何由解脫？",
    "T13n0424_005:0995c12_2": "又復一切眾生處輪迴中，暫無寂靜，所欲礙心不能了知，住黑闇地不能明了，唯願世尊，攝受我等及諸眾生，施以無畏，令得安樂，勸請世尊宣說妙法，令諸少慧眾生增長正慧，苦惱眾生皆得解脫，世世所生，見佛聞法。」",
    "T13n0424_005:0995c18_0": "爾時，藥王軍菩薩向彼初生者，說是伽陀曰：「汝等樂欲聞正法，　　先須飲食資身命，　後起無畏廣大心，　　深得最上妙法味。」",
    "T13n0424_005:0995c21_0": "彼初生者亦說伽陀，答藥王軍菩薩言：「汝尊者大智，　　善調寂諸根，　有廣大名稱，　　一切皆愛敬。",
    "T13n0424_005:0995c24_0": "　已圓滿善法，　　一切無不知，　云何作是言，　　飲食資身命？",
    "T13n0424_005:0995c26_0": "　如我等意者，　　飲食為過因，　食已於腹中，　　成種種雜穢，　雖增長色力，　　而惡法隨生，　三塗惡趣中，　　當生大怖畏。",
    "T13n0424_005:0996a01_0": "　諸眾生罪業，　　皆從飲食生，　所有貪愛心，　　由飲食所起。",
    "T13n0424_005:0996a03_0": "　世間愚癡者，　　生種種貪心，　營廣大田園，　　舍宅樓閣等，　諸妙好服飾，　　及最上莊嚴，　眾妙寶七珍，　　真珠瓔珞等，　象馬及車乘，　　奴婢數甚多，　富貴雖暫時，　　終歸無常法。",
    "T13n0424_005:0996a09_0": "　如其壽命盡，　　流轉諸趣中，　正法不能聞，　　善知識遠離。",
    "T13n0424_005:0996a11_0": "　假使四大洲，　　為彼轉輪王，　七寶皆具足，　　圓滿千子眾；　富貴大自在，　　勇猛復威嚴，　一切所歸依，　　悉恭敬稱讚。",
    "T13n0424_005:0996a15_0": "　盡一生勝報，　　是等亦無常，　彼壽限既終，　　善惡業隨受。",
    "T13n0424_005:0996a17_0": "　雖富有珍寶，　　勇猛大威德，　壽命若盡時，　　自力不能救。",
    "T13n0424_005:0996a19_0": "　尊者如我說，　　一切無所依，　唯諸佛如來，　　是真所歸仗。",
    "T13n0424_005:0996a21_0": "　如父復如母，　　能養育出生，　平等而愛憐，　　一切皆如子。",
    "T13n0424_005:0996a23_0": "　譬日月光明，　　普照諸冥闇，　所有輪迴苦，　　斷滅令不生。",
    "T13n0424_005:0996a25_0": "　拔彼煩惱根，　　使離諸怖畏，　普令有情類，　　證無上菩提，　宣說正法門，　　令住不退轉。",
    "T13n0424_005:0996a28_0": "　世間飲食等，　　無利生過失，　不得生諸天，　　非為可愛果，　於世間無樂，　　當招極苦報，　損減於壽命，　　造不善業因，　生富樂貪愛，　　不能了無常，　不造最勝業，　　不了知妙法，　不念離過失，　　不住寂靜心。",
    "T13n0424_005:0996b06_0": "　壽命既盡已，　　諸趣受諸苦，　無常杖所打，　　五欲繩所縛，　苦惱而轉增，　　業報不能脫，　過去業所照，　　無救無所依，　當識法滅時，　　徒增悲惱怖。",
    "T13n0424_005:0996b11_0": "　我寧以珍寶，　　金銀及玻瓈，　廣施一切人，　　終不生悋惜。",
    "T13n0424_005:0996b13_0": "　我寧以身力，　　為他人僕使，　設經彼長時，　　終不生疲倦。",
    "T13n0424_005:0996b15_0": "　若起貪愛想，　　廣集諸珍財，　及飲食上味，　　我即生怖畏。",
    "T13n0424_005:0996b17_0": "　願尊者諦聽，　　如我等所言，　假使彼諸天，　　受勝妙樂報，　以諸妙寶器，　　盛種種上味，　甘美復馨香，　　食者生適悅，　益天人身分，　　色力及威力，　彼受報若終，　　一切皆非實。",
    "T13n0424_005:0996b23_0": "　以是故我等，　　不愛樂飲食，　唯樂正法門，　　求解脫眾苦。",
    "T13n0424_005:0996b25_0": "　遠離貪愛縛，　　得自在無礙，　歸依佛世尊，　　大仙真聖者。",
    "T13n0424_005:0996b27_0": "　汝尊者大智，　　我恭敬頂禮，　具廣大慈悲，　　眾生皆樂見。",
    "T13n0424_005:0996b29_0": "　汝名字何等？",
    "T13n0424_005:0996b29_1": "　　願尊為我說，　若見聞隨喜，　　得諸根清淨。」",
    "T13n0424_005:0996c02_0": "爾時，藥王軍菩薩復說伽陀，答初生者言：「汝今欲聞我名字，　　彼一切名唯佛知，　百千俱胝眾初生，　　彼名一一佛能了。」",
    "T13n0424_005:0996c05_0": "彼初生者又說伽陀曰：「我曾從佛親聽受，　　初生、久生一切名，　唯汝名字最甚深，　　未曾聞佛為廣說。」",
    "T13n0424_005:0996c08_0": "是時，藥王軍菩薩復說伽陀，答初生者言：「當知我名字，　　號為藥王軍，　妙藥救眾生，　　是故得其號。",
    "T13n0424_005:0996c11_0": "　一切眾生類，　　種種病所纏，　我以方便門，　　隨順而救濟。",
    "T13n0424_005:0996c13_0": "　貪為病最大，　　惱害於世間，　由此病為因，　　而生諸過失。",
    "T13n0424_005:0996c15_0": "　瞋病如大火，　　焚燒寂靜心，　唯甘露法藥，　　能除諸苦惱。",
    "T13n0424_005:0996c17_0": "　癡病大可怖，　　覆沒智慧心，　死墮惡趣中，　　不得聞正法。",
    "T13n0424_005:0996c19_0": "　由此三種病，　　展轉諸病生，　益愚癡闇冥，　　我皆施法藥。",
    "T13n0424_005:0996c21_0": "　普令離過失，　　滅一切業因，　息苦惱不生，　　永絕諸怖畏。",
    "T13n0424_005:0996c23_0": "　既得離諸病，　　速見正覺尊，　因我妙醫王，　　應病而授藥。",
    "T13n0424_005:0996c25_0": "　一切有情類，　　常為火所焚，　熾然不能息，　　轉生諸苦惱。",
    "T13n0424_005:0996c27_0": "　貪欲為重擔，　　無有解脫時，　瞋癡法亦然，　　展轉增過失。",
    "T13n0424_005:0996c29_0": "　雖常負重擔，　　不求解脫門，　復不念無常，　　不思出離道。",
    "T13n0424_005:0997a02_0": "　煩惱業隨逐，　　苦惱亦不知，　眾病逼其身，　　不能求妙藥。",
    "T13n0424_005:0997a04_0": "　由無明因故，　　諸行即隨生，　行等法既起，　　貪愛生過失。",
    "T13n0424_005:0997a06_0": "　諸行不究竟，　　一切法皆空，　無智不能知，　　無由生正念。",
    "T13n0424_005:0997a08_0": "　不修寂靜行，　　識滅苦惱增，　經無數劫中，　　不能得解脫。",
    "T13n0424_005:0997a10_0": "　佛出現於世，　　為彼天人師，　如父母愛子，　　開示正覺道。",
    "T13n0424_005:0997a12_0": "　復雨大法寶，　　普濟諸群生，　除彼邪智人，　　不攝受正法。",
    "T13n0424_005:0997a14_0": "　發菩提心者，　　得入正法門，　了一切行空，　　於空亦無礙。",
    "T13n0424_005:0997a16_0": "　若了空無我，　　一切無所依，　諸煩惱亦空，　　遠離諸過失。」",
    "T13n0424_005:0997a18_0": "爾時，諸初生者復說伽陀言：「菩薩大悲者，　　普救諸眾生，　精進大醫王，　　長時無懈倦。",
    "T13n0424_005:0997a21_0": "　念彼輪迴苦，　　以功德攝持，　我諦信歸依，　　起勇猛精進。」",
    "T13n0424_005:0997a23_0": "爾時，藥王軍菩薩復為說伽陀曰：「汝等今當知，　　佛為最上尊，　世間出世間，　　福智皆具足。",
    "T13n0424_005:0997a26_0": "　具三十二相，　　及眾好莊嚴，　以最上大悲，　　廣度諸群品。",
    "T13n0424_005:0997a28_0": "　佛威容高顯，　　猶如妙高山，　智慧無有窮，　　復如彼大海。",
    "T13n0424_005:0997b01_0": "　善開諸方便，　　隨順化眾生，　瞻禮與歸依，　　皆得安樂果。」",
    "T13n0424_005:0997b03_0": "爾時，月上境界如來出如迦陵頻伽清妙音聲普聞十方，又從面門出八萬四千種種色光，所謂：青、黃、赤、白、紅、紫、碧、綠，如是光明廣大熾盛，普照三千大千世界，所有三十二大地獄，蒙光所照皆悉破壞，諸天宮殿光所照處廣大明耀。",
    "T13n0424_005:0997b08_1": "如是光明照於三千大千世界已，復於光中，出一切眾生所有樂具現於虛空。",
    "T13n0424_005:0997b10_0": "作如是變化已，其光旋還繞佛七匝，復從彼佛頂門而入。",
    "T13n0424_005:0997b11_1": "爾時，藥王軍菩薩復從座起，合掌恭敬白彼佛言：「世尊！",
    "T13n0424_005:0997b12_2": "何因緣故？",
    "T13n0424_005:0997b12_3": "如是重復放大光明普照世界。」",
    "T13n0424_005:0997b13_4": "爾時，彼佛告藥王軍菩薩言：「善男子！",
    "T13n0424_005:0997b14_5": "我於今日作大佛事，今此會中有諸眾生得大利樂，以是緣故重復放光。」",
    "T13n0424_005:0997b16_0": "藥王軍菩薩復白彼佛言：「我有所疑欲當請問，唯願世尊為我開決。」",
    "T13n0424_005:0997b17_1": "彼佛言：「善男子！",
    "T13n0424_005:0997b18_0": "如汝所疑，當恣汝問。」",
    "T13n0424_005:0997b18_1": "藥王軍菩薩言：「世尊！",
    "T13n0424_005:0997b19_0": "何故此會諸初生者，世尊為現種種希有等事，復為宣說微妙法門？",
    "T13n0424_005:0997b20_1": "諸久生者，云何世尊不皆如是？",
    "T13n0424_005:0997b21_2": "豈此等類於佛正法不能了知？」",
    "T13n0424_005:0997b22_0": "彼佛言：「善男子！",
    "T13n0424_005:0997b22_1": "汝今何故作如是言？",
    "T13n0424_005:0997b22_2": "於如來前而伸請問，此不得名柔順等語，何以故？",
    "T13n0424_005:0997b24_0": "如來於諸眾生平等化度，隨順方便而為說法，諸有聞者皆獲利益，具足得入諸總持門，一切功德皆悉成就。」",
    "T13n0424_005:0997b26_1": "爾時，虛空中復有無數廣大殊妙七寶樓閣現於佛上。",
    "T13n0424_005:0997b27_2": "是時，彼佛告藥王軍菩薩言：「善男子！",
    "T13n0424_005:0997b28_3": "汝今見此殊妙樓閣不？」",
    "T13n0424_005:0997b29_4": "藥王軍菩薩答言：「已見。",
    "T13n0424_005:0997b29_5": "世尊！」",
    "T13n0424_005:0997b29_6": "彼佛言：「汝今當知，此等皆是諸初生者所共變現。",
    "T13n0424_005:0997c01_7": "何以故？",
    "T13n0424_005:0997c02_8": "此諸初生者，皆於是日圓滿一切善法；又復我於今日擊大法鼓，有無數天人得法具足，無數地獄眾生得離苦惱；復有無數眾生，暫生正念，歸依佛智，皆得解脫。」",
    "T13n0424_005:0997c05_9": "彼佛說是語時，會中有九萬九千俱胝久生眾生，證得須陀洹果，得法具足，斷除業障，遠離眾苦，如此等類，皆從如來正法出生。",
    "T13n0424_005:0997c09_0": "爾時，東方有五十俱胝殑伽沙數諸菩薩眾來入彼會，南方有六十俱胝殑伽沙數諸菩薩眾來入彼會，西方有七十俱胝殑伽沙數諸菩薩眾來入彼會，北方有八十俱胝殑伽沙數諸菩薩眾來入彼會，下方有九十俱胝殑伽沙數諸菩薩眾來入彼會，上方有百俱胝殑伽沙數諸菩薩眾來入彼會。",
    "T13n0424_005:0997c15_1": "是時，藥王軍菩薩白彼佛言：「世尊！",
    "T13n0424_005:0997c16_2": "云何虛空周匝皆作赤黑二色？」",
    "T13n0424_005:0997c17_3": "彼佛言：「善男子！",
    "T13n0424_005:0997c17_4": "汝今不知如是因緣？」",
    "T13n0424_005:0997c18_5": "答言：「世尊！",
    "T13n0424_005:0997c18_6": "我不能知。」",
    "T13n0424_005:0997c18_7": "彼佛言：「唯佛如來而自知察。",
    "T13n0424_005:0997c19_8": "善男子！",
    "T13n0424_005:0997c19_9": "汝今當知，諸方世界各有若干俱胝殑伽沙數諸菩薩眾來入佛會。」",
    "T13n0424_005:0997c20_10": "如是，諸菩薩眾隨方來已，從空而下住立佛前，禮彼佛足，各住一面。",
    "T13n0424_005:0997c22_11": "是時，藥王軍菩薩白彼佛言：「世尊！",
    "T13n0424_005:0997c23_12": "何因緣故又復有此大菩薩眾而來集會？」",
    "T13n0424_005:0997c24_13": "彼佛言：「善男子！",
    "T13n0424_005:0997c24_14": "此諸菩薩大眾集會，皆以初生者為緣而起發故。」",
    "T13n0424_005:0997c25_15": "彼佛作是言時，所有會中諸初生者，即時皆得諸法具足安住十地。",
    "T13n0424_005:0997c27_16": "又復彼佛會中無數修菩薩行者，皆得安住諸菩薩法，得大神通。",
    "T13n0424_005:0997c28_17": "見聞隨喜一切眾生皆獲利樂。",
    "T13n0424_005:0997c29_18": "諸有已住菩薩地者，不復退轉，增勝堅固菩薩行法。",
    "T13n0424_005:0998a01_19": "佛說此經已，普勇菩薩等諸大菩薩，阿惹憍陳如等諸大苾芻，乃至世間天、人、阿修羅等一切大眾，聞佛所說，皆大歡喜，信受奉行。",
    "T13n0424_005:0998a05_0": "佛說大集會正法經卷第五"
}