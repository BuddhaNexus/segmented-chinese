{
    "T17n0722_001:0419a03_0": "妙法聖念處經卷第一",
    "T17n0722_001:0419a05_0": "大宋西天中印度摩伽陀國",
    "T17n0722_001:0419a06_0": "那爛陀寺三藏傳教大師賜紫",
    "T17n0722_001:0419a07_0": "沙門臣法天奉　詔譯",
    "T17n0722_001:0419a08_0": "如是我聞：一時，世尊在大眾中，天人圍遶，瞻仰尊顏，目不暫捨。",
    "T17n0722_001:0419a09_1": "時，諸大眾即於佛前，而說偈言：「歸命一切智，　　三界第一尊，　敷演微妙音，　　廣利諸群生。」",
    "T17n0722_001:0419a13_0": "爾時，世尊告諸大眾，即說頌曰：「若有諸眾生，　　不殺施無畏，　慈心能忍辱，　　端嚴壽無比。",
    "T17n0722_001:0419a16_0": "　若於有情所，　　如同父母想，　能離不與取，　　智慧福無量。",
    "T17n0722_001:0419a18_0": "　若行善身業，　　離欲心堅固，　不觀女妙色，　　解脫諸惡趣。",
    "T17n0722_001:0419a20_0": "　世間應遠離，　　解脫忻可證，　似金礦覆藏，　　體性本清淨。",
    "T17n0722_001:0419a22_0": "　煩惱不能伏，　　上妙觸生愛，　善惡事不分，　　浮生苦最大。",
    "T17n0722_001:0419a24_0": "　苦樂猶心起，　　得失事亦然，　善惡友離合，　　因果理無偏。",
    "T17n0722_001:0419a26_0": "　降伏諸根亂，　　平等心要行，　利益諸有情，　　是名苾芻行。",
    "T17n0722_001:0419a28_0": "　沙門、婆羅門，　　煩惱伏應斷，　智慧修增長，　　令心不散亂，　涅槃理須證，　　諸苦應遠離，　勤發正見心，　　佛說此難比！",
    "T17n0722_001:0419b03_0": "　解脫諸輪迴，　　須彌愛不動，　等彼栴檀香，　　甘露味無比。",
    "T17n0722_001:0419b05_0": "　雖獲上供養，　　嬌奢耶妙衣，　貪愛不染著，　　知足心歡喜。",
    "T17n0722_001:0419b07_0": "　如草被火焚，　　了知不究竟，　供養興福慧，　　水火不能侵。",
    "T17n0722_001:0419b09_0": "　白業真智果，　　河水終無盡，　不貪諸境界，　　佛說苾芻行。",
    "T17n0722_001:0419b11_0": "　樂求種種智，　　相應恒現前，　了達真實法，　　不墮諸輪迴。",
    "T17n0722_001:0419b13_0": "　若人求白法，　　令心不散亂，　惠施諸境界，　　劫火不能壞。",
    "T17n0722_001:0419b15_0": "　無明諸有本，　　輪迴從此生，　煩惱勤伏除，　　真正牟尼行。",
    "T17n0722_001:0419b17_0": "　樂行於忍辱，　　端嚴離冤害，　能仁妙相因，　　見者心歡喜。",
    "T17n0722_001:0419b19_0": "　林野離憒亂，　　愛樂心歡喜，　持鉢恒一食，　　是名苾芻行。",
    "T17n0722_001:0419b21_0": "　解脫最安樂，　　三塗最為苦，　真如離彼此，　　思惟不可得。",
    "T17n0722_001:0419b23_0": "　利他平等業，　　柔和常質直，　正行恒相應，　　遠離諸邪執。",
    "T17n0722_001:0419b25_0": "　意根樂執著，　　意根稱最勝，　意根能速疾，　　意根能歡喜。",
    "T17n0722_001:0419b27_0": "　伽陀演說此，　　能作亦能說，　抖擻諸煩惱，　　業果善了知。",
    "T17n0722_001:0419b29_0": "　了知得失事，　　能趣妙菩提，　一切諸有情，　　六根中第一。",
    "T17n0722_001:0419c02_0": "　林間樂止住，　　遠離諸冤賊，　了知是六根，　　正行從此出。",
    "T17n0722_001:0419c04_0": "　常處等引位，　　抖擻諸業障，　譬如於虛空，　　風雲不能染。",
    "T17n0722_001:0419c06_0": "　善護身、口、意，　　正見恒相應，　智慧如燈明，　　魔眾不能壞。",
    "T17n0722_001:0419c08_0": "　不害物名善，　　慈悲利益深，　威儀無缺犯，　　方住苾芻心。",
    "T17n0722_001:0419c10_0": "　眼被色境縛，　　礙之餘非轉，　煩惱縛有情，　　三界不能出。",
    "T17n0722_001:0419c12_0": "　真俗智微妙，　　善巧事還希，　諸佛同共讚，　　運用叵難思。",
    "T17n0722_001:0419c14_0": "　多聞求解脫，　　貪、恚不能違，　善護身三業，　　伏除令不生。」",
    "T17n0722_001:0419c16_0": "爾時，世尊說此偈已，告諸大眾：「若有眾生煩惱纏縛，三界輪迴受諸苦惱，若行十善感果人天，愛樂歡喜。",
    "T17n0722_001:0419c18_1": "譬如圓月離諸障礙，清淨無比，覩之歡喜；又如柴薪，火能焚燒，如是惡業應當伏除，離於三界生死輪迴，解脫諸苦；又如飛禽得離繫縛，自在無礙。",
    "T17n0722_001:0419c21_2": "若諸有情不造諸業，出離三界、證二空理，苦惱不侵，貪恚非染，了達輪迴。",
    "T17n0722_001:0419c23_3": "譬如燈明照了物像，正智相應恒無間斷，離諸邪執，愛樂寂靜，塚間樹下捨離諸惡，親近善友。",
    "T17n0722_001:0419c25_4": "比丘如是，修出家行，一切可愛諸境界等，不應貪著；不樂房舍，離於貨易及虛妄語，不樂歌舞，捨離憎愛，林中一食；最上菩提常樂趣求，離不與取，持糞掃衣歡喜知足，止住林野寂靜思惟，離散亂想及貪恚等；常行慈心利樂有情，遠離愚闇修習智慧，離煩惱業解脫生死，修八聖道，寂靜現前，破壞一切諸煩惱苦。",
    "T17n0722_001:0420a04_0": "苾芻如是，應當修習，堅固善根遠離染欲，專心一境愛樂真如；種種智慧增長，圓滿無漏淨法，了知有漏虛幻不實。」",
    "T17n0722_001:0420a07_0": "爾時，佛告諸苾芻言：「若有苾芻，安住梵行，清淨柔和，善修止觀，愛樂靜慮，林間遊戲，遠離諸染，了達迷妄，亦如飛鳥虛空影隨。",
    "T17n0722_001:0420a09_1": "比丘亦爾，三衣隨身，善修平等，恒思正法伏滅煩惱，智慧相應，趣求見道，乃至彼岸，究竟涅槃。",
    "T17n0722_001:0420a12_2": "比丘應知，如是觀察，安住歡喜，而於輪迴及老病死，常乃怖畏。",
    "T17n0722_001:0420a13_3": "如阿蘇囉及餘天眾，歡喜恭敬，獲得上妙僧伽胝鉢，不假餘器；守護梵行不令毀犯，清淨無垢，不著諸味及利養等。」",
    "T17n0722_001:0420a17_0": "爾時，佛告諸苾芻言：「若諸有情，捨離悲心，我慢放逸，焚燒諸善，難盡諸漏。」",
    "T17n0722_001:0420a19_0": "爾時，世尊乃說偈言：「若捨悲精進，　　無明慢相應，　寂靜不現前，　　無由漏除滅。」",
    "T17n0722_001:0420a22_0": "爾時，佛告諸比丘言：「若復有人於諸臥具，上妙細軟，不應愛樂。",
    "T17n0722_001:0420a23_1": "覺悟無明，迷闇根本，諸惑隨生；謂此無明遍諸染心，彼若無時，應非迷闇，了達諸法，等持靜慮，應盡諸漏。」",
    "T17n0722_001:0420a26_0": "於是佛告諸比丘言：「若欲經行，在於林中寂靜不亂，於諸非法、酒、色等境，不應愛樂。",
    "T17n0722_001:0420a27_1": "比丘如是，若諸魔眾，由業繫縛，惱亂修善，如人飲毒，自作自受；汝今破戒，行於邪命，煩惱繫縛，墮大地獄受種種苦。",
    "T17n0722_001:0420b02_0": "「比丘當知，行乞食時，若見女人，如毒蛇想；專注一心思惟正法，不求名利及諸妙境，離業繫縛令心平等，不行毀謗。",
    "T17n0722_001:0420b04_1": "若入聚落，如林野想；乞飲食時，如療病想；起煩惱時，焚燒林想；求妙法時，趣正路想；處床臥時，鹿驚怖想；入諸禪定，遊園觀想；見阿羅漢，作福田想。",
    "T17n0722_001:0420b08_2": "不樂境界、語言戲論，恒求解脫。",
    "T17n0722_001:0420b08_3": "國王大臣利益親近，上妙飲食，勿希貪想。",
    "T17n0722_001:0420b09_4": "施主名利，恒非欺誑，心行方便不起瞋恚。",
    "T17n0722_001:0420b10_5": "貪樂房舍，親近豪族，如魚樂水，安住不捨，遠離知識，迷背真實，希求虛幻如燈、夢、電，作解脫想。",
    "T17n0722_001:0420b12_6": "尊重邪道，恒行恭敬，最上真實不能了悟。」",
    "T17n0722_001:0420b13_7": "爾時，佛告諸比丘言：「應知省覺，愛樂經行，禪定智慧，恒行慈心，趣求最上真實解脫。",
    "T17n0722_001:0420b15_8": "獲於正見，了達諸法，恒常修習忍辱、精進，捨離貪、恚及諸散亂。」",
    "T17n0722_001:0420b18_0": "佛告比丘：「應當愛樂一切有情，憶念憐愍，令離顛倒及諸纏縛，解脫眾苦。",
    "T17n0722_001:0420b19_1": "苾芻應知，於諸境界，離染侵害。",
    "T17n0722_001:0420b20_2": "譬如金體，性離塵垢。",
    "T17n0722_001:0420b21_0": "「比丘當知，若至親友及往非親，應離貪、恚，了知損益。",
    "T17n0722_001:0420b22_1": "若罪非罪，安隱艱辛，方便降伏，為說法要，隨彼利、鈍，聰明、愚昧，導以勝、劣，誡之正說。",
    "T17n0722_001:0420b25_0": "「比丘應知，林間經行，寂處習定，捨離過非，恒樂真如，了信因果，勝、劣差別；遠離諸毒，降伏諸根不起過非，智慧相應令心歡喜，止息毀謗。",
    "T17n0722_001:0420b28_1": "如海甚深，相應無盡，心意堅固不起疑慮，不貪妙色，聰愍平等；應時善說，欲、色、無色虛妄、真實，不說世間是非語言，遠離過患諸境界等。",
    "T17n0722_001:0420c02_2": "譬如諸毒及以淤泥，勿令侵害。",
    "T17n0722_001:0420c02_3": "解脫輪迴，無明遠離，禪定智慧，辯才宣演法義最上，離妄顛倒；一切塵垢不令染污，一切所作皆為利益；於眾僧處，不起違背身、語、意業，離彼纏縛，不求人天；修諸善業，不為名利，趣向涅槃。",
    "T17n0722_001:0420c08_0": "「苾芻應知，恒離惡友不作諸非，常以慈心平等觀察；心意調柔護戒清潔，隨順真實。",
    "T17n0722_001:0420c09_1": "離妾怖畏，不迷輪迴及諸靜慮，了達無常，空智自在。」",
    "T17n0722_001:0420c11_2": "梵眾諸天，安住靜慮，趣向涅槃。",
    "T17n0722_001:0420c11_3": "聽聞妙法，了悟誠實，歡喜踴躍。",
    "T17n0722_001:0420c13_0": "爾時，世尊說伽陀曰：「業果善不善，　　所作受決定，　自作自纏縛，　　如蠶等無異。",
    "T17n0722_001:0420c16_0": "　苦澁及甘美，　　諸苦并煩惱，　如影恒隨逐，　　飲毒自侵害。」",
    "T17n0722_001:0420c18_0": "爾時，世尊說此偈已，告諸比丘：「若有眾生善修智慧，破煩惱火，安住梵行，愛樂三寶，見聞隨喜，不起貪恚，作解脫想；了達不動，趣向真實，安住最上；離老病死及諸輪迴、煩惱冤家相續不斷。」",
    "T17n0722_001:0420c23_0": "爾時，世尊告諸比丘：「若於靜處修習梵行，趣自然智，諸天梵眾，恒來親近禮事供養。",
    "T17n0722_001:0420c24_1": "所以者何？",
    "T17n0722_001:0420c25_2": "愛樂梵行能壞輪迴，遠離煩惱令心調伏，捨離黑暗及諸冤家，勿令侵害。",
    "T17n0722_001:0420c26_3": "猶如乾草離火焚燒，捨離煩惱，亦復如是。」",
    "T17n0722_001:0420c28_0": "佛告比丘：「若復有人迷諸境界，恣縱諸根，違背涅槃，心不平等，恒行苦因，邪見纏縛，一切諸惑，不能伏除；廣集資具，貪心熾然最上福田，愚迷障蔽，曾無省悟。",
    "T17n0722_001:0421a02_1": "若遇法師方便開化，遠離諸惑及貪等染，息除猛焰及離諸觸，趣向最上甘露妙法，安住最上。",
    "T17n0722_001:0421a04_2": "善友知識，愛樂靜慮，修習智慧，煩惱如山而能破壞。",
    "T17n0722_001:0421a05_3": "安住淨慧，捨諸愚闇及離輪迴，獲妙果報。",
    "T17n0722_001:0421a06_4": "聰慧最上，修諸勝行，心意相續。",
    "T17n0722_001:0421a07_5": "少欲知足，息除邪執，繫縛攀緣悉皆遠離。",
    "T17n0722_001:0421a08_6": "如魚吞鉤，貪味自縛；有情亦爾，愛樂五欲，恒時不捨，廣興諸業，輪轉生死無有止息，迷昧染因，諸趣差別，無有窮盡。」",
    "T17n0722_001:0421a12_0": "爾時，世尊乃說頌曰：「若人作惡業，　　輪迴地獄苦，　餓鬼及傍生，　　淪沒無窮盡。",
    "T17n0722_001:0421a15_0": "　等活與黑繩，　　眾合并號叫，　燒然極燒然，　　阿毘大地獄；　艱辛惡業苦，　　刺長十六指，　四壁并四門，　　悉皆鐵所造。」",
    "T17n0722_001:0421a19_0": "爾時，世尊告諸比丘：「彼諸地獄焰火熾盛，暴惡甚多相續無間，百踰善那難可調伏，形色毛竪甚大怖畏，極惡之聲聞皆酸楚。",
    "T17n0722_001:0421a21_1": "有情惡業墮此獄時，頭下足上，剎那生彼受種種苦，展轉焚燒，晝夜啼泣出大惡聲；如魚穿炙，皮肉糜爛，遍滿黑暗，心意迷亂。",
    "T17n0722_001:0421a24_2": "罪人見彼，琰魔羅界大火焚燒，迷亂悶絕。",
    "T17n0722_001:0421a25_3": "造業同者，處之一獄，人人纏縛，獄卒牽挽，受苦難當而無間斷。",
    "T17n0722_001:0421a27_4": "若人少智，虛妄造罪，由此輪轉，冤家聚會受地獄苦。」",
    "T17n0722_001:0421a29_0": "時，諸比丘而白佛言：「此琰魔羅受罪之人，云何纏縛，受苦無量？」",
    "T17n0722_001:0421b02_0": "爾時，佛告諸苾芻言：「此人恒常，毀謗正法，不生信受，因果不了，迷諸地獄不生怖畏，起煩惱火，焚燒諸善。",
    "T17n0722_001:0421b04_1": "以此業因，墮琰魔界受如是苦，最上火難，而無間斷；瞋恚冤家，愚癡黑暗，隨業而受，業盡方出。」",
    "T17n0722_001:0421b07_0": "佛告比丘：「若復有人，欺罔虛詐；於他妻女，耽染不捨，纏縛生盲，恒覆光明，不能了悟。」",
    "T17n0722_001:0421b09_0": "時，諸比丘復白佛言：「處人卑賤，愚昧無智，復作何因，感果如是？」",
    "T17n0722_001:0421b11_0": "佛告比丘：「此於過去，我慢心高、輕毀賢善、慳貪嫉妬，故受斯報。",
    "T17n0722_001:0421b12_1": "若復有人，離間彼此及作惡業，由此因緣，墮諸地獄。",
    "T17n0722_001:0421b13_2": "若生人中，乏少男女，財物散失，知識遠離，命欲終時，顛狂怕怖；眷屬守護，迷諸境界，不能了達。」",
    "T17n0722_001:0421b16_0": "爾時，世尊即說頌言：「自作還自受，　　殘害罪有情，　暴惡苦器多，　　業盡方能免。",
    "T17n0722_001:0421b19_0": "　世間造諸業，　　善不善恒隨，　譬如花有香，　　遠近皆相逐。」",
    "T17n0722_001:0421b21_0": "爾時，世尊告諸比丘：「譬如飛禽棲止林樹，聚散非恒；父母親族，亦復如是。」",
    "T17n0722_001:0421b23_0": "佛告比丘：「若復有人於寂靜處，繫念思惟，修習善業，捨離愚暗，彈竿羂索，暴惡非法；臨命終時，身心無惱離諸驚怖，獲報天上；飲食衣服隨心自在，眷屬宮殿悉皆圓滿，聰明智慧，資具、園林無所乏少，壽命形色圓滿具足。",
    "T17n0722_001:0421b28_1": "若復有人，自心欺詐誑惑世間，男女眷屬朋友知識，訶罵毀辱廣造諸非；命終之後墮諸惡道，受苦無量；從彼出已，若生人中，貧窮下賤衣食乏少，男女眷屬皆悉厭離；虛妄愚迷，不了因果，貪、瞋等惑，相應無間；於諸善事不曾修習，惡友非法，恒時親近。」",
    "T17n0722_001:0421c06_0": "爾時，世尊而說頌曰：「地獄受諸苦，　　焚燒從業生，　人中因苦纏，　　皆隨自心造；　輪迴三界內，　　往來如蟻環，　業果互為緣，　　相續無窮盡。」",
    "T17n0722_001:0421c11_0": "爾時，世尊說此偈已，告諸苾芻：「若獲聖果，方免輪迴，無所繫屬，自在安樂，業及業果，不能傾動。",
    "T17n0722_001:0421c13_1": "若復有人起貪、瞋惑及造諸非，墮於地獄，猛焰焚燒，一切身體受種種苦，發聲號哭，思惟方便，不能得脫。",
    "T17n0722_001:0421c15_2": "如是苦澁，不善之業，愚迷自造；譬如猛火焚燒林野，一切草木無由得免。",
    "T17n0722_001:0421c17_3": "惡業亦爾，輪迴地獄受諸苦惱，不能遠離。",
    "T17n0722_001:0421c18_4": "若復有人捨離惡友，不造諸非，了悟因果，離諸疑謗，修習正見，信樂真如，寂靜安樂，遠離輪迴及諸苦惱，最上無比。",
    "T17n0722_001:0421c20_5": "無相、無為，離妄顛倒，常樂我淨，自在無礙，離諸繫縛，善、不善業，皆悉遠離。」",
    "T17n0722_001:0421c23_0": "妙法聖念處經卷第一"
}