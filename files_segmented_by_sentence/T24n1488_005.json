{
    "T24n1488_005:1058a15_0": "優婆塞戒經卷第五",
    "T24n1488_005:1058a17_0": "北涼中印度三藏曇無讖譯",
    "T24n1488_005:1058a18_0": "雜品之餘",
    "T24n1488_005:1058a19_0": "「◎善男子！",
    "T24n1488_005:1058a19_1": "若復有人，於身、命、財慳悋不施，是名為慳。",
    "T24n1488_005:1058a20_2": "護惜慳人不施之心，不生憐愍，留待福田，求覓福田，既得求過，觀財難得，為之受苦；或說無果、無施無受；護惜妻子眷屬等心，積財求名，見多生喜，觀財是常，是名慳垢。",
    "T24n1488_005:1058a23_3": "是垢能污諸眾生心，以是因緣，於他物中尚不能施，況出自物！",
    "T24n1488_005:1058a25_4": "智人行施，不為報恩，不為求事，不為護惜慳貪之人，不為生天人中受樂，不為善名流布於外，不為畏怖三惡道苦，不為他求，不為勝他，不為失財，不以多有，不為不用，不為家法，不為親近。",
    "T24n1488_005:1058a29_5": "智人行施，為憐愍故，為欲令他得安樂故，為令他人生施心故，為諸聖人本行道故，為欲破壞諸煩惱故，為入涅槃斷於有故。",
    "T24n1488_005:1058b03_6": "「善男子！",
    "T24n1488_005:1058b03_7": "菩薩布施，遠離四惡：一者、破戒，二者、疑網，三者、邪見，四者、慳悋。",
    "T24n1488_005:1058b05_8": "復離五法：一者、施時不選有德無德，二者、施時不說善惡，三者、施時不擇種姓，四者、施時不輕求者，五者、施時不惡口罵。",
    "T24n1488_005:1058b08_9": "復有三事，施已不得勝妙果報：一者、先多發心後則少與，二者、擇選惡物持以施人，三者、既行施已心生悔恨。",
    "T24n1488_005:1058b10_10": "善男子！",
    "T24n1488_005:1058b10_11": "復有八事，施已不得成就上果：一者、施已見受者過，二者、施時心不平施，三者、施已求受者作，四者、施已喜自讚歎，五者、說無後乃與之，六者、施已惡口罵詈，七者、施已求還二倍，八者、施已生於疑心。",
    "T24n1488_005:1058b15_12": "如是施主，則不能得親近諸佛賢聖之人。",
    "T24n1488_005:1058b16_13": "「若以具足色、香、味、觸施於彼者，是名淨施；若能如法得財施者，是名淨施；觀財無常不可久保而行布施，是名淨施；為破煩惱故行布施，是名淨施；為淨自心因緣故施，是名淨施；若觀誰施，誰是受者，施何等物，何緣故施，是施因緣得何等果，如是布施即十二入，受者、施主、因緣、果報皆十二入，能如是觀行於施者，是名淨施。",
    "T24n1488_005:1058b23_14": "若行施時，於福田所生歡喜心，如諸福田所求功德，我亦如是求之不息。",
    "T24n1488_005:1058b25_15": "施於妻子、眷屬、僕使，生憐愍心，施於貧窮，為壞苦惱。",
    "T24n1488_005:1058b26_16": "施時不求世間果報，破憍慢施，柔濡心施，離諸有施，為求無上解脫故施，深觀生死多過罪施，不觀福田非福田施。",
    "T24n1488_005:1058b29_17": "若能如是行布施者，報逐是人，如犢隨母。",
    "T24n1488_005:1058c01_0": "「若求果施，市易無異。",
    "T24n1488_005:1058c01_1": "如為身命耕田種作，隨其種子獲其果實；施主施已，亦復如是，隨其所施獲其福報。",
    "T24n1488_005:1058c03_2": "如受施者，受已得命、色、力、安、辯，施主亦得如是五報。",
    "T24n1488_005:1058c04_3": "若施畜生得百倍報，施破戒者得千倍報，施持戒者得十萬報，施外道離欲，得百萬報，施向道者得千億報，施須陀洹得無量報，向斯陀含亦無量報，乃至成佛亦無量報。",
    "T24n1488_005:1058c08_4": "◎「善男子！",
    "T24n1488_005:1058c09_5": "我今為汝分別諸福田故，作如是說，得百倍報至無量報。",
    "T24n1488_005:1058c10_6": "若能至心生大憐愍，施於畜生，專心恭敬施於諸佛，其福正等無有差別。",
    "T24n1488_005:1058c12_7": "言百倍者，如以壽命、色、力、安、辯施於彼者，施主後得壽命、色、力、安樂、辯才各各百倍；乃至無量，亦復如是。",
    "T24n1488_005:1058c14_8": "是故我於契經中說：我施舍利弗，舍利弗亦施於我，然我得多，非舍利弗得福多也。",
    "T24n1488_005:1058c16_9": "「或有人說：受者作惡，罪及施主。",
    "T24n1488_005:1058c17_10": "是義不然！",
    "T24n1488_005:1058c17_11": "何以故？",
    "T24n1488_005:1058c17_12": "施主施時，為破彼苦，非為作罪，是故施主應得善果。",
    "T24n1488_005:1058c18_13": "受者作惡，罪自鍾之，不及施主。",
    "T24n1488_005:1058c19_14": "施主若以淨妙物施，後得好色，人所樂見，善名流布，所求如意，生上種姓，是不名惡；云何說言施主得罪？",
    "T24n1488_005:1058c21_15": "施主施已，歡喜不悔，親近善人，財富自在，生上族家，得人天樂至無上樂，能離一切煩惱結縛，施主乃得如是妙果，云何說言得惡果報？",
    "T24n1488_005:1058c24_16": "施主若能自手施已，生上姓家，遇善知識，多財饒寶，眷屬成就，能用能施，一切眾生喜樂見之，見已恭敬、尊重、讚歎，施主受報得如是事，云何說言得惡果報？",
    "T24n1488_005:1058c28_17": "施主若已淨物施已，以是因緣多饒財寶，生上種姓，眷屬無量，身無病苦，心無憂怖，所有財物王、賊、水、火所不能侵，設失財物不生愁惱，無量世中身心安樂，云何說言受惡果報？",
    "T24n1488_005:1059a03_18": "若未施時生於信心，施時歡喜，施已安樂，求時、守時、用時不苦；若以衣施得上妙色，若以食施得無上力，若以燈施得淨妙眼，若以乘施身受安樂，若以舍施所須無乏，施主乃得如是善報，云何說言得惡果也？",
    "T24n1488_005:1059a08_19": "「復次，施主若施佛已，用與不用，果報已定。",
    "T24n1488_005:1059a09_20": "施人及僧，有二種福：一、從用生，二、從受生。",
    "T24n1488_005:1059a10_21": "何以故？",
    "T24n1488_005:1059a10_22": "施主施時，自破慳悋，受者用時，破他慳悋，是故說言從用生福。",
    "T24n1488_005:1059a11_23": "又復從用，人能轉用，僧能增長，施已不求世之果報，不以能起煩惱因施，是故能得無上淨果，名曰涅槃。",
    "T24n1488_005:1059a14_24": "若有人能日日立要，先施他食，然後自食，若違此要，誓輸佛物，犯則生愧，如其不違，即是微妙智慧因緣，如是施者，諸施中最，是人亦得名上施主。",
    "T24n1488_005:1059a17_25": "若能隨順求者意施，是人於後無量世中所求如意。",
    "T24n1488_005:1059a18_26": "若有淨心，財物、福田、悉清淨者，是人則得無量果報。",
    "T24n1488_005:1059a19_27": "若給妻子、奴婢衣食，恒以憐愍歡喜心與，未來則得無量福德。",
    "T24n1488_005:1059a21_28": "復觀田倉多有鼠雀，犯暴穀米，恒生憐愍；復作是念：『如是鼠雀，因我得活。』",
    "T24n1488_005:1059a22_29": "念已歡喜，無觸惱想，當知是人得福無量。",
    "T24n1488_005:1059a23_30": "若為自身造作衣服、瓔珞、環玔、嚴身之具，種種器物，作已歡喜，自未服用，持以施人，是人未來得如意樹。",
    "T24n1488_005:1059a26_31": "「若有說言：離於布施得善果者，無有是處。",
    "T24n1488_005:1059a27_32": "離財得施，離受有施，不離慳惜成布施者，亦無是處。",
    "T24n1488_005:1059a28_33": "若不求施，若乏時施，少求多施，求惡施好，教他索施，自往行施，當知是人未來之世多獲寶藏，非寶之物悉變成寶。",
    "T24n1488_005:1059b01_34": "為戲笑施，非福田施，不信因果施，如是布施，不名為施。",
    "T24n1488_005:1059b03_35": "若人偏為良福田施，不樂常施，是人未來得果報時，不樂惠施。",
    "T24n1488_005:1059b04_36": "若人施已，生於悔心，若劫他物持以布施，是人未來雖得財物，常秏不集。",
    "T24n1488_005:1059b06_37": "若惱眷屬得物以施，是人未來雖得大報，身常病苦。",
    "T24n1488_005:1059b07_38": "若先不能供養父母，惱其妻子，奴婢困苦而布施者，是名惡人，是假名施，不名義施。",
    "T24n1488_005:1059b09_39": "如是施者，名無憐愍，不知恩報，是人未來雖得財寶，常失不集，不能出用，身多病苦。",
    "T24n1488_005:1059b11_40": "若人如法以財布施，是人未來得無量福，有財能用。",
    "T24n1488_005:1059b12_41": "若有不以如法財施，是人未來雖得果報，恒賴他得，他若喪沒，尋便貧窮。",
    "T24n1488_005:1059b14_0": "有智之人，深觀人天轉輪王樂，雖復微妙，皆是無常，是故施時不為人天。",
    "T24n1488_005:1059b15_1": "「善男子！",
    "T24n1488_005:1059b15_2": "施有二種：一者、財施，二者、法施。",
    "T24n1488_005:1059b16_3": "財施名下，法施名上。",
    "T24n1488_005:1059b17_4": "云何法施？",
    "T24n1488_005:1059b17_5": "若有比丘、比丘尼、優婆塞、優婆夷，能教他人具信、戒、施、多聞、智慧，若以紙墨令人書寫，若自書寫如來正典，然後施人令得讀誦，是名法施。",
    "T24n1488_005:1059b20_6": "如是施者，未來無量得好上色。",
    "T24n1488_005:1059b21_7": "何以故？",
    "T24n1488_005:1059b21_8": "眾生聞法，斷除瞋心，以是因緣，施主未來無量世中得成上色。",
    "T24n1488_005:1059b22_9": "眾生聞法，慈心不殺，以是因緣，施主未來無量世中得壽命長。",
    "T24n1488_005:1059b24_10": "眾生聞法，不盜他財，以是因緣，施主未來無量世中多饒財寶。",
    "T24n1488_005:1059b25_11": "眾生聞已，開心樂施，以是因緣，施主未來無量世中身得大力。",
    "T24n1488_005:1059b26_12": "眾生聞法，斷諸放逸，以是因緣，施主未來無量世中身得安樂。",
    "T24n1488_005:1059b28_13": "眾生聞法，斷除癡心，以是因緣，施主未來無量世中得無礙辯。",
    "T24n1488_005:1059b29_14": "眾生聞法，生信無疑，以是因緣，施主未來無量世中信心明了；戒、施、聞、慧，亦復如是。",
    "T24n1488_005:1059c02_15": "是故法施勝於財施。",
    "T24n1488_005:1059c03_16": "「或有說言：子修善法，父作不善，因子修善，令父不墮三惡道者。",
    "T24n1488_005:1059c04_17": "是義不然！",
    "T24n1488_005:1059c04_18": "何以故？",
    "T24n1488_005:1059c05_0": "身、口、意業，各別異故。",
    "T24n1488_005:1059c05_1": "若父喪已墮餓鬼中，子為追福，當知即得；若生天中，都不思念人中之物。",
    "T24n1488_005:1059c07_2": "何以故？",
    "T24n1488_005:1059c07_3": "天上成就勝妙寶故。",
    "T24n1488_005:1059c07_4": "若入地獄，身受苦惱，不暇思念，是故不得。",
    "T24n1488_005:1059c08_5": "畜生、人中，亦復如是。",
    "T24n1488_005:1059c09_6": "若謂餓鬼何緣獨得？",
    "T24n1488_005:1059c09_7": "以其本有愛貪慳悋，故墮餓鬼；既為餓鬼，常悔本過，思念欲得，是故得之。",
    "T24n1488_005:1059c11_8": "若所為者生餘道中，其餘眷屬墮餓鬼者，皆悉得之。",
    "T24n1488_005:1059c12_9": "是故智者，應為餓鬼勤作福德。",
    "T24n1488_005:1059c13_10": "若以衣食、房舍、臥具、資生所須，施於沙門、婆羅門等貧窮乞士，為其呪願，令其得福，以是施願因緣力故，墮餓鬼者得大勢力，隨施隨得。",
    "T24n1488_005:1059c16_11": "何以故？",
    "T24n1488_005:1059c16_12": "生處爾故。",
    "T24n1488_005:1059c16_13": "諸餓鬼等所食不同，或有食膿，或有食糞，或食血污、嘔吐、涕唾，得是施已，一切變成上妙色味。",
    "T24n1488_005:1059c18_14": "雖以不淨蕩滌汁等施應食者，然有遮護，竟不得食；如是施主，亦得福德。",
    "T24n1488_005:1059c20_15": "何以故？",
    "T24n1488_005:1059c20_16": "以施主心慈憐愍故。",
    "T24n1488_005:1059c21_17": "若有祀祠，誰是受者？",
    "T24n1488_005:1059c21_18": "隨其祠處而為受者。",
    "T24n1488_005:1059c22_19": "若近樹林則樹神受，舍河、泉井、山林、堆阜，亦復如是。",
    "T24n1488_005:1059c23_20": "是人祀已，亦得福德。",
    "T24n1488_005:1059c23_21": "何以故？",
    "T24n1488_005:1059c24_22": "令彼受者生喜心故；是祀福德能護身財。",
    "T24n1488_005:1059c25_0": "若說殺生祀祠得福，是義不然！",
    "T24n1488_005:1059c25_1": "何以故？",
    "T24n1488_005:1059c25_2": "不見世人種伊蘭子生栴檀樹，斷眾生命而得福德！",
    "T24n1488_005:1059c27_3": "若欲祀者，應用香、花、乳、酪、酥、藥。",
    "T24n1488_005:1059c27_4": "為亡追福，則有三時：春時二月，夏時五月，秋時九月。",
    "T24n1488_005:1059c29_0": "「若人以房舍、臥具、湯藥、園林、池井、牛、羊、象、馬、種種資生布施於他，施已命終，是人福德隨所施物，任用久近，福德常生。",
    "T24n1488_005:1060a02_1": "是福追人，如影隨形。",
    "T24n1488_005:1060a03_2": "或有說言：終已便失。",
    "T24n1488_005:1060a03_3": "是義不然！",
    "T24n1488_005:1060a03_4": "何以故？",
    "T24n1488_005:1060a04_5": "物壞不用，二時中失，非命盡失。",
    "T24n1488_005:1060a04_6": "若出家人效在家人歲節之日棄飲食者，隨世法故，非真實也；亦信世法、出世法故。",
    "T24n1488_005:1060a06_7": "若能隨家所有好惡常樂施者，名一切施。",
    "T24n1488_005:1060a07_8": "若以身分及以妻子、所重之物施於人者，是則名為不思議施。",
    "T24n1488_005:1060a09_9": "若有惡人，毀戒，怨家，不知恩義，不信因果，強乞索者，大勢力人，健罵詈者，得已瞋恚，詐現好相，大富貴者，施如是等十一種人名不思議。",
    "T24n1488_005:1060a12_10": "善男子！",
    "T24n1488_005:1060a12_11": "一切布施，有三根本：施於貧窮，以憐愍故；施於怨家，不求報故，施福德人，心喜敬故。",
    "T24n1488_005:1060a14_12": "「善男子！",
    "T24n1488_005:1060a14_13": "若人多財，無量歲中供養三寶，雖得無量福德果報，不如勸人共和合作。",
    "T24n1488_005:1060a16_14": "若人輕於少物、惡物，羞不肯施，是人增長來世貧苦。",
    "T24n1488_005:1060a17_15": "若人共施，財物、福田、施心俱等，是二得果無有差別。",
    "T24n1488_005:1060a18_16": "有財、心俱等，福田勝者，得果報勝。",
    "T24n1488_005:1060a19_17": "有田、心俱下，財物勝者，得果則勝。",
    "T24n1488_005:1060a20_18": "有田、財俱下，施心勝者，得果亦勝。",
    "T24n1488_005:1060a21_0": "有田、財俱勝，施心下者，得果不如。",
    "T24n1488_005:1060a21_1": "「善男子！",
    "T24n1488_005:1060a21_2": "智者施時不為果報。",
    "T24n1488_005:1060a22_3": "何以故？",
    "T24n1488_005:1060a22_4": "定知此因必得果故。",
    "T24n1488_005:1060a23_5": "若人無慈，不知恩義，不貪聖人所有功德，惜財身命，貪著心重，如是之人不能布施。",
    "T24n1488_005:1060a24_6": "智者深觀一切眾生求財物時，不惜身命，既得財物，能捨施人，當知是人能捨身命。",
    "T24n1488_005:1060a26_7": "若人慳悋不能捨財，當知是人亦惜身命。",
    "T24n1488_005:1060a27_8": "若捨身命求得財物以布施者，當知是人，是大施主。",
    "T24n1488_005:1060a28_9": "若人得財貪惜不施，當知即是未來世中貧窮種子。",
    "T24n1488_005:1060b01_10": "是故我於契經中說：四天下中，閻浮提人，有三事勝：一者、勇健，二者、念心，三者、行淨。",
    "T24n1488_005:1060b02_11": "不見果報，能預作因，不惜身命，求得財已，能壞慳悋，捨已思施，既捨施已，心不生悔，復能分別福田非福田，是名勇健。",
    "T24n1488_005:1060b05_12": "「善男子！",
    "T24n1488_005:1060b05_13": "施已生悔，因於三事：一者、於財貪愛，二者、諮承邪見，三者、見受者過。",
    "T24n1488_005:1060b07_14": "復有三事：一者、畏他呵責，二者、畏財盡受苦，三者、見他施已受諸衰惱。",
    "T24n1488_005:1060b09_15": "善男子！",
    "T24n1488_005:1060b09_16": "智人三時不生悔心。",
    "T24n1488_005:1060b09_17": "復有三事：一者、明信因果，二者、親近善友，三者、不貪著財。",
    "T24n1488_005:1060b11_18": "信因果者，復有二事：一者、從他聞法，二者、內自思惟。",
    "T24n1488_005:1060b12_19": "親近善友，復有二事：一者、深信，二者、智慧。",
    "T24n1488_005:1060b13_20": "不貪著財，復有二事：一、觀無常，二、不自在。",
    "T24n1488_005:1060b14_21": "善男子！",
    "T24n1488_005:1060b14_22": "施主若能如是觀察，如是行施，當知是人能具足行檀波羅蜜。",
    "T24n1488_005:1060b15_23": "是故我先說：有布施非波羅蜜，有波羅蜜非是布施，有亦布施亦波羅蜜，有非布施非波羅蜜。",
    "T24n1488_005:1060b18_0": "「善男子！",
    "T24n1488_005:1060b18_1": "智有三種：一者、能捨外物，二者、捨內外物，三者、施內外已兼化眾生。",
    "T24n1488_005:1060b19_2": "云何教化？",
    "T24n1488_005:1060b20_3": "見貧窮者，先當語言：『汝能歸依於三寶不？",
    "T24n1488_005:1060b21_0": "受齋戒不？』",
    "T24n1488_005:1060b21_1": "若言能者，先授三歸及以齋戒，後則施物。",
    "T24n1488_005:1060b22_2": "若言不能，復應語言：『若不能者，汝能隨我說一切法無常、無我、涅槃寂滅不？』",
    "T24n1488_005:1060b23_3": "若言能者，復當教之，教已便施。",
    "T24n1488_005:1060b24_4": "若言我今能說二事，唯不能說諸法無我，復應語言：『汝若不能說諸法無我，能說諸法是無性不？』",
    "T24n1488_005:1060b26_5": "若言能者，教已便施。",
    "T24n1488_005:1060b27_6": "若能如是先教後施，名大施主。",
    "T24n1488_005:1060b28_7": "善男子！",
    "T24n1488_005:1060b28_8": "若能如是教化眾生及諸怨親，無所選擇，名大施主。",
    "T24n1488_005:1060b29_9": "善男子！",
    "T24n1488_005:1060b29_10": "智者若有財寶物時，應當如是修行布施。",
    "T24n1488_005:1060c01_11": "如其無財，復當轉教餘有財者，令作是施。",
    "T24n1488_005:1060c02_12": "若餘施主先知此法不須教者，應以身力往佐助之。",
    "T24n1488_005:1060c03_13": "「若窮無物，應誦醫方，種種呪術，求錢湯藥，須者施之。",
    "T24n1488_005:1060c04_14": "至心瞻病，將養療治。",
    "T24n1488_005:1060c05_15": "勸有財者和合諸藥，若丸、若散、若種種湯。",
    "T24n1488_005:1060c06_16": "既了醫方，遍行看病，案方診視，知病所在，隨其病處而為療治。",
    "T24n1488_005:1060c07_17": "療治病時，善知方便，雖處不淨，不生厭心。",
    "T24n1488_005:1060c08_18": "病增知增，損時知損，復能善知如是食、藥能增病苦，知如是食、藥能除病苦。",
    "T24n1488_005:1060c10_19": "病者若求增病食藥；應當方便隨宜喻語，不得言無；若言無者，或增苦劇。",
    "T24n1488_005:1060c12_20": "若知定死，亦不言死，但當教令歸依三寶，念佛法僧，勤修供養。",
    "T24n1488_005:1060c13_21": "為說病苦皆是往世不善因緣，獲是苦報，今當懺悔。",
    "T24n1488_005:1060c14_22": "病者聞已，或生瞋恚，惡口罵詈，默不報之，亦不捨棄。",
    "T24n1488_005:1060c15_23": "雖復瞻養，慎無責恩，差已猶看，恐後勞復。",
    "T24n1488_005:1060c16_24": "若見平復如本健時，心應生喜，不求恩報。",
    "T24n1488_005:1060c17_25": "如其死已，當為殯葬。",
    "T24n1488_005:1060c18_26": "說法慰喻知識、眷屬。",
    "T24n1488_005:1060c18_27": "無以增病食藥施人，若病差已，喜心施物便可受之，受已轉施餘窮乏者。",
    "T24n1488_005:1060c20_28": "若能如是瞻養治病，當知是人是大施主，真求無上菩提之道。",
    "T24n1488_005:1060c21_29": "「善男子！",
    "T24n1488_005:1060c22_0": "有智之人求菩提時，設多財寶，亦當讀誦如是醫方，作瞻病舍，具病所須，飲食、湯藥以供給之。",
    "T24n1488_005:1060c24_1": "道路凹迮，平治令寬；除去刺石糞穢、不淨，嶮處所須，若板、若梯、若椽、若索，悉皆施之。",
    "T24n1488_005:1060c26_2": "曠路作井，種果樹林，修治泉潢。",
    "T24n1488_005:1060c26_3": "無樹木處，為畜竪柱。",
    "T24n1488_005:1060c27_4": "負擔息處，為作基埵。",
    "T24n1488_005:1060c27_5": "造立客舍，具諸所須，瓶盆、燭燈、床臥、敷具。",
    "T24n1488_005:1060c28_6": "臭穢流處，為作橋隥。",
    "T24n1488_005:1060c29_7": "津濟渡頭，施橋船栰。",
    "T24n1488_005:1060c29_8": "不能渡者，自往渡之。",
    "T24n1488_005:1061a01_9": "老小羸瘦無筋力者，自手携將而令得過。",
    "T24n1488_005:1061a02_10": "路次作塔，種花果樹。",
    "T24n1488_005:1061a02_11": "見怖畏者，輒為救藏，以物善語，誘喻捕者。",
    "T24n1488_005:1061a03_12": "若見行者次至嶮處，輒前扶接，令得過嶮。",
    "T24n1488_005:1061a04_13": "若見失土破亡之人，隨宜給與，善言慰喻。",
    "T24n1488_005:1061a05_14": "遠行疲極，當為洗浴，按摩手足，施以床座，若無床座，以草為敷。",
    "T24n1488_005:1061a06_15": "熱時以扇衣裳作蔭，寒時施火衣服溫暖，若自為之，若教人為。",
    "T24n1488_005:1061a08_16": "販賣市易，教令依平，無貪小利，共相中欺。",
    "T24n1488_005:1061a09_17": "見行路者，示道非道。",
    "T24n1488_005:1061a09_18": "道者所謂多饒水草，無有賊盜；宣說非道，多諸患難。",
    "T24n1488_005:1061a11_0": "見人鞾量、衣裳、鉢盂朽故壞者，即為縫補浣染熏治。",
    "T24n1488_005:1061a12_1": "有患鼠、蛇、壁蝨、毒虫，能為除遣。",
    "T24n1488_005:1061a13_0": "施人如意，摘抓耳鉤，縫治浣濯，招提僧物，謂坐臥具，廁上安置淨水、澡豆、淨灰土等。",
    "T24n1488_005:1061a14_1": "若自造作衣服、鉢器，先奉上佛，并令父母、師長、和上，先一受用，然後自服；若上佛者，以花、香贖。",
    "T24n1488_005:1061a17_0": "凡所食噉，要先施於沙門、梵志，然後自食。",
    "T24n1488_005:1061a17_1": "見遠至者，濡言問訊，施以淨水洗浴身體，與油塗足，香花、楊枝、澡豆、灰土、香油、香水、蜜毘鉢羅舍勒、小衣、作塗油者，洗已、復以種種香花、丸藥、散藥、飲食、漿水、隨所須施。",
    "T24n1488_005:1061a21_2": "復施剃刀、漉水囊等、針縷、衣納、紙、筆、墨等，若不能常，隨齋日施。",
    "T24n1488_005:1061a23_3": "若見盲者，自前捉手，施杖示道。",
    "T24n1488_005:1061a23_4": "若見有苦，亡失財物，父母喪沒，當以財給，善語說法，慰喻勸諫，善說煩惱、福德二果。",
    "T24n1488_005:1061a25_5": "善男子！",
    "T24n1488_005:1061a25_6": "若能修集如是施者，名淨施主。",
    "T24n1488_005:1061a26_7": "「善男子！",
    "T24n1488_005:1061a26_8": "菩薩二種：一者、在家，二者、出家。",
    "T24n1488_005:1061a27_9": "出家菩薩為淨施主，是不為難；在家菩薩為淨施主，是乃為難。",
    "T24n1488_005:1061a28_10": "何以故？",
    "T24n1488_005:1061a29_11": "在家之人多惡因緣所纏繞故。」",
    "T24n1488_005:1061b01_0": "優婆塞戒經淨三歸品第二十",
    "T24n1488_005:1061b02_0": "善生言：「世尊！",
    "T24n1488_005:1061b02_1": "如佛先說：有來乞者，當先教令受三歸依，然後施者。",
    "T24n1488_005:1061b03_2": "何因緣故受三歸依？",
    "T24n1488_005:1061b03_3": "云何名為三歸依也？」",
    "T24n1488_005:1061b04_4": "「善男子！",
    "T24n1488_005:1061b04_5": "為破諸苦，斷除煩惱，受於無上寂滅之樂，以是因緣受三歸依。",
    "T24n1488_005:1061b06_6": "如汝所問云何三歸依者？",
    "T24n1488_005:1061b06_7": "善男子！",
    "T24n1488_005:1061b06_8": "謂佛法僧。",
    "T24n1488_005:1061b07_9": "佛者，能說壞煩惱因，得正解脫。",
    "T24n1488_005:1061b07_10": "法者，即是壞煩惱因，真實解脫。",
    "T24n1488_005:1061b08_11": "僧者，稟受破煩惱因，得正解脫。",
    "T24n1488_005:1061b09_12": "或有說言：若如是者，即是一歸。",
    "T24n1488_005:1061b09_13": "是義不然！",
    "T24n1488_005:1061b10_14": "何以故？",
    "T24n1488_005:1061b10_15": "如來出世及不出世，正法常有，無分別者。",
    "T24n1488_005:1061b11_16": "如來出已，則有分別，是故應當別歸依佛。",
    "T24n1488_005:1061b12_17": "如來出世及不出世，正法常有，無有受者，佛弟子眾能稟受故，是故應當別歸依僧。",
    "T24n1488_005:1061b14_18": "正道解脫，是名為法；無師獨覺，是名為佛；能如法受，是名為僧。",
    "T24n1488_005:1061b15_19": "若無三歸，云何說有四不壞信？",
    "T24n1488_005:1061b16_20": "得三歸者，或有具足，或不具足。",
    "T24n1488_005:1061b16_21": "云何具足？",
    "T24n1488_005:1061b17_22": "所謂歸佛、法、僧。",
    "T24n1488_005:1061b17_23": "不具足者，所謂如來歸依於法。",
    "T24n1488_005:1061b18_24": "善男子！",
    "T24n1488_005:1061b18_25": "得三歸者，無不具足，如比丘、比丘尼、優婆塞、優婆夷戒。",
    "T24n1488_005:1061b19_26": "「善男子！",
    "T24n1488_005:1061b19_27": "如佛、緣覺、聲聞各異，是故三寶不得不異。",
    "T24n1488_005:1061b20_28": "云何為異？",
    "T24n1488_005:1061b21_29": "發心時異，莊嚴時異，得道時異，性分各異，是故為異。",
    "T24n1488_005:1061b22_30": "何因緣故說佛即法？",
    "T24n1488_005:1061b22_31": "能解是法，故名為佛；受分別說，故名為僧。",
    "T24n1488_005:1061b23_32": "若有說言：佛入僧數。",
    "T24n1488_005:1061b24_33": "是義不然！",
    "T24n1488_005:1061b24_34": "何以故？",
    "T24n1488_005:1061b24_35": "佛若入僧，則無三寶及三歸依、四不壞信。",
    "T24n1488_005:1061b25_36": "善男子！",
    "T24n1488_005:1061b25_37": "菩薩、法異，佛、法亦異。",
    "T24n1488_005:1061b26_38": "菩薩二種：一者、後身，二者、修道。",
    "T24n1488_005:1061b27_39": "歸依後身，名歸依法，歸依修道，名歸依僧。",
    "T24n1488_005:1061b28_40": "觀有為法多諸罪過，獨處修行，得甘露味，故名為佛；一切無漏無為法界，故名為法；受持禁戒，讀誦解說十二部經，故名為僧。",
    "T24n1488_005:1061c02_0": "「若有問言：如來滅已，歸依佛者，是何歸依？",
    "T24n1488_005:1061c03_0": "善男子！",
    "T24n1488_005:1061c03_1": "如是歸依，名為歸依過去諸佛無學之法。",
    "T24n1488_005:1061c04_2": "如我先教提謂長者：『汝當歸依未來世僧。』",
    "T24n1488_005:1061c05_3": "依過去佛，亦復如是。",
    "T24n1488_005:1061c05_4": "福田果報，有多少故，差別為三。",
    "T24n1488_005:1061c06_5": "若佛在世及涅槃後，供養果報，無有差別；受歸依者，亦復如是。",
    "T24n1488_005:1061c07_6": "如佛在世，為諸弟子立諸要制，佛雖過去，有犯之者亦獲罪報；歸過去佛，亦復如是。",
    "T24n1488_005:1061c09_7": "猶如如來臨涅槃時，一切人天為涅槃故，多設供養，爾時如來未入涅槃，猶故在世，懸受未來世供養事；歸過去佛，亦復如是。",
    "T24n1488_005:1061c12_8": "譬如有人父母在遠，是人或時瞋罵得罪，或時恭敬讚歎得福；歸過去佛，亦復如是。",
    "T24n1488_005:1061c14_9": "是故我說：我若在世及涅槃後所設供養，施者受福等無差別。",
    "T24n1488_005:1061c15_10": "「善男子！",
    "T24n1488_005:1061c15_11": "若男、若女，若能三說三歸依者，名優婆塞、名優婆夷。",
    "T24n1488_005:1061c17_12": "一切諸佛雖歸依法，法由佛說故得顯現，是故先應歸依於佛。",
    "T24n1488_005:1061c18_13": "淨身、口、意，至心念佛，念已即離怖畏、苦惱，是故應當先歸依佛。",
    "T24n1488_005:1061c19_14": "智者深觀如來智慧解脫最勝，能說解脫及解脫因，能說無上寂靜之處，能竭生死苦惱大海，威儀庠序三業寂靜，是故應當先歸依佛。",
    "T24n1488_005:1061c23_15": "智者深觀生死之法，是大苦聚，無上正道能永斷之；生死之法，渴愛飢饉，無上甘露味能充足，生死之法，怖畏嶮難，無上正法能除斷之；生死錯謬，邪僻不正，無常見常，無我見我，無樂見樂，不淨見淨，無上正法悉能斷除；以是因緣，應歸依法。",
    "T24n1488_005:1061c28_16": "「智者應觀外道徒眾，無慚無愧，非如法住，雖為道行，不知正路，雖求解脫，不得正要；雖得世俗微善之法，慳悋護惜，不能轉說，非善行性作善行想。",
    "T24n1488_005:1062a02_17": "佛僧寂靜，心多憐愍，少欲知足，如法而住，修於正道，得正解脫，得已復能轉為人說，是故應當次歸依僧。",
    "T24n1488_005:1062a05_18": "「若能禮拜如是三寶，來迎去送，尊重讚歎，如法而住，信之不疑，是則名為供養三寶。",
    "T24n1488_005:1062a07_19": "若有人能歸三寶已，雖不受戒，斷一切惡，修一切善，雖復在家，如法而住，是亦得名為優婆塞。",
    "T24n1488_005:1062a09_20": "若有說言：先不歸依佛法僧寶，當知是人不得戒者。",
    "T24n1488_005:1062a10_21": "是義不然！",
    "T24n1488_005:1062a10_22": "何以故？",
    "T24n1488_005:1062a10_23": "如我先說：善來比丘！",
    "T24n1488_005:1062a11_24": "是竟未得歸依三寶，而其戒律悉得具足。",
    "T24n1488_005:1062a12_25": "或有說言：若不具受，則不得戒，八戒齋法，亦復如是。",
    "T24n1488_005:1062a13_26": "是義不然！",
    "T24n1488_005:1062a13_27": "何以故？",
    "T24n1488_005:1062a13_28": "若不具受不得戒者，求有優婆塞云何得戒？",
    "T24n1488_005:1062a14_29": "實是得戒，但不具足。",
    "T24n1488_005:1062a15_30": "八戒齋法若不具受，雖不名齋，可得名善。",
    "T24n1488_005:1062a16_31": "善男子！",
    "T24n1488_005:1062a16_32": "若能淨潔身、口、意業受優婆塞戒，是名五陰。",
    "T24n1488_005:1062a17_33": "云何五陰？",
    "T24n1488_005:1062a17_34": "不受邪見，不說邪見，信受正見，說於正見，修行正法，是名五陰。",
    "T24n1488_005:1062a19_35": "「受三歸已，造作癡業，受外道法，自在天語，以是因緣失於三歸。",
    "T24n1488_005:1062a20_36": "若人質直，心無慳貪，常修慚愧，少欲知足，是人不久得寂靜身。",
    "T24n1488_005:1062a22_37": "若有造作種種雜業，為受樂故修於善事，如市易法，其心不能憐愍眾生，如是之人，不得三歸。",
    "T24n1488_005:1062a24_38": "若人為護舍宅身命、祠祀諸神，是人不名失歸依法；若人至心信其能救一切怖畏，禮拜外道，是人則失三歸依法。",
    "T24n1488_005:1062a26_39": "若聞諸天有曾見佛功德勝己，禮拜供養，是人不失歸依之法。",
    "T24n1488_005:1062a28_40": "或時禮拜自在天王，應如禮拜世間諸王、長者、貴人、耆舊有德，如是之人，亦復不失歸依之法。",
    "T24n1488_005:1062b01_41": "「雖復禮拜，所說邪法慎無受之。",
    "T24n1488_005:1062b02_42": "供養天時，當起慈心，為護身命、財物、國土、人民恐怖。",
    "T24n1488_005:1062b03_43": "所說邪見，何故不受？",
    "T24n1488_005:1062b03_44": "智者應觀外道所說：云一切物，悉是自在天之所作。",
    "T24n1488_005:1062b05_0": "若是自在之所作者，我今何故修是善業？",
    "T24n1488_005:1062b05_1": "或說：投淵、赴火、自餓捨命，即得離苦。",
    "T24n1488_005:1062b06_2": "此即苦因，云何說言得遠離苦？",
    "T24n1488_005:1062b07_3": "一切眾生作善惡業，以是業緣自受果報。",
    "T24n1488_005:1062b08_4": "復有說言：一切萬物，時節、星宿、自在天作。",
    "T24n1488_005:1062b09_5": "如是邪說，我云何受現在造業，亦受過去所作業果？",
    "T24n1488_005:1062b10_6": "智者了了，知是業果；云何說言時節、星宿、自在作耶？",
    "T24n1488_005:1062b11_7": "若以時節、星宿因緣受苦樂者，天下多有同時、同宿，云何復有一人受苦，一人受樂，一人是男，一人是女？",
    "T24n1488_005:1062b14_8": "天、阿修羅有同時生，同宿生者，或有天勝阿修羅負，阿修羅勝諸天不如；復有諸王同時、同宿俱共治政，一人失國，一則保土。",
    "T24n1488_005:1062b16_9": "諸外道等亦復說言：若有惡年、惡宿現時，當教眾生令修善法以攘却之。",
    "T24n1488_005:1062b18_10": "若是年、宿，何得修善而得除滅？",
    "T24n1488_005:1062b19_11": "以是因緣，智者云何受於外道邪錯之說？",
    "T24n1488_005:1062b20_12": "「善男子！",
    "T24n1488_005:1062b20_13": "一切眾生，隨於業行，若修正見，受於安樂，修邪見者，受大苦惱。",
    "T24n1488_005:1062b21_14": "因修善業，得大自在，得自在已，眾生親近。",
    "T24n1488_005:1062b22_15": "復為宣說善業因緣，善業因緣故得自在，一切眾生皆由修善業因緣故得受安樂，非年、宿也。",
    "T24n1488_005:1062b25_0": "善男子！",
    "T24n1488_005:1062b25_1": "阿闍世王、提婆達多，皆由造惡業因緣故墮於地獄，非因年、宿得是報也！",
    "T24n1488_005:1062b26_2": "欝頭藍弗邪見因緣，未來當墮大地獄中。",
    "T24n1488_005:1062b27_3": "「善男子！",
    "T24n1488_005:1062b28_0": "一切善法，欲為根本，是欲因緣，得三菩提及解脫果。",
    "T24n1488_005:1062b29_1": "入出家法，破大惡業及諸有業，能受持戒，親近諸佛，能一切捨施於乞者，能作定性壞惡果報，滅大惡罪，得決定聚，離於三障，善能修集壞煩惱道。",
    "T24n1488_005:1062c03_2": "是欲因緣，能受三歸，因三歸已即能受戒，既受戒已行見、修道，過於聲聞。",
    "T24n1488_005:1062c05_3": "若有畏於師子、虎、狼、惡獸等類，歸依於佛，尚得解脫，況發善心求出世者不得解脫？",
    "T24n1488_005:1062c07_4": "阿那邠坻教告家內在胎之子，悉受歸依，是胎中子實不成就。",
    "T24n1488_005:1062c08_5": "何以故？",
    "T24n1488_005:1062c08_6": "是法要當口自宣說；雖不成就，亦能護之。",
    "T24n1488_005:1062c09_7": "「善男子！",
    "T24n1488_005:1062c09_8": "諸外道說：一切世間皆是自在天之所作；亦復說言：未來之世過百劫已，當有幻出，所言幻者，即是佛也。",
    "T24n1488_005:1062c12_9": "若自在天能作佛者，是佛云何能破歸依自在天儀？",
    "T24n1488_005:1062c13_10": "若自在天不能作佛，云何說言一切皆是自在天作？",
    "T24n1488_005:1062c14_11": "外道復說：大梵天王、大自在天、毘紐天主、悉皆是一，復說生處各各別異。",
    "T24n1488_005:1062c16_12": "自在天者，名自在天，名常，名主，名有，名曰律陀，名曰尸婆，是一一名，各有異事，亦求解脫亦即解脫。",
    "T24n1488_005:1062c18_13": "是義不然！",
    "T24n1488_005:1062c18_14": "何以故？",
    "T24n1488_005:1062c18_15": "若自在天能生眾生，造作諸有，作善惡業及業果報，作貪、瞋、癡繫縛眾生；復言眾生得解脫時，悉入身中，是故解脫是無常法。",
    "T24n1488_005:1062c21_16": "是義不然！",
    "T24n1488_005:1062c22_0": "何以故？",
    "T24n1488_005:1062c22_1": "若無常者，云何得名為解脫也？",
    "T24n1488_005:1062c22_2": "如婆羅門子還得壽命，是故不得名自在天。",
    "T24n1488_005:1062c23_3": "是三種天亦不得一。",
    "T24n1488_005:1062c24_4": "何以故？",
    "T24n1488_005:1062c24_5": "阿周那人毘紐大天為作解脫，以是義故亦不得一。",
    "T24n1488_005:1062c25_6": "若言解脫是無常者，當知即幻，非佛名幻。",
    "T24n1488_005:1062c26_7": "若能了了正見真我，是名解脫。",
    "T24n1488_005:1062c27_8": "「復有說言：見微塵者，是名解脫。",
    "T24n1488_005:1062c28_9": "復有說言：見性異我異，是名解脫。",
    "T24n1488_005:1062c28_10": "是義不然！",
    "T24n1488_005:1062c29_11": "何以故？",
    "T24n1488_005:1062c29_12": "若能修道見四真諦，是人乃得見性見我。",
    "T24n1488_005:1063a01_13": "若人能受三歸依者，是人乃能真見四諦。",
    "T24n1488_005:1063a02_14": "是三歸依，乃是一切無量善法，乃至阿耨多羅三藐三菩提之根本也。",
    "T24n1488_005:1063a03_15": "「菩薩二種：一者、在家，二者、出家。",
    "T24n1488_005:1063a04_16": "出家菩薩淨三歸依，是不為難；在家修淨，是乃為難。",
    "T24n1488_005:1063a05_17": "何以故？",
    "T24n1488_005:1063a06_0": "在家之人多惡因緣所纏繞故。」",
    "T24n1488_005:1063a07_0": "優婆塞戒經八戒齋品第二十一",
    "T24n1488_005:1063a08_0": "善生言：「世尊！",
    "T24n1488_005:1063a08_1": "若有人能受三歸齋戒，是人當得何等果報？」",
    "T24n1488_005:1063a09_2": "「善男子！",
    "T24n1488_005:1063a09_3": "若人能受三歸依者，當知是人所得福報不可窮盡！",
    "T24n1488_005:1063a10_4": "善男子！",
    "T24n1488_005:1063a10_5": "迦陵伽國有七寶藏，名賓伽羅，其國人民——大、小、男、女——於七日中、七月、七年，常以車乘、象、馬、駝、驢擔負持去，猶不能盡。",
    "T24n1488_005:1063a13_6": "若有至心受三歸齋，是人所得功德果報，出勝彼藏所有寶物。",
    "T24n1488_005:1063a14_7": "善男子！",
    "T24n1488_005:1063a15_8": "毘提呵國有七寶藏，名半陸迦，其國人民——男、女、大、小——於七日中、七月、七年，常以車乘、象、馬、駝、驢擔負持去，猶不能盡。",
    "T24n1488_005:1063a17_9": "若有至心受三歸齋，是人所得功德果報，出勝彼藏所有寶物。",
    "T24n1488_005:1063a19_0": "善男子！",
    "T24n1488_005:1063a19_1": "波羅[木*奈]國有七寶藏，名曰蠰佉，其國人民——男、女、大、小——於七日中、七月、七年，常以車乘、象、馬、駝、驢擔負持去，亦不能盡。",
    "T24n1488_005:1063a21_2": "若有至心受三歸齋，是人所得功德果報，出勝彼藏所有寶物。",
    "T24n1488_005:1063a23_3": "善男子！",
    "T24n1488_005:1063a23_4": "乾陀羅國有七寶藏，名伊羅鉢多，其國人民——男、女、大、小——於七日中、七月、七年，常以車乘、象、馬、駝、驢擔負持去，亦不能盡。",
    "T24n1488_005:1063a26_5": "若有至心受三歸齋，是人所得功德果報，勝出彼藏所有寶物。",
    "T24n1488_005:1063a27_6": "「善男子！",
    "T24n1488_005:1063a27_7": "若有從他三受三歸，三受八戒，是名得具一日一夜優婆塞齋。",
    "T24n1488_005:1063a29_8": "明相出時，是時則失。",
    "T24n1488_005:1063a29_9": "是故不得佛像邊受，要當從人，根本清淨，受已清淨，莊嚴清淨，覺觀清淨，念心清淨，求報清淨，是名三歸清淨齋法。",
    "T24n1488_005:1063b03_10": "善男子！",
    "T24n1488_005:1063b03_11": "若能如是清淨歸依受八戒者，除五逆罪，餘一切罪悉皆消滅。",
    "T24n1488_005:1063b04_12": "如是戒者，不得一時二人並受。",
    "T24n1488_005:1063b05_13": "何以故？",
    "T24n1488_005:1063b05_14": "若一時中二人共受，何因緣故一人毀犯、一人堅持？",
    "T24n1488_005:1063b06_15": "是戒力故，後世生時不能造惡，受已作罪，復不永失。",
    "T24n1488_005:1063b08_0": "若先遣信，欲刑戮人，信遲未至，其人尋後發心受齋，當受齋時，信至即殺，雖復一時，以戒力故，不得殺罪。",
    "T24n1488_005:1063b10_1": "若諸貴人，常勅作惡，若欲受齋，先當勅語，遮先諸惡，乃得成就；若先不遮，輒便受齋者，不名得齋。",
    "T24n1488_005:1063b12_2": "欲受齋者，先當宣令所屬國境，我欲受齋，凡是齋日，悉斷諸惡罰戮之事。",
    "T24n1488_005:1063b14_3": "若能如是清淨受持八戒齋者，是人則得無量果報至無上樂。",
    "T24n1488_005:1063b15_4": "「彌勒出時百年受齋，不如我世一日一夜。",
    "T24n1488_005:1063b16_5": "何以故？",
    "T24n1488_005:1063b16_6": "我時眾生具五滓故。",
    "T24n1488_005:1063b17_7": "是故我為鹿子母說：『善女！",
    "T24n1488_005:1063b17_8": "若娑羅樹能受八齋，是亦得受人天之樂至無上樂。』",
    "T24n1488_005:1063b19_0": "善男子！",
    "T24n1488_005:1063b19_1": "是八戒齋，即是莊嚴無上菩提之瓔珞也！",
    "T24n1488_005:1063b20_2": "如是齋者，既是易作，而能獲得無量功德。",
    "T24n1488_005:1063b21_3": "若有易作而不作者，是名放逸。",
    "T24n1488_005:1063b21_4": "「善男子！",
    "T24n1488_005:1063b22_0": "菩薩二種：一者、在家，二者、出家。",
    "T24n1488_005:1063b22_1": "出家菩薩能教眾生淨八戒齋，是不為難；在家菩薩教他清淨，是乃為難。",
    "T24n1488_005:1063b24_2": "何以故？",
    "T24n1488_005:1063b24_3": "在家之人多惡因緣所纏繞故。」",
    "T24n1488_005:1063b26_0": "優婆塞戒經卷第五"
}