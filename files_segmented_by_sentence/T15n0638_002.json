{
    "T15n0638_002:0540c14_0": "佛說超日明三昧經卷下",
    "T15n0638_002:0540c16_0": "西晉清信士聶承遠譯",
    "T15n0638_002:0540c17_0": "◎離垢目復白佛言：「何謂超日明三昧？」",
    "T15n0638_002:0540c17_1": "佛言：「其明無量不可譬喻過於日光。",
    "T15n0638_002:0540c18_2": "所以者何？",
    "T15n0638_002:0540c18_3": "日之光明照現在事，人、物、蠕動、百穀藥木、諸天龍神，皆因日成普得茂活。",
    "T15n0638_002:0540c20_4": "日不能照二鐵圍間，亦不能照人心之本令開達也。",
    "T15n0638_002:0540c21_5": "但照有形不照無形。",
    "T15n0638_002:0540c22_6": "超日明三昧所以勝者何？",
    "T15n0638_002:0540c22_7": "殊照十方無邊無際，三界五道靡不徹暢。",
    "T15n0638_002:0540c23_8": "菩薩大乘照于聲聞、緣覺之乘，九十六徑、六十二見邪疑結冥，使心霍然皆發道意，業三乘者各得成就，或得生天或得人身無不普蒙。",
    "T15n0638_002:0540c26_9": "如忉利天處須彌頂，天帝釋宮紫紺寶殿炳然在上，中四天王下四方域，諸天人民餓鬼厭鬼諸神閱叉。",
    "T15n0638_002:0540c29_10": "超日明三昧亦復如是，心堅不動如須彌山王，化五道天王帝釋，化生老病死踰四天王，療諸不孝婬怒癡垢使發道意，釋小乘志大乘，發意受決得忍受決未發意受決，行六度無極，悉無妄想不覺受決。",
    "T15n0638_002:0541a04_11": "超日明三昧甚深甚深！",
    "T15n0638_002:0541a05_12": "不可稱量無有崖底。",
    "T15n0638_002:0541a05_13": "譬如虛空，假使有人欲量虛空，升合斗斛多少之限，空尚可量盡知其斛數，超日明定慧不可量也。",
    "T15n0638_002:0541a08_14": "譬如人度空，十里百里千里萬里億里億萬里，無央數億百那術里，空尚可盡究其邊際，超日明定慧殊於彼，無數億億倍而復倍無能限量，造譬喻者所比道明，無遠無近無廣無狹。」",
    "T15n0638_002:0541a13_0": "離垢目問世尊曰：「大聖嗟歎，當言極廣甚大長遠，何謂無遠無近無廣無狹？」",
    "T15n0638_002:0541a14_1": "佛言：「有狹之故因日有廣，有近之故因日言遠，無遠無近無廣無狹，無可比方。",
    "T15n0638_002:0541a16_2": "假喻譬之，欲使人解無有邊際，如空無際超出其外，微塵無色開入其裏；無復計挍，引喻了義。",
    "T15n0638_002:0541a18_3": "至大道慧，無有譬也，過諸聲聞緣覺菩薩，乃至無上正真之道，為上為尊為無疇匹為無等倫，自然之法無有作者亦無不造，無來無去虛無自然。",
    "T15n0638_002:0541a22_0": "曉了一切本無，曉了一切本末，已了諸本，亦無所倚亦無所不倚，自然之慧皆別了之。",
    "T15n0638_002:0541a23_1": "三界自然，三界自然人物自然，人物自然生死自然，生死自然本無自然，本無自然佛道自然，解分別斯一切自然，乃能逮得超日明定，普濟三世至無極慧，是為超日明三昧。」",
    "T15n0638_002:0541a27_2": "於是有長者女名曰慧施，與五百女人俱來詣佛所前，稽首足下却坐一面，聞佛說斯超日明定，喜踊無量，前白佛言：「我今女身，願發無上正真道意，欲轉女像疾成正覺度脫十方。」",
    "T15n0638_002:0541b03_0": "有一比丘名曰上度，謂慧施曰：「不可女身得成佛道也。",
    "T15n0638_002:0541b04_1": "所以者何？",
    "T15n0638_002:0541b04_2": "女有三事隔、五事礙。",
    "T15n0638_002:0541b05_3": "何謂三？",
    "T15n0638_002:0541b05_4": "少制父母；出嫁制夫，不得自由；長大難子；是為三。",
    "T15n0638_002:0541b06_5": "何謂五礙？",
    "T15n0638_002:0541b06_6": "一曰、女人不得作帝釋。",
    "T15n0638_002:0541b07_7": "所以者何？",
    "T15n0638_002:0541b07_8": "勇猛少欲乃得為男，雜惡多態故為女人，不得作天帝釋。",
    "T15n0638_002:0541b08_9": "二曰、不得作梵天。",
    "T15n0638_002:0541b09_10": "所以者何？",
    "T15n0638_002:0541b09_11": "奉清淨行無有垢穢，修四等心，若遵四禪乃昇梵天；婬恣無節故為女人，不得作梵天。",
    "T15n0638_002:0541b11_12": "三曰、不得作魔天。",
    "T15n0638_002:0541b11_13": "所以者何？",
    "T15n0638_002:0541b12_14": "十善具足尊敬三寶，孝事二親謙順長老，乃得魔天；輕慢不順毀疾正教故為女人，不得作魔天。",
    "T15n0638_002:0541b14_15": "四曰、不得作轉輪聖王。",
    "T15n0638_002:0541b14_16": "所以者何？",
    "T15n0638_002:0541b15_17": "行菩薩道慈愍群萌，奉養三尊先聖師父，乃得轉輪王主四天下，教化人民普行十善，遵崇道德為法王教；匿態有八十四，無有清淨行故為女人，不得作聖帝。",
    "T15n0638_002:0541b18_18": "五曰、女人不得作佛。",
    "T15n0638_002:0541b19_19": "所以者何？",
    "T15n0638_002:0541b19_20": "行菩薩心愍念一切，大慈大悲被大乘鎧，消五陰化六衰，廣六度，了深慧，行空無相願，越三脫門，解無我人無壽無命，曉了本無不起法忍，分別一切如幻如化、如夢如影芭蕉聚沫，野馬電[火*僉]水中之月，五處本無無三趣想，乃得成佛。",
    "T15n0638_002:0541b24_21": "而著色欲淖情匿態，身口意異故為女人，不得作佛。",
    "T15n0638_002:0541b26_22": "得此五事者皆有本末。」",
    "T15n0638_002:0541b26_23": "時，慧施女報上度曰：「各殖諸本用獲果實，本有男女及報應耶？",
    "T15n0638_002:0541b28_24": "本有五處釋梵魔王轉輪聖帝、大道小道乎？」",
    "T15n0638_002:0541b29_25": "上度答曰：「無也。」",
    "T15n0638_002:0541b29_26": "慧施問曰：「設使本無，何因而有？」",
    "T15n0638_002:0541c01_27": "答曰：「因行而成。」",
    "T15n0638_002:0541c01_28": "慧施報曰：「譬如畫師治壁板素，和合彩具，因摸作像分賦彩色，從意則成。",
    "T15n0638_002:0541c03_29": "五道如是！",
    "T15n0638_002:0541c03_30": "本無處所隨行而成。",
    "T15n0638_002:0541c04_31": "譬如幻師化作日月、帝釋、梵天、轉輪聖王、天龍鬼神、人民禽獸，隨意則現，恍惚之間則不知處。",
    "T15n0638_002:0541c06_32": "生死如是！",
    "T15n0638_002:0541c06_33": "本無所有，從心所行，各自得之。",
    "T15n0638_002:0541c07_34": "至於本無，無幻無化、無合無散亦無處所，乃成佛耳！",
    "T15n0638_002:0541c08_35": "所以者何？",
    "T15n0638_002:0541c08_36": "五戒為人，十善生天，慳墮餓鬼，抵突畜生，惡墮地獄；行四等心，不解空行，生于梵天；倚空求度，散心著空，生無想天；六度無極之想不離三界，畏苦厭身，惡生死難志存泥洹，故墮羅漢；發菩薩意欲度一切，不解本無著佛身相，欲疾得佛，不得善師、不了善權，便中道止得緣覺道。",
    "T15n0638_002:0541c15_0": "斯之所行、有合有散，則不得成無上正真道也。",
    "T15n0638_002:0541c16_1": "一切無相，何有男女？」",
    "T15n0638_002:0541c16_2": "上度又問：「以何等行而成正覺？」",
    "T15n0638_002:0541c17_3": "慧施報曰：「不生色行、不觀不空行、不滅色行、不捨執行亦無造行。",
    "T15n0638_002:0541c18_4": "不生識行、不觀不空行、不滅識行，不色生行、不識生行，亦無歸行無來無去，永無處所無所住行。",
    "T15n0638_002:0541c20_5": "不倚三界，不捨五陰不受五陰，不捨俗行不想道行，是為道行得至正覺。",
    "T15n0638_002:0541c22_6": "不倚四等，不想六度無極之行，不於三脫有所倚行，達空無相無願之法，乃為菩薩應順法行不違正覺平等之行。",
    "T15n0638_002:0541c25_7": "如是上度！",
    "T15n0638_002:0541c25_8": "行斯法者，寧有方面處所三界男女乎？」",
    "T15n0638_002:0542a01_9": "答曰：「無也，尚無造者何所成立？」",
    "T15n0638_002:0542a02_10": "「以是之故，吾取佛者有何難也？",
    "T15n0638_002:0542a02_11": "取無所取成無所成、覺無所覺無取無捨，乃號為佛。",
    "T15n0638_002:0542a04_0": "亦無名號，假為字耳！」",
    "T15n0638_002:0542a05_0": "佛言：「善哉善哉！",
    "T15n0638_002:0542a05_1": "慧施！",
    "T15n0638_002:0542a05_2": "誠如所云。",
    "T15n0638_002:0542a05_3": "一切無處隨行而成，不合不散不興不衰，無見無聞、無念無知、無言無說，乃成正覺。」",
    "T15n0638_002:0542a07_4": "於是慧施則轉女像化成男子，踊在空中，從上來下稽首佛足，得不起法忍。",
    "T15n0638_002:0542a09_5": "時，五百女忻然踊躍，以偈頌曰：「本每自觀察，　　謂男有常種；　強弱各有品，　　女固不得移。",
    "T15n0638_002:0542a13_0": "　今日蒙佛恩，　　乃知無堅固；　五道如幻化，　　隨行而各成。",
    "T15n0638_002:0542a15_0": "　三界為心迷，　　不了本無諦；　自計有吾我，　　縛著墮污泥。",
    "T15n0638_002:0542a17_0": "　譬如捕魚工，　　以鈎釣取魚；　非是己所有，　　自謂我應獲。",
    "T15n0638_002:0542a19_0": "　三界如寄居，　　四大非我所；　解諸法如夢，　　則無有取捨。",
    "T15n0638_002:0542a21_0": "　惟佛見加哀，　　恩慈垂覆蓋；　令轉女人身，　　值超日明定。",
    "T15n0638_002:0542a23_0": "　得佛成國土，　　教化諸天人；　眾生皆度脫，　　疾獲無上真。」",
    "T15n0638_002:0542a25_0": "佛告五百女：「當如所願疾獲爾志。」",
    "T15n0638_002:0542a25_1": "諸女欣然即成男子。",
    "T15n0638_002:0542a26_2": "於是佛授慧施及五百女決：「却後十劫皆當為佛，名曰慧見如來、至真、等正覺、明行成為、善逝、世間解、無上士、道法御、天人師，號佛世尊。",
    "T15n0638_002:0542a29_3": "世界曰除冥，劫曰光明。",
    "T15n0638_002:0542a29_4": "佛住百億萬歲說法，恒沙菩薩得不起法忍，一生補處亦復如是，諸阿羅漢不可稱計。",
    "T15n0638_002:0542b02_5": "爾時，人民被服飲食，當如第二忉利天上。」",
    "T15n0638_002:0542b03_6": "時，諸眾會聞佛授決，滿百千人發無上正真道意，無數菩薩得不起法忍，八萬比丘漏盡意解，十萬天人遠塵離垢諸法法眼生。",
    "T15n0638_002:0542b06_7": "地即大動，空中散花其墮如雨，箜篌樂器不鼓自鳴，億百諸天於空中皆歎頌曰：「甚哉深法！",
    "T15n0638_002:0542b09_8": "　　難值難聞。",
    "T15n0638_002:0542b09_9": "　　幸哉吾等！",
    "T15n0638_002:0542b10_0": "　宿有餘福，　　今乃值聞，　　何其快哉！」",
    "T15n0638_002:0542b11_0": "佛復告慧施：「人在世間生死之縛，但用不解深法計吾我人，猶如猩猩誘誑以酒，知不能釋為人所獲。",
    "T15n0638_002:0542b13_1": "世人若茲，綢繆五陰六衰之患，恒計吾我，不知苦空無我非身，犯則有殃不自抑制，而為三毒五蓋所縛，不得解脫返真諦道。",
    "T15n0638_002:0542b16_2": "如木生火不覺自燒，不了空行計吾我人，亦復如是，自誤墮冥入三惡道。",
    "T15n0638_002:0542b17_3": "譬如劇賊劫抄寇害，自謂健快。",
    "T15n0638_002:0542b18_4": "俗人著色痛想行識，沒溺垢穢罪蔽陰蓋，不解大法殊妙深義，有癡恩愛則生為人。",
    "T15n0638_002:0542b20_5": "十二結縛六十二見，疑網塵羅迷惑諸邪九十六徑。",
    "T15n0638_002:0542b21_6": "研精諸法分別空無，如幻如化如夢芭蕉、野馬水月呼聲之響，不計吾我。",
    "T15n0638_002:0542b23_7": "知色自然痛想自然，痛想自然行識自然，行識自然四大自然，四大自然三界自然，三界自然泥洹自然，泥洹自然，乃能逮得無所從生法忍，不在生死不處滅度，則應大乘深妙之慧。",
    "T15n0638_002:0542b27_8": "譬如有人體得重疾欲自療治，當服順藥反飲毒藥，謂攻身病害腹傷藏，不即更服除毒之散，尋能殺人悔無所及。",
    "T15n0638_002:0542c01_9": "學道之士亦復如是！",
    "T15n0638_002:0542c01_10": "本發道意為菩薩行，奉四等心慈悲喜護，遵行六度而皆有想有所希望，便墮聲聞緣覺之乘；假使適成不樂因出，得至大乘躊躇不了，便住中者即墮小乘。",
    "T15n0638_002:0542c05_11": "譬如庶人之食，如是轉輪聖王食之為毒藥也。",
    "T15n0638_002:0542c06_12": "譬如甘露上味具藥，多所療治眾人之病。",
    "T15n0638_002:0542c07_13": "菩薩如是！",
    "T15n0638_002:0542c07_14": "以大乘法，多所療治於一切人生老病死婬怒癡厄眾想之患也。」",
    "T15n0638_002:0542c09_15": "佛說是時，千天人發無上正真道意，五百天子得不起法忍。",
    "T15n0638_002:0542c11_0": "於是有菩薩名曰慧英。",
    "T15n0638_002:0542c11_1": "問文殊師利：「何謂菩薩博聞多知？」",
    "T15n0638_002:0542c12_2": "文殊師利答曰：「從無央數恒沙等劫，積累功德不以為厭，聞四等心亦不厭足，修四恩法亦不厭足，行六度無極亦不厭足，空無相無願亦不厭足，大慈大悲亦不厭足，進五神通亦不厭足，教化眾生亦不厭足，為大乘教亦不厭足，現聲聞緣覺普化一切亦不厭足，示現泥洹住泥洹中還生死界亦不厭足，不去不來無所不至，譬如虛空無所不至，不出不入無所不達無所不遍，是者名曰博聞多知。",
    "T15n0638_002:0542c21_3": "不以過去為計數，不以當來有限礙，不以現在有處所。",
    "T15n0638_002:0542c22_4": "無去來今三世之限，於三塗等無三界想無泥洹念，無道無俗不附不捨，是者乃謂博聞多知。",
    "T15n0638_002:0542c24_5": "於所聞者亦無所聞，於所見者亦無所見，於所言亦無所言，於所度亦無所度，是者乃謂博聞多智。」",
    "T15n0638_002:0542c27_6": "慧英又問：「何謂行者？",
    "T15n0638_002:0542c27_7": "何謂成就？」",
    "T15n0638_002:0542c27_8": "答曰：「發菩薩意行四等心，大慈大悲無極之慧，布施攝人，戒忍精進一心智慧以救眾生，行稍漸進，是謂行者；行過於空無相無願之法，不見吾我不見三世，不見泥洹及與生死，是謂成就。」",
    "T15n0638_002:0543a04_0": "大英菩薩又問佛言：「人生從何所來？",
    "T15n0638_002:0543a04_1": "去至何所？",
    "T15n0638_002:0543a05_2": "老病死何所從來？",
    "T15n0638_002:0543a05_3": "去至何所？",
    "T15n0638_002:0543a05_4": "色痛想行識從何所來？",
    "T15n0638_002:0543a06_5": "去至何所？",
    "T15n0638_002:0543a06_6": "地水火風空，眼耳鼻口身心從何所來？",
    "T15n0638_002:0543a07_7": "去至何所？」",
    "T15n0638_002:0543a07_8": "佛言：「皆無所從來去亦無所至，緣合則有緣離則滅，如幻如化如畫如鼓、如雨如電皆從因緣。",
    "T15n0638_002:0543a09_9": "有緣有生無緣無對，生死如是，等無有異也。」",
    "T15n0638_002:0543a10_10": "大英又問：「何謂無所從來無所從去因緣合成？」",
    "T15n0638_002:0543a11_11": "佛言：「作人行者則得為人，作天行者則得為天，作地獄行則入地獄，作畜生行則受畜生，作餓鬼行則為餓鬼。",
    "T15n0638_002:0543a14_12": "無五行則無五道，無五道則無出入，名曰人本。",
    "T15n0638_002:0543a15_13": "無有三界：欲界色界無色界，無心意識故無三界，名之人本。",
    "T15n0638_002:0543a16_14": "未有人物有色無見。",
    "T15n0638_002:0543a17_15": "何謂有色無見？",
    "T15n0638_002:0543a17_16": "地色水色火色風色，定者謂地，清者謂水，明者謂火，攝者謂風。",
    "T15n0638_002:0543a19_17": "天地未然未有三界，是四色者而常自然，無有作者自然動起，唯道能名及至補處能名。",
    "T15n0638_002:0543a21_18": "斯者無像之色亦曰心色。",
    "T15n0638_002:0543a21_19": "阿惟越致見心心色，阿惟顏見四色心，如來見未有四色心之本也。",
    "T15n0638_002:0543a23_20": "於三界中而不然者是為心色，名心本，故曰非不然。",
    "T15n0638_002:0543a24_21": "於菩薩法故曰為然。",
    "T15n0638_002:0543a25_0": "無心色志三界自然，自然如空乃名曰道。",
    "T15n0638_002:0543a25_1": "於是諸法無合無散。",
    "T15n0638_002:0543a26_2": "所以者何？",
    "T15n0638_002:0543a26_3": "假使合者則人本也，假使散者則生死也。",
    "T15n0638_002:0543a27_4": "見生死病、泥洹之樂，則名聲聞。",
    "T15n0638_002:0543a28_5": "處在中間無益一切，名曰緣覺。",
    "T15n0638_002:0543a29_6": "無合無散不處泥洹不惡生死，乃名之曰法身。",
    "T15n0638_002:0543b01_7": "法身無形普入一切，亦無所入無所不入。」",
    "T15n0638_002:0543b02_8": "說是經時，五千天人得無所從生法忍，無央數人皆發無上正真道意。",
    "T15n0638_002:0543b04_0": "於是阿難問世尊曰：「欲發道意為菩薩者，當以何為本？」",
    "T15n0638_002:0543b05_1": "佛言：「精進不懈分別空慧，欲度一切，不見吾我及與壽命，是則為本。」",
    "T15n0638_002:0543b06_2": "又問曰：「寧有遲疾？」",
    "T15n0638_002:0543b07_3": "佛言：「亦有亦無。」",
    "T15n0638_002:0543b07_4": "又問：「何謂為有？",
    "T15n0638_002:0543b08_5": "何謂為無？」",
    "T15n0638_002:0543b08_6": "佛言：「有者從精進而不懈怠，積殖功德，布施戒忍精進一心智慧善權方便，慈悲喜護四恩空行，得無上正真之道，不從懈怠得，斯謂有也。",
    "T15n0638_002:0543b11_7": "無者，道無處所無形無名，譬如虛空，不從造作而可獲也。",
    "T15n0638_002:0543b12_8": "無所造作無心意識，無內無外亦無中間，無取無捨乃應入道，斯謂無也。",
    "T15n0638_002:0543b14_9": "所以者何？",
    "T15n0638_002:0543b14_10": "乃往歷劫其數難計會，有轉輪王名曰自在。",
    "T15n0638_002:0543b15_11": "王有千子勇猛傑異，國土七寶主四天下，治以正法不加刑罰。",
    "T15n0638_002:0543b17_12": "爾時有佛，號曰寶妙如來、至真、等正覺、明行成為、善逝、世間解、無上士、道法御、天人師，號佛世尊。",
    "T15n0638_002:0543b19_13": "時，佛說法，初語亦善、中語亦善、竟語亦善。",
    "T15n0638_002:0543b20_14": "分別其義微妙具足，淨修梵行演法弘普。",
    "T15n0638_002:0543b21_15": "時，會菩薩無數億眾，聲聞緣覺不可稱限。",
    "T15n0638_002:0543b22_16": "「時，轉輪王供養侍佛積有年歲，千子寶臣大眾翼從，俱詣佛所，稽首足下却一面坐，佛為廣說菩薩之行，多所安隱多所救護，於一切人為第一尊。",
    "T15n0638_002:0543b25_17": "王及諸子寶臣翼從之眾，皆發無上正真道意，夙夜精進不敢倦息，供養如來一切所安。",
    "T15n0638_002:0543b27_18": "於是千子悉於佛前自試功德，各各探策誰前作佛，得上策者餘降不如次第作佛，懈怠薄德最當在後。",
    "T15n0638_002:0543c01_19": "尋如所言各各探策。",
    "T15n0638_002:0543c01_20": "有一太子最後得策，窮久下第乃得作佛。",
    "T15n0638_002:0543c02_21": "則時愁慼不能自勝，便自投身如大山崩，吾身云何最後作佛？",
    "T15n0638_002:0543c05_0": "「佛告之曰：『勿得憂慼，道無有限亦無遠近，能分別解空無之慧便在前耳！』",
    "T15n0638_002:0543c06_1": "於時，太子聞佛所說即時踊躍，即發無上正真道意，得不起法忍，行大慈悲，解一切法如幻影響、如野馬、如夢芭蕉水中之月，千人之中第四得佛，號曰釋迦文如來、至真、等正覺。",
    "T15n0638_002:0543c10_2": "其餘諸子次第得佛。",
    "T15n0638_002:0543c11_3": "最後當得作佛者名曰樓由。」",
    "T15n0638_002:0543c11_4": "佛語阿難：「欲知爾時轉輪聖王者，定光如來是也。",
    "T15n0638_002:0543c13_5": "失策太子，便解空無精進不懈，先得佛者則吾身是也。",
    "T15n0638_002:0543c14_6": "其餘諸子，賢劫中千佛興者是也。",
    "T15n0638_002:0543c15_7": "當知斯義，道無遠近，解空別妙知自然法乃得佛疾。」",
    "T15n0638_002:0543c16_8": "爾時，諸會莫不欣然，普發道意為菩薩行，五千菩薩逮得法忍，萬人得柔順法忍。",
    "T15n0638_002:0543c18_9": "於是日天王與無央數百千天人，來詣佛所稽首足下却住一面，前白佛言：「以何等行，為日天王行照四天下？",
    "T15n0638_002:0543c20_10": "何緣為月，照夜除冥？」",
    "T15n0638_002:0543c21_11": "佛告日王：「有四事法得為日王。",
    "T15n0638_002:0543c21_12": "何謂為四？",
    "T15n0638_002:0543c22_13": "常憙布施，修身慎行奉戒不犯，又志然燈於佛寺廟，若於父母沙門道人殖光明德；是為四。」",
    "T15n0638_002:0543c24_14": "佛時頌曰：「常樂興布施，　　奉戒不犯禁；　然燈於佛寺，　　若於父母前。",
    "T15n0638_002:0544a02_0": "　好憙佛正典，　　不誹謗經法；　敬沙門道士，　　因斯得為日。",
    "T15n0638_002:0544a04_0": "　身出千光明，　　普照四天下；　諸窈冥之處，　　莫不蒙暉曜。」",
    "T15n0638_002:0544a06_0": "佛告日王：「又有十事，為日天王。",
    "T15n0638_002:0544a06_1": "何謂十？",
    "T15n0638_002:0544a06_2": "身不殺、盜、婬，口不兩舌、惡罵、妄言、綺語，意不恚、嫉、癡；是為十。」",
    "T15n0638_002:0544a08_3": "佛時頌曰：「恭己自攝護，　　而不殺盜婬；　不兩舌惡口，　　妄言及綺語；　心不懷嫉妬，　　無瞋恚諸毒；　離六十二見，　　日光照四方。」",
    "T15n0638_002:0544a13_0": "佛告日王：「又有四事，得為月王。",
    "T15n0638_002:0544a13_1": "何謂為四？",
    "T15n0638_002:0544a14_0": "布施貧匱，奉持五戒，遵敬三寶，冥設錠光君父師寺；是為四。」",
    "T15n0638_002:0544a15_1": "佛時頌曰：「布施諸貧匱，　　常奉持五戒；　然燈於佛寺，　　恭敬侍三寶。",
    "T15n0638_002:0544a18_0": "　心存念諸善，　　蠲却世眾惡；　自護身口意，　　得月光照冥。」",
    "T15n0638_002:0544a20_0": "於時日王白佛言：「唯願大聖，枉屈尊神到宮小食，令諸導御虛空神天皆蒙大恩，聞深妙法悉發道意所度無量。」",
    "T15n0638_002:0544a22_1": "時，佛默然已受其請。",
    "T15n0638_002:0544a23_2": "日王見佛已許就請，繞佛三匝忽然還宮，辦百種食若干甘美，床榻坐具挍飾鮮潔，為佛敷座高四千里。",
    "T15n0638_002:0544a25_3": "於是日王立於宮殿，遙重請佛傾側竦息，以偈讚曰：「布施於一切，　　所有無所悋；　亦不望相報，　　得佛度十方。",
    "T15n0638_002:0544a29_0": "　智慧如虛空，　　所化無罣礙；　一切皆蒙恩，　　時到惟屈尊。",
    "T15n0638_002:0544b02_0": "　慈心加眾生，　　未曾有危害；　悲哀未度者，　　施誨以法寶。",
    "T15n0638_002:0544b04_0": "　威神照群黎，　　救脫貧匱者；　惠以七大財，　　時到唯屈尊。",
    "T15n0638_002:0544b06_0": "　覩眾生迷惑，　　五道之勤苦；　常以加大恩，　　慰勉諸恐懼。",
    "T15n0638_002:0544b08_0": "　開化以法教，　　示導諸不及；　種至空無慧，　　時到惟屈尊。",
    "T15n0638_002:0544b10_0": "　其光踰日月，　　威德超須彌；　智慧越虛空，　　雙比不可喻。",
    "T15n0638_002:0544b12_0": "　日月照眾冥，　　但能成萬物；　佛照五道人，　　悉令獲五眼。",
    "T15n0638_002:0544b14_0": "　虛空尚可度，　　海水知幾渧；　須彌十方地，　　亦可知斤兩。",
    "T15n0638_002:0544b16_0": "　如來智慧聖，　　功祚弘巍巍；　無限普超彼，　　時到惟屈尊。」",
    "T15n0638_002:0544b18_0": "爾時世尊告大眾會：「時到悉嚴，就日王請。」",
    "T15n0638_002:0544b19_0": "則皆受教。",
    "T15n0638_002:0544b19_1": "佛與大眾踊在虛空，至日王宮坐師子之床。",
    "T15n0638_002:0544b20_2": "眾會坐畢，王后太子諸天眷屬稽首于地，即以至心供養世尊，手自斟酌百種之鐥，飯訖澡畢更取卑床，自坐佛前恭肅聽法。",
    "T15n0638_002:0544b23_3": "佛告日王：「一切三界所受形貌皆從心意，心意無形而有所造隨行立身，豪貴貧賤皆歸無常，如泡起頃尋復壞滅，一切世間所有如是！",
    "T15n0638_002:0544b26_4": "當信道德正真可怙，餘不可恃，棄捐眾行奉行法行。",
    "T15n0638_002:0544b27_5": "何謂法行？",
    "T15n0638_002:0544b27_6": "無生之行除諸所生，真諦之行所存殊勝，入道之行無所忘失，布施之行無所悋冀，持戒之行普得諸願，忍辱之行不亂眾人，精進之行未曾動轉，一心之行意行常達，智慧之行以聖眼覩，慈心之行忍一切苦，悲心之行等意眾生，憙心之行以法開化，護心之行安慰一切，神通之行六通以達，惟空之行無恚害心，消滅之行度諸群黎，四恩之行合聚救人，博聞之行從受成道，不起之行而觀自然，道品之行不獲有為，本無之行無罪福報，緣起之行了知無明明不可盡，眾勞之行解人物自然，諸法之行了空見慧得平等覺，伏魔之行無能傾動，三界之場雖處不墮，師子之行善勝無畏，力無懼行所向無畏；三達之行無有罣礙，一心覺場大智普具，教一切行無所不周；化六十二見行濟眾羅網，九十六徑誨入一道。",
    "T15n0638_002:0544c15_0": "「如是日王！",
    "T15n0638_002:0544c15_1": "菩薩以應斯行則順道行，已順道行則應大慈，已順大慈則應大悲，已順大悲則應大鎧，已順大鎧則師子吼，已師子吼則應化幻，已順化幻則入五道，已順五道則隨時入，已隨時入無所不變，已在所變無去無來。",
    "T15n0638_002:0544c20_2": "度無所度淨無所淨，明無所明覺無所覺，乃為正覺。」",
    "T15n0638_002:0544c22_0": "佛告日王：「欲達去來今現在事，十方諸佛法身平等，常當信樂分別此義；欲知生死十二因緣所從興發三趣之患、五蓋之覆，當解此義信奉行之；欲了十二部經典之要，開三達教越于三脫至三達智，當解斯義。",
    "T15n0638_002:0544c26_1": "猶郡國縣邑、丘聚村落、百穀草木藥果之樹，皆因地生。",
    "T15n0638_002:0544c28_0": "菩薩入斯慧無所不化，皆成立之至于無上正真之道，聲聞緣覺皆依因之。」",
    "T15n0638_002:0544c29_1": "佛說是時，日天王王后太子眷屬諸天，其心自然皆得不起法忍，十億天人發無上正真道意。",
    "T15n0638_002:0545a02_2": "於時，世尊即從座起而立空中，與無央數百千之眾眷屬圍繞，以偈頌曰：「天人不解了，　　從來難計量；　迷惑於五趣，　　如魚著鉤餌。",
    "T15n0638_002:0545a07_0": "　三界猶如幻，　　恍惚不見處；　生者不自覺，　　為意識所使。",
    "T15n0638_002:0545a09_0": "　墮于四顛倒，　　甚可愍哀憐；　自計身有常，　　不信于道真。",
    "T15n0638_002:0545a11_0": "　一切從空生，　　反惡聞空慧；　如人從親生，　　更不孝父母。",
    "T15n0638_002:0545a13_0": "　貙者化為虎，　　不覺為人時；　尋還害家中，　　不別其親踈。",
    "T15n0638_002:0545a15_0": "　人本從空生，　　憎無亦如是！",
    "T15n0638_002:0545a16_0": "　迷亂於陰入，　　猶醉者裸馳。",
    "T15n0638_002:0545a17_0": "　貙者變為人，　　乃識家親屬；　已分別本無，　　乃解一切空。",
    "T15n0638_002:0545a19_0": "　空者不念空，　　空亦不見空；　已達無所生，　　乃能解自然。",
    "T15n0638_002:0545a21_0": "　欲求菩薩行，　　度脫眾生類；　當了一切法，　　自然如幻化。",
    "T15n0638_002:0545a23_0": "　分別斯慧已！",
    "T15n0638_002:0545a23_1": "　　周旋不以難；　則深入微妙，　　權慧開度人。」",
    "T15n0638_002:0545a25_0": "佛說是時，無數億天虛空諸神，皆發無上正真道意，不可稱計菩薩得不起法忍，佛還維耶離[木*奈]氏樹園。",
    "T15n0638_002:0545a28_0": "爾時，城中有大長者名曰解法度——供養先佛無數百千，殖眾德本不可稱限，稽首諸佛禮敬難量，諮受法言，於無上正真道意志不退轉，不起法忍出於智慧，所度無極善權所濟不可計議——與眷屬俱來詣佛所，稽首畢一面坐，叉手白佛：「供養世尊得何功德？」",
    "T15n0638_002:0545b04_1": "佛告長者：「奉華散佛，生生端正，衣飯自然；燒香芬熏，身體香潔名德遠聞；其然燈者，天眼明慧不處窈冥；幢幡施者，所在富樂財寶無限；上繒蓋者，致得屋宅覆蓋不露；音樂倡伎樂佛塔寺及樂一切，得天耳徹聽；履屣車乘施者得輕舉能飛；一心向佛得知宿命；慈察眾生知一切心；以法施與得諸漏盡；以食施與常值法會；以衣施與得三十二相八十種好。",
    "T15n0638_002:0545b13_2": "我滅度後其有供養形像舍利，德皆如是！",
    "T15n0638_002:0545b14_0": "稍稍順法，因斯得度無為之道。」",
    "T15n0638_002:0545b15_0": "解法長者復白佛言：「寧有供養殊過於斯華香幡蓋、伎樂、履屣車乘、飯食衣服者乎？」",
    "T15n0638_002:0545b16_1": "佛言：「有。」",
    "T15n0638_002:0545b17_2": "又問：「何所是？」",
    "T15n0638_002:0545b17_3": "佛言：「發菩薩意哀念一切，終始之患欲令濟度，大慈大悲不厭生死，求諸總持三藏之奧，優奧難量無極之慧，平滅三塗導以三寶，分別於空無相無願，超三脫門得三達智，覩人根本本無處所因緣而生，觀一切法亦無去來，六情自然如水上沫，四諦無諦譬如野馬，了本無已乃為正諦，慈悲喜護布施以法，仁愛眾生勸益群黎，等利一切，六度無極善權方便，隨順而化不惡生死；又如飛鳥飛行空中樂于終始，譬如華果苑園流泉戲廬，不違大聖真妙之海，不畏四魔，降伏眾邪六十二見，化發九十六種諸徑之惑，捨聲聞緣覺之行，知無我無人無壽無命，遵修正真無上大道，斯供最勝。",
    "T15n0638_002:0545c01_4": "「自觀己身如幻化耳，十二因緣了無端緒。",
    "T15n0638_002:0545c02_5": "所以者何？",
    "T15n0638_002:0545c03_6": "本無有癡緣對而興，從癡致行；從行致識；從識致名色；從名色致六入；從六入致習；從習致痛；從痛致愛；從愛致取；從取致有；從有致生；從生致死；從死致憂；從憂慼悲感不可意惱。",
    "T15n0638_002:0545c07_7": "了知本無尚無有癡，何有行識名色六入習痛愛取有生老死憂悲之患？",
    "T15n0638_002:0545c09_8": "永無有也。",
    "T15n0638_002:0545c09_9": "諸緣悉除，不住三界不樂泥洹，無大道念無小道想，遊生老死。",
    "T15n0638_002:0545c10_10": "譬如日月不出不入，於世間人有出有入。",
    "T15n0638_002:0545c11_11": "菩薩如是！",
    "T15n0638_002:0545c11_12": "開化一切現生三界，說三乘教便現滅度，於一切人見諸生滅，於菩薩法無有生滅。",
    "T15n0638_002:0545c13_13": "是供養者，最為殊勝、為尊為上，無極無底之供養也。」",
    "T15n0638_002:0545c15_0": "佛說是時，十萬天人皆發無上正真道意，解法長者及諸眷屬，皆立不退轉不起法忍。",
    "T15n0638_002:0545c17_0": "於是調意菩薩白佛言：「何謂為調？",
    "T15n0638_002:0545c17_1": "何謂為寶？」",
    "T15n0638_002:0545c18_0": "佛言：「若有罵詈撾捶呪詛，心無有異；毀辱輕慢陵侮唾賤，心無有異；若稱譽恭順宣揚功德，心無有異；若稽首歸命跪拜尊敬，心無有異；設以天福轉輪豪聖愛欲之樂以勸示之，心無有異；假以地獄餓鬼畜生災怪恐逼，心無有異；知命非常苦空非身示以勳，之心無有異；若以聲聞緣覺之法用誘進之，心無有異；假以菩薩空無之慧大乘化之，心無有異，是則謂調。",
    "T15n0638_002:0545c26_1": "「何謂為寶？」",
    "T15n0638_002:0545c26_2": "佛言：「發菩薩心欲度一切，斯則寶也；尊敬於佛不隨外道，斯則寶也；解經順教不逆大化，斯則寶也；謙敬眾僧及於聖眾，斯則寶也；布施一切無所悕望，斯則寶也；奉戒順禁發菩薩願，斯則寶也；忍辱之力伏意不亂，斯則寶也；精進恪勤修道務本，斯則寶也；一心行定正不邪迷，斯則寶也；智慧幽微不墮六衰，斯則寶也；善權方便各得其所，斯則寶也；慈心弘普志不纖介，斯則寶也；常懷悲愍矜哀危厄，斯則寶也；安和喜悅不忻不慼，斯則寶也；擁護一切無不救度，斯則寶也；以法施與不道不俗，斯則寶也；撫育眾生無所愛惡，斯則寶也；務存長益無所損耗，斯則寶也；等利一切無偏邪意，斯則寶也；常執謙冲未甞慢恣，斯則寶也；若有罵詈而不結恨，斯則寶也；假使撾捶計若無身，斯則寶也；設使怒害以仁惻報，斯則寶也；如令輕易不念其惡，斯則寶也；解知非身不計吾我，斯則寶也；了一切苦不樂放逸，斯則寶也；物非我有無色眩惑，斯則寶也；捨聲聞行不為緣覺，斯則寶也；尚修神化于五至六，斯則寶也；釋六十二不墮邪見，斯則寶也；不安泥洹不危生死，斯則寶也；常以大法開化未聞，斯則寶也；為一切人示現法橋救攝諸厄，斯則寶也；解三界空一切自然，斯則寶也。」",
    "T15n0638_002:0546a25_3": "蓮花淨菩薩白佛言：「何謂菩薩得至淨行？」",
    "T15n0638_002:0546a26_4": "世尊曰：「不為愛欲所點污，斯則清淨；心常光潔不協恚毒，斯則清淨；於三界塵無所染礙，斯則清淨；不僥滅度不忍生死，斯則清淨；不計終始出入無為，斯則清淨；常行大慈不捨大哀，斯則清淨；無大道想無小道求，斯則清淨。」",
    "T15n0638_002:0546b02_5": "光英菩薩白佛言：「何因菩薩光耀普照？」",
    "T15n0638_002:0546b03_6": "佛言：「然燈廟寺，學問智慧博綜無厭，顯授道明令達真偽，遵習聖典十二部經，度諸有海二六牽連，常志大乘消眾人患至微妙慧，斯則菩薩光耀普照。」",
    "T15n0638_002:0546b07_0": "解縛菩薩白佛言：「何緣菩薩解一切縛？」",
    "T15n0638_002:0546b07_1": "佛言：「了三處空，於去來今無所想著三垢則除，分別色空，痛想行識亦復如是！",
    "T15n0638_002:0546b09_2": "一切本無不著不斷，一無所求亦無所捨，是為菩薩解一切縛。」",
    "T15n0638_002:0546b12_0": "寶事菩薩白佛言：「以何為寶？",
    "T15n0638_002:0546b12_1": "以何為石？」",
    "T15n0638_002:0546b12_2": "世尊曰：「歸佛法眾不為非法，棄捨諸徑九十六種，不願聲聞緣覺常志大道，大慈大悲救濟眾生五道之惑，是則為寶。",
    "T15n0638_002:0546b15_3": "十二因緣所見迷謬，不識大法空無之慧，是則為石。」",
    "T15n0638_002:0546b17_0": "恩施菩薩白佛言：「何謂菩薩施恩眾生？」",
    "T15n0638_002:0546b17_1": "佛言：「其未發意者皆令發之，其退轉者使不退轉，於諸所生使無所起，其未具足至一生補處，是為菩薩施恩於一切。」",
    "T15n0638_002:0546b21_0": "帝天菩薩白佛言：「何謂菩薩能化諸天？」",
    "T15n0638_002:0546b21_1": "佛言：「在於欲界現欲無常，譬如人夢示清淨行；在于色界為現大慈菩薩之行；在無色界為現深妙之法，無所依猗，不猗欲界、不猗色界、不猗無色界、不猗小乘、不猗大道。",
    "T15n0638_002:0546b25_2": "是為菩薩能化諸天。」",
    "T15n0638_002:0546b27_0": "水天菩薩白佛言：「何謂菩薩解知本淨？」",
    "T15n0638_002:0546b27_1": "世尊告曰：「菩薩了知，一切諸法如幻如化，一切本無。",
    "T15n0638_002:0546b29_2": "譬如水原，本初清淨無有垢濁。",
    "T15n0638_002:0546b29_3": "所以者何？",
    "T15n0638_002:0546c01_4": "水適定住則清如故。",
    "T15n0638_002:0546c01_5": "以了本無便逮法身。」",
    "T15n0638_002:0546c03_0": "大導師菩薩白佛言：「何謂菩薩為一切導？」",
    "T15n0638_002:0546c03_1": "世尊告曰：「見慳貪者導令布施，放逸者導令護戒，恚怒者導令忍辱，懈怠者導令精進，亂意者導令一心，愚冥者導令智慧，其無道心者導之大乘，是為菩薩為一切導。」",
    "T15n0638_002:0546c08_0": "龍施菩薩白佛言：「何謂菩薩不惜身命？」",
    "T15n0638_002:0546c08_1": "世尊告曰：「菩薩觀世所有非常苦空非身，我不有身身非我有，一切如影因形而現，生死如是從心而成。",
    "T15n0638_002:0546c11_2": "了一切空皆無所求吾我自然，吾我自然生死自然，生死自然泥洹自然，泥洹自然大道自然，是為菩薩不惜身命。」",
    "T15n0638_002:0546c14_0": "爾時梵天白佛言：「甚哉法之大也，誠難值遇，從無數劫積行累德，乃髣髴聞音，幸遭大聖得聞斯法。",
    "T15n0638_002:0546c16_1": "供養菩薩正典要妙之化深邃之義，已奉屢聽解達是法故，使彼人依行六號，其聞斯經為已見佛耳！",
    "T15n0638_002:0546c18_2": "「聆妙慧供奉聖眾，濟天路、拔三趣，使發無上正真道意，體解三脫不廢三達，雖未至道其德漸增。",
    "T15n0638_002:0546c21_0": "如月初生，如師子子無所畏難自在由己，諸天龍神悉衛護之，眾魔邪惡自然為伏，所在州城郡國縣邑莫不敬重，出入應節十方諸佛威神化祐。」",
    "T15n0638_002:0546c24_1": "於時，四天王白佛言：「快哉甚善，大聖洪恩現神濁世，令我之等得覲安住遇斯妙化。",
    "T15n0638_002:0546c26_2": "菩薩純慧如天中天，有人發行入于大海，獲如意珠為一切願，其人欣豫豈可訾量！",
    "T15n0638_002:0546c28_3": "我等如是，詣斯大會瞻戴慈澤，聽受甘露菩薩景則，猶入大海得茲寶珠，當以宣布顯示同志為菩薩行；未曾信樂諸天之眾，依福徒類，當令亘然；如開心受學，其信樂者倍令堅進而不迴轉。」",
    "T15n0638_002:0547a04_0": "佛言：「善哉四王！",
    "T15n0638_002:0547a04_1": "誠如所云，斯大法者難可見聞，若一蹉跌與法永違。",
    "T15n0638_002:0547a05_2": "於億千劫未卒值遇。",
    "T15n0638_002:0547a06_3": "猶如一鍼墮深大海，反覆求索寧易致乎？」",
    "T15n0638_002:0547a07_4": "四王白佛：「甚難甚難。",
    "T15n0638_002:0547a07_5": "天中天！」",
    "T15n0638_002:0547a07_6": "佛言：「聞斯要典菩薩深法，而不信樂失不諷誦，累劫徼錯不可再遭。",
    "T15n0638_002:0547a09_7": "是故諸仁欲得自致，所在見佛聞深妙法疾至無上正真道者，當勤執翫讀誦奉持，散示未聞敷演其義，使蒙洪典令人日修，展轉相化其福難測。",
    "T15n0638_002:0547a12_8": "正使三千大千世界如來充滿，若族姓子族姓女供養奉事，於百千劫一切施安，佛滅度後，各各興塔七寶跱立，上至二十四天，供養幡蓋伎樂歌頌亦百千劫，福寧多不？」",
    "T15n0638_002:0547a16_9": "四王白佛：「甚多無極。",
    "T15n0638_002:0547a17_10": "天中天！",
    "T15n0638_002:0547a17_11": "不可譬喻。」",
    "T15n0638_002:0547a17_12": "佛言：「其有受斯三昧十法超日明定，六度無極善權方便，福越於彼。",
    "T15n0638_002:0547a19_0": "所以者何？",
    "T15n0638_002:0547a19_1": "雖供侍佛，不如受斯佛之遺典從大聖命，諸行菩薩一切學者皆由深經自致得佛。」",
    "T15n0638_002:0547a22_0": "於時慧施菩薩白佛言：「斯法甚深甚深！",
    "T15n0638_002:0547a22_1": "若有信樂而不誹謗，知為佛之所護；聞不悅欣，狐疑譏訕不寫諷誦，既不自誦并止餘人使不遵學，罪難計量，世世自誤墮墜三趣，自服毒藥復飲他人，自危身命投陷盲冥又危眾人。",
    "T15n0638_002:0547a27_2": "斯大法者眾明之元，毀巨就細殃釁難限，生遠三寶甘在八處。",
    "T15n0638_002:0547a28_3": "何謂八處：一曰、邊地，二曰、外道，三曰、貧匱，四曰、下賤，五曰、短命，六曰、醜陋，七曰、人所憎惡，八曰、夷人。",
    "T15n0638_002:0547b01_4": "不解法者其有誹謗，不信不樂大乘之業，歸于八惡悔之無及。」",
    "T15n0638_002:0547b03_5": "佛言：「善哉！",
    "T15n0638_002:0547b03_6": "誠如所云，所云無異。",
    "T15n0638_002:0547b04_7": "憶念往古無數劫時，發菩薩意，始學之初出家離欲，得為比丘名曰法樂。",
    "T15n0638_002:0547b05_8": "好尚雜句嚴飾之文，不志大乘深妙之化，謂為虛偽非佛正典。",
    "T15n0638_002:0547b07_9": "乃以四阿含懷來果證以為雅誨。",
    "T15n0638_002:0547b08_0": "時有大學信大乘者，名智度無極，講空無慧深奧無際，久修梵行悉共諷誦，敷陳旨要宣布流美，四輩洽聞。",
    "T15n0638_002:0547b10_1": "法樂比丘，所在坐上聞誦慧品，輒誹謗之，云非佛教，自共撰合慎勿修行。",
    "T15n0638_002:0547b12_2": "用因此罪墮大地獄十八囹圄，受殃酷痛彌歷年劫。」",
    "T15n0638_002:0547b13_3": "阿難白佛言：「如令佛國劫盡燒壞，水災蕩溢，痛寧息不？」",
    "T15n0638_002:0547b14_4": "佛言：「不得休廢。",
    "T15n0638_002:0547b14_5": "所以者何？",
    "T15n0638_002:0547b15_6": "若國壞盡，徙至他方佛界囹圄。",
    "T15n0638_002:0547b15_7": "所以者何？",
    "T15n0638_002:0547b16_8": "斯大尊法，三塗所由，去來今佛之父母也，假使誹謗殃釁不朽。」",
    "T15n0638_002:0547b17_9": "佛告阿難：「欲知爾時法樂比丘不？」",
    "T15n0638_002:0547b18_10": "答曰：「不及。」",
    "T15n0638_002:0547b18_11": "佛言：「則吾身是，用是之故護身口意勿妄謗訕，已墮惡道考掠劇者悔當何及！」",
    "T15n0638_002:0547b20_12": "佛告阿難：「後末世人，覩有學法為佛弟子，聰達智慧演宣大乘散結狐疑，嫉供養者謗謂無智，用憎人故，并毀深經云不足宣。",
    "T15n0638_002:0547b23_13": "假喻言之，如一父母有十餘子，兄弟相憎并謗二親。",
    "T15n0638_002:0547b24_14": "如是阿難！",
    "T15n0638_002:0547b24_15": "當來世人，憎嫉同學誹謗正法，其人受罪不可計盡無以盡喻。」",
    "T15n0638_002:0547b26_16": "阿難白佛言：「假使自覺則悔過者，當云何乎？」",
    "T15n0638_002:0547b27_17": "佛言：「其人殃咎轉當微輕，雖後獲釁速得解脫。",
    "T15n0638_002:0547b28_18": "故當自省改變心口，無輕妄語也。」",
    "T15n0638_002:0547c01_0": "佛告阿難：「受斯經典持諷誦讀，廣為人說，頒宣周遍福祚難量，諸天、龍、神、揵沓惒、阿須倫、迦留羅、真陀羅、摩休勒，悉共擁護學斯經者，諸佛世尊悉共擁護。",
    "T15n0638_002:0547c04_1": "若猛師子虎狼熊羆，無敢嬈者，行步出入常得自在，未曾惡夢。",
    "T15n0638_002:0547c06_0": "夢中但見佛塔，寂志四輩道士說經，天龍鬼神皆欲見之，諸佛世尊亦復如是！",
    "T15n0638_002:0547c07_1": "四大天王帝釋梵王，皆欲見之悉共擁護，用樂深法菩薩篋藏超日明尊定故。」",
    "T15n0638_002:0547c09_2": "佛時頌曰：「學斯經典者，　　諸天悉擁護；　龍神阿須倫，　　真陀摩休勒，　迦留羅一切，　　無敢犯嬈者，　十方佛威神，　　皆共授導之。",
    "T15n0638_002:0547c14_0": "　天帝釋梵王，　　諸大神妙天，　虛空持世者，　　欽渴悉欲見。",
    "T15n0638_002:0547c16_0": "　臥起常安詳，　　未曾有卒暴；　夢中見塔寺，　　不覩惡因緣。",
    "T15n0638_002:0547c18_0": "　體解深經典，　　常務分別說；　聞者則暢達，　　不疑于大乘。",
    "T15n0638_002:0547c20_0": "　無知少福者，　　不信毀正經；　謂虛自合作，　　非佛之所說。",
    "T15n0638_002:0547c22_0": "　以嫉妬學者，　　并謗弘雅訓；　如兄弟相憎，　　并訕及二親。」",
    "T15n0638_002:0547c24_0": "爾時有菩薩名曰大光，白佛言：「何謂為光？",
    "T15n0638_002:0547c24_1": "何謂為明？」",
    "T15n0638_002:0547c25_2": "世尊告曰：「解了慧明心如虛空，覩見十方去來現在三世之事無所罣礙，逮得權智神通已達，坐覩一切眾生根原，無有去來因緣之想，不礙四大、不礙鐵圍大鐵圍寶山，於地水火風出入無間。",
    "T15n0638_002:0548a04_3": "所以者何？",
    "T15n0638_002:0548a04_4": "地皆空故，入不解地，地不空者，我不得前，水不得入，以空之故，轉相開通，如人體中毛孔九十九萬。",
    "T15n0638_002:0548a07_5": "已神通者不見有身，察之虛空無所罣礙，是謂為光。",
    "T15n0638_002:0548a08_6": "覩一切心已生未生、有志無志、道心俗心、痛心盡心、無漏之心，悉曉了之而為講義，各令得所，是謂為明。」",
    "T15n0638_002:0548a10_7": "說是語時，無數菩薩皆得神通，光明無量普照十方。",
    "T15n0638_002:0548a13_0": "佛告阿難：「受斯經典，宣示未聞令得流布，眾生蒙度以致正真。」",
    "T15n0638_002:0548a14_1": "阿難白佛言：「惟當受持，要者何名此經？」",
    "T15n0638_002:0548a15_2": "佛言：「名『超日明三昧』，又名『十定』。",
    "T15n0638_002:0548a16_3": "佛之決教多所成就，譬如日明遍照四域，百穀草木萬物變化皆因成熟。",
    "T15n0638_002:0548a17_4": "斯定若茲！",
    "T15n0638_002:0548a17_5": "一切十方五道生死莫能自濟，聲聞緣覺菩薩大道，皆由斯定而得成濟。",
    "T15n0638_002:0548a19_6": "若千萬劫奉行六度而有望想，不如達斯超日明定，以大慧光照於十方，德喻於彼。」",
    "T15n0638_002:0548a21_7": "佛所說如是！",
    "T15n0638_002:0548a21_8": "賢者阿難、大菩薩眾、諸天龍神、阿須倫等，莫不歡喜，作禮而去。",
    "T15n0638_002:0548a24_0": "佛說超日明三昧經卷下"
}