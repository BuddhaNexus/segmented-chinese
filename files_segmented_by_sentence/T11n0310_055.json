{
    "T11n0310_055:0322a12_0": "大寶積經卷第五十五",
    "T11n0310_055:0322a14_0": "大唐三藏菩提流志奉　詔譯",
    "T11n0310_055:0322a15_0": "佛為阿難說處胎會第十三",
    "T11n0310_055:0322a16_0": "如是我聞：一時佛在舍衛國祇樹給孤獨園。",
    "T11n0310_055:0322a17_0": "尊者阿難於日晡時從禪定起，與五百比丘俱詣佛所，合掌恭敬，頂禮佛足，却住一面。",
    "T11n0310_055:0322a18_1": "爾時世尊即告阿難及諸比丘：「我有法要，初中後善，其義微妙純一無雜，具足清白梵行之相，所謂入母胎藏修多羅法。",
    "T11n0310_055:0322a21_2": "應當諦聽，善思念之。",
    "T11n0310_055:0322a22_3": "我今為汝分別解說。」",
    "T11n0310_055:0322a22_4": "阿難白佛言：「唯然世尊！",
    "T11n0310_055:0322a23_5": "願樂欲聞。」",
    "T11n0310_055:0322a24_0": "爾時世尊告阿難言：「若有眾生欲入胎時，因緣具足便得受身，若不具足則不受身。",
    "T11n0310_055:0322a25_1": "云何名為緣不具足？",
    "T11n0310_055:0322a26_2": "所謂父母起愛染心，中陰現前求受生處，然此父母赤白和合或前或後而不俱時，復於身中各有諸患，若如是者則不入胎。",
    "T11n0310_055:0322a29_3": "其母胎藏或患風黃血氣閉塞，或胎閉塞或肉增結，或有醎病或麥腹病，或蟻腰病或如駝口，或車轅曲木或如車軸，或車轂口或如樹葉，或曲繞旋轉狀如藤笋，或胎藏內猶如麥芒，或精血多泄不暫停住，或滯下流水或胎藏路澁，或上尖下尖或曲或淺或復穿漏，或高或下或復短小及諸雜病，若如是者不得入胎。",
    "T11n0310_055:0322b07_4": "若父母尊貴有大福德、中陰卑賤，或中陰尊貴有大福德、父母卑賤，或俱福德無相感業，若如是者亦不受胎。",
    "T11n0310_055:0322b09_5": "如是中陰欲受胎時，先起二種顛倒之心。",
    "T11n0310_055:0322b10_6": "云何為二？",
    "T11n0310_055:0322b11_0": "所謂父母和合之時，若是男者，於母生愛、於父生瞋，父流胤時謂是己有。",
    "T11n0310_055:0322b12_1": "若是女者，於父生愛、於母生瞋，母流胤時亦謂己有。",
    "T11n0310_055:0322b13_2": "若不起此瞋愛心者，則不受胎。",
    "T11n0310_055:0322b15_0": "「復次阿難！",
    "T11n0310_055:0322b15_1": "云何得入母胎？",
    "T11n0310_055:0322b15_2": "所謂父母起愛染心，月期調順中陰現前，無有如上眾多過患，業緣具足便得入胎。",
    "T11n0310_055:0322b17_3": "如是中陰欲入胎時，復有二種。",
    "T11n0310_055:0322b18_4": "云何為二？",
    "T11n0310_055:0322b18_5": "一者無有福德，二者有大福德。",
    "T11n0310_055:0322b19_6": "其無福者覺觀心起，所見境界便作是念：『我今值遇風寒陰雨，大眾憒閙眾威來逼。』",
    "T11n0310_055:0322b21_0": "便生恐怖。",
    "T11n0310_055:0322b21_1": "『我今應當入於草室及以葉室，或隱牆根，或入山澤叢林窟穴。』",
    "T11n0310_055:0322b22_2": "復更生於種種諸想，隨其所見便入母胎。",
    "T11n0310_055:0322b23_3": "大福德者亦生是念：『我今值遇風寒陰雨，大眾憒閙眾威來逼。』",
    "T11n0310_055:0322b25_0": "亦生恐怖，即上高樓或登大閣，或入殿堂及以床座，亦生諸餘種種之想，隨其所見便入母胎。」",
    "T11n0310_055:0322b27_1": "佛告阿難：「如是中陰初受胎時名歌羅邏，皆依父母不淨及過去業而得受身。",
    "T11n0310_055:0322b28_2": "如是之業及以父母諸緣之中各不自生，和合力故而便受身。",
    "T11n0310_055:0322c01_3": "譬如以器盛酪及人繩等即便出蘇，諸緣之中皆不可得，和合力故蘇乃得生。",
    "T11n0310_055:0322c03_4": "歌羅邏身亦復如是，因緣力故便得受胎。",
    "T11n0310_055:0322c05_0": "「復次阿難！",
    "T11n0310_055:0322c05_1": "譬如依止青草牛糞及以棗酪而各生蟲，一一之中蟲不可得，因緣力故蟲乃得生。",
    "T11n0310_055:0322c07_2": "此蟲生時青黃赤白，各隨所依而作其色。",
    "T11n0310_055:0322c08_3": "是故當知，父母不淨而生此身，諸緣中求皆不可得亦不離緣，和合力故而便受胎。",
    "T11n0310_055:0322c09_4": "此身生時，與其父母四大種性亦無差別，所謂地為堅性、水為濕性、火為熱性、風為動性。",
    "T11n0310_055:0322c11_5": "歌羅邏身若唯地界無水界者，譬如有人握乾麨灰終不和合。",
    "T11n0310_055:0322c13_6": "若唯水界無地界者，譬如油水其性潤濕，無有堅實即便流散。",
    "T11n0310_055:0322c14_7": "若唯地水無火界者，譬如夏月陰處肉團，無日光照則便爛壞。",
    "T11n0310_055:0322c16_8": "唯地水火無風界者則不增長，譬如有人及其弟子能善炊糖，諸有所作而令其內悉使空虛，若無風力終不成就。",
    "T11n0310_055:0322c18_9": "如是四大互相依持而得建立，是故當知歌羅邏身，因於父母四大業風而得生者亦復如是，眾緣之中皆不可得，和合力故而便受身。",
    "T11n0310_055:0322c22_0": "「復次阿難！",
    "T11n0310_055:0322c22_1": "譬如新淨種子善能藏積不為蟲食，無有爛壞乾焦穿穴。",
    "T11n0310_055:0322c23_2": "或復有人選擇良田潤沃之處下此種子，令一日中牙莖枝葉扶踈蔭映花果滋茂皆具足不？」",
    "T11n0310_055:0322c25_3": "「不也。",
    "T11n0310_055:0322c25_4": "世尊！」",
    "T11n0310_055:0322c25_5": "佛告阿難：「歌羅邏身亦復如是，皆從因緣次第生長，不得一時諸根具足。",
    "T11n0310_055:0322c27_6": "是故當知，雖從父母而有此身，諸緣中求皆不可得，和合力故而便受生。",
    "T11n0310_055:0323a01_0": "「復次阿難！",
    "T11n0310_055:0323a01_1": "譬如明眼之人持日光珠置於日中，以乾牛糞而懸其上，去珠不遠火便出生，不即牛糞及以日光各能生火亦不相離，因緣力故火便出生。",
    "T11n0310_055:0323a04_2": "從於父母所生之身亦復如是，歌羅邏身名之為色，受想行識說之為名，名色五陰剎那受身，已經諸苦我不讚歎，況復長時輪迴諸有。",
    "T11n0310_055:0323a07_3": "譬如少糞猶尚臭穢，何況於多！",
    "T11n0310_055:0323a08_4": "如是五陰歌羅邏身誰當愛樂？",
    "T11n0310_055:0323a09_0": "「復次阿難！",
    "T11n0310_055:0323a09_1": "如是之身處在母胎，凡經三十八七日已方乃出生。",
    "T11n0310_055:0323a10_2": "「第一七日處母胎時名歌羅邏，身相初現猶如生酪，七日之中內熱煎煮四大漸成。",
    "T11n0310_055:0323a12_3": "「第二七日處母胎時，所感業風名為遍滿。",
    "T11n0310_055:0323a13_4": "其風微細吹母左脇及以右脇，令歌羅邏身相漸現，狀如稠酪、或似凝酥，內熱煎煮便即轉為安浮陀身，如是四大漸漸成就。",
    "T11n0310_055:0323a17_0": "「第三七日處母胎時，復感業風名為藏口。",
    "T11n0310_055:0323a17_1": "由此風力令漸凝結，其安浮陀轉為閉手，狀如藥杵而復短小。",
    "T11n0310_055:0323a19_2": "於其胎中內熱煎煮，如是四大漸漸增長。",
    "T11n0310_055:0323a20_3": "「第四七日處母胎時，復感業風名為攝取。",
    "T11n0310_055:0323a21_4": "由此風力能令閉手轉為伽那，狀如溫石，內熱煎煮四大漸增。",
    "T11n0310_055:0323a23_0": "「第五七日處母胎時，復感業風名為攝持。",
    "T11n0310_055:0323a23_1": "由此風力能令伽那轉為般羅奢佉，諸皰開剖兩髀兩肩及其身首而便出現，如春陽月天降時雨樹木枝條而便出生。",
    "T11n0310_055:0323a26_2": "因業風力，諸皰現時亦復如是。",
    "T11n0310_055:0323a28_0": "「第六七日處母胎時，復感業風名之為飯。",
    "T11n0310_055:0323a28_1": "由此風力四相出現。",
    "T11n0310_055:0323a29_2": "云何為四？",
    "T11n0310_055:0323a29_3": "所謂兩膝、兩肘，名為四相。",
    "T11n0310_055:0323b02_0": "「第七七日處母胎時，復感業風名為旋轉。",
    "T11n0310_055:0323b02_1": "由此風力四相出現，所謂手足掌縵之相，其相柔軟猶如聚沫。",
    "T11n0310_055:0323b05_0": "「第八七日處母胎時，復感業風名為翻轉，由此風力二十相現，所謂手足二十指相而便出生。",
    "T11n0310_055:0323b07_1": "如天降雨樹木枝條漸得增長，業風力故諸相現前亦復如是。",
    "T11n0310_055:0323b09_0": "「第九七日處母胎時，復感業風名為分散。",
    "T11n0310_055:0323b09_1": "由此風力現九種相。",
    "T11n0310_055:0323b10_2": "云何為九？",
    "T11n0310_055:0323b10_3": "所謂眼耳鼻口、大小便處名為九相。",
    "T11n0310_055:0323b11_4": "「第十七日處母胎時，復感業風名為堅鞕，由此風力即便堅實。",
    "T11n0310_055:0323b12_5": "復有一風名為普門，吹其胎身悉令脹滿猶如浮囊。",
    "T11n0310_055:0323b15_0": "「十一七日處母胎時，復感業風名曰金剛。",
    "T11n0310_055:0323b15_1": "由此風力在於胎中或上或下，令其身孔皆得通徹。",
    "T11n0310_055:0323b17_2": "又以風力使懷胎者，或復悲喜行住坐臥，其性改常運動手足，令胎身孔漸漸增長，於其口中而出黑血，復於鼻中出穢惡水。",
    "T11n0310_055:0323b19_3": "此風迴轉於諸根已而便息滅。",
    "T11n0310_055:0323b21_0": "「十二七日處母胎時，復感業風名為曲口。",
    "T11n0310_055:0323b21_1": "由此風力左右脇間生大小腸，猶如藕絲及緊紡線置在於地，十八周轉依身而住。",
    "T11n0310_055:0323b23_2": "復有一風名為穿髮，由此風故，三百二十支節及百一穴生在身中。",
    "T11n0310_055:0323b26_0": "「十三七日處母胎時，復感業風名作飢渴。",
    "T11n0310_055:0323b26_1": "由此風力胎身虛羸生飢渴想。",
    "T11n0310_055:0323b27_2": "其母飲食所有滋味，於身穴中及以臍輪資持潤益。」",
    "T11n0310_055:0323b28_3": "爾時世尊以偈頌曰：「其子處母胎，　　已經十三七，　身即覺虛羸，　　便生飢渴想。",
    "T11n0310_055:0323c03_0": "　母所有飲食，　　滋益於胎中，　由此身命存，　　漸漸而增長。",
    "T11n0310_055:0323c05_0": "「十四七日處母胎時，復感業風名為線口。",
    "T11n0310_055:0323c05_1": "由此風力生九百筋，於身前後及以左右而交絡之。",
    "T11n0310_055:0323c08_0": "「十五七日處母胎時，復感業風名為蓮花。",
    "T11n0310_055:0323c08_1": "由此風力生二十脈，飲食滋味流入此脈潤益其身。",
    "T11n0310_055:0323c10_2": "何者二十？",
    "T11n0310_055:0323c10_3": "於身前後及以左右各有五脈，此一一脈皆有四十枝派小脈，如是等脈各各復有一百枝派。",
    "T11n0310_055:0323c12_4": "身前二萬名曰商佉(此云蠃)，身後二萬名之為力，身左二萬名為安定，身右二萬名為具勢。",
    "T11n0310_055:0323c14_5": "如是八萬大小支脈生於此身。",
    "T11n0310_055:0323c15_6": "其脈復有種種之色，所謂青黃赤白酥酪油色。",
    "T11n0310_055:0323c16_7": "是八萬脈一脈一根，於其根上生於一孔，或復二孔乃至七孔，一一皆與毛孔相連，猶如藕根生諸孔穴。",
    "T11n0310_055:0323c19_0": "「十六七日處母胎時，復感業風名為甘露。",
    "T11n0310_055:0323c19_1": "由此風力令此眼耳鼻口胸臆心藏四邊九孔之處悉令開發，出入氣息上下通徹無有障礙。",
    "T11n0310_055:0323c22_0": "若有飲食滋潤其身，有停積處復能銷化從下流出。",
    "T11n0310_055:0323c23_1": "譬如窯師及其弟子，能善調泥安布輪繩下上迴轉，所造器物而得成就。",
    "T11n0310_055:0323c24_2": "此亦如是，皆由風力及善惡業，令眼耳等漸漸具足。",
    "T11n0310_055:0323c26_0": "「十七七日處母胎時，復感業風名髦牛面。",
    "T11n0310_055:0323c26_1": "由此風力令其兩眼而得光潔，耳鼻諸根漸漸成就。",
    "T11n0310_055:0323c28_2": "譬如有鏡塵翳所覆，或取塼末及以油灰磨拭令淨。",
    "T11n0310_055:0323c29_3": "是故當知，以業風力吹其眼等使得明淨，亦復如是。",
    "T11n0310_055:0324a02_0": "「十八七日處母胎時，復感業風名大堅強。",
    "T11n0310_055:0324a02_1": "由此風力令其諸根漸漸成就而復明淨。",
    "T11n0310_055:0324a03_2": "猶如日月雲霧覆蔽，猛風卒起吹令四散，而此日月忽然大明。",
    "T11n0310_055:0324a05_3": "以是業風吹其諸根轉更明淨，亦復如是。",
    "T11n0310_055:0324a07_0": "「十九七日處母胎時，由前風力眼耳鼻舌四根成就。",
    "T11n0310_055:0324a08_1": "初入胎時已具三根：一者身根，二者命根，三者意根。",
    "T11n0310_055:0324a09_2": "如是諸根悉已具足。",
    "T11n0310_055:0324a10_0": "「二十七日處母胎時，復感業風名曰堅固。",
    "T11n0310_055:0324a10_1": "由此風力能於身中生種種骨，於左脚中生二十骨，復於右脚亦生二十，足跟四骨、膊有二骨、膝有二骨、髀有二骨、腰胯三骨、脊十八骨、肋二十四、胸十三骨、左右二手各二十骨、臂有四骨、肩有二骨、頷有二骨、髑髏四骨，及齒根等有三十二。",
    "T11n0310_055:0324a16_2": "譬如塑師及其弟子，先以堅木後以繩纏造諸形狀，雖未有泥，如是之時名為骨相。",
    "T11n0310_055:0324a18_3": "以業風力生諸骨時亦復如是。",
    "T11n0310_055:0324a19_0": "是故當知於七日中，除其小骨，大骨生者數有二百。",
    "T11n0310_055:0324a21_0": "「二十一七日處母胎時，復感業風名為生起。",
    "T11n0310_055:0324a22_0": "由此風力能令其子生於身肉。",
    "T11n0310_055:0324a22_1": "譬如泥師及其弟子能善調泥泥諸牆壁，此由業風能生身肉亦復如是。",
    "T11n0310_055:0324a24_2": "「二十二七日處母胎時，復感業風名曰浮流。",
    "T11n0310_055:0324a25_3": "由此風力能生身血。",
    "T11n0310_055:0324a26_0": "「二十三七日處母胎時，復感業風名為淨持。",
    "T11n0310_055:0324a27_0": "由此風力能生身皮。",
    "T11n0310_055:0324a28_0": "「二十四七日處母胎時，復感業風名曰持雲。",
    "T11n0310_055:0324a29_0": "由此風力令其皮膚皆得調勻光色潤澤。",
    "T11n0310_055:0324b01_0": "「二十五七日處母胎時，復感業風名曰持城。",
    "T11n0310_055:0324b02_0": "由此風力令其子身血肉增長漸漸滋潤。",
    "T11n0310_055:0324b03_0": "「二十六七日處母胎時，復感業風名曰生成。",
    "T11n0310_055:0324b04_0": "由此風力便即能生髮毛爪甲，一一皆與諸脈相連。",
    "T11n0310_055:0324b06_0": "「二十七七日處母胎時，復感業風名為曲藥。",
    "T11n0310_055:0324b07_0": "由此風力令其身相漸得成就。",
    "T11n0310_055:0324b07_1": "或於先世造諸惡業，於諸資具慳貪悋惜不肯惠施，或復不受父母師長教誨，由是業故而得種種不如意身。",
    "T11n0310_055:0324b10_2": "若以長大肥白柔軟之身為端正者，而便受得短小瘦黑堅鞕之身。",
    "T11n0310_055:0324b11_3": "若以短小瘦黑堅鞕之身為端正者，而便受得長大肥白柔軟之身。",
    "T11n0310_055:0324b13_4": "若於其身支分之中高下多少踈密為端正者，而便受得無有高下踈密不具足身。",
    "T11n0310_055:0324b15_5": "或復受得聾盲瘖瘂手足攣躄諸根不具，所有音聲人不喜聞，其身醜陋猶如餓鬼。",
    "T11n0310_055:0324b16_6": "以惡業故而受種種不如意身，父母親屬尚不憙見，況復餘人。",
    "T11n0310_055:0324b18_7": "若於前世造十善業，好行惠施，無有慳貪諂誑之心，父母師長所有言教即皆信受。",
    "T11n0310_055:0324b20_8": "以是因緣若得為人，則不受於如上諸惡業身，而便獲得種種殊妙之身，顏容端正諸相具足，所有言音而為眾人之所愛樂。",
    "T11n0310_055:0324b23_9": "是故當知由善業故，便得如是勝妙果報。",
    "T11n0310_055:0324b24_0": "阿難！",
    "T11n0310_055:0324b24_1": "如是之身，若是男者，蹲居母腹右脇而坐，兩手掩面向脊而住。",
    "T11n0310_055:0324b25_2": "若是女者，蹲居左脇兩手掩面背脊而住。",
    "T11n0310_055:0324b26_3": "生藏之下、熟藏之上內熱煎煮，五處繫縛如在革囊。",
    "T11n0310_055:0324b27_4": "其母多食或復少食、甘食澁食、乾食膩食、辛醎苦醋冷熱之食，或復婬欲、急行跳躑、久臥久坐，皆受苦惱。",
    "T11n0310_055:0324b29_5": "是故當知處母胎時，有如是等眾苦逼迫。",
    "T11n0310_055:0324c01_6": "我今略說人中尚爾，何況地獄，難可為喻。",
    "T11n0310_055:0324c02_7": "誰有智者於生死海當樂此身？",
    "T11n0310_055:0324c04_0": "「二十八七日處母胎時，生於八種顛倒之想。",
    "T11n0310_055:0324c05_0": "何等為八？",
    "T11n0310_055:0324c05_1": "一乘騎想，二樓閣想，三床榻想，四泉流想，五池沼想，六者河想，七者園想，八者苑想，是故名為八種之想。",
    "T11n0310_055:0324c08_0": "「二十九七日處母胎時，復感業風名曰花條。",
    "T11n0310_055:0324c09_0": "由此風力令此胎身光色潤澤諸相分明，皆由過去所造諸業差別不同，隨其形類有種種色，或作白色、或復黑色、或不白不黑色、或作青色、或乾枯色、或潤澤色，如是色相而得成就。",
    "T11n0310_055:0324c14_0": "「三十七日處母胎時，復感業風名為鐵口。",
    "T11n0310_055:0324c14_1": "由此風力髮毛爪甲皆得增長，亦復能現白黑諸光，從業緣起而生此相。",
    "T11n0310_055:0324c17_0": "「三十一七日乃至三十五七日處母胎時，身相長大漸漸增廣，人相具足。",
    "T11n0310_055:0324c19_0": "「三十六七日處母胎時，生厭離心不以為樂。",
    "T11n0310_055:0324c20_0": "「三十七七日處母胎時，便起五種不顛倒想。",
    "T11n0310_055:0324c21_0": "何者為五？",
    "T11n0310_055:0324c21_1": "一不淨想，二臭穢想，三囹圄想，四黑闇想，五厭惡想。",
    "T11n0310_055:0324c22_2": "其子處胎生如是等厭離之心。",
    "T11n0310_055:0324c24_0": "「三十八七日處母胎時，復感業風名曰拘緣。",
    "T11n0310_055:0324c25_0": "由此風力即便迴轉。",
    "T11n0310_055:0324c25_1": "復有一風名為趣下，能令其身頭向於下，長伸兩臂漸欲出生。",
    "T11n0310_055:0324c26_2": "然其此子或於前世曾經積集墮落之業，令其此身手脚縱橫不能轉側，惡業緣故於母腹中而便捨命，母於此時受大苦惱或復命終。",
    "T11n0310_055:0324c29_3": "若於前世修諸善業作長壽因，臨欲生時母子安隱，無有如上惡業諸苦。",
    "T11n0310_055:0325a02_4": "過於三十八七日已欲出胎時，受種種苦方乃得生。",
    "T11n0310_055:0325a03_5": "是故當知，受此身者實為大苦。",
    "T11n0310_055:0325a04_6": "初出胎時，若男若女，適生墮地或以手捧、或衣承接、或在床席、或在屋中、或復地上、或逈露處、或在日中、或冬夏時冷熱風觸此身，初生受大苦惱，如生剝牛觸於牆壁。",
    "T11n0310_055:0325a08_7": "或復露地隨在之處為蟲所食，亦如有人而為蚊虻諸蟲唼食，復加杖捶而鞭撻之。",
    "T11n0310_055:0325a10_8": "初出胎時，以煖水洗觸其身時，所受之苦亦復如是。",
    "T11n0310_055:0325a11_9": "兒既生已漸漸增長，母身所出雜血之乳而養育之。",
    "T11n0310_055:0325a12_10": "我於諸餘經中先已廣說。",
    "T11n0310_055:0325a13_11": "是故當知，此身皆是不淨眾苦之所成就。",
    "T11n0310_055:0325a14_0": "誰有智者於生死中，而當愛樂如是之身？",
    "T11n0310_055:0325a15_0": "「復次阿難！",
    "T11n0310_055:0325a15_1": "初出胎時經於七日，八萬戶蟲從身而生，縱橫食噉。",
    "T11n0310_055:0325a16_2": "有二戶蟲名為舐髮，依髮食髮。",
    "T11n0310_055:0325a17_3": "有二戶蟲依眼食眼。",
    "T11n0310_055:0325a17_4": "有四戶蟲：一名鞍乘，二名有腭，三名發病，四名圓滿，依頭食頭。",
    "T11n0310_055:0325a19_5": "有一戶蟲名黑稻葉，依耳食耳。",
    "T11n0310_055:0325a19_6": "有一戶蟲名為藏口，依鼻食鼻。",
    "T11n0310_055:0325a20_7": "有二戶蟲：一名遙擲，二名遍擲，依脣唼脣。",
    "T11n0310_055:0325a21_8": "有一戶蟲名曰針口，依舌食舌。",
    "T11n0310_055:0325a22_9": "有一戶蟲名為利口，依於舌根而食舌根。",
    "T11n0310_055:0325a23_10": "有一戶蟲名為手圓，依腭食腭。",
    "T11n0310_055:0325a24_0": "有二戶蟲：一名手網，二名半屈，依止手掌食於手掌。",
    "T11n0310_055:0325a25_1": "有二戶蟲：一名遠臂，二名近臂，依臂食臂。",
    "T11n0310_055:0325a26_2": "有二戶蟲：一者名鐵，二名近鐵，依止咽喉食於咽喉。",
    "T11n0310_055:0325a27_3": "有二戶蟲：一名金剛，二名大金剛，依心食心。",
    "T11n0310_055:0325a28_4": "有二戶蟲：一者名羸，二名羸口，依肉食肉。",
    "T11n0310_055:0325a29_5": "有二戶蟲：一名具色，二名具稱，依血唼血。",
    "T11n0310_055:0325b01_6": "有二戶蟲：一名勇健，二名香口，依筋食筋。",
    "T11n0310_055:0325b02_7": "有二戶蟲：一名不高，二名下口，依止脊骨食於脊骨。",
    "T11n0310_055:0325b03_8": "有一戶蟲名曰脂色，依脂食脂。",
    "T11n0310_055:0325b04_9": "有一戶蟲名曰黃色，依膽食膽。",
    "T11n0310_055:0325b05_10": "有一戶蟲名曰真珠，依肺食肺。",
    "T11n0310_055:0325b05_11": "有一戶蟲名之為荻，依脾食脾。",
    "T11n0310_055:0325b06_12": "有五百戶蟲：一百戶蟲名之為月，一百戶蟲名為月口，一百戶蟲名為輝耀，一百戶蟲名為輝面，一百戶蟲名為廣大，依止左邊而食左邊。",
    "T11n0310_055:0325b09_13": "復有五百戶蟲亦如是名，依止右邊而食右邊。",
    "T11n0310_055:0325b10_14": "有四戶蟲：一名小穿，二名大穿，三名骨穿，四名骨面，依骨食骨。",
    "T11n0310_055:0325b12_15": "有四戶蟲：一名大白，二名小白，三名吸力，四名虎道，依脈食脈。",
    "T11n0310_055:0325b13_16": "有四戶蟲：一名意樂，二名師子力，三名兔腹，四名耽欲，依止生藏而食生藏。",
    "T11n0310_055:0325b15_17": "有二戶蟲：一名勇猛，二名勇猛主，依止熟藏食於熟藏。",
    "T11n0310_055:0325b16_18": "有四戶蟲：一名鹽口，二名網口，三名蘊口，四名鳥口，依小便處食小便處。",
    "T11n0310_055:0325b18_19": "有四戶蟲：一名應作，二名大作，三名碎末，四名臆皺，依大便處食大便處。",
    "T11n0310_055:0325b19_20": "有二戶蟲：一名黑面，二名可畏面，依髀食髀。",
    "T11n0310_055:0325b20_21": "有二戶蟲：一名疾癩，二名小癩，依膝食膝。",
    "T11n0310_055:0325b21_22": "有一戶蟲名為愚根，依膊食膊。",
    "T11n0310_055:0325b22_23": "有一戶蟲名為黑頭，依脚食脚。",
    "T11n0310_055:0325b23_24": "阿難！",
    "T11n0310_055:0325b23_25": "我今為汝略說，八萬戶蟲依止此身晝夜食噉，亦復能令氣力虛羸顏容憔悴，種種病苦皆集此身。",
    "T11n0310_055:0325b25_26": "復令其心憂悲熱惱，雖有良醫亦生迷惑，不知何藥能治此病。",
    "T11n0310_055:0325b27_27": "誰有智者於生死海，而當愛樂如是之身？",
    "T11n0310_055:0325b29_0": "「復次阿難！",
    "T11n0310_055:0325b29_1": "從初生時乃至長大，衣食資養成立此身，然其壽命或經百年、或復短促。",
    "T11n0310_055:0325c01_2": "於百年中有三百時，謂春夏冬，春為熱際、夏為雨際、冬為寒際。",
    "T11n0310_055:0325c03_3": "此三時中各有四月，一年之中有十二月。",
    "T11n0310_055:0325c04_4": "於百年中千二百月，黑月白月二千四百，凡經晝夜三萬六千一日，再食七萬二千。",
    "T11n0310_055:0325c06_5": "或有不食亦在其數，所謂或病或醉、或時斷食、或復瞋恨睡眠調戲諸餘事務及飲母乳，以此因緣名為不食。",
    "T11n0310_055:0325c08_6": "如是之身雖壽百年必歸磨滅，誰有智者於生死海而當愛樂？",
    "T11n0310_055:0325c10_7": "復次阿難！",
    "T11n0310_055:0325c10_8": "受於此身有二種苦。",
    "T11n0310_055:0325c10_9": "云何為二？",
    "T11n0310_055:0325c11_10": "一者眾病集身名為內苦，二者人與非人之所逼惱名為外苦。",
    "T11n0310_055:0325c12_11": "何者名為眾病集身？",
    "T11n0310_055:0325c12_12": "所謂眼耳鼻舌咽喉牙齒胸腹手足有諸病生，或復風癎涕唾癲狂乾消、上氣肺逆小便淋瀝、疥癩癰疽痃癖痔瘻、惡瘡膿血煎寒壯熱，種種諸病皆集此身。",
    "T11n0310_055:0325c16_13": "復有百一心黃之病、百一風病、百一痰病，風黃痰等和合共起復有百一。",
    "T11n0310_055:0325c18_14": "如是四百四病逼切其身名為內苦。",
    "T11n0310_055:0325c18_15": "復有外苦加害此身，所謂或在牢獄撾打楚撻、杻械枷鎖繫縛諸苦，或劓耳鼻及刖手足斫截其頭。",
    "T11n0310_055:0325c21_16": "不為諸天之所守護，即令非人諸惡鬼神夜叉羅剎而得其便。",
    "T11n0310_055:0325c22_17": "復為蚊虻蜂等毒蟲之所唼食，寒熱飢渴風雨並至，種種苦惱逼切其身。",
    "T11n0310_055:0325c24_18": "人中尚爾，況惡道苦難可具說。",
    "T11n0310_055:0325c24_19": "是故當知，皆由過去諸不善業受如是報。",
    "T11n0310_055:0325c25_20": "若為刀杖之所加害而造城壁及諸牆塹防衛其身，為惡風雨蚊虻蜂螫而求屋舍，為四百四病內苦外苦，而求飲食臥具醫藥田園室宅金銀七寶奴婢車乘資生之具供給所須，不稱其心便生苦惱；設獲珍財慳貪悋惜常加守護，或時散失復生大苦。",
    "T11n0310_055:0326a02_21": "阿難！",
    "T11n0310_055:0326a02_22": "此五陰身一一威儀行住坐臥無不皆苦。",
    "T11n0310_055:0326a03_23": "若長時行不暫休息是名為苦，住及坐臥各各長時亦復皆苦。",
    "T11n0310_055:0326a04_24": "若長時行而得暫住便生樂想，其實非樂。",
    "T11n0310_055:0326a05_25": "若長時住而得暫坐，若長時坐而得暫臥，妄生樂想，實無有樂。",
    "T11n0310_055:0326a07_26": "是故當知，此五陰身皆名為苦。",
    "T11n0310_055:0326a08_0": "若復有人，或為自利、或為利他、若自他俱利，應當厭患如是諸苦出家修學，則於涅槃解脫之法為不唐捐。",
    "T11n0310_055:0326a10_1": "若復有人或以衣服臥具醫藥資生之具供養彼者，獲大果報威德名聞。」",
    "T11n0310_055:0326a12_0": "佛告阿難：「於意云何？",
    "T11n0310_055:0326a12_1": "色是常耶？",
    "T11n0310_055:0326a12_2": "是無常耶？」",
    "T11n0310_055:0326a12_3": "阿難白佛言：「世尊！",
    "T11n0310_055:0326a13_4": "色是無常。」",
    "T11n0310_055:0326a13_5": "佛言：「若無常者，為是苦耶？",
    "T11n0310_055:0326a14_6": "為非苦耶？」",
    "T11n0310_055:0326a14_7": "阿難答言：「色即是苦。」",
    "T11n0310_055:0326a14_8": "佛言：「若無常苦，是敗壞法。",
    "T11n0310_055:0326a15_9": "若有多聞諸聖弟子聞是說已，執於此身如是之色，即是於我及我所不？」",
    "T11n0310_055:0326a17_10": "「不也。",
    "T11n0310_055:0326a17_11": "世尊！",
    "T11n0310_055:0326a17_12": "色中無我亦無我所。」",
    "T11n0310_055:0326a17_13": "「復次阿難！",
    "T11n0310_055:0326a18_14": "於意云何？",
    "T11n0310_055:0326a18_15": "受想行識為是常耶？",
    "T11n0310_055:0326a18_16": "是無常耶？」",
    "T11n0310_055:0326a19_0": "阿難白佛言：「世尊！",
    "T11n0310_055:0326a19_1": "皆是無常。」",
    "T11n0310_055:0326a19_2": "佛言：「若無常者，為是苦耶？",
    "T11n0310_055:0326a20_3": "為非苦耶？」",
    "T11n0310_055:0326a20_4": "阿難答言：「如是四陰即名為苦。」",
    "T11n0310_055:0326a21_5": "佛言：「若無常苦，是敗壞法。",
    "T11n0310_055:0326a21_6": "若有多聞諸聖弟子聞是說已，執於此身如是四陰，即是於我及我所不？」",
    "T11n0310_055:0326a23_7": "「不也。",
    "T11n0310_055:0326a23_8": "世尊！",
    "T11n0310_055:0326a23_9": "此四陰者實無有我及以我所。」",
    "T11n0310_055:0326a24_10": "「復次阿難！",
    "T11n0310_055:0326a24_11": "如是我者不在過去現在未來、若內若外、若麁若細、若勝若劣、若近若遠，彼一切法悉亦非我及以我所。",
    "T11n0310_055:0326a26_12": "阿難！",
    "T11n0310_055:0326a27_13": "當知以如實智而觀察之，諸法無我。",
    "T11n0310_055:0326a27_14": "若有多聞諸聖弟子作是觀已，便生厭離而得解脫究竟涅槃。",
    "T11n0310_055:0326a29_15": "如是修學證此法時，生分已盡、梵行已立、所作已辦、不受後有。」",
    "T11n0310_055:0326b01_16": "佛說是經已，尊者阿難遠塵離垢得此法眼淨，五百比丘不受諸法漏盡意解。",
    "T11n0310_055:0326b03_17": "時諸大眾聞佛所說，皆大歡喜，信受奉行。",
    "T11n0310_055:0326b05_0": "大寶積經卷第五十五"
}