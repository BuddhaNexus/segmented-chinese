{
    "T24n1488_004:1052b20_0": "優婆塞戒經卷第四",
    "T24n1488_004:1052b22_0": "北涼中印度三藏曇無讖譯",
    "T24n1488_004:1052b23_0": "六波羅蜜品第十八",
    "T24n1488_004:1052b24_0": "善生言：「世尊！",
    "T24n1488_004:1052b24_1": "如佛先說供養六方，六方即是六波羅蜜，是人則能增長財、命，如是之人有何等相？」",
    "T24n1488_004:1052b26_2": "佛言：「善男子！",
    "T24n1488_004:1052b26_3": "若能不惜一切財物，常於他人作利益事，念於布施，樂行布施，隨有隨施，不問多少。",
    "T24n1488_004:1052b28_4": "當行施時，於身財物不生輕想；淨施不擇持戒、毀戒；讚歎布施，見行布施歡喜不妬；見有求者心則悅樂，起迎禮拜，施床命坐；前人諮問若不諮問，輒為讚歎布施之果。",
    "T24n1488_004:1052c03_5": "見恐怖者，能為救護，處飢饉世，樂施飲食，雖作是施，不為果報，不求恩報施。",
    "T24n1488_004:1052c04_6": "不誑眾生，能讚三寶所有功德。",
    "T24n1488_004:1052c05_7": "不以斗稱雜餘異賤欺誑於人，不樂酒博貪欲之心，常修慚羞愧恥之德，雖復巨富，心不放逸，多行惠施，不生憍慢。",
    "T24n1488_004:1052c08_8": "善男子！",
    "T24n1488_004:1052c08_9": "有是相者，當知是人則能供養施波羅蜜。",
    "T24n1488_004:1052c09_10": "「善男子！",
    "T24n1488_004:1052c09_11": "若有人能淨身、口、意，常修軟心，不作罪過，設誤作者，常生愧悔，信是罪業，得惡果報，所修善事，心生歡喜；於小罪中生極重想，設其作已，恐怖憂悔。",
    "T24n1488_004:1052c12_12": "終不打罵瞋惱眾生。",
    "T24n1488_004:1052c13_13": "先意語言，言輒柔軟。",
    "T24n1488_004:1052c13_14": "見眾生已，生愛念心，知恩報恩，心不慳悋，不誑眾生。",
    "T24n1488_004:1052c15_15": "如法求財，樂作福德，所作功德常以化人。",
    "T24n1488_004:1052c16_16": "見窮苦者，身代受之，常修慈心，憐愍一切。",
    "T24n1488_004:1052c17_17": "見作惡者，能為遮護；見作善者，讚德說果，復以身力往營佐之。",
    "T24n1488_004:1052c18_18": "身不自由，令他自在。",
    "T24n1488_004:1052c18_19": "常修遠離瞋恚之心，或時暫起，覺生愧悔。",
    "T24n1488_004:1052c19_20": "實語、軟語，遠離兩舌及無義語。",
    "T24n1488_004:1052c20_21": "善男子！",
    "T24n1488_004:1052c20_22": "有是相者，當知是人則能供養戒波羅蜜。",
    "T24n1488_004:1052c21_23": "「善男子！",
    "T24n1488_004:1052c22_0": "若人能淨身、口、意業，眾生設以大惡事加，乃至不生一念瞋心，終不惡報；若來悔謝，即時受之。",
    "T24n1488_004:1052c24_1": "見眾生時，心常歡喜，見作惡者，生憐愍心。",
    "T24n1488_004:1052c25_2": "讚歎忍果，呵責瞋恚，說瞋果報多有苦毒。",
    "T24n1488_004:1052c26_0": "修施忍時，先及怨家。",
    "T24n1488_004:1052c26_1": "正觀五陰眾緣合和，若和合成，何故生瞋？",
    "T24n1488_004:1052c27_2": "深觀瞋恚乃是未來無量惡道受苦因緣，若暫生瞋，則生慚愧恐怖悔心。",
    "T24n1488_004:1052c29_3": "見他忍勝，不生妬嫉。",
    "T24n1488_004:1052c29_4": "善男子！",
    "T24n1488_004:1052c29_5": "有是相者，當知是人則能供養忍波羅蜜。",
    "T24n1488_004:1053a01_6": "「善男子！",
    "T24n1488_004:1053a01_7": "若有人能不作懈怠，不受不貪坐臥等樂，如作大事功德力時，及營小事心亦如是。",
    "T24n1488_004:1053a03_8": "凡所作業，要令畢竟。",
    "T24n1488_004:1053a04_9": "作時不觀飢渴、寒熱、時與非時。",
    "T24n1488_004:1053a04_10": "不輕自身。",
    "T24n1488_004:1053a05_11": "大事未訖，不生悔心；作既終訖，自慶能辦。",
    "T24n1488_004:1053a06_12": "讚歎精進所得果報。",
    "T24n1488_004:1053a06_13": "如法得財，用皆以理。",
    "T24n1488_004:1053a07_14": "見邪進者，為說惡果。",
    "T24n1488_004:1053a07_15": "善教眾生令修精進，所作未竟，不中休息。",
    "T24n1488_004:1053a08_16": "修善法時，不隨他語。",
    "T24n1488_004:1053a08_17": "善男子！",
    "T24n1488_004:1053a09_18": "有是相者，當知是人則能供養進波羅蜜。",
    "T24n1488_004:1053a10_19": "「善男子！",
    "T24n1488_004:1053a10_20": "若有人能淨身、口、意，樂處空閑若窟、若山、樹林、空舍，不樂憒鬧、貪著臥具，不樂聽說世間之事，不樂貪欲、瞋恚、愚癡。",
    "T24n1488_004:1053a12_21": "先語、軟語，常樂出家教化眾生，所有煩惱輕微軟薄，離惡覺觀，見怨修慈，樂說定報，心若逸亂，生怖愧悔，見邪定者，為說罪過，善化眾生置正定中。",
    "T24n1488_004:1053a16_22": "善男子！",
    "T24n1488_004:1053a16_23": "有是相者，當知是人則能供養禪波羅蜜。",
    "T24n1488_004:1053a17_24": "「善男子！",
    "T24n1488_004:1053a17_25": "若有人能淨、身、口、意，悉學一切世間之事，於貪、瞋、癡心不貪樂，不狂、不亂。",
    "T24n1488_004:1053a19_26": "憐愍眾生，善能供養父母、師長、和上、長老、耆舊有德，修不放逸。",
    "T24n1488_004:1053a20_27": "先語、軟語，不誑眾生，能分別說邪道、正道及善惡報，常樂寂靜出家修道，能以世事用教眾生，見學勝己，不生妬心，自勝他人，不生憍慢。",
    "T24n1488_004:1053a23_28": "受苦不憂，受樂不喜。",
    "T24n1488_004:1053a24_29": "善男子！",
    "T24n1488_004:1053a24_30": "有是相者，當知是人則能供養般若波羅蜜。",
    "T24n1488_004:1053a25_31": "「善男子！",
    "T24n1488_004:1053a25_32": "一一方中各有四事，施方四者：一者：調伏眾生，二者、離對，三者、自利，四者、利他。",
    "T24n1488_004:1053a27_33": "若人於財不生慳惜，亦不分別怨親之相、時與非時，是人則能調伏眾生。",
    "T24n1488_004:1053a29_0": "於財不惜，故能行施，是故得離慳悋之惡，是名離對。",
    "T24n1488_004:1053b01_1": "欲施、施時、施已、歡喜，不生悔心，是故未來受人天樂至無上樂，是名自利。",
    "T24n1488_004:1053b02_2": "能令他人離於飢渴苦切之惱，故名利他。",
    "T24n1488_004:1053b03_3": "「戒方四者：一者、莊嚴菩提，二者、離對，三者、自利，四者、利他。",
    "T24n1488_004:1053b05_4": "莊嚴菩提者，優婆塞戒至菩薩戒，能為阿耨多羅三藐三菩提初地根基，是名莊嚴。",
    "T24n1488_004:1053b07_0": "既受戒已，復得遠離惡戒、無戒，是名離對。",
    "T24n1488_004:1053b07_1": "受持戒已，得人天樂至無上樂，是名自利。",
    "T24n1488_004:1053b08_2": "既受戒已，施諸眾生無恐無畏，咸令一切離苦獲安，是名利他。",
    "T24n1488_004:1053b10_3": "「忍方四者：一者、莊嚴菩提，二者、離對，三者、自利，四者、利他。",
    "T24n1488_004:1053b11_4": "莊嚴菩提者，因忍故得修善，修善故得初地乃至阿耨多羅三藐三菩提，是名莊嚴。",
    "T24n1488_004:1053b13_5": "既修忍已，能離瞋惡，是名離對。",
    "T24n1488_004:1053b14_6": "忍因緣故，得人天樂至無上樂，是名自利。",
    "T24n1488_004:1053b15_7": "忍因緣故，人生喜心、善心、調心，是名利他。",
    "T24n1488_004:1053b16_8": "「進方四者：一者、莊嚴菩提，二者、離對，三者、自利，四者、利他。",
    "T24n1488_004:1053b17_9": "莊嚴菩提者，因精進故得修善，修善法故得初地乃至阿耨多羅三藐三菩提，是名莊嚴。",
    "T24n1488_004:1053b19_10": "修善法時，離惡懈怠，是名離對。",
    "T24n1488_004:1053b20_11": "因是善法，得人天樂至無上樂，是名自利。",
    "T24n1488_004:1053b21_12": "教眾生修善，令離惡法，是名利他。",
    "T24n1488_004:1053b22_0": "「禪方四者：一者、莊嚴菩提，二者、離對，三者、自利，四者、利他。",
    "T24n1488_004:1053b23_1": "莊嚴菩提者，因修如是禪定力故，獲得初地乃至阿耨多羅三藐三菩提，是名莊嚴。",
    "T24n1488_004:1053b25_2": "因是禪定修無量善，離惡覺觀，是名離對。",
    "T24n1488_004:1053b26_3": "修舍摩他因緣力故，常樂寂靜，得人天樂至無上樂，是名自利。",
    "T24n1488_004:1053b27_4": "斷諸眾生貪欲、瞋恚、狂癡之心，是名利他。",
    "T24n1488_004:1053b28_5": "「智方四者：一者、莊嚴菩提，二者、離對，三者、自利，四者、利他。",
    "T24n1488_004:1053b29_6": "莊嚴菩提者，因修智慧獲得初地乃至阿耨多羅三藐三菩提，是名莊嚴。",
    "T24n1488_004:1053c02_7": "修智慧故，遠離無明，令諸煩惱不得自在，是名離對。",
    "T24n1488_004:1053c03_8": "除煩惱障及智慧障，是名自利。",
    "T24n1488_004:1053c04_9": "教化眾生令得調伏，是名利他。",
    "T24n1488_004:1053c05_10": "「善男子！",
    "T24n1488_004:1053c05_11": "或有說言：離戒無忍，離智無定，是故說有四波羅蜜。",
    "T24n1488_004:1053c06_12": "若能忍惡不還報者，即名為戒；若修禪定心不放逸，即是智慧；是故戒即是忍，慧即是定。",
    "T24n1488_004:1053c08_13": "離慧無定，離定無慧，是故慧即是定，定即是慧。",
    "T24n1488_004:1053c09_14": "離戒無進，離進無戒，是故戒即精進，精進即戒。",
    "T24n1488_004:1053c10_15": "離施無進，離進無施，是故施即精進，精進即施。",
    "T24n1488_004:1053c11_16": "故知無有六波羅蜜者。",
    "T24n1488_004:1053c12_17": "是義不然！",
    "T24n1488_004:1053c12_18": "何以故？",
    "T24n1488_004:1053c12_19": "智慧是因，布施是果；精進是因，持戒是果；三昧是因，忍辱是果。",
    "T24n1488_004:1053c14_20": "然因與果，不得為一，是故應有六波羅蜜。",
    "T24n1488_004:1053c15_21": "若有說言：戒即是忍，忍即是戒。",
    "T24n1488_004:1053c15_22": "是義不然！",
    "T24n1488_004:1053c16_23": "何以故？",
    "T24n1488_004:1053c16_24": "戒從他得，忍不如是；有不受戒而能忍惡，為眾修善忍無數苦，無量世中代諸眾生受大苦惱，心不悔退，是故離戒應有忍辱。",
    "T24n1488_004:1053c19_25": "善男子！",
    "T24n1488_004:1053c19_26": "三昧即是舍摩他也，智慧即是毘婆舍那；舍摩他名緣一不亂，毘婆舍那名能分別；是故我於十二部經說定、慧異，當知定有六波羅蜜。",
    "T24n1488_004:1053c22_27": "如來所以最初先說檀波羅蜜，為調眾生。",
    "T24n1488_004:1053c23_28": "施時離貪，是故次說尸波羅蜜。",
    "T24n1488_004:1053c24_29": "施時能忍捨離之心，是故次說忍波羅蜜。",
    "T24n1488_004:1053c25_0": "施時心樂，不觀時節，是故次說進波羅蜜。",
    "T24n1488_004:1053c25_1": "施時心一，無有亂相，是故次說定波羅蜜。",
    "T24n1488_004:1053c26_2": "施時不為受生死樂，是故次說智波羅蜜。",
    "T24n1488_004:1053c27_3": "「善男子！",
    "T24n1488_004:1053c28_4": "云何名為波羅蜜耶？",
    "T24n1488_004:1053c28_5": "施時不求內外果報，不觀福田及非福田，施一切財，心不悋惜，不擇時節，是故名為施波羅蜜。",
    "T24n1488_004:1054a01_6": "乃至小罪，雖為身命尚不毀犯，是故名為戒波羅蜜。",
    "T24n1488_004:1054a02_7": "乃至惡人來割其身，忍而不瞋，是故名為忍波羅蜜。",
    "T24n1488_004:1054a03_8": "三月之中一偈讚佛，不休不息，是故名為進波羅蜜。",
    "T24n1488_004:1054a05_9": "具足獲得金剛三昧，是故名為禪波羅蜜。",
    "T24n1488_004:1054a06_10": "善男子！",
    "T24n1488_004:1054a06_11": "得阿耨多羅三藐三菩提時，具足成就六波羅蜜，是故名為智波羅蜜。",
    "T24n1488_004:1054a07_12": "「善男子！",
    "T24n1488_004:1054a08_0": "菩薩有二：一者、在家，二者、出家。",
    "T24n1488_004:1054a08_1": "出家能淨六波羅蜜，是不為難；在家能淨，是乃為難。",
    "T24n1488_004:1054a09_2": "何以故？",
    "T24n1488_004:1054a10_3": "在家之人多惡因緣所纏繞故。」",
    "T24n1488_004:1054a11_0": "優婆塞戒經雜品第十九",
    "T24n1488_004:1054a12_0": "善生言：「世尊！",
    "T24n1488_004:1054a12_1": "菩薩已修六波羅蜜，能為眾生作何等事？」",
    "T24n1488_004:1054a13_2": "「善男子！",
    "T24n1488_004:1054a13_3": "如是菩薩能拔沈沒苦海眾生。",
    "T24n1488_004:1054a14_4": "善男子！",
    "T24n1488_004:1054a14_5": "若有於財法食生慳，當知是人於無量世得癡貧報，是故菩薩修行布施波羅蜜時，要作自利及利益他。",
    "T24n1488_004:1054a16_6": "善男子！",
    "T24n1488_004:1054a16_7": "若人樂施，一切怨讎悉生親想，不自在者皆得自在。",
    "T24n1488_004:1054a18_0": "信施因果，信戒因果，是人則得成就施果。",
    "T24n1488_004:1054a18_1": "善男子！",
    "T24n1488_004:1054a19_2": "有人說言：施即是意。",
    "T24n1488_004:1054a19_3": "所以者何？",
    "T24n1488_004:1054a19_4": "意是施根故。",
    "T24n1488_004:1054a20_5": "是義不然！",
    "T24n1488_004:1054a20_6": "何以故？",
    "T24n1488_004:1054a20_7": "施即五陰。",
    "T24n1488_004:1054a20_8": "所以者何？",
    "T24n1488_004:1054a21_9": "由身、口、意具足施故。",
    "T24n1488_004:1054a21_10": "布施若為自利他利及自他利，則具五陰，如是布施，即能莊嚴菩提之道。",
    "T24n1488_004:1054a23_11": "遠離煩惱，多財巨富，名施正果；壽命、色、力、安樂、辯才，名施餘果。",
    "T24n1488_004:1054a24_12": "施果三種：有勝財故獲得勝果，有田勝故獲得勝果，施主勝故獲得勝果。",
    "T24n1488_004:1054a26_13": "向須陀洹至後身菩薩乃至成佛，是名勝田，施如是田，故得勝果。",
    "T24n1488_004:1054a27_14": "若有施物，具足妙好色、香、味、觸，是名財勝，以是物施，故得勝果。",
    "T24n1488_004:1054a29_15": "若有施主信心淳濃，施、戒、聞、慧，則得勝果。",
    "T24n1488_004:1054b01_16": "「善男子！",
    "T24n1488_004:1054b01_17": "有智之人，施有五種：一者、至心施，二者、自手施，三者、信心施，四者、時節施，五者、如法求物施。",
    "T24n1488_004:1054b03_18": "善男子！",
    "T24n1488_004:1054b03_19": "至心施者，得何等果？",
    "T24n1488_004:1054b04_20": "若至心施者，是人則得多財饒寶，金銀、琉璃、車渠、馬瑙、真珠、珊瑚，象、馬、牛、羊，田、宅、奴、婢，多饒眷屬，至心施者，得如是果。",
    "T24n1488_004:1054b06_21": "自手施者，得何等果？",
    "T24n1488_004:1054b07_22": "自手施已，所得果報，如上所說，得已能用，自手施者得如是報。",
    "T24n1488_004:1054b08_23": "信心施者，得何等果？",
    "T24n1488_004:1054b09_24": "信心施已，所得果報，如上所說，常為父母、兄弟、宗親、一切眾生之所愛念，信心施者，加如是報。",
    "T24n1488_004:1054b11_25": "時節施者得何等果？",
    "T24n1488_004:1054b11_26": "時節施者所得果報，如上所說，所須之物隨時而得，時節施者，兼如是果。",
    "T24n1488_004:1054b13_27": "如法財施，得何等果？",
    "T24n1488_004:1054b14_28": "如法財施所得果報，如先所說，得是財已，王、賊、水、火所不能侵。",
    "T24n1488_004:1054b15_29": "「若好色施，以是因緣，是人獲得微妙上色。",
    "T24n1488_004:1054b16_30": "若以香施，是人因是名稱遠聞。",
    "T24n1488_004:1054b17_31": "若以味施，是人因是眾樂見聞，既見聞已生愛重心。",
    "T24n1488_004:1054b18_32": "若好觸施，是人因是得上妙觸；受者受已，則能獲得壽命、色、力、安樂、辯才。",
    "T24n1488_004:1054b20_0": "善男子！",
    "T24n1488_004:1054b20_1": "有人說言：施於塔、像，不得壽命、色、力、安、辯，無受者故。",
    "T24n1488_004:1054b21_2": "是義不然！",
    "T24n1488_004:1054b21_3": "何以故？",
    "T24n1488_004:1054b21_4": "有信心故，施主信心而行布施，是故應得如是五報。",
    "T24n1488_004:1054b23_5": "善男子！",
    "T24n1488_004:1054b23_6": "譬如比丘修集慈心，如是慈心實無受者，而亦獲得無量果報。",
    "T24n1488_004:1054b24_7": "施塔、像等亦應如是，得五果報。",
    "T24n1488_004:1054b25_8": "善男子！",
    "T24n1488_004:1054b25_9": "如人種穀，終不生苽，施於塔、像，亦復如是；以福田故，得種種果。",
    "T24n1488_004:1054b27_10": "是故我說田得果報，物得果報，主得果報。",
    "T24n1488_004:1054b28_11": "「善男子！",
    "T24n1488_004:1054b28_12": "施有二種：一者、法施，二者、財施。",
    "T24n1488_004:1054b29_0": "法施則得財、法二報，財施唯還得財寶報。",
    "T24n1488_004:1054b29_1": "菩薩修行如是二施，為二事故：一、令眾生遠離苦惱，二、令眾生心得調伏。",
    "T24n1488_004:1054c02_2": "善男子！",
    "T24n1488_004:1054c02_3": "復有三施：一、以法施，二、無畏施，三、財物施。",
    "T24n1488_004:1054c03_4": "以法施者，教他受戒、出家、修道、白四羯磨，為壞邪見說於正法，能分別說實非實等，宣說四倒及不放逸，是名法施。",
    "T24n1488_004:1054c06_5": "若有眾生怖畏王者、師子、虎、狼、水、火、盜賊，菩薩見已，能為救濟，名無畏施。",
    "T24n1488_004:1054c08_6": "自於財寶破慳不悋，若好若醜，若多若少，牛、羊、象、馬，房舍、臥具、樹林、泉井，奴婢、僕使，水牛、駝驢，車乘、輦輿，瓶瓮、釜鑊，繩床、坐具，銅鐵、瓦器，衣服、瓔珞，燈明、香、花，扇、蓋、帽、履，机杖、繩索，犁、鎒、斧、鑿，草、木、水、石，如是等物，稱求者意，隨所須與，是名財施。",
    "T24n1488_004:1054c13_7": "若起僧坊及起別房，如上施與出家之人，唯除象、馬。",
    "T24n1488_004:1054c14_8": "「善男子！",
    "T24n1488_004:1054c14_9": "施有四累：一、慳貪心，二、不修施，三、輕小物，四、求世報。",
    "T24n1488_004:1054c16_10": "如是四累，二法能壞：一、修無我，二、修無常。",
    "T24n1488_004:1054c17_11": "善男子！",
    "T24n1488_004:1054c17_12": "若欲樂施，當破五事：一者、瞋心，二者、慳心，三者、妬心，四者、惜身命，五者、不信因果；破是五事，常樂布施。",
    "T24n1488_004:1054c19_13": "樂施之人，獲得五事：一者、終不遠離一切聖人，二者、一切眾生樂見、樂聞，三者、入大眾時不生怖畏，四者、得好名稱，五者、莊嚴菩提。",
    "T24n1488_004:1054c22_14": "「善男子！",
    "T24n1488_004:1054c22_15": "菩薩之人名一切施，云何名為一切施也？",
    "T24n1488_004:1054c23_16": "善男子！",
    "T24n1488_004:1054c24_17": "菩薩摩訶薩如法求物，持以布施，名一切施；恒以淨心施於受者，名一切施；少物能施，名一切施；所愛之物，破慳能捨，名一切施；施不求報，名一切施；施時不觀田以非田，名一切施；怨親等施，名一切施。",
    "T24n1488_004:1054c28_18": "菩薩施財，凡有二種：一者、眾生，二者、非眾生，於是二中乃至自身都不悋惜，名一切施；菩薩布施，由憐愍心，名一切施；欲施、施時、施已不悔，名一切施。",
    "T24n1488_004:1055a03_19": "或時設以不淨物施，為令前人生喜心故。",
    "T24n1488_004:1055a04_20": "酒、毒、刀、杖、枷鎖等物，若得自在、若不自在，終不以施；不施病人不淨食藥；不劫他物乃至一錢持以布施。",
    "T24n1488_004:1055a06_21": "菩薩施時雖得自在，終不罵打令諸僕使生瞋苦惱。",
    "T24n1488_004:1055a07_22": "如法財施，不求現在後世果報。",
    "T24n1488_004:1055a08_23": "施已常觀煩惱罪過，深觀涅槃功德微妙，除菩提已更無所求。",
    "T24n1488_004:1055a09_24": "施貧窮時，起悲愍心；施福田時，生喜敬心；施親友時，不生放捨心。",
    "T24n1488_004:1055a11_25": "若見乞者，則知所須隨相給與，不令發言。",
    "T24n1488_004:1055a12_26": "何以故？",
    "T24n1488_004:1055a12_27": "不待求施，得無量果。",
    "T24n1488_004:1055a13_0": "「◎善男子！",
    "T24n1488_004:1055a13_1": "施主有三：謂下、中、上。",
    "T24n1488_004:1055a13_2": "不信業果，深著慳悋，恐財有盡，見來求者生瞋礙想，是名為下。",
    "T24n1488_004:1055a15_3": "雖信業果，於財生慳，恐有空竭，見來求者生於捨心，是名為中。",
    "T24n1488_004:1055a16_4": "深信業果，於財物所不生慳悋，觀諸財物是無常想，見來求者，有與則喜、無與則惱，以身[貝*致]物而用與之，是名為上。",
    "T24n1488_004:1055a19_5": "復有下者，見來求者，[卑*頁]面不看，惡罵毀辱。",
    "T24n1488_004:1055a20_6": "復有中者，雖復施與，輕賤不敬。",
    "T24n1488_004:1055a21_7": "復有上者，未求便施，敬心而與。",
    "T24n1488_004:1055a21_8": "復有下者，為現報施；復有中者，為後報施；復有上者，憐愍故施。",
    "T24n1488_004:1055a23_9": "復有下者，為報恩施；復有中者，為業故施；復有上者，為法藏施。",
    "T24n1488_004:1055a24_10": "復有下者，畏勝故施；復有中者，等己故施；復有上者，不擇怨親。",
    "T24n1488_004:1055a26_11": "又復下者，有財言無；又復中者，多財言少；又復上者，少索多與。",
    "T24n1488_004:1055a27_12": "施者無財，亦復三種：最下之人，見來求者，惡心瞋責；中品之人，見來求者，直言無物；上品之人，見來求者，自鄙無物，心生愁惱。",
    "T24n1488_004:1055b01_13": "善男子！",
    "T24n1488_004:1055b01_14": "又復下者，常為聖賢之所呵責；又復中者，常為賢聖之所憐愍；又復上者，賢聖見已心生歡喜。",
    "T24n1488_004:1055b03_15": "「善男子！",
    "T24n1488_004:1055b03_16": "智人行施，為自他利，知財寶物是無常故，為令眾生生喜心故，為憐愍故，為壞慳故，為不求索後果報故，為欲莊嚴菩提道故。",
    "T24n1488_004:1055b06_17": "是故菩薩一切施已，不生悔心，不慮財盡，不輕財物，不輕自身，不觀時節，不觀求者，常念乞者如飢思食。",
    "T24n1488_004:1055b09_18": "親近善友，諮受正教，見來求者，心生歡喜，如失火家得出財物，歡喜讚歎，說財多過。",
    "T24n1488_004:1055b11_0": "施已生喜，如寄善人；復語乞者：『汝今真是我功德因！",
    "T24n1488_004:1055b12_1": "我今遠離慳貪之心，皆由於汝來乞因緣。』",
    "T24n1488_004:1055b13_2": "即於求者生親愛心。",
    "T24n1488_004:1055b13_3": "既施與已，復教乞者如法守護，勤修供養佛、法、僧寶。",
    "T24n1488_004:1055b14_4": "菩薩如是樂行施已，則得遠離一切放逸，雖以身分施於乞者，終不生於一念惡心，因是更增慈、悲、喜、捨。",
    "T24n1488_004:1055b17_5": "不輕受者，亦不自高，自慶有財稱求者意，增長信心，不疑業果。",
    "T24n1488_004:1055b18_6": "善男子！",
    "T24n1488_004:1055b18_7": "若能觀財是無常相，觀諸眾生作一子想，是人乃能施於乞者。",
    "T24n1488_004:1055b20_8": "善男子！",
    "T24n1488_004:1055b20_9": "是人不為慳結所動，如須彌山風不能動。",
    "T24n1488_004:1055b21_10": "如是之人，能為眾生而作歸依，是人能具檀波羅蜜。",
    "T24n1488_004:1055b22_11": "「善男子！",
    "T24n1488_004:1055b22_12": "有智之人，為四事故，樂行惠施：一者、因施能破煩惱，二者、因施發種種願，三者、因施得受安樂，四者、因施多饒財寶。",
    "T24n1488_004:1055b25_13": "善男子！",
    "T24n1488_004:1055b25_14": "無貪之心，名之為施。",
    "T24n1488_004:1055b26_15": "云何無貪？",
    "T24n1488_004:1055b26_16": "施即是業，物即是作，為業、為作具足布施，名為無貪。",
    "T24n1488_004:1055b27_17": "因於布施破煩惱者，既行惠施，破慳貪、嫉妬、瞋恚、愚癡。",
    "T24n1488_004:1055b28_18": "云何因施發種種願？",
    "T24n1488_004:1055b29_19": "因是施已，能發種種善惡等願，因善惡願得善惡果。",
    "T24n1488_004:1055c01_20": "何以故？",
    "T24n1488_004:1055c01_21": "誓願力故。",
    "T24n1488_004:1055c01_22": "云何因施得受安樂？",
    "T24n1488_004:1055c02_23": "因是施故受人天樂，至無上樂。",
    "T24n1488_004:1055c03_24": "云何因施多饒財寶？",
    "T24n1488_004:1055c03_25": "因是施故，所求金、銀乃至畜生，如意即得。",
    "T24n1488_004:1055c04_26": "善男子！",
    "T24n1488_004:1055c04_27": "若人樂施，是人即壞五弊惡法：一者、邪見，二者、無信，三者、放逸，四者、慳悋，五者、瞋礙。",
    "T24n1488_004:1055c06_28": "離是惡已，心生歡喜，因歡喜故，乃至獲得真正解脫。",
    "T24n1488_004:1055c07_29": "是人現在得四果報：一者、一切樂見乃至怨家，二者、善名流布遍於四方，三者、入大眾時心無怖畏，四者、一切善人樂來親附。",
    "T24n1488_004:1055c10_30": "善男子！",
    "T24n1488_004:1055c10_31": "修行施已，其心無悔。",
    "T24n1488_004:1055c11_32": "是人若以客塵煩惱故墮於地獄，雖處惡處，不飢不渴，以是因緣離二種苦：一、鐵丸苦，二、鐵漿苦。",
    "T24n1488_004:1055c13_33": "若畜生身，所須易得，無所匱乏。",
    "T24n1488_004:1055c14_34": "若餓鬼身，不受飢渴，常得飽滿。",
    "T24n1488_004:1055c15_0": "若得人身，壽命、色、力、安樂、辯才，及信、戒、施、多聞、智慧，勝於一切；雖處惡世，不為惡事，惡法生時，終不隨受，於怖畏處不生恐怖。",
    "T24n1488_004:1055c17_1": "若受天身，十事殊勝。",
    "T24n1488_004:1055c18_2": "「善男子！",
    "T24n1488_004:1055c18_3": "有智之人，為二事故，能行布施：一者、調伏自心，二者、壞怨瞋心；如來因是名無上尊。",
    "T24n1488_004:1055c20_4": "善男子！",
    "T24n1488_004:1055c20_5": "智者施已，不求受者愛念之心，不求名稱免於怖畏，不求善人來見親附，亦不求望天人果報。",
    "T24n1488_004:1055c22_6": "觀於二事：一者、以不堅財易於堅財，二者、終不隨順慳悋之心。",
    "T24n1488_004:1055c24_7": "何以故？",
    "T24n1488_004:1055c24_8": "如是財物，我若終沒，不隨我去，是故應當自手施與，我今不應隨失生惱，應當隨施生於歡喜。",
    "T24n1488_004:1055c26_9": "善男子！",
    "T24n1488_004:1055c26_10": "施者先當自試其心，以外物施；知心調已，次施內物。",
    "T24n1488_004:1055c28_0": "因是二施，獲得二法：一者、永離諸有，二者、得正解脫。",
    "T24n1488_004:1055c29_1": "善男子！",
    "T24n1488_004:1055c29_2": "如人遠行，身荷重擔，疲苦勞極，捨之則樂。",
    "T24n1488_004:1056a01_3": "行施之人，見來求者，捨財與之，心生喜樂，亦復如是。",
    "T24n1488_004:1056a02_4": "「善男子！",
    "T24n1488_004:1056a02_5": "智者常作如是思惟：『欲令此物隨逐我身至後世者，莫先於施。』",
    "T24n1488_004:1056a04_6": "復當深觀貧窮之苦，豪貴快樂，是故繫心常樂行施。",
    "T24n1488_004:1056a05_7": "善男子！",
    "T24n1488_004:1056a05_8": "若人有財，見有求者，言無言懅，當知是人已說來世貧窮薄德，如是之人名為放逸。",
    "T24n1488_004:1056a07_9": "善男子！",
    "T24n1488_004:1056a07_10": "無財之人，自說無財，是義不然。",
    "T24n1488_004:1056a08_11": "何以故？",
    "T24n1488_004:1056a08_12": "一切水草人無不有，雖是國主，不必能施，雖是貧窮，非不能施。",
    "T24n1488_004:1056a09_13": "何以故？",
    "T24n1488_004:1056a10_14": "貧窮之人亦有食分，食已洗器，棄蕩滌汁，施應食者，亦得福德。",
    "T24n1488_004:1056a11_15": "若以塵麨施於蟻子，亦得無量福德果報。",
    "T24n1488_004:1056a12_16": "天下極貧，誰當無此塵許麨也？",
    "T24n1488_004:1056a13_17": "誰有一日食三揣麨，命不全者？",
    "T24n1488_004:1056a14_0": "是故諸人應以食半施於乞者。",
    "T24n1488_004:1056a14_1": "善男子！",
    "T24n1488_004:1056a14_2": "極貧之人，誰有赤裸無衣服者？",
    "T24n1488_004:1056a15_3": "若有衣服，豈無一綖施人繫瘡，一指許財作燈炷耶？",
    "T24n1488_004:1056a16_4": "善男子！",
    "T24n1488_004:1056a17_5": "天下之人，誰有貧窮當無身者？",
    "T24n1488_004:1056a17_6": "如其有身，見他作福，身應往助，歡喜無厭，亦名施主，亦得福德，或時有分，或有與等，或有勝者。",
    "T24n1488_004:1056a19_7": "以是因緣，我受波斯匿王食時，亦呪願王及貧窮人所得福德等無差別。",
    "T24n1488_004:1056a21_8": "善男子！",
    "T24n1488_004:1056a21_9": "如人買香，塗香、末香、散香、燒香，如是四香，有人觸者，買者、量者等聞無異，而是諸香不失毫釐。",
    "T24n1488_004:1056a23_10": "修施之德，亦復如是；若多若少，若麁若細，若隨喜心，身往佐助，若遙見聞心生歡喜，其心等故，所得果報無有差別。",
    "T24n1488_004:1056a26_11": "「善男子！",
    "T24n1488_004:1056a26_12": "若無財物，見他施已心不喜信，疑於福田，是名貧窮。",
    "T24n1488_004:1056a27_13": "若多財寶，自在無礙，有良福田，內無信心，不能奉施，亦名貧窮。",
    "T24n1488_004:1056a29_14": "是故智者，隨有多少，任力施與，除布施已，無有能得人天之樂至無上樂。",
    "T24n1488_004:1056b01_15": "是故我於契經中說：『智者自觀餘一揣食，自食則生，施他則死，猶應施與，況復多耶！』",
    "T24n1488_004:1056b03_16": "善男子！",
    "T24n1488_004:1056b04_17": "智者當觀財是無常，是無常故，於無量世失壞秏減，不得利益；雖是無常，而能施作無量利益，云何慳惜不布施也？",
    "T24n1488_004:1056b06_18": "智者復觀世間，若有持戒、多聞，持戒、多聞因緣力故，乃至獲得阿羅漢果，雖得是果，不能遮斷飢渴等苦。",
    "T24n1488_004:1056b09_19": "若阿羅漢難得房舍、衣服、飲食、臥具、病藥，皆由先世不施因緣。",
    "T24n1488_004:1056b10_20": "破戒之人若樂行施，是人雖墮餓鬼、畜生，常得飽滿，無所乏少。",
    "T24n1488_004:1056b11_21": "善男子！",
    "T24n1488_004:1056b12_22": "除布施已，不得二果：一者、自在，二者、解脫。",
    "T24n1488_004:1056b13_23": "若持戒人，雖得生天，不修施故，不得上食，微妙瓔珞。",
    "T24n1488_004:1056b14_24": "若人欲求世間之樂及無上樂，應當樂施。",
    "T24n1488_004:1056b15_25": "智者當觀生死無邊，受樂亦爾，是故應為斷生死施，不求受樂。",
    "T24n1488_004:1056b16_26": "復作是觀：雖復富有四天下地，受無量樂，猶不知足，是故我應為無上樂而行布施，不為人天。",
    "T24n1488_004:1056b18_27": "何以故？",
    "T24n1488_004:1056b19_0": "無常故，有邊故。",
    "T24n1488_004:1056b19_1": "「善男子！",
    "T24n1488_004:1056b19_2": "若有說言：施主、受者及受樂者皆是五陰，如是五陰即是無常，捨施五陰，誰於彼受？",
    "T24n1488_004:1056b21_3": "雖無受者，善果不滅，是故無有施者、受者。",
    "T24n1488_004:1056b22_4": "應反問言：有施、受不？",
    "T24n1488_004:1056b22_5": "若言施即是施，受即我者。",
    "T24n1488_004:1056b23_6": "復應語言：我亦如是，施即是施，我即五陰。",
    "T24n1488_004:1056b24_7": "若言：施陰，此處無常，誰於彼受？",
    "T24n1488_004:1056b25_8": "諦聽！",
    "T24n1488_004:1056b25_9": "諦聽！",
    "T24n1488_004:1056b25_10": "當為汝說。",
    "T24n1488_004:1056b25_11": "種子常耶？",
    "T24n1488_004:1056b25_12": "是無常乎？",
    "T24n1488_004:1056b26_13": "若言常者，云何子滅而生於芽？",
    "T24n1488_004:1056b26_14": "若見是過，復言無常，復當語言：若無常者，子時與糞、水、土等功，云何而令芽得增長？",
    "T24n1488_004:1056b28_15": "若言子雖無常，以功業故而得芽果，應言五陰亦復如是。",
    "T24n1488_004:1056c01_16": "若言子中先已有芽，人、功、水、糞為作了因。",
    "T24n1488_004:1056c02_17": "是義不然！",
    "T24n1488_004:1056c02_18": "何以故？",
    "T24n1488_004:1056c02_19": "了因所了，物無增減，多則多住，少則少住。",
    "T24n1488_004:1056c03_20": "而今水、糞芽則增長，是故本無今有。",
    "T24n1488_004:1056c04_21": "若言了因二種：一、多，二、少。",
    "T24n1488_004:1056c04_22": "多則見大，少則見小；猶如然燈，明多見大，明少見小。",
    "T24n1488_004:1056c06_23": "是義不然，何以故？",
    "T24n1488_004:1056c06_24": "猶如一種，多與水糞，不能一時一日增長人等過人。",
    "T24n1488_004:1056c07_25": "若言了因雖有二種，要待時節，物少了少，物多了多，是故我言了因不增。",
    "T24n1488_004:1056c09_26": "是義不然！",
    "T24n1488_004:1056c09_27": "何以故？",
    "T24n1488_004:1056c09_28": "汝法時常，是故不應作如是說。",
    "T24n1488_004:1056c10_29": "「善男子！",
    "T24n1488_004:1056c10_30": "子異、芽異，雖作得異，相似不斷，五陰亦爾。",
    "T24n1488_004:1056c11_31": "善男子！",
    "T24n1488_004:1056c11_32": "如子業增芽，芽業增莖，莖業增葉，葉業增花，花業增果；一道五陰，增五道陰，亦復如是。",
    "T24n1488_004:1056c13_33": "若言如是異作異受，是義汝有，非我所說。",
    "T24n1488_004:1056c14_34": "何以故？",
    "T24n1488_004:1056c14_35": "如汝法中，作者是我，受者是身，而復不說異作異受；受不殺戒，即是我也，以是因緣身得妙色，是故汝法受者無因，作者無果，有如是過。",
    "T24n1488_004:1056c17_36": "若言我作身受，我亦如是，此作彼受。",
    "T24n1488_004:1056c18_37": "復應問言：汝身、我異，身受飲食，被服、瓔珞、妙食因緣得好色力，惡食因緣得弊色力，是好、惡色若屬因緣，我何所得？",
    "T24n1488_004:1056c21_38": "若言我得憂愁歡喜，云何不是異作、異受？",
    "T24n1488_004:1056c22_39": "譬如有人，為力服酥，是人久服身得大力、上妙好色；有人羸瘦，見之心喜，是人即得大色力不？",
    "T24n1488_004:1056c24_40": "若言不得，我亦如是；身所作事，我云何得？",
    "T24n1488_004:1056c25_41": "何以故？",
    "T24n1488_004:1056c25_42": "不相似故。",
    "T24n1488_004:1056c25_43": "我法不爾，陰作、陰受，相似不斷。",
    "T24n1488_004:1056c26_44": "「善男子！",
    "T24n1488_004:1056c26_45": "若言五陰無常，此不至彼而得受報。",
    "T24n1488_004:1056c27_46": "是義不然！",
    "T24n1488_004:1056c27_47": "何以故？",
    "T24n1488_004:1056c28_48": "我法或有即作即受，或有異作異受，無作無受。",
    "T24n1488_004:1056c29_49": "即作即受者，陰作陰受；異作異受者，人作天受；無作無受者，作業因緣和合而有，本無自性，何有作受？",
    "T24n1488_004:1057a02_50": "汝意若謂：異作異受，云何復言相續不斷？",
    "T24n1488_004:1057a03_51": "是義不然！",
    "T24n1488_004:1057a03_52": "何以故？",
    "T24n1488_004:1057a03_53": "譬如置毒乳中，至醍醐時故能殺人，乳時異故，醍醐亦異，雖復有異次第而生，相似不斷，故能害人。",
    "T24n1488_004:1057a06_54": "五陰亦爾，雖復有異，次第而生，相似不斷，是故可言異作異受，即作即受、無作無受者，若離五陰者，無我我所。",
    "T24n1488_004:1057a08_55": "一切眾生顛倒覆心，或說色即是我，乃至識即是我。",
    "T24n1488_004:1057a09_56": "或有說言：色即是我，其餘四陰即是我所，乃至識亦如是。",
    "T24n1488_004:1057a11_57": "若有說言：離五陰已別有我者，無有是處。",
    "T24n1488_004:1057a12_58": "何以故？",
    "T24n1488_004:1057a12_59": "我佛法中色非我也。",
    "T24n1488_004:1057a12_60": "所以者何？",
    "T24n1488_004:1057a13_0": "無常、無作、不自在故，是故四陰，不名我所；乃至識亦如是。",
    "T24n1488_004:1057a14_1": "眾緣和合，異法出生，故名為作，實無異作；眾緣和合，異法出生，名為受者，實無異受；是故名為無作無受。",
    "T24n1488_004:1057a16_2": "若汝意謂：異作異受，何故此人作業不彼人受？",
    "T24n1488_004:1057a17_3": "俱有五陰！",
    "T24n1488_004:1057a17_4": "是義不然。",
    "T24n1488_004:1057a18_5": "何以故？",
    "T24n1488_004:1057a18_6": "異有二種：一者、身異，二者、名異。",
    "T24n1488_004:1057a19_7": "一者、佛得，二者、天得。",
    "T24n1488_004:1057a19_8": "佛得、天得身名各異，是因緣故身口應異；身口異故造業亦異；造業異故壽命、色力、安、辯、亦異，是故不得佛得作業，天得受果。",
    "T24n1488_004:1057a22_9": "雖俱五陰，色名是一，受、想、行異。",
    "T24n1488_004:1057a23_10": "何以故？",
    "T24n1488_004:1057a23_11": "佛得受樂，天得受苦，佛得生貪，天得生瞋，是故不得名為相似。",
    "T24n1488_004:1057a24_12": "色名雖一，其實有異，或有佛得白色，天得黑色。",
    "T24n1488_004:1057a25_13": "若以名同為一義者，一人生時應一切生，一人死時應一切死！",
    "T24n1488_004:1057a27_14": "汝若不欲然此義者，是故不得異作異受。",
    "T24n1488_004:1057a28_15": "汝意若謂：汝亦異作異受，我亦如是異作異受；若異作異受，應同我過，何故不見自過而責我者！",
    "T24n1488_004:1057b01_16": "是義不然。",
    "T24n1488_004:1057b01_17": "何以故？",
    "T24n1488_004:1057b01_18": "我異二種：一、次第生亦次第滅，二者、次第生不次第滅。",
    "T24n1488_004:1057b03_19": "是生異故，滅亦復異，是故我言：異作異受，此作此受，不同汝過。",
    "T24n1488_004:1057b04_20": "「譬如有人欲燒聚落，於乾草中放一粒火，是火次第生因緣故，能燒百里至二百里。",
    "T24n1488_004:1057b06_21": "村主求得，即便問之：『汝弊惡人，何因緣故燒是大村？』",
    "T24n1488_004:1057b07_22": "彼人答言：『實非我燒。",
    "T24n1488_004:1057b08_23": "何以故？",
    "T24n1488_004:1057b08_24": "我所放火，尋已滅盡，所燒之處一把草耳，我今當還償汝二把，其餘之物我不應償。』",
    "T24n1488_004:1057b10_25": "是時村主，復作是言：『癡人！",
    "T24n1488_004:1057b10_26": "因汝小火，次第生火，遂燒百里至二百里。",
    "T24n1488_004:1057b11_27": "辜由於汝，云何不償？』",
    "T24n1488_004:1057b12_28": "雖知是火異作異燒，相續不斷，故彼得罪。",
    "T24n1488_004:1057b13_29": "善惡五陰亦復如是，受報時陰雖言不作，以其次第相續而生，是故受報。",
    "T24n1488_004:1057b14_30": "「譬如有人與他共[貝*為]，執炬遠行至百里外，若不至者當輸罰負，如其到者汝當輸我。",
    "T24n1488_004:1057b16_31": "執炬之人至百里已，即從責物。",
    "T24n1488_004:1057b17_32": "他言：『汝炬發跡已滅，云何於此從我索物？』",
    "T24n1488_004:1057b18_33": "執炬者言：『彼火雖滅，次第相續生來至此。』",
    "T24n1488_004:1057b19_34": "如是二人，說俱得理。",
    "T24n1488_004:1057b19_35": "何以故？",
    "T24n1488_004:1057b20_36": "如是義者，亦即亦異，是故二人俱無過失。",
    "T24n1488_004:1057b21_0": "若有說言：五陰亦爾，即作即受，異作異受，俱無過失。",
    "T24n1488_004:1057b22_1": "譬如此彼二岸、中流，總名恒河，夏時二岸相去甚遠，秋時二岸相去則近，無常定相，或大或小，雖復增減，人皆謂河。",
    "T24n1488_004:1057b24_2": "或有說言：此不是河，智人亦說有異、不異。",
    "T24n1488_004:1057b25_3": "五陰亦爾，智人亦說即作即受，異作異受。",
    "T24n1488_004:1057b26_4": "汝意若謂：二岸是土，中流是水，河神是河。",
    "T24n1488_004:1057b27_5": "是義不然！",
    "T24n1488_004:1057b27_6": "何以故？",
    "T24n1488_004:1057b28_7": "若神是河，何故復言河清、河濁，有此岸、彼岸、中流深淺，到於大海，可度、不度！",
    "T24n1488_004:1057b29_8": "譬如有樹，則有神居，若無樹者，神何所居？",
    "T24n1488_004:1057c01_9": "河之與神，亦應如是。",
    "T24n1488_004:1057c02_10": "是故彼此二岸、中流，次第不斷，總名為河。",
    "T24n1488_004:1057c03_11": "是故可言即之與異，五陰亦爾。",
    "T24n1488_004:1057c04_0": "「譬如有人罵辱貴勝，因惡口故，脚被鎖械，是脚實無惡口之罪而被鎖械，是故不得決定說言：異作異受，即作即受。",
    "T24n1488_004:1057c06_1": "唯有智者可得說言：即作即受，異作異受。",
    "T24n1488_004:1057c07_2": "譬如器、油、炷火、人護，眾緣和合乃名燈明。",
    "T24n1488_004:1057c08_3": "汝意若謂燈明增減。",
    "T24n1488_004:1057c09_4": "是義不然！",
    "T24n1488_004:1057c09_5": "何以故？",
    "T24n1488_004:1057c09_6": "滅故不增，來故無減，以次第生故言燈增減。",
    "T24n1488_004:1057c10_7": "汝意若謂：燈是無常，油即是常，油多明多，油少明少者。",
    "T24n1488_004:1057c11_8": "是義不然！",
    "T24n1488_004:1057c12_0": "何以故？",
    "T24n1488_004:1057c12_1": "油無常故，有盡、有燒，如其常者，應二念住；若二念住，誰能燒盡？",
    "T24n1488_004:1057c13_2": "是故智人亦復說言：燈明即異，五陰亦爾。",
    "T24n1488_004:1057c14_3": "明即六入，油即是業，油業因緣故令五陰有增有減，有彼有此。",
    "T24n1488_004:1057c16_4": "如有人說阿坻耶語，是阿坻耶久已過去，不在今日，世人相傳，次第不滅，故得稱為阿坻耶語。",
    "T24n1488_004:1057c18_5": "智者亦說是阿坻耶語，非阿坻耶語，雖復是非，俱不失理。",
    "T24n1488_004:1057c19_6": "五陰亦爾，亦可說言即作即受，異作異受。",
    "T24n1488_004:1057c20_7": "「有人巨富，繼嗣中斷，身復喪沒，財當入官。",
    "T24n1488_004:1057c21_8": "有人言曰：『如是財物，應當屬我。』",
    "T24n1488_004:1057c22_9": "官人語言：『是財云何異作異屬？』",
    "T24n1488_004:1057c22_10": "是人復言：『我是亡者第七世孫，次第不斷，云何是財不屬我耶？』",
    "T24n1488_004:1057c24_11": "官人即言：『如是如是，如汝所說。』",
    "T24n1488_004:1057c24_12": "智者說言：五陰亦爾，即作即受。",
    "T24n1488_004:1057c25_13": "異作異受。",
    "T24n1488_004:1057c25_14": "「汝意若謂：五陰作業，成已便過，是身猶在，業無所依，業若無依，便是無業，捨是身已，云何得報？",
    "T24n1488_004:1057c27_15": "是義不然。",
    "T24n1488_004:1057c28_16": "何以故？",
    "T24n1488_004:1057c28_17": "一切過業，待體待時。",
    "T24n1488_004:1057c28_18": "譬如橘子因橘而生，從酢而甜。",
    "T24n1488_004:1057c29_19": "人為橘故種殖是子，是子、根、莖、葉、花、生果，皆悉不酢，時到果熱酢味則發；如是酢味非本無今有，亦非無緣，乃是過去本果因緣。",
    "T24n1488_004:1058a03_20": "身、口、意業，亦復如是。",
    "T24n1488_004:1058a04_0": "若言是業住何處者，是業住於過去世中，待時、待器、得受果報。",
    "T24n1488_004:1058a05_1": "如人服藥，經於時節，藥雖銷滅，時到則發好力、好色；身、口、意業，亦復如是，雖復過滅，時到則受。",
    "T24n1488_004:1058a07_2": "譬如小兒初所學事，雖念念滅，無有住處，然至百年亦不亡失；是過去業亦復如是，雖無住處，時到自受。",
    "T24n1488_004:1058a10_0": "是故言：非陰作陰受，亦復不得非陰受也。",
    "T24n1488_004:1058a10_1": "若能了了通達是事，是人則能獲無上果。",
    "T24n1488_004:1058a11_2": "◎優婆塞戒經卷第四"
}