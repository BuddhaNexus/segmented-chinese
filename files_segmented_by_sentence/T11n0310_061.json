{
    "T11n0310_061:0351a02_0": "大寶積經卷第六十一",
    "T11n0310_061:0351a04_0": "北齊三藏那連提耶舍譯",
    "T11n0310_061:0351a05_0": "菩薩見實會第十六序品第一",
    "T11n0310_061:0351a06_0": "如是我聞：一時佛在迦毘羅國尼居陀林，與大比丘眾千二百五十人俱，其名曰：優樓毘螺迦葉、伽耶迦葉、那提迦葉、摩訶迦葉、舍利弗、大目犍連，一切皆是大阿羅漢，諸漏已盡無復煩惱，其心自在，心善解脫、慧善解脫，如大龍象，所作已辦，皆棄重擔，逮得己利，盡諸有結。",
    "T11n0310_061:0351a12_1": "於正教中心得善解，於一切法心無所礙，到於彼岸自得解脫，解脫眷屬自得調伏，調伏眷屬自得寂定，寂定眷屬自得度脫，度脫眷屬已到彼岸，彼岸眷屬已到陸地，陸地眷屬自得安隱，安隱眷屬自得寂滅，寂滅眷屬自破煩惱，破煩惱眷屬自得沙門，沙門眷屬自得息惡，息惡眷屬自婆羅門，婆羅門眷屬自除惡法，除惡法眷屬自了知諸法，了知諸法眷屬自能得度，能度眷屬自具諸德，具諸德眷屬自無煩惱，無煩惱眷屬自離五支，離五支眷屬自得離障，離障眷屬自得靜意，靜意眷屬自具六通，具六通眷屬自離憎愛解脫，離憎愛解脫眷屬自守護一心，守護一心眷屬自念門具足，念門具足眷屬自依四依，四依眷屬自離種種諸見，離種種諸見眷屬自棄諸希望，棄諸希望眷屬自得盡行，盡行眷屬自得事訖，事訖眷屬自修，自修眷屬自無濁念，無濁念眷屬自斷有覺，斷有覺眷屬自倚身行，倚身行眷屬自得樂不動，樂不動眷屬自心善解脫，心善解脫眷屬自慧善解脫，慧善解脫眷屬自得賢聖。",
    "T11n0310_061:0351b03_2": "賢聖眷屬如是等比，得離枝葉除去皮膚，唯有心實堅固而住。",
    "T11n0310_061:0351b05_3": "爾時世尊於其後夜露地而坐，時比丘眾四面圍遶。",
    "T11n0310_061:0351b06_4": "爾時世尊默然而住，觀比丘眾，告諸比丘：「汝等諸人訪覓一人堪能往化淨飯王者。」",
    "T11n0310_061:0351b08_5": "爾時慧命阿若憍陳如即從坐起，偏袒右肩，右膝著地，合掌向佛即便作禮，白佛言：「世尊！",
    "T11n0310_061:0351b10_6": "我當往化淨飯王耶？」",
    "T11n0310_061:0351b10_7": "佛言：「汝止憍陳如！",
    "T11n0310_061:0351b11_8": "汝今具足大師之德，不應往彼。」",
    "T11n0310_061:0351b11_9": "時有慧命婆澁摸及大名耶輸陀、優樓毘螺迦葉、摩訶迦葉、舍利弗、大目連等，各白佛言：「世尊！",
    "T11n0310_061:0351b14_0": "我等堪能往化淨飯王也。」",
    "T11n0310_061:0351b14_1": "佛告摩訶目連：「汝等且止。",
    "T11n0310_061:0351b15_2": "汝等皆悉具足大師尊重之法，不應往化。」",
    "T11n0310_061:0351b16_3": "爾時大德摩訶目連即作是念：「世尊今者欲令誰往化淨飯王耶？」",
    "T11n0310_061:0351b17_4": "爾時目連即入如實三昧，以三昧力莊嚴其心，即得見佛意之所念在於慧命迦盧陀夷，欲令往化淨飯王耳。",
    "T11n0310_061:0351b20_5": "譬如重閣樓窓之中，日從東入光照西壁。",
    "T11n0310_061:0351b21_0": "如是目連見世尊心專在迦盧陀夷，欲令化王，亦復如是。",
    "T11n0310_061:0351b22_1": "爾時慧命目連即從定起，往迦盧陀夷所。",
    "T11n0310_061:0351b23_2": "到已白言：「世尊心念知汝堪能往化淨飯王。",
    "T11n0310_061:0351b24_3": "迦盧陀夷！",
    "T11n0310_061:0351b24_4": "汝今應當發大勇猛速往化王。」",
    "T11n0310_061:0351b25_5": "目連作是語已，時慧命迦盧陀夷白目連言：「凡庶難化，何況國王。",
    "T11n0310_061:0351b26_6": "何以故？",
    "T11n0310_061:0351b26_7": "剎利種姓灌頂大王有自在力，難可化故。",
    "T11n0310_061:0351b27_8": "大目連！",
    "T11n0310_061:0351b28_9": "譬如聚積眾柴，若二若三乃至千載，如此柴聚經多年歲甚大乾燥。",
    "T11n0310_061:0351b29_10": "于時有人放火燒之，成大火聚。",
    "T11n0310_061:0351c01_11": "於意云何？",
    "T11n0310_061:0351c01_12": "此之火聚寧為大不？」",
    "T11n0310_061:0351c01_13": "目連言：「甚大。」",
    "T11n0310_061:0351c02_14": "「若復有人更以無量蘇油溉灌，此火增盛不？」",
    "T11n0310_061:0351c03_15": "大目連言：「轉熾倍盛。」",
    "T11n0310_061:0351c03_16": "「於意云何？",
    "T11n0310_061:0351c04_0": "此火可近不？」",
    "T11n0310_061:0351c04_1": "目連言：「難可得近。」",
    "T11n0310_061:0351c04_2": "「如是大目連！",
    "T11n0310_061:0351c05_0": "剎利種姓灌頂大王，難可教化不可得近，亦復如是。",
    "T11n0310_061:0351c06_1": "大目連！",
    "T11n0310_061:0351c06_2": "譬如狂象之牙可觸以不？」",
    "T11n0310_061:0351c06_3": "目連言：「不可觸也。」",
    "T11n0310_061:0351c07_4": "「如是大目連！",
    "T11n0310_061:0351c07_5": "灌頂剎利難可教化，亦復如是。」",
    "T11n0310_061:0351c08_6": "時慧命目連復白優陀夷言：「世尊心念知汝堪能往化淨飯王也。」",
    "T11n0310_061:0351c09_7": "優陀夷復白目連言：「世尊實垂顧念，謂我堪能往化淨飯王耶？」",
    "T11n0310_061:0351c11_8": "目連答言：「世尊實誠念汝，謂汝堪能教化父王。」",
    "T11n0310_061:0351c12_9": "爾時世尊自告優陀夷言：「優陀夷！",
    "T11n0310_061:0351c13_10": "汝可入城教化父王。",
    "T11n0310_061:0351c13_11": "何以故？",
    "T11n0310_061:0351c13_12": "唯我與汝堪能教化淨飯王耳。",
    "T11n0310_061:0351c14_13": "優陀夷！",
    "T11n0310_061:0351c14_14": "我諸聲聞弟子之中，汝能教化諸邑聚落最為第一。」",
    "T11n0310_061:0351c15_15": "爾時世尊即以偈頌告優陀夷言：「諦聽優陀夷！",
    "T11n0310_061:0351c17_16": "　　汝能善教導，　必令釋種喜，　　往化最勝王。",
    "T11n0310_061:0351c19_0": "　王今受悟時，　　兼利諸天人，　必得到彼岸，　　汝當速往化。",
    "T11n0310_061:0351c21_0": "　釋種淨飯王，　　今懷恨亂濁，　住念惠不行，　　猶如墜高崖。",
    "T11n0310_061:0351c23_0": "　戀惜子高位，　　慧心盡迷沒，　如商失重寶，　　追念生大苦。",
    "T11n0310_061:0351c25_0": "　如天墜宮殿，　　追戀五慾樂，　未知佛正法，　　悲哀大惱亂。",
    "T11n0310_061:0351c27_0": "　自念失七寶，　　及與人四道，　憶此聖王位，　　口出非法言。",
    "T11n0310_061:0351c29_0": "　王時悲亂言，　　不覺己及他，　如奪精魂鬼，　　執持於人身。",
    "T11n0310_061:0352a02_0": "　猶在雞羅山，　　一切無所見，　如是惱恨障，　　應見不復覩。",
    "T11n0310_061:0352a04_0": "　亦如睡眠死，　　己心不自了，　憂恨迷惑障，　　王不識自喜。",
    "T11n0310_061:0352a06_0": "　如婦夫婿亡，　　悲淚生憂悔，　王今癡惱亂，　　哀戀生大苦。",
    "T11n0310_061:0352a08_0": "　汝具巧方便，　　往化淨飯王，　摧倒邪慢憧，　　當建正法燈。",
    "T11n0310_061:0352a10_0": "　更無有能化，　　淨飯大王者，　唯汝優陀夷，　　過去曾同行。",
    "T11n0310_061:0352a12_0": "　優陀夷當知，　　曾有大國王，　名曰增長實，　　聲名震十方。",
    "T11n0310_061:0352a14_0": "　如法作國主，　　一切皆歸化，　能以正法治，　　王領四天下。",
    "T11n0310_061:0352a16_0": "　城邑悉滿中，　　花果香園苑，　多諸賢聖眾，　　無有雜惡人。",
    "T11n0310_061:0352a18_0": "　芳林甚稠密，　　地淨無棘刺，　多饒淨妙等，　　花池莊嚴好。",
    "T11n0310_061:0352a20_0": "　人民廣殷盛，　　棄惡常善住，　閉諸惡趣門，　　必昇妙天道。",
    "T11n0310_061:0352a22_0": "　彼王昔有子，　　曾廣供養佛，　備修諸善根，　　具足諸功德，　名曰妙堅惠，　　億眾所供養，　常見色欲過，　　棄家樂閑靜。",
    "T11n0310_061:0352a26_0": "　父王勅子言：　　『汝可受五慾，　婇女自娛樂，　　遊觀寶宮池，　我今為汝辦，　　翫弄無乏少。",
    "T11n0310_061:0352a29_0": "　云何不愛樂？",
    "T11n0310_061:0352a29_1": "　　汝當說其意。",
    "T11n0310_061:0352b01_0": "　知諸趣善妙，　　汝愛寶宅中，　女寶常圍遶，　　妙境甚可樂，　諸仙處閑林，　　猶捨退還家，　受諸色欲樂，　　況汝無乏少？",
    "T11n0310_061:0352b05_0": "　婇女眾圍遶，　　王臣皆隨從，　臺館若天宮，　　應受五欲樂。",
    "T11n0310_061:0352b07_0": "　諸女甚端正，　　美麗若天人，　善奏歌舞樂，　　可以自娛意。",
    "T11n0310_061:0352b09_0": "　目如優波葉，　　脣赤若含丹，　面滿廣黛眉，　　平額姝咽頸，　膺平缺骨滿，　　臂如象王鼻，　掌如蓮花色，　　指圓傭纖好，　舌薄廣紅赤，　　美言若甘露，　齒素利齊密，　　珠瓔寶衣服，　臍深腹不現，　　脊如金剛杵，　髀股傭圓直，　　伊尼鹿王[蹲-酋+(十/田/ㄙ)]，　行步如鵝王，　　皆各瞻視汝，　盛年甚可愛，　　堪能存後嗣。",
    "T11n0310_061:0352b19_0": "　汝及眾麗人，　　猶如春花開，　盛年色未退，　　應當速受樂。』",
    "T11n0310_061:0352b21_0": "　堅慧白父王：　　『王言非正理，　若有如法語，　　所勅不敢違。",
    "T11n0310_061:0352b23_0": "　王聽我今說，　　樂善真實語，　乃至於夢中，　　不起婬欲想。",
    "T11n0310_061:0352b25_0": "　父王今此言，　　智者所不許，　愚者樂此事，　　明人常所厭。",
    "T11n0310_061:0352b27_0": "　何故明目人，　　而羨盲瞽導？",
    "T11n0310_061:0352b28_0": "　豈有岸上人，　　反樂沈溺者？",
    "T11n0310_061:0352b29_0": "　何有解脫人，　　而復樂牢獄？",
    "T11n0310_061:0352c01_0": "　豈有安樂人，　　欽羨眾苦者？",
    "T11n0310_061:0352c02_0": "　我意觀父王，　　如盲溺獄者，　如夢受五欲，　　復為欲所溺。",
    "T11n0310_061:0352c04_0": "　父王如盲冥，　　我目見殊勝，　王為欲所漂，　　我今甚厭賤。",
    "T11n0310_061:0352c06_0": "　欲如毒藥器，　　亦如毒蛇頭，　如利刀劍矟，　　亦如大猛火。』",
    "T11n0310_061:0352c08_0": "　王臣勸化時，　　堅慧悉不許，　捐親及國土，　　棄欲而出家。",
    "T11n0310_061:0352c10_0": "　如蛇脫故皮，　　亦如棄涕唾，　遠離於過惡，　　絕望永出家。",
    "T11n0310_061:0352c12_0": "　堅慧捨俗時，　　臣子隨出家，　其人名月施，　　棄欲隨堅慧。",
    "T11n0310_061:0352c14_0": "　童子出家已，　　并及大臣子，　成就四梵住，　　具足五神通。",
    "T11n0310_061:0352c16_0": "　深見五塵過，　　超絕於欲界，　轉正妙法輪，　　直生梵天上。",
    "T11n0310_061:0352c18_0": "　童子出家已，　　父王起嫌恨，　月施詣王所，　　善化令王喜。",
    "T11n0310_061:0352c20_0": "　優陀夷當知，　　昔時堅慧者，　遠離於五欲，　　今即我身是。",
    "T11n0310_061:0352c22_0": "　優陀夷當知，　　彼時增實王，　豈為異人乎？",
    "T11n0310_061:0352c23_1": "　　淨飯王是也。",
    "T11n0310_061:0352c24_0": "　優陀夷當知，　　隨我出家者，　月施汝身是，　　亦曾化增實。",
    "T11n0310_061:0352c26_0": "　是故優陀夷，　　今應化父王，　必有大利益，　　昔曾教化故。」",
    "T11n0310_061:0352c28_0": "爾時慧命優陀夷受佛教已，默然許可。",
    "T11n0310_061:0352c28_1": "時優陀夷過夜曉已至於食時，著衣持鉢入迦毘城。",
    "T11n0310_061:0353a01_2": "時有釋種一千餘人，集在王門，皆有所須。",
    "T11n0310_061:0353a02_0": "時淨飯王聞佛如來到迦毘城在尼居林，起嫌恨意：「此兒出家，退我種族富貴大樂。",
    "T11n0310_061:0353a03_1": "如其在家，應紹金輪王四天下，如法統領民無逆命，七寶具足。",
    "T11n0310_061:0353a05_2": "其七者何？",
    "T11n0310_061:0353a05_3": "一曰輪寶，二曰象寶，三曰馬寶，四曰摩尼寶，五稱女寶，六曰主藏臣寶，七稱導師寶。",
    "T11n0310_061:0353a07_4": "具足千子，勇健難當顏容美妙，能摧強敵護四天下。",
    "T11n0310_061:0353a08_5": "不以刀杖料理國土，如法治正自然泰平。",
    "T11n0310_061:0353a09_6": "我得輪王自在快樂，彼應尊重供養於我。",
    "T11n0310_061:0353a10_7": "以兒出家故，所應得者悉皆墜落。」",
    "T11n0310_061:0353a11_8": "作是念已勅諸釋種，一切不得至我兒所敬信聽法，若有犯者當斬其首。",
    "T11n0310_061:0353a13_9": "時有釋種名曰喜面，不在眾中不聞王教，見優陀夷即往其所，稽首白言：「善來尊者！",
    "T11n0310_061:0353a14_10": "得平安耶？",
    "T11n0310_061:0353a15_11": "世尊安樂少病少惱起居輕利，在路不疲，供饌不乏也？」",
    "T11n0310_061:0353a16_12": "時優陀夷報喜面言：「如來安樂少病少惱起居輕利，在路不疲，飲食無乏。」",
    "T11n0310_061:0353a18_13": "時有釋種名曰善覺，見喜面共優陀夷在屏處語，亦詣其所，白言：「大德！",
    "T11n0310_061:0353a19_14": "自遠而來，比康吉耶？",
    "T11n0310_061:0353a20_15": "世尊起居安樂少病少惱，在路不疲，供饌無乏耶？」",
    "T11n0310_061:0353a21_16": "優陀夷答言：「如來聖御安樂，在路不疲，無所乏少。」",
    "T11n0310_061:0353a22_17": "爾時復有二釋種，一名無憂、二名離憂，見喜面、善覺共優陀夷在於屏處，亦復棄眾往詣其所，白優陀夷言：「善來至此，氣力好耶？",
    "T11n0310_061:0353a25_18": "世尊起居安樂耶？",
    "T11n0310_061:0353a25_19": "遠涉途路得無疲耶？」",
    "T11n0310_061:0353a26_20": "優陀夷報言：「如來聖御安樂，涉路不疲。」",
    "T11n0310_061:0353a27_21": "時二釋種重白言：「如來途路何故無乏也？」",
    "T11n0310_061:0353a28_22": "優陀夷報言：「以四天王及天帝釋、諸梵天王常來供養，故無所乏。」",
    "T11n0310_061:0353a29_23": "時諸釋種俱白優陀夷言：「我等今欲詣佛至世尊所供養聽法，恐不獲遂。",
    "T11n0310_061:0353b02_24": "何以故？",
    "T11n0310_061:0353b02_25": "淨飯大王向有勅旨，勅諸釋種悉皆不聽至佛所供養聽法。",
    "T11n0310_061:0353b03_26": "如有犯者當斬其首。",
    "T11n0310_061:0353b04_27": "慮王憲故，不得禮拜供養聽受正法。」",
    "T11n0310_061:0353b05_28": "時優陀夷聞此語已，知其父王有大怨恨。",
    "T11n0310_061:0353b06_0": "「我今作何方便至王所也？」",
    "T11n0310_061:0353b06_1": "作是念已，「我當舉高七多羅樹，於虛空中結加趺坐至於王所。」",
    "T11n0310_061:0353b08_0": "爾時慧命優陀夷即入如實三昧，以其三昧莊嚴其心，復以神力舉高七多羅樹，於虛空中加趺而坐，飛空往詣淨飯王所。",
    "T11n0310_061:0353b10_1": "時王遙見優陀夷以神通力於虛空中加趺而來，從座而起合掌恭敬，向優陀夷而說偈言：「染服大師從何來？",
    "T11n0310_061:0353b13_2": "　　成就威儀難見者，　若有所須願速說，　　我今誠心必奉給。」",
    "T11n0310_061:0353b15_0": "爾時慧命優陀夷以偈答曰：「我是大王子之子，　　大王即是我祖父。",
    "T11n0310_061:0353b17_0": "　我為如來行乞食，　　得食奉送大善逝。",
    "T11n0310_061:0353b18_0": "　大王今日獲善利，　　王兒人天最尊上，　威德光明照十方，　　猶如秋月日中時。",
    "T11n0310_061:0353b20_0": "　如日處空離雲霧，　　光明晃曜普皆照，　如是最勝王聖子，　　威德光顯聞十方。",
    "T11n0310_061:0353b22_0": "　猶如秋日初出時，　　蔽諸螢火光普照，　如是最勝王聖子，　　伏諸外道獨顯曜。",
    "T11n0310_061:0353b24_0": "　猶如日中盛隆熾，　　凌於星辰故不現，　如是最勝王聖子，　　降伏外道自光顯。",
    "T11n0310_061:0353b26_0": "　猶如日中凌月明，　　令月失光明不現，　是王聖子伏外道，　　如日盛明月隱照。",
    "T11n0310_061:0353b28_0": "　如禽獸聞師子吼，　　水陸空行散還穴，　驚奔逃走迷諸方，　　以師子聲難忍故。",
    "T11n0310_061:0353c01_0": "　大聖如來震吼時，　　邪外道聞無我聲，　假使無知至有頂，　　聞此無我皆悉怖。",
    "T11n0310_061:0353c03_0": "　盲冥愚癡人天中，　　有目如來示明炬，　為作明燈除愚闇，　　興舉無上智光輪。",
    "T11n0310_061:0353c05_0": "　顯示邪正等不等，　　教導世間道非道，　為失路者示其路，　　拔慾淤泥置岸上。",
    "T11n0310_061:0353c07_0": "　如興雲蔭覆枯池，　　注雨充足原隰滿，　如是大王仙聖子，　　興建法雨潤人天。",
    "T11n0310_061:0353c09_0": "　如水沾地及山川，　　并諸百卉叢林樹，　藥草條莖及枝蔓，　　諸花蓊蔚遍山好。",
    "T11n0310_061:0353c11_0": "　如是十力四無畏，　　具足十八不共樹，　一切智果花莊嚴，　　王仙聖子微妙身。",
    "T11n0310_061:0353c13_0": "　如須彌山處大海，　　嚴好不動天樂居，　如斯善逝大王子，　　沙門海中最第一。",
    "T11n0310_061:0353c15_0": "　忉利天主舍脂夫，　　於天眾中奇特妙，　如斯世尊大王子，　　沙門眾中最殊妙。",
    "T11n0310_061:0353c17_0": "　吼說祕奧甚深法，　　以悲鬘電遍一切，　如來龍王降法雨，　　念處池水細注下。",
    "T11n0310_061:0353c19_0": "　持戒威德如日輪，　　以三昧力除惱闇，　智慧光滅煩惱愛，　　大牟尼日照世間。",
    "T11n0310_061:0353c21_0": "　具足念處摩尼寶，　　戒定船栰渡彼岸，　覺支寶礦禪浩滿，　　復求畢叉入佛海。",
    "T11n0310_061:0353c23_0": "　清淨戒根堅難動，　　三昧樹葉念處枝，　七覺華空堅樹身，　　無我堅固成佛樹。",
    "T11n0310_061:0353c25_0": "　戒林中行大力者，　　三昧調伏德山依，　三解脫門為境界，　　佛十力牙是王子。",
    "T11n0310_061:0353c27_0": "　正見無著牟尼尊，　　能降強敵勝牛王，　恐怖種種諸外道，　　是大王子無畏吼。",
    "T11n0310_061:0353c29_0": "　尸羅德藏妙莊嚴，　　禪定寂滅無量衣，　具智牟尼解脫境，　　能施財物如長者。",
    "T11n0310_061:0354a02_0": "　遠離諸惡集諸善，　　滅諸煩惱善慧根，　慧施天人修羅等，　　光明晃曜王聖子。",
    "T11n0310_061:0354a04_0": "　戒雲空慧以為電，　　八支細雨能潤澤，　牟尼能與勝苗子，　　王子猶如大龍雨。」",
    "T11n0310_061:0354a06_0": "爾時淨飯王以偈問曰：「勝士得來安樂耶？",
    "T11n0310_061:0354a07_1": "　　至於飲食無乏少，　身無疲勞床臥具，　　如花在岸不蔫萎。」",
    "T11n0310_061:0354a09_0": "爾時優陀夷以偈答曰：「禪定境界具神力，　　身心安樂遍充滿，　牟尼神慮依寂止，　　猶如金蓮不枯燥。」",
    "T11n0310_061:0354a12_0": "爾時淨飯王以偈問曰：「昔以旌鼓自驚悟，　　美音箏笛及簫瑟，　妙好伎女以自娛；　　今獨林中不苦耶？」",
    "T11n0310_061:0354a15_0": "爾時優陀夷以偈對曰：「禪定寂定為境界，　　巧能修學三昧樂，　行住坐臥依諸善，　　心常喜樂無苦惱。」",
    "T11n0310_061:0354a18_0": "爾時淨飯王以偈問曰：「無價寶床常安臥，　　眠時美女眾在側，　周圍廣設明燈樹，　　如何闇臥不悒慼？」",
    "T11n0310_061:0354a21_0": "爾時優陀夷以偈答曰：「牟尼眠時臥聖床，　　慈為氈褥悲樂枕，　佛住喜心常怡悅，　　捨三有趣不悒慼。」",
    "T11n0310_061:0354a24_0": "爾時淨飯王以偈問曰：「諸健釋種常圍遶，　　博達多聞以為伴，　殿舍天宮中長養；　　如何今日樂林間？」",
    "T11n0310_061:0354a27_0": "爾時優陀夷以偈對曰：「如法生子恒現前，　　同修寂止在其側，　心好閑林修諸定，　　離畏導師樂山林。」",
    "T11n0310_061:0354b01_0": "爾時淨飯王以偈問曰：「童子昔日在宮時，　　以天浴池而澡沐，　亦用香澤塗其身；　　今在林中誰為洗？」",
    "T11n0310_061:0354b04_0": "爾時優陀夷以偈對曰：「諸法池水戒善岸，　　牟尼自浴并浴他，　己及諸子浮不濕，　　自度以訖及群生。」",
    "T11n0310_061:0354b07_0": "爾時淨飯王以偈問曰：「昔種種香常熏體，　　金線真珠以嚴身，　常著天子妙衣服；　　今在林間用何飾？」",
    "T11n0310_061:0354b10_0": "爾時優陀夷以偈對曰：「功德鬘嚴戒香熏，　　禪定瓔珞慚愧衣，　通明解脫自莊嚴，　　光明威德曜林中。」",
    "T11n0310_061:0354b13_0": "爾時淨飯王以偈問曰：「昔以刀劍弓箭矛，　　健士執持常防衛，　亦用寶蓋恒覆蔭；　　今獨林中誰守護？」",
    "T11n0310_061:0354b16_0": "爾時優陀夷以偈對曰：「慈悲忍辱自防衛，　　聲聞弟子眷屬力，　以功德法定無怖，　　十力雄猛四無畏。」",
    "T11n0310_061:0354b19_0": "爾時淨飯大王以偈讚曰：「善哉善說我子德，　　久修善法不退轉。",
    "T11n0310_061:0354b21_0": "　汝進食訖將飯去，　　我亦往詣牟尼王。」",
    "T11n0310_061:0354b22_0": "爾時優陀夷復白王言：「大王！",
    "T11n0310_061:0354b22_1": "婆伽婆是大眾師善御群生，是大仙人能善安住沙門眾中沙門中王，光明普照。",
    "T11n0310_061:0354b24_2": "譬如十五日夜淨月圓滿眾星圍遶，光明甚盛照耀一切。",
    "T11n0310_061:0354b25_3": "世尊亦爾，在沙門眾中光明照耀，亦復如是。",
    "T11n0310_061:0354b26_4": "譬如秋日在於空中無諸雲翳。",
    "T11n0310_061:0354b27_5": "彼婆伽婆亦復如是，在大眾中光明照耀亦復如是。",
    "T11n0310_061:0354b28_6": "譬如帝釋天中之王坐善法堂，諸天之中光明顯赫。",
    "T11n0310_061:0354b29_7": "彼婆伽婆在於眾中光明晃曜，亦復如是。",
    "T11n0310_061:0354c01_8": "譬如須夜摩天、兜率陀天王、化樂天王、他化自在天王，在天眾中光明顯耀威德獨尊。",
    "T11n0310_061:0354c03_9": "彼婆伽婆於沙門眾中威德顯赫亦復如是，猶如娑婆世界主大梵天王，與百億梵眾之所圍遶，光明晃耀威德獨尊。",
    "T11n0310_061:0354c06_10": "彼婆伽婆在沙門眾中光明顯赫威德尊勝，亦復如是。」",
    "T11n0310_061:0354c07_11": "爾時淨飯王聞說婆伽婆道德已，心作是念：「此乃世尊聲聞弟子，猶有如是大神通、大威力、大功德，何況如來。」",
    "T11n0310_061:0354c10_12": "復念：「太子本生之時，大地六種十八相動，動、遍動、等遍動，踊、遍踊、等遍踊，吼、遍吼、等遍吼，震、遍震、等遍震，起、遍起、等遍起，覺、遍覺、等遍覺，放大光明。",
    "T11n0310_061:0354c13_13": "無人扶持行於七步，空中二道流水注下洗浴其身。",
    "T11n0310_061:0354c14_14": "自然而有真金聖座，於虛空中化成天蓋，諸天禮拜。",
    "T11n0310_061:0354c15_15": "乃至未出家時，不為五欲之所迷惑。",
    "T11n0310_061:0354c16_16": "凡有所作決定不退，隨說能作。",
    "T11n0310_061:0354c17_17": "一切時中堅固大力，不作妄語、不違信行。",
    "T11n0310_061:0354c18_18": "本作是言：『我成阿耨多羅三藐三菩提，自度己訖，復當度王。』」",
    "T11n0310_061:0354c19_19": "時王念佛為菩薩時本誓願故，說是偈言：「若有初生已，　　明智言不虛，　所說事不異，　　智者誰不信？",
    "T11n0310_061:0354c23_0": "　若有初生時，　　世親說無等，　必作天人尊，　　智者誰不信？",
    "T11n0310_061:0354c25_0": "　若有不能惜，　　寶聚如雪山，　離於貪悋者，　　智者誰不信？",
    "T11n0310_061:0354c27_0": "　若能於夢中，　　不作虛妄語，　如說如修行，　　智者誰不信？",
    "T11n0310_061:0354c29_0": "　如刀劍之語，　　不能惱令瞋，　離於忿怒事，　　智者誰不信？",
    "T11n0310_061:0355a02_0": "　無有能欺者，　　貪瞋亦不染，　具足智慧王，　　智者誰不信？",
    "T11n0310_061:0355a04_0": "　一切妙五慾，　　及以種種報，　無有能繫縛，　　智者誰不信？",
    "T11n0310_061:0355a06_0": "　種種希有事，　　及以眾妙物，　無有能怖畏，　　智者誰不信？",
    "T11n0310_061:0355a08_0": "　以諸美妙言，　　明人善巧說，　無有能惑縛，　　智者誰不信？",
    "T11n0310_061:0355a10_0": "　以諸順義語，　　諸欲決定句，　於此不能縛，　　智者誰不信？",
    "T11n0310_061:0355a12_0": "　以諸軍駕力，　　及以種種護，　能出於妙城，　　智者誰不信？",
    "T11n0310_061:0355a14_0": "　棄捨妙欲樂，　　為求甘露行，　悕望於菩提，　　智者誰不信？",
    "T11n0310_061:0355a16_0": "　六年修苦行，　　勇猛無能當，　求於勝菩提，　　智者誰不信？",
    "T11n0310_061:0355a18_0": "　六年麁少食，　　求於勝菩提，　利安諸世間，　　智者誰不信？",
    "T11n0310_061:0355a20_0": "　六年為魔擾，　　相續求短缺，　不能得其便，　　智者誰不信？",
    "T11n0310_061:0355a22_0": "　遠離五欲過，　　不求於他物，　常利益世間，　　智者誰不信？",
    "T11n0310_061:0355a24_0": "　不從他聞法，　　自然成菩提，　寂定難可覺，　　智者誰不信？",
    "T11n0310_061:0355a26_0": "　梵天自勸請，　　勤求佛世尊，　如請而演說，　　智者誰不信？",
    "T11n0310_061:0355a28_0": "　哀憐愍我故，　　來到尼俱園，　為度諸釋種，　　智者誰不信？",
    "T11n0310_061:0355b01_0": "　如來自度已，　　度我於有海，　憶念本誓願，　　智者誰不信？",
    "T11n0310_061:0355b03_0": "　今正得利時，　　知佛一切智，　為憐愍我故，　　智者誰不信？",
    "T11n0310_061:0355b05_0": "　我今當往詣，　　見人導師身。」",
    "T11n0310_061:0355b06_0": "　作是思念時，　　自省是人王。",
    "T11n0310_061:0355b07_0": "爾時淨飯王久思量已，白慧命優陀夷言：「比丘！",
    "T11n0310_061:0355b08_1": "汝今至此更何所須？」",
    "T11n0310_061:0355b08_2": "時優陀夷以偈答言：「本為利益大王故，　　我今乘通來至此。",
    "T11n0310_061:0355b10_0": "　若於十力起一信，　　男女皆得趣善道，　十力功德無邊際，　　大仙為諸釋種來。",
    "T11n0310_061:0355b12_0": "　欣欣之事今方至，　　人主應當發信心，　大王名稱必增長，　　遍滿三千大千界。",
    "T11n0310_061:0355b14_0": "　汝子既是人王藏，　　具足十力慈悲心，　遊行十方心無礙，　　如花在水不染著。",
    "T11n0310_061:0355b16_0": "　自度四流諸有已，　　亦度人天四瀑河，　安置無畏洲岸上，　　大王應當信導師。",
    "T11n0310_061:0355b18_0": "　拔去四流三毒箭，　　亦降群生勝醫師，　於眾醫中最尊上，　　大王應當深敬信。",
    "T11n0310_061:0355b20_0": "　亦能降伏諸軍眾，　　魔王眷屬惡親黨，　證於寂滅妙菩提，　　大王應當深敬信。",
    "T11n0310_061:0355b22_0": "　諸人天王咸勸請，　　為度眾生說妙法，　敷演無上甘露藥，　　人中牛王應當信。",
    "T11n0310_061:0355b24_0": "　隱蔽一切外道眾，　　轉過稱量妙法輪，　化度無量億眾生，　　大雄人王應當信。",
    "T11n0310_061:0355b26_0": "　無明厚覆黑暗中，　　自眼清淨復淨他，　說法能除諸盲翳，　　大雄人王應當信。",
    "T11n0310_061:0355b28_0": "　老病死畏逼迫者，　　說除老病不死法，　令世間眾昇善趣，　　大雄人王應當信。",
    "T11n0310_061:0355c01_0": "　三火所燒世間眾，　　如地洞然以水滅，　說於八正聖為人，　　大雄牛王應當信。",
    "T11n0310_061:0355c03_0": "　除斷三穢吐諸惡，　　能離世間三垢濁，　遊行十方甚奇妙，　　勇猛牛王應當信。",
    "T11n0310_061:0355c05_0": "　如父愛子愍世間，　　十力大慈心普潤，　起大悲愍度眾生，　　勇猛牛王應當信。",
    "T11n0310_061:0355c07_0": "　難調能調婆伽婆，　　所應度者今悉度，　能滅熾然諸煩惱，　　勇猛大王應當信。",
    "T11n0310_061:0355c09_0": "　眾生墮於三有海，　　猶如船舫能濟渡，　十力大悲救世間，　　勇猛牛王應當信。",
    "T11n0310_061:0355c11_0": "　無量功德端正身，　　大悲遊行化世間，　令久濁心得清淨，　　勇猛大王應當信。",
    "T11n0310_061:0355c13_0": "　如摩尼寶澄清水，　　遊行世間淨眾生，　除斷群迷競亂濁，　　勇猛大王應當信。",
    "T11n0310_061:0355c15_0": "　如摩尼珠性清淨，　　能令智者心歡欣，　世尊離惡心皎潔，　　令諸明人欣慕樂，　於世間最起信心，　　能使天人離苦擔，　捨諸有趣得寂滅，　　勇猛大王應當信。",
    "T11n0310_061:0355c19_0": "　功德聚中說少分，　　如在虛空鳥一跡，　佛功德岸我不知，　　大王應當深敬信。」",
    "T11n0310_061:0355c21_0": "爾時淨飯王聞慧命優陀夷善說世尊為菩薩時所修功德，即自念知如來本誓：「我得度已必當度王。」",
    "T11n0310_061:0355c23_1": "如是念已，深生敬信，復白慧命優陀夷言：「比丘！",
    "T11n0310_061:0355c24_2": "汝今即是我子之子。",
    "T11n0310_061:0355c24_3": "汝可食竟速還佛所，將食奉佛。",
    "T11n0310_061:0355c25_4": "我今亦當往見世尊。」",
    "T11n0310_061:0355c26_0": "爾時慧命優陀夷知淨飯王得於敬信，飯食已訖，即持餚饌奉上如來。",
    "T11n0310_061:0355c27_1": "爾時佛告諸比丘言：「優陀夷教化淨飯王得於正信。",
    "T11n0310_061:0355c28_2": "諸比丘！",
    "T11n0310_061:0355c29_3": "今日諸天世人大得利益。」",
    "T11n0310_061:0356a01_0": "爾時世尊讚歎優陀夷言：「善哉善哉！",
    "T11n0310_061:0356a01_1": "汝於今日得大福德，以淨飯王得敬信故。」",
    "T11n0310_061:0356a02_2": "爾時佛告諸比丘言：「迦盧陀夷化淨飯王所得功德，若是色者，十方世界恒沙佛剎所不容受，以功德聚廣大無量故。」",
    "T11n0310_061:0356a06_0": "大寶積經卷第六十一"
}