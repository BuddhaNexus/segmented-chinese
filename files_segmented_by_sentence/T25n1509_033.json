{
    "T25n1509_033:0302c14_0": "大智度論釋初品中到彼岸義",
    "T25n1509_033:0302c15_0": "第五十(卷三十三)",
    "T25n1509_033:0302c17_0": "聖者龍樹造",
    "T25n1509_033:0302c18_0": "後秦龜茲國三藏鳩摩羅什譯",
    "T25n1509_033:0302c19_0": "【經】「復次，舍利弗！",
    "T25n1509_033:0302c19_1": "菩薩摩訶薩欲到有為、無為法彼岸者，當學般若波羅蜜！」",
    "T25n1509_033:0302c20_2": "【論】彼岸者，於有為、無為法盡到其邊。",
    "T25n1509_033:0302c21_3": "云何是彼岸？",
    "T25n1509_033:0302c21_4": "以大智慧悉知悉盡有為法總相、別相種種悉解；無為法中，從須陀洹至佛，悉皆了知。",
    "T25n1509_033:0302c23_5": "有為、無為法相義，如先說。",
    "T25n1509_033:0302c25_0": "【經】「菩薩摩訶薩欲知過去、未來、現在諸法如、諸法法相、無生際者，當學般若波羅蜜！」",
    "T25n1509_033:0302c27_0": "【論】問曰：上已說「如」，今何以更說？",
    "T25n1509_033:0302c27_1": "答曰：上直言「諸法如」，今言「三世皆如」；上略說，此廣說；上說一，此說三。",
    "T25n1509_033:0302c29_2": "「法相」，即是法性；「無生際」，即是實際。",
    "T25n1509_033:0303a01_3": "過去法如，即是過去法相；未來、現在亦如是。",
    "T25n1509_033:0303a02_4": "復次，過去法如，即是未來、現在法如；現在法如，即是過去、未來法如；未來法如，即是過去、現在法如。",
    "T25n1509_033:0303a04_5": "所以者何？",
    "T25n1509_033:0303a04_6": "如相非一、非異故。",
    "T25n1509_033:0303a05_7": "復次，如先說二種如：一者、世間如，二者、出世間如。",
    "T25n1509_033:0303a06_8": "用是世間如，三世各各異；用是出世間如，三世為一。",
    "T25n1509_033:0303a08_0": "復次，「法相」名諸法業，諸法所作、力、因、緣、果、報。",
    "T25n1509_033:0303a09_0": "如火為熱相，水為濕相，如是諸法中分別因、緣、果、報，各各別相；如「是處非處力」中說，是名世間法相。",
    "T25n1509_033:0303a11_1": "若是諸法相推求尋究，入無生法中，更無過是者，是名「無生際」。",
    "T25n1509_033:0303a12_2": "問曰：如、法相，可分別有三世；無生際是未來法，云何有過去、現在？",
    "T25n1509_033:0303a14_3": "如阿毘曇說：「生法者，過去、現在是；無生法者，未來及無為法是。」",
    "T25n1509_033:0303a15_4": "云何欲令過去、現在有無生？",
    "T25n1509_033:0303a16_5": "答曰：如先種種說破生法，一切法皆無生，何但未來無生？",
    "T25n1509_033:0303a17_6": "如「一時」義中，已破三世。",
    "T25n1509_033:0303a18_7": "三世一相，所謂無相；如是則無生相。",
    "T25n1509_033:0303a19_8": "復次，無生名為涅槃，以涅槃不生不滅故；涅槃者，末後究竟，不復更生；而一切法即是涅槃，以是故，佛說：「一切法皆是無生際。」",
    "T25n1509_033:0303a23_0": "【經】「復次，舍利弗！",
    "T25n1509_033:0303a23_1": "菩薩摩訶薩欲在一切聲聞、辟支佛前，欲給侍諸佛，欲為諸佛內眷屬，欲得大眷屬，欲得菩薩眷屬，欲得淨報大施，當學般若波羅蜜！」",
    "T25n1509_033:0303a26_2": "【論】問曰：若菩薩未得漏盡，云何在漏盡聖人前？",
    "T25n1509_033:0303a27_3": "答曰：菩薩初發意時，已在一切眾生前，何況積劫修行！",
    "T25n1509_033:0303a28_4": "是菩薩功德智慧大故，世世常大，能利益聲聞、辟支佛。",
    "T25n1509_033:0303b01_5": "眾生知菩薩恩故，推崇敬重，乃至畜生中亦為尊重。",
    "T25n1509_033:0303b02_6": "如菩薩昔作鹿，其色如金，其角七寶，五百鹿隨逐宗事。",
    "T25n1509_033:0303b03_7": "若在人中，好世作轉輪聖王，惡世恒作大王，護持佛法，利益眾生。",
    "T25n1509_033:0303b05_8": "若出家，值有佛法則為世作大度師，興顯佛法；若無佛法，則為外道大師，行四無量。",
    "T25n1509_033:0303b07_9": "阿羅漢、辟支佛，雖有無漏，利益事少；譬如一升酥雖精，不如大海水酪。",
    "T25n1509_033:0303b08_10": "菩薩雖有漏智慧，及其成熟，利益無量。",
    "T25n1509_033:0303b09_11": "復次，羅漢、辟支佛四事供養助道之具，多由菩薩得。",
    "T25n1509_033:0303b11_12": "如《首楞嚴經》說：「文殊師利七十二億作辟支佛，化辟支佛人，令其成道。」",
    "T25n1509_033:0303b12_13": "以是故，在聲聞、辟支佛前。",
    "T25n1509_033:0303b13_14": "「欲為諸佛給使」者，如釋迦文佛未出家時，車匿給使，優陀耶戲笑；瞿毘耶、耶輸陀等諸婇女，為內眷屬。",
    "T25n1509_033:0303b15_15": "出家六年苦行時，五人給侍。",
    "T25n1509_033:0303b16_16": "得道時，彌喜、羅陀、須那剎多羅、阿難、密跡力士等，是名「內眷屬」。",
    "T25n1509_033:0303b17_17": "「大眷屬」者，舍利弗、目揵連、摩訶迦葉、須菩提、迦旃延、富樓那、阿泥盧豆等諸聖人，及彌勒、文殊師利、颰陀婆羅諸阿毘跋致一生補處菩薩等，是名大眷屬。",
    "T25n1509_033:0303b21_18": "復次，佛有二種身：一者、法性生身，二者、隨世間身。",
    "T25n1509_033:0303b22_19": "世間身眷屬，如先說。",
    "T25n1509_033:0303b23_0": "法性生身者，有無量無數阿僧祇一生補處菩薩侍從。",
    "T25n1509_033:0303b24_1": "所以者何？",
    "T25n1509_033:0303b24_2": "如《不可思議解脫經》說：「佛欲生時，八萬四千一生補處菩薩在前導，菩薩從後而出；譬如陰雲籠月。」",
    "T25n1509_033:0303b26_3": "又如《法華經》說「從地踊出菩薩等」，皆是內眷屬、大眷屬。",
    "T25n1509_033:0303b28_4": "「菩薩眷屬」者，有佛，純以菩薩為眷屬；有佛，純以聲聞為眷屬；有佛，菩薩、聲聞雜為眷屬。",
    "T25n1509_033:0303c01_5": "是故言：「但欲得菩薩為眷屬者，當學般若波羅蜜。」",
    "T25n1509_033:0303c02_6": "眷屬有三：上、中、下——下者純聲聞，中者雜，上者但菩薩。",
    "T25n1509_033:0303c03_7": "「淨報大施」者，有人言：「菩薩多集福德，未除煩惱，受人信施，未能淨報。」",
    "T25n1509_033:0303c05_8": "佛言：「菩薩行般若波羅蜜，諸法皆空不可得，何況諸結使！",
    "T25n1509_033:0303c06_9": "菩薩入法性中故，不證真際，是故能淨報施福。」",
    "T25n1509_033:0303c07_10": "復次，菩薩功德廣大，從發心已來，欲代一一眾生受一切苦，欲以一切功德與一切眾生，然後當自求佛道。",
    "T25n1509_033:0303c10_11": "但是事不可得故，而自成佛，度一切眾生。",
    "T25n1509_033:0303c11_12": "又菩薩志願，不以阿僧祇為拘；如世間及如、法性、實際、虛空等久住。",
    "T25n1509_033:0303c13_0": "菩薩心住世間，利益眾生故，亦如是久住，無有窮已。",
    "T25n1509_033:0303c14_1": "是人不能淨報施福者，誰能淨畢！",
    "T25n1509_033:0303c15_2": "如父母雖有結使諸惡，以一世利益子故，受其供養，令子得大福；何況菩薩無諸結使，而住無邊世中利益眾生，而不淨畢？",
    "T25n1509_033:0303c18_3": "又復菩薩但有悲心而無般若尚能利益，何況行般若波羅蜜！",
    "T25n1509_033:0303c19_4": "問曰：若菩薩無結使，云何世間受生？",
    "T25n1509_033:0303c20_5": "答曰：先已答，菩薩得無生法忍，得法性生身，處處變化以度眾生，莊嚴世界。",
    "T25n1509_033:0303c22_6": "是功德因緣故，雖未得佛，能淨報施福。",
    "T25n1509_033:0303c24_0": "【經】「復次，舍利弗！",
    "T25n1509_033:0303c24_1": "菩薩摩訶薩欲不起慳心、破戒心、瞋恚心、懈怠心、亂心、癡心者，當學般若波羅蜜！」",
    "T25n1509_033:0303c26_2": "【論】是六種心惡故，能障蔽六波羅蜜門。",
    "T25n1509_033:0303c27_3": "如菩薩行布施時，若有慳心起，令布施不清淨，所謂不能以好物施；若與好物，不能多與；若與外物，則不能內施；若能內施，不能盡與；皆由慳心故。",
    "T25n1509_033:0304a01_4": "菩薩行般若波羅蜜，知一切法無我、無我所，諸法皆空，如夢、如幻；以身、頭、目、骨髓布施，如施草木。",
    "T25n1509_033:0304a04_5": "是菩薩雖未得道，欲常不起是慳心，當學般若波羅蜜。",
    "T25n1509_033:0304a05_6": "諸餘人離欲得道故，不生破戒心。",
    "T25n1509_033:0304a06_7": "菩薩行般若波羅蜜故，不見破戒事。",
    "T25n1509_033:0304a07_8": "所以者何？",
    "T25n1509_033:0304a07_9": "戒為一切諸善功德住處，譬如地為一切萬物所依止處；破戒尚不得餘道，何況阿耨多羅三藐三菩提！",
    "T25n1509_033:0304a09_10": "以是故，不生破戒心。",
    "T25n1509_033:0304a10_11": "復作是念：「菩薩法者，安樂眾生，若破戒者，惱亂一切。」",
    "T25n1509_033:0304a11_12": "以是故，菩薩不生破戒心，何況破戒！",
    "T25n1509_033:0304a12_13": "小乘及諸凡夫尚不應生瞋恚心，何況菩薩發阿耨多羅三藐三菩提意！",
    "T25n1509_033:0304a14_14": "身為苦器，法自受惱；譬如犯罪之人，自致刑戮，自作自受，不應怨人。",
    "T25n1509_033:0304a15_15": "但當自護其心，不令起惡！",
    "T25n1509_033:0304a16_16": "譬如人遭惡風雨寒熱，亦無所瞋。",
    "T25n1509_033:0304a17_17": "復作是念：「菩薩求佛，以大悲為本，若懷瞋恚，則喪志願。",
    "T25n1509_033:0304a18_18": "瞋恚之人，尚不得世間樂，何況道樂！",
    "T25n1509_033:0304a19_19": "瞋恚之人，自不得樂，何能以樂與人！」",
    "T25n1509_033:0304a20_20": "懈怠之人，世間勝事尚不能成，何況阿耨多羅三藐三菩提！",
    "T25n1509_033:0304a21_21": "譬如鑽火數息，無得火期。",
    "T25n1509_033:0304a22_22": "散亂之心，譬如風中然燈，雖有光明，不能照物；亂心中智慧，亦復如是。",
    "T25n1509_033:0304a24_23": "智慧是一切善法根本，若欲成就是智，先當攝心，然後可成。",
    "T25n1509_033:0304a25_24": "譬如狂醉之人，自利他利、好醜之事，都不覺知；散亂之心亦如是，世間好事，尚不能善知，何況出世間法！",
    "T25n1509_033:0304a28_25": "愚癡人心，一切成敗事，皆不能及，何況微妙深義！",
    "T25n1509_033:0304a29_26": "譬如無目之人，或墜溝坑，或入非道；無智之人亦復如是，無智慧眼故，受著邪法，不受正見。",
    "T25n1509_033:0304b02_27": "如是之人，世間近事尚不能成，何況阿耨多羅三藐三菩提！",
    "T25n1509_033:0304b04_0": "菩薩行般若波羅蜜力故，能障是六蔽，淨六波羅蜜。",
    "T25n1509_033:0304b05_1": "以是故說：「若欲不起六蔽，當學般若波羅蜜。」",
    "T25n1509_033:0304b07_0": "【經】「復次，舍利弗！",
    "T25n1509_033:0304b07_1": "菩薩摩訶薩欲使一切眾生立於布施福處、持戒福處、修定福處、勸導福處，欲令眾生立於財福、法福處，當學般若波羅蜜！」",
    "T25n1509_033:0304b10_2": "【論】問曰：云何名為「福處」？",
    "T25n1509_033:0304b10_3": "答曰：阿毘曇言：「福」者，善有漏身、口、意業。",
    "T25n1509_033:0304b11_4": "復有人言：不隱沒無記是。",
    "T25n1509_033:0304b12_5": "所以者何？",
    "T25n1509_033:0304b12_6": "善有漏業因緣果報故，得是不隱沒無記福。",
    "T25n1509_033:0304b13_7": "是果報亦名為福，如世間人說：「能成大事，多所成辦，是名福德人。」",
    "T25n1509_033:0304b15_8": "是福略說三種：布施、持戒、修定。",
    "T25n1509_033:0304b16_9": "何等是布施？",
    "T25n1509_033:0304b16_10": "有人以衣服、臥具、飲食、花香、瓔珞等與人，是名布施。",
    "T25n1509_033:0304b17_11": "問曰：飲食等物，便是布施？",
    "T25n1509_033:0304b18_12": "為更有布施？",
    "T25n1509_033:0304b18_13": "答曰：飲食等物非布施，以飲食等物與時，心中生法名捨，與慳心相違，是名布施福德。",
    "T25n1509_033:0304b20_14": "是或有漏，或無漏；常是善；心數法，心相應，隨心行，共心生；無色無形；能作緣；業相應，隨業行，業共生；非先業果報；得修、行修；慧證、身證；凡夫人得，亦聖人得。",
    "T25n1509_033:0304b24_15": "有人言：是捨法相應思，是名布施福德。",
    "T25n1509_033:0304b25_16": "所以者何？",
    "T25n1509_033:0304b25_17": "業能生果報故。",
    "T25n1509_033:0304b25_18": "思即是業；身口不名為業，從思生故得名業。",
    "T25n1509_033:0304b26_19": "此布施有二種：一者、淨，二者、不淨。",
    "T25n1509_033:0304b27_20": "不淨者，直施而已；或畏失財故與；或惡訶罵故與；或無用故與；或親愛故與；或為求勢故與，以施故多致勢援；或死急故與；或求善名譽故與；或求與貴勝齊名故與；或妬嫉故與；或憍慢故與——小人愚賤尚施，我為貴重大人，云何不與？",
    "T25n1509_033:0304c04_21": "或為呪願福德故與；或求吉除凶故與；或求入伴儻故與；或不一心、不恭敬、輕賤受者而與。",
    "T25n1509_033:0304c06_22": "如是種種因緣，為今世事故施，與淨相違，名為不淨。",
    "T25n1509_033:0304c07_23": "淨施者，如經中說：治心故施，莊嚴意故施，為得第一利故施，生清淨心，能分別為助涅槃故施。",
    "T25n1509_033:0304c09_24": "譬如新花未萎，色好且香；淨心布施，亦復如是。",
    "T25n1509_033:0304c11_0": "如說諸天不淨心布施者，宮殿光明薄少；若淨心布施者，宮殿光明增廣。",
    "T25n1509_033:0304c12_1": "此布施業，雖過去乃至千萬世中不失，譬如券要。",
    "T25n1509_033:0304c13_2": "問曰：此布施福云何增長？",
    "T25n1509_033:0304c14_3": "答曰：應時施故，得福增長。",
    "T25n1509_033:0304c15_4": "如經說：飢餓時施，得福增多；或遠行來時，若曠路險道中施，若常施不斷，或時常念施，故施福增廣。",
    "T25n1509_033:0304c17_5": "如六念中「念捨」說。",
    "T25n1509_033:0304c17_6": "若大施故得福多，若施好人，若施佛，若施者、受者清淨故，若決定心施，若自以力致財施，若隨所有多少能盡施，若交以物施，若以園田使人等施。",
    "T25n1509_033:0304c21_7": "如是布施，唯有菩薩能以深心行之。",
    "T25n1509_033:0304c22_8": "如韋羅摩菩薩，十二年布施已，莊飾乳牛、七寶鉢及婇女，各有八萬四千，及諸餘物飲食之屬，不可勝數。",
    "T25n1509_033:0304c24_9": "又如須帝[(匕/示)*(入/米)]拏菩薩，下善勝白象，施與怨家，入在深山；以所愛二子施十二醜婆羅門；復以妻及眼施化婆羅門。",
    "T25n1509_033:0304c27_10": "爾時，地為大動，天為雷震，空中雨花。",
    "T25n1509_033:0304c28_11": "又如薩婆達多王，自縛其身，施婆羅門。",
    "T25n1509_033:0304c29_12": "如尸毘王為一鴿故，自持其身，以代鴿肉。",
    "T25n1509_033:0305a01_13": "又如菩薩曾為兔身，自炙其肉，施與仙人。",
    "T25n1509_033:0305a02_14": "如是等，《菩薩本生經》中所說。",
    "T25n1509_033:0305a03_0": "復有聲聞人布施。",
    "T25n1509_033:0305a03_1": "如須彌陀比丘尼與二同學，為迦那伽牟尼佛作精舍，於無數千萬世受轉輪聖王及天王福。",
    "T25n1509_033:0305a05_2": "如施婆羅門持一瓶酪施僧，世世受樂，今得阿羅漢，諸受樂中受樂第一。",
    "T25n1509_033:0305a07_3": "如末利夫人供養須菩提故，得今世果報，為波斯尼示王后。",
    "T25n1509_033:0305a08_4": "如尸婆供養迦栴延故，得今世果報，為栴陀波周陀王后。",
    "T25n1509_033:0305a10_5": "如欝伽陀居士供養舍利弗等五百阿羅漢故，即日得果報；五百賈客得其餘食，人人以珠瓔珞與之，卒得大富，遂號卒伽陀。",
    "T25n1509_033:0305a13_6": "如是等布施，得今世果報。",
    "T25n1509_033:0305a14_7": "當知布施論議，說不可盡。",
    "T25n1509_033:0305a14_8": "「持戒福處」者，佛說五戒福者是。",
    "T25n1509_033:0305a15_9": "問曰：云何殺罪相？",
    "T25n1509_033:0305a15_10": "答曰：知是眾生，故奪命得殺罪，非不故；安隱快心得殺罪，非散亂狂心；奪命得殺罪，非作瘡；死已得殺罪，非未死；身業是殺罪，非口殺；身作是殺罪，非但心生。",
    "T25n1509_033:0305a19_11": "如是等罪，止不作，是初戒善相。",
    "T25n1509_033:0305a20_12": "或有人言：謂是不隱沒無記；或欲界繫，或不繫；是非心、非心數法，非心相應，非隨心行；或共心生，或不共心生；非業相應，非隨業行；或共業生，或不共業生；非先業果報；得修、行修；身證、慧證；或思惟斷，或不斷；離欲界欲時得斷知；凡夫、聖人共有。",
    "T25n1509_033:0305a26_13": "是名說不殺生戒相。",
    "T25n1509_033:0305a26_14": "餘戒亦如是隨義分別。",
    "T25n1509_033:0305a27_15": "諸戒讚歎論議，如「尸羅波羅蜜」中說。",
    "T25n1509_033:0305a28_16": "「修定福處」者，雖經中說修慈是修定福，亦說有漏禪定能生果報者，總名修定福。",
    "T25n1509_033:0305b01_17": "以欲界多瞋多亂故，先說慈心為修定福。",
    "T25n1509_033:0305b02_18": "得慈方便，願與眾生樂，後實見受樂，是心相應法，名為慈法。",
    "T25n1509_033:0305b03_19": "是法或色界繫、或不繫，是為真慈；是方便慈，欲界繫。",
    "T25n1509_033:0305b04_20": "常隨心行，隨心生；無形無對；能緣法；非業，業相應，而隨業行，共業生，非先業果報；得修、行修；身證、慧證；或思惟斷，或不斷；離色界欲時得斷知；有覺有觀，亦無覺有觀，亦無覺無觀；或有喜，或無喜；或有息，或無息；亦凡夫人，亦聖人；或樂受相應，或不苦不樂受相應。",
    "T25n1509_033:0305b10_21": "先緣得解相，後緣實義。",
    "T25n1509_033:0305b11_22": "根本四禪中，亦過四禪；依止四禪得者，牢固有力。",
    "T25n1509_033:0305b12_23": "慈應言「親愛」，無怨無諍故，名為「親愛」；能緣無量眾生故，名為「無量」；能利益眾生，能離欲故，名為「梵行」。",
    "T25n1509_033:0305b14_24": "慈心餘論議，如「四無量」中說。",
    "T25n1509_033:0305b15_25": "問曰：修定福中，佛何以但說慈心，不說餘？",
    "T25n1509_033:0305b16_26": "答曰：四無量中，慈心能生大福德。",
    "T25n1509_033:0305b17_27": "悲心憂愁故，捨福德；喜心自念功德故，福德不深；捨心放捨，故福亦少。",
    "T25n1509_033:0305b18_28": "復次，佛說慈心有五利，不說餘。",
    "T25n1509_033:0305b19_29": "何等五？",
    "T25n1509_033:0305b19_30": "一者、刀不傷，二者、毒不害，三者、火不燒，四者、水不沒，五者、於一切瞋怒惡害眾生中，見皆歡喜。",
    "T25n1509_033:0305b22_31": "悲心等三事不爾，以是故說「修定福為慈」；餘者隨從，及諸能生果報有漏定。",
    "T25n1509_033:0305b23_32": "「勸導福處」者，若比丘不能坐禪、不能誦經，教化勸導修立福德。",
    "T25n1509_033:0305b25_33": "或有比丘能坐禪、誦經，見諸比丘衣食乏少，力能引致，亦行勸導。",
    "T25n1509_033:0305b27_0": "及諸菩薩憐愍眾生故，以福德因緣勸化之。",
    "T25n1509_033:0305b28_1": "又出家人，若自求財，於戒有失，是故勸導以為因緣。",
    "T25n1509_033:0305b29_2": "「財福」者，衣服、飲食，臥具、醫藥，金銀、車馬、田宅等。",
    "T25n1509_033:0305c01_3": "問曰：上言「布施福處」，此言「財福」，有何等異？",
    "T25n1509_033:0305c02_4": "答曰：布施者，總攝一切施：財施、法施，俗施、道施；今欲分別法施、財施。",
    "T25n1509_033:0305c04_0": "法施者，如佛以大慈故，初轉法輪，無量眾生得道；後舍利弗逐佛轉法輪；餘諸聖人雖非轉法輪，亦為眾生說法得道，亦名法施。",
    "T25n1509_033:0305c07_1": "復有遍吉菩薩，觀世音、得大勢、文殊師利、彌勒菩薩等，以二種神通力：果報神通，修得神通，住是中，以福德、方便力、光明、神足等，種種因緣開度眾生，亦名法施。",
    "T25n1509_033:0305c10_2": "諸辟支佛飛騰虛空而說一偈，引導眾生，令殖善根，亦名法施。",
    "T25n1509_033:0305c12_3": "又佛弟子未得聖道者，坐禪、誦經，不壞諸法相，教化弟子，皆名法施。",
    "T25n1509_033:0305c14_0": "如是等種種，名為法施相。",
    "T25n1509_033:0305c14_1": "以是故說：「菩薩欲立眾生於六種施福者，當學般若波羅蜜。」",
    "T25n1509_033:0305c17_0": "【經】「復次，舍利弗！",
    "T25n1509_033:0305c17_1": "菩薩摩訶薩欲得五眼者，當學般若波羅蜜！」",
    "T25n1509_033:0305c18_2": "【論】何等五？",
    "T25n1509_033:0305c18_3": "肉眼、天眼、慧眼、法眼、佛眼。",
    "T25n1509_033:0305c19_4": "肉眼，見近不見遠，見前不見後，見外不見內，見晝不見夜，見上不見下；以此礙故，求天眼。",
    "T25n1509_033:0305c21_5": "得是天眼，遠近皆見，前後、內外，晝夜、上下，悉皆無礙。",
    "T25n1509_033:0305c22_6": "是天眼見和合因緣生假名之物，不見實相，所謂空、無相、無作，無生、無滅，如前，中、後亦爾；為實相故，求慧眼。",
    "T25n1509_033:0305c25_7": "得慧眼，不見眾生，盡滅一異相，捨離諸著，不受一切法，智慧自內滅，是名慧眼。",
    "T25n1509_033:0305c27_8": "但慧眼不能度眾生！",
    "T25n1509_033:0305c27_9": "所以者何？",
    "T25n1509_033:0305c27_10": "無所分別故，以是故求法眼。",
    "T25n1509_033:0305c28_11": "法眼令是人行是法，得是道，知一切眾生各各方便門，令得道證。",
    "T25n1509_033:0306a01_12": "法眼不能遍知度眾生方便道，以是故求佛眼。",
    "T25n1509_033:0306a02_13": "佛眼無事不知，覆障雖密，無不見知；於餘人極遠，於佛至近；於餘幽闇，於佛顯明；於餘為疑，於佛決定；於餘微細，於佛為麁；於餘甚深，於佛甚淺。",
    "T25n1509_033:0306a05_14": "是佛眼，無事不聞，無事不見，無事不知，無事為難，無所思惟；一切法中，佛眼常照。",
    "T25n1509_033:0306a07_15": "後品五眼義中，當廣說。",
    "T25n1509_033:0306a09_0": "【經】「菩薩摩訶薩欲以天眼見十方如恒河沙等世界中諸佛，欲以天耳聞十方諸佛所說法，欲知諸佛心，當學般若波羅蜜！」",
    "T25n1509_033:0306a11_1": "【論】天眼法所見，不過三千大千世界；今以般若波羅蜜力，故見十方恒河沙等國中諸佛。",
    "T25n1509_033:0306a13_2": "所以者何？",
    "T25n1509_033:0306a14_3": "般若波羅蜜中，無近無遠、無所罣礙故。",
    "T25n1509_033:0306a15_4": "問曰：如《般舟經》說：以般舟三昧力故，雖未得天眼而能見十方現在諸佛；此菩薩以天眼故，見十方諸佛，有何等異？",
    "T25n1509_033:0306a17_5": "答曰：此天眼，不隱沒無記。",
    "T25n1509_033:0306a18_6": "般舟三昧，離欲人、未離欲人俱得；天眼但是離欲人得。",
    "T25n1509_033:0306a19_7": "般舟三昧，憶想分別，常修常習故見；天眼修神通，得色界四大造色眼，四邊得遍明相，是為差別。",
    "T25n1509_033:0306a22_0": "天眼功易，譬如日出，見色不難；三昧功難，如夜然燈，見色不易。",
    "T25n1509_033:0306a23_1": "天耳亦如是。",
    "T25n1509_033:0306a23_2": "「知諸佛心」者。",
    "T25n1509_033:0306a24_3": "問曰：如上地鈍根，不能知下地利根心；菩薩，一佛心尚不應知，何況恒河沙等十方諸佛心？",
    "T25n1509_033:0306a26_4": "答曰：以佛神力故令菩薩知。",
    "T25n1509_033:0306a27_5": "如經說：「一切眾生無知佛心者，若佛以神力令知，乃至蜫虫亦能知。」",
    "T25n1509_033:0306a28_6": "以是故佛以神力故，令菩薩知佛心。",
    "T25n1509_033:0306a29_7": "復次，般若波羅蜜無礙相，麁細、深淺、愚聖，都無差別。",
    "T25n1509_033:0306b01_8": "諸佛心如、菩薩心如，一如無異；菩薩隨是如故，能知諸佛心。",
    "T25n1509_033:0306b03_9": "復次，希有難事，不應知而知。",
    "T25n1509_033:0306b03_10": "以是故言：「欲得是者，當學般若波羅蜜。」",
    "T25n1509_033:0306b05_0": "【經】「欲聞十方諸佛所說法，聞已乃至阿耨多羅三藐三菩提不忘者，當學般若波羅蜜！」",
    "T25n1509_033:0306b07_0": "【論】問曰：一佛所說，猶尚難持，何況無量諸佛所說，欲憶而不忘？",
    "T25n1509_033:0306b08_1": "答曰：菩薩以聞持陀羅尼力故能受，堅憶念陀羅尼力故不忘。",
    "T25n1509_033:0306b10_0": "復次，此中說：以般若波羅蜜力，畢竟清淨無所著。",
    "T25n1509_033:0306b11_1": "譬如大海，含受眾流；菩薩從十方諸佛所聞法，以般若波羅蜜器大故，能受無量法，持而不忘。",
    "T25n1509_033:0306b13_2": "復次，是般若波羅蜜，不可譬喻如虛空。",
    "T25n1509_033:0306b14_3": "如劫燒盡已，大雨彌滿，是雨除虛空更無處能受；十方諸佛說法雨，從佛口出，除行般若波羅蜜菩薩，更無能受者。",
    "T25n1509_033:0306b17_4": "以是故言：「欲聞十方諸佛說法，當學般若波羅蜜。」",
    "T25n1509_033:0306b19_0": "大智度論釋初品中見一切佛世界義",
    "T25n1509_033:0306b20_0": "第五十一之一",
    "T25n1509_033:0306b21_0": "【經】「復次，舍利弗！",
    "T25n1509_033:0306b21_1": "菩薩摩訶薩欲見過去、未來諸佛世界，及見現在十方諸佛世界，當學般若波羅蜜！」",
    "T25n1509_033:0306b23_2": "【論】問曰：若見十方佛，則已見世界，今何以復說「欲見世界」？",
    "T25n1509_033:0306b24_3": "答曰：菩薩未深入禪定，若見十方世界山河、草木，心則散亂；故但觀諸佛，如「念佛義」中說。",
    "T25n1509_033:0306b26_4": "行者但觀諸佛，不觀土地、山河、樹木；得禪定力已，隨意廣觀。",
    "T25n1509_033:0306b28_5": "復次，諸清淨佛國難見，故言：「欲見諸佛國，當學般若波羅蜜。」",
    "T25n1509_033:0306b29_6": "又一佛有無量百千種世界，如先說：有嚴淨、有不嚴淨、有雜；有畢竟清淨世界難見故，以般若波羅蜜力，乃能得見。",
    "T25n1509_033:0306c03_7": "譬如天子聽正殿，則外人可見；內殿深宮，無能見者。",
    "T25n1509_033:0306c04_8": "問曰：十方現在世界可見，過去、未來諸佛世界，云何得見？",
    "T25n1509_033:0306c06_9": "答曰：菩薩有見過去、未來三昧，入是三昧已，見過去、未來事，如夢中所見。",
    "T25n1509_033:0306c08_10": "復次，菩薩有不滅際三昧，入是三昧已，不見諸佛有滅者。",
    "T25n1509_033:0306c09_11": "問曰：此二法非眼，云何能見？",
    "T25n1509_033:0306c10_12": "答曰：此是智慧，假名為眼；如轉法輪中，於四諦中得眼、智、明、覺。",
    "T25n1509_033:0306c11_13": "復次，菩薩見十方現在佛世界，定知過去、未來諸佛世界亦爾。",
    "T25n1509_033:0306c13_14": "所以者何？",
    "T25n1509_033:0306c13_15": "一切諸佛功德同故，是事如先說。",
    "T25n1509_033:0306c14_16": "復次，是般若波羅蜜中，如現在、過去、未來等無異，一如、一法性故，以是故不應難。",
    "T25n1509_033:0306c16_0": "【經】「復次，舍利弗！",
    "T25n1509_033:0306c16_1": "菩薩摩訶薩欲聞十方諸佛所說十二部經：修多羅、祇夜、受記經、伽陀、優陀那、因緣經、阿波陀那、如是語經、本生經、廣經、未曾有經、論議經，諸聲聞等聞與不聞，盡欲誦受持者，當學般若波羅蜜！」",
    "T25n1509_033:0306c21_0": "【論】先說「盡欲聞十方諸佛所說法者，當學般若波羅蜜」，所說法者，即此十二部經。",
    "T25n1509_033:0306c22_1": "諸經中直說者，名「修多羅」，所謂四阿含、諸摩訶衍經，及二百五十戒經；出三藏外亦有諸經，皆名「修多羅」。",
    "T25n1509_033:0306c25_2": "諸經中偈，名「祇夜」。",
    "T25n1509_033:0306c25_3": "眾生九道中受記，所謂三乘道、六趣道。",
    "T25n1509_033:0306c26_4": "此人經爾所阿僧祇劫，當作佛，若記爾所歲當作佛；記聲聞人今世、後世得道；記辟支佛但後世得道；記餘六道，亦皆後世受報。",
    "T25n1509_033:0306c29_5": "諸佛法，欲與眾生受記，先皆微笑，無量種光從四牙中出，所謂青、黃、赤、白、縹、紫等。",
    "T25n1509_033:0307a02_6": "從上二牙出者，光照三惡道。",
    "T25n1509_033:0307a03_7": "從其光明演無量法，說一切作法無常，一切法無我，安隱涅槃。",
    "T25n1509_033:0307a04_8": "眾生得遇斯光、聞說法者，身心安樂，得生人中、天上，從是因緣皆得畢苦。",
    "T25n1509_033:0307a06_9": "從下二牙出者，上照人天，乃至有頂禪。",
    "T25n1509_033:0307a07_10": "若聾盲、瘖瘂、狂病，皆得除愈。",
    "T25n1509_033:0307a08_11": "六欲天人及阿修羅受五欲樂，遇佛光明，聞說法聲，皆厭患欲樂，身心安隱。",
    "T25n1509_033:0307a10_12": "色界諸天受禪定樂時，遇佛光明，聞說法聲，亦生厭患，來詣佛所。",
    "T25n1509_033:0307a11_13": "此諸光明，復至十方，遍照六道，作佛事已，還繞身七匝。",
    "T25n1509_033:0307a13_0": "若記地獄，光從足下入；若記畜生，光從[蹲-酋+(十/田/ㄙ)]入；若記餓鬼，光從髀入；若記人道，光從齊入；若記天道，光從胸入；若記聲聞，光從口入；若記辟支佛，光從眉間相入；若記得佛，光從頂入。",
    "T25n1509_033:0307a17_1": "若欲受記，先現此相，然後阿難等諸弟子發問。",
    "T25n1509_033:0307a18_2": "一切偈名「祇夜」，六句、三句、五句，句多少不定，亦名祇夜，亦名「伽陀」。",
    "T25n1509_033:0307a20_3": "「優陀那」者，名有法佛必應說而無有問者，佛略開問端。",
    "T25n1509_033:0307a21_4": "如佛在舍婆提、毘舍佉堂上，陰地經行，自說優陀那，所謂「無我、無我所，是事善哉！」",
    "T25n1509_033:0307a23_5": "爾時一比丘合掌白佛言：「世尊！",
    "T25n1509_033:0307a24_6": "云何無我、無我所，是事善哉？」",
    "T25n1509_033:0307a24_7": "佛告比丘：「凡夫人未得無漏道，顛倒覆心故，於無我、無我所，心大驚怖。",
    "T25n1509_033:0307a26_8": "若佛及佛弟子聞好法者，歡喜奉行，無顛倒故，不復更作。」",
    "T25n1509_033:0307a28_9": "如是等，《雜阿含》中廣說。",
    "T25n1509_033:0307a28_10": "又如〈般若波羅蜜品〉中，諸天子讚須菩提所說：「善哉！",
    "T25n1509_033:0307a29_11": "善哉！",
    "T25n1509_033:0307a29_12": "希有，世尊！",
    "T25n1509_033:0307b01_13": "難有，世尊！」",
    "T25n1509_033:0307b01_14": "是名優陀那。",
    "T25n1509_033:0307b01_15": "又如佛涅槃後，諸弟子抄集要偈，諸無常偈等作無常品，乃至婆羅門偈等作婆羅門品，亦名優陀那。",
    "T25n1509_033:0307b04_0": "諸有集眾妙事，皆名優陀那。",
    "T25n1509_033:0307b04_1": "如是等名優陀那經相。",
    "T25n1509_033:0307b05_2": "「尼陀那」者，說諸佛法本起因緣，佛何因緣說此事：修多羅中，有人問故，為說是事；毘尼中，有人犯是事，故結是戒。",
    "T25n1509_033:0307b07_3": "一切佛語緣起事，皆名尼陀那。",
    "T25n1509_033:0307b08_4": "「阿波陀那」者，與世間相似柔軟淺語；如《中阿含》中《長阿波陀那經》，《長阿含》中《大阿波陀那》；《毘尼》中億耳阿波陀那，二十億阿波陀那；《解二百五十戒經》中欲阿波陀那一部；菩薩阿波陀那出一部。",
    "T25n1509_033:0307b12_5": "如是等無量阿波陀那。",
    "T25n1509_033:0307b13_6": "「如是語經」者，有二種：一者、結句，言：「我先許說者，今已說竟。」",
    "T25n1509_033:0307b14_7": "二者，三藏、摩訶衍外，更有經名「一目多迦」；有人言「目多迦」。",
    "T25n1509_033:0307b16_8": "目多迦名出三藏及摩訶衍。",
    "T25n1509_033:0307b16_9": "何等是？",
    "T25n1509_033:0307b16_10": "如佛說：淨飯王強令出家作佛弟子者，佛選擇五百人堪任得道者，將至舍婆提。",
    "T25n1509_033:0307b18_11": "所以者何？",
    "T25n1509_033:0307b19_12": "以其未離欲，若近親里，恐其破戒故，將至舍婆提，令舍利弗、目乾連等教化之；初夜、後夜專精不睡，勤修精進，故得道；得道已，佛還將至本生國。",
    "T25n1509_033:0307b22_13": "一切諸佛法，還本國時，與大會諸天眾俱住迦毘羅婆仙人林中。",
    "T25n1509_033:0307b24_14": "此林去迦毘羅婆城五十里，是諸釋遊戲園。",
    "T25n1509_033:0307b25_15": "此諸釋子比丘處舍婆提時，初夜、後夜專精不睡，故以夜為長；從林中來，入城乞食，覺道里長遠。",
    "T25n1509_033:0307b27_16": "爾時，佛知其心。",
    "T25n1509_033:0307b27_17": "有一師子來禮佛足，在一面住。",
    "T25n1509_033:0307b28_18": "佛以是三因緣，故說偈：　「不寐夜長，　　疲惓道長，　　愚生死長，　　莫知正法！」",
    "T25n1509_033:0307c03_0": "佛告比丘：「汝未出家時，其心放逸多睡眠故，不覺夜長；今初夜、後夜，專精求道，減省睡眠故，覺夜大長。",
    "T25n1509_033:0307c05_1": "此迦毘羅婆林，汝本駕乘遊戲，不覺為遠；今著衣持鉢，步行疲極，故覺道長。",
    "T25n1509_033:0307c07_2": "是師子，鞞婆尸佛時作婆羅門師，見佛說法，來至佛所。",
    "T25n1509_033:0307c08_3": "爾時，大眾以聽法故，無共語者，即生惡念，發惡罵言：『此諸禿輩，與畜生何異！",
    "T25n1509_033:0307c10_4": "不別好人，不知言語！』",
    "T25n1509_033:0307c11_0": "以是惡口業故，從鞞婆尸佛乃至今日，九十一劫，常墮畜生中；此人爾時即應得道，以愚癡故，自作生死長久；今於佛所心清淨故，當得解脫。」",
    "T25n1509_033:0307c14_1": "如是等經，名為「出因緣」。",
    "T25n1509_033:0307c14_2": "於何處出？",
    "T25n1509_033:0307c15_3": "於三藏、摩訶衍中出，故名為「出」。",
    "T25n1509_033:0307c15_4": "云何名因緣？",
    "T25n1509_033:0307c16_5": "是三事之本，名為「因緣經」。",
    "T25n1509_033:0307c16_6": "「本生經」者，昔者菩薩曾為師子，在林中住，與一獼猴共為親友。",
    "T25n1509_033:0307c18_7": "獼猴以二子寄於師子。",
    "T25n1509_033:0307c19_0": "時有鷲鳥，飢行求食，值師子睡，故取猴子而去，住於樹上。",
    "T25n1509_033:0307c20_1": "師子覺已，求猴子不得，見鷲持在樹上，而告鷲言：「我受獼猴寄託二子，護之不謹，令汝得去，孤負言信，請從汝索；我為獸中之王，汝為鳥中之主，貴勢同等，宜以相還！」",
    "T25n1509_033:0307c24_2": "鷲言：「汝不知時，吾今飢乏，何論同異！」",
    "T25n1509_033:0307c25_3": "師子知其叵得，自以利爪摑其脇肉，以貿猴子。",
    "T25n1509_033:0307c26_4": "又過去世時，人民多病黃白痿熱；菩薩爾時身為赤魚，自以其肉施諸病人，以救其疾。",
    "T25n1509_033:0307c28_5": "又昔菩薩作一鳥身，在林中住，見有一人入於深水非人行處，為水神所羂。",
    "T25n1509_033:0308a01_6": "水神羂法，著不可解；鳥知解法，至香山中取一藥草，著其羂上，繩即爛壞，人得脫去。",
    "T25n1509_033:0308a03_7": "如是等無量本生，多有所濟，是名「本生經」。",
    "T25n1509_033:0308a04_8": "「廣經」者，名摩訶衍，所謂《般若波羅蜜經》、《六波羅蜜經》、《華首經》、《法華經》、《佛本起因緣經》、《雲經》、《法雲經》、《大雲經》。",
    "T25n1509_033:0308a06_9": "如是等無量阿僧祇諸經，為得阿耨多羅三藐三菩提故說。",
    "T25n1509_033:0308a08_10": "「毘佛略(呂夜反，秦言未曾有)經」，如佛現種種神力，眾生怪未曾有，所謂佛生時，身放大光明，照三千大千世界及幽闇之處，復照十方無量諸佛三千大千世界。",
    "T25n1509_033:0308a11_11": "是時於佛母前，有清淨好池，以浴菩薩；梵王執蓋，帝釋洗身，二龍吐水。",
    "T25n1509_033:0308a13_12": "又生時，不須扶持而行七步，足跡之處，皆有蓮華，而發是言：「我是度一切眾生老病死者！」",
    "T25n1509_033:0308a15_13": "地大震動，天雨眾花，樹出音聲，作天伎樂。",
    "T25n1509_033:0308a16_14": "如是等無量希有事，是名未曾有經。",
    "T25n1509_033:0308a17_15": "「論議經」者，答諸問者，釋其所以。",
    "T25n1509_033:0308a17_16": "又復廣說諸義。",
    "T25n1509_033:0308a18_17": "如佛說四諦。",
    "T25n1509_033:0308a18_18": "何等是四？",
    "T25n1509_033:0308a18_19": "所謂四聖諦。",
    "T25n1509_033:0308a19_20": "何等是四？",
    "T25n1509_033:0308a19_21": "所謂苦、集、滅、道聖諦。",
    "T25n1509_033:0308a19_22": "是名「論議」。",
    "T25n1509_033:0308a20_23": "何等為苦聖諦？",
    "T25n1509_033:0308a20_24": "所謂生苦等八種苦。",
    "T25n1509_033:0308a20_25": "何等是生苦？",
    "T25n1509_033:0308a21_26": "所謂諸眾生各各生處，是中受苦。",
    "T25n1509_033:0308a22_0": "如是等問答，廣解其義，是名「優波提舍」。",
    "T25n1509_033:0308a22_1": "如摩訶衍中，佛說六波羅蜜。",
    "T25n1509_033:0308a23_2": "何等六？",
    "T25n1509_033:0308a23_3": "所謂檀波羅蜜乃至般若波羅蜜。",
    "T25n1509_033:0308a24_4": "何等是檀波羅蜜？",
    "T25n1509_033:0308a24_5": "檀波羅蜜有二種：一者、具足，二者、不具足。",
    "T25n1509_033:0308a25_6": "何等是具足？",
    "T25n1509_033:0308a26_7": "與般若波羅蜜和合，乃至十住菩薩所得，是名具足。",
    "T25n1509_033:0308a27_8": "不具足者，初發菩薩心，未得無生忍法、未與般若波羅蜜和合，是名不具足。",
    "T25n1509_033:0308a29_9": "乃至禪波羅蜜，亦如是。",
    "T25n1509_033:0308a29_10": "般若波羅蜜具足者，有方便力；未具足者，無方便力。",
    "T25n1509_033:0308b01_11": "復次，佛所說論議經，及摩訶迦栴延所解修多羅，乃至像法凡夫人如法說者，亦名「優波提舍」。",
    "T25n1509_033:0308b04_12": "聲聞所不聞者，佛獨與菩薩說法，無諸聲聞聽者。",
    "T25n1509_033:0308b05_13": "又佛以神通力，變身無數，遍至十方一乘世界說法。",
    "T25n1509_033:0308b06_14": "又復佛為欲天、色天說法，無諸弟子，故不得聞。",
    "T25n1509_033:0308b07_15": "問曰：諸六通阿羅漢，若佛說時，雖不在坐，以天耳、天眼可得見聞，若以宿命通并知過去事，何以不聞？",
    "T25n1509_033:0308b10_16": "答曰：諸聲聞神通力所不及處，是故不聞。",
    "T25n1509_033:0308b11_17": "復次，佛為諸大菩薩說《不可思議解脫經》，舍利弗、目連在佛左右而不得聞，以不種是聞大乘行法因緣故。",
    "T25n1509_033:0308b13_18": "譬如坐禪人入一切處定中，能使一切皆水皆火，而餘人不見；如《不可思議解脫經》中廣說。",
    "T25n1509_033:0308b16_0": "「盡欲受持」者，聞而奉行為「受」，久久不失為「持」。",
    "T25n1509_033:0308b17_1": "◎大智度論卷第三十三"
}