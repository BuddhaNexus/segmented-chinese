{
    "T09n0278_005:0421c02_0": "大方廣佛華嚴經卷第五",
    "T09n0278_005:0421c04_0": "東晉天竺三藏佛馱跋陀羅譯",
    "T09n0278_005:0421c05_0": "四諦品第四之二",
    "T09n0278_005:0421c06_0": "「◎諸佛子！",
    "T09n0278_005:0421c06_1": "饒益世界如是等四諦名有四十億百千那由他，隨諸眾生所應調伏，作如是說。",
    "T09n0278_005:0421c08_2": "「諸佛子！",
    "T09n0278_005:0421c08_3": "如娑婆世界所言苦諦者，於鮮少世界，或名惡逆心、或名不長慧、或名邪念、或名流轉、或名無慚愧、或名貪根、或名熾然、或名刺棘、或名火山、或名憂惱。",
    "T09n0278_005:0421c12_0": "所言苦集諦者，或名廣地、或名來起、或名遠智、或名眾惱、或名恐怖、或名放逸、或名大失、或名著處、或名無主、或名相續。",
    "T09n0278_005:0421c14_1": "所言苦滅諦者，或名具足滿、或名甘露、或名非我所、或名無主、或名虛妄斷、或名安樂住、或名無量、或名斷流、或名非趣、或名不二。",
    "T09n0278_005:0421c18_0": "所名苦滅道諦者，或名光明、或名堅實、或名知深義、或名正業、或名非生滅、或名非相續、或名淨導、或名正趣、或名淨方便、或名勝見。",
    "T09n0278_005:0421c21_1": "「諸佛子！",
    "T09n0278_005:0421c21_2": "鮮少世界如是等四諦名有四十億百千那由他，隨諸眾生所應調伏，作如是說。",
    "T09n0278_005:0421c23_3": "「諸佛子！",
    "T09n0278_005:0421c23_4": "如娑婆世界所名苦諦者，於知足世界，或名流轉、或名失利、或名染污障、或名重擔、或名惡形、或名內惡、或名非專到、或名害處、或名苦惱。",
    "T09n0278_005:0421c26_5": "所言苦集諦者，或名能持、或名方便、或名過時、或名非實法、或名無底、或名攝受、或名離戒、或名煩惱法、或名無量見、或名惡聚。",
    "T09n0278_005:0421c29_6": "所言苦滅諦者，或名壞身、或名不放逸、或名真實、或名等等、或名清淨、或名離生、或名離曲、或名無相、或名具足、或名不生。",
    "T09n0278_005:0422a03_7": "所言苦滅道諦者，或名境界言斷、或名功德聚、或名順義、或名廣方便、或名虛妄盡、或名住壽道、或名可稱數、或名正念、或名常道、或名解脫。",
    "T09n0278_005:0422a07_8": "「諸佛子！",
    "T09n0278_005:0422a07_9": "知足世界如是等四諦名有四十億百千那由他，隨諸眾生所應調伏，作如是說。",
    "T09n0278_005:0422a09_10": "「諸佛子！",
    "T09n0278_005:0422a09_11": "如娑婆世界所名苦諦者，於所求世界，或名害、或名坏瓶、或名我所、或名身趣、或名流轉、或名衰主、或名苦、或名輕飄、或名無味、或名來去。",
    "T09n0278_005:0422a12_12": "所名苦集諦者，或名行、或名憤毒、或名惡行、或名受枝、或名不起疾、或名雜毒、或名虛稱、或名離勝、或名熾然、或名驚駭。",
    "T09n0278_005:0422a15_13": "所名苦滅諦者，或名非聚、或名非處、或名妙藥、或名不可壞、或名不沒、或名不可量、或名大、或名覺枝、或名離染、或名障礙。",
    "T09n0278_005:0422a18_14": "所名苦滅道諦者，或名勝行、或名離欲、或名諦究竟、或名入深義、或名實究竟、或名淨現、或名持念、或名離障、或名救濟、或名勝枝。",
    "T09n0278_005:0422a22_0": "「諸佛子！",
    "T09n0278_005:0422a22_1": "所求世界如是等四諦名有四十億百千那由他，隨諸眾生所應調伏，作如是說。",
    "T09n0278_005:0422a24_2": "「諸佛子！",
    "T09n0278_005:0422a24_3": "如娑婆世界所名苦諦者，於解脫音世界，或名匿疵、或名眾生、或名依枝、或名壞勝、或名障礙、或名駛流、或名遠、或名藏、或名受、或名苦枝。",
    "T09n0278_005:0422a27_4": "所名苦集諦者，或名遏調伏、或名心趣、或名能縛、或名常念、或名彼邊、或名離修、或名虛妄、或名門、或名輕飄、或名隱覆。",
    "T09n0278_005:0422b01_5": "所言苦滅諦者，或名非處、或名無上勝、或名不還、或名滅諍、或名小、或名無害、或名善住、或名無盡、或名廣、或名無價等。",
    "T09n0278_005:0422b04_6": "所言苦滅道諦者，或名自見令見、或名摧敵、或名分別印、或名入相、或名難得、或名無量義、或名能起明、或名和合道、或名向不動、或名勝義。",
    "T09n0278_005:0422b08_7": "「諸佛子！",
    "T09n0278_005:0422b08_8": "解脫音世界如是等四諦名有四十億百千那由他，隨諸眾生所應調伏，作如是說。",
    "T09n0278_005:0422b10_9": "「諸佛子！",
    "T09n0278_005:0422b10_10": "如此娑婆世界及十方佛剎說四諦名，如是東方百千億不可量、不可數、不可思議、不可稱、無等、無邊、無分齊、不可說虛空、法界等一切世界中，說四諦名，各有四十億百千那由他，隨諸眾生所應調伏，作如是說。",
    "T09n0278_005:0422b15_11": "南、西、北方，四維，上、下，亦復如是。」",
    "T09n0278_005:0422b17_0": "大方廣佛華嚴經如來光明覺品第五",
    "T09n0278_005:0422b18_0": "爾時，世尊從兩足相輪放百億光明，遍照三千大千世界，百億閻浮提、百億弗婆提、百億拘伽尼、百億欝單越、百億大海、百億金剛圍山、百億菩薩生、百億菩薩出家、百億佛始成正覺、百億如來轉法輪、百億如來般泥洹、百億須彌山王、百億四天王天、百億三十三天、百億時天、百億兜率陀天、百億化樂天、百億他化樂天、百億梵天、百億光音天、百億遍淨天、百億果實天、百億色究竟天，此世界所有一切悉現。",
    "T09n0278_005:0422b27_1": "如此見佛坐蓮華藏師子座上，有十佛世界塵數菩薩眷屬圍遶，百億閻浮提亦復如是。",
    "T09n0278_005:0422b29_2": "以佛神力故，百億閻浮提皆見十方各有一大菩薩，各與十世界塵數菩薩眷屬俱，來詣佛所。",
    "T09n0278_005:0422c02_3": "所謂：文殊師利菩薩、覺首菩薩、財首菩薩、寶首菩薩、德首菩薩、目首菩薩、精進首菩薩、法首菩薩、智首菩薩、賢首菩薩。",
    "T09n0278_005:0422c05_4": "是諸菩薩所從來國，金色世界、樂色、華色、薝蔔華色、青蓮華色、金色、寶色、金剛色、玻瓈色、如實色世界。",
    "T09n0278_005:0422c07_5": "各於本國佛所，所謂：不動智佛、智慧火佛、淨智佛、具威儀智佛、明星智佛、究竟智佛、無上智佛、自在智佛、梵天智佛、伏怨智佛所，淨修梵行。",
    "T09n0278_005:0422c10_6": "爾時，文殊師利以偈頌曰：「若有知正覺，　　解脫離諸漏，　不著一切世，　　彼非淨道眼。",
    "T09n0278_005:0422c14_0": "　若有知如來，　　觀察無所有，　知法散滅相，　　彼人疾作佛。",
    "T09n0278_005:0422c16_0": "　能見此世界，　　一切處無著，　如來身亦然，　　是人疾成佛。",
    "T09n0278_005:0422c18_0": "　若於佛法中，　　其心隨平等，　入不二法門，　　彼人難思議。",
    "T09n0278_005:0422c20_0": "　若見我及佛，　　安住平等相，　彼住無所住，　　遠離一切有。",
    "T09n0278_005:0422c22_0": "　色受無有數，　　想行識亦然，　能如是知者，　　彼是大牟尼。",
    "T09n0278_005:0422c24_0": "　見者無所有，　　所見法亦無，　明了一切法，　　彼能照世間。",
    "T09n0278_005:0422c26_0": "　一念見諸佛，　　出現于世間，　而實無所起，　　彼人大名稱。",
    "T09n0278_005:0422c28_0": "　無我無眾生，　　亦無有敗壞，　若轉如是相，　　彼則無上人。",
    "T09n0278_005:0423a01_0": "　一中解無量，　　無量中解一，　展轉生非實，　　智者無所畏。」",
    "T09n0278_005:0423a03_0": "如此處文殊師利說偈，一切處亦復如是。",
    "T09n0278_005:0423a04_0": "爾時，光明過此世界，遍照東方十佛國土，南、西、北方，四維，上、下，亦復如是。",
    "T09n0278_005:0423a05_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0423a07_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0423a12_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0423a14_4": "爾時，一切處文殊師利以偈頌曰：「見眾生苦逼，　　癡覆愛欲刺，　常求無上道，　　諸佛法如是。",
    "T09n0278_005:0423a18_0": "　離斷常二邊，　　見法實不轉，　昔所未曾轉，　　轉此無上輪。",
    "T09n0278_005:0423a20_0": "　不可思議劫，　　被弘誓德鎧，　為度生死故，　　大聖法如是。",
    "T09n0278_005:0423a22_0": "　導師降眾魔，　　勇健莫能勝，　愛語離眾怖，　　無上慈悲法。",
    "T09n0278_005:0423a24_0": "　內得甚深智，　　能害諸煩惱，　一念見一切，　　彼自在示現。",
    "T09n0278_005:0423a26_0": "　能擊正法鼓，　　聲震十方國，　令得無上道，　　自覺法如是。",
    "T09n0278_005:0423a28_0": "　不壞無量境，　　能遊無數剎，　不取一切有，　　彼自在如佛。",
    "T09n0278_005:0423b01_0": "　無比歡喜念，　　諸佛常清淨，　虛空等如來，　　彼是具足願。",
    "T09n0278_005:0423b03_0": "　一一眾生故，　　阿鼻地獄中，　無量劫燒煮，　　心淨如最勝。",
    "T09n0278_005:0423b05_0": "　不惜身壽命，　　常護諸佛法，　具足行忍辱，　　彼得如來法。」",
    "T09n0278_005:0423b07_0": "爾時，光明過十世界，遍照東方百世界，乃至上方亦復如是。",
    "T09n0278_005:0423b08_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0423b09_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0423b14_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0423b17_4": "爾時，一切處文殊師利以偈頌曰：「如來覺諸法，　　如幻如虛空，　心淨無障礙，　　調伏群生類。",
    "T09n0278_005:0423b20_0": "　或見初生時，　　妙色如金山，　住是最後身，　　照明如滿月。",
    "T09n0278_005:0423b22_0": "　或見經行時，　　攝無量功德，　念慧善具足，　　明行人師子。",
    "T09n0278_005:0423b24_0": "　或見明淨眼，　　觀察照十方，　或時見戲笑，　　眾生樂欲故，　或見師子吼，　　清淨無比身，　示現末後生，　　所說無非實。",
    "T09n0278_005:0423b28_0": "　或見出家時，　　解脫一切縛，　修習諸佛行，　　常樂觀寂滅。",
    "T09n0278_005:0423c01_0": "　或見坐道場，　　善覺一切法，　度諸功德岸，　　癡闇煩惱滅。",
    "T09n0278_005:0423c03_0": "　或見天人尊，　　具足大悲心，　或見轉法輪，　　度脫諸群生，　或見無畏吼，　　儀容甚微妙，　調伏一切世，　　神力無障礙。",
    "T09n0278_005:0423c07_0": "　或見寂靜心，　　世間燈永滅，　或見十力尊，　　顯現自在法。」",
    "T09n0278_005:0423c09_0": "爾時，光明過百世界，遍照東方千世界，乃至上方亦復如是。",
    "T09n0278_005:0423c10_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0423c11_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提，亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0423c16_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0423c19_4": "爾時，一切處文殊師利以偈頌曰：「善逝法甚深，　　無相亦無有，　眾生顛倒故，　　次第現一切。",
    "T09n0278_005:0423c22_0": "　無有我我所，　　彼境界空寂，　善逝身清淨，　　自覺離諸塵。",
    "T09n0278_005:0423c24_0": "　等覺明解脫，　　無量不可數，　無邊世界中，　　因緣和合起。",
    "T09n0278_005:0423c26_0": "　無諸陰界入，　　永離生死苦，　不在世間數，　　故號人師子。",
    "T09n0278_005:0423c28_0": "　內外俱解脫，　　本來常自空，　一切離虛妄，　　諸佛法如是。",
    "T09n0278_005:0424a01_0": "　離愛諸煩惱，　　長流永不轉，　正覺解諸法，　　度無量眾生。",
    "T09n0278_005:0424a03_0": "　一念不二相，　　樂觀寂滅法，　其心無所著，　　佛自在無量。",
    "T09n0278_005:0424a05_0": "　善知因緣法，　　業報及眾生，　最勝無礙智，　　甚深難思議。",
    "T09n0278_005:0424a07_0": "　普見十方界，　　嚴淨諸佛剎，　如來離虛妄，　　度脫無量眾。",
    "T09n0278_005:0424a09_0": "　佛智如鍊金，　　一切有非有，　隨其所應化，　　為說清淨法。」",
    "T09n0278_005:0424a11_0": "爾時，光明過千世界，遍照東方萬世界，乃至上方亦復如是。",
    "T09n0278_005:0424a12_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0424a13_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0424a18_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0424a21_4": "爾時，一切處文殊師利以偈頌曰：「離諸人天樂，　　常行大慈心，　救護諸群生，　　是彼淨妙業。",
    "T09n0278_005:0424a24_0": "　一向信如來，　　其心不退轉，　不捨念諸佛，　　是彼淨妙業。",
    "T09n0278_005:0424a26_0": "　永離生死海，　　不退佛法流，　善住清涼慧，　　是彼淨妙業。",
    "T09n0278_005:0424a28_0": "　身四威儀中，　　觀佛深功德，　晝夜常不斷，　　是彼淨妙業。",
    "T09n0278_005:0424b01_0": "　知三世無量，　　不生懈怠心，　常求佛功德，　　是彼淨妙業。",
    "T09n0278_005:0424b03_0": "　觀身如實相，　　一切皆寂滅，　離我非我著，　　是彼淨妙業。",
    "T09n0278_005:0424b05_0": "　觀察眾生心，　　遠離虛妄想，　成就實境界，　　是彼淨妙業。",
    "T09n0278_005:0424b07_0": "　能稱無量土，　　悉飲一切海，　成就神通智，　　是彼淨妙業。",
    "T09n0278_005:0424b09_0": "　計數諸佛國，　　色相非色相，　一切盡無餘，　　是彼淨妙業。",
    "T09n0278_005:0424b11_0": "　無量佛土塵，　　一塵為一佛，　悉能知其數，　　是彼淨妙業。」",
    "T09n0278_005:0424b13_0": "爾時，光明過萬世界，遍照東方十萬世界，乃至上方亦復如是。",
    "T09n0278_005:0424b14_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0424b16_0": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0424b20_1": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0424b23_2": "爾時，一切處文殊師利以偈頌曰：「若以色性大神力，　　而欲望見調御士，　是則瞖目顛倒見，　　彼為不識最勝法。",
    "T09n0278_005:0424b26_0": "　如來身色形相處，　　一切世間莫能覩，　億那由劫欲思量，　　妙色威神不可極。",
    "T09n0278_005:0424b28_0": "　非以相好為如來，　　無相離相寂滅法，　一切具足妙境界，　　隨其所應悉能現。",
    "T09n0278_005:0424c01_0": "　諸佛正法不可量，　　無能分別說其相，　諸佛正法無合散，　　其性本來常寂滅。",
    "T09n0278_005:0424c03_0": "　不以陰數為如來，　　遠離取相真實觀，　得自在力決定見，　　言語道斷行處滅。",
    "T09n0278_005:0424c05_0": "　等觀身心無異相，　　一切內外悉解脫，　無量億劫不二念，　　善逝深遠無所著。",
    "T09n0278_005:0424c07_0": "　普放妙光明，　　遍照世境界，　淨眼一切智，　　自在深廣義。",
    "T09n0278_005:0424c09_0": "　一能為無量，　　無量能為一，　知諸眾生性，　　隨順一切處。",
    "T09n0278_005:0424c11_0": "　身無所從來，　　去亦無所至，　虛妄非真實，　　現有種種身。",
    "T09n0278_005:0424c13_0": "　一切諸世間，　　皆從妄想生，　是諸妄想法，　　其性未曾有。",
    "T09n0278_005:0424c15_0": "　如是真實相，　　唯佛能究竟，　若能如是知，　　是則見導師。」",
    "T09n0278_005:0424c17_0": "爾時，光明過十萬世界，遍照東方百萬世界，乃至上方亦復如是。",
    "T09n0278_005:0424c18_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0424c20_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0424c24_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0424c27_4": "爾時，一切處文殊師利以偈頌曰：「最勝自覺超世間，　　無依殊特莫能勝，　大仙化度一切有，　　具足淨妙諸功德。",
    "T09n0278_005:0425a01_0": "　其心無染無處所，　　常住無想亦無依，　永處吉祥無能毀，　　威德尊重大導師。",
    "T09n0278_005:0425a03_0": "　從本淨明滅眾冥，　　永離諸染無塵穢，　寂然不動離邊想，　　是名善入如來智。",
    "T09n0278_005:0425a05_0": "　欲入善逝深法海，　　遠離身心虛妄想，　解了諸法真實性，　　永不隨順疑惑心。",
    "T09n0278_005:0425a07_0": "　一切世界如來境，　　悉能為轉正法輪，　於法自性無所轉，　　無上導師方便說。",
    "T09n0278_005:0425a09_0": "　曉了諸法無疑惑，　　有無妄想永已離，　不生差別種種念，　　正意思惟佛菩提。",
    "T09n0278_005:0425a11_0": "　諦了分別諸法時，　　無有自性假名說，　隨順諸佛真實教，　　法非一相亦不多。",
    "T09n0278_005:0425a13_0": "　眾多法中無一相，　　於一法中亦無多，　若能如是了諸法，　　是知諸佛無量德。",
    "T09n0278_005:0425a15_0": "　觀察諸法及眾生，　　國土世間悉寂滅，　心無所依不妄想，　　是名正念佛菩提。",
    "T09n0278_005:0425a17_0": "　眾生諸法及國土，　　分別了知無差別，　善能觀察如自性，　　是則了知佛法義。」",
    "T09n0278_005:0425a19_0": "爾時，光明過百萬世界，遍照東方一億世界，乃至上方亦復如是。",
    "T09n0278_005:0425a20_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0425a22_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0425a26_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0425a29_4": "爾時，一切處文殊師利以偈頌曰：「大智無有量，　　妙法無倫匹，　究竟能度彼，　　生死大海岸，　壽命無終極，　　永已離熾然，　彼成大功德，　　是則方便力。",
    "T09n0278_005:0425b05_0": "　於諸佛深法，　　隨覺如自性，　常觀三世法，　　不生止足想，　了達所緣境，　　未曾起妄想，　彼樂不思議，　　是則方便力。",
    "T09n0278_005:0425b09_0": "　常樂觀眾生，　　而無眾生想，　示現有身趣，　　永離諸趣想，　內常樂禪寂，　　而無繫心想，　彼心無所著，　　是則方便力。",
    "T09n0278_005:0425b13_0": "　方便善觀察，　　諦了諸法相，　專念正思惟，　　常行涅槃性，　樂於解脫道，　　具足平等慧，　彼住寂滅法，　　是則方便力。",
    "T09n0278_005:0425b17_0": "　隨順調御士，　　最勝佛菩提，　攝取一切智，　　廣大如法性，　善入真實諦，　　教化諸群生，　彼成最勝意，　　是則方便力。",
    "T09n0278_005:0425b21_0": "　佛說深法義，　　悉能隨順知，　入深廣智慧，　　滅除諸障礙，　一切至處道，　　是處悉能到，　行是自覺道，　　是則方便力。",
    "T09n0278_005:0425b25_0": "　心猶虛空界，　　亦如變化法，　一切所依性，　　是相則非相，　行於涅槃性，　　猶若虛空相，　能到深妙境，　　是則方便力。",
    "T09n0278_005:0425b29_0": "　常記念晝夜，　　晦朔日月數，　年歲時劫分，　　亦隨觀察知，　一切諸世界，　　始終成敗相，　悉能諦了知，　　是則方便力。",
    "T09n0278_005:0425c04_0": "　一切群萌類，　　隨業受生死，　有色及無色，　　有想亦非想，　彼彼姓名號，　　所趣諦了知，　得此不思議，　　是則方便力。",
    "T09n0278_005:0425c08_0": "　一切過去世，　　未來現在法，　隨順佛所說，　　善念諦觀察，　覺三世平等，　　如其真實相，　是諸深妙道，　　無比方便力。」",
    "T09n0278_005:0425c12_0": "爾時，光明過一億世界，遍照東方十億世界，乃至上方亦復如是。",
    "T09n0278_005:0425c13_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0425c15_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0425c20_0": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0425c22_1": "爾時，一切處文殊師利以偈頌曰：「受持難行法，　　堅固不退轉，　日夜常精進，　　未曾起疲厭，　已度難度海，　　大音師子吼，　一切眾生類，　　我今悉當度。",
    "T09n0278_005:0425c27_0": "　漂浪生死流，　　沈淪愛欲海，　癡惑結重網，　　昏冥大怖畏，　離慢堅固士，　　是能悉除斷，　超勇成世雄，　　是則佛境界。",
    "T09n0278_005:0426a02_0": "　世間諸放逸，　　長迷醉五欲，　非實興妄想，　　永為大苦障，　勤修不放逸，　　奉行諸佛法，　大誓能度彼，　　是則佛境界。",
    "T09n0278_005:0426a06_0": "　慧者滅本際，　　無量難見劫，　眾生依吾我，　　無窮生死轉，　令入寂滅法，　　奉行最勝教，　誓宣此妙法，　　是則佛境界。",
    "T09n0278_005:0426a10_0": "　見彼苦眾生，　　孤惸無救護，　永淪諸惡趣，　　三毒恒熾然，　無間無救處，　　晝夜常火焚，　誓度斯等苦，　　是則佛境界。",
    "T09n0278_005:0426a14_0": "　迷惑失正路，　　習行諸邪徑，　見彼群生類，　　長處大闇冥，　為現智慧燈，　　令見諸佛法，　誓能為照明，　　是則佛境界。",
    "T09n0278_005:0426a18_0": "　一切三有海，　　深廣無涯底，　見彼群生類，　　漂溺莫能濟，　為彼勤方便，　　興造正法船，　普拯所應度，　　是則佛境界。",
    "T09n0278_005:0426a22_0": "　無有本實見，　　常依無明住，　沈沒生死淵，　　愚癡心迷亂，　慧者見斯苦，　　為之設法橋，　大悲演說法，　　是則佛境界。",
    "T09n0278_005:0426a26_0": "　見彼生死獄，　　楚毒難可量，　長夜老病死，　　三苦競侵逼，　自覺深妙法，　　專修方便慧，　誓度斯等苦，　　是則佛境界。",
    "T09n0278_005:0426b01_0": "　聞佛甚深法，　　信心無疑惑，　周滿十方剎，　　普行諸法界，　觀察空寂法，　　其心無恐怖，　現同一切身，　　是則天人師。」",
    "T09n0278_005:0426b05_0": "爾時，光明過十億世界，遍照東方百億世界、千億世界、百千億世界、億那由他世界、百億那由他世界、千億那由他、百千億那由他、不可量、不可數、不可思議、不可稱、無等、無邊、無分齊、不可說、虛空、法界等一切世界，乃至上方亦復如是。",
    "T09n0278_005:0426b10_1": "彼一一世界中百億閻浮提，乃至百億色究竟天世界所有，一切悉現。",
    "T09n0278_005:0426b11_2": "如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。",
    "T09n0278_005:0426b16_3": "是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。",
    "T09n0278_005:0426b18_4": "爾時，一切處文殊師利以偈頌曰：「無量無數劫，　　一念悉觀察，　無來亦無去，　　現在亦不住，　一切生滅法，　　悉知真實相，　超度方便岸，　　具足十種力。",
    "T09n0278_005:0426b24_0": "　無等大名稱，　　普遍十方剎，　永離生死難，　　究竟一切法，　皆悉能遍至，　　一切諸世界，　具足能敷演，　　清淨微妙法。",
    "T09n0278_005:0426b28_0": "　普為眾生類，　　正心奉諸佛，　是故獲直心，　　真實淨依果，　隨順分別知，　　了達如如相，　得佛自在力，　　十方靡不現。",
    "T09n0278_005:0426c03_0": "　從始供養佛，　　樂行忍辱法，　能入深禪定，　　觀察真實義，　悉令一切眾，　　歡喜向如來，　菩薩行是法，　　速逮無上道。",
    "T09n0278_005:0426c07_0": "　能問十方佛，　　其心常湛然，　信佛不退轉，　　威儀悉具足，　一切有無法，　　了達非有無，　如是正觀察，　　能見真實佛。",
    "T09n0278_005:0426c11_0": "　無量淨樂心，　　境界滿十方，　一切國土中，　　能說真實義，　滅除眾垢難，　　安住平等法，　若能如是化，　　斯人等如來。",
    "T09n0278_005:0426c15_0": "　聞佛妙音聲，　　逮得無上法，　常轉淨法輪，　　甚深難知見，　最勝所說法，　　具足七覺義，　如是無上觀，　　常見諸佛身。",
    "T09n0278_005:0426c19_0": "　不見如來空，　　寂滅猶幻化，　雖見無所見，　　如盲對五色，　虛妄取相者，　　是人不見佛，　一切無所著，　　乃見真如來。",
    "T09n0278_005:0426c23_0": "　眾生種種業，　　難可分別知，　十方內外身，　　種種無量色，　佛身亦如是，　　一切滿十方，　難知能知者，　　彼是大導師。",
    "T09n0278_005:0426c27_0": "　譬如無量剎，　　依止虛空住，　不從十方來，　　去亦無所至，　世界若成敗，　　本來無所依，　佛身亦如是，　　充滿虛空界。」",
    "T09n0278_005:0427a01_1": "◎◎大方廣佛華嚴經菩薩明難品第六爾時，文殊師利菩薩問覺首菩薩言：「佛子！",
    "T09n0278_005:0427a04_0": "心性是一，云何能生種種果報？",
    "T09n0278_005:0427a04_1": "或至善趣，或至惡趣；或具諸根，或不具者；或生善處，或生惡處；端正醜陋，苦樂不同；業不知心，心不知業；受不知報，報不知受；心不知受，受不知心；因不知緣，緣不知因；智不知法，法不知智？」",
    "T09n0278_005:0427a09_2": "爾時，覺首菩薩以偈答曰：「為化眾生故，　　乃能問斯義，　諸法如實性，　　我說仁諦聽。",
    "T09n0278_005:0427a13_0": "　諸法不自在，　　求實不可得，　是故一切法，　　二俱不相知。",
    "T09n0278_005:0427a15_0": "　譬如駛水流，　　流流無絕已，　二俱不相知，　　諸法亦如是。",
    "T09n0278_005:0427a17_0": "　亦如明燈焰，　　焰焰不暫停，　二俱不相知，　　諸法亦如是。",
    "T09n0278_005:0427a19_0": "　亦如長風起，　　鼓拂生動勢，　二俱不相知，　　諸法亦如是。",
    "T09n0278_005:0427a21_0": "　亦如深廣地，　　展轉相依住，　二俱不相知，　　諸法亦如是。",
    "T09n0278_005:0427a23_0": "　眼耳鼻舌身，　　心意諸情根，　因此轉眾苦，　　而實無所轉。",
    "T09n0278_005:0427a25_0": "　法性無所轉，　　示現故有轉，　於彼無示現，　　示現無所有。",
    "T09n0278_005:0427a27_0": "　眼耳鼻舌身，　　心意諸情根，　其性悉空寂，　　虛妄無真實。",
    "T09n0278_005:0427a29_0": "　觀察正思惟，　　有者無所有，　彼見不顛倒，　　法眼清淨故。",
    "T09n0278_005:0427b02_0": "　虛妄非虛妄，　　若實若不實，　世間出世間，　　但有假言說。」",
    "T09n0278_005:0427b04_0": "爾時，文殊師利菩薩問財首菩薩言：「佛子！",
    "T09n0278_005:0427b05_0": "一切眾生、非眾生，如來云何隨眾生時、隨命、隨身、隨行、隨欲樂、隨願、隨意、隨方便、隨思惟、隨籌量、隨眾生見而教化之？」",
    "T09n0278_005:0427b08_0": "爾時，財首菩薩以偈答曰：「明智心境界，　　常樂寂滅行，　我今如實說，　　仁者善諦聽。",
    "T09n0278_005:0427b11_0": "　分別觀內身，　　我身何所有，　若能如是觀，　　彼達我有無。",
    "T09n0278_005:0427b13_0": "　觀身一切分，　　無所依止住，　諦了是身者，　　於身無所著。",
    "T09n0278_005:0427b15_0": "　能解身如實，　　明達一切法，　知法悉虛妄，　　其心無所染。",
    "T09n0278_005:0427b17_0": "　身命相隨順，　　展轉更相因，　猶如旋火輪，　　前後不可知。",
    "T09n0278_005:0427b19_0": "　智者能觀察，　　一切有無常，　諸法空無我，　　則離一切相。",
    "T09n0278_005:0427b21_0": "　因緣所起業，　　無我猶如夢，　果報性寂滅，　　前後無異相。",
    "T09n0278_005:0427b23_0": "　一切世間法，　　唯以心為主，　隨樂取相者，　　皆悉是顛倒。",
    "T09n0278_005:0427b25_0": "　世間所有法，　　一切悉虛妄，　不能解諸法，　　真實無有二。",
    "T09n0278_005:0427b27_0": "　一切生滅法，　　皆悉從緣起，　念念速歸滅，　　始終無異相。」",
    "T09n0278_005:0427b29_0": "爾時，文殊師利問寶首菩薩言：「佛子！",
    "T09n0278_005:0427b29_1": "一切眾生四大悉非我，非我所，云何眾生或受苦、受樂，或作惡、作善，或內端正、或外端正，或受少報、或受多報，或有現報、或有後報，然諸法性無善無惡？」",
    "T09n0278_005:0427c04_2": "爾時，寶首菩薩以偈答言：「隨所行諸業，　　受果報亦然，　造者無所有，　　諸佛如是說。",
    "T09n0278_005:0427c08_0": "　猶如明淨鏡，　　隨其面像現，　內外無所有，　　業性亦如是。",
    "T09n0278_005:0427c10_0": "　亦如田種子，　　各各不相知，　自然能作因，　　業性亦如是。",
    "T09n0278_005:0427c12_0": "　亦如大幻師，　　在彼四衢道，　示現種種色，　　業性亦如是。",
    "T09n0278_005:0427c14_0": "　如匠造木人，　　能出種種聲，　彼無我非我，　　業性亦如是。",
    "T09n0278_005:0427c16_0": "　亦如眾鳥類，　　出[穀-禾+卵]音不同，　能作種種聲，　　業性亦如是。",
    "T09n0278_005:0427c18_0": "　如親因緣會，　　受生無來者，　諸根各別異，　　業性亦如是。",
    "T09n0278_005:0427c20_0": "　如大地獄中，　　眾生受苦惱，　苦惱無來處，　　業性亦如是。",
    "T09n0278_005:0427c22_0": "　亦如轉輪王，　　成就勝七寶，　彼無所從來，　　業性亦如是。",
    "T09n0278_005:0427c24_0": "　亦如諸世界，　　有成或有敗，　成敗無來去，　　業性亦如是。」",
    "T09n0278_005:0427c26_0": "爾時，文殊師利問德首菩薩言：「佛子！",
    "T09n0278_005:0427c26_1": "如來唯覺一法，云何乃說無量諸法音聲遍滿無量世界，悉能教化無量眾生，出無量聲，現無量身，了知無量眾生心意，示現無量神足自在，示現無量無邊世界，示現無量殊勝莊嚴，示現無量種種境界，而法性分別實不可得？」",
    "T09n0278_005:0428a03_2": "爾時，德首菩薩以偈答曰：「佛子乃能問，　　甚深微妙義，　智者若知此，　　常樂求功德。",
    "T09n0278_005:0428a06_0": "　猶如地性一，　　能持種種物，　不分別一異，　　諸佛法如是。",
    "T09n0278_005:0428a08_0": "　猶如火性一，　　能燒世間物，　火性無分別，　　諸佛法如是。",
    "T09n0278_005:0428a10_0": "　猶如大海水，　　注以百川流，　其味無別異，　　諸佛法如是。",
    "T09n0278_005:0428a12_0": "　猶如風性一，　　吹動一切物，　風性無分別，　　諸佛法如是。",
    "T09n0278_005:0428a14_0": "　猶如龍雷震，　　普雨一切地，　雨渧無分別，　　諸佛法如是。",
    "T09n0278_005:0428a16_0": "　猶如大地一，　　能生種種芽，　地性無別異，　　諸佛法如是。",
    "T09n0278_005:0428a18_0": "　猶日無雲曀，　　普能照十方，　光明無異性，　　諸佛法如是。",
    "T09n0278_005:0428a20_0": "　猶如空中月，　　世間靡不見，　非至一切處，　　諸佛法如是。",
    "T09n0278_005:0428a22_0": "　猶如大梵王，　　普應現大千，　其身無別異，　　諸佛法如是。」",
    "T09n0278_005:0428a24_0": "爾時，文殊師利問目首菩薩言：「佛子！",
    "T09n0278_005:0428a24_1": "如來福田等一無異，云何布施果報不同？",
    "T09n0278_005:0428a25_2": "有種種色、種種性、種種家、種種根、種種財、種種奇特、種種眷屬、種種自在、種種功德、種種慧，如來平等無有怨親？」",
    "T09n0278_005:0428a28_3": "爾時，目首菩薩以偈答曰：「譬如大地一，　　能生種種芽，　於彼無怨親，　　佛福田亦然。",
    "T09n0278_005:0428b03_0": "　譬如水一味，　　因器故不同，　諸佛福田一，　　眾生故有異。",
    "T09n0278_005:0428b05_0": "　譬如大幻師，　　能令眾歡喜，　諸佛聖福田，　　隨願令欣悅。",
    "T09n0278_005:0428b07_0": "　譬如辯才王，　　能令眾歡喜，　諸佛聖福田，　　令眾生悅樂。",
    "T09n0278_005:0428b09_0": "　譬如明淨鏡，　　隨對現眾像，　諸佛聖福田，　　眾生故有異。",
    "T09n0278_005:0428b11_0": "　譬如大藥王，　　消滅一切毒，　諸佛聖福田，　　能滅煩惱患。",
    "T09n0278_005:0428b13_0": "　譬如日出時，　　能除一切闇，　諸佛聖福田，　　普照十方界。",
    "T09n0278_005:0428b15_0": "　譬如淨滿月，　　普照四天下，　諸佛聖福田，　　平等無偏黨。",
    "T09n0278_005:0428b17_0": "　譬如毘嵐風，　　震動一切地，　諸佛聖福田，　　能動三界有。",
    "T09n0278_005:0428b19_0": "　譬如火劫起，　　天地靡不燒，　諸佛聖福田，　　能燒一切有。」",
    "T09n0278_005:0428b21_0": "爾時，文殊師利問進首菩薩言：「佛子！",
    "T09n0278_005:0428b21_1": "眾生為見如來教斷諸煩惱耶？",
    "T09n0278_005:0428b22_2": "為知色、受、想、行、識、欲界、色界、無色界、癡、愛，斷諸煩惱耶？",
    "T09n0278_005:0428b24_0": "若知色、受、想、行、識、欲界、色界、無色界、癡、愛，斷諸煩惱者，如來教法何所增損？」",
    "T09n0278_005:0428b25_1": "爾時，進首菩薩以偈答曰：「佛子善諦聽，　　我說如實義，　或有速出要，　　或有難解脫，　若欲求除滅，　　無量諸過惡，　應當一切時，　　勇猛大精進。",
    "T09n0278_005:0428c02_0": "　譬如微小火，　　樵濕則能滅，　於佛教法中，　　懈怠者亦然。",
    "T09n0278_005:0428c04_0": "　譬如人鑽火，　　未出數休息，　火勢隨止滅，　　懈怠者亦然。",
    "T09n0278_005:0428c06_0": "　譬如淨火珠，　　離緣而求火，　畢竟不可得，　　懈怠者亦然。",
    "T09n0278_005:0428c08_0": "　譬如明淨日，　　閉目求見色，　於佛教法中，　　懈怠者亦然。",
    "T09n0278_005:0428c10_0": "　譬人無手足，　　欲射過大地，　永不從彼意，　　懈怠者亦然。",
    "T09n0278_005:0428c12_0": "　譬如大海水，　　一毛渧求盡，　於佛教法中，　　懈怠者亦然。",
    "T09n0278_005:0428c14_0": "　譬如火劫起，　　欲以少水滅，　於佛教法中，　　懈怠者亦然。",
    "T09n0278_005:0428c16_0": "　譬人見虛空，　　便言我身滿，　於佛教法中，　　懈怠者亦然。」",
    "T09n0278_005:0428c18_0": "爾時，文殊師利問法首菩薩言：「佛子！",
    "T09n0278_005:0428c18_1": "如佛所說，聞受法者能斷煩惱，云何眾生等聞正法而不能斷隨婬、怒、癡、隨慢、隨愛、隨忿、隨慳嫉、隨恨、隨諂曲，是諸垢法，悉不離心，心無所行，能斷結使？」",
    "T09n0278_005:0428c22_2": "爾時，法首菩薩以偈答曰：「佛子善諦聽，　　所問如實義，　非但積多聞，　　能入如來法。",
    "T09n0278_005:0428c26_0": "　譬人水所漂，　　懼溺而渴死，　不能如說行，　　多聞亦如是。",
    "T09n0278_005:0428c28_0": "　譬人大惠施，　　種種諸肴膳，　不食自餓死，　　多聞亦如是。",
    "T09n0278_005:0429a01_0": "　譬如有良醫，　　具知諸方藥，　自疾不能救，　　多聞亦如是。",
    "T09n0278_005:0429a03_0": "　譬如貧窮人，　　日夜數他寶，　自無半錢分，　　多聞亦如是。",
    "T09n0278_005:0429a05_0": "　譬如帝王子，　　應受無極樂，　業障故貧苦，　　多聞亦如是。",
    "T09n0278_005:0429a07_0": "　譬如聾聵人，　　善奏諸音聲，　悅彼不自聞，　　多聞亦如是。",
    "T09n0278_005:0429a09_0": "　譬如盲瞽人，　　本習故能畫，　示彼不自見，　　多聞亦如是。",
    "T09n0278_005:0429a11_0": "　譬如海導師，　　能度無量眾，　拯彼不自濟，　　多聞亦如是。",
    "T09n0278_005:0429a13_0": "　譬人處大眾，　　善說勝妙事，　內自無實德，　　多聞亦如是。」",
    "T09n0278_005:0429a15_0": "爾時，文殊師利問智首菩薩言：「佛子！",
    "T09n0278_005:0429a15_1": "於佛法中智慧為首，如來何故或為眾生讚歎檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜、慈、悲、喜、捨，此一一法皆不能得無上菩提？」",
    "T09n0278_005:0429a19_2": "爾時，智首菩薩以偈答曰：「難知而能知，　　隨順眾生心，　佛子所問義，　　諦聽我今說。",
    "T09n0278_005:0429a23_0": "　過去未來世，　　現在諸導師，　未曾以一法，　　得成無上道。",
    "T09n0278_005:0429a25_0": "　如來知眾生，　　本性所修習，　善順應度者，　　為說淨妙法。",
    "T09n0278_005:0429a27_0": "　慳者讚布施，　　毀禁讚持戒，　瞋恚讚忍辱，　　懈怠讚精進，　亂意讚禪定，　　愚癡讚智慧，　不仁讚慈愍，　　怒害讚大悲，　憂慼為讚喜，　　憎愛為讚捨，　如是修習者，　　漸解一切法。",
    "T09n0278_005:0429b04_0": "　譬如造宮室，　　起基令堅固，　施戒亦如是，　　菩薩眾行本。",
    "T09n0278_005:0429b06_0": "　譬如牢堅城，　　防御諸敵難，　忍進亦如是，　　防護諸菩薩。",
    "T09n0278_005:0429b08_0": "　譬如大力王，　　威德定天下，　禪智亦如是，　　安隱諸菩薩。",
    "T09n0278_005:0429b10_0": "　譬如轉輪王，　　具受一切樂，　四等亦如是，　　安樂諸菩薩。」",
    "T09n0278_005:0429b12_0": "爾時，文殊師利問賢首菩薩言：「佛子！",
    "T09n0278_005:0429b12_1": "一切諸佛唯以一乘得出生死，云何今見一切佛剎事事不同？",
    "T09n0278_005:0429b14_2": "所謂：世界、眾生、說法、教化、壽命、光明、神力、眾會、佛法、法住，如是等事，皆悉不同，無有不具一切佛法，而能成就無上菩提？」",
    "T09n0278_005:0429b17_3": "爾時，賢首菩薩以偈答曰：「文殊法常爾，　　法王唯一法，　一切無礙人，　　一道出生死，　一切諸佛身，　　唯是一法身，　一心一智慧，　　力無畏亦然。",
    "T09n0278_005:0429b22_0": "　隨眾生本行，　　求無上菩提，　佛剎及眾會，　　說法悉不同。",
    "T09n0278_005:0429b24_0": "　一切諸佛剎，　　平等普嚴淨，　眾生業行異，　　所見各不同。",
    "T09n0278_005:0429b26_0": "　諸佛及佛法，　　眾生莫能見，　佛剎法身眾，　　說法亦如是。",
    "T09n0278_005:0429b28_0": "　本行廣清淨，　　具足一切願，　彼人見真實，　　明達知見者。",
    "T09n0278_005:0429c01_0": "　隨順眾生欲，　　諸業及果報，　各令見真實，　　佛力自在故。",
    "T09n0278_005:0429c03_0": "　佛剎無異相，　　如來無憎愛，　隨彼眾生行，　　自得如是見。",
    "T09n0278_005:0429c05_0": "　非是一切佛，　　安住導師咎，　無量諸世界，　　示現見不同。",
    "T09n0278_005:0429c07_0": "　一切諸世界，　　所應受化者，　常見人中雄，　　諸佛法如是。」",
    "T09n0278_005:0429c09_0": "爾時，諸菩薩謂文殊師利言：「佛子！",
    "T09n0278_005:0429c09_1": "我等所解，各各已說，仁者辯才深入，次應敷演，何等是佛境界？",
    "T09n0278_005:0429c11_2": "何等是佛境界因？",
    "T09n0278_005:0429c11_3": "何等是佛境界所入？",
    "T09n0278_005:0429c12_4": "何等是佛境界所度？",
    "T09n0278_005:0429c12_5": "何等是佛境界隨順知？",
    "T09n0278_005:0429c13_6": "何等是佛境界隨順法？",
    "T09n0278_005:0429c13_7": "何等是佛境界分別知？",
    "T09n0278_005:0429c14_8": "何等是識佛境界？",
    "T09n0278_005:0429c14_9": "何等是決定知佛境界？",
    "T09n0278_005:0429c15_10": "何等是佛境界照？",
    "T09n0278_005:0429c15_11": "何等是佛境界廣？」",
    "T09n0278_005:0429c16_0": "爾時，文殊師利以偈答曰：「如來深境界，　　其量齊虛空，　一切眾生入，　　真實無所入。",
    "T09n0278_005:0429c19_0": "　如來境界因，　　唯佛能分別，　自餘無量劫，　　演說不可盡。",
    "T09n0278_005:0429c21_0": "　隨順眾生故，　　普入諸世間，　智慧常寂然，　　不同世所見。",
    "T09n0278_005:0429c23_0": "　度脫諸群生，　　隨順其心智，　宣暢無窮盡，　　唯是佛境界。",
    "T09n0278_005:0429c25_0": "　如來一切智，　　三世無障礙，　諸佛妙境界，　　皆悉如虛空。",
    "T09n0278_005:0429c27_0": "　法界無異相，　　隨順眾生說，　若欲具分別，　　唯佛之境界。",
    "T09n0278_005:0429c29_0": "　一切諸世間，　　無量眾音聲，　隨時悉了知，　　其實無分別。",
    "T09n0278_005:0430a02_0": "　非識所能識，　　亦非心境界，　自性真清淨，　　能示諸群生。",
    "T09n0278_005:0430a04_0": "　非業非煩惱，　　寂滅無所住，　無明無所行，　　平等行世間。",
    "T09n0278_005:0430a06_0": "　一切眾生心，　　普在三世中，　如來於一念，　　一切悉明達。」",
    "T09n0278_005:0430a08_0": "爾時，此娑婆世界眾生，佛神力故，見此佛剎一切眾生，如所行法，如所行業，如世間行，隨身所行，隨根所行，隨其行報所生之處，持戒毀禁，說法果報，如是世界中事，一切悉見。",
    "T09n0278_005:0430a12_1": "如是東方百千億世界，不可量、不可數、不可思議、不可稱、無等、無邊、無分齊、不可說虛空、法界等一切世界，乃至說法果報，一切悉見；南、西、北方，四維，上、下，亦復如是。",
    "T09n0278_005:0430a15_2": "◎大方廣佛華嚴經卷第五"
}