{
    "T03n0190_014:0715a02_0": "佛本行集經卷第十四",
    "T03n0190_014:0715a04_0": "隋天竺三藏闍那崛多譯",
    "T03n0190_014:0715a05_0": "常飾納妃品下",
    "T03n0190_014:0715a06_0": "爾時，世尊於後最初得成道已，時優陀夷即白佛言：「未審世尊！",
    "T03n0190_014:0715a07_1": "往昔之時與瞿多彌釋種之女，有何因緣？",
    "T03n0190_014:0715a08_2": "乃能令彼捨餘童子，直取如來，用以為夫，而心娛樂。",
    "T03n0190_014:0715a09_3": "云何得爾？」",
    "T03n0190_014:0715a09_4": "時佛告彼優陀夷言：「汝優陀夷！",
    "T03n0190_014:0715a10_5": "至心諦聽。",
    "T03n0190_014:0715a10_6": "其瞿多彌釋種之女，非但今世嫌餘釋童而樂於我，過去世時亦復如是，不用彼等諸釋童子，取我為夫。」",
    "T03n0190_014:0715a13_7": "時，優陀夷即白佛言：「唯然世尊！",
    "T03n0190_014:0715a13_8": "願為我說。",
    "T03n0190_014:0715a14_9": "此事云何？",
    "T03n0190_014:0715a14_10": "我今樂聞。」",
    "T03n0190_014:0715a15_0": "爾時，佛告優陀夷言：「我念往昔，雪山之下，多有雜類無量無邊諸獸群遊，各各相隨，任取所食。",
    "T03n0190_014:0715a17_1": "時彼獸中有一牸虎，端正少雙，於諸獸中無比類者。",
    "T03n0190_014:0715a18_2": "彼虎如是，毛色光鮮，為於無量諸獸求覓欲取為對，各各皆言：『汝屬我來！",
    "T03n0190_014:0715a20_0": "汝屬我來！』",
    "T03n0190_014:0715a20_1": "復有諸獸，自相謂言：『汝等且待！",
    "T03n0190_014:0715a20_2": "莫共相爭，聽彼牸虎自選取誰，即為作偶，彼獸即是我等之王。』",
    "T03n0190_014:0715a22_3": "時，諸獸中有一牛王，向於牸虎而說偈言：「『世人皆取我之糞，　　持用塗地為清淨，　　是故端正賢牸虎，　　應當取我以為夫。』",
    "T03n0190_014:0715a26_0": "「是時，牸虎向彼牛王說偈答言：「『汝項斛領甚高大，　　止堪駕車及挽犁，　　云何將是醜身形，　　怱欲為我作夫主。』",
    "T03n0190_014:0715a29_0": "「是時，復有一大白象向於牸虎而說偈言：「『我是雪山大象王，　　戰鬪用我無不勝，　　我既有是大威力，　　汝今何不作我妻？』",
    "T03n0190_014:0715b03_0": "「是時，牸虎復以偈答彼白象言：「『汝若見聞師子王，　　膽懾驚怖馳奔走，　　遺失屎尿狼藉去，　　云何堪得為我夫？』",
    "T03n0190_014:0715b06_0": "「爾時，彼中有一師子諸獸之王，向彼牸虎而說偈言：「『汝今觀我此形容，　　前分闊大後纖細，　　在於山中自恣活，　　復能存恤餘眾生。",
    "T03n0190_014:0715b10_0": "　　我是一切諸獸王，　　無有更能勝我者，　　若有見我及聞聲，　　諸獸悉皆奔不住。",
    "T03n0190_014:0715b12_0": "　　我今如是力猛壯，　　威神甚大不可論，　　是故賢虎汝當知，　　乃可為我作於婦。』",
    "T03n0190_014:0715b14_0": "「時，彼牸虎向師子王而說偈言：「『大力勇猛及威神，　　身體形容極端正，　　如是我今得夫已，　　必當頂戴而奉承。』」",
    "T03n0190_014:0715b17_0": "爾時，佛告優陀夷言：「汝優陀夷！",
    "T03n0190_014:0715b17_1": "應當悟解，彼時師子諸獸王者，即我身是；時彼牸虎，今瞿多彌釋女是也；時彼諸獸，現今五百釋童子是。",
    "T03n0190_014:0715b20_2": "當於彼時，其瞿多彌已嫌諸獸，意不願樂，聞我說偈，即作我妻。",
    "T03n0190_014:0715b21_3": "今日亦然，捨諸釋種五百童子，既嫌薄已，取我為夫。",
    "T03n0190_014:0715b23_0": "「時，淨飯王為其太子立三等宮，以擬安置於太子故，第一宮內，所有婇女，當於初夜，侍衛太子。",
    "T03n0190_014:0715b25_1": "第二宮內，其諸婇女，於夜半時，供承太子。",
    "T03n0190_014:0715b26_2": "第三宮內，諸婇女輩，於後夜時，侍奉太子。",
    "T03n0190_014:0715b27_3": "其第一宮，耶輸陀羅最為上首，二萬婇女，圍繞侍立。",
    "T03n0190_014:0715b29_0": "「第二宮中，摩奴陀羅(隋言意持)而為上首。",
    "T03n0190_014:0715b29_1": "「（諸師復言：『此意持妃，唯聞其名，不見現在及往緣事。』",
    "T03n0190_014:0715c01_2": "）「第三宮內，即瞿多彌而為上首。",
    "T03n0190_014:0715c02_3": "如是次第，侍御太子，諸婇女等，合有六萬。",
    "T03n0190_014:0715c04_0": "「（復有師言：『侍太子者，諸婇女等，合有十萬，以為三宮；二萬悉是釋剎利種，所餘八萬並是眾雜異姓諸女。』",
    "T03n0190_014:0715c06_1": "）「時，淨飯王念阿私陀仙人所說，故於宮內復更別造一大好殿，猶如秋雲靉靆光潤，作事微妙實難思議，順一切時而受快樂，鈎蘭閣道一切正等，無有偏頗。",
    "T03n0190_014:0715c10_2": "何以故？",
    "T03n0190_014:0715c10_3": "恐畏太子處處遊行，見諸濁穢。",
    "T03n0190_014:0715c11_4": "復教宮內，色別置立諸雜音聲，各各千數，其中所謂一千箜篌，一千具箏，一千五絃，一千小鼓，一千具筑，一千張琴，一千琵琶，一千細鼓，一千大鼓，一千具笛，一千具笙，一千銅鈸，一千具簫，一千篳篥，一千具箎，一千具螺，諸如是等，一切音聲，種別一千，一千種歌，一千種舞，其手及聲，常於宮內晝夜不絕，猶大雲內，出於隱隱甚深之聲。",
    "T03n0190_014:0715c19_5": "如是太子在於最妙最勝婇女百千之中，前後圍繞，受諸快樂，恭敬侍養，一切皆以種種瓔珞，莊嚴其身。",
    "T03n0190_014:0715c21_6": "復以金釧七寶璩環串於手臂，而作音聲，猶如帝釋，受諸玉女，娛樂歌舞，最勝最妙，語言姿媚，相囑相笑，相抱相嗚，相觀相眄。",
    "T03n0190_014:0715c24_7": "或傾側顧，或斜項看，工解顰眉，巧閑頓[目*夾]，五色綺靡，四目[女*便]娟，能令太子歡娛受樂，不須遠涉出宮外遊，如帝釋天玉女娛樂。",
    "T03n0190_014:0715c27_8": "如是如是，太子在於女寶之中，受諸歡樂，乃至其中諸婇女等，巧解五慾，常能沃弱，令太子歡，不聽更出至於宮外。",
    "T03n0190_014:0716a02_0": "「時，淨飯王為增太子諸功德故，建立苦行，斷於一切諸邪惡法，行一切善，布施諸物，造眾福業，備行苦行，以此善根迴資太子，為令增長諸功德故，願莫出家。",
    "T03n0190_014:0716a05_1": "是故偈言：「『大王增長太子故，　　復以私陀授記因，　　苦行調伏捨諸非，　　恒共智臣坐思念。』",
    "T03n0190_014:0716a08_0": "「如是次第，太子在於父王宮內，唯獨一人具足五慾，娛樂逍遙，嬉戲自恣，足滿十年，不曾外出。",
    "T03n0190_014:0716a11_0": "「爾時，南方摩伽陀國，有一大王，姓羶連尼，名頻婆娑羅，畏懼怨敵，心內恒愁，集聚群臣，常相議論，作如是語：『汝等諸臣！",
    "T03n0190_014:0716a13_1": "出入去來，觀境內外，莫使更有一人勝我，若勝我者，恐彼人來，奪我王位。』",
    "T03n0190_014:0716a15_2": "時諸臣等即差兩人，令巡境界。",
    "T03n0190_014:0716a16_3": "時彼二人聞王勅已，歷自境內及隣界首，周匝欲還，聞有人言：『從此已北，有一最大高峻雪山，彼山麓下有別種姓，稱為釋迦。",
    "T03n0190_014:0716a18_4": "族內初新產一童子，其人端正，善得生地，兼彼姓氏，第一特尊，眷屬豪強，眾事具足，身有三十二丈夫相，亦復備於八十種好。",
    "T03n0190_014:0716a21_5": "彼生之日，有諸解相婆羅門等，以授其記：「今此童子，身體具有三十二相八十種好，炳著分明。",
    "T03n0190_014:0716a23_6": "其若在家，必定得作轉輪聖王，統四天下，十善化民，七寶充備，不用兵仗，自然歸降；若捨出家，當得作佛、多陀阿伽度、阿羅訶、三藐三佛陀，十號具足，乃至說於清淨梵行。」』",
    "T03n0190_014:0716a28_0": "「時彼使人履涉迴還，即向其王頻婆娑羅，白於是事，乃至梵行，如上所說。",
    "T03n0190_014:0716a29_1": "『是故大王！",
    "T03n0190_014:0716a29_2": "及其幼年，速當起兵滅彼童子，莫令於後來奪我等大王之位。』",
    "T03n0190_014:0716b02_3": "作是語已，摩伽陀王頻婆娑羅，即告於彼二使人言：『卿等二人莫作是說！",
    "T03n0190_014:0716b03_4": "何以故？",
    "T03n0190_014:0716b04_5": "若如汝言，脫彼童子必定得作轉輪聖王，如法治化，我當敬奉伏接隨從，依彼威神，我等受樂，安隱治化；若彼捨家得作佛者，慈悲憐愍，度脫眾生，我等為其作於聲聞受法弟子。",
    "T03n0190_014:0716b08_6": "今觀如是二種果報福德因緣，不可興心加害於彼。』",
    "T03n0190_014:0716b10_0": "「時，淨飯王於其太子所住宮院，周匝別更造立子城，唯置一門名為野獸，彼門下關安施機發，開閉之時，有五百人扶持擁衛，方得開闔，其門聲動聞半由旬。",
    "T03n0190_014:0716b13_1": "次第二重中院宮閤，亦開一門，其關鍵鑰，皆安機發，開閉之時有三百人，其聲聞徹一拘盧奢。",
    "T03n0190_014:0716b15_2": "次至內宮太子坐殿，復有一門，鍵鑰累關亦安機發，開閉擎接有二百人，禦備轉嚴，非人間比，其聲聞及半拘盧奢。",
    "T03n0190_014:0716b18_3": "彼之三門，內外悉羅壯士防守，身著鎧甲精銳牢強，手並執持種種戎具，所謂弓箭、鉞斧長刀、劍戟三叉、鐵搥鐵棒、鬪輪槊矛，禁衛宮闈。",
    "T03n0190_014:0716b21_4": "如是警嚴，恐畏太子捨離椒房，踰越出家逃竄山藪。",
    "T03n0190_014:0716b23_0": "佛本行集經空聲勸厭品第十五",
    "T03n0190_014:0716b24_0": "「爾時，虛空有一天子，名曰作瓶，彼天見是太子，十年在於宮內受五慾樂，作是思惟：『此之護明菩薩大士，縱極多時在彼宮內受諸五慾，莫為貪著是五慾故，心醉荒迷情放盈溢。",
    "T03n0190_014:0716b28_1": "百年迅速，時不待人，護明菩薩今須覺察，早應捐棄捨俗出家。",
    "T03n0190_014:0716b29_2": "我若不先為彼作於厭離之相，則彼耽湎，未有醒寤發出家心。",
    "T03n0190_014:0716c02_3": "我今應當讚助其事，為成就故。』",
    "T03n0190_014:0716c02_4": "作瓶天子，即於夜半，而說偈言：「『身自被縛欲解他，　　譬若盲人引群瞽，　　己身解脫乃免彼，　　猶如有目能導人。",
    "T03n0190_014:0716c06_0": "　　善哉仁今年盛時，　　宜速出家令願滿，　　應當利益天人等。",
    "T03n0190_014:0716c07_1": "　　五欲行者不可厭，　　沒溺六塵境捨難，　　唯有出世行大智，　　乃能厭離此五慾，　　是故仁今可捐棄。",
    "T03n0190_014:0716c10_0": "　　眾生多有煩惱患，　　仁當為作大醫師，　　說妙種種法藥王，　　速疾將向涅槃岸。",
    "T03n0190_014:0716c12_0": "　　無明黑暗所障蔽，　　諸見羅網種種纏，　　速然智慧大燈明，　　早使天人得淨眼。』",
    "T03n0190_014:0716c14_0": "「爾時，空中作瓶天子說此偈已，威神感動發勸因緣，復以太子宿世善根福德力故，令彼宮內婇女伎兒所作音聲歌曲，不順五慾之事，唯傳涅槃住持信解微妙之聲，自然而述說於偈言：「『世間事無常，　　猶如雲出電，　　尊者今時至，　　應捨家出家。",
    "T03n0190_014:0716c21_0": "　　一切行無常，　　如瓦坏瓶器，　　如借他物用，　　如積乾土城，　　不久便破壞，　　猶如夏泥壁，　　如河兩岸沙，　　緣生不能久。",
    "T03n0190_014:0716c25_0": "　　猶如燈出炎，　　生已速還滅，　　如風無暫住，　　急疾不曾停。",
    "T03n0190_014:0716c27_0": "　　恒常無真實，　　猶如芭蕉心，　　幻化誑人意，　　空拳誘小兒。",
    "T03n0190_014:0716c29_0": "　　一切諸行者，　　皆悉因緣生，　　各各有緣因，　　愚癡輩不覺。",
    "T03n0190_014:0717a02_0": "　　猶如人索繩，　　手木成因緣，　　如因子生芽，　　離子芽不生。",
    "T03n0190_014:0717a04_0": "　　二相離不成，　　復非常無常，　　諸行因癡生，　　彼不住無明。",
    "T03n0190_014:0717a06_0": "　　無明亦非彼，　　本性來空寂，　　生滅無體故，　　如印成印文。",
    "T03n0190_014:0717a08_0": "　　非彼非離彼，　　諸行亦如是，　　眼不離於色，　　識眼色因生。",
    "T03n0190_014:0717a10_0": "　　此三不相離，　　三亦不真實，　　空淨不淨法，　　眼等分別生，　　此顛倒分別，　　皆悉由識生。",
    "T03n0190_014:0717a13_0": "　　若有巧智人，　　推求識所生，　　知彼無去來，　　知我如幻化，　　如兩木出火，　　第三因於手，　　若無此三因，　　則不得火用。",
    "T03n0190_014:0717a17_0": "　　若智推求者，　　彼亦無去來，　　諸方尋求已，　　不見火來去。",
    "T03n0190_014:0717a19_0": "　　陰入諸界等，　　因貪癡業生，　　和合因眾生，　　真如無眾生。",
    "T03n0190_014:0717a21_0": "　　咽喉脣口舌，　　而出諸文字，　　字非是咽喉，　　亦非離彼等，　　彼等和合故，　　出語隨於智。",
    "T03n0190_014:0717a24_0": "　　語言不在智，　　亦復無色形，　　生處及滅處，　　智人求不得。",
    "T03n0190_014:0717a26_0": "　　所觀悉空寂，　　語言如響聲，　　因木因諸絃，　　人智三合故，　　箜篌而出聲，　　彼聲三處無。",
    "T03n0190_014:0717a29_0": "　　若有智慧人，　　求彼聲來去，　　諸方求覓已，　　去來不可得，　　因及有緣者，　　諸行如是生。",
    "T03n0190_014:0717b03_0": "　　有諦了之人，　　空觀應如是，　　陰入及諸界，　　內外悉皆寂。",
    "T03n0190_014:0717b05_0": "　　求一切處我，　　如虛空無形，　　如是諸法相，　　仁於定光佛，　　往昔已證知，　　今為天人說。",
    "T03n0190_014:0717b08_0": "　　顛倒分別故，　　欲等火焚燒，　　應起慈悲雲，　　施甘露法雨。",
    "T03n0190_014:0717b10_0": "　　仁昔於億劫，　　念施及持戒，　　我得無上道，　　聖財分諸世。",
    "T03n0190_014:0717b12_0": "　　尊者念往昔，　　聖財施貧窮，　　以將聖財攝，　　調御莫慳惜。",
    "T03n0190_014:0717b14_0": "　　仁昔持淨戒，　　窮急不偷財，　　願開甘露門，　　為諸眾生說。",
    "T03n0190_014:0717b16_0": "　　憶念往昔行，　　當閉地獄門，　　善開解脫路，　　戒行心願成。",
    "T03n0190_014:0717b18_0": "　　往昔修忍辱，　　聞他毀罵等，　　建立忍辱故，　　觀諸行悉空。",
    "T03n0190_014:0717b20_0": "　　念此往行故，　　世間瞋恚多，　　教住於忍辱，　　莫捨彼願力。",
    "T03n0190_014:0717b22_0": "　　仁者行精進，　　當得我淨智，　　在於煩惱海，　　度眾到彼岸。",
    "T03n0190_014:0717b24_0": "　　念於往昔願，　　拔眾四苦河，　　出大精進力，　　度脫厄難等。",
    "T03n0190_014:0717b26_0": "　　往昔修習禪，　　為斷諸煩惱，　　諸根不調者，　　教令調伏故。",
    "T03n0190_014:0717b28_0": "　　仁念於往昔，　　愍眾在煩惱，　　寂靜諸慧等，　　調伏彼諸根。",
    "T03n0190_014:0717c01_0": "　　仁昔修智慧，　　願破煩惱暗，　　愍眾在無明，　　開示真如眼。",
    "T03n0190_014:0717c03_0": "　　仁念於往昔，　　眾生煩惱瞑，　　開無濁穢明，　　仁最勝智慧，　　應愍諸眾生，　　方便教令出。",
    "T03n0190_014:0717c06_0": "　　三界生老病火熾，　　飢渴熱炎不曾休，　　應當為世作大橋，　　濟渡令歸到彼岸。",
    "T03n0190_014:0717c08_0": "　　眾生流轉煩惱海，　　猶如蜂在竹孔間，　　三有循復若秋雲，　　上下往還無止息。",
    "T03n0190_014:0717c10_0": "　　亦如戲場諸幻化，　　又似山川逝水流，　　眾生老病死亦然，　　或生天人三惡道。",
    "T03n0190_014:0717c12_0": "　　諸有慾癡不自在，　　展轉五道無覺知，　　猶如陶師旋火輪，　　處處五欲自纏縛，　　猶如飛鳥犯羅網，　　亦如獵師布黐膠，　　貪他財寶無厭足，　　如魚吞餌遇釣鈎。",
    "T03n0190_014:0717c16_0": "　　諍競忿怒結怨讐，　　煩惱染著受諸苦，　　五慾過患如利刀，　　亦如妙器盛毒藥，　　應當棄捨如糞穢。",
    "T03n0190_014:0717c18_1": "　　貪著愛戀失正心，　　是因諸有相續生，　　增長欲垢不曾斷，　　六塵境界炎熾盛，　　猶如乾草猛火燒，　　速起捨離早出家。",
    "T03n0190_014:0717c21_2": "　　智人觀察諸慾境，　　可畏猶如猛火坑，　　亦如魁膾屠刀机，　　亦如深泥忽溺人，　　利刃蜜塗將舌舐，　　如觸蛇頭及攪屏。",
    "T03n0190_014:0717c24_3": "　　聖人觀慾亦復然，　　如箭如槊如劍戟，　　如毒射肉難可食。",
    "T03n0190_014:0717c26_0": "　　一切怨讐慾為首，　　五慾功德如水月，　　如影亦如山谷響，　　亦如戲場眾幻師，　　猶如夢裏見喜事。",
    "T03n0190_014:0717c28_1": "　　智人見欲亦復然，　　境界諸塵悉空誑，　　怖畏不能得自在，　　譬如陽炎無有實，　　亦如水上聚浮漚，　　此事皆從分別生，　　智人應觀如是等。",
    "T03n0190_014:0718a03_0": "　　凡人處世年少時，　　端正可喜著諸慾，　　及至年老頭鬚白，　　為眾棄薄如枯河。",
    "T03n0190_014:0718a05_0": "　　富貴饒財多放逸，　　如是之人多樂慾，　　於後失財貧窮苦，　　以不自在捨於慾。",
    "T03n0190_014:0718a07_0": "　　如樹多饒華果故，　　眾人競來慾採摘，　　人喜布施亦復然，　　為他歸投無厭足，　　其人財盡年老至，　　從他乞求不喜見，　　色美財多氣力充，　　人喜愛見聚集樂，　　財盡行乞人不喜，　　年過膢脊手執杖，　　如雹折樹無人愛。",
    "T03n0190_014:0718a12_1": "　　如是可畏衰老法，　　汝當速出求正覺，　　自證已後為人說。",
    "T03n0190_014:0718a14_0": "　　老病瘦損諸人輩，　　如摩樓迦繞大樹，　　衰老身力無精進，　　乾枯猶如朽爛木。",
    "T03n0190_014:0718a16_0": "　　老奪好色生惡色，　　怡悅顏面皮膚皺，　　老壞華色為悴色，　　欲樂奪樂令無樂，　　老奪威勢到命終，　　眾病至如鹿投穽，　　汝見世間百病已，　　速說解脫方便處。",
    "T03n0190_014:0718a20_0": "　　猶如冬天風雪雨，　　摧折樹木軟枝柯，　　世間老病多種至，　　諸根損瘦亦復然。",
    "T03n0190_014:0718a22_0": "　　老至令人盡倉庫，　　世間欺苦莫過老。",
    "T03n0190_014:0718a23_0": "　　死命鬼奪人氣去，　　如日沒山不復現，　　死命令人恩愛離，　　使人憎嫉不喜會，　　欲共恩愛之人合，　　忽失如葉墮大水。",
    "T03n0190_014:0718a26_0": "　　死至令人不自由，　　命去如水漂一草，　　人到彼世無有伴，　　隨其業緣而受有。",
    "T03n0190_014:0718a28_0": "　　死命鬼飲無量眾，　　猶如摩竭吞海舟，　　若金翅鳥噉大龍，　　如猛火燒乾草澤。",
    "T03n0190_014:0718b01_0": "　　如是苦惱逼切已，　　大士往昔起弘誓，　　念彼願力今時至，　　捨慾應當速出家。",
    "T03n0190_014:0718b03_0": "　　憶往昔行檀，　　戒忍及精進，　　寂靜禪智等，　　為他不為自。",
    "T03n0190_014:0718b05_0": "　　時至今願滿，　　速出復脫他，　　仁昔施諸珍，　　金銀及瓔珞。",
    "T03n0190_014:0718b07_0": "　　恒立無遮會，　　隨他所須願，　　乞子與其子，　　索孫即與孫。",
    "T03n0190_014:0718b09_0": "　　求女與他女，　　乞位捨王位，　　乞資財不違。",
    "T03n0190_014:0718b10_1": "　　仁昔作一王，　　名為大聞德，　　復一大德王，　　名尼民陀羅，　　復名阿私陀，　　復名為師子，　　此等諸王輩，　　布施千種財。",
    "T03n0190_014:0718b14_2": "　　昔復有大王，　　名常思諸法，　　復一大德王，　　名為真實行，　　此等思惟法。",
    "T03n0190_014:0718b17_0": "　　往昔有大王，　　精進名聞月，　　復有一王子，　　名曰福業光，　　庶幾大威德，　　得至知恩義。",
    "T03n0190_014:0718b20_0": "　　仁昔一大王，　　名為月色仙，　　復名健猛將，　　次名實增長，　　次名求善言，　　次名有善意，　　次名調伏根，　　如是等諸王，　　法行大精進，　　仁往昔作來。",
    "T03n0190_014:0718b25_0": "　　仁昔作大王，　　名為月光者，　　其次名勝行，　　其次名連兔，　　其次名方主，　　其次名健施，　　次名迦尸王，　　次名寶髻王，　　如是諸大王，　　即仁是非異。",
    "T03n0190_014:0718c01_0": "　　種種珍寶貨，　　來乞皆隨與，　　仁彼世財施，　　今勸捨法財。",
    "T03n0190_014:0718c03_0": "　　仁昔於過去，　　見佛如恒沙，　　彼諸佛世尊，　　仁悉曾供養。",
    "T03n0190_014:0718c05_0": "　　無量供養具，　　布施無慳悋，　　求道不休息，　　眾生解脫故。",
    "T03n0190_014:0718c07_0": "　　今正是其時，　　速出莫住家。",
    "T03n0190_014:0718c08_0": "　　仁昔初覩佛，　　名曰不空見，　　持毘奢迦華，　　喜心供養彼。",
    "T03n0190_014:0718c10_0": "　　往昔有一佛，　　名毘盧遮那，　　一時歡喜視。",
    "T03n0190_014:0718c11_1": "　　往昔有一佛，　　名曰微妙音，　　將一呵梨勒，　　供養彼世尊。",
    "T03n0190_014:0718c13_2": "　　往昔有一佛。",
    "T03n0190_014:0718c14_0": "　　名曰白栴檀，　　立於彼佛前，　　暗然一草莖。",
    "T03n0190_014:0718c15_1": "　　往昔有一佛，　　名曰連兔者，　　欲入大城時，　　一掬末香散。",
    "T03n0190_014:0718c17_2": "　　次佛名法主，　　說法唱善哉，　　聞法言快談，　　仁稱說無量，　　尊應當供養。",
    "T03n0190_014:0718c20_0": "　　其次覩一佛，　　名曰普示現，　　仁見讚歎彼。",
    "T03n0190_014:0718c21_1": "　　其次有一佛，　　名曰熾盛分，　　仁以歡喜故，　　觀察彼佛身，　　又將金華鬘，　　供養於彼佛。",
    "T03n0190_014:0718c24_2": "　　今可憶念彼，　　勿令心忘失。",
    "T03n0190_014:0718c25_3": "　　其次有一佛，　　名曰光相憧，　　持一掬小豆，　　用供養彼佛。",
    "T03n0190_014:0718c27_4": "　　往昔有一佛，　　號名曰智憧，　　仁持輸迦華，　　以供養彼佛。",
    "T03n0190_014:0718c29_5": "　　次復有一佛，　　名曰調伏車，　　仁見彼佛已，　　於前立讚歎。",
    "T03n0190_014:0719a02_6": "　　次佛名寶勝，　　前然無量燈，　　施妙無量樂。",
    "T03n0190_014:0719a04_0": "　　佛名一切勝，　　曾施真珠瓔。",
    "T03n0190_014:0719a05_0": "　　次見大海佛，　　布施諸蓮華。",
    "T03n0190_014:0719a06_0": "　　至蓮花藏佛，　　布施大帳蓋。",
    "T03n0190_014:0719a07_0": "　　師子兩佛邊，　　曾施軟草鋪。",
    "T03n0190_014:0719a08_0": "　　於娑羅王佛，　　布施諸所須。",
    "T03n0190_014:0719a09_0": "　　到敷華佛前，　　布施微妙乳。",
    "T03n0190_014:0719a10_0": "　　耶輸陀佛所，　　施拘陀羅華。",
    "T03n0190_014:0719a11_0": "　　實見佛覩已，　　歡喜布施食。",
    "T03n0190_014:0719a12_0": "　　昔佛名智山，　　屈身禮彼佛。",
    "T03n0190_014:0719a13_0": "　　有佛名龍德，　　施彼佛己子。",
    "T03n0190_014:0719a14_0": "　　高飛空行佛，　　曾施旃檀末。",
    "T03n0190_014:0719a15_0": "　　次佛名帝沙，　　珠寶及赤花，　　曾供養彼佛。",
    "T03n0190_014:0719a16_1": "　　見大莊嚴佛，　　持瞻蔔香華，　　而供養彼佛。",
    "T03n0190_014:0719a18_0": "　　曾見光王佛，　　持眾寶供養。",
    "T03n0190_014:0719a19_0": "　　昔見釋迦文，　　持妙多銀花，　　而供養彼佛。",
    "T03n0190_014:0719a20_1": "　　其次帝釋相，　　見已喜讚歎。",
    "T03n0190_014:0719a21_2": "　　昔有佛名曰，　　廣大日天面，　　多持眾花嚴，　　供養彼世尊。",
    "T03n0190_014:0719a23_3": "　　其次復有佛，　　號名為勝尊，　　持妙多銀華，　　莊嚴彼佛上。",
    "T03n0190_014:0719a25_4": "　　往昔有如來，　　名曰龍勝者，　　然燈照彼佛。",
    "T03n0190_014:0719a27_0": "　　富沙如來邊，　　曾施白[疊*毛]敷。",
    "T03n0190_014:0719a28_0": "　　藥師王佛邊，　　持寶蓋供養。",
    "T03n0190_014:0719a29_0": "　　佛名大牟尼，　　復有師子相，　　世尊勝功德，　　持寶網供養。",
    "T03n0190_014:0719b02_0": "　　有佛名迦葉，　　雜音聲供養。",
    "T03n0190_014:0719b03_0": "　　昔佛名解脫，　　供養雜末香。",
    "T03n0190_014:0719b04_0": "　　寶相佛世尊，　　天華而供養。",
    "T03n0190_014:0719b05_0": "　　阿芻婆諸佛，　　勸請坐像輿。",
    "T03n0190_014:0719b06_0": "　　世間王尊佛，　　供養以華鬘。",
    "T03n0190_014:0719b07_0": "　　尸棄佛世尊，　　捨王位布施。",
    "T03n0190_014:0719b08_0": "　　有佛名難降，　　一切香供養。",
    "T03n0190_014:0719b09_0": "　　大然尊佛邊，　　布施自身體。",
    "T03n0190_014:0719b10_0": "　　蓮花上佛前，　　布施諸瓔珞。",
    "T03n0190_014:0719b11_0": "　　法憧如來上，　　散諸妙花香。",
    "T03n0190_014:0719b12_0": "　　然燈世尊邊，　　五青蓮奉施。",
    "T03n0190_014:0719b13_0": "　　如是等諸佛，　　自餘無有量，　　難說不思議，　　往昔諸世中，　　仁並曾供養，　　復持無量種，　　最妙供養具，　　供彼過去佛，　　無有疲惓心。",
    "T03n0190_014:0719b17_1": "　　今念彼供養，　　思惟往諸佛，　　為諸眾生輩，　　生慈解脫故，　　覺悟莫戀家。",
    "T03n0190_014:0719b20_0": "　　尊於過世時，　　在然燈佛所，　　供養彼佛已，　　逮得上無生，　　及獲五神通，　　復證順法忍。",
    "T03n0190_014:0719b23_0": "　　於後仁尊者，　　供養佛勝前，　　僧祇數僧祇，　　如是諸劫數，　　彼諸劫皆盡，　　諸佛亦滅度。",
    "T03n0190_014:0719b26_0": "　　仁往昔諸身，　　彼世中所受，　　種族及名字，　　亦皆悉滅無。",
    "T03n0190_014:0719b28_0": "　　諸行法非常，　　世間相不定，　　速捨空誑境，　　疾宜早出城。",
    "T03n0190_014:0719c01_0": "　　生老病死隨，　　難當甚可畏，　　猶如劫火起，　　炎熾燒世間。",
    "T03n0190_014:0719c03_0": "　　無常火亦然，　　燒盡一切世，　　如是諸苦逼，　　云何可暫停？",
    "T03n0190_014:0719c05_0": "　　應觀諸眾生，　　沒在煩惱暗，　　愚癡無慧眼，　　不能自覺知。",
    "T03n0190_014:0719c07_0": "　　發大精進心，　　令功德圓滿，　　為諸眾生輩，　　速出莫住家。』",
    "T03n0190_014:0719c09_0": "「時彼宮內諸婇女等，作音聲時，其音聲內，皆出如是諸法之聲，欲令太子厭離世間心生覺悟。",
    "T03n0190_014:0719c12_0": "佛本行集經出逢老人品第十六",
    "T03n0190_014:0719c13_0": "「爾時，作瓶天子欲令太子出向園林，觀看好惡發厭心故，漸教捨離於彼宮中。",
    "T03n0190_014:0719c14_1": "是時宮中，所有婇女，作諸音聲歌唱，疲極自然次第，更復讚歎園林功德，其音稱言：『聖子諦聽！",
    "T03n0190_014:0719c16_2": "園林之地，甚可愛樂，所謂其地，布青軟草，樹木可喜，枝葉扶踈，華果敷榮，蓊欝滋茂。",
    "T03n0190_014:0719c18_3": "復有諸鳥，所謂種種鴻鶴孔雀、鸚鵡鸜鵒，及拘翅羅鴛鴦等鳥，出於如是微妙之聲。』",
    "T03n0190_014:0719c21_0": "「爾時太子聞是聲已，發出遊心，即喚馭者而謂之言：『汝善馭者！",
    "T03n0190_014:0719c22_1": "今可速疾嚴飾莊挍賢直好車，我今欲向於彼園林觀看善地。』",
    "T03n0190_014:0719c23_2": "是時馭者聞此語已，白太子言：『謹依命教，不敢有違。』",
    "T03n0190_014:0719c25_3": "是時馭者，速疾即奏淨飯王言：『大王！",
    "T03n0190_014:0719c26_0": "當知，太子今欲出向園林觀看善地。』",
    "T03n0190_014:0719c26_1": "時淨飯王出勅，宣令迦毘羅城一切內外，悉遣灑掃，清淨莊嚴，除却土堆砂礫瓦石，穢濁糞聚皆使端平，以妙香湯灑散地上滅諸塵埃，又以香泥用塗其地；復持種種香華，散上於諸街巷，處處皆燒雜妙好香。",
    "T03n0190_014:0720a02_2": "其諸街巷，四衢道頭，置滿瓶水，安諸雜華，以芭蕉樹，處處莊嚴。",
    "T03n0190_014:0720a04_3": "於諸樹間，懸雜色幡。",
    "T03n0190_014:0720a04_4": "復於樹上，或以寶物，或以繒綵，作蓋作幢，用莊嚴樹。",
    "T03n0190_014:0720a06_5": "樹間復懸真珠瓔珞七寶羅網而覆其上，其羅網目節節復懸金銀寶鈴，和風吹動出微妙聲。",
    "T03n0190_014:0720a08_6": "或以七寶，作日月像及諸天形，各持瓔珞，廁羅網間。",
    "T03n0190_014:0720a09_7": "於羅網間，又復更懸白猫牛尾及雜毦等。",
    "T03n0190_014:0720a10_8": "時淨飯王如是教勅，雜妙莊嚴迦毘羅城，精麗猶如乾闥婆城，一種無異。",
    "T03n0190_014:0720a12_0": "莊嚴城已，復飾園林，除却沙石及諸糞穢，乃至交珞懸眾寶鈴，如上所說。",
    "T03n0190_014:0720a13_1": "其諸樹中，有男名者，以男瓔珞而莊嚴之，若女名者，以女瓔珞而莊嚴之。",
    "T03n0190_014:0720a15_2": "復教打鼓振鈴，遍告城內人言：『汝等悉皆除却道上，或老或病，或復死亡、盲聾瘖瘂、六根殘缺不具足者，悉令駈逐。",
    "T03n0190_014:0720a17_3": "但是心意所不好喜，及非吉祥，並令除擗，勿使太子於路見之。』",
    "T03n0190_014:0720a19_4": "是時馭者莊飾車乘，駕善調馬，悉嚴備已，白太子言：『聖子當知！",
    "T03n0190_014:0720a20_5": "今已駕被車馬訖了，正是行時，可乘而出觀看善地。』",
    "T03n0190_014:0720a23_0": "「爾時，太子從座而起，至輦乘所，登上寶車上已，秉持大王威神，巍巍勢力，從城東門，引導而出，欲向園林觀看福地。",
    "T03n0190_014:0720a25_1": "是時作瓶天子於街巷前，正當太子，變身化作一老弊人，傴僂低頭，口齒疎缺，鬚鬢如霜，形容黑皺，膚色黧黮，曲脊傍行，唯骨與皮，無有肌肉，咽下寬緩，如牛垂[古*頁]，身體萎摧。",
    "T03n0190_014:0720a29_2": "唯仰杖力，上氣苦嗽，喘息聲麤，喉內吼鳴，猶如挽鋸，四支戰挑，行步不安，或倒或扶，取杖為正，如是相貌，在太子前，順路而行。",
    "T03n0190_014:0720b03_3": "太子見彼老人身體如是戰慄，不祥衰相如上所說，於太子先，困苦匍匐。",
    "T03n0190_014:0720b05_4": "太子見已，即問馭者：『此是何人？",
    "T03n0190_014:0720b06_5": "身體皺赧，肉少皮寬，眼赤涕流，極大醜陋獨爾鄙惡，不似餘人，兼其頭顱，髮稀脫落；如我所見，餘人不然。",
    "T03n0190_014:0720b08_6": "又復眼深，與眾特異，口齒缺破，無可觀瞻。』",
    "T03n0190_014:0720b09_7": "即向馭者，而說偈言：「『善馭駕乘汝今聽，　　此是何人在我前？",
    "T03n0190_014:0720b11_0": "　　身體不正頭髮稀，　　為生來然為老至？』",
    "T03n0190_014:0720b12_0": "「爾時馭者因被作瓶天子神力，白太子言：『大聖太子！",
    "T03n0190_014:0720b13_1": "如此人者，世名為老。』",
    "T03n0190_014:0720b13_2": "太子復問於馭者言：『世間之中，何者名老？』",
    "T03n0190_014:0720b14_3": "馭者即事報太子言：『凡名老者，此人為於衰耄所逼，諸根漸敗，無所覺知，氣力綿微，身體羸瘦，既到苦處，被親族駈無所能故，不知依怙；兼且此人，亦不能久，非朝即夕，其命將終。",
    "T03n0190_014:0720b18_4": "以是因緣故名老壞。』",
    "T03n0190_014:0720b19_5": "即為太子，而說偈言：「『此老名為大苦惱，　　劫奪美色及娛樂，　　諸根毀壞失所念，　　支節舉動不隨心。』",
    "T03n0190_014:0720b22_0": "「爾時太子聞此偈已，問馭者言：『此人為是獨一家法使其如是？",
    "T03n0190_014:0720b23_1": "為當一切諸世間相悉皆如斯？』",
    "T03n0190_014:0720b24_2": "是時馭者報太子言：『聖子！",
    "T03n0190_014:0720b24_3": "當知，此人非獨自一家法使其如斯，但是一切世間眾生，皆有是法。』",
    "T03n0190_014:0720b26_4": "太子復問彼馭者言：『我今此身，亦當如是受老法耶？』",
    "T03n0190_014:0720b27_5": "馭者答言：『如是如是，大聖太子！",
    "T03n0190_014:0720b28_6": "貴賤雖殊，凡是有生，悉皆未過如是老法，即今人身具有如是老弊之相，但未現耳。』",
    "T03n0190_014:0720c01_7": "太子復問於馭者言：『若我此身，不離是老老法，未過有是醜陋衰惡相者，我今不假向彼園林遨遊戲笑，宜速迴駕還入宮中，我當思惟作何方便得免斯苦。』",
    "T03n0190_014:0720c04_8": "是時馭者答太子言：『如聖子勅，我不敢違。』",
    "T03n0190_014:0720c05_9": "即迴車乘，還入於城。",
    "T03n0190_014:0720c06_10": "是時太子至其宮內，坐本座上，正念思惟：『我亦當老，老法未過；云何縱逸，自放身心？』",
    "T03n0190_014:0720c09_0": "「時淨飯王問馭者言：『汝善馭者！",
    "T03n0190_014:0720c09_1": "今從太子，從宮內出，至於園中，遊戲觀看，恣情極目，歡樂以不？』",
    "T03n0190_014:0720c11_2": "其馭者跪報於王言：『大王！",
    "T03n0190_014:0720c11_3": "當知太子出遊，至於半道，勒駕迴還，不到園苑。』",
    "T03n0190_014:0720c12_4": "時淨飯王問馭者言：『太子何故不至園林，中道而返？』",
    "T03n0190_014:0720c14_0": "馭者答言：『大王！",
    "T03n0190_014:0720c14_1": "當知太子欲向園林遊戲，始至半路，忽於道傍，見一老人，乃至身體，戰慄拄杖，或倒或起，不能正行。",
    "T03n0190_014:0720c16_2": "太子如是見彼人已，即勅迴車，還入宮內，加趺而坐，正念思惟。』",
    "T03n0190_014:0720c18_3": "時，淨飯王即心念言：『希有希有！",
    "T03n0190_014:0720c18_4": "此之形相，阿私陀仙授記語言，必定真實，決恐太子捨家出家。",
    "T03n0190_014:0720c20_5": "我今宜應更為太子增益五慾，若其廣見五慾之事，充足心眼，染著情迷，不捨出家，稱適我意。』",
    "T03n0190_014:0720c22_6": "時，淨飯王即為悉達，加足種種五慾諸事，悉令增廣，使太子心，著於愛樂，不聽出家。",
    "T03n0190_014:0720c24_7": "而有偈說：「『彼宮內中多受樂，　　欲出遊戲見老人，　　還入宮內心憂愁，　　嗚呼我未脫此老。",
    "T03n0190_014:0720c27_0": "　　父王聞此語言已，　　心思畏子捨出家，　　增益五慾及宮人，　　令著恩愛紹王位。』",
    "T03n0190_014:0720c29_0": "「爾時，太子在於宮內，充足五慾娛樂遊戲，無有疑難，尊重貴勝，唯獨一人。",
    "T03n0190_014:0721a02_0": "佛本行集經卷第十四"
}