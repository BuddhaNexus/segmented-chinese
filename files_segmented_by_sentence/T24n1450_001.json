{
    "T24n1450_001:0099a17_0": "根本說一切有部毘奈耶破僧事",
    "T24n1450_001:0099a18_0": "卷第一",
    "T24n1450_001:0099a20_0": "大唐三藏法師義淨奉　制譯",
    "T24n1450_001:0099a21_0": "爾時薄伽梵，在劫比羅城尼俱律陀園中，與大苾芻眾俱。",
    "T24n1450_001:0099a22_1": "時此城中諸釋迦子，咸共集會坐於一處，共相謂曰：「若有人來問我等言：『釋迦種族，誰為最初？",
    "T24n1450_001:0099a24_2": "從何而生？",
    "T24n1450_001:0099a24_3": "有何繼嗣尊貴胄族？』",
    "T24n1450_001:0099a25_4": "有此問者，我云何答？",
    "T24n1450_001:0099a25_5": "然我未知如是次第，我等宜共詣世尊所問知此事，如佛所說我當奉持。」",
    "T24n1450_001:0099a27_6": "作是議已，諸釋子等往詣佛所，頂禮佛足繞佛三匝在一面坐，合掌向佛具陳上事，白言：「世尊！",
    "T24n1450_001:0099a29_7": "若有人問我：『釋迦種從何而生？",
    "T24n1450_001:0099b01_8": "誰最為先？",
    "T24n1450_001:0099b01_9": "誰為尊貴？",
    "T24n1450_001:0099b01_10": "有何胄族？』",
    "T24n1450_001:0099b01_11": "云何而答？",
    "T24n1450_001:0099b02_12": "為如是事故來請問。",
    "T24n1450_001:0099b02_13": "唯願世尊，哀愍為說，如佛所教我當奉持。」",
    "T24n1450_001:0099b04_0": "爾時世尊聞此語已，默然思惟：「若我自說釋迦種族有尊貴者，恐諸外道謗言：『沙門喬答摩自讚釋種族望尊高。』」",
    "T24n1450_001:0099b06_1": "復生是念：「我弟子中誰能說此釋迦族者？」",
    "T24n1450_001:0099b07_2": "知大目連善說斯事，告目連曰：「我今入定，汝為釋種說其因緣。」",
    "T24n1450_001:0099b08_3": "目連默然受佛教勅。",
    "T24n1450_001:0099b09_4": "爾時世尊取僧伽胝衣四疊枕頭，右脇而臥兩足相重，作光明想正念起想，如是作意。",
    "T24n1450_001:0099b11_5": "于時具壽大目揵連而作是念：「我今可入如是定中思惟觀察知釋迦種族。」",
    "T24n1450_001:0099b13_6": "即於眾前而昇高座結跏趺坐，告諸釋曰：「仁今諦聽！",
    "T24n1450_001:0099b14_7": "此之世界初成之時，爾時大地為一海水，由風鼓激和合一類，猶如熟乳。",
    "T24n1450_001:0099b15_8": "既其冷已有凝結生，其海水上亦復如是，上有地味，色香美味悉皆具足。",
    "T24n1450_001:0099b17_9": "此界成時，一類有情福命俱盡，從光音天歿而來生此，諸根具足身有光耀，乘空往來喜樂為食，長壽而住。",
    "T24n1450_001:0099b19_10": "時此世界，無有日月星辰晝夜時節，亦莫能辯男女貴賤。",
    "T24n1450_001:0099b21_11": "但相喚言：『薩埵！",
    "T24n1450_001:0099b21_12": "薩埵！』",
    "T24n1450_001:0099b21_13": "是時眾中有一有情，稟性耽嗜，忽以指端嘗彼地味。",
    "T24n1450_001:0099b22_14": "隨嘗之時情生愛著，隨愛著故段食是資，爾時方名初受段食。",
    "T24n1450_001:0099b24_15": "諸餘有情，見此食時即相學食。",
    "T24n1450_001:0099b25_16": "既食味已身漸堅重，光明隱沒悉皆幽暗。",
    "T24n1450_001:0099b26_0": "由此食量不調停故，形色損減。",
    "T24n1450_001:0099b26_1": "由色減故，互相告曰：『我形光悅，汝形損減。』",
    "T24n1450_001:0099b27_2": "彼光悅者恃形色故，遂生憍慢起不善根，緣不善故地味遂滅。",
    "T24n1450_001:0099b29_3": "地味滅已，是諸有情共相聚集，互生怨歎悲啼愁惱，作如是語：『奇哉美味！",
    "T24n1450_001:0099c01_4": "奇哉美味！』",
    "T24n1450_001:0099c02_5": "如今世人曾食美食，後常憶念先時香味，便作是言：『奇哉美味！",
    "T24n1450_001:0099c03_6": "奇哉美味！』",
    "T24n1450_001:0099c03_7": "雖作是言，然猶不識其義好惡，緣何故說地味滅沒？",
    "T24n1450_001:0099c04_8": "有情業故，地餅即現，色香美味悉皆具足，如金色花、如新熟蜜，食此地餅長壽而住。",
    "T24n1450_001:0099c06_9": "若少食者身有光明因相輕慢，廣如前說，乃至地餅皆沒。",
    "T24n1450_001:0099c08_10": "時諸有情共集一處，愁惱相視作如是語：『苦哉！",
    "T24n1450_001:0099c09_11": "苦哉！",
    "T24n1450_001:0099c09_12": "我昔曾遭如是惡事。』",
    "T24n1450_001:0099c09_13": "是諸有情地餅沒時亦復如是，然不知此所詮何義？",
    "T24n1450_001:0099c10_14": "「仁等當知！",
    "T24n1450_001:0099c11_15": "地餅沒已，時諸有情由福力故，有林虅出，色香味具，如雍菜花、如新熟蜜，食此林虅長壽而住。",
    "T24n1450_001:0099c13_16": "若少食者身有光明，因相輕慢，廣如前說。",
    "T24n1450_001:0099c14_17": "乃至林虅沒故，時諸有情共集一處，憂愁相視作如是語：『汝離我前！",
    "T24n1450_001:0099c15_18": "汝離我前！』",
    "T24n1450_001:0099c16_19": "猶如有人極相嗔恨不許當前，廣如上說。",
    "T24n1450_001:0099c17_20": "林虅沒已，時諸有情有妙香稻，不種自生、無糠穢，長四指，旦暮收刈苗即隨生，至暮旦時米便成熟。",
    "T24n1450_001:0099c19_21": "雖復數取而無異狀，以此充食長壽而住。",
    "T24n1450_001:0099c20_22": "時彼有情，由段食故滓穢在身，為欲蠲除便成二道，由斯遂有男女根生，便相染著。",
    "T24n1450_001:0099c22_23": "生染著故遂相親近，因造非法。",
    "T24n1450_001:0099c22_24": "諸餘有情見此事時，競以糞掃瓦石而棄擲之，作如是語：『汝是可惡有情，作此非法。",
    "T24n1450_001:0099c24_25": "咄哉！",
    "T24n1450_001:0099c24_26": "汝今何故污辱有情？』",
    "T24n1450_001:0099c25_27": "始從一宿乃至七宿，不共同居，擯於眾外，猶如今日初為嫁娶，皆以香花雜物而散擲之，願言：『常得安樂。』",
    "T24n1450_001:0099c27_28": "仁等當知！",
    "T24n1450_001:0099c28_0": "昔時非法今時為法，昔時非律今時為律，昔時嫌賤今為美妙。",
    "T24n1450_001:0099c29_1": "由彼時人驅擯出故，樂行惡者遂共聚集，造立房舍覆蔽其身，而作非法，此為最初營立家宅，便有家室。",
    "T24n1450_001:0100a02_2": "「諸仁當知！",
    "T24n1450_001:0100a03_0": "昔因貪婬故造立屋舍，彼如法作不非法作此非法為法。",
    "T24n1450_001:0100a04_1": "彼諸有情，若日暮時、若日朝時，由飢取稻每日充足，不令餘殘。",
    "T24n1450_001:0100a05_2": "有一有情，為慵嬾故，旦起取稻，遂乃兼將暮時稻來。",
    "T24n1450_001:0100a06_3": "至其暮時，有一同伴喚共取稻，此人報曰：『汝自取去，我旦來取稻已兼兩時糧訖。",
    "T24n1450_001:0100a08_4": "汝應自去，我不煩去。』",
    "T24n1450_001:0100a09_5": "時彼同伴，聞斯語已心便讚曰：『此亦大好，我今取時亦兼二日糧稻來耳。』",
    "T24n1450_001:0100a10_6": "爾時別有一伴，聞此語已復言：『我取三日稻來。』",
    "T24n1450_001:0100a11_7": "復有一伴，聞此語已復言：『我取七日稻來。』",
    "T24n1450_001:0100a12_8": "即將七日稻歸。",
    "T24n1450_001:0100a13_9": "復有一伴，來喚其人共相取稻，其人報曰：『我先已取七日稻訖，無煩更去。』",
    "T24n1450_001:0100a14_10": "彼人聞已心復歡喜唱言：『此是好便，我今日去取若半月、或一月稻來。』",
    "T24n1450_001:0100a16_11": "如是漸漸倍於前數，由此貪心日增盛故，遂令稻中生諸糠穢。",
    "T24n1450_001:0100a17_12": "先初之時，朝刈暮生、暮刈朝生，其實尚好；以貪愛故，一刈之後更不再生，設生之時實漸小惡，於是諸人競來收採，或有遺餘漸漸小惡。",
    "T24n1450_001:0100a20_13": "時諸有情復集一處，更相悲歎曰：『我等昔時身體光悅飛騰自在，端嚴具足歡喜充食。",
    "T24n1450_001:0100a22_14": "後以地味為食，猶得香好，為食地味多故，我等諸人身即堅重，光明遂滅神通便謝。",
    "T24n1450_001:0100a24_15": "因遇種種暗損之事，諸人悲泣感生日月星辰，廣如上說。",
    "T24n1450_001:0100a26_16": "食多之者身色轉暗，食少之者身猶光悅。",
    "T24n1450_001:0100a27_17": "此二食故，遂成二種顏狀。",
    "T24n1450_001:0100a27_18": "由此二種顏狀故，遞相輕賤曰：「我是端正，汝是醜陋。」",
    "T24n1450_001:0100a28_19": "因此諸人互相輕毀，展轉生不善心故。",
    "T24n1450_001:0100a29_20": "爾時地味並皆滅盡，諸人悲歎，後生地餅，色香美味悉皆具足。",
    "T24n1450_001:0100b02_21": "我等食之長壽而住，食多之者身光轉暗，食少之者身猶光悅。",
    "T24n1450_001:0100b03_22": "由此二種顏狀故，遂成二種好惡之類，乃至遞相輕毀。",
    "T24n1450_001:0100b04_23": "由輕毀故，展轉各生不善心故，地餅盡滅，我等悲惱。",
    "T24n1450_001:0100b05_24": "如是緣故，復生林虅，色香美味亦皆具足。",
    "T24n1450_001:0100b06_25": "我等食之年壽長遠，而住於世。",
    "T24n1450_001:0100b07_26": "食多之者身光損暗、食少之者身猶光悅。",
    "T24n1450_001:0100b08_27": "乃至林虅滅故，復生稻穀，不種自生無諸糠穢，如四指大，香味具足。",
    "T24n1450_001:0100b10_28": "我等食之身體充盛，食此稻者年壽長遠，久住於世。",
    "T24n1450_001:0100b11_29": "以貪心積聚故，其稻小惡糠穢轉盛，其稻無力採收不生，或有遺餘。』",
    "T24n1450_001:0100b13_0": "諸人見已更相告曰：『我等分取地界。』",
    "T24n1450_001:0100b13_1": "爾時封量地段疆界，各各分之：此是汝地，此是我地。",
    "T24n1450_001:0100b15_0": "因此義故，世間田地始為耕種，遂立疆畔。",
    "T24n1450_001:0100b15_1": "「又一有情，雖自有田私盜他穀，一有情見而告之曰：『汝今何故取他稻穀？",
    "T24n1450_001:0100b17_2": "此一度盜，後更勿為。』",
    "T24n1450_001:0100b18_3": "然其有情盜意不息，於第二日及第三日亦復盜將。",
    "T24n1450_001:0100b19_4": "眾人見之而復告曰：『汝前三度私盜。』",
    "T24n1450_001:0100b20_5": "頻勸不休，有諸有情便行推捉往詣眾中具陳上事。",
    "T24n1450_001:0100b21_6": "眾共告曰：『汝自有田，何以三度盜他田穀？』",
    "T24n1450_001:0100b22_7": "勸此語已便即放之。",
    "T24n1450_001:0100b22_8": "其盜稻者告大眾曰：『此有情等，為少稻穀今故摧我，對於大眾毀辱於我。』",
    "T24n1450_001:0100b24_9": "大眾復告：『何以為少稻穀，捉有情摧毀，對眾辱之？",
    "T24n1450_001:0100b25_10": "後不應然。』",
    "T24n1450_001:0100b25_11": "因此盜故遞相毀辱，由此緣故大眾共集，遞相告曰：『汝等具見此事，為盜他穀，對眾遞相毀辱，不知二人是誰有罪？",
    "T24n1450_001:0100b28_12": "我等意欲眾中簡一有情，顏色端正、形容具足、智慧通達，立為地主。",
    "T24n1450_001:0100b29_13": "有過者治罰，無過者養育。",
    "T24n1450_001:0100c01_14": "我等眾人所種之田，各各依法，六分之中與其一分。』",
    "T24n1450_001:0100c02_15": "爾時眾中揀得如上具足德人，便即立為地主。",
    "T24n1450_001:0100c03_16": "爾時眾人告地主言：『眾中若有犯者，請如法治罰；若無犯者應當養育。",
    "T24n1450_001:0100c05_17": "我等眾人所種之田，各各依法，六分之中與其一分。』",
    "T24n1450_001:0100c06_18": "由此因緣立為地主。",
    "T24n1450_001:0100c06_19": "「爾時地主見彼諸人，若有過者如法治罰，若無犯者如法養育。",
    "T24n1450_001:0100c08_20": "爾時眾人所種之田，各各依法，六分之中與其一分。",
    "T24n1450_001:0100c09_21": "眾既同意立為地主，故得太同意名；能擁護劣弱，故得剎帝利名；如法治國，能令一切眾生歡喜，戒行智慧，故號為大同意王。",
    "T24n1450_001:0100c12_22": "其王立時，眾人相呼為有情。",
    "T24n1450_001:0100c13_23": "大同意王有息名意樂，即立為王。",
    "T24n1450_001:0100c13_24": "爾時有情，號為近來。",
    "T24n1450_001:0100c14_25": "意樂王有息名為善德。",
    "T24n1450_001:0100c14_26": "復次仁等！",
    "T24n1450_001:0100c15_27": "善德王時一切有情，號為黶子。",
    "T24n1450_001:0100c15_28": "善德王有息名為最勝善，即立為王。",
    "T24n1450_001:0100c16_29": "彼時有情，號為雲咽。",
    "T24n1450_001:0100c17_30": "最勝善王有息名為長淨，即立為王。",
    "T24n1450_001:0100c17_31": "彼時有情，號為多羅尚伽。",
    "T24n1450_001:0100c18_32": "長淨王頂上有一瘡疱，柔軟猶如細綿疊花，雖復增長未甞痛惱。",
    "T24n1450_001:0100c20_33": "後漸熟破出一童子，顏貌端正，具三十二大丈夫相，莊嚴其身從頂上生故，名為頂生。",
    "T24n1450_001:0100c22_0": "時長淨王六萬夫人，爾時父王將頂生入於後宮。",
    "T24n1450_001:0100c23_1": "時六萬夫人見頂生已，各生愛念乳皆流出，咸白王言：『我養！",
    "T24n1450_001:0100c24_2": "我養！』",
    "T24n1450_001:0100c24_3": "由此義故，復名持養，即立為王。",
    "T24n1450_001:0100c25_4": "彼時有情咸皆思惟，互相諮議分別好惡，各習一藝。",
    "T24n1450_001:0100c26_5": "時彼有情審思量故，未努沙(此名人)如前六王，壽無量歲久住於世。",
    "T24n1450_001:0100c27_6": "「爾時持養王，右髀有一瘡疱，柔軟如綿疊花，雖復增長未甞痛惱。",
    "T24n1450_001:0100c29_7": "後漸熟破生一童子，形貌端正，具三十二大丈夫相，莊嚴其身。",
    "T24n1450_001:0101a01_8": "以端正故，名為端嚴，即立為王，有大威力，王四大洲得大自在。",
    "T24n1450_001:0101a03_9": "時端嚴王，左髀忽有瘡疱，其瘡柔軟如綿疊花，雖復增長未甞痛惱。",
    "T24n1450_001:0101a04_10": "後漸熟破生一童子，形貌端嚴，有三十二大丈夫相，莊嚴其身，為近王端嚴故，名為近端嚴，即立為王。",
    "T24n1450_001:0101a07_11": "亦有威力，王三大洲風化自在。",
    "T24n1450_001:0101a07_12": "其近端嚴王，右足上忽生瘡疱，其瘡柔軟如綿疊花，雖日增長而不痛惱。",
    "T24n1450_001:0101a09_13": "後漸熟破生一童子，形體端正，有三十二大丈夫相，莊嚴其身，以右足生故，名端嚴足生，即立為王。",
    "T24n1450_001:0101a11_14": "威德自在，王二大洲。",
    "T24n1450_001:0101a12_15": "時端嚴足王，左足上忽生瘡疱，其瘡柔軟如綿疊花，雖日增長而不痛惱。",
    "T24n1450_001:0101a13_16": "後漸熟破生一童子，形容端正，具三十二大丈夫相，莊嚴其身，以左足生端嚴故，名極端嚴，即立為王。",
    "T24n1450_001:0101a16_17": "威德自在。",
    "T24n1450_001:0101a16_18": "王一大洲。",
    "T24n1450_001:0101a16_19": "「此大同意王息名意樂，意樂王息名善德，善德王息名最勝，最勝王息名長淨，長淨王息名持養，持養王息名端嚴，端嚴王息名近端嚴，近端嚴王息名有端嚴，有端嚴王息名極端嚴，極端嚴王息名愛樂，愛樂王息名善樂，善樂王息名能捨，能捨王息名為極捨，極捨王息名為支車，支車王息名為嚴車，嚴車王息名為小海，小海王有息名為中海，中海王有息名為大海，大海王有息名為瑞鳥，瑞鳥王息名為大瑞鳥，大瑞鳥王有息名香草，香草王有息名為近香草，近香草王有息名為大香草，大香草有息名為善見，善見有息名為大善見，大善見有息名為極愛，極愛有息名為大愛，大愛有息名為妙聲，妙聲有息名為大妙聲，大妙聲有息名為作光，作光有息名為有威，有威有息名為廣大，廣大有息名為大彌樓，大彌樓有息名為有彌樓，有彌樓有息名為廣慧，廣慧有息名為艷光，艷光有息名為有艷，有艷有息名為有大艷。",
    "T24n1450_001:0101b06_20": "「有大艷王，其有大艷王息、孫、曾孫、玄孫等，於富多羅城子孫更生，至於百代。",
    "T24n1450_001:0101b08_21": "其最後王名為調怨，為能調伏諸怨敵故，名為調怨王。",
    "T24n1450_001:0101b09_22": "調怨王於無鬪城中子孫更王，乃至五萬四千代，於其城中正法化世，其最後王，名為無能勝，於波羅痆斯城子孫更王，至於六萬三代於其城中正法化世，其最後王，名為難當難當王。",
    "T24n1450_001:0101b14_23": "昔於金毘羅城中子孫更王，乃至八萬四千代，彼最後王，名為梵授。",
    "T24n1450_001:0101b15_24": "「復次諸人！",
    "T24n1450_001:0101b15_25": "梵授王於象造城中子孫更王，乃至三萬二千代正法化世，其最後王，名為象授。",
    "T24n1450_001:0101b17_26": "象授王於削石城中子孫更王，乃至經五千代，其最後王，名為及時王。",
    "T24n1450_001:0101b19_27": "及時王於廣肩胸城中子孫更王，經三萬二千代正法化世，其最後王，名為童勝力。",
    "T24n1450_001:0101b21_28": "復次勝力王，於無勝城中子孫更王，乃至經三萬二千代正法化世，其最後王，名為上勝。",
    "T24n1450_001:0101b23_29": "復次其上勝王，於妙童女城中子孫更王，乃至經一萬二千代正法化世，其最後王，名為勝軍。",
    "T24n1450_001:0101b25_30": "復次諸仁！",
    "T24n1450_001:0101b25_31": "勝軍王於瞻婆城中子孫更王，乃至經一萬八千代正法化世，其最後王，名為龍天。",
    "T24n1450_001:0101b27_32": "復次仁等！",
    "T24n1450_001:0101b27_33": "其龍天王於末利城中子孫更王，乃至經二萬五千代正法化世，其最後王，名為人天。",
    "T24n1450_001:0101b29_34": "復次仁等！",
    "T24n1450_001:0101b29_35": "其人天王於多摩栗坻城中子孫更王，乃至一萬二千代正法化世，其最後王，名為海天。",
    "T24n1450_001:0101c02_36": "復次諸仁！",
    "T24n1450_001:0101c03_37": "海天王於歡喜城中子孫更王，乃至一萬八千代正法化世，其最後王，名為善惠。",
    "T24n1450_001:0101c05_0": "復次仁等！",
    "T24n1450_001:0101c05_1": "善惠王於王舍城中子孫更王，二萬五千代正法化世，其最後王，名為除闇。",
    "T24n1450_001:0101c06_2": "復次諸仁！",
    "T24n1450_001:0101c07_3": "除闇王却於婆羅痆斯城中子孫更王，乃至一百代正法化世，其最後王，名為大帝軍。",
    "T24n1450_001:0101c09_4": "復次諸仁！",
    "T24n1450_001:0101c09_5": "大帝軍王於俱尸那城中子孫更王，乃至八萬四千代正法化世，其最後王，名為海神。",
    "T24n1450_001:0101c11_6": "復次諸仁！",
    "T24n1450_001:0101c11_7": "其海神王於布多羅城中子孫更王，乃至一千代王法化世，其最後主名曰修行。",
    "T24n1450_001:0101c13_8": "復次諸仁！",
    "T24n1450_001:0101c13_9": "其修行王復於俱尸那城中子孫更王，乃至八萬四千代正法化世，其最後王，名為廣面。",
    "T24n1450_001:0101c15_10": "復次諸仁！",
    "T24n1450_001:0101c15_11": "其廣面王復於波羅痆斯城子孫相承，乃至十萬代正法化人，其最後王，名為地主。",
    "T24n1450_001:0101c17_12": "復次諸仁！",
    "T24n1450_001:0101c18_13": "其地主王復於無戰城中子孫相承乃至一千代，其最後王，名持大地，如法化人。",
    "T24n1450_001:0101c19_14": "復次諸仁！",
    "T24n1450_001:0101c20_15": "其持地王，於彌恥羅城中子孫相承乃至八萬四千代正法化世，其最後王，名為大天。",
    "T24n1450_001:0101c22_16": "「復次諸仁！",
    "T24n1450_001:0101c22_17": "其大天王復於彌恥羅城中子孫相承，八萬四千代皆名大天，並得仙通及修戒行正法化人，其最後王，名為儞彌。",
    "T24n1450_001:0101c24_18": "儞彌王有息，名正謝王。",
    "T24n1450_001:0101c25_19": "其王有息，名堅、次名佉努、次名近佉努、次名有佉努、次名極佉努、次名善見、次名正見、次名軍聽、次名悟了、次名大悟、次名悟軍、次名無憂、次名離憂、次名續果、次名善合、次名大聲、次名殺大聲、次名明旦、次名坊主、次名鬪戰、次名生怖、次名慶喜、次名鏡門、次名能生、次名普生、次名最勝、次名飲食、次名多飲食、次名難勝、次名極難勝、次名安立、次名善立、次名大力、次名勝大力、次名善慧、次名勝堅固、次名十弓、次名百弓、次名新弓、次名妙色弓、次名勝弓、次名堅弓、次名十[車*曼]、次名百[車*曼]、次名千[車*曼]、次名妙色[車*曼]、次名牢[車*曼]。",
    "T24n1450_001:0102a08_20": "「復次諸仁！",
    "T24n1450_001:0102a09_21": "牢[車*曼]王於善議城中子孫相承，七萬七千代，彼最後王，號果仙王。",
    "T24n1450_001:0102a10_22": "復次諸仁！",
    "T24n1450_001:0102a10_23": "果仙王有息，名龍護。",
    "T24n1450_001:0102a11_24": "龍護復於波羅痆斯城子孫相承一百一代，彼最後王名吉枳。",
    "T24n1450_001:0102a12_25": "爾時迦葉波如來、應供、正遍知、明行足、善逝、世間解、無上士、調御丈夫、天人師、佛、薄伽梵，出興於世。",
    "T24n1450_001:0102a15_0": "時彼釋迦牟尼菩薩，於迦葉佛所，發阿耨多羅三藐三菩提心，淨修梵行生覩史多天。",
    "T24n1450_001:0102a16_1": "復次諸仁！",
    "T24n1450_001:0102a17_2": "吉枳王有息，名善生。",
    "T24n1450_001:0102a17_3": "復次諸仁！",
    "T24n1450_001:0102a17_4": "善生王復於補多羅城子孫相承一百一代，彼最後王名耳生。",
    "T24n1450_001:0102a19_5": "復次諸仁！",
    "T24n1450_001:0102a19_6": "耳生王有二息：一名喬答摩，一名波羅墮闍。",
    "T24n1450_001:0102a20_7": "彼喬答摩念欲出家，波羅墮闍念為國王。",
    "T24n1450_001:0102a21_8": "喬答摩見其父王，非法為法、法為非法，治化國務，便作是念：『若父王歿我當為王，法為非法、非法為法，如是治國我當墮地獄。",
    "T24n1450_001:0102a24_9": "既有此難，我當云何設何方便而得出家，得免斯苦？』",
    "T24n1450_001:0102a25_10": "作是念已詣父王所，頂禮合掌白父王言：『大王當知！",
    "T24n1450_001:0102a26_11": "我欲出家趣於非家。』",
    "T24n1450_001:0102a27_12": "王告子言：『若義利故，多有人捨施財物，供養天神、事火苦行，求國王位。",
    "T24n1450_001:0102a28_13": "汝今已得，我捨命已，汝當紹位。",
    "T24n1450_001:0102a29_14": "何故汝今捨此而去？』",
    "T24n1450_001:0102a29_15": "喬答摩白言：『我見國王非法為法、法為非法，由此罪業當墮地獄。",
    "T24n1450_001:0102b02_16": "我今怖畏，願求出家。",
    "T24n1450_001:0102b02_17": "大王慈悲！",
    "T24n1450_001:0102b03_18": "從我此願。』",
    "T24n1450_001:0102b03_19": "爾時彼王，知其子心畢欲出家，即便告言：『我今放汝隨意而去。』",
    "T24n1450_001:0102b04_20": "時彼王子聞此語已心大歡喜。",
    "T24n1450_001:0102b05_21": "「去斯不遠有一仙人，名曰黑色。",
    "T24n1450_001:0102b06_22": "時彼王子，拜跪父王及諸眷屬辭別而去，詣黑色仙所，如法[跍*月]跪頂禮雙足，白仙人言：『我欲出家，願仙慈悲令我出家。』",
    "T24n1450_001:0102b08_23": "時彼仙人即便聽許。",
    "T24n1450_001:0102b09_24": "時彼王子既出家已，而求菓子樹皮樹根以充資養，世便號為喬答摩仙。",
    "T24n1450_001:0102b11_25": "爾時父王便即捨命，第二王子波羅墮闍即立為王。",
    "T24n1450_001:0102b12_26": "爾時喬答摩仙，因恒食菓子及諸樹葉，遂便得病，白鄔波馱耶言：『我今欲入於聚落中而乞飲食。』",
    "T24n1450_001:0102b14_27": "黑仙報曰：『仙人有法，所謂守護六根遠離六境，若在山谷，或入聚落，無有所畏。",
    "T24n1450_001:0102b16_28": "汝若能持如是仙法，隨意而去。",
    "T24n1450_001:0102b16_29": "可近補多羅城造作草舍依之而住。』",
    "T24n1450_001:0102b17_30": "爾時喬答摩頂禮親教辭別而去，詣補多羅城，於一閑林造作草舍，乞食自活。",
    "T24n1450_001:0102b19_31": "「爾時補多羅城有一婬女名曰招賢，形貌端正眾所愛著。",
    "T24n1450_001:0102b20_32": "時有一不善人，名蜜捺羅，由婬貪心，將諸瓔珞及以妙衣送與彼女，須擬迎娶。",
    "T24n1450_001:0102b22_33": "時彼女人，著諸瓔珞及以妙衣，欲出往彼。",
    "T24n1450_001:0102b23_34": "時彼門邊見有一人，持五百銀錢與彼女人，便作是言：『汝來！",
    "T24n1450_001:0102b24_35": "汝來！",
    "T24n1450_001:0102b25_36": "共汝遊戲。』",
    "T24n1450_001:0102b25_37": "彼女思念：『我今得五百銀錢，何為不取？",
    "T24n1450_001:0102b26_38": "我若不取即不應理。』",
    "T24n1450_001:0102b26_39": "即取錢已與彼遊戲。",
    "T24n1450_001:0102b27_40": "爾時婬女使從女人往詣蜜捺羅所而作是言：『我未莊飾，少時即來。』",
    "T24n1450_001:0102b28_41": "彼侍從女奉此語已，詣蜜捺羅所具陳上事。",
    "T24n1450_001:0102b29_42": "時銀錢主，別有餘事須臾即去。",
    "T24n1450_001:0102c01_43": "爾時婬女復作是念：『此人已去，欲往先處時亦不晚。』",
    "T24n1450_001:0102c02_44": "告從女曰：『詣蜜捺羅所作如是言：「我莊飾了，未審與我何處園林而可相見？」』",
    "T24n1450_001:0102c04_45": "時彼從女，奉此語已詣彼蜜捺羅所，具陳上事。",
    "T24n1450_001:0102c05_46": "時蜜捺羅報曰：『汝癡婦女人，或言：「未莊飾」或言：「莊飾了。」』",
    "T24n1450_001:0102c06_47": "時彼使女，先於大家有所嫌恨，便告彼曰：『我之大家非未莊飾，意欲以汝瓔珞及衣莊飾其身，別看餘婿。』",
    "T24n1450_001:0102c09_0": "時蜜捺羅聞此語已，欲心便息而生害意，便告侍女言：『汝報婬女，莊飾既了來某園林。』",
    "T24n1450_001:0102c11_0": "時彼從女詣婬女所具陳上事。",
    "T24n1450_001:0102c11_1": "時彼婬女聞此語已莊飾瓔珞，往詣彼林見蜜捺羅。",
    "T24n1450_001:0102c12_2": "蜜捺羅便即嗔曰：『咄哉婬女！",
    "T24n1450_001:0102c13_3": "云何持我瓔珞妙衣別看餘婿？』",
    "T24n1450_001:0102c14_4": "婬女報曰：『聖子！",
    "T24n1450_001:0102c14_5": "女人常有如是過失，願恕其過。』",
    "T24n1450_001:0102c15_6": "時蜜捺羅即發忿恨，便拔利刀殺彼婬女。",
    "T24n1450_001:0102c16_7": "時彼從女即唱是言：『賊！",
    "T24n1450_001:0102c16_8": "賊！",
    "T24n1450_001:0102c16_9": "殺我大家。』",
    "T24n1450_001:0102c17_10": "眾人聞已皆集其所。",
    "T24n1450_001:0102c17_11": "「爾時園中有喬答摩仙，於草屋坐。",
    "T24n1450_001:0102c18_12": "時蜜捺羅見眾集已，心生怖畏無處可避，遂將血刀往仙人處，置草屋前隨眾而立。",
    "T24n1450_001:0102c20_13": "爾時眾人見彼死女，尋逐蹤跡，於草屋前見其血刀，即捉仙人便作是言：『汝是仙形，云何而作如是惡業？』",
    "T24n1450_001:0102c22_14": "時仙報曰：『我有何咎？』",
    "T24n1450_001:0102c23_0": "眾人告曰：『汝與女人行於非法，復殺彼命。』",
    "T24n1450_001:0102c23_1": "仙人報曰：『我實不作如是惡業。』",
    "T24n1450_001:0102c24_2": "眾人不信，便即捉縛將至王所，白大王言：『此人與彼婬女共行非法，便殺彼女。』",
    "T24n1450_001:0102c26_3": "王聞此言更不審問，令將其仙坐尖木上，以其赤鬘著於頭上，令彼旃陀羅人身著青衣，各執利刀周匝圍繞，將彼仙人擊鼓宣示巡行城內，告諸人曰：『當知彼仙犯如此罪。』",
    "T24n1450_001:0103a01_4": "從南門出，而擲仙人於尖木上。",
    "T24n1450_001:0103a02_0": "時黑色仙，來覓此仙不知何在？",
    "T24n1450_001:0103a02_1": "處處求覓，乃見被擲在尖木上，情甚悲傷懊惱啼泣，問曰：『汝因何事遇如此苦？』",
    "T24n1450_001:0103a04_2": "時喬答摩哽咽悲泣，白鄔波馱耶曰：『此是先業，孰能避脫？』",
    "T24n1450_001:0103a05_3": "鄔波馱耶告曰：『善子！",
    "T24n1450_001:0103a06_4": "汝今被傷，於諸法行身心退不？』",
    "T24n1450_001:0103a07_0": "彼報師曰：『我今身雖被傷，心無損害。』",
    "T24n1450_001:0103a07_1": "親教告曰：『我何得知？』",
    "T24n1450_001:0103a08_2": "彼報師曰：『我發實語，曾不妄言。",
    "T24n1450_001:0103a09_3": "若我心行實不改者，願鄔波馱耶黑顏變作金色。』",
    "T24n1450_001:0103a10_4": "發此語已，而彼仙人變為金色，四方傳告：『黑仙變為金色。』",
    "T24n1450_001:0103a11_5": "其師見斯實願，心生怪喜歎為希有。",
    "T24n1450_001:0103a12_6": "時喬答摩仙復白師曰：『我今捨命，當得何道？』",
    "T24n1450_001:0103a13_7": "師答曰：『善子！",
    "T24n1450_001:0103a13_8": "如外道真婆羅門法說，無子者不得善道。",
    "T24n1450_001:0103a14_9": "汝有子不？』",
    "T24n1450_001:0103a14_10": "答曰：『我昔於宮內，為童子時意樂修道，便捨家宅常修梵行，從何得子？』",
    "T24n1450_001:0103a16_11": "教師告曰：『若如此者當念過去時事。』",
    "T24n1450_001:0103a17_12": "答曰：『我今被傷極至酸痛，節節支分如被刀割，唯念捨命。",
    "T24n1450_001:0103a18_13": "如何更有而起餘想？』",
    "T24n1450_001:0103a19_14": "時彼親教師以神通力興大風雨，沐喬答摩身，其所苦痛遂得蘇息。",
    "T24n1450_001:0103a20_15": "念往昔婬慾之事，於是身中遂有兩渧精血，從身落地。",
    "T24n1450_001:0103a21_16": "以業力故，便成兩卵。",
    "T24n1450_001:0103a22_17": "如餘經中說，有四種不思議事：一者諸佛境界不思議；二者龍不思議；三者世間心意不思議；四者一切有情業異熟力不思議。",
    "T24n1450_001:0103a25_18": "緣彼業力遂成於卵。",
    "T24n1450_001:0103a25_19": "「其卵得日光暖故，漸漸成熟，各生一童子。",
    "T24n1450_001:0103a26_20": "去其生處不遠有一甘蔗園，其二童子遂遊彼園內，以福力故顏容日盛。",
    "T24n1450_001:0103a28_21": "其喬答摩，被日光炙遂便命終。",
    "T24n1450_001:0103a29_22": "爾時變金色仙人於明旦時來看喬答摩，見其命過，復見地上卵破，尋童子跡至甘蔗園中，見其童子。",
    "T24n1450_001:0103b02_23": "爾時仙人入定觀察，此二童子從何而來？",
    "T24n1450_001:0103b03_24": "是誰之子？",
    "T24n1450_001:0103b03_25": "即知是彼喬答摩體胤。",
    "T24n1450_001:0103b04_26": "便生愛念，將二童子還其住處，每日撫養漸漸長大，即為立名，號曰暖生，因此稱為日種。",
    "T24n1450_001:0103b06_27": "復緣喬答摩體胤故，亦名喬答摩。",
    "T24n1450_001:0103b06_28": "從本身生故，名身生。",
    "T24n1450_001:0103b07_29": "復於甘蔗園中得故，亦名甘蔗種。",
    "T24n1450_001:0103b08_30": "由此四緣故，有此四號。",
    "T24n1450_001:0103b08_31": "復於異時，婆羅墮闍王無子身死，諸臣共議：『王恐無子，令誰繼嗣？』",
    "T24n1450_001:0103b10_32": "而有臣曰：『其王有兄喬答摩，先已入山修道，據其族次正合繼位。』",
    "T24n1450_001:0103b11_33": "作是議已，便往變金色仙人所，到已頂禮合掌，白言：『大仙！",
    "T24n1450_001:0103b13_0": "我國王兄喬答摩仙，今在何處？』",
    "T24n1450_001:0103b13_1": "金仙報曰：『被汝等輩先已殺訖。』",
    "T24n1450_001:0103b14_2": "爾時臣等復白仙曰：『其喬答摩自出家已來，元不曾見，如何得殺？』",
    "T24n1450_001:0103b15_3": "金仙告曰：『我令汝等當自知之，喬答摩曾無過咎，枉被汝殺。』",
    "T24n1450_001:0103b17_4": "眾人復白曰：『如何殺之？』",
    "T24n1450_001:0103b17_5": "時彼金仙即說上事，諸人聞已咸白仙曰：『我等實是罪過。』",
    "T24n1450_001:0103b19_6": "作此語已，其二童子即至金仙左右。",
    "T24n1450_001:0103b19_7": "諸人問曰：『此二童子是誰種族？』",
    "T24n1450_001:0103b20_8": "金仙答曰：『此二童子是喬答摩子。』",
    "T24n1450_001:0103b21_9": "諸人復言：『如何有之？",
    "T24n1450_001:0103b21_10": "名字何等？』",
    "T24n1450_001:0103b22_11": "爾時金仙即說上事，諸人聞之皆大歡喜，即於仙所請長童子，侍衛歸國便冊為王。",
    "T24n1450_001:0103b24_0": "其王治國未久之間，即便身死無有子息。",
    "T24n1450_001:0103b24_1": "爾時諸臣，復於山中迎其小弟，次紹王位，眾立王號，名甘蔗王。",
    "T24n1450_001:0103b26_2": "「復次諸人！",
    "T24n1450_001:0103b26_3": "時甘蔗王，補多勒迦城(唐云幼小)子孫相承，經一百一代，其二王皆名甘蔗種，其最後王名為軍將王。",
    "T24n1450_001:0103b28_4": "諸人當知，甘蔗軍將王亦名增長，有四大夫人，各生一男一女。",
    "T24n1450_001:0103c01_5": "其四王子：一名火炬面；二名大耳；三名象行；四名寶釧王。",
    "T24n1450_001:0103c02_6": "有四夫人，並皆身亡，時甘蔗軍將王處於宮內悲愁懊惱。",
    "T24n1450_001:0103c03_7": "諸人入宮，見軍將王憂愁不樂，前白王言：『王今何故愁憂若此？』",
    "T24n1450_001:0103c05_8": "王即報曰：『國大夫人今皆殞歿，我今何得不生愁惱？』",
    "T24n1450_001:0103c06_9": "爾時諸臣共白王曰：『王若由此而懷愁者，隣國諸王皆有好女，王應令我冊為妃后。』",
    "T24n1450_001:0103c08_10": "王復告曰：『我有四子並皆長大堪可繼嗣，由此義故，誰當以女與我為后？』",
    "T24n1450_001:0103c09_11": "諸臣白言：『王但宣令，臣等為王四方推覓。』",
    "T24n1450_001:0103c10_12": "于時有一國王，女甚端正，堪冊為后。",
    "T24n1450_001:0103c11_13": "群臣知已即來白王：『臣等今知某國王女，顏貌端正堪為王后。』",
    "T24n1450_001:0103c13_14": "王曰：『可爾。』",
    "T24n1450_001:0103c13_15": "即發國使往彼女所，見彼國王問訊起居。",
    "T24n1450_001:0103c14_16": "王問使曰：『此國幽僻，如何至此？』",
    "T24n1450_001:0103c15_17": "爾時使者白彼王曰：『我軍將王，國大夫人已終殞歿，聞王有女堪為國后，故遣我來諮論此事。』",
    "T24n1450_001:0103c17_18": "彼王聞已即便聽許，復告使曰：『汝王若欲與我為親，應先與我立於盟信，我女有息必令紹位。』",
    "T24n1450_001:0103c19_19": "使者聞已白彼王曰：『我還本國當具陳此意。』",
    "T24n1450_001:0103c20_20": "爾時使者還至本國，稽首王已具陳上事，王曰：『我有長子，彼設生子豈令紹位？』",
    "T24n1450_001:0103c22_21": "時諸群臣共王議曰：『王但冊取，彼或生男、或復生女、或是石女。",
    "T24n1450_001:0103c23_22": "王今如何先憂此事？",
    "T24n1450_001:0103c24_23": "願王早索共為歡樂。』",
    "T24n1450_001:0103c24_24": "王曰：『可爾。』",
    "T24n1450_001:0103c24_25": "即令一使速往女國立先盟誓，即依國法迎歸為后。",
    "T24n1450_001:0103c26_26": "「時增長王，與其夫人在深宮內，娛樂快樂貪愛恣盛無時暫捨，因即懷胎，十月滿足誕生一子，容儀端正人所愛念。",
    "T24n1450_001:0103c28_27": "時增長王以八乳母共令養育。",
    "T24n1450_001:0103c29_28": "先取女時，王及諸臣共立誓言：『此女生男，當立為王名之愛樂。』",
    "T24n1450_001:0104a01_29": "後時漸長，譬如蓮花出水，顏色敷盛。",
    "T24n1450_001:0104a02_30": "時增長王為欲冊立長息以為太子，不冊愛樂。",
    "T24n1450_001:0104a03_31": "時后父王聞斯語已，即令使者持書告增長王：『何因今者違先立誓？",
    "T24n1450_001:0104a05_32": "若違先誓，我當興兵往罰汝國，汝當嚴兵以待於我。』",
    "T24n1450_001:0104a06_33": "時增長王見此書已，集諸群臣而告示曰：『皇后父王今附書來，具陳上事，我等如何設計待彼？』",
    "T24n1450_001:0104a08_34": "群臣議曰：『彼王有大威力，可立愛樂為太子。』",
    "T24n1450_001:0104a09_35": "增長王曰：『我有長子，如何立彼小者以為太子？』",
    "T24n1450_001:0104a10_36": "爾時群臣復白王曰：『彼之國王四兵強盛，王若不許必被相侵。",
    "T24n1450_001:0104a12_0": "今請大王冊彼愛樂立為太子，其餘四子令出國界。』",
    "T24n1450_001:0104a13_1": "時增長王告群臣曰：『我之四子先無愆過，如何棄之令出國外？』",
    "T24n1450_001:0104a14_2": "群臣白曰：『我是王臣，欲為利益。",
    "T24n1450_001:0104a15_3": "我實不能於無過人輒便擯棄，有罪過人不可令住。』",
    "T24n1450_001:0104a16_4": "王聞是已默然而住。",
    "T24n1450_001:0104a16_5": "時諸大臣總集一處共相議曰：『諸仁當知！",
    "T24n1450_001:0104a17_6": "共為籌議，我等設計令王憎彼四子。』",
    "T24n1450_001:0104a18_7": "因修一園掃洒田地，散諸香花懸諸幡蓋以為嚴飾。",
    "T24n1450_001:0104a19_8": "時四王子因出遊戲，遙見其園心生貪愛，至於園門。",
    "T24n1450_001:0104a21_9": "其修園官莊嚴以畢從門而出，四子問曰：『今此之園是誰所有？』",
    "T24n1450_001:0104a22_10": "其官報曰：『是國王園。』",
    "T24n1450_001:0104a23_0": "四子聞已却迴即去，臣復白曰：『云何迴去不入園內？』",
    "T24n1450_001:0104a24_1": "四子報曰：『是父王園，我等何敢得入？』",
    "T24n1450_001:0104a25_0": "群臣白曰：『王及王子俱得遊戲，此有何過？』",
    "T24n1450_001:0104a25_1": "王子聞已即入遊戲。",
    "T24n1450_001:0104a26_2": "群臣見已馳詣王所，而白王言：『大王當知！",
    "T24n1450_001:0104a27_3": "王令修園今以嚴潔，願王親往以為遊戲。』",
    "T24n1450_001:0104a28_4": "時增長王即勅曰：『誰為此樂？』",
    "T24n1450_001:0104a29_5": "諸臣白言：『是四王子在中娛樂。』",
    "T24n1450_001:0104a29_6": "王聞是語即大嗔怒：『汝可往彼為吾殺却。』",
    "T24n1450_001:0104b01_7": "群臣咸皆跪白王曰：『願王慈悲莫斷其命，王若嫌者且令出國。』",
    "T24n1450_001:0104b03_8": "王聞依請。",
    "T24n1450_001:0104b03_9": "爾時群臣奉王命已，即喚王子來至王所，告令出國。",
    "T24n1450_001:0104b04_10": "爾時四子，四輪著地合掌白王：『我等四子請乞一願，所有眷屬欲隨去者，願王懷慈許其隨去。』",
    "T24n1450_001:0104b06_11": "王告子曰：『隨汝所願。』",
    "T24n1450_001:0104b07_12": "時四王子，各將其妹欲出國去。",
    "T24n1450_001:0104b07_13": "時國人民亦願隨去，於七日內，國中人眾隨去欲盡。",
    "T24n1450_001:0104b09_0": "爾時諸臣白王：『若不閉此城門，恐百姓盡。』",
    "T24n1450_001:0104b09_1": "王告臣曰：『急閉城門，無令盡去。』",
    "T24n1450_001:0104b11_0": "根本說一切有部毘奈耶破僧事卷第一"
}