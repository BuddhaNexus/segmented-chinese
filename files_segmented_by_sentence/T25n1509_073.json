{
    "T25n1509_073:0570a14_0": "大智度論釋阿毘跋致品第五十",
    "T25n1509_073:0570a15_0": "五(卷七十三)",
    "T25n1509_073:0570a17_0": "聖者龍樹造",
    "T25n1509_073:0570a18_0": "後秦龜茲國三藏鳩摩羅什譯",
    "T25n1509_073:0570a19_0": "◎【經】須菩提白佛言：「世尊！",
    "T25n1509_073:0570a19_1": "以何等行、何等類、何等相貌知是阿鞞跋致菩薩摩訶薩？」",
    "T25n1509_073:0570a20_2": "佛告須菩提：「若菩薩摩訶薩能知凡夫地、聲聞地、辟支佛地、佛地；是諸地，如相中無二無別，亦不念，亦不分別。",
    "T25n1509_073:0570a23_3": "入是如中，聞是事，直過無疑。",
    "T25n1509_073:0570a24_4": "何以故？",
    "T25n1509_073:0570a24_5": "是如中無一無二相故。",
    "T25n1509_073:0570a24_6": "是菩薩摩訶薩亦不作無益語，但說利益相應語，不視他人長短。",
    "T25n1509_073:0570a26_7": "須菩提！",
    "T25n1509_073:0570a26_8": "以是行、類、相貌，知是阿鞞跋致菩薩摩訶薩。」",
    "T25n1509_073:0570a27_9": "須菩提言：「世尊！",
    "T25n1509_073:0570a27_10": "復以何等行、類、相貌知是阿鞞跋致菩薩摩訶薩？」",
    "T25n1509_073:0570a29_11": "佛告須菩提：「若菩薩摩訶薩能觀一切法無行、無類、無相貌，當知是名阿鞞跋致菩薩摩訶薩。」",
    "T25n1509_073:0570b02_12": "須菩提白佛言：「世尊！",
    "T25n1509_073:0570b02_13": "若一切法無行、無類、無相貌，菩薩於何等法轉名不轉？」",
    "T25n1509_073:0570b04_14": "佛言：「若菩薩摩訶薩色中轉，受、想、行、識中轉，是名菩薩不轉。",
    "T25n1509_073:0570b05_15": "「復次，須菩提！",
    "T25n1509_073:0570b05_16": "菩薩摩訶薩，檀波羅蜜中轉乃至般若波羅蜜中轉，內空中乃至無法有法空中轉，四念處中乃至十八不共法中轉，聲聞、辟支佛地中轉乃至阿耨多羅三藐三菩提中轉，當知是菩薩摩訶薩不轉。",
    "T25n1509_073:0570b10_17": "何以故？",
    "T25n1509_073:0570b10_18": "須菩提！",
    "T25n1509_073:0570b10_19": "色性無，是菩薩何所住？",
    "T25n1509_073:0570b11_20": "乃至阿耨多羅三藐三菩提性無，是菩薩何所住？",
    "T25n1509_073:0570b12_21": "「復次，須菩提！",
    "T25n1509_073:0570b12_22": "菩薩摩訶薩不觀外道沙門、婆羅門面類言語，不作是念：『是諸外道，若沙門、若婆羅門，實知實見。』",
    "T25n1509_073:0570b14_23": "若說正見，無有是事！",
    "T25n1509_073:0570b15_24": "「復次，菩薩不生疑，不著戒取，不墮邪見，亦不求世俗吉事以為清淨，不以華香、瓔珞、幡蓋、伎樂禮拜供養餘天。",
    "T25n1509_073:0570b17_25": "須菩提！",
    "T25n1509_073:0570b17_26": "以是行、類、相貌，當知是名阿鞞跋致菩薩摩訶薩。",
    "T25n1509_073:0570b19_27": "「復次，須菩提！",
    "T25n1509_073:0570b19_28": "阿鞞跋致菩薩摩訶薩常不生下賤家乃至不生八難之處，常不受女人身。",
    "T25n1509_073:0570b21_29": "須菩提！",
    "T25n1509_073:0570b21_30": "以是行、類、相貌，當知是名阿鞞跋致菩薩摩訶薩。",
    "T25n1509_073:0570b22_31": "「復次，須菩提！",
    "T25n1509_073:0570b22_32": "菩薩摩訶薩常行十善道：自不殺生，不教人殺生，讚歎不殺生法，歡喜讚歎不殺生者；乃至自不邪見，不教人邪見，不讚歎邪見法，不歡喜讚歎行邪見者。",
    "T25n1509_073:0570b26_33": "須菩提！",
    "T25n1509_073:0570b26_34": "以是行、類、相貌，當知是名阿鞞跋致菩薩摩訶薩。",
    "T25n1509_073:0570b28_0": "「復次，須菩提！",
    "T25n1509_073:0570b28_1": "菩薩摩訶薩乃至夢中亦不行十不善道。",
    "T25n1509_073:0570b29_2": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c01_3": "「復次，須菩提！",
    "T25n1509_073:0570c01_4": "菩薩摩訶薩為利益一切眾生故行檀波羅蜜，乃至為利益一切眾生故行般若波羅蜜。",
    "T25n1509_073:0570c03_5": "須菩提！",
    "T25n1509_073:0570c04_0": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c05_1": "「復次，須菩提！",
    "T25n1509_073:0570c05_2": "菩薩摩訶薩所有諸法，受、讀、誦、說、正憶念，所謂修姤路乃至優波提舍。",
    "T25n1509_073:0570c07_3": "是菩薩法施時，作是念：『是法施因緣故，滿一切眾生願。",
    "T25n1509_073:0570c08_4": "以是法施功德，與一切眾生共之，迴向阿耨多羅三藐三菩提。』",
    "T25n1509_073:0570c09_5": "須菩提！",
    "T25n1509_073:0570c10_0": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c11_1": "「復次，須菩提！",
    "T25n1509_073:0570c11_2": "菩薩摩訶薩於甚深法中，不疑、不悔。」",
    "T25n1509_073:0570c12_3": "須菩提言：「世尊！",
    "T25n1509_073:0570c12_4": "菩薩於甚深法中，何因緣故不疑、不悔？」",
    "T25n1509_073:0570c13_5": "佛言：「是阿鞞跋致菩薩都不見有法可生疑處，若色、受、想、行識乃至阿耨多羅三藐三菩提，不見是法可生疑處、悔處。",
    "T25n1509_073:0570c16_6": "須菩提！",
    "T25n1509_073:0570c16_7": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c17_8": "「復次，須菩提！",
    "T25n1509_073:0570c17_9": "菩薩摩訶薩身、口、意業柔軟。",
    "T25n1509_073:0570c18_10": "須菩提！",
    "T25n1509_073:0570c18_11": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c19_12": "「復次，須菩提！",
    "T25n1509_073:0570c20_13": "菩薩摩訶薩以慈身、口、意業成就。",
    "T25n1509_073:0570c20_14": "須菩提！",
    "T25n1509_073:0570c21_15": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c22_16": "「復次，須菩提！",
    "T25n1509_073:0570c22_17": "菩薩摩訶薩不與五蓋俱：婬欲、瞋恚、睡眠、掉悔、疑。",
    "T25n1509_073:0570c23_18": "須菩提！",
    "T25n1509_073:0570c23_19": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c24_20": "「復次，須菩提！",
    "T25n1509_073:0570c25_21": "菩薩摩訶薩一切處無所愛著。",
    "T25n1509_073:0570c25_22": "須菩提！",
    "T25n1509_073:0570c26_23": "以是行、類、相貌，當知是名阿鞞跋致菩薩摩訶薩。",
    "T25n1509_073:0570c27_24": "「復次，須菩提！",
    "T25n1509_073:0570c27_25": "菩薩摩訶薩出入去來、坐臥行住，常念一心；出入去來、坐臥行住、舉足下足，安隱庠序，常念一心，視地而行。",
    "T25n1509_073:0570c29_26": "須菩提！",
    "T25n1509_073:0571a01_27": "以是行、類、相貌，當知是名阿鞞跋致菩薩摩訶薩。",
    "T25n1509_073:0571a02_28": "「復次，須菩提！",
    "T25n1509_073:0571a02_29": "菩薩摩訶薩所著衣服及諸臥具，人不惡穢，好樂淨潔，少於疾病。",
    "T25n1509_073:0571a04_0": "須菩提！",
    "T25n1509_073:0571a04_1": "以是行、類、相貌，當知是名阿鞞跋致菩薩摩訶薩。",
    "T25n1509_073:0571a05_2": "「復次，須菩提！",
    "T25n1509_073:0571a05_3": "常人身中有八萬戶虫侵食其身，是阿鞞跋致菩薩摩訶薩身無是虫。",
    "T25n1509_073:0571a07_4": "何以故？",
    "T25n1509_073:0571a07_5": "是菩薩功德過出世間，以是故，是菩薩無是戶虫。",
    "T25n1509_073:0571a08_6": "是菩薩功德增益，隨其功德，得身清淨、得心清淨。",
    "T25n1509_073:0571a09_7": "須菩提！",
    "T25n1509_073:0571a09_8": "以是行、類、相貌，當知是名阿鞞跋致菩薩摩訶薩。」",
    "T25n1509_073:0571a11_9": "須菩提白佛言：「世尊！",
    "T25n1509_073:0571a11_10": "云何菩薩摩訶薩得身清淨、得心清淨？」",
    "T25n1509_073:0571a12_11": "佛言：「菩薩摩訶薩隨其所得，增益善根，滅除心曲、心邪。",
    "T25n1509_073:0571a13_12": "須菩提！",
    "T25n1509_073:0571a13_13": "是名菩薩摩訶薩身清淨、心清淨。",
    "T25n1509_073:0571a14_14": "以是身、心清淨故，能過聲聞、辟支佛地，入菩薩位中。",
    "T25n1509_073:0571a15_15": "須菩提！",
    "T25n1509_073:0571a16_16": "以是行、類、相貌，當知是名阿鞞跋致菩薩摩訶薩。",
    "T25n1509_073:0571a17_17": "「復次，須菩提！",
    "T25n1509_073:0571a17_18": "菩薩摩訶薩不貴利養，雖行十二頭陀，不貴阿蘭若法，乃至不貴但三衣法。",
    "T25n1509_073:0571a19_19": "須菩提！",
    "T25n1509_073:0571a19_20": "以是行、類、相貌，當知是名阿鞞跋致菩薩摩訶薩。",
    "T25n1509_073:0571a20_21": "「復次，須菩提！",
    "T25n1509_073:0571a20_22": "菩薩摩訶薩常不生慳貪心，不生破戒心、瞋動心、懈怠心、散亂心，不生愚癡心，不生嫉妬心。",
    "T25n1509_073:0571a22_23": "須菩提！",
    "T25n1509_073:0571a23_24": "以是行、類、相貌，當知是名阿鞞跋致菩薩摩訶薩。",
    "T25n1509_073:0571a24_25": "「復次，須菩提！",
    "T25n1509_073:0571a24_26": "菩薩摩訶薩心住不動，智慧深入，一心聽受，所從聞法及世間事，皆與般若波羅蜜合。",
    "T25n1509_073:0571a26_27": "是菩薩摩訶薩不見產業之事不入法性者；是事一切皆見與般若波羅蜜合。",
    "T25n1509_073:0571a28_28": "以是因緣故，須菩提！",
    "T25n1509_073:0571a28_29": "是名阿鞞跋致菩薩阿鞞跋致相。」",
    "T25n1509_073:0571b01_0": "【論】問曰：上來處處說阿鞞跋致相，今何以復問？",
    "T25n1509_073:0571b02_1": "答曰：上雖處處略說，今欲廣說。",
    "T25n1509_073:0571b02_2": "此中多是阿鞞跋致相，故名〈阿鞞跋致相品〉。",
    "T25n1509_073:0571b03_3": "復次，上來解般若波羅蜜相；次說魔因緣壞般若波羅蜜相；今說信受般若波羅蜜者是阿鞞跋致，欲說其相貌，故須菩提問。",
    "T25n1509_073:0571b06_4": "復次，菩薩初發心來所行因緣、所得果報，是阿鞞跋致，受記必當作佛。",
    "T25n1509_073:0571b08_5": "如人受職，已得印信，心無復疑；又如聲聞人所行眾行皆為四沙門果。",
    "T25n1509_073:0571b10_6": "阿鞞跋致是決定安隱地，過凡夫，不入二乘地；雖未成佛道，能為世間作福田。",
    "T25n1509_073:0571b12_7": "是事微妙難得故，須菩提問其行貌。",
    "T25n1509_073:0571b13_0": "佛本命須菩提說般若波羅蜜，故須菩提問：「世尊！",
    "T25n1509_073:0571b14_1": "阿鞞跋致有何行、類、相貌？」",
    "T25n1509_073:0571b14_2": "問曰：是三事有何等異？",
    "T25n1509_073:0571b15_3": "答曰：有人言：是三事皆一義，以此知是阿鞞跋致、非阿鞞跋致。",
    "T25n1509_073:0571b16_4": "有人言：行名是阿鞞跋致菩薩身、口、意業異於他人，以此行表阿鞞跋致甚深智慧。",
    "T25n1509_073:0571b18_5": "類者，分別知諸菩薩是阿鞞跋致、非阿鞞跋致。",
    "T25n1509_073:0571b19_6": "相貌者，除行、類，餘種種因緣，得知阿鞞跋致相。",
    "T25n1509_073:0571b20_7": "佛說義趣：若菩薩能具足五波羅蜜，深入般若波羅蜜，方便力故，不著般若波羅蜜，但觀如，所謂諸法實相。",
    "T25n1509_073:0571b23_8": "菩薩爾時不以凡夫、二乘地為下賤，不以佛地為高貴，入諸法如故。",
    "T25n1509_073:0571b25_9": "諸法如中，無有分別二法，但以如入如，更無餘事，亦不分別取相。",
    "T25n1509_073:0571b26_10": "何以故？",
    "T25n1509_073:0571b26_11": "如平等故。",
    "T25n1509_073:0571b27_12": "能如是入者，即入諸佛法藏；心不生疑更求諸法決定相。",
    "T25n1509_073:0571b28_13": "是故經說：「須菩提！",
    "T25n1509_073:0571b29_14": "凡夫地乃至佛地，如相中無二無別。」",
    "T25n1509_073:0571b29_15": "得如是法，名阿鞞跋致行、類、相貌。",
    "T25n1509_073:0571c01_16": "復次，略說是義：菩薩因諸法如，所謂畢竟空，捨一切世間事，亦不住畢竟空。",
    "T25n1509_073:0571c03_17": "何以故？",
    "T25n1509_073:0571c03_18": "得諸法畢竟清淨實相故。",
    "T25n1509_073:0571c04_19": "菩薩若聞是無依止法，心無疑悔，不念依止。",
    "T25n1509_073:0571c05_20": "自上事，是阿鞞跋致正體；自是以下，盡是畢竟空行果。",
    "T25n1509_073:0571c06_21": "得畢竟空故，心淳熟寂滅相，不說無益語。",
    "T25n1509_073:0571c07_22": "所說常是法，不是非法；所說皆實，非妄語；所言柔軟，不麁穬；皆以慈悲心說，不以瞋恚心；所說應時，常得機會，觀察人心，隨其方俗。",
    "T25n1509_073:0571c10_23": "今此中略說利益之言：若教佛道，若二乘，若人天道，若今世得非罪樂；常遠離口四惡故，於眾生中慈悲心大故，又能自摧薄諸煩惱故，是以能種種因緣說諸利益語。",
    "T25n1509_073:0571c14_24": "問曰：聲聞人直趣涅槃，可不觀他人；菩薩視眾生如子，常欲教化，云何不觀其長短？",
    "T25n1509_073:0571c17_0": "答曰：若眾生不可伏折、不可化度，如是等莫觀。",
    "T25n1509_073:0571c18_1": "何以故？",
    "T25n1509_073:0571c18_2": "若以好心教詔，則謂嫉己，如刀刺心；既無所益，更增其罪，是故不觀長短。",
    "T25n1509_073:0571c20_3": "復次，菩薩應作是念：「如諸佛一切智，煩惱習盡，尚不能盡度眾生；何況我未得菩薩神通、未得無礙智，云何能普觀眾生？」",
    "T25n1509_073:0571c22_4": "阿鞞跋致有得神通者；有不得者，得阿鞞跋致已，別修神通道乃得。",
    "T25n1509_073:0571c24_5": "若先得神通者，不具足故，不能遍觀。",
    "T25n1509_073:0571c25_6": "問曰：須菩提初問行、相、類，佛何以不即答「無行、相、類」，今此中方說？",
    "T25n1509_073:0571c27_7": "答曰：初問時，眾生未著阿鞞跋致相故，佛答或說空相、或說有相；今以眾生著阿鞞跋致相，欲從凡夫入阿鞞跋致地，是故佛說「一切無行、無類、無相貌」。",
    "T25n1509_073:0572a01_8": "須菩提更問：「若諸法盡空者，何以言於何法轉名不轉法？」",
    "T25n1509_073:0572a03_9": "應當從凡夫地轉，於佛地不轉！",
    "T25n1509_073:0572a03_10": "佛答：「若菩薩能觀色等諸法空無所有，轉諸著心，故於佛道中不轉。」",
    "T25n1509_073:0572a05_11": "色等法和合因緣生，菩薩知是有為過罪故，不應此中住。",
    "T25n1509_073:0572a06_12": "諸法空故，能轉著心，轉著心故名不轉。",
    "T25n1509_073:0572a07_13": "復次，阿鞞跋致菩薩入正位故，心決定不疑：「一切外道中有實智！",
    "T25n1509_073:0572a09_14": "若有實智，不名外道！」",
    "T25n1509_073:0572a09_15": "如是名阿鞞跋致相。",
    "T25n1509_073:0572a10_16": "問曰：今說「不生疑」，後說「深法不疑」，是二不疑有何差別？",
    "T25n1509_073:0572a11_17": "答曰：今不疑者，四諦中如須陀洹所斷；後不疑者，於佛所知深法中不疑。",
    "T25n1509_073:0572a13_18": "是菩薩福德、智慧力故，雖不作須陀洹、未作佛，而能無此二疑。",
    "T25n1509_073:0572a14_19": "戒取名外道戒；行此外道戒，不得涅槃。",
    "T25n1509_073:0572a15_20": "餘四見皆名邪見。",
    "T25n1509_073:0572a16_21": "深信業因緣果報故，不求吉事，不以華香等供養天。",
    "T25n1509_073:0572a17_22": "求道破憍慢根本故，常不生下賤家。",
    "T25n1509_073:0572a18_23": "不障他功德、常行勸助故，不生八難處。",
    "T25n1509_073:0572a19_24": "折薄婬欲、遠離諂媚心故，不受女人身。",
    "T25n1509_073:0572a20_25": "復次，餘人雖行十善道，或一、或二、或三，不能具足四種；是菩薩大悲心，深愛善法故，具足行四種。",
    "T25n1509_073:0572a22_26": "常修集十善道故，乃至夢中不行十不善道。",
    "T25n1509_073:0572a23_27": "餘人所修福德，但自為身；小菩薩雖為眾生，亦自為己；阿鞞跋致諸所作福，皆為眾生，不為其身。",
    "T25n1509_073:0572a26_28": "若福德可以與人，則盡與眾生，更自修習；但不可得與。",
    "T25n1509_073:0572a27_29": "故菩薩以十二部經教化眾生，亦但為眾生，不自為己。",
    "T25n1509_073:0572a29_0": "復次，菩薩信等五根利故，雖未作佛，於諸法能信。",
    "T25n1509_073:0572b01_1": "佛此中更說空因緣：「菩薩不見色等法故，無生疑處。」",
    "T25n1509_073:0572b02_2": "復次，是菩薩常行慈悲心故意業柔軟，意業柔軟故身、口慈業成就。",
    "T25n1509_073:0572b04_3": "問曰：慈悲心外道亦有，云何說是阿鞞跋致相？",
    "T25n1509_073:0572b05_4": "答曰：外道雖有而不深，不能遍念眾生，亦不常有，非諸法實相和合故；菩薩不爾。",
    "T25n1509_073:0572b07_5": "復次，是菩薩呵五欲、除五蓋，入五支初禪，不與五蓋俱。",
    "T25n1509_073:0572b08_6": "五蓋覆心，能耗減智慧、破佛道、開魔路故。",
    "T25n1509_073:0572b09_7": "是菩薩知一切有為作法虛妄不實、如幻如夢，無為法空無所有、寂滅相，是故於一切處無所愛著。",
    "T25n1509_073:0572b11_8": "於眾生中，乃至佛亦不著；於法中，乃至涅槃亦不著。",
    "T25n1509_073:0572b12_9": "瞋，麁罪，小菩薩已斷，故不說；愛，深微難斷，故今說。",
    "T25n1509_073:0572b14_10": "復次，是菩薩深入禪定故，守護一切眾生；守護一切眾生故，常一心念，不惱眾生。",
    "T25n1509_073:0572b16_0": "不破戒故，出入來去等安詳一心。",
    "T25n1509_073:0572b16_1": "「舉足下足，視地而行」者，為護眾生、為避亂心故。",
    "T25n1509_073:0572b18_0": "復次，是菩薩久修集無量無邊善法，身中無八萬戶虫，亦少於病痛故，衣服、臥具等常淨潔無污。",
    "T25n1509_073:0572b20_1": "得諸法實相等善根力故，身中無八萬戶虫。",
    "T25n1509_073:0572b21_2": "心清淨故，身、口等亦清淨；離虛誑邪曲等下賤煩惱，故心清淨。",
    "T25n1509_073:0572b22_3": "二事清淨故，雖行世間，離諸逼迫苦惱；心不厭沒故，出過聲聞、辟支佛地。",
    "T25n1509_073:0572b24_4": "是菩薩貴佛道故，不貴利養；雖行頭陀，不貴是法，以是法是究竟道因緣少分，非究竟道。",
    "T25n1509_073:0572b26_5": "是名阿鞞跋致菩薩行、類、相貌。",
    "T25n1509_073:0572b27_6": "問曰：是菩薩未得佛道，未斷諸煩惱，云何常不生慳貪等諸惡心？",
    "T25n1509_073:0572b28_7": "答曰：阿鞞跋致菩薩得無生法忍時斷諸煩惱，但未斷習；若不斷者，云何常能不生諸慳貪等障道心？",
    "T25n1509_073:0572c02_8": "如經說：「須陀洹乃至阿羅漢，即是菩薩無生法忍。」",
    "T25n1509_073:0572c03_9": "復次，有人言：菩薩行六波羅蜜、深修集諸功德故，諸煩惱折薄，心中不生故，是名「常不生」。",
    "T25n1509_073:0572c05_10": "復次，是菩薩無量世行禪波羅蜜故，心住不動；積習般若故，深入智慧。",
    "T25n1509_073:0572c07_11": "是菩薩知法味微妙故，從他聞法一心聽受；樂法情深故，所聞若三乘法、若外道及世間法，自心妙故，皆與般若和合，不破法相。",
    "T25n1509_073:0572c10_12": "譬如壯夫無病，所食之物，無不消化；又如佛得最上味相，雖復苦辛不美之食，在佛口中皆是上味；又如煮石蜜欲熟時，種種物內中，皆成石蜜，妙味力盛故。",
    "T25n1509_073:0572c13_13": "菩薩亦如是，般若波羅蜜力盛故，種種諸法，能令皆與般若合為一味，無諸過罪。",
    "T25n1509_073:0572c15_14": "復次，世間事者，菩薩所起身、口諸業，皆為憐愍度眾生故；此憐愍心皆入般若波羅蜜初門。",
    "T25n1509_073:0572c17_15": "又復世間諸事因緣，乃至坐、起、行步、飲食、言語，常念安隱眾生。",
    "T25n1509_073:0572c19_16": "是來去等法，皆入法性，如「破來去」中說。",
    "T25n1509_073:0572c20_17": "產業之事，亦如是。",
    "T25n1509_073:0572c20_18": "是名阿鞞跋致相。",
    "T25n1509_073:0572c21_19": "◎◎【經】「復次，須菩提！",
    "T25n1509_073:0572c22_20": "若惡魔於阿鞞跋致菩薩前化作八大地獄，一一地獄中，有千萬億菩薩皆被燒煮，受諸辛酸苦毒，語菩薩言：『是諸菩薩皆是阿鞞跋致，佛所授記，墮大地獄中。",
    "T25n1509_073:0572c26_0": "汝若為佛授阿鞞跋致記者，當入是大地獄中；佛為授汝地獄記，汝不如還捨菩薩心，可得不墮地獄，得生天上。』",
    "T25n1509_073:0572c28_1": "須菩提！",
    "T25n1509_073:0572c28_2": "若是菩薩見是事、聞是事，心不動、不疑、不驚，作是念：『阿鞞跋致菩薩若墮地獄、畜生、餓鬼中，終無是處！』",
    "T25n1509_073:0573a02_0": "須菩提！",
    "T25n1509_073:0573a02_1": "以是行、類、相貌，當知是名阿鞞跋致菩薩摩訶薩。",
    "T25n1509_073:0573a03_2": "「復次，須菩提！",
    "T25n1509_073:0573a03_3": "惡魔化作比丘被服，來至菩薩所，語菩薩言：『汝先聞應如是淨修六波羅蜜乃至應如是修行得阿耨多羅三藐三菩提，是事汝疾悔捨！",
    "T25n1509_073:0573a06_4": "汝先於過去、未來、現在諸佛所，從初發心乃至法住，於其中間所作善根，隨喜、迴向阿耨多羅三藐三菩提，是事汝亦疾放捨！",
    "T25n1509_073:0573a09_5": "若汝疾捨，我當語汝真佛法。",
    "T25n1509_073:0573a10_6": "汝先所聞，皆非佛法、非佛教，皆是文飾合集作耳！",
    "T25n1509_073:0573a11_7": "我所說是真佛法。』",
    "T25n1509_073:0573a11_8": "若是菩薩聞作是說心驚、疑、悔，當知是菩薩未得諸佛授記、未定住阿鞞跋致性中。",
    "T25n1509_073:0573a13_9": "若是菩薩心不動、不驚、不疑、不悔，隨順依止無作無生法，不信他語、不隨他行，行六波羅蜜時，不隨他語；乃至行阿耨多羅三藐三菩提時，亦不隨他語。",
    "T25n1509_073:0573a17_10": "須菩提！",
    "T25n1509_073:0573a17_11": "譬如漏盡阿羅漢，不信他語、不隨他行，現見諸法實相，惡魔不能轉。",
    "T25n1509_073:0573a18_12": "如是，須菩提！",
    "T25n1509_073:0573a19_13": "阿鞞跋致菩薩摩訶薩亦如是，求聲聞道、辟支佛道人不能破壞、不能折伏其心。",
    "T25n1509_073:0573a20_14": "須菩提！",
    "T25n1509_073:0573a21_15": "是菩薩摩訶薩必定住阿鞞跋致地中，不隨他語；乃至佛語不直信取，何況求聲聞、辟支佛人及惡魔、外道梵志語！",
    "T25n1509_073:0573a23_16": "終無是處！",
    "T25n1509_073:0573a24_0": "何以故？",
    "T25n1509_073:0573a24_1": "是菩薩不見有法可隨信者，所謂色，若受、想、行、識，若色如乃至識如，乃至不見阿耨多羅三藐三菩提，何況阿耨多羅三藐三菩提如！",
    "T25n1509_073:0573a27_2": "須菩提！",
    "T25n1509_073:0573a27_3": "以是行、類、相貌，當知是名阿鞞跋致菩薩摩訶薩。",
    "T25n1509_073:0573a28_4": "「復次，須菩提！",
    "T25n1509_073:0573a28_5": "惡魔作比丘身來到菩薩所，語菩薩言：『汝所行者，是生死法，非薩婆若道，汝今身取苦盡證！』",
    "T25n1509_073:0573b01_6": "是時惡魔為菩薩用世間行說似道法，是似道法三界繫，所謂骨相、若初禪乃至非有想非無想，語善男子：『用是道、用是行，當得須陀洹果乃至當得阿羅漢果。",
    "T25n1509_073:0573b05_7": "汝行是道，今世苦盡；汝用受生死中種種苦惱為？",
    "T25n1509_073:0573b06_8": "今是四大身，尚不用受，何況當更受未來身！』",
    "T25n1509_073:0573b07_9": "須菩提！",
    "T25n1509_073:0573b07_10": "若是菩薩摩訶薩心不驚、不疑、不悔，作是念：『是比丘益我不少，為我說似道法。",
    "T25n1509_073:0573b09_11": "行是似道法，不得至須陀洹果證，不得至阿羅漢、辟支佛道證，何況得至阿耨多羅三藐三菩提！』",
    "T25n1509_073:0573b11_12": "是菩薩摩訶薩益復歡喜，作是念：『是比丘益我不少，為我說障道法。",
    "T25n1509_073:0573b13_13": "我知是障道法，不障學三乘道。』",
    "T25n1509_073:0573b14_14": "是時惡魔知菩薩歡喜，作是言：『善男子！",
    "T25n1509_073:0573b15_0": "汝欲見是菩薩摩訶薩供養如恒河沙等諸佛衣被、飲食、臥具、醫藥、資生所須；亦於如恒河沙等諸佛所行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；亦親近如恒河沙等諸佛，諮問菩薩摩訶薩道：「世尊！",
    "T25n1509_073:0573b20_1": "菩薩摩訶薩云何住菩薩摩訶薩乘？",
    "T25n1509_073:0573b21_2": "云何行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜、四念處乃至大慈大悲？」",
    "T25n1509_073:0573b23_3": "是菩薩摩訶薩如佛所教，如是住、如是行、如是修。",
    "T25n1509_073:0573b24_4": "是菩薩摩訶薩如是教、如是學，尚不得阿耨多羅三藐三菩提、不得薩婆若，何況汝當得阿耨多羅三藐三菩提！』",
    "T25n1509_073:0573b27_5": "若菩薩摩訶薩聞是事，心不異、不驚，益復歡喜，作是念：『是比丘益我不少，為我說障道法；是障道法，不得須陀洹道，乃至不得阿羅漢、辟支佛道，何況得阿耨多羅三藐三菩提！』",
    "T25n1509_073:0573c02_6": "是時惡魔知是菩薩心不沒、不驚，即於是處化作多比丘，語菩薩言：『此皆是發意求佛道菩薩，今皆住阿羅漢地；是輩尚不能得阿耨多羅三藐三菩提，汝云何能得？』",
    "T25n1509_073:0573c06_0": "若菩薩摩訶薩即作是念：『此是惡魔說相似道行，菩薩摩訶薩行般若波羅蜜，不應轉阿耨多羅三藐三菩提心，亦不應墮聲聞、辟支佛道中。』",
    "T25n1509_073:0573c09_1": "復作是念：『行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜乃至一切種智，不得阿耨多羅三藐三菩提，無有是處！』",
    "T25n1509_073:0573c12_2": "須菩提！",
    "T25n1509_073:0573c12_3": "以是行、類、相貌，當知是名阿鞞跋致菩薩摩訶薩。",
    "T25n1509_073:0573c13_4": "「復次，須菩提！",
    "T25n1509_073:0573c14_5": "菩薩摩訶薩作是念：『若菩薩能如佛所說，不遠離般若波羅蜜心乃至一切種智，是菩薩終不退阿耨多羅三藐三菩提。",
    "T25n1509_073:0573c16_6": "若菩薩覺知魔事，亦不失阿耨多羅三藐三菩提。』",
    "T25n1509_073:0573c18_0": "以是行、類、相貌，當知是名阿鞞跋致菩薩摩訶薩相。」",
    "T25n1509_073:0573c19_1": "須菩提白佛言：「世尊！",
    "T25n1509_073:0573c19_2": "於何法轉名為不轉？」",
    "T25n1509_073:0573c20_3": "佛言：「於色相轉，於受想行識相轉，於十二入相、十八界相、婬欲瞋恚愚癡相、邪見相、四念處相乃至聲聞辟支佛相，乃至佛相轉，以是故，名為不退轉菩薩摩訶薩相。",
    "T25n1509_073:0573c23_4": "何以故？",
    "T25n1509_073:0573c24_5": "是阿鞞跋致菩薩摩訶薩以是自相空法入菩薩位，得無生法忍，乃至少許法不可得，不可得故不作，不作故不生，是名無生法忍。",
    "T25n1509_073:0573c27_6": "菩薩摩訶薩以是行、類、相貌，當知是名阿鞞跋致菩薩摩訶薩。」",
    "T25n1509_073:0573c28_7": "【論】釋曰：魔了了知是菩薩是阿鞞跋致者，不復沮壞；若未了了知者，則種種因緣驗試破壞。",
    "T25n1509_073:0574a01_8": "或作八大地獄，化作無數菩薩在中燒煮，語菩薩言：「此皆是阿鞞跋致，諸佛授記者；汝若受記，為受地獄記。」",
    "T25n1509_073:0574a04_9": "問曰：惡魔何因緣故言「行善者受地獄記」？",
    "T25n1509_073:0574a05_10": "答曰：惡魔以是菩薩欲代一切眾生受苦故，言受地獄記，汝若行福德生天者，則自為身，無豫眾生事。",
    "T25n1509_073:0574a08_11": "若菩薩聞是事，心動、疑悔，若信受魔語，當知是未受阿鞞跋致記。",
    "T25n1509_073:0574a09_12": "若菩薩聞是事，不疑、不動、不驚，作是念：「阿鞞跋致，得諸法實相故，不著一切法者，乃至不生小罪，何況三惡道罪！",
    "T25n1509_073:0574a12_13": "如火中有水、水中生火，無有是處！」",
    "T25n1509_073:0574a13_14": "復有魔作比丘被服來語菩薩：「汝先從小師聞修六波羅蜜法皆是虛妄，所集隨喜心功德亦是虛誑。",
    "T25n1509_073:0574a15_15": "汝先所聞皆是虛誑，文飾不真，非是佛口所說；今我為汝說者，真是佛法。",
    "T25n1509_073:0574a17_16": "汝疾捨之！」",
    "T25n1509_073:0574a17_17": "若是菩薩聞是心動、瞋、疑，當知諸佛未與受記；譬如偽金，火燒磨打，若黑、若赤、若白，乃知非真。",
    "T25n1509_073:0574a19_18": "若菩薩聞是不瞋、不疑，隨無生無滅、無起無作法；行於六波羅蜜相中，自知不隨於他語，當知是真阿鞞跋致。",
    "T25n1509_073:0574a22_19": "譬如阿羅漢漏盡故，諸魔事來不能破。",
    "T25n1509_073:0574a23_20": "阿鞞跋致菩薩亦如是，無能降伏者，自現前知諸法實相故；乃至魔作佛身來，所說異於法相者，亦不信受。",
    "T25n1509_073:0574a25_21": "譬如狗著師子皮，諸獸見之雖怖，聞聲則知是狗，何況變作餘身等！",
    "T25n1509_073:0574a27_22": "此中佛自說因緣：「是菩薩見色等法空故，誰當隨他語？」",
    "T25n1509_073:0574a28_23": "復次，惡魔來作比丘身，語菩薩言：「是六波羅蜜皆是生死道：布施等福德因緣故，欲界中受福樂；禪波羅蜜因緣故，色界中受樂；是般若波羅蜜無定相故，名虛誑法，迴轉五道中，不能自出，是生死道。",
    "T25n1509_073:0574b04_24": "人誑汝言：『是一切種智道。』",
    "T25n1509_073:0574b05_25": "我今實語：『汝取涅槃，今世盡苦！』」",
    "T25n1509_073:0574b05_26": "是菩薩若默然，魔即為說似道法：「若觀三十六種不淨、若觀骨人、若出入息，因是道得四禪、四無色定；汝因是禪定，可得須陀洹乃至阿羅漢。",
    "T25n1509_073:0574b09_27": "汝今此身是罪因緣所生，佛說彈指頃不讚更受身，何況久住生死中！」",
    "T25n1509_073:0574b10_28": "阿鞞跋致菩薩聞是事，心喜作是念：「是比丘大益我，為我說似道法；我得是似道法，即知真道。」",
    "T25n1509_073:0574b13_29": "如行路人，知邪逕，則知正道。",
    "T25n1509_073:0574b13_30": "障道亦如是。",
    "T25n1509_073:0574b14_31": "阿鞞跋致是大人，貴重故，不與是比丘諍語。",
    "T25n1509_073:0574b15_32": "魔見菩薩默然，歡喜言：「是人信受我語！」",
    "T25n1509_073:0574b16_33": "語菩薩言：「善男子！",
    "T25n1509_073:0574b16_34": "有無量菩薩供養如恒河沙等諸佛，諮問、奉行六波羅蜜及菩薩道法，面受佛教，盡受行諸菩薩行，尚不得無上道，今皆作阿羅漢，汝欲見不？」",
    "T25n1509_073:0574b19_35": "菩薩聞是事已，默然。",
    "T25n1509_073:0574b20_36": "魔於是處，即化作無數阿羅漢比丘，語菩薩言：「是諸比丘皆久行無上道，今皆取阿羅漢，汝今云何獨欲作佛？」",
    "T25n1509_073:0574b23_37": "阿鞞跋致即復歡喜：「是比丘為我說似道、障道法。",
    "T25n1509_073:0574b24_38": "是菩薩實行六波羅蜜諸功德，定不退墮二乘。",
    "T25n1509_073:0574b25_39": "如佛所說，心常不離六波羅蜜等諸功德，不得無上道，無有是處！」",
    "T25n1509_073:0574b26_40": "菩薩若知是魔事，則大得利益而無所失。",
    "T25n1509_073:0574b27_41": "以是故，菩薩心不動轉，是名阿鞞跋致相。",
    "T25n1509_073:0574b28_42": "爾時，須菩提白佛言：「世尊！",
    "T25n1509_073:0574b29_43": "於何法轉名為不轉？」",
    "T25n1509_073:0574b29_44": "佛言：「於色相等法中轉還。」",
    "T25n1509_073:0574c01_45": "上略說，今廣說。",
    "T25n1509_073:0574c01_46": "若菩薩於色等相皆能轉，是名行一切法性空，得無生法忍，入菩薩位。",
    "T25n1509_073:0574c03_47": "無生法忍者，乃至微細法不可得，何況大！",
    "T25n1509_073:0574c04_48": "是名無生。",
    "T25n1509_073:0574c04_49": "得是無生法，不作不起諸業行，是名得無生法忍。",
    "T25n1509_073:0574c06_50": "得無生法忍菩薩，是名阿鞞跋致。",
    "T25n1509_073:0574c06_51": "如是等無量行、類、相貌，是阿鞞跋致相。",
    "T25n1509_073:0574c08_0": "大智度論釋轉不轉品第五十六",
    "T25n1509_073:0574c09_0": "【經】「復次，須菩提！",
    "T25n1509_073:0574c09_1": "惡魔到菩薩所，壞其心，作是言：『薩婆若與虛空等，無所有相；諸法亦與虛空等，空無有相。",
    "T25n1509_073:0574c11_2": "虛空等諸法，空無所有相中，無有得阿耨多羅三藐三菩提者，亦無有不得者。",
    "T25n1509_073:0574c13_3": "是諸法皆如虛空無所有相，汝唐受勤苦！",
    "T25n1509_073:0574c14_4": "汝所聞阿耨多羅三藐三菩提皆是魔事，非佛所說；汝當放捨是願，汝莫長夜受是不安隱、憂苦、墮惡道！』",
    "T25n1509_073:0574c16_5": "是諸善男子、善女人聞是呵時，應如是念：『是惡魔事，壞我阿耨多羅三藐三菩提心。",
    "T25n1509_073:0574c18_6": "諸法雖如虛空，無所有、自相空，而眾生不知、不見、不解；我亦以是如虛空等無所有、自相空大誓莊嚴得一切種智，為眾生說此法，令得解脫，得須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。』",
    "T25n1509_073:0574c23_7": "須菩提！",
    "T25n1509_073:0574c23_8": "菩薩摩訶薩從初發意已來，聞是法，應堅固其心，不動、不轉。",
    "T25n1509_073:0574c25_9": "菩薩摩訶薩以是堅固心、不轉、不動心行六波羅蜜，當入菩薩位中。」",
    "T25n1509_073:0574c26_10": "須菩提白佛言：「世尊！",
    "T25n1509_073:0574c27_11": "不轉故名阿鞞跋致？",
    "T25n1509_073:0574c27_12": "轉故亦名阿鞞跋致？」",
    "T25n1509_073:0574c28_13": "佛言：「不轉故名阿鞞跋致，轉故亦名阿鞞跋致。」",
    "T25n1509_073:0574c29_14": "須菩提白佛言：「世尊！",
    "T25n1509_073:0574c29_15": "云何不轉故名阿鞞跋致，轉故亦名阿鞞跋致？」",
    "T25n1509_073:0575a01_16": "佛告須菩提：「若菩薩摩訶薩於聲聞地、辟支佛地不轉，是故名不轉。",
    "T25n1509_073:0575a03_17": "若菩薩摩訶薩於聲聞地、辟支佛地轉，是故亦名不轉。",
    "T25n1509_073:0575a04_18": "須菩提！",
    "T25n1509_073:0575a04_19": "以是行、類、相貌，當知是名阿鞞跋致菩薩摩訶薩相。",
    "T25n1509_073:0575a06_20": "以是行、類、相貌故，惡魔不能壞其意，令離阿耨多羅三藐三菩提。",
    "T25n1509_073:0575a07_21": "「復次，須菩提！",
    "T25n1509_073:0575a07_22": "阿鞞跋致菩薩摩訶薩若欲入初禪，第二、第三、第四禪，乃至滅定禪，即得入。",
    "T25n1509_073:0575a09_23": "復次，須菩提！",
    "T25n1509_073:0575a09_24": "阿鞞跋致菩薩摩訶薩若欲修四念處乃至八聖道分，空、無相、無作三昧乃至五神通，即能修。",
    "T25n1509_073:0575a12_25": "是菩薩雖修四念處乃至五神通，是人不受四念處果；雖修諸禪，不受諸禪果，乃至不受滅定禪果：不證須陀洹果，乃至不證辟支佛道。",
    "T25n1509_073:0575a15_26": "是菩薩故為眾生受身，隨其所應而利益之。",
    "T25n1509_073:0575a16_27": "須菩提！",
    "T25n1509_073:0575a16_28": "以是行、類、相貌，當知是名阿鞞跋致菩薩摩訶薩。",
    "T25n1509_073:0575a17_29": "「復次，須菩提！",
    "T25n1509_073:0575a18_0": "是阿鞞跋致菩薩摩訶薩常憶念阿耨多羅三藐三菩提，終不離薩婆若心故，不貴色、不貴相，不貴聲聞、辟支佛，不貴檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，不貴四禪、四無量心、四無色定，不貴五神通，不貴四念處乃至八聖道分，不貴佛十力乃至十八不共法，不貴淨佛世界、不貴成就眾生，不貴見佛，不貴種善根。",
    "T25n1509_073:0575a26_1": "何以故？",
    "T25n1509_073:0575a26_2": "一切法自相空，不見可貴法、能生貴心者。",
    "T25n1509_073:0575a27_3": "何以故？",
    "T25n1509_073:0575a27_4": "是一切法與虛空等，無所有、自相空。",
    "T25n1509_073:0575a28_5": "須菩提！",
    "T25n1509_073:0575a28_6": "是阿鞞跋致菩薩摩訶薩成就是心，於四種身儀中，出入來去、坐臥行住，一心不亂。",
    "T25n1509_073:0575b01_7": "須菩提！",
    "T25n1509_073:0575b01_8": "以是行、類、相貌，當知是阿鞞跋致菩薩摩訶薩。",
    "T25n1509_073:0575b02_9": "「復次，須菩提！",
    "T25n1509_073:0575b03_0": "阿鞞跋致菩薩摩訶薩若在居家，以方便力為利益眾生故受五欲；布施眾生，須食與食，須飲與飲，衣服、臥具乃至資生所須盡給與之。",
    "T25n1509_073:0575b06_1": "是菩薩自行檀波羅蜜，教人行檀波羅蜜，讚歎行檀波羅蜜法，歡喜讚歎行檀波羅蜜者；尸羅波羅蜜乃至般若波羅蜜，亦如是。",
    "T25n1509_073:0575b09_2": "須菩提！",
    "T25n1509_073:0575b09_3": "阿鞞跋致菩薩摩訶薩在家時，能以滿閻浮提珍寶施與眾生，乃至三千大千世界滿中珍寶給施眾生。",
    "T25n1509_073:0575b11_4": "亦不自為，常修梵行，不凌易虜掠他人令其憂惱。",
    "T25n1509_073:0575b12_5": "須菩提！",
    "T25n1509_073:0575b13_0": "以是行、類、相貌，當知是名阿鞞跋致菩薩摩訶薩。",
    "T25n1509_073:0575b14_1": "「復次，須菩提！",
    "T25n1509_073:0575b14_2": "阿鞞跋致菩薩摩訶薩，執金剛神王常隨逐，作是願：『是菩薩摩訶薩當得阿耨多羅三藐三菩提，我常隨逐。』",
    "T25n1509_073:0575b16_3": "乃至五姓執金剛神常隨守護。",
    "T25n1509_073:0575b17_4": "以是故，若天、若魔、若梵、若餘世間大力者不能破壞是菩薩摩訶薩薩婆若心，乃至得阿耨多羅三藐三菩提。",
    "T25n1509_073:0575b20_5": "須菩提！",
    "T25n1509_073:0575b20_6": "是名菩薩摩訶薩阿鞞跋致相。",
    "T25n1509_073:0575b21_0": "「復次，須菩提！",
    "T25n1509_073:0575b21_1": "菩薩摩訶薩常具足菩薩五根：信根、精進根、念根、定根、慧根，是名阿鞞跋致相。",
    "T25n1509_073:0575b23_2": "「復次，須菩提！",
    "T25n1509_073:0575b23_3": "阿鞞跋致菩薩摩訶薩為上人，不為下人。」",
    "T25n1509_073:0575b24_4": "須菩提白佛言：「世尊！",
    "T25n1509_073:0575b24_5": "云何為上人？」",
    "T25n1509_073:0575b25_6": "佛告須菩提：「若菩薩摩訶薩一心行阿耨多羅三藐三菩提心，不散亂，是名上人。",
    "T25n1509_073:0575b27_0": "以是行、類、相貌，當知是名阿鞞跋致相。",
    "T25n1509_073:0575b27_1": "「復次，須菩提！",
    "T25n1509_073:0575b28_2": "阿鞞跋致菩薩一心常念佛道，不作呪術、合和諸藥，不呪鬼神令著男女問其吉凶、男女祿相、壽命長短。",
    "T25n1509_073:0575c01_3": "何以故？",
    "T25n1509_073:0575c01_4": "須菩提！",
    "T25n1509_073:0575c02_0": "是菩薩摩訶薩知諸法自相空，不見諸法相，故行淨命。",
    "T25n1509_073:0575c03_1": "須菩提！",
    "T25n1509_073:0575c03_2": "以是行、類、相貌，當知是名阿鞞跋致菩薩摩訶薩相。」",
    "T25n1509_073:0575c04_3": "【論】釋曰：復有阿鞞跋致菩薩相。",
    "T25n1509_073:0575c05_4": "若惡魔作是言：「薩婆若與虛空等。」",
    "T25n1509_073:0575c06_5": "薩婆若有種種名字：或說一切智，或說一切種智，或說無上道，或說無量諸佛法，或說菩提，皆是薩婆若名字。",
    "T25n1509_073:0575c08_6": "此中說薩婆若，當知是阿耨多羅三藐三菩提。",
    "T25n1509_073:0575c09_7": "一切菩薩皆願欲得薩婆若。",
    "T25n1509_073:0575c10_8": "魔來欲壞，作是言：「是薩婆若空無所有，但諸師誑汝耳！",
    "T25n1509_073:0575c11_9": "如虛空無所有、無色無形、不可知；薩婆若亦如是。」",
    "T25n1509_073:0575c13_10": "是故說與虛空等。",
    "T25n1509_073:0575c13_11": "諸法者，六波羅蜜等趣薩婆若助道法；是法亦空。",
    "T25n1509_073:0575c14_12": "薩婆若亦空無所有相，是法但有名字，無有實事。",
    "T25n1509_073:0575c16_0": "是中無得薩婆若者、無趣薩婆若、無有助道者，汝唐受辛苦！",
    "T25n1509_073:0575c17_1": "汝師常教汝離魔事，薩婆若即是魔事。",
    "T25n1509_073:0575c18_2": "何以故？",
    "T25n1509_073:0575c18_3": "捨涅槃、取生死故。",
    "T25n1509_073:0575c19_4": "汝先所聞經、若六波羅蜜義，非是佛法，皆是人造。",
    "T25n1509_073:0575c20_5": "汝今疾悔，捨是邪心；若不捨，長夜受三惡道苦。",
    "T25n1509_073:0575c21_6": "阿鞞跋致菩薩聞是事，即覺知魔事：是魔毀呰薩婆若，欲令我遠離阿耨多羅三藐三菩提。",
    "T25n1509_073:0575c23_7": "何以故？",
    "T25n1509_073:0575c23_8": "一切法雖空無所有，而凡夫眾生顛倒覆心故，不知、不見；我亦當以自相空莊嚴得一切智，為眾生說法。",
    "T25n1509_073:0575c26_9": "若一切法空，我以實莊嚴，是不相應；若諸法空，莊嚴亦空者，是則相稱。",
    "T25n1509_073:0575c27_10": "為眾生說法，亦如是。",
    "T25n1509_073:0575c28_11": "「令眾生得須陀洹果」，須陀洹果有二種：一者，三結斷——無為法，二者，空、無相、無作三昧相應——有為須陀洹果。",
    "T25n1509_073:0576a01_12": "是二皆空：有為法中，三解脫門故空；無為法中，無生、無住、無滅相故即是空。",
    "T25n1509_073:0576a03_13": "乃至阿耨多羅三藐三菩提，亦如是。",
    "T25n1509_073:0576a04_14": "阿鞞跋致菩薩，從初發意已來，聞是法，堅固其心，不動、不轉。",
    "T25n1509_073:0576a05_15": "一切諸煩惱箭不入故，名為堅。",
    "T25n1509_073:0576a06_16": "一切外道魔民不能轉故，名不動。",
    "T25n1509_073:0576a07_17": "於阿耨多羅三藐三菩提不退故，名不轉。",
    "T25n1509_073:0576a08_18": "是菩薩以如是三種心，行六波羅蜜，入菩薩位。",
    "T25n1509_073:0576a09_19": "菩薩位義，如先說。",
    "T25n1509_073:0576a09_20": "是名入菩薩位。",
    "T25n1509_073:0576a10_21": "入菩薩位者，名阿鞞跋致。",
    "T25n1509_073:0576a10_22": "須菩提問：「不轉故名阿鞞跋致？",
    "T25n1509_073:0576a11_23": "轉故名阿鞞跋致？」",
    "T25n1509_073:0576a12_24": "佛二種答，以二諦故，所謂世諦、第一義諦。",
    "T25n1509_073:0576a13_25": "若菩薩入菩薩位，轉聲聞、辟支佛心，直入菩薩位，是名轉。",
    "T25n1509_073:0576a14_26": "不轉者，入阿鞞跋致第一義，諸法一相中，所謂無相，尚無一乘定相，何況三乘！",
    "T25n1509_073:0576a16_27": "則無所轉；無所轉故，名阿鞞跋致。",
    "T25n1509_073:0576a17_28": "復次，阿鞞跋致雖行欲界法度眾生，於禪定出入自在；於禪定自在故，若欲教化他人修四念處乃至八聖道分、三解脫門乃至五神通，皆得自在。",
    "T25n1509_073:0576a20_29": "雖入禪定，其心清淨柔軟故，不受長壽天福，於欲界教化。",
    "T25n1509_073:0576a21_30": "雖修四念處道法，亦不證須陀洹果，乃至不證辟支佛道。",
    "T25n1509_073:0576a23_31": "是菩薩觀十方國土，知何處有可利益眾生處，故為受身生其國。",
    "T25n1509_073:0576a24_32": "如是等名阿鞞跋致相。",
    "T25n1509_073:0576a25_33": "是菩薩一心深念，常不離阿耨多羅三藐三菩提故，但貴阿耨多羅三藐三菩提，不貴餘事，所謂諸佛三十二相金色身。",
    "T25n1509_073:0576a28_34": "不捨本願度眾生故，不貴聲聞、辟支佛道。",
    "T25n1509_073:0576a29_35": "是人貴無所得、畢竟空故，不貴是布施，乃至不貴種善根，何況五欲世間利養！",
    "T25n1509_073:0576b02_36": "何以故？",
    "T25n1509_073:0576b02_37": "菩薩觀一切法自相空，不見實定法可生貴心。",
    "T25n1509_073:0576b03_38": "復次，有人有所貪貴故，心動、不能自安，若得則歡喜，失則憂慼；菩薩無所貴、無所貪故，至於得失，心清淨不動故。",
    "T25n1509_073:0576b06_39": "身行、口行調和不異故，身四威儀一心常念，無所違失。",
    "T25n1509_073:0576b07_40": "復次，深入禪波羅蜜故，身四威儀無所違失，是阿鞞跋致菩薩相。",
    "T25n1509_073:0576b08_41": "問曰：經中說：「阿鞞跋致菩薩方便力，為利益眾生故受五欲。」",
    "T25n1509_073:0576b10_42": "是何等方便？",
    "T25n1509_073:0576b10_43": "答曰：譬如以鉗取火，雖捉而不燒。",
    "T25n1509_073:0576b11_44": "五欲如火，能燒人善根。",
    "T25n1509_073:0576b12_0": "是菩薩思惟：「我出家一身，云何能以布施攝眾生？",
    "T25n1509_073:0576b13_1": "眾生多須飲食、衣服，須法者少。」",
    "T25n1509_073:0576b13_2": "菩薩為攝眾生故，故生富貴家，布施眾生，恣其所須，出家、在家眾生，能廣利益；譬如大地，人民、鳥獸皆蒙利潤。",
    "T25n1509_073:0576b16_3": "是時四種行六波羅蜜。",
    "T25n1509_073:0576b17_4": "若出家讚布施，或有人言：「汝自一身無財，但教人施。」",
    "T25n1509_073:0576b18_5": "則不信受。",
    "T25n1509_073:0576b18_6": "是故菩薩方便作白衣，以財充滿一切而勸行施，人則信受。",
    "T25n1509_073:0576b20_0": "是菩薩或作轉輪聖王，心念施時，則滿閻浮提珍寶；如頂生王宮殿中，心生欲寶則寶至于膝。",
    "T25n1509_073:0576b22_1": "或作帝釋、或作梵王，能雨珍寶滿三千世界，供養於佛，充滿一切。",
    "T25n1509_073:0576b23_2": "為攝眾生故，而自不受。",
    "T25n1509_073:0576b24_3": "人受五欲，則心生憍慢，凌易於人。",
    "T25n1509_073:0576b25_4": "是人常斷婬欲故，諸煩惱薄，不生憍慢；不生憍慢故，不凌易眾生。",
    "T25n1509_073:0576b26_5": "是名阿鞞跋致相。",
    "T25n1509_073:0576b27_6": "復次，若菩薩得無生法忍、入菩薩位、得受記，即時執金剛神王等法應隨逐守護；得佛道時，則現其身，時令人見。",
    "T25n1509_073:0576c01_7": "此中自說因緣：「若人、若非人無能破壞。」",
    "T25n1509_073:0576c02_8": "人破者，若殺、若縛、若論議得勝等。",
    "T25n1509_073:0576c02_9": "非人破者，與病，令狂，若奪命，若作惡身令其恐怖，若變作佛身說邪道。",
    "T25n1509_073:0576c04_10": "如是等不能折伏菩薩。",
    "T25n1509_073:0576c05_11": "問曰：若為金剛神王所守護者，菩薩自無有力？",
    "T25n1509_073:0576c06_12": "答曰：菩薩亦自有力。",
    "T25n1509_073:0576c06_13": "復以菩薩功德故，能使金剛神所守護；金剛神所守護故，雖未得法身，而功德增益。",
    "T25n1509_073:0576c08_14": "又使天神見金剛神侍衛故，益加敬畏。",
    "T25n1509_073:0576c09_15": "「具足菩薩根」者，如人無眼等五情根，則無異木石；五情力故，能見、能聞。",
    "T25n1509_073:0576c11_16": "菩薩心中無信等五根，即是凡夫，不入聖數。",
    "T25n1509_073:0576c12_17": "問曰：如《阿毘曇經》說：「誰成就五根？",
    "T25n1509_073:0576c13_18": "答曰：不斷善根者。」",
    "T25n1509_073:0576c13_19": "今何以言「無信等五根，即是凡夫」？",
    "T25n1509_073:0576c14_20": "答曰：不斷善根眾生雖成就五根，而不能發起為用；譬如小兒雖成就煩惱婬欲等，未能發用，故言無。",
    "T25n1509_073:0576c17_21": "信等五根亦如是，眾生雖有，不發不用，是故不數。",
    "T25n1509_073:0576c18_22": "信等五根有二種：一者、屬聲聞、辟支佛，二者、屬佛、諸菩薩。",
    "T25n1509_073:0576c19_23": "屬聲聞、辟支佛道五根，能深信涅槃，能以智慧知世間無常、空，能知涅槃寂滅。",
    "T25n1509_073:0576c21_24": "菩薩五根，能生深慈悲心於怨惡眾生，亦能觀諸法實相，所謂無生無滅等；雖未得佛，亦能信受佛事。",
    "T25n1509_073:0576c24_25": "復有以菩薩根故，能見、能聞、能知諸佛神通力，非諸聲聞、辟支佛所及。",
    "T25n1509_073:0576c25_26": "如《不可思議解脫經》中說：「舍利弗、目連、須菩提等雖在佛左右，以無菩薩根故，不見是大菩薩會及所有神通力，亦不聞佛說不可思議解脫。」",
    "T25n1509_073:0576c29_0": "是故說：「若菩薩具足得是信等五根故，名阿鞞跋致。」",
    "T25n1509_073:0577a01_1": "問曰：餘經中說「善人身、口、意業無惡」，「知恩、報恩」，「能為一切眾生故，自捨身樂，安隱眾生」，「有所利益，不求果報」——如是等上人相；何以故但說「不散亂心行無上道一事，名為上人」？",
    "T25n1509_073:0577a05_2": "答曰：此中佛自略說：一心不散亂，盡攝諸善法。",
    "T25n1509_073:0577a06_3": "何以故？",
    "T25n1509_073:0577a06_4": "貪重佛道故，一切諸煩惱折薄，是故於眾生深加慈心，能自以身命給施，何況不知報恩等！",
    "T25n1509_073:0577a09_0": "常一心念阿耨多羅三藐三菩提，清淨持戒故，不行邪命，所謂不作祝術、合藥。",
    "T25n1509_073:0577a10_1": "祝術者，能翳身令人不見，能變人為畜獸，如是等種種祝術。",
    "T25n1509_073:0577a12_2": "合藥者，餌食求仙，亦合和諸藥療疾，求財及求名聲。",
    "T25n1509_073:0577a13_3": "祝鬼者，有人欲知未來事，祝鬼令著男女，問其吉凶、生男生女、壽命脩短、豐樂勝負等。",
    "T25n1509_073:0577a15_4": "若有作者，為攝眾生，破其憍慢，不為財利名聞。",
    "T25n1509_073:0577a16_5": "何以故？",
    "T25n1509_073:0577a17_6": "是人知一切諸法自相空故，不見諸法相——所謂己身、妻子、男女等；不見是相故，不行邪命。",
    "T25n1509_073:0577a19_7": "◎大智度論卷第七十三"
}