{
    "T17n0721_028:0159b21_0": "正法念處經卷第二十八",
    "T17n0721_028:0159b23_0": "元魏婆羅門瞿曇般若流支譯",
    "T17n0721_028:0159b24_0": "觀天品第六之七(三十三天之四)",
    "T17n0721_028:0159b25_0": "「復次，比丘知業果報，觀三十三天所住之地。",
    "T17n0721_028:0159b26_0": "彼以聞慧見：三十三天第十一地名離險岸。",
    "T17n0721_028:0159b27_0": "眾生何業生於彼處？",
    "T17n0721_028:0159b27_1": "彼聞知見：若人持戒利益眾生，福德熏心，或功德人持戒智慧，或復病人施其一食。",
    "T17n0721_028:0159b29_2": "自不殺生：若空樹中或有蟲蟻、種種細虫，若種種放牧牛羊、象馬駝驢之人，或冬寒時氷雪霜降，於曠野中放火焚燒，若有善人或以水土滅此燒火，見作勸止，自不故作，設作改悔，不生隨喜，為說恐怖，令住善法。",
    "T17n0721_028:0159c05_3": "令彼眾生住於善法，自不偷盜亦不教人。",
    "T17n0721_028:0159c06_4": "如是之人命終生於離險岸天。",
    "T17n0721_028:0159c06_5": "其地金銀、種種赤寶以為廁填，如是種種金銀雜寶雜業莊嚴，種種眾寶種種廁填，種種寶樹以為莊嚴，種種禽獸莊嚴其地，處處皆有禽獸之類遍險岸地，一切園林無量七寶以為莊嚴。",
    "T17n0721_028:0159c11_6": "離險岸天住此林中，莊嚴之具如融金聚，百千天女以為圍遶受五欲樂。",
    "T17n0721_028:0159c13_7": "隨其住處，身出光明，岸樹光明亦如天身，於此林中遊戲受樂。",
    "T17n0721_028:0159c14_8": "與諸天女往詣河林，其河兩岸多諸金樹，黃金為葉，以樹光明令水黃色，悉無白色。",
    "T17n0721_028:0159c16_9": "其流駃疾，不見白色。",
    "T17n0721_028:0159c17_10": "於園林間天子天女遊戲受樂。",
    "T17n0721_028:0159c17_11": "天作是念：『今此樹中應出美飲。』",
    "T17n0721_028:0159c18_12": "以善業故，隨其所念，即時流出種種美飲，色香味具，以諸寶器而用飲之。",
    "T17n0721_028:0159c20_13": "飲天上味，受天快樂。",
    "T17n0721_028:0159c20_14": "見諸天女愛火所燒，以樂覆故，而不覺知。",
    "T17n0721_028:0159c21_15": "天子復念：『我今欲聞種種音聲。』",
    "T17n0721_028:0159c22_16": "以善業故，隨其所念，有風動樹出妙音聲，勝五樂音。",
    "T17n0721_028:0159c23_17": "天子復念：『今此樹上應當出於須陀之味。』",
    "T17n0721_028:0159c24_18": "以善業故，隨其所念，即於樹上，猶如大器盛物瀉之，從上而下，石蜜之味不得為比。",
    "T17n0721_028:0159c26_19": "天子食之，歌眾妙音，往詣寶地，諦觀瞻視，常樂念欲，至寶地中受五欲樂。",
    "T17n0721_028:0159c28_20": "捨此地已，復詣普林，其普林中有七種鳥，真金七寶以為鵝鳥，因陀青寶以為鸚鵡，翅多赤寶以為鴛鴦，毘琉璃寶以為鳧鴨，青寶車璩以為孔雀，大青七寶為命命鳥，珊瑚銀寶為迦陵頻伽。",
    "T17n0721_028:0160a03_21": "其聲美妙如婆求鳥音，眾所樂聞，翱翔空中遊戲自娛，其音美妙如天女音。",
    "T17n0721_028:0160a05_22": "於蓮花池，眾蜂莊嚴遊戲其中，復於陸地翱翔遊戲。",
    "T17n0721_028:0160a06_23": "復有金樹，種種葉影映飾鳥身，天見眾鳥，發歡喜心，耳聞其音心意悅樂。",
    "T17n0721_028:0160a08_24": "天子行空與鳥遊戲，或於水中與鳥遊戲，或於陸地共鳥遊戲。",
    "T17n0721_028:0160a09_25": "如是天眾共鳥遊戲，天子天女互相娛樂，天鳥仇匹遊戲受樂。",
    "T17n0721_028:0160a11_26": "「比丘觀鳥受天樂已，而說頌曰：「『畜生行欲，　　癡力所作，　　天若如是，　　畜生無異。",
    "T17n0721_028:0160a14_27": "　　人受富樂，　　不著放逸，　　是智慧人，　　愚者相違。",
    "T17n0721_028:0160a15_28": "　　放逸將天，　　至於地獄，　　智者所說，　　放逸如毒。",
    "T17n0721_028:0160a17_0": "　　愚癡放逸，　　著現在樂，　　放逸果熟，　　後生大悔。",
    "T17n0721_028:0160a18_1": "　　觀於放逸，　　無少利益，　　若捨放逸，　　常無憂惱。",
    "T17n0721_028:0160a19_2": "　　放逸大苦，　　不放逸樂，　　舉要言之，　　應捨放逸。",
    "T17n0721_028:0160a21_0": "　　若人愛苦，　　應行放逸，　　樂行放逸，　　終無樂報。",
    "T17n0721_028:0160a22_1": "　　樂不放逸，　　至不退處，　　不行放逸，　　常無苦報。",
    "T17n0721_028:0160a23_2": "　　此諸天眾，　　與鳥遊戲，　　天與畜生，　　等無差別。",
    "T17n0721_028:0160a25_0": "　　界道身意，　　一切皆壞，　　天人非人，　　地獄餓鬼。",
    "T17n0721_028:0160a26_1": "　　意差業別，　　業別道分，　　諸業分異，　　道亦如是，　　種種雜業，　　生於天中，　　樂著放逸，　　不覺退沒。",
    "T17n0721_028:0160a29_0": "　　死相既至，　　汝當自知，　　於天中退，　　受大苦惱。",
    "T17n0721_028:0160b01_1": "　　為癡所害，　　放逸所誑，　　諸天渴愛，　　墮於地獄。",
    "T17n0721_028:0160b02_2": "　　戲樂自誑，　　墮於地獄，　　受天樂已，　　後受大苦。",
    "T17n0721_028:0160b04_0": "　　為心所惑，　　不厭生死；　　為愛所欺，　　從苦入苦。』",
    "T17n0721_028:0160b06_0": "「比丘如是以是偈頌呵責放逸諸天子等，貪於五欲，不知厭足，如火得薪。",
    "T17n0721_028:0160b07_1": "乃至愛善業盡，從天還退，隨業流轉，墮於地獄、餓鬼、畜生。",
    "T17n0721_028:0160b09_2": "若有善業，生於人中，常受安樂，飲食充足，國土豐樂，五穀熟成，或為王者或為大臣。",
    "T17n0721_028:0160b11_3": "以餘業故。",
    "T17n0721_028:0160b12_0": "「復次，比丘知業果報，觀三十三天所住之地。",
    "T17n0721_028:0160b13_0": "彼以聞慧見：三十三天第十二地名谷崖岸。",
    "T17n0721_028:0160b14_0": "此諸眾生以何等業生於彼天？",
    "T17n0721_028:0160b14_1": "彼聞知見：若人善心修行福德，施坐禪人得初禪者。",
    "T17n0721_028:0160b15_2": "自施其食，教人施食，施已隨喜，教他隨喜，是名布施。",
    "T17n0721_028:0160b17_3": "不殺不盜：若人道行，井泉池流施水之處，施其瓶罐飲水之器供給行路。",
    "T17n0721_028:0160b18_4": "復有異人教他盜取持度曠野：『汝若不取，必當渴乏。』",
    "T17n0721_028:0160b20_5": "爾時，其人雖知渴死，畏犯罪故，不受其教，不盜財物亦不隨喜，勸人不取，令住善道，乃至失命不犯偷盜。",
    "T17n0721_028:0160b22_6": "云何不殺？",
    "T17n0721_028:0160b22_7": "自行不殺，勸人不殺，毀呰殺法。",
    "T17n0721_028:0160b23_8": "若屋窓牖、若戶扇間、若屋樑上有微細蟲，若然火時，懼傷其命，不閉戶牖，是名不殺。",
    "T17n0721_028:0160b25_9": "復教他人，令行不殺，住於善道。",
    "T17n0721_028:0160b26_10": "如是之人命終生於三十三天峪崖岸天，受善業報。",
    "T17n0721_028:0160b27_11": "有一林樹名隨時低，其林種種眾寶光明，青毘琉璃清淨無垢，種種眾鳥出妙音聲，花常開敷，流泉河池以為莊嚴，青毘琉璃以為蓮花，莊嚴金峯如融金聚。",
    "T17n0721_028:0160c02_12": "雜色眾鳥遊戲其中，或於水中或於陸地，或於山峯、險岸山窟出眾妙音。",
    "T17n0721_028:0160c03_13": "善業所化，受善業果。",
    "T17n0721_028:0160c04_14": "種種天女之所圍遶，天鬘天衣以為莊嚴，色相威德端嚴殊特，於此林中歌舞遊戲。",
    "T17n0721_028:0160c06_15": "以善業故，林中天鳥而說頌曰：「『眾生造善業，　　天中受快樂；　　若造不善業，　　地獄受苦報。",
    "T17n0721_028:0160c10_0": "　　既生於天中，　　而能自覺悟，　　從樂得樂果，　　不為愛所惑。",
    "T17n0721_028:0160c12_0": "　　業繩縛眾生，　　長在三有獄，　　業力自在轉，　　如轂轉眾輻。",
    "T17n0721_028:0160c14_0": "　　輪轉於三有，　　八方及上下，　　業力風所吹，　　如塵遊虛空。",
    "T17n0721_028:0160c16_0": "　　因緣之所生，　　如蓮花莊嚴，　　如是天莊嚴，　　皆從善業生。",
    "T17n0721_028:0160c18_0": "　　譬如清淨水，　　如虛空無塵，　　如是清淨心，　　能至安樂處。",
    "T17n0721_028:0160c20_0": "　　解脫三縛人，　　能護於五根，　　遠離一法人，　　天中受安樂。",
    "T17n0721_028:0160c22_0": "　　無慚無愧人，　　不調惡知識，　　如毒亦如火，　　智者應捨離。",
    "T17n0721_028:0160c24_0": "　　實語行施人，　　常應樂親近，　　常慈心眾生，　　此道生天中。",
    "T17n0721_028:0160c26_0": "　　直心不諂曲，　　布施修正念，　　以是自業因，　　來生此天中。",
    "T17n0721_028:0160c28_0": "　　世間一切命，　　皆由法非法，　　救護無過法，　　是故應行法。",
    "T17n0721_028:0161a01_0": "　　若人捨離法，　　樂行不善業，　　為惡之所燒，　　受苦無窮盡。",
    "T17n0721_028:0161a03_0": "　　既得生天已，　　若縱放逸心，　　其人善業盡，　　退時乃自覺。",
    "T17n0721_028:0161a05_0": "　　究竟樂為勝，　　無生亦無死，　　死網縛眾生，　　無有安樂處。",
    "T17n0721_028:0161a07_0": "　　隨其受樂處，　　愛心轉增長，　　愛火燒眾生，　　地獄受苦報。",
    "T17n0721_028:0161a09_0": "　　勿得行放逸，　　諸天所不應，　　放逸過所壞，　　退失於天處。』",
    "T17n0721_028:0161a11_0": "「如是天鳥說此法時，天子心亂，念諸天女，於利益法不聽不受，渴愛五欲，心意耽著，於蓮花池遊戲之處歡娛受樂。",
    "T17n0721_028:0161a13_1": "復往山峯名樂遊戲山峯，有鳥名曰戲樂，遊戲池中互相娛樂。",
    "T17n0721_028:0161a15_0": "時天見鳥，作如是念：『奇哉！",
    "T17n0721_028:0161a15_1": "此鳥種種眾色、種種音聲，勝一切鳥。』",
    "T17n0721_028:0161a16_2": "是時天子復作是念：『我今乘鳥遊觀林池。』",
    "T17n0721_028:0161a17_3": "天既念已，即時鳥身自變麁大，爾時天子以手摩捫，乘之遊空，翱翔受樂。",
    "T17n0721_028:0161a19_4": "天子復念於鳥背上化七寶殿，園林花池皆悉具足，種種眾鳥以為莊嚴，上乘虛空，與諸天女種種莊嚴，處處遊戲受種種樂，遍觀諸天所住之處。",
    "T17n0721_028:0161a22_5": "既觀察已，轉增愛著，足百千倍，不可為比。",
    "T17n0721_028:0161a23_6": "如是愛火，六欲熾然，不可調伏，妄愛為樂，實為大苦。",
    "T17n0721_028:0161a24_7": "乘鳥遊空，五樂音聲歌頌之音，其聲美妙不可譬喻。",
    "T17n0721_028:0161a25_8": "遍見一切天子天女於須彌山，園林池流、山谷樹林蓮花遍覆，多有眾鳥，皆悉見之。",
    "T17n0721_028:0161a27_9": "一一住處，無量百千諸天所住，處處觀之，猶不厭足。",
    "T17n0721_028:0161a29_10": "諸根愛著貪著五欲，歡喜無厭，愛心增長。",
    "T17n0721_028:0161b01_0": "如是多時乘鳥遊戲，觀須彌山王六萬諸山，善業諸天之所住處，無量寶焰光明莊嚴，甚可愛樂。",
    "T17n0721_028:0161b03_1": "須彌四面有四種色，謂毘琉璃、白銀、黃金、頗梨之色。",
    "T17n0721_028:0161b04_2": "此天遍行觀須彌山，乘於鳥殿還其所止，至其住處，如天所念，色相莊嚴。",
    "T17n0721_028:0161b06_3": "是時天子復乘鳥殿至摩時多池，其池周匝廣五由旬，青毘琉璃種種蓮花以為莊嚴。",
    "T17n0721_028:0161b08_0": "鳥至此池與諸天女受五欲樂，猶如眾蜂貪嗜花味，飲於摩偷、食須陀味，色香美味皆悉具足，服天寶衣，與諸天女遊戲受樂。",
    "T17n0721_028:0161b10_1": "乃至愛善業盡，從天命終，隨業流轉，墮於地獄、餓鬼、畜生。",
    "T17n0721_028:0161b12_2": "若有善業，得生人中，常受富樂，多有乘騎遊戲之處，或為王者或為大臣，人所敬愛。",
    "T17n0721_028:0161b14_3": "以餘業故。",
    "T17n0721_028:0161b15_0": "「復次，比丘知業果報，觀三十三天所住之地。",
    "T17n0721_028:0161b16_0": "彼以聞慧見：第十三地名摩尼藏。",
    "T17n0721_028:0161b16_1": "眾生何業而生此天？",
    "T17n0721_028:0161b17_2": "彼聞知見：若有善人利益眾生，不殺不盜，亦教他人令住善道，自不殺生，乃至見於酒蜜之中有濕生蟲，若不漉治，終不故飲。",
    "T17n0721_028:0161b20_3": "不教他作亦不隨喜，知不善業，捨而不作，見他作惡，捨不親近，勸令修善，是名不殺生。",
    "T17n0721_028:0161b22_4": "云何不盜？",
    "T17n0721_028:0161b22_5": "乃至入於塔廟，若有供養佛塔燈明，不以此光營作眾事，亦不取煙以為書墨，微細之罪悉皆畏懼，是名不盜。",
    "T17n0721_028:0161b24_6": "復有不殺及不偷盜：不殺生者，乃至蚊蟻惱觸於人亦不殺害，心不念殺，若見他殺，勸令放捨，語其人言：『若殺生者，是不善業，命終當墮活地獄中。』",
    "T17n0721_028:0161b28_7": "如是教他令不作惡，安住善法。",
    "T17n0721_028:0161b28_8": "如是善人自持禁戒，令他住戒。",
    "T17n0721_028:0161b29_9": "若行曠野、若飢饉世，以飲食施。",
    "T17n0721_028:0161c01_10": "若其飢餓困逼之時，不盜他食。",
    "T17n0721_028:0161c02_11": "於曠野中，貧窮飢困乏少糧食者，能減己食，施諸貧人。",
    "T17n0721_028:0161c03_12": "以思心、福田二事勝故，得大果報，以時施故。",
    "T17n0721_028:0161c04_13": "何以故？",
    "T17n0721_028:0161c04_14": "病之大者，無過飢饉，是故施食得大果報。",
    "T17n0721_028:0161c05_15": "如是二種持戒之人，自利利他，善心直行，第一善人，乃至小罪常懷大懼，以眾寶珠施於父母，或以珠瓔施如來像。",
    "T17n0721_028:0161c08_16": "是人命終生三十三天摩尼藏地。",
    "T17n0721_028:0161c09_17": "生彼天已，受第一樂，五欲自娛。",
    "T17n0721_028:0161c09_18": "是善業人威德光明皆悉普照五百由旬，譬如日出普照眾山，此天光明照一切地亦復如是。",
    "T17n0721_028:0161c11_19": "其眾寶地先具光明，如是天子身光既照，百倍轉勝。",
    "T17n0721_028:0161c13_20": "其諸光明青黃朱紫如天虹色，其身光明百倍轉勝，莊嚴殊妙。",
    "T17n0721_028:0161c14_21": "以善業故，身如電光，勝諸天眾。",
    "T17n0721_028:0161c15_22": "如眾星中月最第一，此天之身亦復如是。",
    "T17n0721_028:0161c16_23": "遍身光焰，自觀寶地，其地皆以種種摩尼以為莊嚴，種種間錯，分齊分明，一切光明猶如百日一時同照。",
    "T17n0721_028:0161c18_24": "天子見之，生大歡喜。",
    "T17n0721_028:0161c19_25": "復觀異處，見諸天女妙色具足，以不可譬喻種種眾寶以為莊嚴，受諸欲樂，鼓樂絃歌、笙笛箜篌，如是種種歌眾妙音。",
    "T17n0721_028:0161c22_0": "或有舞戲，天鬘莊嚴，或於花池與鳥遊戲，或食天果。",
    "T17n0721_028:0161c23_1": "復於意樹取諸花果，歌欲樂音，令眾歡喜。",
    "T17n0721_028:0161c24_2": "天子既至，見諸天女為諸欲境惡蛇所螫，從坐迴顧向諸天女。",
    "T17n0721_028:0161c25_3": "諸天女等，天鬘莊嚴，天子見之，欲火燒心，迴顧天女。",
    "T17n0721_028:0161c26_4": "「時諸天女見其丈夫命將臨終，五死相現，猶如眾蜂捨於萎花，赴新開花。",
    "T17n0721_028:0161c28_5": "諸天女等，捨本所事，趣此天子亦復如是。",
    "T17n0721_028:0161c29_6": "種種天鬘、種種天衣以自莊嚴，以愛欲心娛樂天子，令心喜悅。",
    "T17n0721_028:0162a01_7": "是退天子，以無始來習諸愛欲，見其天女背叛異趣，心生熱惱。",
    "T17n0721_028:0162a03_8": "如阿鼻獄猛火燒身，見諸天女背己趣他，其心熱惱亦復如是。",
    "T17n0721_028:0162a04_9": "從天命終，以嫉妬心自害其身，有報將盡，取緣濁心，更無所見，退墮地獄、餓鬼、畜生。",
    "T17n0721_028:0162a06_10": "以何因緣，見諸天女叛己趣他，生大苦惱？",
    "T17n0721_028:0162a07_11": "以於前世人中之時，邪行非禮犯他婦女。",
    "T17n0721_028:0162a08_12": "以作善業生於天中，侵他妻故，見斯惡業。",
    "T17n0721_028:0162a09_13": "如是善業之中惡業成熟，是故微少惡業所不應作。",
    "T17n0721_028:0162a10_14": "若能奉持七種之戒，不缺不漏，則有餘果。",
    "T17n0721_028:0162a11_15": "夜摩諸天見退沒相，則不如是，未來世報略而說之，不復廣說。",
    "T17n0721_028:0162a12_16": "「諸天女眾天鬘莊嚴，速往詣於初生天子，以諸天鬘而用上之，令其莊嚴。",
    "T17n0721_028:0162a14_17": "花鬘香氣色香具足無有萎變，令初生天子著此花鬘。",
    "T17n0721_028:0162a15_18": "天子著之，心生歡喜，即相親近共遊園林互相娛樂。",
    "T17n0721_028:0162a16_19": "於此地處天眾所住，見清淨水毘琉璃花，真金為葉，金剛為鬚，百千眾蜂以為圍遶。",
    "T17n0721_028:0162a18_20": "其蜂或以真金為翅，毘琉璃身，白銀為翅，真金為身，赤寶為翅，雜色為身，珊瑚為翅，常於如是不萎不變蓮花池中遊戲娛樂，其聲清妙如天女音。",
    "T17n0721_028:0162a22_21": "如是眾蜂以為莊嚴。",
    "T17n0721_028:0162a22_22": "天子天女入蓮花池遊戲受樂，歌詠戲笑，久於池中娛樂受樂。",
    "T17n0721_028:0162a24_23": "復往詣於金鬘樹林，二樹彌覆。",
    "T17n0721_028:0162a24_24": "既至林中，種種伎樂出妙音聲，見須彌峯如融金聚，見諸天眾在於山峯與諸天女伎樂自娛，天鬘天衣以為莊嚴，閻浮檀金以為瓔珞莊嚴其身。",
    "T17n0721_028:0162a28_25": "於蓮花池優鉢羅池種種香味皆悉具足，天子天女遊戲受樂。",
    "T17n0721_028:0162a29_26": "鵝鴨鴛鴦、大力師子悉為行列，諸天在中遊戲受樂。",
    "T17n0721_028:0162b01_27": "復見天眾行於虛空，與諸天女猶如明燈，歌頌美音以自娛樂，雨眾妙花，受天快樂，五樂音聲歌戲娛樂。",
    "T17n0721_028:0162b04_28": "復見天眾飲天美味，無有醉失，各說愛語以相娛樂，令心喜悅。",
    "T17n0721_028:0162b05_29": "復見天眾食須陀味，以自善業所得果報，色香味觸皆悉具足。",
    "T17n0721_028:0162b07_30": "復見天眾於七寶樹採七寶花以自莊嚴。",
    "T17n0721_028:0162b08_31": "復見天眾採花摘果，或有食者，或相打擲以為戲笑，共相娛樂。",
    "T17n0721_028:0162b09_32": "復見天眾乘於天鳥，眾雜七寶以為莊嚴，乘此鵝鳥遊於虛空，互共遊戲。",
    "T17n0721_028:0162b11_33": "復見天眾歌眾樂音，於天子前，諸天女眾舞戲娛樂，以天蓮華互相打撲，以生欲心言說調謔，增愛境界。",
    "T17n0721_028:0162b13_34": "「初生天子見如是等種種天眾、種種業化，心自思惟：『我雖見此，眼不知足。",
    "T17n0721_028:0162b15_35": "聞種種聲，耳亦無厭。",
    "T17n0721_028:0162b15_36": "種種眾香，鼻亦如是。",
    "T17n0721_028:0162b16_37": "種種六味，舌無厭足。",
    "T17n0721_028:0162b16_38": "身貪細觸，天衣妙服莊嚴塗身亦復如是，不知厭足。",
    "T17n0721_028:0162b18_39": "一切愛法，心常隨順，我今愛樂，當受斯樂。』",
    "T17n0721_028:0162b19_40": "既思惟已，互相愛樂，如天所應受五欲樂。",
    "T17n0721_028:0162b20_41": "如是天子六愛著心，一切愛火圍遶焚燒。",
    "T17n0721_028:0162b21_42": "譬如有人於盛夏日極熱之時，行於曠野，大火卒起，燒諸乾草、樹葉枝條，山谷林樹一切火起，慞惶怖走逃避無地；其火焰熾，四面圍遶同為一焰燒一切林，隨其所趣，煙焰俱起為火所燒不能免離。",
    "T17n0721_028:0162b25_43": "世間一切愚癡凡夫亦復如是，乾草樹枝愛火所燒。",
    "T17n0721_028:0162b26_44": "將至天中造業之人，結使癡風吹大愛火。",
    "T17n0721_028:0162b27_45": "修禪習觀，得世俗禪，喻乾枯樹、山谷草葉，愛火所燒。",
    "T17n0721_028:0162b29_46": "猛熾火者，喻六種愛。",
    "T17n0721_028:0162b29_47": "處處走者，喻於諸根染著境界。",
    "T17n0721_028:0162c01_48": "其焰熾然，憶念境界，猛風所吹，愛火所燒，破壞天、人世間。",
    "T17n0721_028:0162c02_49": "火者喻於愛火。",
    "T17n0721_028:0162c03_50": "天善業故，受於無量百千種樂，乃至愛善業盡，從天還退，隨業流轉，墮於地獄、餓鬼、畜生。",
    "T17n0721_028:0162c05_51": "若生人中，住於寶地，一切眾寶以為莊嚴而生其家，或為大王或為大臣，常受安樂，眾人所愛，子孫具足，豐饒資具。",
    "T17n0721_028:0162c07_52": "以餘業故。",
    "T17n0721_028:0162c09_0": "「復次，比丘知業果報，觀三十三天所住之地。",
    "T17n0721_028:0162c10_0": "彼以聞慧見：第十四地名曰旋行。",
    "T17n0721_028:0162c10_1": "眾生何業生於彼地？",
    "T17n0721_028:0162c11_2": "彼以聞慧見：有眾生不殺不盜，見他作者，勸令不作，說不善業得惡果報。",
    "T17n0721_028:0162c12_3": "云何不殺？",
    "T17n0721_028:0162c13_4": "乃至菜葉，若於水中見微細蟲，護之不食。",
    "T17n0721_028:0162c14_5": "若不漉水，終不故飲。",
    "T17n0721_028:0162c14_6": "漉水之蟲，不棄乾地，還置水中令蟲安隱，不失其命，亦教他人令住善道。",
    "T17n0721_028:0162c16_7": "云何不盜？",
    "T17n0721_028:0162c16_8": "若甘蔗田、若果若菜、若菴婆羅，他所攝物，不起盜心，亦教他人令不偷盜。",
    "T17n0721_028:0162c18_9": "自持禁戒，教他持戒。",
    "T17n0721_028:0162c18_10": "云何持戒？",
    "T17n0721_028:0162c18_11": "不殺不盜。",
    "T17n0721_028:0162c19_12": "乃至失命，不飲蟲水，亦不受用，亦教他人令其不作，是名不殺生。",
    "T17n0721_028:0162c20_13": "云何不盜？",
    "T17n0721_028:0162c20_14": "乃至草葉，亦不故盜。",
    "T17n0721_028:0162c21_15": "行於布施，若見病人，施其醫藥令得安樂，亦復不以殺蟲之藥與他治病。",
    "T17n0721_028:0162c23_0": "是善布施，乃至涅槃，其福不盡。",
    "T17n0721_028:0162c23_1": "是人命終生三十三天旋行之地。",
    "T17n0721_028:0162c24_2": "「既生之後，以善業故，一切眾寶光明旋轉，殊勝天女以為供養。",
    "T17n0721_028:0162c25_3": "既供養已，詣光輪林，種種音樂，林中有鳥，名莊嚴樹，充滿林中。",
    "T17n0721_028:0162c27_4": "以鳥勢力，隨其心念，欲有所至，飛於虛空，林亦隨行。",
    "T17n0721_028:0162c28_5": "若諸天子在於樹下，亦隨林行。",
    "T17n0721_028:0162c29_6": "隨所到處生蓮花池，眾雜蓮花以為莊嚴，毘琉璃葉，真金為莖，白銀為鬚。",
    "T17n0721_028:0163a01_7": "蓮花臺上諸天女等，歌眾妙音。",
    "T17n0721_028:0163a02_8": "以善業故，其蓮花中流出摩偷(摩偷者美飲，俗名為酒也)，天女飲之，與蓮花臺諸天子等住蓮花臺，天女圍遶共飲摩偷，久受樂已，從空而下，與鳥相隨，及天女眾，詣優鉢羅殿。",
    "T17n0721_028:0163a06_9": "其殿縱廣滿二由旬，如是百千優鉢羅花，一一天女住一葉端，歌舞伎樂。",
    "T17n0721_028:0163a08_0": "復有青色優鉢羅花，以花青光，令諸天女皆作青色，若在赤色，令諸天女皆見赤色，身莊嚴具亦復如是。",
    "T17n0721_028:0163a10_1": "天子天女坐蓮花臺，以善業故，與諸天女而共圍遶坐蓮華鬚，手擎種種雜色寶幡歌舞遊戲，久受天樂。",
    "T17n0721_028:0163a12_2": "從花臺下，見雞娑羅殿，河名樂見，兩岸多有眾寶之樹，枝葉具足，莖幹成就，種種眾鳥，嘴翅端正，婆求之音莊嚴河岸，隨天所念，從河而出。",
    "T17n0721_028:0163a16_3": "其河莊嚴，天女歌舞甚可愛樂，互相娛樂。",
    "T17n0721_028:0163a17_4": "天子來詣如是愛河，天女見之，皆大歡喜，歌舞戲笑作眾伎樂。",
    "T17n0721_028:0163a18_5": "有異天女作眾伎樂來詣天子，是時天子見諸天女顏色妙美，百倍愛著，走趣天女，與此天女及優鉢花諸天女等河岸遊戲。",
    "T17n0721_028:0163a21_6": "諸天女等，一切同集，作眾伎樂出妙音聲，其歌音聲遍滿須彌山王寶峯之中。",
    "T17n0721_028:0163a23_7": "時山峯中一切天眾聞是妙音，皆來集會，心意戀著天女歌音，天子天女大眾和合，不起嫉妬，歌舞遊戲。",
    "T17n0721_028:0163a25_8": "復往詣於遊戲園林，久受無量百千種樂。",
    "T17n0721_028:0163a26_9": "乃至愛善業盡，從天命終，隨業流轉，墮於地獄、餓鬼、畜生。",
    "T17n0721_028:0163a27_10": "若生人中，常受安樂，常樂澡浴，塗香末香，愛眾蓮花、優鉢羅花、拘牟頭花、俱迦那陀花，質直聰慧，愛樂正法；或為國王或為大臣，或作長者或主城戍，或為導師；治生諧偶。",
    "T17n0721_028:0163b02_11": "以餘業故。",
    "T17n0721_028:0163b03_0": "「復次，比丘知業果報，觀三十三天所住之地。",
    "T17n0721_028:0163b04_0": "彼以聞慧見：第十五地名曰金殿。",
    "T17n0721_028:0163b04_1": "眾生何業生於彼處？",
    "T17n0721_028:0163b05_2": "彼以天眼智慧觀察見：持戒人不殺不盜。",
    "T17n0721_028:0163b06_3": "云何不殺？",
    "T17n0721_028:0163b06_4": "若見怨家欲來害己，或有他人侵其妻室，雖捉擒獲，不打不害，放捨令脫，軟言慰喻。",
    "T17n0721_028:0163b08_5": "或見有人欲害怨家，以財贖命，令其得脫。",
    "T17n0721_028:0163b09_6": "復有惡人已捉擒獲，放之令去而不加害。",
    "T17n0721_028:0163b10_7": "如是惡人復至其家，欲侵欲害，而復擒獲，還即放之而不加害，以護持戒、畏業果故。",
    "T17n0721_028:0163b12_8": "怨家持刀欲來殺人，護彼怨家，令其得脫，不被殺戮。",
    "T17n0721_028:0163b13_9": "畏破戒故，自捨身命，不害他人，是名不殺。",
    "T17n0721_028:0163b14_10": "云何不盜？",
    "T17n0721_028:0163b14_11": "不盜幾種？",
    "T17n0721_028:0163b15_12": "此持戒人，乃至小罪生大恐怖，畏業果報，不造惡業，修行善業。",
    "T17n0721_028:0163b16_13": "復有不盜，見於小罪乃至微塵，心生恐怖。",
    "T17n0721_028:0163b17_14": "或詣塔寺或至園林，閑靜讀誦、經行之處，或至水邊，不取他物，種種鞋屣悉不故取。",
    "T17n0721_028:0163b19_15": "他所不聽，亦不受用。",
    "T17n0721_028:0163b20_16": "以護戒故，若晝若夜，不起盜心，是名不盜。",
    "T17n0721_028:0163b21_17": "是名不殺不盜。",
    "T17n0721_028:0163b21_18": "云何住戒？",
    "T17n0721_028:0163b21_19": "捨於不淨，不愛、不樂不善之法，持戒清淨，善人所愛，如實不虛。",
    "T17n0721_028:0163b23_20": "如是持戒，生於天中，必至涅槃，隨心所願成三菩提。",
    "T17n0721_028:0163b24_21": "是持戒人若行曠野，若獨若伴，若行道路、若行非道，若見惡獸懷妊產子，為飢所逼，欲噉其子。",
    "T17n0721_028:0163b26_22": "是人見之，自捨其身與此惡獸，欲令殺己，不食其兒。",
    "T17n0721_028:0163b27_23": "是持戒人為續其命，憐愍眾生，自捨身命。",
    "T17n0721_028:0163b28_24": "孝養父母。",
    "T17n0721_028:0163b28_25": "云何布施？",
    "T17n0721_028:0163b29_26": "若持戒人貧窮困乏，勤苦得物，順法持戒。",
    "T17n0721_028:0163c01_27": "或有沙門起於滅定，來至其家，從其乞求。",
    "T17n0721_028:0163c02_28": "如是貧人減於妻子所食之分，有少飯食施此比丘，自屈一日。",
    "T17n0721_028:0163c03_29": "見其食已，心生歡喜，復教他人不殺不盜，住於善道，見作隨喜。",
    "T17n0721_028:0163c05_0": "是持戒人自利利他，命終之後生三十三天，猶如香氣生於金殿。",
    "T17n0721_028:0163c06_1": "是善業人生彼天已，受欲樂地，黃金為殿，一切眾寶以為莊嚴。",
    "T17n0721_028:0163c07_2": "「帝釋見已，生希有心，百倍受樂，以偈頌曰：「『上上之樂，　　善業善果，　　諸天所受，　　先世業故。",
    "T17n0721_028:0163c10_3": "　　四輪之殿，　　駕以象馬，　　智慧為鉤，　　殿光如日。",
    "T17n0721_028:0163c11_4": "　　持戒之善，　　遊於天上，　　憐愍眾生，　　如母愛子。",
    "T17n0721_028:0163c13_0": "　　慈悲之人，　　能至天中，　　行慈悲者，　　饒益眾生，　　常應供養，　　後生天中，　　悲愍調伏，　　利益眾生。",
    "T17n0721_028:0163c15_1": "　　是人如天，　　諸天敬仰。",
    "T17n0721_028:0163c16_2": "　　慈悲之人，　　端嚴如月，　　覆護眾生，　　離於憂惱。",
    "T17n0721_028:0163c17_3": "　　是故勤加，　　修行求樂。』",
    "T17n0721_028:0163c19_0": "「時天帝釋說此偈已，入其金殿坐柔濡敷，種種形相以為莊嚴，與諸天眾俱坐其上。",
    "T17n0721_028:0163c20_1": "天女圍遶，久時受樂。",
    "T17n0721_028:0163c21_2": "種種色身、種種莊嚴而相娛樂。",
    "T17n0721_028:0163c22_3": "時天帝釋復出金殿，詣一切樂林，種種天眾百千圍遶，種種伎樂出眾妙音。",
    "T17n0721_028:0163c23_4": "其諸天眾出大光明隨天帝釋。",
    "T17n0721_028:0163c24_5": "去林不遠，見遊戲處無量百千光明莊嚴，金毘琉璃以為其樹，光明赫焰周遍莊嚴，其遊戲林種種莊嚴不可譬喻，今說少分。",
    "T17n0721_028:0163c27_6": "譬如七日俱時竝出，其林光明亦復如是。",
    "T17n0721_028:0163c28_7": "其諸光明有種種色，青黃朱紫、白色諸光。",
    "T17n0721_028:0163c29_8": "其林莊嚴遊戲之處，光明赫焰，帝釋見已，告諸天眾：『汝等見是一切戲樂遊戲之處園莊嚴不？』",
    "T17n0721_028:0164a02_9": "『唯然，已見。』",
    "T17n0721_028:0164a02_10": "時天帝釋語諸天眾：『過去之世，頂生大王於此林中，與天帝釋分座而坐，遊戲受樂。",
    "T17n0721_028:0164a04_11": "無量天女之所圍遶。",
    "T17n0721_028:0164a05_12": "主四天下。",
    "T17n0721_028:0164a05_13": "時二天王受於無量百千萬億五欲之樂，猶不知足，從天還退。",
    "T17n0721_028:0164a06_14": "時頂生王以善業故，於此林中光明威德端正勢力。",
    "T17n0721_028:0164a07_15": "我今說之，汝當善聽。",
    "T17n0721_028:0164a08_16": "於過去世有頂生王，主四天下，不加刀杖亦無刑罰，欲無厭足。",
    "T17n0721_028:0164a09_17": "以先世善業，來上此天。",
    "T17n0721_028:0164a10_18": "其身光明勝須彌山過踰十倍，一切天光至其光中皆滅不現。",
    "T17n0721_028:0164a11_19": "時四天王見頂生王，即出奉迎，白頂生言：「善來，大王！",
    "T17n0721_028:0164a13_20": "我今故出奉迎大王，應修供給。」",
    "T17n0721_028:0164a13_21": "時頂生王受其供已，復上三十三天。",
    "T17n0721_028:0164a14_22": "是時頂生光明威德，猶如日光，人中最勝，在此天中亦復如是。",
    "T17n0721_028:0164a16_23": "時四護世天自見光明悉不復現，怪未曾有，告諸天曰：「此頂生王至此三十三天，或是其身威德之力，或是輪力，非餘天力，亦非人力，勿起怖意。",
    "T17n0721_028:0164a19_24": "此人順法，為轉輪王。」",
    "T17n0721_028:0164a19_25": "護世說已，時頂生王到三十三天。",
    "T17n0721_028:0164a21_0": "爾時，帝釋遊戲在於一切樂林娛樂受樂，遙見頂生，即分半座，命之令坐。",
    "T17n0721_028:0164a22_1": "爾時頂生即與帝釋共坐一床。",
    "T17n0721_028:0164a23_2": "二王久時受五欲樂，業盡還退。",
    "T17n0721_028:0164a24_3": "爾時，三十三天遊戲之處無有及此一切樂林。",
    "T17n0721_028:0164a25_4": "其林殊妙，無量眾寶以為莊嚴，光明如日。』",
    "T17n0721_028:0164a26_5": "「時天帝釋說是語已，與百千天女而自圍遶，入一切樂林。",
    "T17n0721_028:0164a27_6": "既入林已，天子天女娛樂受樂，食於種種須陀之味。",
    "T17n0721_028:0164a28_7": "既飯食已，昇七寶殿，其殿光明威德端嚴猶如日光，種種樂音，還善法堂。",
    "T17n0721_028:0164b01_8": "帝釋去已，舊住諸天受五欲樂，乃至愛善業盡，墮於地獄、餓鬼、畜生。",
    "T17n0721_028:0164b02_9": "若生人中，常值善世，不值刀兵，生好國土，園林具足，稻麥甘蔗、花果具足，大富之處，常值正法，或為大王或作大臣，為一切人之所愛敬，端正第一，諸根成就，子孫具足。",
    "T17n0721_028:0164b06_10": "以餘業故。",
    "T17n0721_028:0164b08_0": "「復次，比丘知業果報，觀三十三天所住之地。",
    "T17n0721_028:0164b09_0": "彼以聞慧見：第十六地名曰鬘影。",
    "T17n0721_028:0164b09_1": "眾生何業而生彼天？",
    "T17n0721_028:0164b10_2": "彼以聞慧見：此眾生善業善心，不殺不盜。",
    "T17n0721_028:0164b11_3": "云何不殺？",
    "T17n0721_028:0164b11_4": "云何不盜？",
    "T17n0721_028:0164b11_5": "幾種不殺？",
    "T17n0721_028:0164b11_6": "幾種不盜？",
    "T17n0721_028:0164b12_7": "不殺生者，自不殺生。",
    "T17n0721_028:0164b12_8": "若種種魚鼈、若珂若貝，不取不賣。",
    "T17n0721_028:0164b13_9": "見殺生者，教令住戒，見他作者，心不隨喜，勸令安住善道之中，是名不殺生。",
    "T17n0721_028:0164b15_10": "云何不盜？",
    "T17n0721_028:0164b15_11": "若此善人以清淨心、直心持戒，不以貪心。",
    "T17n0721_028:0164b16_12": "或佛塔廟或於僧中燒香之處，不嗅香氣，不以方便令薰其衣。",
    "T17n0721_028:0164b17_13": "若香至鼻，心不貪著，是名微細不偷盜戒。",
    "T17n0721_028:0164b18_14": "見他作者，勸令不作，令住善道。",
    "T17n0721_028:0164b19_15": "如是眾生自利利人。",
    "T17n0721_028:0164b19_16": "以何等心利益眾生？",
    "T17n0721_028:0164b20_17": "見殺生者，如殺己兒，觀諸蟲蟻亦復如是，亦教他人令住善道。",
    "T17n0721_028:0164b21_18": "云何布施？",
    "T17n0721_028:0164b22_19": "若貧窮人勤苦得財，以用布施持戒行人、得初禪者；在器之食，分半施之，亦教他人令行布施。",
    "T17n0721_028:0164b24_20": "如是之人自利利他，命終之後生鬘影天。",
    "T17n0721_028:0164b25_21": "「既生天已，樹名鬘影，其光明輪周遍園林。",
    "T17n0721_028:0164b26_22": "其樹花香滿一由旬，勝餘花香。",
    "T17n0721_028:0164b27_23": "其花修長，若以一花則成首鬘，其花雜色種種莊嚴，青黃赤白繁茂鮮榮。",
    "T17n0721_028:0164b28_24": "復於園林受五欲樂，伎樂音聲，欲樂具足，隨心所念皆悉成就。",
    "T17n0721_028:0164c01_25": "種種殊異無量成就，以善業故，一切成就。",
    "T17n0721_028:0164c02_26": "復於林中有蓮花池，名曰雜花，有大勢力生諸蓮花，花常開敷，七寶色蜂以為莊嚴。",
    "T17n0721_028:0164c04_27": "蓮花池中種種眾蜂出妙歌音，天子天女聞蜂歌音皆大歡喜，共相謂曰：『奇哉！",
    "T17n0721_028:0164c06_28": "此蜂出妙歌聲令我心悅。』",
    "T17n0721_028:0164c06_29": "如是眾蜂歌眾妙音。",
    "T17n0721_028:0164c07_30": "復有鵝鳥皆以其翅扇蓮花池，令花勃起如黃金色遍覆池水，鳧鴨見之，歡喜走趣，出妙音聲。",
    "T17n0721_028:0164c09_31": "如是花池多有眾鳥，天子天女以歡喜心，捨眾樂音，往詣眾鳥遊戲受樂。",
    "T17n0721_028:0164c11_32": "復往詣於行列宮殿遊戲之處，其諸宮殿七寶為柱，金銀琉璃、車璩頗梨以為莊嚴。",
    "T17n0721_028:0164c13_33": "其地多有種種天女遊戲受樂，天寶莊嚴，天栴檀末以塗其身，共相娛樂，不起嫉心，互相愛樂，離於妬心，受自業果。",
    "T17n0721_028:0164c15_34": "種種地中，以種種業而生其中，受自業果，遊戲受樂。",
    "T17n0721_028:0164c17_35": "復往詣於如意之樹，其樹勢力隨天所念，悉皆得之。",
    "T17n0721_028:0164c18_36": "於此林中飲食河流，第一色香眾味具足，以歡喜心遊戲河中，食須陀味。",
    "T17n0721_028:0164c19_37": "既飲食已，百倍悅樂，復往詣於青蓮花林。",
    "T17n0721_028:0164c20_38": "其花第一色香味具，於花葉中流出摩偷美味之飲，猶如酒糟，酒流而出。",
    "T17n0721_028:0164c22_39": "其色青綠如分陀利，黃分陀利出黃色飲，琉璃色華出琉璃色飲，頗梨色花出頗梨色飲，車璩色花出車璩色飲，雜色之花出雜色飲。",
    "T17n0721_028:0164c25_40": "雜色葉花，毘琉璃莖，金剛為鬚。",
    "T17n0721_028:0164c26_41": "如是種種諸飲從花流出，香味第一。",
    "T17n0721_028:0164c27_0": "諸天飲已，復往詣於一切觀林遊戲娛樂，到此林中，悉見一切三十三天所住之地。",
    "T17n0721_028:0164c28_1": "一切觀林甚可愛樂，於此林中有蓮花池，名曰普流，廣三十里，清淨之水湛然充滿如琉璃色，鵝鴨鴛鴦周匝圍遶。",
    "T17n0721_028:0165a02_2": "一切眾鳥皆如金色，七寶為背，珊瑚為足，赤寶為目，雜寶莊嚴。",
    "T17n0721_028:0165a04_0": "其音美妙，遊戲舞弄。",
    "T17n0721_028:0165a04_1": "時諸天子詣遊戲處，金色之鳥出妙音聲，天子昇於金殿之上，其殿光暉如融金聚，各相謂曰：『汝見諸天遊戲之處令諸天眾其身光明，黃色轉妙過踰兩倍。』",
    "T17n0721_028:0165a08_2": "於此殿中遊戲自娛，受五欲樂。",
    "T17n0721_028:0165a08_3": "貪愛境界而無厭足，如火益薪，轉更增熾，諸天愛於色聲香味觸亦復如是不知厭足。",
    "T17n0721_028:0165a10_4": "於此天中受五欲樂，乃至愛善業盡，命終還退，隨業流轉，墮於地獄、餓鬼、畜生。",
    "T17n0721_028:0165a12_5": "若有餘業，生於人中，常受快樂，花鬘塗香以為莊嚴，坌以末香，心常歡悅，或為王者或為大臣，大富饒財，為一切人之所愛敬，無有怨敵亦無病惱。",
    "T17n0721_028:0165a15_6": "以餘業故。",
    "T17n0721_028:0165a17_0": "正法念處經卷第二十八"
}