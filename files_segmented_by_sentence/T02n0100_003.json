{
    "T02n0100_003:0387c17_0": "別譯雜阿含經卷第三",
    "T02n0100_003:0387c19_0": "失譯人名今附秦錄",
    "T02n0100_003:0387c20_0": "初誦第三",
    "T02n0100_003:0387c21_0": "（四三）如是我聞：一時，佛在舍衛國祇樹給孤獨園。",
    "T02n0100_003:0387c22_1": "爾時，世尊告諸比丘：「昔阿修羅集諸四兵象馬車步，悉皆嚴備鬪戰之具，欲詣忉利天宮，與諸天共鬪。",
    "T02n0100_003:0387c24_2": "爾時，帝釋聞阿修羅莊嚴四兵，即告須毘羅天子：『我聞阿脩羅莊嚴四兵，汝亦莊嚴四兵，往與共鬪。』",
    "T02n0100_003:0387c26_3": "須毘羅白言：『此事最善。』",
    "T02n0100_003:0387c27_4": "作是語已，縱逸著樂，不憶此事。",
    "T02n0100_003:0387c27_5": "帝釋聞阿脩羅已來出城，復召須毘羅言：『阿脩羅今已出城，汝可莊嚴四兵往彼共鬪。』",
    "T02n0100_003:0387c29_6": "須毘羅白言：『憍尸迦！",
    "T02n0100_003:0388a01_7": "此是善事。』",
    "T02n0100_003:0388a01_8": "須毘羅仍爾著樂，不修戰備。",
    "T02n0100_003:0388a02_9": "阿脩羅莊嚴四兵，已至須彌山上，漸欲近來。",
    "T02n0100_003:0388a03_10": "帝釋復言：『我聞阿修羅漸來逼近，汝將四兵，可往擊之。』",
    "T02n0100_003:0388a04_11": "須毘羅即說偈言：「『若有清閑無事處，　　唯願與我如此處。』",
    "T02n0100_003:0388a06_0": "「帝釋即說偈答言：「『若有如此閑樂處，　　汝當將我共至彼。』",
    "T02n0100_003:0388a08_0": "「須毘羅復說偈言：「『我今懈怠不欲起，　　雖具聞知不莊嚴，　　天女五欲光四塞，　　唯願帝釋與此願。』",
    "T02n0100_003:0388a11_0": "「帝釋以偈答言：「『若有如此懈墮處，　　百千天女而圍遶，　　五欲自恣受快樂，　　汝若往彼與我俱。』",
    "T02n0100_003:0388a14_0": "「須毘羅復說偈言：「『天王若無事役處，　　與我無苦受斯樂。』",
    "T02n0100_003:0388a16_0": "「帝釋以偈答言：「『汝須毘羅有如是，　　我當與汝同是樂，　　頗曾見聞無事業，　　而得生活受樂者？",
    "T02n0100_003:0388a19_0": "　　汝今若有如是處，　　可疾速往可隨汝，　　汝當畏事好閑處，　　應當速疾向涅槃。』",
    "T02n0100_003:0388a21_0": "「聞是語已，須毘羅即集四兵，出與阿脩羅戰。",
    "T02n0100_003:0388a22_0": "時，諸天得勝，阿脩羅退壞，阿脩羅已種種莊嚴而來還宮。」",
    "T02n0100_003:0388a23_1": "佛告諸比丘：「釋提桓因處天王位得大自在，猶自精勤，讚嘆精進，況復汝等，信心出家，被服法衣，而當不勤精進，讚嘆精進？",
    "T02n0100_003:0388a26_2": "若能精進，讚嘆精進，如是為應出家之法。」",
    "T02n0100_003:0388a27_3": "佛說是已，諸比丘聞佛所說，歡喜奉行。",
    "T02n0100_003:0388a29_0": "（四四）如是我聞：一時，佛在舍衛國祇樹給孤獨園。",
    "T02n0100_003:0388b01_1": "爾時，世尊告諸比丘：「往昔之時，遠於聚落阿練若處，多有諸仙在中而住。",
    "T02n0100_003:0388b02_2": "離仙處不遠，有天阿脩羅，而共戰鬪。",
    "T02n0100_003:0388b03_3": "爾時，毘摩質多羅阿脩羅王著五種容飾，首戴天冠，捉摩尼拂，上戴華蓋，帶於寶劍，眾寶革屣，到仙人住處。",
    "T02n0100_003:0388b06_0": "行不由門，從壁而入，亦復不與諸仙言語，共相問訊，還從壁出。",
    "T02n0100_003:0388b07_1": "爾時，有一仙人而作是語：『毘摩質多羅等無恭敬心，不與諸仙問訊共語，從壁而出。』",
    "T02n0100_003:0388b09_2": "復有一仙而作是言：『阿脩羅等若當恭敬問訊諸仙，應勝諸天，今必不如。』",
    "T02n0100_003:0388b11_0": "有一仙問言：『此為是誰？』",
    "T02n0100_003:0388b11_1": "有一仙言：『此是毘摩質多阿脩羅王。』",
    "T02n0100_003:0388b12_2": "仙人復言：『阿脩羅法知見微淺，無有法教，無尊敬心，猶如農夫，諸天必勝，阿脩羅負。』",
    "T02n0100_003:0388b14_3": "「爾時帝釋後到仙邊，即捨天王五種容飾，從門而入，慰勞諸仙，遍往觀察，語諸仙言：『盡各安隱，無諸惱耶？』",
    "T02n0100_003:0388b16_4": "問訊已訖，從門而出。",
    "T02n0100_003:0388b17_5": "復有一仙問言：『此為是誰？",
    "T02n0100_003:0388b17_6": "安慰問訊，周遍察行，然後乃出，甚有法教，容儀端正。』",
    "T02n0100_003:0388b19_7": "一仙答言：『此是帝釋。』",
    "T02n0100_003:0388b19_8": "有一仙言：『諸天極能敬順，為行調適，諸天必勝，阿脩羅負。』",
    "T02n0100_003:0388b20_9": "「毘摩質多羅聞諸仙讚嘆諸天，毀呰阿脩羅，甚大瞋恚。",
    "T02n0100_003:0388b22_10": "諸仙聞已，往詣阿脩羅所，語言：『我等聞爾，甚大瞋忿。』",
    "T02n0100_003:0388b23_11": "即說偈言：「『我等故自來，　　欲乞索所願，　　施我等無畏，　　莫復生瞋忿，　　我等若有過，　　願教責數我。』",
    "T02n0100_003:0388b27_0": "「毘摩質多以偈答言：「『不施汝無畏，　　汝等侵毀我，　　卑遜求帝釋，　　於我生毀呰，　　汝等求無畏，　　我當與汝畏。』",
    "T02n0100_003:0388c02_0": "「爾時，諸仙以偈答言：「『如人自造作，　　自獲於果報，　　行善自獲善，　　行惡惡自報。",
    "T02n0100_003:0388c05_0": "　　譬如下種子，　　隨種得果報，　　汝今種苦子，　　後必還自受。",
    "T02n0100_003:0388c07_0": "　　我今乞無畏，　　逆與我怖畏，　　從今日已往，　　使汝畏無盡。』",
    "T02n0100_003:0388c09_0": "「諸仙面與阿脩羅語已，即乘虛去。",
    "T02n0100_003:0388c09_1": "毘摩質多羅即於其夜，夢與帝釋交兵共戰，生大驚怕，第二亦爾。",
    "T02n0100_003:0388c11_2": "第三夢時，帝釋軍眾，果來求戰。",
    "T02n0100_003:0388c11_3": "時，毘摩質多即共交兵，阿脩羅敗，帝釋逐進，至阿脩羅宮。",
    "T02n0100_003:0388c13_4": "爾時，帝釋種種戰諍既得勝已，詣諸仙所。",
    "T02n0100_003:0388c14_5": "諸仙在東，帝釋在西，相對而坐。",
    "T02n0100_003:0388c14_6": "時，有東風仙人向帝釋即說偈言：「『我身久出家，　　腋下有臭氣，　　風吹向汝去，　　移避就南坐，　　如此諸臭氣，　　諸天所不喜。』",
    "T02n0100_003:0388c19_0": "「爾時，帝釋以偈答言：「『集聚種種華，　　以為首上鬘，　　香氣若干種，　　能不生厭離。",
    "T02n0100_003:0388c22_0": "　　諸仙人出家，　　氣如諸華鬘，　　我今頂戴受，　　不以為厭患。』」",
    "T02n0100_003:0388c24_0": "佛告諸比丘：「帝釋居天王位，長夜恭敬諸出家者，汝諸比丘，以信出家，亦應當作如是欽敬。」",
    "T02n0100_003:0388c26_1": "佛說是已，諸比丘聞佛所說，歡喜奉行。",
    "T02n0100_003:0388c27_0": "（四五）如是我聞：一時，佛在舍衛國祇樹給孤獨園。",
    "T02n0100_003:0388c28_1": "爾時，釋提桓因顏色殊妙，過於人天，於其中夜，來至佛所，稽首佛足，在一面坐。",
    "T02n0100_003:0388c29_2": "時，祇洹中，晃然大明，踰於晝日。",
    "T02n0100_003:0389a01_3": "爾時，釋提桓因即說偈言：「除滅何事安隱眠？",
    "T02n0100_003:0389a03_4": "　　滅除何物無憂愁？",
    "T02n0100_003:0389a04_0": "　滅何一法瞿曇讚？",
    "T02n0100_003:0389a04_1": "　　唯願為我決眾疑。」",
    "T02n0100_003:0389a05_0": "爾時，世尊說偈答言：「滅除瞋恚安隱眠，　　滅除瞋恚無憂愁，　去除瞋恚棘毒根，　　汝今帝釋應當知，　如是瞋恚壞美善，　　除滅上事聽所讚。」",
    "T02n0100_003:0389a09_0": "釋提桓因聞佛所說，遶佛三匝，歡喜奉行。",
    "T02n0100_003:0389a10_0": "（四六）如是我聞：一時，佛在舍衛國祇樹給孤獨園。",
    "T02n0100_003:0389a11_1": "爾時，佛告諸比丘：「月八日，四天王遣使者案行天下，伺察世間，有慈孝父母，敬順尊長，奉事沙門、婆羅門，修於善法，及行惡者，是故宜應修行善法，滅除眾惡，撿情守戒。",
    "T02n0100_003:0389a14_2": "至十四日，四天王復遣太子案行天下。",
    "T02n0100_003:0389a15_3": "至十五日，四天王自案行伺察，亦復如是。",
    "T02n0100_003:0389a16_4": "時，四天王既伺察已，往帝釋善法堂上，啟白帝釋并語：『諸天世間人中，多有不孝父母，不敬沙門、婆羅門者，不奉事師及家尊長，乃至無有多持戒者。』",
    "T02n0100_003:0389a20_5": "爾時，帝釋及諸天眾聞斯語已，慘然不樂，諸天咸作是言：『損諸天眾，益阿脩羅。』",
    "T02n0100_003:0389a21_6": "若世間中，有人常能孝順父母，供養沙門、婆羅門，乃至多能持戒。",
    "T02n0100_003:0389a23_7": "四天王上啟帝釋，時諸天等極大歡喜，咸作是言：『世間人中，修行善事，極為賢善，作所應作，增益諸天，損阿脩羅。』",
    "T02n0100_003:0389a25_8": "帝釋歡喜，即說偈言：「『月八十四日，　　及以十五日，　　并及神足月，　　受持清淨戒，　　是人得生天，　　功德如我身。』」",
    "T02n0100_003:0389b01_0": "佛告諸比丘：「帝釋所說，不名善說。",
    "T02n0100_003:0389b01_1": "所以者何？",
    "T02n0100_003:0389b02_0": "若漏盡阿羅漢，所作已辦，應作是偈：「『月八十四日，　　及以十五日，　　并及神足月，　　受持清淨戒，　　斯人獲勝利，　　功德如我身。』",
    "T02n0100_003:0389b06_0": "「佛與羅漢應說斯偈，名稱實說，名為善說。」",
    "T02n0100_003:0389b06_1": "佛說是已，諸比丘聞佛所說，歡喜奉行。",
    "T02n0100_003:0389b08_0": "（四七）如是我聞：一時，佛在舍衛國祇樹給孤獨園。",
    "T02n0100_003:0389b09_1": "爾時，佛告諸比丘：「往昔之時，質多阿脩羅王病患委困。",
    "T02n0100_003:0389b10_2": "時，釋提桓因往詣其所，阿脩羅語帝釋言：『願汝使我病差、安隱，身得平健，肥鮮如前。』",
    "T02n0100_003:0389b12_3": "帝釋語言：『汝可教我阿脩羅幻化之法，我當使汝安隱、病差，歡樂如前。』",
    "T02n0100_003:0389b13_4": "阿脩羅言：『待我問諸阿脩羅等，若可爾者，我當教汝。』",
    "T02n0100_003:0389b15_5": "阿脩羅王即問諸阿脩羅。",
    "T02n0100_003:0389b15_6": "爾時，其中有一諂偽阿脩羅語毘摩質多羅言：『帝釋長夜行直善行，無諸諂偽，汝可語帝釋言：「汝學阿脩羅諂偽幻者，當入盧樓地獄。」",
    "T02n0100_003:0389b18_7": "帝釋若語汝言：「我不學彼阿脩羅者，汝但捨去，汝患必愈。」』",
    "T02n0100_003:0389b20_8": "阿脩羅王即用其語，說偈語帝釋言：「『千眼帝釋舍脂夫，　　若知幻法必當墮，　　於彼盧留地獄中，　　滿足一劫被燒煮。』",
    "T02n0100_003:0389b23_0": "「爾時，帝釋聞斯語已，即言：『止止，不須幻法。』",
    "T02n0100_003:0389b23_1": "尋即願言：『令汝病差、安隱無患。』」",
    "T02n0100_003:0389b24_2": "佛告諸比丘：「釋提桓因雖處天位，尚不諂曲，真實行事，況汝出家，剃除鬚髮，而當不離諸諂偽事，行質直乎？",
    "T02n0100_003:0389b27_3": "若行質直，應出家法。」",
    "T02n0100_003:0389b27_4": "佛說是已，諸比丘聞佛所說，歡喜奉行。",
    "T02n0100_003:0389b29_0": "（四八）如是我聞：一時，佛在舍衛國祇樹給孤獨園。",
    "T02n0100_003:0389c01_1": "爾時，帝釋來詣佛所，將欲還時，請受一戒。",
    "T02n0100_003:0389c02_2": "何謂一戒？",
    "T02n0100_003:0389c02_3": "「若我還宮，見諸怨憎，設來害我，我於彼所，終不加害。」",
    "T02n0100_003:0389c03_4": "毘摩質多羅既聞帝釋持如是戒，便捉利劍，於路而待。",
    "T02n0100_003:0389c04_5": "時，釋提桓因聞阿脩羅在於路側捉劍而待，遙語阿脩羅言：「止！",
    "T02n0100_003:0389c06_6": "止！",
    "T02n0100_003:0389c06_7": "汝今自縛。」",
    "T02n0100_003:0389c06_8": "毘摩質多語帝釋言：「汝於佛所，受一戒言：『若我還宮，見諸怨憎，設彼害我，我於彼所，終不加惡，豈可不受如是戒耶？』」",
    "T02n0100_003:0389c09_9": "帝釋答言：「我雖受戒，語汝住住，汝今自縛。",
    "T02n0100_003:0389c10_10": "如是之言，於戒無犯。」",
    "T02n0100_003:0389c10_11": "毘摩質多羅言：「憍尸迦放我！」",
    "T02n0100_003:0389c11_12": "帝釋語言：「汝作呪誓，更於我所，不為怨疾，我當放汝。」",
    "T02n0100_003:0389c12_13": "毘摩質多羅即說誓言：「貪瞋妄語謗賢聖，　　如是惡報使我得。」",
    "T02n0100_003:0389c14_0": "爾時，帝釋聞斯誓已，即語毘摩質多羅言：「我今放汝。」",
    "T02n0100_003:0389c15_1": "釋提桓因還至佛所，頂禮佛足，白佛言：「世尊！",
    "T02n0100_003:0389c16_2": "毘摩質多羅聞我受戒，即捉利劍，在於路側，伺圖於我。",
    "T02n0100_003:0389c17_3": "時，我遙語阿脩羅言：『止！",
    "T02n0100_003:0389c18_4": "止！",
    "T02n0100_003:0389c18_5": "汝今自縛。』",
    "T02n0100_003:0389c18_6": "毘摩質多即語我言：『汝於佛所受於一戒，若我還宮，見有怨憎，設來害我，我於彼所，終不加惡，豈可不受如是戒耶？』",
    "T02n0100_003:0389c21_7": "我即答言：『我雖受戒，但語汝住，汝今自縛。",
    "T02n0100_003:0389c22_8": "如是之言，於戒無犯。』",
    "T02n0100_003:0389c22_9": "毘摩質多羅即語我言：『憍尸迦！",
    "T02n0100_003:0389c23_10": "放我！』",
    "T02n0100_003:0389c23_11": "我即語言：『汝可重誓，更於我所，莫生憎疾，我當放汝。』",
    "T02n0100_003:0389c24_12": "時，毘摩質多羅聞我語已，即說誓言：「『貪瞋妄語謗賢聖，　　如是惡報使我得。』",
    "T02n0100_003:0389c27_0": "「我聞其誓，即放令去。」",
    "T02n0100_003:0389c27_1": "帝釋復白佛言：「此阿脩羅作重誓已，從今已後，更不作於怨憎惡耶？」",
    "T02n0100_003:0389c29_0": "佛告帝釋：「阿脩羅設不作誓，猶不為惡，況作誓已？」",
    "T02n0100_003:0390a01_1": "爾時，帝釋聞佛所說，踊躍歡喜，即於坐沒，尋還天宮。",
    "T02n0100_003:0390a03_0": "（四九）如是我聞：一時，佛在舍衛國祇樹給孤獨園。",
    "T02n0100_003:0390a04_1": "爾時，佛告諸比丘：「昔於一時，帝釋與阿脩羅戰。",
    "T02n0100_003:0390a05_2": "當于爾時，諸天不如，阿脩羅勝。",
    "T02n0100_003:0390a05_3": "爾時，帝釋見已不如，尋即迴駕，欲還天宮。",
    "T02n0100_003:0390a06_4": "於其道中，見苦娑羅樹，時，樹上有金翅鳥巢。",
    "T02n0100_003:0390a08_0": "爾時，帝釋即勅御者摩得梨言：『此巢中有二鳥卵，脫能傷損，汝可迴車，避於此樹。』",
    "T02n0100_003:0390a09_1": "帝釋即向摩得梨而說偈言：「『汝觀樹上巢，　　巢中有二卵，　　今車若往彼，　　必衝而傷破。",
    "T02n0100_003:0390a13_0": "　　我若以此身，　　入阿脩羅陣，　　喪失於身命，　　終不傷鳥卵。』",
    "T02n0100_003:0390a15_0": "「說是偈已，尋即迴車。",
    "T02n0100_003:0390a15_1": "時，阿脩羅眾見帝釋迴，生大恐怖，各作是言：『帝釋向者，詐現退散。",
    "T02n0100_003:0390a16_2": "今復迴者，必破我軍。』",
    "T02n0100_003:0390a17_3": "阿修羅眾即時退，諸天逐退，迫到其城。」",
    "T02n0100_003:0390a18_4": "佛告諸比丘：「釋提桓因居天王位，猶能長夜修於慈忍，汝等比丘，當如是學。」",
    "T02n0100_003:0390a20_5": "諸比丘聞佛所說，歡喜奉行。",
    "T02n0100_003:0390a21_0": "（五〇）如是我聞：一時，佛在舍衛國祇樹給孤獨園。",
    "T02n0100_003:0390a23_0": "爾時，釋提桓因與拔利婆婁支阿脩羅夜詣佛所，威光熾盛，禮佛足已，在一面坐。",
    "T02n0100_003:0390a24_1": "時，彼帝釋、毘婁支光明普照祇洹，猶如晝日。",
    "T02n0100_003:0390a25_2": "時，拔利毘婁支在一面坐，而說偈言：「夫人常精進，　　所求必使得，　既求得義理，　　安隱受快樂。」",
    "T02n0100_003:0390a29_0": "帝釋亦說偈言：「夫人常精進，　　所求必使得，　既求得事業，　　修忍最為勝。」",
    "T02n0100_003:0390b03_0": "爾時，帝釋白佛言：「世尊！",
    "T02n0100_003:0390b03_1": "我等所說，何者利益？",
    "T02n0100_003:0390b04_0": "何者無利？」",
    "T02n0100_003:0390b04_1": "佛告帝釋：「善分別者，皆是善說。",
    "T02n0100_003:0390b05_0": "汝等今當聽我所說。」",
    "T02n0100_003:0390b05_1": "即說偈言：「一切眾生皆為利，　　各各隨心之所欲，　等同利欲適願樂，　　夫人精勤求必得，　既得事業忍最勝，　　是故應當修行忍。」",
    "T02n0100_003:0390b09_0": "帝釋、毘婁支聞佛所說，禮佛足已，即於彼處，而沒還宮。",
    "T02n0100_003:0390b11_0": "（五一）如是我聞：一時，佛在王舍城迦蘭陀竹林。",
    "T02n0100_003:0390b12_1": "爾時，王舍城中有一貧人，極為窮困，甚可憐愍，於佛法中，生清淨信，能淨持戒，少讀誦經，亦能小施。",
    "T02n0100_003:0390b14_2": "有此四事因緣果報，身壞命終，生忉利天勝妙善處。",
    "T02n0100_003:0390b15_3": "此新生天有三事勝：一色貌勝，二名稱勝，三壽命勝。",
    "T02n0100_003:0390b16_4": "諸天見已，皆共恭敬，往帝釋所，白帝釋言：「有新生天，有三事勝於餘諸天。」",
    "T02n0100_003:0390b18_5": "帝釋言：「我先曾見，彼新生天，本為人時，貧窮困苦，極為寒悴，直以信心，向於三寶，能淨持戒，少多修施，今得生此忉利天上。」",
    "T02n0100_003:0390b21_6": "爾時，帝釋即說偈言：「若於三寶生淨信，　　其心堅固不動轉，　持所受戒不毀犯，　　當知此人不名貧。",
    "T02n0100_003:0390b24_0": "　名為智慧壽命人，　　以敬無上三寶故，　得生天上受勝樂，　　是故應當作斯學。」",
    "T02n0100_003:0390b26_0": "爾時，諸天聞此偈已，歡喜信受，作禮還宮。",
    "T02n0100_003:0390b27_0": "（五二）如是我聞：一時，佛在王舍城耆闍崛山中。",
    "T02n0100_003:0390b28_1": "爾時，王舍城有九十六種外道，各各祠祀。",
    "T02n0100_003:0390b29_0": "設有檀越，信心於外道遮勒者，言當先供養我師遮勒；若信外道婆羅婆寔者，亦言先當供養我師婆羅婆寔；若信外道乾陀者，咸言先與我師乾陀大嚫後與餘者；若信外道名三水者，言當供養我師三水；若信外道名老聲聞者，言先供養我師老聲聞；若信外道大聲聞者，亦言供養我師大聲聞；若信佛者，咸言應先供養我師如來及以眾僧。",
    "T02n0100_003:0390c07_1": "時釋提桓因作是念言：「今王舍城人生大邪見，佛僧在世，若生邪見，名為不善。」",
    "T02n0100_003:0390c09_2": "帝釋爾時尋自變身為老婆羅門，容貌端正，乘以白車，駕以白馬，諸摩納等圍遶左右，向於寺場，當中直過。",
    "T02n0100_003:0390c12_3": "時，王舍城人咸作是念：「今此老婆羅門先向何處，我等隨從。」",
    "T02n0100_003:0390c13_4": "爾時，帝釋知諸人等心之所念，迴車南旋，向靈鷲山。",
    "T02n0100_003:0390c14_5": "到諸乘駕所住之處，於中而止。",
    "T02n0100_003:0390c15_6": "下車前進，往至佛所，頂禮佛足，在一面坐。",
    "T02n0100_003:0390c16_7": "爾時，帝釋即說偈言：「轉法輪聖王，　　能度苦彼岸，　無怨憎恐怖，　　我今稽首禮。",
    "T02n0100_003:0390c19_0": "　設人欲修福，　　當於何處施？",
    "T02n0100_003:0390c20_0": "　又欲精求福，　　應生淨信敬。",
    "T02n0100_003:0390c21_0": "　今日修布施，　　來世得善報，　於何福田中，　　少施獲大果？」",
    "T02n0100_003:0390c23_0": "爾時，世尊在耆闍崛山中，為天帝釋敷演祠中最為勝者，以偈答言：「四果及四向，　　禪定明行足，　功德力甚深，　　猶如大海水。",
    "T02n0100_003:0390c27_0": "　此名為實勝，　　調御之弟子，　於大黑闇中，　　能燃智慧燈。",
    "T02n0100_003:0390c29_0": "　常為諸眾生，　　說法而示道，　是名僧福田，　　廣大無漄際。",
    "T02n0100_003:0391a02_0": "　若施斯福田，　　是名為善與，　若祀斯福田，　　是名為善祀。",
    "T02n0100_003:0391a04_0": "　焚物而祭天，　　徒費而無補，　不名為善燒。",
    "T02n0100_003:0391a05_1": "　　若於福田所，　少作諸功業，　　後獲大富利，　乃名為善燒。",
    "T02n0100_003:0391a07_2": "　　帝釋應當知，　是名良福田，　　施僧次一人，　後必獲大果。",
    "T02n0100_003:0391a09_3": "　　此事是時說，　世間解所說，　　無量功德佛，　以百偈讚僧。",
    "T02n0100_003:0391a11_4": "　　祠祀中最上，　無過僧福田，　　若人種少善，　獲報無有量。",
    "T02n0100_003:0391a13_5": "　　是以善丈夫，　應當施於僧，　　能總持法者，　是則名為僧。",
    "T02n0100_003:0391a15_6": "　　譬如大海中，　多有眾珍寶，　　僧海亦如是，　多饒功德寶，　　若能施僧寶，　是名善丈夫。",
    "T02n0100_003:0391a18_7": "　　已獲歡喜信，　若能信心施，　　當知如此人，　得三時歡喜，　　以三時喜故，　能度三惡道，　　除祛諸塵垢，　離煩惱毒箭。",
    "T02n0100_003:0391a22_8": "　　淨心手自施，　自利亦利彼，　　能設如此祠，　是人則名為，　　世間明智者。",
    "T02n0100_003:0391a25_0": "　信心既清淨，　　得至無為處，　世間之極樂，　　智者得生彼。」",
    "T02n0100_003:0391a27_0": "帝釋聞是偈已，踊躍歡喜，於坐處沒，還於天宮。",
    "T02n0100_003:0391a28_1": "帝釋還宮未久之間，王舍城中長者婆羅門即從坐起，偏袒右肩，右膝著地，合掌向佛，而白佛言：「唯願世尊，及比丘僧，於明晨朝，受大祠歡喜請。」",
    "T02n0100_003:0391b02_2": "爾時，如來默然許之。",
    "T02n0100_003:0391b02_3": "時，王舍城婆羅門長者知佛默然受已請已，頂禮佛足，各還所止。",
    "T02n0100_003:0391b04_4": "時，諸人等既還家已，各各辦諸香美飲食，清淨香潔供設。",
    "T02n0100_003:0391b05_5": "辦已，晨朝敷座，具行淨水，遣使往詣靈鷲山中，白世尊言：「食時已到。」",
    "T02n0100_003:0391b07_6": "爾時，如來著衣持鉢，眾僧圍遶，世尊在前，往詣彼城，到大祠所。",
    "T02n0100_003:0391b08_7": "既至彼已，如來敷座，於僧前坐，彼城中人，敷好床座，與僧而坐。",
    "T02n0100_003:0391b10_8": "爾時，諸長者等察眾坐定，各行淨水，諸婆羅門長者手自斟酌種種香美飲食。",
    "T02n0100_003:0391b12_9": "時，諸人等各各勸益。",
    "T02n0100_003:0391b13_0": "爾時，世尊觀諸眾僧飯食已訖，即時收鉢，付於阿難。",
    "T02n0100_003:0391b14_1": "時，諸人等各自敷座，在佛前坐，專心敬仰，求欲聽法。",
    "T02n0100_003:0391b15_2": "爾時，如來讚其所施，而說偈言：「婆羅門經書，　　祠祀火為最。",
    "T02n0100_003:0391b18_0": "　外道典籍中，　　婆比室為最。",
    "T02n0100_003:0391b19_0": "　於諸世人中，　　王者最為首。",
    "T02n0100_003:0391b20_0": "　百川眾流中，　　巨海名為最。",
    "T02n0100_003:0391b21_0": "　星辰諸宿中，　　月光名為最。",
    "T02n0100_003:0391b22_0": "　於眾明之中，　　日光最為最。",
    "T02n0100_003:0391b23_0": "　上下及四方，　　世間及天人，　諸賢聖眾中，　　佛最第一尊。」",
    "T02n0100_003:0391b25_0": "爾時，世尊為王舍城人種種說法，示教利喜，諸人踊躍，從坐而退。",
    "T02n0100_003:0391b26_1": "佛說是已，諸比丘聞佛所說，歡喜奉行。",
    "T02n0100_003:0391b28_0": "　須毘羅仙人　　滅瞋、月八日　病并持一戒　　鳥巢及婆梨　貧人及大祠（五三）如是我聞：一時，佛在俱薩羅國漸次遊行，至舍衛城祇樹給孤獨園。",
    "T02n0100_003:0391c03_1": "時，波斯匿王聞佛來至舍衛國祇樹給孤獨園，往詣佛所，稽首問訊，在一面坐，而白佛言：「世尊！",
    "T02n0100_003:0391c05_2": "我昔聞爾出家求道，要成無上至真、等正覺。",
    "T02n0100_003:0391c06_3": "汝為實有如是語耶？",
    "T02n0100_003:0391c07_4": "將非他人謬傳者乎？",
    "T02n0100_003:0391c07_5": "為是譏嫌，致於毀呰，作此語也？」",
    "T02n0100_003:0391c08_6": "佛告波斯匿言：「如此語者，是真實語，非為毀呰，亦非增減，實是我語，實如法說，非非法說，一切外人亦無有能譏嫌我者。」",
    "T02n0100_003:0391c11_7": "波斯匿王復作是言：「我雖聞爾有如此語，猶未能信。",
    "T02n0100_003:0391c12_8": "何故不信？",
    "T02n0100_003:0391c12_9": "自昔諸人，有久出家，耆老宿舊，諸婆羅門：富蘭那迦葉、末伽梨俱賒梨子、刪闍耶毘羅邸子、阿闍多翅舍欽婆羅、迦據多迦栴延、尼乾陀闍提弗多羅，彼諸宿舊，尚自不信得阿耨多羅三藐三菩提，況汝年少而出家未久，而當得乎？」",
    "T02n0100_003:0391c17_10": "佛言：「大王！",
    "T02n0100_003:0391c18_11": "世有四事，小不可輕。",
    "T02n0100_003:0391c18_12": "何者為四？",
    "T02n0100_003:0391c18_13": "一者、王子雖小，最不可輕。",
    "T02n0100_003:0391c19_14": "二、龍子雖小，亦不可輕。",
    "T02n0100_003:0391c20_15": "三、火雖小，亦不可輕。",
    "T02n0100_003:0391c20_16": "四、比丘雖小，亦不可輕。」",
    "T02n0100_003:0391c21_17": "爾時，世尊即說偈言：「王者雖為小，　　具習諸技藝，　生處既真正，　　亦不雜鄙穢。",
    "T02n0100_003:0391c24_0": "　有大美名稱，　　一切悉聞知，　如此雖言小，　　其實不可輕。",
    "T02n0100_003:0391c26_0": "　欲護己命者，　　不應輕於小。",
    "T02n0100_003:0391c27_0": "　剎利雖云小，　　法應紹王位，　既紹王位已，　　法當行謫罰，　是以應敬順，　　不宜生輕慢。",
    "T02n0100_003:0392a01_0": "　於諸聚落中，　　及以閑靜處，　若見小龍子，　　形狀雖微細，　能大亦能小，　　亦復能興雲，　降注於大雨。",
    "T02n0100_003:0392a04_1": "　　若以小故輕，　必能縱毒螫，　　欲護身命者，　不宜輕於彼。",
    "T02n0100_003:0392a06_2": "　　為於己利故，　宜應自擁護。",
    "T02n0100_003:0392a07_3": "　　亦如有小火，　若具於眾緣，　　猛炎甚熾盛，　遇於大暴風，　　能焚燒山野，　既焚林野已，　　遇時還復生，　欲護己命者，　　不應輕小火。",
    "T02n0100_003:0392a12_0": "　若於淨戒所，　　惡口加罵辱，　其身及子孫，　　一切皆毀謗，　於未來世中，　　當同受惡報，　是故應自護，　　莫以惡加彼。",
    "T02n0100_003:0392a16_0": "　剎利具技藝，　　龍子及與火，　比丘持淨戒，　　此四不可輕。",
    "T02n0100_003:0392a18_0": "　為護己命故，　　謹慎應遠離。」",
    "T02n0100_003:0392a19_0": "爾時，波斯匿王聞此語已，其心戰慄，身毛為竪，即從坐起，偏袒右肩，合掌向佛，白佛言：「世尊！",
    "T02n0100_003:0392a21_1": "我於今者，實有過罪，自知毀犯，譬如孾愚，狂癡無知，所作不善。",
    "T02n0100_003:0392a22_2": "唯願世尊憐愍我故，聽我懺悔。」",
    "T02n0100_003:0392a23_3": "佛告波斯匿王言：「我今愍汝，聽汝懺悔。」",
    "T02n0100_003:0392a24_4": "時，波斯匿王既蒙懺悔，心大歡喜，作禮而去。",
    "T02n0100_003:0392a26_0": "（五四）如是我聞：一時，佛在舍衛國祇樹給孤獨園。",
    "T02n0100_003:0392a27_1": "爾時，波斯匿王稟性仁孝，母初崩背，哀號戀慕，不自堪勝。",
    "T02n0100_003:0392a28_2": "燒葬母已，便自沐浴，衣髮故濕，於日中時，往詣佛所，禮佛足已，在一面坐。",
    "T02n0100_003:0392b01_3": "佛告王曰：「王從何來？",
    "T02n0100_003:0392b01_4": "衣髮故濕。」",
    "T02n0100_003:0392b01_5": "波斯匿王白佛言：「世尊！",
    "T02n0100_003:0392b02_6": "我之慈母情特尊敬，一旦崩背。",
    "T02n0100_003:0392b03_7": "我送母喪，遠至曠野，殯葬已訖，新浴洗故，衣髮猶濕。」",
    "T02n0100_003:0392b04_8": "佛告大王：「汝於母所極愛敬不？」",
    "T02n0100_003:0392b05_9": "王即答言：「實為愛敬。",
    "T02n0100_003:0392b05_10": "設令有人能使我母還得活者，我以象軍、車軍、馬軍、步軍悉以與之，續我母命，心無悔恨。",
    "T02n0100_003:0392b07_11": "設以半國賞之，亦不生恨。」",
    "T02n0100_003:0392b08_12": "王復言曰：「佛語誠實，一切生者，會必歸死。」",
    "T02n0100_003:0392b09_13": "佛言：「實爾！",
    "T02n0100_003:0392b09_14": "實爾！",
    "T02n0100_003:0392b09_15": "生必有死，五趣四生，無不終者。",
    "T02n0100_003:0392b10_16": "王者、臣民、婆羅門眾，會歸當死。",
    "T02n0100_003:0392b11_17": "灌頂人王，威力自在，統領國土，會歸終沒。",
    "T02n0100_003:0392b12_18": "轉輪聖王，王四天下，七寶具足，亦會當死。",
    "T02n0100_003:0392b13_19": "五通神仙，在於山藪，飲水食果，亦歸於死。",
    "T02n0100_003:0392b14_20": "三十三天，極受快樂，光色熾盛，處天宮殿，壽命延長，亦歸終沒。",
    "T02n0100_003:0392b15_21": "諸羅漢等，捨於重擔，逮得己利，盡諸有結，心得自在，正智解脫，後邊之身，亦歸散滅。",
    "T02n0100_003:0392b17_22": "諸辟支佛，獨一無侶，常在閑靜，亦當散滅。",
    "T02n0100_003:0392b18_23": "諸佛正覺，具於十力，有四無畏，得四無礙，能師子吼，身亦無常，會歸散滅。」",
    "T02n0100_003:0392b20_24": "佛言：「大王！",
    "T02n0100_003:0392b20_25": "我為大王，種種分別，生必有死。",
    "T02n0100_003:0392b21_26": "略而言之，無生不終。」",
    "T02n0100_003:0392b21_27": "佛即說偈言：「一切生皆死，　　壽命必歸終，　隨業受緣報，　　善惡各獲果。",
    "T02n0100_003:0392b24_0": "　修福上昇天，　　為惡入地獄，　修道斷生死，　　永入於涅槃。",
    "T02n0100_003:0392b26_0": "　非空非海中，　　非入山石間，　無有地方所，　　脫之不受死。",
    "T02n0100_003:0392b28_0": "　諸佛與緣覺，　　菩薩及聲聞，　猶捨無常身，　　何況諸凡夫。」",
    "T02n0100_003:0392c01_0": "時，波斯匿王聞佛所說，心開意解，更不憂愁，歡喜而去。",
    "T02n0100_003:0392c02_1": "佛說是已，諸比丘聞佛所說，歡喜奉行。",
    "T02n0100_003:0392c04_0": "（五五）如是我聞：一時，佛在舍衛國祇樹給孤獨園。",
    "T02n0100_003:0392c05_1": "爾時，波斯匿王在空閑處獨靜思惟：「夫為人者，云何愛己？",
    "T02n0100_003:0392c06_2": "云何惡己？」",
    "T02n0100_003:0392c06_3": "復作是念：「若身口意行於善業，遠離諸惡，是名愛己。",
    "T02n0100_003:0392c07_4": "若身口意行不善業，作眾惡行，名不愛己。」",
    "T02n0100_003:0392c08_5": "波斯匿王思惟是已，從靜處起，往詣佛所，頂禮佛足，在一面坐，即白佛言：「世尊！",
    "T02n0100_003:0392c10_6": "我獨靜處，作是思惟：『云何名愛己？",
    "T02n0100_003:0392c11_7": "云何不愛己？",
    "T02n0100_003:0392c11_8": "若能於身口意行善，是名愛己；若身口意行不善業，名不愛己。』」",
    "T02n0100_003:0392c13_9": "佛言：「大王！",
    "T02n0100_003:0392c13_10": "實爾。",
    "T02n0100_003:0392c13_11": "若人身口意行惡者，是名不愛己。",
    "T02n0100_003:0392c14_12": "何以故？",
    "T02n0100_003:0392c14_13": "彼為惡者，雖有怨讎，不必速能有所傷害；自造惡業，毀害甚深，是以自作惡業，名為不愛己。",
    "T02n0100_003:0392c16_14": "又有為己故，作殺盜婬，是為損己。",
    "T02n0100_003:0392c17_15": "若人身口意行善者，設作是念：『我捨所愛居家妻子。』",
    "T02n0100_003:0392c18_16": "名不愛己，實是愛己。",
    "T02n0100_003:0392c19_17": "何以故？",
    "T02n0100_003:0392c19_18": "如此之人，雖有親友、父母、兄弟，恩徹骨髓，至其衰老，不能得救。",
    "T02n0100_003:0392c20_19": "要自身口意修行善，能自濟度，是名愛己。」",
    "T02n0100_003:0392c21_20": "佛即說偈言：「若人自愛己，　　不以惡加彼，　無有造作惡，　　得於快樂者。",
    "T02n0100_003:0392c24_0": "　若人自愛己，　　應修諸善業，　速疾能獲得，　　種種諸快樂。",
    "T02n0100_003:0392c26_0": "　夫欲愛己者，　　應當自擁護，　譬如邊表城，　　曠野多賊盜。",
    "T02n0100_003:0392c28_0": "　得值無難時，　　應當自隱藏，　若其失無難，　　值難苦無窮。」",
    "T02n0100_003:0393a01_0": "佛說是已，諸比丘聞佛所說，歡喜奉行。",
    "T02n0100_003:0393a02_0": "（五六）如是我聞：一時，佛在舍衛國祇樹給孤獨園。",
    "T02n0100_003:0393a03_1": "爾時，波斯匿王於空閑處，作是思惟：「云何護己？",
    "T02n0100_003:0393a04_2": "云何不護己？」",
    "T02n0100_003:0393a04_3": "復自念言：「若人修善，名為護己；若人行惡，名不護己。」",
    "T02n0100_003:0393a05_4": "思惟是已，即從坐起，往詣佛所，禮佛足已，在一面坐。",
    "T02n0100_003:0393a06_5": "白佛言：「世尊！",
    "T02n0100_003:0393a07_6": "我於靜處作是思惟：『云何護己？",
    "T02n0100_003:0393a07_7": "云何不護己？』",
    "T02n0100_003:0393a08_8": "復作是念：『若修善行，名為護己；若行不善，名不護己。』」",
    "T02n0100_003:0393a09_9": "佛告大王：「實爾！",
    "T02n0100_003:0393a09_10": "實爾！",
    "T02n0100_003:0393a10_0": "若以四兵象兵、馬兵、車兵、步兵圍遶自身，不名護己。",
    "T02n0100_003:0393a11_1": "何以故？",
    "T02n0100_003:0393a11_2": "非內護故。",
    "T02n0100_003:0393a11_3": "若人身口意善，雖無四兵，是名護己。",
    "T02n0100_003:0393a12_4": "何以故？",
    "T02n0100_003:0393a12_5": "有內護故。",
    "T02n0100_003:0393a12_6": "此內護者，勝於外護，故名護己。」",
    "T02n0100_003:0393a13_7": "佛即說偈言：「若人欲自護，　　當護身口意，　修行於善法，　　有慚亦有愧。",
    "T02n0100_003:0393a16_0": "　不護三業者，　　邪見及眠睡，　障蔽諸善法，　　隨從於惡魔。",
    "T02n0100_003:0393a18_0": "　則為自毀傷，　　是以應自護，　修定及智慧，　　常念佛所教。」",
    "T02n0100_003:0393a20_0": "佛說是已，諸比丘聞佛所說，歡喜奉行。",
    "T02n0100_003:0393a21_0": "（五七）如是我聞：一時，佛在舍衛國祇樹給孤獨園。",
    "T02n0100_003:0393a22_1": "爾時，波斯匿王於閑靜處，作是思惟：「世界之中，少有能得富貴財業。",
    "T02n0100_003:0393a23_2": "設得財業，不尚驕奢，貞廉知足，節於嗜欲，不惱眾生，如是人少。",
    "T02n0100_003:0393a25_3": "世界多有眾人，得勝財業，驕逸自恣，貪嗜於欲，加惱眾生，如是人多。」",
    "T02n0100_003:0393a26_4": "波斯匿王於閑靜處，思惟是已，從坐而起，往詣佛所，頂禮佛足，在一面坐，即白佛言：「世尊！",
    "T02n0100_003:0393a28_5": "我於靜處作是思惟：『世界之中，若設有人，得勝財業，心自知足，能不驕恣，不嗜於欲，不惱於人，如是人少。",
    "T02n0100_003:0393b02_6": "若復有人，得勝基業，憍逸自恣，貪嗜於欲，加惱眾生，如是人多。』」",
    "T02n0100_003:0393b03_7": "佛言：「大王！",
    "T02n0100_003:0393b03_8": "實爾，實爾。",
    "T02n0100_003:0393b04_9": "世界之中，多有眾人，得封祿已，憍慢自恣，貪嗜於欲，苦楚眾生。",
    "T02n0100_003:0393b05_10": "如是愚人，長夜受苦，得大損減，命終之後，必入地獄。」",
    "T02n0100_003:0393b06_11": "佛言：「大王！",
    "T02n0100_003:0393b07_12": "譬如魚師及其弟子，於捕魚法善巧方便，以細密網截流而拖，魚鼈黿鼉，水性之屬，為網所得。",
    "T02n0100_003:0393b09_13": "此水性等，入網之者，悉皆集在魚師之手，牽挽旋轉，任魚師意。",
    "T02n0100_003:0393b10_14": "世間之中，多有眾人，得勝封祿，憍慢自恣，貪嗜五欲，加惱眾生，亦復如是。",
    "T02n0100_003:0393b12_15": "所以者何？",
    "T02n0100_003:0393b12_16": "如斯愚人，即入魔網，為網所獲，周迴舉動，住魔所為。」",
    "T02n0100_003:0393b14_17": "爾時，世尊即說偈言：「縱逸著事業，　　荒迷嗜五欲，　不知有惡果，　　如魚入密網，　此業已成就，　　極受大苦惱。」",
    "T02n0100_003:0393b18_0": "佛說是已，諸比丘聞佛所說，歡喜奉行。",
    "T02n0100_003:0393b19_0": "（五八）如是我聞：一時，佛在舍衛國祇樹給孤獨園。",
    "T02n0100_003:0393b20_1": "爾時，波斯匿王於閑靜處，作是思惟：「世界之中，少有於人，得勝封祿，而不憍恣，不嗜五欲，不惱眾生。",
    "T02n0100_003:0393b22_2": "世界之中，多有眾人，得勝基業，憍慢自恣，貪嗜五欲，加惱眾生。」",
    "T02n0100_003:0393b23_3": "思惟是已，從坐處起，即詣佛所，頂禮佛足，在一面坐，白佛言：「世尊！",
    "T02n0100_003:0393b25_4": "我今靜處，作是思惟：『世界之中，少有眾人，得勝基業，不憍恣，不貪五欲，不惱眾生。",
    "T02n0100_003:0393b27_5": "多有眾人，得勝基業，貪嗜五欲，加惱眾生。』」",
    "T02n0100_003:0393b28_6": "佛言：「大王！",
    "T02n0100_003:0393b28_7": "如是，如是。",
    "T02n0100_003:0393b28_8": "實如汝語。",
    "T02n0100_003:0393b29_9": "譬如獵師，鑿穽捕鹿，驅入穽中，隨意而取。",
    "T02n0100_003:0393c01_10": "世界之中，多有眾人，得勝基業，憍逸自恣，貪嗜五欲，苦楚眾生，亦復如是。",
    "T02n0100_003:0393c02_11": "如斯愚人，入於魔穽，從魔所為，當入地獄，長夜受苦。」",
    "T02n0100_003:0393c04_12": "爾時，世尊即說偈言：「縱逸著事業，　　荒迷嗜五欲，　不知後惡果，　　如鹿入深穽，　極受諸苦惱。",
    "T02n0100_003:0393c07_13": "　　行此惡業者，　悲苦更苦報，　　悔恨何所及。",
    "T02n0100_003:0393c09_0": "　修於善業者，　　後獲妙果報，　臨終情歡豫，　　後則無悔恨。」",
    "T02n0100_003:0393c11_0": "佛說是已，諸比丘聞佛所說，歡喜奉行。",
    "T02n0100_003:0393c12_0": "（五九）如是我聞：一時，佛在舍衛國祇樹給孤獨園。",
    "T02n0100_003:0393c13_1": "爾時，波斯匿王往詣佛所，頂禮佛足，在一面坐，即白佛言：「世尊！",
    "T02n0100_003:0393c14_2": "有一長者名摩訶南，其家巨富，多饒財寶。」",
    "T02n0100_003:0393c15_3": "佛問王曰：「云何大富？」",
    "T02n0100_003:0393c16_4": "王白佛言：「彼長者家，金銀珍寶，數千萬億，不可稱量，況復餘財。",
    "T02n0100_003:0393c17_5": "雖有財富，不能飲食，所可食者，雜糠麁澁。",
    "T02n0100_003:0393c18_6": "若作羹時，渾煮薑罷，煮已還取，賣為財用。",
    "T02n0100_003:0393c19_7": "所可衣者，唯著麁布，五總踈弊，以為內衣。",
    "T02n0100_003:0393c20_8": "乘朽故車，連綴樹葉，以為繖蓋。",
    "T02n0100_003:0393c21_9": "未曾見其施沙門、婆羅門、貧窮乞兒。",
    "T02n0100_003:0393c22_10": "若欲食時，要先閉門，恐諸沙門、婆羅門等來從其乞。」",
    "T02n0100_003:0393c23_11": "佛言：「大王！",
    "T02n0100_003:0393c23_12": "如此之人，非善丈夫。",
    "T02n0100_003:0393c24_13": "何以故？",
    "T02n0100_003:0393c24_14": "得斯財富，不能開意正直受樂，又復不能孝養、供給妻子，亦不賜與奴婢僕使，又不時時施諸沙門、婆羅門，亦復不求上業生天之報。",
    "T02n0100_003:0393c27_15": "譬如鹵地，有少汪水，以鹹苦故，無能飲者，乃至竭盡。",
    "T02n0100_003:0393c28_16": "世間愚夫，亦復如是。",
    "T02n0100_003:0393c28_17": "大得財業，不能施用身自受樂，亦復末能供養父母及與妻子，并其眷屬、奴婢、僕使、親友知識，悉不惠與，雖豐財寶，都無利益。」",
    "T02n0100_003:0394a02_18": "佛言：「大王！",
    "T02n0100_003:0394a03_19": "善丈夫者，得於財業，能自施用正直受樂，亦能供養師長父母及與妻子，并其眷屬、奴婢僕使、親友知識，乃至供養沙門、婆羅門、貧窮乞匃，悉能惠施。",
    "T02n0100_003:0394a06_20": "如斯善人，所得財寶，名為上業。",
    "T02n0100_003:0394a07_21": "作快樂因生天之緣，此人聚財，成就大善。",
    "T02n0100_003:0394a08_22": "譬如近城村邑聚落，有清冷池，流出好水，四邊平正，多饒林樹，種種華果，有柔軟草，遍布其地，一切眾人，皆得洗浴，并獲好飲，飛禽走獸，翱翔嬉樂。",
    "T02n0100_003:0394a11_23": "善健丈夫，亦復如是，乃至生天，成就大善。」",
    "T02n0100_003:0394a12_24": "爾時，世尊即說偈言：「譬如鹹鹵土，　　中有冷汪水，　鹹苦不可飲，　　後自煎涸盡。",
    "T02n0100_003:0394a15_0": "　儜夫亦復爾，　　雖有多財寶，　不能自衣食，　　亦不施他人，　是名為儜者。",
    "T02n0100_003:0394a17_1": "　　有財能布施，　譬如平博地，　　有好清流池，　林亦甚蔚茂，　　人獸同快樂，　是名為智者。",
    "T02n0100_003:0394a20_2": "　　如似大牛王，　生則受快樂，　　死則生天上。」",
    "T02n0100_003:0394a22_0": "佛說是已，諸比丘聞佛所說，歡喜奉行。",
    "T02n0100_003:0394a23_0": "（六〇）如是我聞：一時，佛在舍衛國祇樹給孤獨園。",
    "T02n0100_003:0394a24_1": "爾時，城中有大長者，名摩訶男。",
    "T02n0100_003:0394a24_2": "無有子胤，遇患命終。",
    "T02n0100_003:0394a25_3": "爾時，國法若不生男，命終之後，家財入官。",
    "T02n0100_003:0394a26_4": "以是之故，摩訶南所有財產，應入國主。",
    "T02n0100_003:0394a27_5": "時，波斯匿王身體坌塵，往詣佛所，既頂禮已，却坐一面。",
    "T02n0100_003:0394a28_6": "佛告王曰：「今日何故，身體坌塵，顏容改常，而來至此？」",
    "T02n0100_003:0394a29_7": "波斯匿王白佛言：「世尊！",
    "T02n0100_003:0394b01_8": "舍衛城中，有大長者，名摩訶南，昨日命終，以無子故，所有財寶，稅入于宮，視其財寶，冒涉風塵，是以坌身。」",
    "T02n0100_003:0394b03_9": "佛問王曰：「摩訶南實巨富耶？」",
    "T02n0100_003:0394b04_10": "王即答言：「實爾！",
    "T02n0100_003:0394b04_11": "世尊。",
    "T02n0100_003:0394b04_12": "云何大富？",
    "T02n0100_003:0394b05_13": "金銀珍寶數千億萬，不可稱計，況復餘財。",
    "T02n0100_003:0394b06_14": "雖有珍寶，多諸儲積，以慳貪故，惜不噉食，所可食者，秕稗雜糠，極為麁澁。",
    "T02n0100_003:0394b07_15": "若作羹時，煮薑一罷，煮已還取，賣為財用。",
    "T02n0100_003:0394b08_16": "所可著者，唯衣麁布，五總麁弊，以為內衣。",
    "T02n0100_003:0394b09_17": "乘朽故車，連綴樹葉，以為繖蓋。",
    "T02n0100_003:0394b10_18": "未曾見其修少布施沙門、婆羅門、貧窮乞兒。」",
    "T02n0100_003:0394b11_19": "佛言：「如此愚人，非善丈夫。",
    "T02n0100_003:0394b12_0": "何以故？",
    "T02n0100_003:0394b12_1": "雖有財寶，不能開意正直受樂，又復不能供養父母及與妻子，亦不賜與奴婢僕使，不時時施與沙門及婆羅門，亦復不求生天善報。」",
    "T02n0100_003:0394b15_2": "佛告王曰：「此摩訶南乃往昔時，已曾於多伽羅瑟辟支佛所，種少善根。",
    "T02n0100_003:0394b16_3": "爾時布施飲食，不至心施，不信心施，不手自施，不恭敬施，撩擲而與。",
    "T02n0100_003:0394b18_4": "布施已訖，後復生悔，作是念言：『我之飲食，云何與此剃頭沙門？",
    "T02n0100_003:0394b19_5": "不如自與家中僕使。』",
    "T02n0100_003:0394b20_6": "於其捨身，得生舍衛城第一巨富大長者家。",
    "T02n0100_003:0394b21_7": "雖復生彼富長者家，由先施食有悔心故，自然不憙著好衣裳，亦復不喜食於美食，鞍馬車乘嚴飾之具，悉不喜樂。",
    "T02n0100_003:0394b23_8": "大王當知，摩訶南於昔往日，其家豪富，為錢財故，殺異母弟，以是因緣，入於地獄，無量年歲受諸苦惱，由是之故，錢財七返，常沒於官。",
    "T02n0100_003:0394b26_9": "摩訶南於多伽羅瑟辟支佛所，施食因緣，受福已盡，如大罪人，捨身之後，入于地獄，摩訶南捨身，亦復如是，入大叫喚地獄。」",
    "T02n0100_003:0394b29_10": "時，波斯匿王復白佛言：「世尊！",
    "T02n0100_003:0394c01_11": "彼摩訶南捨身實入大叫喚地獄耶？」",
    "T02n0100_003:0394c02_12": "佛言：「實入。」",
    "T02n0100_003:0394c02_13": "時，王聞已，悲泣流淚，王整衣服，偏袒右肩，合掌說偈：「錢財穀帛并珍寶，　　奴婢僕使及眷屬，　一切無隨無隨者，　　亦不能取其少分。",
    "T02n0100_003:0394c06_0": "　為死所侵捨故尸，　　一切財寶雖羅列，　都無一物是儲有，　　亦復不能持少去。",
    "T02n0100_003:0394c08_0": "　為有何物隨逐人，　　譬如有影隨其形，　善惡受報必不失，　　唯此隨人猶如影。」",
    "T02n0100_003:0394c10_0": "爾時，世尊以偈答言：「善惡隨逐人，　　譬如影隨形，　隨其所趣向，　　未曾相捨離。",
    "T02n0100_003:0394c13_0": "　譬如少資糧，　　越險增苦惱，　行惡亦如是，　　不能至善徑。",
    "T02n0100_003:0394c15_0": "　譬如豐資糧，　　安樂越險道，　修福者亦爾，　　安隱至善處。",
    "T02n0100_003:0394c17_0": "　譬如久別離，　　至於曠遠處，　安隱得還家，　　其心甚悅豫，　妻子及眷屬，　　歡喜極快樂。",
    "T02n0100_003:0394c20_0": "　修善者亦爾，　　善業來迎接，　亦如離眷屬，　　會合得歡喜，　是以應積善，　　當為後世故。",
    "T02n0100_003:0394c23_0": "　欲得後世福，　　應修行正行，　今不被譏呵，　　後受於快樂。」",
    "T02n0100_003:0394c25_0": "佛說是已，諸比丘聞佛所說，歡喜奉行。",
    "T02n0100_003:0394c26_0": "（六一）如是我聞：一時，佛在舍衛國祇樹給孤獨園。",
    "T02n0100_003:0394c27_1": "當于爾時，波斯匿王欲設大祀，養千牛王，皆繫於柱，并及犛牛、水牛、乳牛犢，及小牛，盡各數千；牂羖羊等，亦復數千；種種畜生，皆繫祀場。",
    "T02n0100_003:0395a01_2": "時，餘國中，諸婆羅門聞王大祀，自遠而至，進集舍衛城。",
    "T02n0100_003:0395a02_3": "時，眾多比丘於其晨朝，著衣持鉢，入城乞食，聞波斯匿王欲設大祀，養千牛王，并及犛牛、水牛、乳牛、小牛及犢，盡各數千；牂羖羊等，亦復數千。",
    "T02n0100_003:0395a05_4": "如是種種，諸畜生等，皆悉繫著於彼祀場。",
    "T02n0100_003:0395a06_5": "又聞餘國諸婆羅門，聞波斯匿王施設大祀，一切雲集在舍衛城。",
    "T02n0100_003:0395a08_6": "諸比丘乞食已訖，攝於衣鉢，洗足已去，往詣佛所，頂禮佛足，在一面坐，白佛言：「世尊！",
    "T02n0100_003:0395a10_7": "我等今日入城乞食，聞如是事。」",
    "T02n0100_003:0395a10_8": "爾時，世尊聞是語已，即說偈言：「月月百千祀，　　修此以求福，　不如一信佛，　　十六分中一。",
    "T02n0100_003:0395a14_0": "　月月百千祀，　　修此以求福，　不如一信法，　　十六分中一。",
    "T02n0100_003:0395a16_0": "　月月百千祀，　　修此以求福，　不如一信僧，　　十六分中一。",
    "T02n0100_003:0395a18_0": "　月月百千祀，　　修此以求福，　不如一慈心，　　十六分中一。",
    "T02n0100_003:0395a20_0": "　月月百千祀，　　修此以求福，　不如憐眾生，　　十六分中一。",
    "T02n0100_003:0395a22_0": "　月月百千祀，　　修此以求福，　不如憐鬼神，　　十六分中一。",
    "T02n0100_003:0395a24_0": "　月月百千祀，　　不如一善心，　憐愍畜生類，　　十六分中一。",
    "T02n0100_003:0395a26_0": "　月月百千祀，　　不如於佛說，　生信而愛樂，　　十六分中一。",
    "T02n0100_003:0395a28_0": "　假使修諸祀，　　及與事火法，　修此欲求福，　　行此諸祠祀，　滿足一年中，　　不如正身立，　一禮敬向佛，　　四分中之一。」",
    "T02n0100_003:0395b03_0": "佛說是已，諸比丘聞佛所說，歡喜奉行。",
    "T02n0100_003:0395b04_0": "（六二）如是我聞：一時，佛在舍衛國祇樹給孤獨園。",
    "T02n0100_003:0395b05_1": "爾時波斯匿王，收攝剎利、毘舍、首陀羅、沙門、婆羅門，持戒、破戒出家，乃至伎兒、旃陀羅等，悉皆繫閉。",
    "T02n0100_003:0395b07_2": "時，諸比丘入城乞食，聞如是上事，食已，洗足，往詣佛所，頂禮佛足，在一面坐，白佛言：「世尊！",
    "T02n0100_003:0395b09_3": "我等入城乞食，聞波斯匿王收攝剎利、毘舍、首陀羅、沙門、婆羅門、出家持戒、破戒，及伎兒、旃陀羅等，悉皆繫閉。」",
    "T02n0100_003:0395b12_0": "爾時，世尊聞斯語已，即說偈言：「王者繫縛人，　　以鐵木及繩，　賢聖觀斯事，　　深知非牢縛。",
    "T02n0100_003:0395b15_0": "　若戀於妻子，　　錢財及珍寶，　如是繫縛人，　　堅牢過於彼。",
    "T02n0100_003:0395b17_0": "　妻子及財寶，　　愚人生繫著，　其實如瀑流，　　漂沒諸凡夫。",
    "T02n0100_003:0395b19_0": "　是以宜速逝，　　趣向於解脫。」",
    "T02n0100_003:0395b20_0": "佛說是已，諸比丘聞佛所說，歡喜奉行。",
    "T02n0100_003:0395b21_0": "　三菩提及母　　愛己及護己",
    "T02n0100_003:0395b22_0": "　捕魚并鹿穽　　慳并及命終",
    "T02n0100_003:0395b23_0": "　祠祀及繫縛",
    "T02n0100_003:0395b24_0": "別譯雜阿含經卷第三"
}