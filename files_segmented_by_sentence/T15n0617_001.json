{
    "T15n0617_001:0297c17_0": "思惟畧要法",
    "T15n0617_001:0297c19_0": "姚秦三藏羅什法師譯",
    "T15n0617_001:0297c20_0": "形疾有三：風、寒、熱病，為患輕微。",
    "T15n0617_001:0297c20_1": "心有三病，患禍深重，動有劫數受諸苦惱，唯佛良醫能為制藥。",
    "T15n0617_001:0297c22_2": "行者無量世界長嬰此疾，今始造行，當令其心決定專精不惜身命，如人入賊，心不決定不能破賊，破亂想軍亦復如是。",
    "T15n0617_001:0297c24_3": "如佛言曰：「血肉雖盡，但有皮筋尚在，不捨精進，如人火燒身衣，但欲救火更無餘念。」",
    "T15n0617_001:0297c26_4": "出煩惱苦亦復如是，當忍事病苦飢渴、寒熱瞋恨等，當避憒閙樂住閑寂。",
    "T15n0617_001:0297c28_5": "所以者何？",
    "T15n0617_001:0297c28_6": "眾音亂定，如入棘林。",
    "T15n0617_001:0298a01_0": "凡求初禪先習諸觀，或行四無量、或觀不淨、或觀因緣、或念佛三昧、或安那般那，然後得入初禪則易。",
    "T15n0617_001:0298a03_1": "若利根之人直求禪者，觀於五欲種種過患，猶如火坑亦如廁舍；念初禪地，如清涼池如高臺觀，五蓋則除便得初禪。",
    "T15n0617_001:0298a05_2": "如波利仙人初學禪時，道見死女膖脹爛臭，諦心取相，自觀其身如彼不異，靜處專思便得初禪。",
    "T15n0617_001:0298a08_3": "佛在恒水邊坐禪，有一寡聞比丘問佛：「云何得道？」",
    "T15n0617_001:0298a09_4": "佛言：「他物莫取。」",
    "T15n0617_001:0298a09_5": "便解法空即得道迹，有多聞比丘，自怪無所得而問於佛。",
    "T15n0617_001:0298a10_6": "佛言：「取恒水中小石，以君遲水淨洗。」",
    "T15n0617_001:0298a11_7": "比丘如教。",
    "T15n0617_001:0298a11_8": "佛問：「恒水多？",
    "T15n0617_001:0298a12_9": "君遲水多？」",
    "T15n0617_001:0298a12_10": "答：「不可為喻也。」",
    "T15n0617_001:0298a12_11": "佛言：「不以指洗，雖多無用也。」",
    "T15n0617_001:0298a13_12": "行者當勤精進，用智定指洗除心垢，若不如是，不能離法也。",
    "T15n0617_001:0298a15_0": "四無量觀法：求佛道者，當先行四無量心。",
    "T15n0617_001:0298a16_1": "其心無量，功德亦無量。",
    "T15n0617_001:0298a17_2": "於一切眾生中，凡有三分：一者父母親里善知識等，二者怨賊嫌人常欲惱害者，三者中人不親不怨。",
    "T15n0617_001:0298a19_3": "行者於此三品人中，慈心視之當如親里，老者如父母，中年如兄弟，少年如兒子，常應修集如是慈心。",
    "T15n0617_001:0298a21_4": "人之為怨以有惡緣，惡因緣盡還復成親，怨親無定。",
    "T15n0617_001:0298a23_5": "何以故？",
    "T15n0617_001:0298a23_6": "今世是怨後世成親，瞋憎之心自失大利，破忍辱福、失慈心業、障佛道因緣，是故不應瞋憎。",
    "T15n0617_001:0298a25_7": "怨賊應當視之如其親里。",
    "T15n0617_001:0298a25_8": "所以者何？",
    "T15n0617_001:0298a26_9": "是怨賊令我得佛道因緣，若使怨賊無惡於我，我無所忍，是則為我善知識也，令我得成忍辱波羅蜜。",
    "T15n0617_001:0298a28_10": "怨賊之中得是慈已，於十方眾生慈心愛念。",
    "T15n0617_001:0298a29_11": "普遍世界，見諸眾生無常變異，有老病死眾苦逼切，蜎蜚蠕動皆無安者而起悲心。",
    "T15n0617_001:0298b02_12": "若見眾生得今世樂及後世樂，得生天樂賢聖道樂而起喜心。",
    "T15n0617_001:0298b03_13": "不見眾生有苦樂事，不憂不喜以慧自御，但緣眾生而起捨心，是名四無量心。",
    "T15n0617_001:0298b05_14": "於十方眾生慈心遍滿故名為無量，行者常應修集是心。",
    "T15n0617_001:0298b06_15": "若或時有瞋恚心起，如蛇如火在於身上，即應急却。",
    "T15n0617_001:0298b07_16": "若心馳散入於五欲，及為五蓋所覆，當以精進智慧之力強攝之還。",
    "T15n0617_001:0298b09_17": "修習慈心，常念眾生令得佛樂，習之不息，便得離五欲、除五蓋、入初禪。",
    "T15n0617_001:0298b11_0": "得初禪相者喜樂遍身，諸善法中生歡喜樂，見有種種微妙之色，是名入佛道初門禪定福德因緣也。",
    "T15n0617_001:0298b13_1": "得是四無量心已，於一切眾生忍辱不瞋，是名眾生忍。",
    "T15n0617_001:0298b14_2": "得眾生忍已，易得法忍。",
    "T15n0617_001:0298b15_3": "法忍者，所謂諸法不生不滅畢竟空相。",
    "T15n0617_001:0298b15_4": "能信受是法忍，是名無生忍，得阿耨多羅三藐三菩提記，當得作佛。",
    "T15n0617_001:0298b17_5": "行者應當如是修習也。",
    "T15n0617_001:0298b18_0": "不淨觀法：貪欲、瞋恚、愚癡是眾生之大病，愛身著欲則生瞋恚，顛倒所惑即是愚癡，愚癡所覆故內身外身愛著浮相，習之來久染心難遣，欲除貪欲當觀不淨。",
    "T15n0617_001:0298b22_1": "瞋恚由外既爾可制，如人破竹初節為難，既制貪欲，餘二自伏。",
    "T15n0617_001:0298b23_2": "不淨觀者，當知此身生於不淨，處在胞胎，還從不淨中出。",
    "T15n0617_001:0298b25_0": "薄皮之內純是不淨，外有四大變為飲食充實其內，諦心觀察，從足至髮從髮至足，皮囊之裏無一淨者，腦膜涕唾、膿血屎尿等，略說則三十六，廣說則無量。",
    "T15n0617_001:0298b28_1": "譬如農夫開倉，種種別知麻米豆麥等。",
    "T15n0617_001:0298b29_2": "行者以心眼開是身倉，見種種惡露肝肺腸胃諸蟲動食，九孔流出不淨，常無休止。",
    "T15n0617_001:0298c02_3": "眼流眵淚、耳出結[月*寧]、鼻中涕流、口出唌吐、大小便孔常出屎尿，雖復衣食障覆，實是行廁。",
    "T15n0617_001:0298c04_4": "身狀如此，何由是淨？",
    "T15n0617_001:0298c04_5": "又觀此身假名為人，四大和合譬之如屋，脊骨如棟、脇肋如椽、骸骨如柱、皮如四壁、肉如泥塗，虛偽假合，人為安在？",
    "T15n0617_001:0298c07_6": "危脆非真，幻化須臾。",
    "T15n0617_001:0298c07_7": "脚骨上脛骨接之，脛骨上髀骨接之，髀骨上脊骨接之，脊骨上髑髏接之，骨骨相拄危如累卵。",
    "T15n0617_001:0298c10_8": "諦觀此身無一可取，如是心則生厭惡。",
    "T15n0617_001:0298c11_9": "常念不淨三十六物，如實分別，內身如此外身不異。",
    "T15n0617_001:0298c12_10": "若心不住，制之令還專念不淨。",
    "T15n0617_001:0298c12_11": "心住相者，身體柔軟漸得快樂。",
    "T15n0617_001:0298c13_12": "心故不住，當自訶心：「從無數劫來常隨汝故，更歷三惡道中苦毒萬端。",
    "T15n0617_001:0298c15_13": "從今日去我當伏汝，汝且隨我。」",
    "T15n0617_001:0298c15_14": "還繫其心令得成就。",
    "T15n0617_001:0298c16_15": "若極厭惡其身，當進白骨觀，亦可入初禪。",
    "T15n0617_001:0298c17_16": "行者志求大乘者，命終隨意生諸佛前，不爾必至兜率天上得見彌勒。",
    "T15n0617_001:0298c19_0": "白骨觀法：白骨觀者，除身皮血筋肉都盡，骨骨相拄白如珂雪，光亦如是。",
    "T15n0617_001:0298c21_1": "若不見者，譬如癩人，醫語其家：「若令飲血色同乳者，便可得差。」",
    "T15n0617_001:0298c22_2": "家中所有悉令作白，銀桮盛血，語之：「飲乳，病必得差。」",
    "T15n0617_001:0298c24_0": "癩人言：「血也。」",
    "T15n0617_001:0298c24_1": "答言：「白物治之，汝豈不見家中諸物悉是白耶？",
    "T15n0617_001:0298c25_2": "罪故見血，但當專心乳想，莫謂是血也。」",
    "T15n0617_001:0298c26_3": "如是七日便變為乳，何況實白而不能見？",
    "T15n0617_001:0298c27_4": "既見骨人，當觀骨人之中，其心生滅相續如綖穿珠，如意所見及觀外身，亦復如是。",
    "T15n0617_001:0298c29_5": "若心欲住，精勤莫廢，如攢火見烟、掘井見濕，必得不久。",
    "T15n0617_001:0299a01_6": "若心靜住，開眼閉眼光骨明了，如水澄靜則見面像，濁則不了，竭則不見。",
    "T15n0617_001:0299a03_0": "觀佛三昧法：佛為法王，能令人得種種善法，是故習禪之人先當念佛。",
    "T15n0617_001:0299a05_1": "念佛者，令無量劫重罪微薄得至禪定。",
    "T15n0617_001:0299a06_2": "至心念佛。",
    "T15n0617_001:0299a06_3": "佛亦念之，如人為王所念，怨家債主不敢侵近。",
    "T15n0617_001:0299a07_4": "念佛之人。",
    "T15n0617_001:0299a07_5": "諸餘惡法不來擾亂，若念佛者佛常在也。",
    "T15n0617_001:0299a08_6": "云何憶念？",
    "T15n0617_001:0299a08_7": "人之自信無過於眼，當觀好像便如真佛。",
    "T15n0617_001:0299a09_8": "先從肉髻、眉間白毫下至於足，從足復至肉髻，如是相相諦取，還於靜處閉目思惟，繫心在像不令他念。",
    "T15n0617_001:0299a12_9": "若念餘緣，攝之令還，心目觀察如意得見，是為得觀像定。",
    "T15n0617_001:0299a13_10": "當作是念：「我亦不往，像亦不來，而得見者，由心定想住也。」",
    "T15n0617_001:0299a14_11": "然後進觀生身便得見之，如對面無異也。",
    "T15n0617_001:0299a15_12": "人心馳散多緣惡法，當如乳母伺視其子，莫令墜於坑井險道。",
    "T15n0617_001:0299a17_13": "念則如子，行者如母，若心不住，當自責心：「念老病死甚為切近。",
    "T15n0617_001:0299a18_14": "若生天者，著於妙欲，無有治心善法；若墮三惡道，苦惱怖懅善心不生。",
    "T15n0617_001:0299a20_15": "今受妙法，云何可不至心專念耶？」",
    "T15n0617_001:0299a20_16": "又作念言：「生在末法，末法垂已欲滅，猶如赦鼓開門放囚，鼓音漸已欲止，門扉已閉一扇，豈可自寬不求出獄。",
    "T15n0617_001:0299a23_17": "過去無始世界已來，所更生死苦惱萬端，今所受法未得成就，無常死賊須臾叵保，當復更受無央數劫生死之苦。」",
    "T15n0617_001:0299a26_18": "如是種種鞭心，令心得住。",
    "T15n0617_001:0299a26_19": "心住相者，坐臥行步常得見佛，然後更進生身、法身。",
    "T15n0617_001:0299a27_20": "得初觀已，展轉則易。",
    "T15n0617_001:0299a29_0": "生身觀法：生身觀者，既已觀像，心想成就，撿意入定，即便得見，當因於像以念生身。",
    "T15n0617_001:0299b02_1": "觀佛坐於菩提樹下，光明顯照相好奇特；或如鹿野苑中坐，為五比丘說四諦法時；或如耆闍崛山放大光明，為諸大眾說波若時。",
    "T15n0617_001:0299b05_2": "如是隨用一處，繫念在緣不令外散，心想得住即便見佛，舉身快樂樂徹骨髓。",
    "T15n0617_001:0299b07_3": "譬如熱得涼池、寒得溫室，世間之樂無以為喻也。",
    "T15n0617_001:0299b09_0": "法身觀法：法身觀者，已於空中見佛生身，當因生身觀內法身，十力、四無所畏、大慈大悲無量善業。",
    "T15n0617_001:0299b12_0": "如人先念金瓶，後觀瓶內摩尼寶珠，所以尊妙神智無比，無遠無近無難無易，無限世界悉如目前，無有一人在於外者，一切諸法無所不了。",
    "T15n0617_001:0299b15_1": "常當專念不令心散，心念餘緣攝之令還。",
    "T15n0617_001:0299b16_2": "復次，一切愚智當其死時，外失諸根如投黑坑，若能發聲聲至梵天。",
    "T15n0617_001:0299b17_3": "大力大苦大怖大畏無過死賊，唯佛一人力能救拔，能與種種人天涅槃之樂。",
    "T15n0617_001:0299b19_4": "復次，一切諸佛，世世常為一切眾生故不惜身命。",
    "T15n0617_001:0299b20_5": "如釋迦牟尼佛昔為太子時，出遊道見癩人，勅醫令治。",
    "T15n0617_001:0299b21_6": "醫言：「當須不瞋人血飲之，以髓塗之，乃可得差。」",
    "T15n0617_001:0299b22_7": "太子念言：「是人難得，設使有者復不可爾。」",
    "T15n0617_001:0299b23_8": "即便以身與之令治。",
    "T15n0617_001:0299b24_9": "若為一切眾生，亦復如是。",
    "T15n0617_001:0299b24_10": "佛恩深重過於父母，若使一切眾生悉為父母，佛為一分，二分之中常當念佛，不應餘念。",
    "T15n0617_001:0299b26_11": "如是種種功德，隨念何事，若此定成除斷結縛，乃至可得無生法忍。",
    "T15n0617_001:0299b28_12": "若於中間諸病起者，隨病習藥。",
    "T15n0617_001:0299b29_13": "若不得定，六欲天中豪尊第一，飛行所至宮殿自隨。",
    "T15n0617_001:0299c01_14": "或生諸佛前，終不空也；若人藥和赤銅，若不成金，不失銀也。",
    "T15n0617_001:0299c03_0": "十方諸佛觀法：念十方諸佛者，坐觀東方廓然明淨，無諸山河石壁，唯見一佛結跏趺坐舉手說法。",
    "T15n0617_001:0299c05_1": "心眼觀察，光明相好畫然了了，繫念在佛不令他緣，心若餘緣攝之令還。",
    "T15n0617_001:0299c07_2": "如是見者，更增十佛，既見之後復增百千，乃至無有邊際，近身則狹轉遠轉廣，但見諸佛光光相接。",
    "T15n0617_001:0299c09_3": "心眼觀察得如是者，迴身東南，復如上觀。",
    "T15n0617_001:0299c10_4": "既得成就，南方西南方，西方西北方，北方東北方，上下方都亦如是。",
    "T15n0617_001:0299c12_5": "既得方方皆見諸佛，如東方已，當復端坐總觀十方諸佛，一念所緣周匝得見。",
    "T15n0617_001:0299c14_0": "定心成就者，即於定中十方諸佛皆為說法，疑網雲消得無生忍。",
    "T15n0617_001:0299c15_1": "若宿罪因緣不見諸佛者，當一日一夜六時懺悔隨喜勸請，漸自得見，縱使諸佛不為說法，是時心得快樂身體安隱。",
    "T15n0617_001:0299c18_2": "是則名為觀十方諸佛也。",
    "T15n0617_001:0299c19_0": "觀無量壽佛法：觀無量壽佛者，有二種人。",
    "T15n0617_001:0299c20_1": "鈍根者，先當教令心眼觀察額上一寸，除却皮肉但見赤骨。",
    "T15n0617_001:0299c21_2": "繫念在緣不令他念，心若餘緣攝之令還。",
    "T15n0617_001:0299c22_3": "得如是見者，當復教令變此赤骨辟方一寸令白如珂。",
    "T15n0617_001:0299c24_4": "既得如是見者，當復教令自變其身皆作白骨，無有皮肉色如珂雪。",
    "T15n0617_001:0299c25_5": "復得如是見，當更教令變此骨身使作琉璃，光色清淨視表徹裏，既得如是見者，當復教令從此琉璃身中放白光明，自近及遠遍滿閻浮，唯見光明不見諸物，還攝光明入於身中。",
    "T15n0617_001:0299c29_6": "既入之後，復放如初。",
    "T15n0617_001:0300a01_7": "凡此諸觀從易及難，其白亦應初少後多。",
    "T15n0617_001:0300a02_8": "既能如是，當從身中放此白光，乃於光中觀無量壽佛。",
    "T15n0617_001:0300a03_9": "無量壽佛其身姝大光明亦妙，西向端坐相相諦取，然後總觀其身，結跏趺坐顏容巍巍如紫金山。",
    "T15n0617_001:0300a05_10": "繫念在佛不令他緣，心若餘緣攝之令還，常如與佛對坐不異，如是不久便可得見。",
    "T15n0617_001:0300a07_11": "若利根者，但當先作明想，晃然空淨，乃於明中觀佛，便可得見。",
    "T15n0617_001:0300a08_12": "行者若欲生於無量壽佛國者，當作如是觀無量壽佛也。",
    "T15n0617_001:0300a11_0": "諸法實相觀法：諸法實相觀者，當知諸法從因緣生，因緣生故不得自在，不自在故畢竟空相，但有假名無有實者。",
    "T15n0617_001:0300a14_1": "若法實有不應說無，先有今無是名為斷。",
    "T15n0617_001:0300a15_2": "不常不斷亦不有無，心識處滅言說亦盡，是名甚深清淨觀也。",
    "T15n0617_001:0300a16_3": "又觀婬怒癡法即是實相。",
    "T15n0617_001:0300a17_4": "何以故？",
    "T15n0617_001:0300a17_5": "是法不在內不在外。",
    "T15n0617_001:0300a17_6": "若在內，不應待外因緣生；若在外，則無所住。",
    "T15n0617_001:0300a18_7": "若無所住亦無生滅，空無所有清淨無為，是名婬怒癡實相觀也。",
    "T15n0617_001:0300a20_8": "又一切諸法畢竟清淨，非諸佛賢聖所能令爾。",
    "T15n0617_001:0300a21_9": "但以凡夫未得慧觀，見諸虛妄之法有種種相。",
    "T15n0617_001:0300a22_10": "得實相者觀之，如鏡中像，但誑人眼，其實不生亦無有滅。",
    "T15n0617_001:0300a23_11": "如是觀法甚深微妙，行者若能精心思惟，深靜實相不生邪者，即便可得無生法忍。",
    "T15n0617_001:0300a25_12": "此法難緣，心多馳散，若不馳散或復縮沒，常應清淨其心了了觀察。",
    "T15n0617_001:0300a27_13": "若心難攝當呵責心：「汝無數劫來常應雜業無有厭足，馳逐世樂不覺為苦，一切世間貪樂致患，隨業因緣受生五道，皆心所為，誰使爾者？",
    "T15n0617_001:0300b01_14": "汝如狂象，蹈藉殘害無有物制，誰調汝者？",
    "T15n0617_001:0300b02_15": "若得善調則離世患。",
    "T15n0617_001:0300b02_16": "當知處胎不淨，苦厄逼迮切身猶如地獄。",
    "T15n0617_001:0300b03_17": "既生在世，老病死苦憂悲萬端不得自在；若生天上，當復墮落。",
    "T15n0617_001:0300b05_18": "三界無安，汝何以樂著？」",
    "T15n0617_001:0300b05_19": "如是種種呵責其心已，還念本緣。",
    "T15n0617_001:0300b06_20": "心想住者，心得柔軟，見有種種色光從身而出，是名諸法實相觀也。",
    "T15n0617_001:0300b08_0": "欲生無量壽佛國者，應當如是上觀無量壽佛。",
    "T15n0617_001:0300b09_1": "又觀諸法實相，又當觀於世間如夢如幻皆無實者，但以顛倒虛妄之法，橫起煩惱受諸罪報。",
    "T15n0617_001:0300b11_2": "如人見諸小兒共諍瓦石土木，便生瞋鬪。",
    "T15n0617_001:0300b12_3": "觀諸世間亦復如是，當興大悲誓度一切，常伏其心修行二忍，所謂眾生忍、法忍也。",
    "T15n0617_001:0300b14_0": "眾生忍者，若恒河沙等眾生種種加惡，心不瞋恚；種種恭敬供養，心不歡喜。",
    "T15n0617_001:0300b15_1": "又觀眾生無初無後，若有初者則無因緣，若有因緣是則無初，若無初者中後亦無。",
    "T15n0617_001:0300b17_2": "如是觀時不墮常斷二邊，用安隱道觀諸眾生不生邪見，是名眾生忍。",
    "T15n0617_001:0300b19_3": "法忍者，當觀諸法甚深清淨畢竟空相，心無罣礙能忍是事，是名法忍。",
    "T15n0617_001:0300b20_4": "新發意者雖未得是法忍，當如是修習其心。",
    "T15n0617_001:0300b21_5": "又觀諸法畢竟空相，而於眾生常興大悲，所有善本盡以迴向，願生無量壽佛國，便得往生。",
    "T15n0617_001:0300b24_0": "法華三昧觀法：三七日一心精進如說修行，正憶念《法華經》者，當念釋迦牟尼佛於耆闍崛山與多寶佛在七寶塔共坐，十方分身化佛遍滿所移眾生國土之中，一切諸佛各有一生補處菩薩一人為侍，如釋迦牟尼佛以彌勒為侍。",
    "T15n0617_001:0300b29_1": "一切諸佛現神通力，光明遍照無量國土，欲證實法出其舌相，音聲滿於十方世界。",
    "T15n0617_001:0300c02_2": "所說《法華經》者，所謂十方三世眾生若大若小，乃至一稱南無佛者，皆當作佛。",
    "T15n0617_001:0300c04_3": "惟一大乘，無二無三，一切諸法一相一門，所謂無生無滅畢竟空相。",
    "T15n0617_001:0300c06_0": "唯有此大乘，無有二也。",
    "T15n0617_001:0300c06_1": "習如是觀者，五欲自斷、五蓋自除，五根增長，即得禪定。",
    "T15n0617_001:0300c07_2": "住此定中深愛於佛，又當入是甚深微妙一相一門清淨之法。",
    "T15n0617_001:0300c09_3": "當恭敬普賢、藥王、大樂說、觀世音、得大勢、文殊、彌勒等大菩薩眾，是名一心精進如說修行正憶念《法花經》也。",
    "T15n0617_001:0300c11_4": "此謂與禪定和合令心堅固，如是三七日中，則普賢菩薩乘六牙白象來至其所，如經中說。",
    "T15n0617_001:0300c14_0": "思惟略要法"
}