{
    "T24n1451_034:0374b10_0": "根本說一切有部毘奈耶雜事",
    "T24n1451_034:0374b11_0": "卷第三十四",
    "T24n1451_034:0374b13_0": "三藏法師義淨奉　制譯",
    "T24n1451_034:0374b14_0": "第八門第六子攝頌曰：　不共女人浴，　　亦不逆流洗，　鉢底應安替，　　不畜琉璃盃。",
    "T24n1451_034:0374b17_0": "緣處同前。",
    "T24n1451_034:0374b17_1": "有一女人往河水中洗浴身體，洗訖上岸梳髮而住。",
    "T24n1451_034:0374b18_2": "時吐羅難陀苾芻尼，遂持澡豆往彼洗浴，見女梳髮情生瞋嫉，作如是念：「愚癡女子！",
    "T24n1451_034:0374b20_3": "共我爭勝故梳頭髮，謂我先來元無髮耶？",
    "T24n1451_034:0374b21_4": "宜可苦治懲其後過，設更見我不敢爭勝。」",
    "T24n1451_034:0374b22_5": "遂即默持菴摩羅末，撲其頭上以手挼之，女人問言：「聖者！",
    "T24n1451_034:0374b23_6": "我有何過？",
    "T24n1451_034:0374b23_7": "纔淨洗髮以菴摩羅末撲我頭上。」",
    "T24n1451_034:0374b24_8": "尼曰：「汝作此解云：『吐羅難陀先來無髮。』",
    "T24n1451_034:0374b25_9": "頭既不淨可來更洗。」",
    "T24n1451_034:0374b25_10": "女即譏嫌。",
    "T24n1451_034:0374b26_11": "苾芻白佛，佛言：「尼為非法，理合譏嫌。",
    "T24n1451_034:0374b26_12": "從今已去諸尼不應以雜末等撲他淨髮，作者得越法罪。」",
    "T24n1451_034:0374b29_0": "緣處同前。",
    "T24n1451_034:0374b29_1": "時吐羅難陀與諸尼眾往河中浴，是時吐羅於駛流處，逆水而立受其觸樂。",
    "T24n1451_034:0374c02_0": "諸尼問言：「聖者！",
    "T24n1451_034:0374c02_1": "為作何事？」",
    "T24n1451_034:0374c02_2": "答言：「小妹！",
    "T24n1451_034:0374c02_3": "我受觸樂。」",
    "T24n1451_034:0374c03_4": "諸尼報曰：「聖者！",
    "T24n1451_034:0374c03_5": "此非淨法，於駛流處立受觸樂所不應為」。",
    "T24n1451_034:0374c04_6": "答言：「此是極淨有何乖理？",
    "T24n1451_034:0374c05_7": "若不淨者誰有制處？」",
    "T24n1451_034:0374c05_8": "尼白苾芻，苾芻白佛，佛言：「諸尼理合作此譏嫌。",
    "T24n1451_034:0374c06_9": "從今已去諸尼不應駛流之處逆水而立受其觸樂。",
    "T24n1451_034:0374c07_10": "若受樂者，得吐羅底也罪。」",
    "T24n1451_034:0374c09_0": "緣處同前。",
    "T24n1451_034:0374c09_1": "諸苾芻尼隨處安鉢鐵遂生垢，或因打擲多有損壞。",
    "T24n1451_034:0374c10_2": "尼白苾芻，苾芻白佛，佛言：「諸尼不應隨處安鉢，應以薄錫替鉢而用。」",
    "T24n1451_034:0374c11_3": "如世尊說錫替鉢者，諸尼以錫遍裹其鉢，俗旅見問：「聖者！",
    "T24n1451_034:0374c13_4": "此是何物？」",
    "T24n1451_034:0374c13_5": "答言：「仁者，世尊制令以錫替鉢。」",
    "T24n1451_034:0374c14_6": "報曰：「聖者！",
    "T24n1451_034:0374c14_7": "豈可佛令遍裹鉢耶？",
    "T24n1451_034:0374c14_8": "仁今妄說，此非沙門釋女所作之事。」",
    "T24n1451_034:0374c15_9": "尼聞羞恥默然不對。",
    "T24n1451_034:0374c16_10": "苾芻白佛，佛言：「俗旅理合譏嫌，是故諸尼不應以錫遍裹其鉢，可為小替纔承鉢底。」",
    "T24n1451_034:0374c18_11": "彼作種種奇異形勢，佛言：「不合。",
    "T24n1451_034:0374c18_12": "替有二種：一、如菩提樹及多根樹葉；二、如手掌。」",
    "T24n1451_034:0374c20_0": "緣處同前。",
    "T24n1451_034:0374c20_1": "時吐羅難陀尼得琉璃盃，時有女人為有客來便詣尼處，告言：「聖者！",
    "T24n1451_034:0374c21_2": "幸借琉璃盃。」",
    "T24n1451_034:0374c22_3": "尼即問曰：「汝何所用？」",
    "T24n1451_034:0374c22_4": "答言：「聖者！",
    "T24n1451_034:0374c22_5": "為女夫來，無盃可飲。」",
    "T24n1451_034:0374c23_6": "尼與將去，彼不存心手脫便破，告言：「聖者！",
    "T24n1451_034:0374c24_7": "我酬價直。」",
    "T24n1451_034:0374c24_8": "尼曰：「小妹！",
    "T24n1451_034:0374c24_9": "不須價直，還我舊盃。」",
    "T24n1451_034:0374c25_10": "答言：「聖者！",
    "T24n1451_034:0374c25_11": "別買盃替。」",
    "T24n1451_034:0374c25_12": "尼曰：「要須舊盃。」",
    "T24n1451_034:0374c25_13": "如是諍競。",
    "T24n1451_034:0374c26_14": "苾芻白佛，佛作是念：「此由諸尼畜琉璃盃有斯過失。」",
    "T24n1451_034:0374c27_15": "告諸苾芻：「諸尼不應畜琉璃盃，若畜者得越法罪。」",
    "T24n1451_034:0374c29_0": "第八門第七子攝頌曰：　由婦制錫杖，　　起舞時招罪；　濕餅受請食，　　說法伴白知。",
    "T24n1451_034:0375a03_0": "緣處同前。",
    "T24n1451_034:0375a03_1": "有一長者大富多財，婦生一子情大歡喜，命諸親眷共為喜樂，其婦及夫別房睡著天明不起。",
    "T24n1451_034:0375a05_2": "時有乞食苾芻，見彼多門遂入家內迷其出處，遂便深入至長者房前，彼即驚覺。",
    "T24n1451_034:0375a07_3": "苾芻遂向婦邊而過，長者見云：「此與我婦共行非法。」",
    "T24n1451_034:0375a08_4": "即打苾芻頭破血出鉢盂亦破。",
    "T24n1451_034:0375a09_5": "婦覺報云：「苾芻無過，可放令出。」",
    "T24n1451_034:0375a09_6": "時彼苾芻持此容儀至逝多林，苾芻問曰：「何故如是？」",
    "T24n1451_034:0375a11_0": "即便具說。",
    "T24n1451_034:0375a11_1": "苾芻以緣白佛，佛言：「苾芻乞食不應造次入多門家，應將餅麨門前為記然後方入。」",
    "T24n1451_034:0375a13_2": "苾芻入時默然而入，見其婦女露形走去，俗人嫌恥，佛言：「欲入舍時作聲警覺。」",
    "T24n1451_034:0375a14_3": "彼即呵呵作聲喧鬧而入，家人報曰：「仁豈小兒呵呵聲響而入我家？」",
    "T24n1451_034:0375a16_4": "答曰：「佛令作聲而入，為此呵呵。」",
    "T24n1451_034:0375a17_5": "答曰：「更無方便可使作聲，唯此呵呵能為警覺？」",
    "T24n1451_034:0375a18_6": "苾芻默爾。",
    "T24n1451_034:0375a18_7": "苾芻白佛，佛言：「苾芻不應呵呵作聲入他人舍。」",
    "T24n1451_034:0375a19_8": "佛制不聽，遂拳打門扇作聲而入，家人怪問：「何故打破我門？」",
    "T24n1451_034:0375a20_9": "默爾無對，佛言：「不應打門，可作錫杖。」",
    "T24n1451_034:0375a21_10": "苾芻不解，佛言：「杖頭安鐶圓如盞口，安小鐶子搖動作聲而為警覺。」",
    "T24n1451_034:0375a23_11": "狗便出吠，用錫杖打，佛言：「不應以杖打狗，應舉怖之。」",
    "T24n1451_034:0375a24_12": "時有惡狗怖時瞋劇，佛言：「取一抄飯擲地令食。」",
    "T24n1451_034:0375a25_13": "至不信家久搖錫時遂生疲倦，而彼家人竟無出問，佛言：「不應多時搖動，可二三度搖，無人問時即須行去。」",
    "T24n1451_034:0375a29_0": "緣處同前。",
    "T24n1451_034:0375a29_1": "時有長者請佛及僧家中設食，苾芻僧伽皆去赴供，佛在寺中令人取食。",
    "T24n1451_034:0375b01_2": "為五因緣佛令取食。",
    "T24n1451_034:0375b02_3": "云何為五？",
    "T24n1451_034:0375b02_4": "一者為欲閑寂；二者為諸人天說法；三者為觀病人；四者為觀臥具；五者為諸聲聞人制其學處。",
    "T24n1451_034:0375b04_5": "今此因緣為制戒故住在寺中。",
    "T24n1451_034:0375b05_6": "時彼長者權為葉舍命眾令坐，時屬寒雨。",
    "T24n1451_034:0375b06_7": "長者行粥次行乾餅，次授爐餅并與蘿蔔。",
    "T24n1451_034:0375b07_8": "時有苾芻欱粥作呼呼聲，嚼乾餅者作百百聲，喫餺爐者作獵獵聲；屋上雨下作索索聲，瓶中飲水作骨骨聲，此等諸聲殊響合。",
    "T24n1451_034:0375b10_9": "時有苾芻先能歌舞，聞其聲韻憶舊管絃抑忍不禁，即從座起隨其音曲手舞逐之，告大眾曰：「大德！",
    "T24n1451_034:0375b12_10": "此是呼呼聲，大德此是百百聲，大德此是獵獵聲、此是索索聲、此是骨骨聲。」",
    "T24n1451_034:0375b14_11": "彈指相和無不合節，於大眾中有不住心者即便微笑，其用意者悉皆驚愕，行食諸人無不大笑，或生譏恥施主深怪。",
    "T24n1451_034:0375b16_12": "請食苾芻情大羞恥，將食至寺置在一邊，禮世尊足。",
    "T24n1451_034:0375b18_13": "世尊法爾共取食人歡言致問：「大眾頗得美食飽不？」",
    "T24n1451_034:0375b19_14": "白言：「大德！",
    "T24n1451_034:0375b19_15": "美食雖足，然施主致怪。」",
    "T24n1451_034:0375b20_0": "問曰：「何故？」",
    "T24n1451_034:0375b20_1": "以緣具白。",
    "T24n1451_034:0375b20_2": "世尊食訖出外洗足，還入房中宴坐而住，至於晡時方從定起，於苾芻眾中就座而坐，便告作舞苾芻曰：「汝以何心於施主家而作舞耶？」",
    "T24n1451_034:0375b23_3": "答言：「大德！",
    "T24n1451_034:0375b23_4": "有譏彼意，及掉舉心而作於舞。」",
    "T24n1451_034:0375b24_5": "佛告諸苾芻：「若苾芻作掉舉而為舞者得越法罪，若作譏彼心者無犯。",
    "T24n1451_034:0375b26_6": "汝諸苾芻！",
    "T24n1451_034:0375b26_7": "此等皆由作聲噉食致斯過失，是故苾芻不作聲食，作者得越法罪。」",
    "T24n1451_034:0375b27_8": "佛既遮已，時有信心俗旅，將諸乾餅、蘿蔔、甘蔗來施苾芻，皆不敢受。",
    "T24n1451_034:0375b29_9": "問言：「聖者！",
    "T24n1451_034:0375b29_10": "佛未出時，我等皆以外道而為福田；世尊出世，即以仁等福田中上。",
    "T24n1451_034:0375c02_11": "我等所有微薄施物，持來供養仁皆不受，豈令我等往後世時無路糧耶？",
    "T24n1451_034:0375c03_12": "又如佛說及時而施，但是新穀及以諸果創熟之時，先持奉施具戒具德，後自食者得福無量。",
    "T24n1451_034:0375c05_13": "唯願慈悲為我納受。」",
    "T24n1451_034:0375c06_14": "苾芻白佛，佛言：「此諸施物宜當為受，所有乾餅與羹餅和食，蘿蔔甘蔗截作小片食勿作聲。」",
    "T24n1451_034:0375c09_0": "緣處同前。",
    "T24n1451_034:0375c09_1": "時有長者請佛及僧就舍受食，時諸苾芻不一時去各作伴行，既到彼家更待餘者，人未盡集報長者曰：「宜可行食，我等前飡。」",
    "T24n1451_034:0375c12_2": "食飽便去。",
    "T24n1451_034:0375c12_3": "更有人來復令行食，如是展轉施主疲勞，報言：「聖者！",
    "T24n1451_034:0375c13_4": "待一時坐，我併行食。」",
    "T24n1451_034:0375c14_0": "既生擾惱，苾芻白佛，佛言：「受他請時不應亂去，在前去者至門相待，一時方入。",
    "T24n1451_034:0375c15_1": "若亂去者得越法罪。」",
    "T24n1451_034:0375c17_0": "如世尊言不亂去者，有病苾芻侍者食訖，方持食去，待食虛羸。",
    "T24n1451_034:0375c18_1": "苾芻白佛，佛言：「有五因緣早請食來在房中食。",
    "T24n1451_034:0375c19_2": "云何為五？",
    "T24n1451_034:0375c19_3": "一者是客新來；二者將欲行去；三者身嬰病苦；四者是看病人；五者身充知事。」",
    "T24n1451_034:0375c22_0": "緣處同前。",
    "T24n1451_034:0375c22_1": "時有長者大富多財情懷信敬，請佛僧眾就舍而食。",
    "T24n1451_034:0375c23_2": "世尊不去，有五因緣令人取食，廣說如上，今為制戒。",
    "T24n1451_034:0375c24_3": "苾芻食訖即便歸寺，施主本心欲求聞法，無一苾芻為其說法，遂生嫌恥。",
    "T24n1451_034:0375c26_4": "苾芻白佛，佛言：「理合譏嫌，故諸苾芻不應食了即皆歸寺。",
    "T24n1451_034:0375c27_5": "若即去者得越法罪，當為說法。」",
    "T24n1451_034:0375c28_6": "佛令說法者，苾芻不知誰當說法？",
    "T24n1451_034:0375c29_0": "佛言：「應令上座為其說法，若彼不能令第二者，此亦不能令第三者，此若無堪應番次與，或隨能者當預請之。」",
    "T24n1451_034:0376a03_0": "緣處同前。",
    "T24n1451_034:0376a03_1": "有一長者先有信心，於時時中往逝多林聽聞正法，遂於一時請佛僧眾就家受食。",
    "T24n1451_034:0376a05_2": "苾芻皆去，世尊同前，有五因緣廣如上說，此為制戒，佛不親行令人取食。",
    "T24n1451_034:0376a06_3": "如世尊說若其食了，施主樂法應為說者，眾差一人令住說法，大眾咸去。",
    "T24n1451_034:0376a08_4": "時彼施主并諸眷屬皆來一處，有大威嚴共聽法要，請言：「聖者！",
    "T24n1451_034:0376a09_5": "為我說法。」",
    "T24n1451_034:0376a10_6": "苾芻見彼威力大故，生畏懼心不能說法，長者念曰：「我多眷屬，苾芻情懼不為宣揚，我宜為說。」",
    "T24n1451_034:0376a12_7": "報言：「聖者！",
    "T24n1451_034:0376a12_8": "如世尊說：「『布施招大富，　　持戒得生天，　　專修斷煩惱，　　此是法當去。』」",
    "T24n1451_034:0376a15_0": "時彼苾芻聞是語已，竟無言對復道而歸。",
    "T24n1451_034:0376a15_1": "既至寺中諸苾芻問：「具壽！",
    "T24n1451_034:0376a16_2": "住彼為說法不？」",
    "T24n1451_034:0376a16_3": "答言：「諸具壽！",
    "T24n1451_034:0376a17_4": "獨留於我更無伴助，施主親族有大威嚴，皆來集會，我生畏懼不能說法。",
    "T24n1451_034:0376a18_5": "施主見我情懷怯懼，返即為我宣揚妙法。」",
    "T24n1451_034:0376a19_6": "苾芻白佛，佛言：「此之苾芻所言應理，是故不應獨令說法。",
    "T24n1451_034:0376a21_0": "從今已去差四苾芻，與說法人為伴。」",
    "T24n1451_034:0376a22_0": "緣在王舍城。",
    "T24n1451_034:0376a22_1": "如世尊制：說法苾芻應與四人伴者，有請喚處差說法人及與四伴。",
    "T24n1451_034:0376a23_2": "時伴苾芻遂向生緣或出便轉，悉不白知臨時闕事。",
    "T24n1451_034:0376a25_0": "以緣白佛，佛言：「與說法人為伴苾芻，向餘處時應白而去。",
    "T24n1451_034:0376a26_1": "若不白者得越法罪。」",
    "T24n1451_034:0376a27_0": "第八門第八子攝頌曰：　瀉藥齒有毒，　　刮舌篦應洗，　由其罪業盡，　　證得阿羅漢。",
    "T24n1451_034:0376b01_0": "緣在室羅伐城。",
    "T24n1451_034:0376b01_1": "有一婆羅門娶妻未久遂生一子，年既長大，於善法中而為出家。",
    "T24n1451_034:0376b02_2": "後於異時身忽染患，往醫師處告言：「賢首！",
    "T24n1451_034:0376b03_3": "我身有疾，幸為醫療。」",
    "T24n1451_034:0376b04_4": "報言：「聖者！",
    "T24n1451_034:0376b04_5": "仁今可服如是瀉藥，病得除愈。」",
    "T24n1451_034:0376b05_6": "苾芻即服纔一行痢，冷水洗淨藥即不下。",
    "T24n1451_034:0376b06_7": "醫來問言：「聖者！",
    "T24n1451_034:0376b06_8": "瀉藥好不？」",
    "T24n1451_034:0376b06_9": "報曰：「賢首！",
    "T24n1451_034:0376b07_0": "藥無氣力唯一行痢。」",
    "T24n1451_034:0376b07_1": "醫言：「聖者！",
    "T24n1451_034:0376b07_2": "冷水洗淨耶？」",
    "T24n1451_034:0376b08_0": "報言：「如是。」",
    "T24n1451_034:0376b08_1": "醫曰：「聖者！",
    "T24n1451_034:0376b08_2": "冷水洗淨云何轉瀉？",
    "T24n1451_034:0376b08_3": "仁今更可服前瀉藥，勿為洗淨，瀉痢將畢方可洗之。」",
    "T24n1451_034:0376b10_4": "報曰：「賢首！",
    "T24n1451_034:0376b10_5": "佛未聽許。」",
    "T24n1451_034:0376b10_6": "醫曰：「聖者！",
    "T24n1451_034:0376b10_7": "藥法應爾，不可相違。」",
    "T24n1451_034:0376b11_8": "苾芻白佛，佛言：「若如是者我今聽許，瀉痢未終宜當淨拭。」",
    "T24n1451_034:0376b12_9": "苾芻不知以何物拭？",
    "T24n1451_034:0376b13_10": "佛言：「應用土塊或以樹葉，或將破帛故紙而淨拭之，待瀉痢畢煖水淨洗。」",
    "T24n1451_034:0376b15_0": "緣處同前。",
    "T24n1451_034:0376b15_1": "於一林中有毒蛇住，諸牧羊人放火燒林，四面火來蛇即驚怖宛轉腹行，衝火而出僅得存命，投一樹下蟠身而住。",
    "T24n1451_034:0376b17_2": "于時具壽舍利子，遊行人間因至樹下，見此毒蛇被火燒處，身形破爛受諸苦惱，便為觀察宿世因緣有善根不？",
    "T24n1451_034:0376b20_3": "尊者觀見知有善根，又復更觀與誰相屬？",
    "T24n1451_034:0376b21_4": "見身與彼宿有因緣。",
    "T24n1451_034:0376b21_5": "即以水灑說三句法，告曰：「賢首當知！",
    "T24n1451_034:0376b22_6": "諸行無常、諸法無我、涅槃寂滅，宜於我所起殷淨心，捨傍生身當生善趣。」",
    "T24n1451_034:0376b24_7": "于時尊者作是語已即便捨去。",
    "T24n1451_034:0376b25_0": "時有鵄來銜去飡食，由此毒蛇於尊者處起善心故，命終之後於室羅伐城善解六事(一者自知設會、二者教人設會、三者善知讀誦、四者知捨施法、五者知受物法、六者善知淨觸也)婆羅門舍而為受生。",
    "T24n1451_034:0376b28_1": "時具壽舍利子知彼命過，即便觀察何處受生？",
    "T24n1451_034:0376b29_2": "見此城中善解六事婆羅門舍而為受生。",
    "T24n1451_034:0376c01_3": "為調伏故，尊者頻往婆羅門家，授與夫妻三歸五戒。",
    "T24n1451_034:0376c02_4": "後於異時獨至其家，婆羅門見白言：「聖者！",
    "T24n1451_034:0376c03_5": "無侍者耶？」",
    "T24n1451_034:0376c03_6": "尊者答曰：「我之侍者，非茅草生，從仁處得。」",
    "T24n1451_034:0376c04_7": "婆羅門曰：「我無小兒堪為侍者，我婦懷娠，若其生男奉為侍者。」",
    "T24n1451_034:0376c06_8": "報曰：「願爾無病，我已受之。」",
    "T24n1451_034:0376c06_9": "即便捨去。",
    "T24n1451_034:0376c06_10": "彼婦月滿便誕一男，飲母乳時爪齒損乳乳便腫大。",
    "T24n1451_034:0376c08_11": "曾與童子一處戲時，或因瞋忿若爪若齒，有傷損處悉皆瘡腫久而平復。",
    "T24n1451_034:0376c09_12": "時舍利子知彼小童出家時至，往其家中為父母說法，彼見出來尊者便念：「即是我侍者乎？」",
    "T24n1451_034:0376c11_13": "父告兒曰：「汝未生時，我許將汝供奉聖者為給侍人，今可隨行勿生顧戀。」",
    "T24n1451_034:0376c13_14": "此即是其最後生人，良久佇立觀尊者面隨後而去。",
    "T24n1451_034:0376c14_15": "尊者至寺便與出家，并受近圓依教令學。",
    "T24n1451_034:0376c15_16": "後嚼齒木，既刮舌已不洗而棄，蠅來附上遂便命過，次有守宮來食其蠅因此而死，次有黃狖來噉守宮還同喪命，次有犬子食此黃狖亦復命終，餘有殘者諸蟻來唼悉皆致死。",
    "T24n1451_034:0376c19_17": "是時有一苾芻在傍而立，見如是等事。",
    "T24n1451_034:0376c20_18": "至明日旦，時諸苾芻來於其處而嚼齒木，見狗眾蟻一處命終，怪其所以，共相謂曰：「狗蟻何因一處而死？」",
    "T24n1451_034:0376c22_19": "或言：「不知。」",
    "T24n1451_034:0376c23_20": "或言：「可共推尋誰作斯過？」",
    "T24n1451_034:0376c23_21": "時彼苾芻告諸人曰：「昨日婆羅門兒是尊者舍利子弟子，我見於此嚼其齒木，刮舌之篦不洗而棄，必應為此令其命終。」",
    "T24n1451_034:0376c26_22": "苾芻以緣白佛，佛言：「汝等苾芻！",
    "T24n1451_034:0376c27_23": "當知人中亦有帶毒，與蛇無異。",
    "T24n1451_034:0376c27_24": "從今已去嚼齒木時既刮舌了，應以水洗方可棄之，不洗而棄得越法罪。」",
    "T24n1451_034:0377a01_0": "如世尊說：嚼齒木已洗方棄者，有諸苾芻為水乏少不知如何？",
    "T24n1451_034:0377a02_1": "佛言：「於灰土上揩拭棄之。」",
    "T24n1451_034:0377a03_0": "後於異時帶毒苾芻，自染衣裳曬曝迴轉，于時具壽鄔波難陀來見染衣，告言：「具壽！",
    "T24n1451_034:0377a04_1": "我樂相助。」",
    "T24n1451_034:0377a05_2": "報言：「善哉！",
    "T24n1451_034:0377a05_3": "隨大德意。」",
    "T24n1451_034:0377a05_4": "時鄔波難陀性懷惡行，即取新衣陰乾、故衣日曝，又轉乾衣日曝、濕者陰乾。",
    "T24n1451_034:0377a07_5": "彼言：「大德！",
    "T24n1451_034:0377a07_6": "勿作如此。」",
    "T24n1451_034:0377a07_7": "時鄔波難陀還同前作，如是再三遮不肯止，其苾芻遂生瞋怒欲相擒撮。",
    "T24n1451_034:0377a09_8": "鄔波難陀便即走去，彼隨後逐。",
    "T24n1451_034:0377a10_9": "時舍利子來見相趁，告言：「具壽！",
    "T24n1451_034:0377a10_10": "欲作何事？」",
    "T24n1451_034:0377a11_11": "彼瞋盛故仍趁不息。",
    "T24n1451_034:0377a11_12": "鄔波難陀既被逐急，遂取樹枝遙打於彼，仍不止息。",
    "T24n1451_034:0377a12_13": "時舍利子即以軟語安慰不令趁及，鄔波難陀便遠走去。",
    "T24n1451_034:0377a14_0": "彼瞋心盛便咬其樹，齒咬樹時其葉皆落。",
    "T24n1451_034:0377a14_1": "苾芻白佛，佛言：「如此之人，不應相惱令生瞋恚。」",
    "T24n1451_034:0377a16_0": "如世尊說：不應相惱令生瞋者，後於異時鄔波難陀次當知事，至毒苾芻所告言：「具壽！",
    "T24n1451_034:0377a17_1": "作如是事。」",
    "T24n1451_034:0377a18_2": "彼見來告生大瞋恚。",
    "T24n1451_034:0377a18_3": "苾芻白佛，佛言：「此懷毒人或先有惡心，不應自往令其作務，可使傍人報所作事，彼聞應作勿令有闕。」",
    "T24n1451_034:0377a20_4": "彼毒苾芻勤修忘倦，摧五趣輪斷諸煩惱，證阿羅漢廣說如餘，乃至人天無不恭敬。",
    "T24n1451_034:0377a22_5": "諸苾芻白具壽舍利子言：「尊者弟子極懷瞋毒，如此之人尚能證得阿羅漢果，甚為希有。」",
    "T24n1451_034:0377a24_6": "于時尊者舍利子，為諸苾芻廣說前緣。",
    "T24n1451_034:0377a25_7": "時諸苾芻咸皆有疑，請世尊曰：「大德！",
    "T24n1451_034:0377a26_8": "彼苾芻先作何業，捨毒蛇身生於人趣？」",
    "T24n1451_034:0377a27_9": "佛言：「汝等苾芻！",
    "T24n1451_034:0377a27_10": "彼自作業，成熟之時還須自受。",
    "T24n1451_034:0377a28_11": "廣說如餘乃至頌曰：「『假令經百劫，　　所作業不亡；　　因緣會遇時，　　果報還自受。』",
    "T24n1451_034:0377b02_0": "「汝等苾芻！",
    "T24n1451_034:0377b02_1": "當一心聽。",
    "T24n1451_034:0377b02_2": "乃往過去此賢劫中人壽二萬歲時，有迦攝波如來、應、正等覺，十號具足，出現世間，住婆羅痆斯仙人墮處施鹿園中。",
    "T24n1451_034:0377b05_3": "此毒苾芻彼佛法中而為出家常，修慈觀。",
    "T24n1451_034:0377b06_4": "諸苾芻見咸皆喚言：『慈觀！",
    "T24n1451_034:0377b06_5": "慈觀！』",
    "T24n1451_034:0377b06_6": "報言：『仁等更莫喚我慈觀！",
    "T24n1451_034:0377b07_7": "慈觀！』",
    "T24n1451_034:0377b07_8": "如是再三喚仍不止，於諸苾芻遂生瞋恨，口出惡言：『我是慈觀，汝是人中毒蛇。』」",
    "T24n1451_034:0377b09_9": "佛言：「汝等苾芻於意云何？",
    "T24n1451_034:0377b09_10": "迦攝波如來正法中出家修慈觀者豈異人乎？",
    "T24n1451_034:0377b10_11": "此苾芻是。",
    "T24n1451_034:0377b11_12": "由彼往昔於佛聲聞弟子處起瞋恨心作惡口故，於五百生中常作毒蛇，餘殘業力於此人中受惡毒報。",
    "T24n1451_034:0377b13_13": "由彼往昔讀誦作業修諸戒品，於蘊界處緣起處非處得善巧故，由彼善根於我法中而得出家，斷諸煩惱證阿羅漢。",
    "T24n1451_034:0377b16_14": "汝等苾芻！",
    "T24n1451_034:0377b16_15": "由是因緣我常宣說，黑業得黑報、雜業得雜報、白業得白報。",
    "T24n1451_034:0377b17_16": "汝等應當勤修白業，離黑雜業。」",
    "T24n1451_034:0377b18_17": "時諸苾芻聞佛說已，心大歡喜，頂禮佛足奉辭而去。",
    "T24n1451_034:0377b20_0": "第八門第九子攝頌曰：　三衣隨事著，　　蘭若法應知，　浴守門妙華，　　不應住非處。",
    "T24n1451_034:0377b23_0": "緣處同前。",
    "T24n1451_034:0377b23_1": "時諸苾芻每於寺內著僧伽胝，灑掃為壇牛糞塗地，入廁便轉染衣浣胝。",
    "T24n1451_034:0377b24_2": "如僧伽胝，七條五條亦皆同此作諸事業。",
    "T24n1451_034:0377b25_3": "諸苾芻見一人報曰：「此等諸衣不作差別隨處著用，理不應為。",
    "T24n1451_034:0377b27_4": "如世尊說：『僧伽胝者是其大衣。』",
    "T24n1451_034:0377b27_5": "豈合不作差別而用。」",
    "T24n1451_034:0377b28_6": "咸言：「具壽！",
    "T24n1451_034:0377b28_7": "善說斯語，可共白佛。」",
    "T24n1451_034:0377b29_8": "佛言：「汝等苾芻！",
    "T24n1451_034:0377b29_9": "理合如是共相止諫。",
    "T24n1451_034:0377b29_10": "僧伽胝者是衣中王，是故不應隨處著用作諸事業。」",
    "T24n1451_034:0377c02_11": "如世尊說：僧伽胝衣不應隨處著用者，苾芻不知何處應著？",
    "T24n1451_034:0377c03_12": "佛言：「入聚落時、行乞食時、隨噉食時、入眾食時、禮制底時、聽佛法時、晝夜聽法時、禮拜二師及同梵行者時，如是等處可披大衣。",
    "T24n1451_034:0377c06_13": "嗢多羅僧伽應於淨處披著及食等事。",
    "T24n1451_034:0377c07_14": "其安怛婆娑，任於何處隨意著用，悉皆無犯。」",
    "T24n1451_034:0377c09_0": "緣處同前。",
    "T24n1451_034:0377c09_1": "如世尊說：「若日出已，眾鳥皆鳴農夫耕作，如前廣說，乃至當離喧鬧獨處閑居，宜可端心勤修靜慮。」",
    "T24n1451_034:0377c11_2": "時有苾芻寡聞淺識，往空閑處而作草菴，晝夜勤思唯除乞食，放牧人等皆悉共知。",
    "T24n1451_034:0377c13_3": "時有群賊被他所害，並多傷損飢渴所逼，眾共籌量不知何去？",
    "T24n1451_034:0377c14_4": "一人告曰：「彼蘭若中有釋家子，凡諸沙門性多貯畜，并有悲心情無怖怯。",
    "T24n1451_034:0377c16_5": "仁等可去宜共往投，必有所獲。」",
    "T24n1451_034:0377c17_6": "賊眾咸言：「善哉斯語！",
    "T24n1451_034:0377c17_7": "宜可共去。」",
    "T24n1451_034:0377c18_0": "悉皆希望舉面同行至蘭若中。",
    "T24n1451_034:0377c18_1": "苾芻見已便唱：「善來！」",
    "T24n1451_034:0377c19_2": "時諸賊人情生無畏住經少時，告言：「聖者！",
    "T24n1451_034:0377c20_3": "我寒須火。」",
    "T24n1451_034:0377c20_4": "苾芻報曰：「我居蘭若無火可求。」",
    "T24n1451_034:0377c21_5": "又言：「聖者！",
    "T24n1451_034:0377c21_6": "渴困須水。」",
    "T24n1451_034:0377c21_7": "苾芻報：「無。」",
    "T24n1451_034:0377c21_8": "賊復告言：「聖者！",
    "T24n1451_034:0377c22_9": "須少許麨用安瘡上，幸見相與。」",
    "T24n1451_034:0377c22_10": "苾芻報：「無。」",
    "T24n1451_034:0377c23_11": "賊復告言：「聖者！",
    "T24n1451_034:0377c23_12": "我須故物欲纏瘡處。」",
    "T24n1451_034:0377c23_13": "苾芻報：「無。」",
    "T24n1451_034:0377c24_14": "次索蘇油用塗瘡上。",
    "T24n1451_034:0377c24_15": "苾芻報：「無。」",
    "T24n1451_034:0377c24_16": "復告言：「聖者！",
    "T24n1451_034:0377c25_17": "飢困須食。」",
    "T24n1451_034:0377c25_18": "苾芻報：「無。」",
    "T24n1451_034:0377c25_19": "賊復問言：「聖者！",
    "T24n1451_034:0377c26_0": "今是何辰屬何星宿？」",
    "T24n1451_034:0377c26_1": "苾芻答言：「我居蘭若不閑斯事。」",
    "T24n1451_034:0377c27_2": "中有一人先知僧法，遂生瞋恚告言：「聖者！",
    "T24n1451_034:0377c28_3": "前事已過我更相問，仁得阿羅漢、不還、一來、預流果耶？」",
    "T24n1451_034:0377c29_4": "苾芻答曰：「我居蘭若。」",
    "T24n1451_034:0377c29_5": "賊言：「且致是事，更問聖者得非想非非想處、無所有處、識處、空處、四靜慮定耶？」",
    "T24n1451_034:0378a02_6": "苾芻報云：「我居蘭若。」",
    "T24n1451_034:0378a03_7": "賊言：「聖者！",
    "T24n1451_034:0378a03_8": "仁是三藏持經律論耶？」",
    "T24n1451_034:0378a03_9": "苾芻亦同前答，賊言：「聖者！",
    "T24n1451_034:0378a04_10": "汝字云何？」",
    "T24n1451_034:0378a04_11": "亦如前報，賊言：「此是何方？」",
    "T24n1451_034:0378a05_12": "苾芻亦同前報。",
    "T24n1451_034:0378a05_13": "于時群賊所問之事，苾芻皆答：「我居蘭若。」",
    "T24n1451_034:0378a06_14": "賊便大瞋告諸人曰：「我等雖賊，而此苾芻乃是大賊。",
    "T24n1451_034:0378a07_15": "何以故？",
    "T24n1451_034:0378a08_0": "自身名號尚不能知，詐現容儀誑惑人世。」",
    "T24n1451_034:0378a08_1": "時諸賊人於苾芻處各懷瞋恨，便共苦打身體皆破，衣鉢錫杖悉皆摧裂僅存餘命，賊於夜中捨之而去。",
    "T24n1451_034:0378a11_2": "時此苾芻既遭困辱，至天明已詣逝多林，諸苾芻見問言：「具壽！",
    "T24n1451_034:0378a12_3": "何故形容困頓若此？」",
    "T24n1451_034:0378a13_4": "即以上事具告。",
    "T24n1451_034:0378a13_5": "時諸苾芻以緣白佛，佛言：「汝等苾芻！",
    "T24n1451_034:0378a14_6": "我為蘭若苾芻制其行法，住蘭若人須貯水火，并畜蘇油麨及故帛，食留少許，須識星辰及知時節方隅所在，善閑經律論，乃至自知名字。",
    "T24n1451_034:0378a17_7": "若蘭若苾芻不依制者得越法罪。」",
    "T24n1451_034:0378a19_0": "緣處同前。",
    "T24n1451_034:0378a19_1": "時有邪命外道身忽染患，往醫人處請求救療，答曰：「應作浴室洗沐身體，病可得除。」",
    "T24n1451_034:0378a21_2": "答言：「賢首！",
    "T24n1451_034:0378a21_3": "我於何處得有浴室？",
    "T24n1451_034:0378a21_4": "隨時乞食活命而已。」",
    "T24n1451_034:0378a22_5": "報言：「聖者！",
    "T24n1451_034:0378a22_6": "沙門釋子，每於半月在浴室中洗浴，仁可往彼洗沐身形。」",
    "T24n1451_034:0378a23_7": "苾芻洗時彼便入內身披赭服，謂是苾芻皆不遮止。",
    "T24n1451_034:0378a25_0": "彼疾洗已出坐曬身，時有求寂來至其所，喚言：「老人！",
    "T24n1451_034:0378a26_1": "可共洗浴。」",
    "T24n1451_034:0378a26_2": "彼即搖頭不欲重洗，求寂即便捉臂牽去，彼作是語：「沙門釋子皆不淨潔，以不淨手觸淨洗身。」",
    "T24n1451_034:0378a28_3": "答曰：「我是沙門，汝是何物？」",
    "T24n1451_034:0378a29_4": "答言：「我是外道。」",
    "T24n1451_034:0378a29_5": "即告諸人曰：「誰將外道入浴室中？」",
    "T24n1451_034:0378b01_6": "以緣白佛，佛言：「若洗浴時可守門戶，見苾芻入應問其名。」",
    "T24n1451_034:0378b02_7": "彼相識者亦問名號，佛言：「不應爾。」",
    "T24n1451_034:0378b04_0": "爾時佛在憍薩羅國，人間遊行至一聚落名曰欲犁，彼有園林佛於此住。",
    "T24n1451_034:0378b05_1": "於別村內有婆羅門名曰妙花，封邑極多受用無乏，勝光大王常為供養。",
    "T24n1451_034:0378b07_2": "妙花有一親教弟子名曰樹生，多聞聰辯論難無滯，與五百人於妙花處，學誦婆羅門諸要經典。",
    "T24n1451_034:0378b09_3": "是時妙花聞沙門喬答摩，釋迦之子棄捨俗業，剃除鬚髮著袈裟服，以正信心而為出家，已獲無上正等菩提，有大名稱遠近諸國無不知聞，十號圓明人天恭敬，不從師受自然證悟，我生已盡、梵行已立、不受後有，如實而知演說妙法，所謂初中後善文義巧妙，純一圓滿清淨梵行。",
    "T24n1451_034:0378b15_4": "於憍薩羅國人間遊行，今來至此欲犁聚落林中而住。",
    "T24n1451_034:0378b17_0": "「我先曾讀尚古之書，若人成就三十二相莊嚴身者，此人唯有二種事業：如若在家當作轉輪王王四天下，以法化世七寶具足，所謂輪寶、象寶、馬寶、珠寶、女寶、主藏臣寶、主兵臣寶，千子具足容儀端正，有大威德勇健無雙，所往之處他迎自伏，周環四海無不稟化，亦無怨敵刀杖憂苦，但以正法教被黎元，共行十善安樂而住。",
    "T24n1451_034:0378b24_1": "若出家者，如上所說證大菩提。」",
    "T24n1451_034:0378b25_2": "于時妙花聞此事已，告弟子樹生曰：「汝今知不？",
    "T24n1451_034:0378b26_3": "我聞沙門喬答摩釋迦之子，棄捨釋種剃除鬚髮，身服袈裟而為出家，廣說如上。",
    "T24n1451_034:0378b27_4": "乃至名稱普聞人間遊行，今至憍薩羅欲犁聚落，於大林中而為居止。",
    "T24n1451_034:0378b29_5": "我先曾讀尚古之書，若人成就三十二相莊嚴身者，此人唯有二種事業：如其在家當為轉輪王；若出家者當得成佛，名稱普聞廣說如上。",
    "T24n1451_034:0378c03_6": "汝今往彼親為觀察，所聞相好為實？",
    "T24n1451_034:0378c04_7": "為虛？」",
    "T24n1451_034:0378c04_8": "樹生白言：「如大師教。」",
    "T24n1451_034:0378c05_9": "即與聚落諸耆宿婆羅門聰明博識詣世尊所，既到佛前在一邊立。",
    "T24n1451_034:0378c06_10": "諸婆羅門以種種言詞慰問世尊，即便前坐，世尊即為說微妙法，示教利喜令彼欣悅。",
    "T24n1451_034:0378c08_11": "彼摩納婆佛說法時，著皮革屣佛前經行。",
    "T24n1451_034:0378c09_12": "時來暫聽以言亂問語畢便去，於世尊前極懷高慢，情無畏敬作拒逆心，自謂超勝。",
    "T24n1451_034:0378c11_13": "於時世尊告曰：「汝今豈合作如是事共解明論？",
    "T24n1451_034:0378c12_14": "大婆羅門漫為言說。」",
    "T24n1451_034:0378c12_15": "問言：「喬答摩！",
    "T24n1451_034:0378c13_16": "我有何過？」",
    "T24n1451_034:0378c13_17": "佛言：「我與學識大人共言議時，汝著革屣經行不住，不識次第無恭順心，以言亂問而為違逆。」",
    "T24n1451_034:0378c15_18": "彼言：「喬答摩！",
    "T24n1451_034:0378c15_19": "我婆羅門法，行與他人而為言說，立坐臥者皆共言談不成是過。",
    "T24n1451_034:0378c17_20": "諸禿沙門被煩惱縛不生男女，我於言次共作談論斯有何失？」",
    "T24n1451_034:0378c18_21": "佛言：「汝有所為來至我所，汝於尊人未受教誨。」",
    "T24n1451_034:0378c19_22": "彼聞是語便生瞋恚不忍之心，欲於佛所共為詰難。",
    "T24n1451_034:0378c21_23": "即白佛言：「汝喬答摩！",
    "T24n1451_034:0378c21_24": "諸釋迦種如野象類，於婆羅門處不生恭敬供養尊重。」",
    "T24n1451_034:0378c22_25": "佛言：「樹生！",
    "T24n1451_034:0378c23_0": "諸釋迦子有何過失？",
    "T24n1451_034:0378c23_1": "汝作斯語。」",
    "T24n1451_034:0378c23_2": "白言：「喬答摩！",
    "T24n1451_034:0378c24_0": "我於往時，緣親教師及為己事詣劫比羅城。",
    "T24n1451_034:0378c25_0": "諸釋男女在高樓上，見我入城在道而行，悉皆遙指共相謂曰：『此是樹生摩納婆，妙花婆羅門弟子。』",
    "T24n1451_034:0378c27_1": "唯知遙指更無恭敬供養之心。」",
    "T24n1451_034:0378c27_2": "佛言：「摩納婆！",
    "T24n1451_034:0378c28_3": "如百舌鳥多作聲音，住在巢中隨意言語。",
    "T24n1451_034:0378c29_4": "諸釋迦種自居宅內，隨意言談此亦何過？」",
    "T24n1451_034:0379a01_5": "白言：「喬答摩！",
    "T24n1451_034:0379a01_6": "世間唯有四種大姓：所謂婆羅門、剎利、薜舍、戍達羅。",
    "T24n1451_034:0379a02_7": "此等諸人悉皆尊重供養恭敬諸婆羅門，唯此釋種無如是事。」",
    "T24n1451_034:0379a04_0": "于時世尊即作是念：「此摩納婆將釋迦種類同野象，毀過太甚。",
    "T24n1451_034:0379a05_1": "我今宜可為彼宣說過去因緣根源種族，令息慢心。」",
    "T24n1451_034:0379a06_2": "作此念已，見摩納婆過去之世，是釋迦子婢之所生，即釋迦子是彼曹主。",
    "T24n1451_034:0379a08_3": "告摩納婆曰：「汝今何姓？」",
    "T24n1451_034:0379a08_4": "白言：「喬答摩！",
    "T24n1451_034:0379a09_5": "我姓箭道。」",
    "T24n1451_034:0379a09_6": "佛言：「摩納婆！",
    "T24n1451_034:0379a09_7": "我今見汝往昔之祖，是釋迦婢所生，今諸釋子是汝曹主。」",
    "T24n1451_034:0379a11_0": "時餘耆宿諸婆羅門共白佛言：「汝喬答摩！",
    "T24n1451_034:0379a11_1": "勿言樹生是婢所生。",
    "T24n1451_034:0379a12_2": "何以故？",
    "T24n1451_034:0379a12_3": "此樹生者，多聞聰辯論難無滯，共喬答摩依正法語往還論議。」",
    "T24n1451_034:0379a14_0": "佛告婆羅門：「若言樹生多聞大智能擊論者，汝等默然，令彼言論。",
    "T24n1451_034:0379a15_1": "若不能者彼可默然，汝答。」",
    "T24n1451_034:0379a16_2": "即說：「婆羅門言樹生多智，能與喬答摩而為論難，我等且默。」",
    "T24n1451_034:0379a18_0": "爾時世尊命樹生曰：「古昔有王名曰甘蔗，生其四子：一、名炬口，二、名驢耳，三、名象肩，四、名足玔。",
    "T24n1451_034:0379a20_1": "四子有過悉皆擯斥。",
    "T24n1451_034:0379a20_2": "時四童子各將己妹，相隨而去往詣他方，至雪山側於一河邊，是劫比仙舊所住處，相去非遠各葺草菴以自停息，遂捨親妹取異母者，用充妻室各生男女。",
    "T24n1451_034:0379a24_3": "時甘蔗王憶戀諸子，告大臣曰：『我子何在？』",
    "T24n1451_034:0379a25_4": "白言：『大王！",
    "T24n1451_034:0379a25_5": "王昔有事悉皆擯斥，具陳其事乃至各生男女。』",
    "T24n1451_034:0379a26_6": "王告臣曰：『我子能作如是之事？』",
    "T24n1451_034:0379a27_7": "答曰：『彼能。』",
    "T24n1451_034:0379a27_8": "王即舉身長舒右手而為歎曰：『我子能為如是之事。』",
    "T24n1451_034:0379a28_9": "由彼大臣口陳說故，因此種族號為釋迦(此云能也)。",
    "T24n1451_034:0379a29_10": "摩納婆！",
    "T24n1451_034:0379a29_11": "汝頗曾聞釋迦氏族如是之事？」",
    "T24n1451_034:0379b01_12": "答曰：「我聞。」",
    "T24n1451_034:0379b01_13": "「摩納婆！",
    "T24n1451_034:0379b01_14": "甘蔗王家有一好婢名曰知方，容貌端正與一仙人而為妻室，遂誕一子，纔生即語：『且莫揩身，待我洗浴除不淨已。』",
    "T24n1451_034:0379b04_15": "往昔之時人皆喚鬼名為箭道，汝亦曾聞此種族不？」",
    "T24n1451_034:0379b05_16": "時摩納婆聞便默爾。",
    "T24n1451_034:0379b06_0": "如是再三悉皆具問，彼默不答。",
    "T24n1451_034:0379b06_1": "時金剛手神於其頂上擬金剛杵，放大火光流焰輝赫告言：「摩納婆！",
    "T24n1451_034:0379b08_2": "佛三問時，汝作矯心不應答者，我即以杵碎破汝頭而為七分。」",
    "T24n1451_034:0379b09_3": "佛威力故令摩納婆見金剛手，便大驚怖心憂毛竪，白佛言：「喬答摩！",
    "T24n1451_034:0379b11_4": "我先曾聞有斯種族。」",
    "T24n1451_034:0379b11_5": "時彼耆宿諸婆羅門作如是言：「誠如喬答摩所說，我等皆信今此樹生源初種族實是婢兒。」",
    "T24n1451_034:0379b13_6": "時摩納婆見云：「婢子。」",
    "T24n1451_034:0379b14_7": "心生憂赧低頭而住口不能言。",
    "T24n1451_034:0379b14_8": "爾時世尊見斯事已復作是念：「我今宜可安慰樹生令離憂惱。」",
    "T24n1451_034:0379b16_9": "即為更說種種因緣種種譬喻，令彼止息高慢之心捨除憂苦，便告彼曰：「摩納婆！",
    "T24n1451_034:0379b18_10": "且置是事。",
    "T24n1451_034:0379b18_11": "汝本來意今可求之。」",
    "T24n1451_034:0379b18_12": "是時樹生即於佛身觀三十二相，唯見三十，餘之二相疑不能見，所謂陰相及以舌相，說伽他曰：「昔聞大牟尼，　　具相三十二；　我今觀佛體，　　一相遍身無。",
    "T24n1451_034:0379b23_0": "　未覩人中尊，　　或容在隱處；　廣長妙舌相，　　口中人不知。",
    "T24n1451_034:0379b25_0": "　惟願為現相，　　除我心中疑，　正覺大名聞，　　世人難得見。」",
    "T24n1451_034:0379b27_0": "根本說一切有部毘奈耶雜事卷第三十四"
}