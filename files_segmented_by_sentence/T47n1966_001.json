{
    "T47n1966_001:0120a03_0": "念佛鏡序",
    "T47n1966_001:0120a05_0": "無為子楊傑述",
    "T47n1966_001:0120a06_0": "愛不重，不生娑婆；念不一，不生極樂。",
    "T47n1966_001:0120a06_1": "娑婆穢土也，極樂淨土也；娑婆之壽則有量，彼土之壽則無量矣；娑婆備諸苦，彼土則安養無苦矣；娑婆隨業轉輪生死，彼土一往則永證無生法忍，若願度生，則任意自在，不為諸業轉矣。",
    "T47n1966_001:0120a11_2": "其淨穢、壽量、苦樂、生死如是差別，而眾生冥然不知，可不哀哉！",
    "T47n1966_001:0120a13_0": "阿彌陀佛，淨土攝受之主也；釋迦如來，指導淨土之師也。",
    "T47n1966_001:0120a14_1": "觀音、勢至，助佛揚化者也。",
    "T47n1966_001:0120a15_2": "是以如來一代教典，處處丁寧勸往生也。",
    "T47n1966_001:0120a16_3": "阿彌陀佛與觀音、勢至，乘大願船泛生死海，不著此岸、不留彼岸、不止中流，唯以濟度為佛事。",
    "T47n1966_001:0120a18_4": "是故《阿彌陀經》云：「若有善男子、善女人，聞說阿彌陀佛，執持名號，若一日乃至七日，一心不亂。",
    "T47n1966_001:0120a20_5": "其人臨命終時，阿彌陀佛與諸聖眾現在其前，是人終時心不顛倒，即得往生極樂國土。」",
    "T47n1966_001:0120a22_6": "又經云：「十方眾生聞我名號，憶念我國，植諸德本，至心迴向，欲生我國，不果遂者，不取正覺。」",
    "T47n1966_001:0120a24_7": "所以祇洹精舍無常院，令病者面西作往生淨土想。",
    "T47n1966_001:0120a25_8": "蓋彌陀光明遍照法界，念佛眾生攝取不捨，聖、凡一體機、感相應，諸佛心內眾生，塵塵極樂，眾生心中淨土，念念彌陀。",
    "T47n1966_001:0120a28_9": "吾以是觀之，智慧者易生，能斷疑故；禪定者易生，不散亂故；持戒者易生，遠諸染故；布施者易生，不我有故；忍辱者易生，不瞋恚故；精進者易生，不退轉故；不造善、不作惡者易生，念純一故；諸惡已作、業報已現者易生，實慚懼故。",
    "T47n1966_001:0120b04_10": "雖有眾善，若無誠信心、無深心、無迴向發願心者，則不得上上品生矣。",
    "T47n1966_001:0120b06_11": "噫！",
    "T47n1966_001:0120b06_12": "彌陀甚易持，淨土甚易往，眾生不能持、不能往，佛如眾生何？",
    "T47n1966_001:0120b07_13": "夫造惡業入苦趣，念彌陀生極樂，二者皆佛言也。",
    "T47n1966_001:0120b08_14": "世人憂墮地獄而疑往生者，不亦惑哉？",
    "T47n1966_001:0120b09_15": "晉慧遠法師與當時高士劉遺民等，結白蓮社於廬山，蓋致精誠於此。",
    "T47n1966_001:0120b11_16": "爾其後七百年，僧、俗修持獲感者非一，咸見于淨土傳記，豈誣也哉？",
    "T47n1966_001:0120b12_17": "然讚輔彌陀教觀者，其書山積，唯善道大師《念佛鏡》十一門最為首冠。",
    "T47n1966_001:0120b14_18": "援引聖言開決群惑，萬年闇室，日至而頓有餘光；千里水程，舟具而不勞自力。",
    "T47n1966_001:0120b16_19": "非法藏後身，不能至於是也。",
    "T47n1966_001:0120b17_20": "傑頃於都下甞獲斯文，讀示所知，無不生信，自遭酷罰，感窹益深，將廣其傳，因為敘引。",
    "T47n1966_001:0120b20_0": "熙寧九年(丙辰)仲秋述",
    "T47n1966_001:0120b22_0": "大明朝雲棲寺蓮池大師竹窓二筆曰：「道鏡、善道二師作《念佛鏡》，以念佛與種種法門對舉，皆斷之曰：『欲比念佛功德，百千萬億分不能及一。』",
    "T47n1966_001:0120b25_1": "可謂篤信明辨，大有功於淨土矣！」",
    "T47n1966_001:0120b25_2": "獨其對禪宗一章謂：「觀心者、觀無生者，亦比念佛功德，百千萬億分不能及一。」",
    "T47n1966_001:0120b27_3": "學人疑焉，予以為正。",
    "T47n1966_001:0120b28_4": "四料簡所謂：「有禪無淨土者」，是也。",
    "T47n1966_001:0120b28_5": "但執觀心，不信有極樂淨土，但執無生，不信有淨土往生，則未達即心即土，不知生即無生，偏空之見非圓頓之禪也。",
    "T47n1966_001:0120c02_6": "反不如理性雖未大明而念佛已成三昧者，何足怪乎？",
    "T47n1966_001:0120c03_7": "若夫觀心而妙悟自心，觀無生而得無生忍，此正與念佛人上品上生者同科，又誰軒輊之有矣？",
    "T47n1966_001:0120c07_0": "古本曰：(五代十國之契丹，道宗年號，當于大宋四主仁宗嘉祐第四)清寧五稔歲次己亥孟秋月蓂生一葉記奉聖州彰義寺，前東五臺臨壇大德，弘律沙門法廣詳勘崇攝大夫撿挍，太保圓教大師賜紫　　沙門知昭詳勘夫念佛三昧，如明鏡照萬象，八萬四千其猶影像，三乘、五乘從是得入，諒是海藏之至要，趣道之妙門，如守母以識子，得本而知末，提綱而孔孔皆動，牽衣而縷縷俱來矣！",
    "T47n1966_001:0120c19_1": "所以《華嚴》譬如以獅子筋為琴絃，音聲一奏，一切餘絃悉皆斷壞矣！",
    "T47n1966_001:0120c21_2": "世有一般師，輕蔑彌陀，偏勸菩薩，令持陀羅尼修禪定，是錯之甚者乎！",
    "T47n1966_001:0120c22_3": "西方之外別無觀音之土，九品來應悉擎蓮臺，形像妙觀說是心是佛。",
    "T47n1966_001:0120c24_4": "是故百丈、智覺等皆開張淨土，均勸念佛，言積于萬卷，書滿于海內。",
    "T47n1966_001:0120c26_5": "特可備於輕蔑者之金錍者，其惟二師之《念佛鏡》乎！",
    "T47n1966_001:0120c27_6": "門分十一，導於萬機，疑立二三，蕩於群惑，可謂澆世念佛之寶鏡，四輩安神之華屋者也！",
    "T47n1966_001:0120c29_7": "繇茲雲棲大師深服膺斯書，歎篤信明解，大有功於淨土，甞無駁言而還彰偏見過失矣！",
    "T47n1966_001:0121a02_8": "古梓誵訛是多，今獲國歡寺本，專隨之正之，但疑楊傑序轉用之。",
    "T47n1966_001:0121a03_9": "冀祈同志之仁講再挍本，傳之無窮之里，俱入薩雲之海而已。",
    "T47n1966_001:0121a06_0": "旹延寶元龍集癸丑臘月上浣",
    "T47n1966_001:0121a07_0": "　　　　　　江東住侶大谷門人某誌焉念佛鏡本(國歡寺僧　如賢刻奉戒弟子林士瑜書)沙門道鏡、善道共集詳夫圓成至覺，盡智海以無方；普應群機，破迷山而有路。",
    "T47n1966_001:0121a14_1": "慈音遍演，親聞者道證三空；妙義齊分，入信者心明八諦。",
    "T47n1966_001:0121a15_2": "施頓、漸之五乘，接聖、凡之二類。",
    "T47n1966_001:0121a16_3": "識其道者，便登常樂之鄉；迷其旨者，永溺輪迴之域。",
    "T47n1966_001:0121a17_4": "是以如來隨機授道，直指西方，開極樂之法門，顯慈尊之名號，故乃人、天共仰，凡、聖同歸。",
    "T47n1966_001:0121a19_5": "入華藏之要津，證泥洹之疾徑，行門省略，功德甚深。",
    "T47n1966_001:0121a20_6": "自古名賢盡依念佛，慧持、慧遠壽終，寶蓋迎將，道綽、道珍命盡，仙雲引去，或男、或女現祥瑞者，一一難陳，若僧、若尼感慈光者，重重無盡，傳記具明，不勞廣錄。",
    "T47n1966_001:0121a24_7": "今《念佛鏡》者，照明念佛之人，永斷疑惑者也！",
    "T47n1966_001:0121a25_8": "依之奉行，必出苦輪。",
    "T47n1966_001:0121a25_9": "較量辨疑者，義在下文，總有一十一門，覽者詳焉。",
    "T47n1966_001:0121a27_0": "　一、勸進念佛門　二、自力他力門　三、念佛得益門　四、已得往生門　五、挍量功德門　六、挍量齋福門　七、疑謗得罪門　八、誓願證教門　九、廣攝諸教門　十、釋眾疑惑門(復分六門)　十一、念佛出三界門第一、勸進念佛門夫佛者三界大師，四生慈父。",
    "T47n1966_001:0121b05_1": "歸信者，滅罪恒沙；稱念者、得福無量。",
    "T47n1966_001:0121b06_2": "凡欲念佛，要起信心，若當無信，空無所獲。",
    "T47n1966_001:0121b07_3": "是故經言：「如是」者，信相也。",
    "T47n1966_001:0121b08_0": "夫信為入道之初宗；智為究竟之玄術。",
    "T47n1966_001:0121b08_1": "初稱如是，信也；後曰奉行，智也。",
    "T47n1966_001:0121b09_2": "故《阿彌陀經》云：「若有信者，應當發願，生彼國土。」",
    "T47n1966_001:0121b10_3": "此是本師釋迦牟尼勸信之處。",
    "T47n1966_001:0121b11_4": "彼經又言：「汝等當信是稱讚不可思議功德。」",
    "T47n1966_001:0121b12_5": "此是六方諸佛勸信處。",
    "T47n1966_001:0121b12_6": "又經言：「隨順此經，以信得入。」",
    "T47n1966_001:0121b13_7": "此是《法華經》勸信處。",
    "T47n1966_001:0121b14_0": "又云：「若人種善根，疑則華不開，信心清淨者，華開即見佛。」",
    "T47n1966_001:0121b15_1": "此是《十住論》勸信處。",
    "T47n1966_001:0121b15_2": "又「人無信而不立，車無輗軏不行。」",
    "T47n1966_001:0121b16_3": "此是外書勸信處。",
    "T47n1966_001:0121b16_4": "又「信則所言之理順，順則師資之道成，經無豐約，非信不傳。」",
    "T47n1966_001:0121b18_5": "此是肇法師勸信處。",
    "T47n1966_001:0121b18_6": "大行和上曰：「念佛法門不問道俗、男女、貴賤、貧富，唯要具信。」",
    "T47n1966_001:0121b20_7": "此是大行和上勸信處。",
    "T47n1966_001:0121b20_8": "問云：「既言道信，未知信何等法？」",
    "T47n1966_001:0121b21_9": "答曰：「信意者，信依經中說，念佛定生淨土，信念佛定滅諸罪，信念佛定得佛證，信念佛定得佛護，信念佛臨命終時佛自來迎，信念佛不問眾生同信之人皆得往生，信念佛生淨土定得三十二相，信念佛生淨土定得住不退地，信念佛生淨土定得自在快樂莊嚴，信念佛生淨土定得不死之地，信念佛生淨土與諸菩薩一向為伴侶，信生淨土更不離佛，信生淨土華臺化生，信彌陀佛現在說法，信生淨土不墮三塗地獄，所以遣念佛。",
    "T47n1966_001:0121c02_10": "念佛一口，准《觀經》說，定滅八十億劫生死重罪，還得八十億劫微妙功德，所以勸信。",
    "T47n1966_001:0121c04_11": "是故大行和上遣念佛人，心唯信佛，佛則知之，佛得他心通故；口唯稱佛，佛則聞之，佛得天耳通故；身唯敬佛，佛則見之，佛得天眼通故。",
    "T47n1966_001:0121c07_12": "此是大行和上勸信念佛處。",
    "T47n1966_001:0121c07_13": "又喻信心，猶如深栽果樹，樹根深故風吹不動，後著果實濟人饑渴。",
    "T47n1966_001:0121c09_14": "念佛之人亦復如是，要由深信得到西方，成等正覺廣濟危難。",
    "T47n1966_001:0121c10_15": "若當無信，空無所獲。",
    "T47n1966_001:0121c11_16": "是故經言：『十住菩薩一起信心念佛，已後縱逢惡緣喪身斷命，寧當即死不退信。』",
    "T47n1966_001:0121c13_17": "故《維摩經》云：『深信堅固猶如金剛，法珍普照如雨甘露。』",
    "T47n1966_001:0121c14_18": "念佛之人要須深信。",
    "T47n1966_001:0121c14_19": "「又《無量壽經論》云：『念佛有五種門。",
    "T47n1966_001:0121c15_20": "何者為五？",
    "T47n1966_001:0121c15_21": "一者、禮拜門，身業專禮阿彌陀佛；二者、讚歎門，口業專稱阿彌陀佛名號；三者、作願門，所有禮念功德，唯願求生極樂世界；四者、觀察門，行住坐臥唯遣觀察阿彌陀佛，速生淨土；五者、迴向門，但念佛、禮佛功德，唯願往生淨土，速成無上菩提。』",
    "T47n1966_001:0121c21_22": "此是《無量壽經論》中念佛法門。",
    "T47n1966_001:0121c21_23": "又彼經云：『有四種修行。",
    "T47n1966_001:0121c22_24": "何等為四？",
    "T47n1966_001:0121c22_25": "一者、長時修，自一發念佛心以來，直至得生淨土成佛，終不退轉；二者、敬處修，正向西方，專想不移；三者、無間修，唯專念佛，無別雜善而來間隔，亦無貪、嗔煩惱雜惡來間；四者、無餘修，無餘雜善而來間。",
    "T47n1966_001:0121c27_26": "何以故？",
    "T47n1966_001:0121c27_27": "雜善修道多劫乃成，由自力故；唯專念佛一日、七日，即生淨土，位居不退，速成無上菩提，乘阿彌陀佛本願力故，速得成就，故名無餘修。』",
    "T47n1966_001:0122a01_28": "又准《觀經》中勤念佛人：『上品上生者，若有眾生願生彼國者，發三種心即便往生。",
    "T47n1966_001:0122a03_29": "何等為三？",
    "T47n1966_001:0122a03_30": "一者、至誠心；二者、深心；三者、迴向發願心。",
    "T47n1966_001:0122a04_31": "具三心者必生彼國。』",
    "T47n1966_001:0122a04_32": "何者至誠心？",
    "T47n1966_001:0122a05_33": "身業專禮阿彌陀佛，口業專稱阿彌陀佛，意業專信阿彌陀佛，乃至往生淨土，成佛已來不生退轉，故名至誠心；深心者，即是真實起信，專念佛名，誓生淨土，成佛為期，終不再疑，故名深心；迴向發願心者，所有禮、念功德，唯願往生淨土，速成無上菩提，故名迴向發願心。",
    "T47n1966_001:0122a11_34": "此是《觀經》中，上品上生法。",
    "T47n1966_001:0122a11_35": "又《文殊般若》經：『不觀相貌，專稱名號，作一行三昧。",
    "T47n1966_001:0122a13_36": "欲得速成佛，亦作此一行三昧；欲具一切智，亦作一行三昧；欲得見佛，亦作一行三昧；欲得速生淨土，亦作一行三昧。』",
    "T47n1966_001:0122a15_37": "此是《文殊般若經》中念佛往生法。",
    "T47n1966_001:0122a16_38": "「又《阿彌陀經》云：『舍利弗！",
    "T47n1966_001:0122a17_39": "若有善男子、善女人，聞說阿彌陀佛，執持名號，若一日、若二日，乃至若七日，一心不亂。",
    "T47n1966_001:0122a19_40": "其人臨命終時，阿彌陀佛與諸聖眾現在其前，是人終時，心不顛倒，即得往生阿彌陀佛極樂國土。』」",
    "T47n1966_001:0122a21_41": "問曰：「若念佛一日往生淨土，何須七日？」",
    "T47n1966_001:0122a22_42": "答曰：「一日、七日，皆是臨命終時往生淨土，疾則一日，遲則七日，此是《阿彌陀經》中，上品往生法。",
    "T47n1966_001:0122a24_43": "又准《觀經》：『下品下生者，或有眾生，作不善業——五逆、十惡——具諸不善，如此愚人以惡業故，應墮惡道，經歷多劫，受苦無窮。",
    "T47n1966_001:0122a27_44": "如此愚人臨命終時，遇善知識教，念阿彌陀佛十口，除罪往生。』",
    "T47n1966_001:0122a28_45": "此是《觀經》中，下品下生法。",
    "T47n1966_001:0122a29_46": "又准《無量壽經》云：『乃至一念即生淨土。』",
    "T47n1966_001:0122a29_47": "並是下品往生法。」",
    "T47n1966_001:0122b01_48": "問曰：「一種念佛，一念、十念即下品下生；一日、七日何故得上品上生？」",
    "T47n1966_001:0122b02_49": "答曰：「一念、十念，為念數少，功德亦少，所以下品下生；一日、七日，為念數多，功德亦多，所以上品上生。",
    "T47n1966_001:0122b05_50": "又一念、十念，喻晚發心人；一日、七日，喻早發心人。",
    "T47n1966_001:0122b06_51": "所以一念、十念，一日、七日即生淨土，位居不退，直至無上菩提。",
    "T47n1966_001:0122b07_52": "「又念佛喻如孩子哭聲，父母聞之急來相救，飢即與食，寒即與衣，熱即與涼，是父母力，非是子能。",
    "T47n1966_001:0122b09_53": "念佛之人亦復如是，唯知念佛，佛大慈悲尋聲即救，所有罪業佛與滅却，所有病患佛與差却，所有諸障佛與拂却，猶如父母養子相似。",
    "T47n1966_001:0122b12_54": "故《法華經》云：『一切眾生皆是吾子，我即是父，汝等累劫眾苦所燒，我皆濟拔令出三界。』",
    "T47n1966_001:0122b14_55": "修道之人要勤念佛。",
    "T47n1966_001:0122b15_56": "《維摩經》云：『欲除煩惱，當修正念。』」",
    "T47n1966_001:0122b17_0": "第二、自力他力門問云：「論諸法門，其數無量，何法自力？",
    "T47n1966_001:0122b18_1": "何法他力？」",
    "T47n1966_001:0122b19_2": "答云：「如來雖說八萬四千法門，唯有念佛一門是為他力，餘門修道總為自力。」",
    "T47n1966_001:0122b20_3": "又問：「自力修道，准佛經教，何時得成？",
    "T47n1966_001:0122b21_4": "他力修道何時得熟？」",
    "T47n1966_001:0122b22_5": "答：「自力，准佛經教，從初發心，經一大阿僧祇劫，始到初地；又經一大阿僧祇劫修道，乃至八地菩薩，皆是自力。",
    "T47n1966_001:0122b24_6": "他力者，准念佛法門《阿彌陀經》，疾則一日，遲則七日，念阿彌陀佛往生淨土，即是八地菩薩。",
    "T47n1966_001:0122b26_7": "何以故？",
    "T47n1966_001:0122b26_8": "為乘阿彌陀佛本願力故。",
    "T47n1966_001:0122b27_9": "《阿彌陀經》中：『眾生生者，皆是阿鞞跋致。』",
    "T47n1966_001:0122b28_10": "既是阿鞞跋致，即是八地菩薩。」",
    "T47n1966_001:0122b29_11": "又問：「自力、他力如何？」",
    "T47n1966_001:0122b29_12": "答：「喻自力者，猶如小兒年始三歲，宅去京地向經千里，遂遣小兒自行向京，以求官職，無由得到。",
    "T47n1966_001:0122c01_13": "何以故？",
    "T47n1966_001:0122c01_14": "為幼小故。",
    "T47n1966_001:0122c02_15": "餘門修道，亦復如是，要須多劫修道乃成。",
    "T47n1966_001:0122c03_16": "猶如小兒，自力向京不可得到，由自力故。",
    "T47n1966_001:0122c04_17": "言他力者，猶如小兒雖小，依父母及象、馬車乘力故，不久到京，遂得官職。",
    "T47n1966_001:0122c05_18": "何以故？",
    "T47n1966_001:0122c06_0": "由他力故。",
    "T47n1966_001:0122c06_1": "念佛修道亦復如是，臨命將時乘阿彌陀佛願力，如一念頃往生西方，得不退地。",
    "T47n1966_001:0122c08_2": "猶如父母將象、馬車乘載小兒，不久到京覓得官職。",
    "T47n1966_001:0122c09_3": "又自力者，猶如貧人還與貧人家客作，用力雖多，得錢極少。",
    "T47n1966_001:0122c10_4": "餘門修道，亦復如是，用力極多，功德極少，如似貧家客作相似。",
    "T47n1966_001:0122c12_0": "又他力者，如向王家客作，用力極少，得錢無量。",
    "T47n1966_001:0122c13_1": "何以故？",
    "T47n1966_001:0122c13_2": "為乘王力故。",
    "T47n1966_001:0122c13_3": "念佛亦復爾，為乘佛願力故，用功極少，功德無邊，一日、七日專心念佛，速生淨土，早證無上菩提，猶如王家客作相似。",
    "T47n1966_001:0122c16_4": "又自力、他力者，猶如蟻子寄在翅鳥之上，遂將蟻子在須彌山，蟻子昇高受諸快樂。",
    "T47n1966_001:0122c18_5": "凡夫念佛亦復如是，乘佛願力速生西方，受諸快樂，猶如蟻子乘翅鳥力上山相似，此之他力；餘門修道，猶如蟻子自力行上山，不可得到，此乃自力。",
    "T47n1966_001:0122c21_6": "自力者猶如蝦蟆，他力者猶如大龍，有諸蝦蟆銜著龍鱗，龍帶蝦蟆速入大海，由念佛故，將於眾生速到西方。",
    "T47n1966_001:0122c23_7": "又自力者，猶如凡夫脚足損壞，不能速行；他力者，如轉輪王飛騰虛空，往四天下，為乘輪寶力故。",
    "T47n1966_001:0122c26_0": "乘佛願力亦復如是，一念之頃，即得往生西方，住不退地。",
    "T47n1966_001:0122c27_1": "餘門修道，猶如陸地步行；念佛修道，猶如水路乘船，里數極多而復不固。",
    "T47n1966_001:0122c28_2": "念佛往生亦復如是，用功極少，早證菩提。",
    "T47n1966_001:0122c29_3": "念佛法門，由乘阿彌陀佛本願力故，速疾成佛，超過餘門百千萬倍。」",
    "T47n1966_001:0123a03_0": "第三、念佛得益門問曰：「念阿彌陀佛，往生殊勝淨土，總得幾計利益？」",
    "T47n1966_001:0123a05_1": "答曰：「准善道闍梨集，念佛法總有二十三種利益。",
    "T47n1966_001:0123a06_2": "何者是？",
    "T47n1966_001:0123a06_3": "一、滅重罪障益；二、光明攝受益；三、大師護念益；四、菩薩冥加益；五、諸佛保護益；六、八部防衛益；七、功德寶聚益；八、多聞智慧益；九、不退菩提益；十、奉覲大雄益；十一、感聖來迎益；十二、慈光照觸益；十三、聖友同讚益；十四、聖友同迎益；十五、神通空駕益；十六、身色殊姿益；十七、壽命長劫益；十八、得生勝處益；十九、面覩聖眾益；二十、常聞妙法益；二十一、證無生法忍益；二十二、歷事他方受記益；二十三、還歸本國得陀羅尼益。",
    "T47n1966_001:0123a15_4": "此是西京善道闍梨《念佛集》中利益。",
    "T47n1966_001:0123a16_5": "「又准大行和上念佛，總有十種利益。",
    "T47n1966_001:0123a17_6": "何等為十？",
    "T47n1966_001:0123a17_7": "一則佛力；二則易作；三則功德最多；四則自他極喜；五則速得見佛；六則定得不退；七則定生極樂；八則更不離佛；九則壽命長遠；十則與聖無異。",
    "T47n1966_001:0123a21_8": "「又准諸經念佛往生，總有三十種利益。",
    "T47n1966_001:0123a21_9": "何等是？",
    "T47n1966_001:0123a22_10": "一、滅除諸罪；二、功德無邊；三、諸佛法中勝；四、諸佛同證；五、諸佛同護；六、十方諸佛同勸信念；七、所有疾患念佛總除；八、臨命終時心不顛倒；九、念佛一法攝多法；十、命終之時佛自來迎；十一、用少功德速生淨土；十二、華臺中化生；十三、身黃金色；十四、壽命長遠；十五、長生不死；十六、身有光明；十七、具三十二相；十八、獲六神通；十九、得無生法忍；二十、常見諸佛；二十一、與諸菩薩共為伴侶；二十二、香華音樂六時供養；二十三、衣食自然長劫無盡；二十四、任運進道直至菩提；二十五、常得少年無有老相；二十六、常得強健無有病時；二十七、更不重墮三塗地獄；二十八、受生自在；二十九、晝夜六時常聞妙法；三十、住不退地。",
    "T47n1966_001:0123b07_11": "此依諸經，念佛生淨土，總有三十種利益。",
    "T47n1966_001:0123b08_12": "「又准《涅槃經》文：『有五百群賊，為曠野劫盜，波斯匿王捉得已後，排其兩目、斷其手足，棄在坑中。",
    "T47n1966_001:0123b10_13": "時賊眾中一人，曾向佛邊聞說念佛救人苦難，遂轉相教，齊心念佛。",
    "T47n1966_001:0123b11_14": "爾時諸賊同發願言，三稱佛名，眼目平復，手足如故。』",
    "T47n1966_001:0123b12_15": "所以知念佛利益不可思議。",
    "T47n1966_001:0123b13_16": "又彼經中說：『天竺國中有一優婆夷，信敬三寶，常好供養一切眾僧。",
    "T47n1966_001:0123b15_17": "中有一比丘，身患重病，良醫診瞻，須用人肉作[榷木+月]，服之其病乃差。",
    "T47n1966_001:0123b16_18": "時優婆夷為敬三寶故，遂割身肉，供養比丘。",
    "T47n1966_001:0123b17_19": "比丘食已，病即得差。",
    "T47n1966_001:0123b18_0": "其優婆夷身瘡苦痛，不能忍受，即便念佛，苦痛總除，身瘡平復如故。』",
    "T47n1966_001:0123b19_1": "所以知念佛利益不可思議。",
    "T47n1966_001:0123b20_2": "「又准《月燈三昧經》云：『非但身瘡平復，一切病苦、痛患，專心念佛，病苦總除。』",
    "T47n1966_001:0123b21_3": "故彼經云：『若遇垂死重病，苦痛逼迫無可療治，念佛三昧不捨，一切病苦悉除。』",
    "T47n1966_001:0123b23_4": "所以善導闍梨、大行和上在日，有數箇疾病人，念佛總差，自餘諸病念佛差者，無量、無邊，不可具說。",
    "T47n1966_001:0123b25_5": "非但念佛病得除差，近來此處有人念佛，前後感舍利數粒，每常供養，故知念佛利益難思議。」",
    "T47n1966_001:0123b28_0": "第四、已得往生門問：「准《阿彌陀經》云：『若已生、今生、當生。』",
    "T47n1966_001:0123b29_1": "上來雖勸念阿彌陀佛，未知現今往生許說多少數，自得生已不？」",
    "T47n1966_001:0123c02_2": "答：「准淨土經云：『娑婆世界已有六十七億不退菩薩，念阿彌陀佛往生；他方國土亦復如是，往生者無量、無邊。』",
    "T47n1966_001:0123c04_3": "又准《華嚴經》云：『德雲比丘念阿彌陀佛，往生淨土。』",
    "T47n1966_001:0123c05_4": "又准《阿彌陀經》，阿難、舍利弗等聞佛所說，歡喜信受，即得往生。",
    "T47n1966_001:0123c07_5": "又准《觀經》，韋提希與五百侍女念阿彌陀佛，往生淨土，俱非菩薩、聲聞往生。",
    "T47n1966_001:0123c09_0": "「又近來，北都有綽禪師人，又有律師，西京善道闍梨、懷感法師、大行和上，并僧法會等數百餘僧人，念阿彌陀佛往生淨土。",
    "T47n1966_001:0123c11_1": "非但僧等往生，西京、東京及餘諸處有數箇尼師，得往生淨土；非但尼得往生，西京、東都及餘諸處亦有數箇白衣賢者并優婆夷等，念阿彌陀佛，臨命終時，得好境界，往生淨土。",
    "T47n1966_001:0123c15_2": "如是品類不可具說，如《往生傳》。",
    "T47n1966_001:0123c16_3": "此即是已往生者，有念佛法門，凡夫、二乘及諸菩薩同行之教。」",
    "T47n1966_001:0123c18_0": "第五、挍量功德門問曰：「准《阿彌陀經》中：『不可以少善根、福德、因緣，得生彼國。』",
    "T47n1966_001:0123c20_1": "未知何者是少善根？",
    "T47n1966_001:0123c20_2": "何者是多善根？」",
    "T47n1966_001:0123c21_3": "答曰：「如來八萬四千法門，若望念佛法門，自餘雜善，總是少善根；唯有念佛一門，是多善根、多福德。",
    "T47n1966_001:0123c23_4": "何以得知？",
    "T47n1966_001:0123c23_5": "准《觀經》中，下品下生人，十念成就即生淨土，一聲念佛定得滅除八十億劫生死之罪。",
    "T47n1966_001:0123c25_6": "一念既能滅八十億劫生死之罪，明知還得八十億劫微妙功德。",
    "T47n1966_001:0123c27_0": "故知念佛一法，即是多善根。",
    "T47n1966_001:0123c27_1": "又自餘雜善是自力，修行之者多劫乃成；念佛修道乘阿彌陀佛本願力故，疾則一日，遲則七日，便生淨土住不退地。",
    "T47n1966_001:0124a01_2": "故《阿彌陀經》中：『若有善男子、善女人，聞說阿彌陀佛，執持名號，若一日、若二日，乃至七日，一心不亂。",
    "T47n1966_001:0124a03_3": "其人臨命終時，阿彌陀佛與諸聖眾現在其前，是人終時，心不顛倒，往生阿彌陀佛極樂國土。』",
    "T47n1966_001:0124a05_4": "故知念佛一法，即是多善根、多福德。」",
    "T47n1966_001:0124a06_5": "問曰：「念佛一口能滅八十億劫生死之罪，不知幾許是劫？」",
    "T47n1966_001:0124a07_6": "答：「一劫者，不可數得之為劫。",
    "T47n1966_001:0124a08_7": "准教，取四十里石厚薄縱、廣各四十里。",
    "T47n1966_001:0124a09_8": "忉利天上有諸天衣，輕重三銖為一分，取三銖天衣，三年一迴，拂盡無石總作微塵，乃為一大劫。",
    "T47n1966_001:0124a11_9": "有一箇人廣造罪業，或殺、盜、邪行，妄語、兩舌、惡口，貪、嗔、邪見，五逆、不孝，誹謗大乘，一切惡業墮地獄中，經八十億劫。",
    "T47n1966_001:0124a14_10": "若念佛，生死之罪總皆消滅，還得八十億劫微妙功德。",
    "T47n1966_001:0124a15_11": "故知念佛一法是多善根、多福德。",
    "T47n1966_001:0124a16_12": "又算劫數，十千劫乃成一萬劫，十萬劫乃成一億劫，從十億劫至八十億劫功德。",
    "T47n1966_001:0124a18_0": "有人一日念十萬口阿彌陀佛者，或有人一日念得二十萬口，准《阿彌陀經》，一日、七日念佛，功德無量、無邊，由多功德往生淨土，往生淨土，即是八地已上菩薩。",
    "T47n1966_001:0124a21_1": "所以《彌陀經》中，十方諸佛同皆讚歎不可思議。",
    "T47n1966_001:0124a22_2": "自餘雜善思得畔際，算得頭數，故名少善根，是可思議；念佛功德廣大無邊，非心所思，非口所議，是故經云不可思議。",
    "T47n1966_001:0124a25_3": "故知念佛一法是多善根，非餘善根所能及也。",
    "T47n1966_001:0124a26_4": "「又挍量念佛功德，分為三等：一、挍量一念；二、挍量十念；三、挍量念一日、七日。",
    "T47n1966_001:0124a28_5": "准《觀經》中，念佛一口滅八十億劫生死之罪，還得八十億劫微妙功德。",
    "T47n1966_001:0124a29_6": "唯一劫功德尚不可思議，何況百劫？",
    "T47n1966_001:0124b01_7": "百劫功德尚不可思議，何況千劫？",
    "T47n1966_001:0124b02_8": "千劫功德尚不可思議，何況萬劫？",
    "T47n1966_001:0124b03_9": "萬劫功德尚不可思議，何況一億劫？",
    "T47n1966_001:0124b04_10": "乃至八十億劫功德，不可知數，故言不可思議功德。",
    "T47n1966_001:0124b05_11": "所以《觀無量壽經》中，廣造五逆、謗方等經罪，臨命終時，念阿彌陀佛十口，即生淨土。",
    "T47n1966_001:0124b07_12": "此是下品下生法。",
    "T47n1966_001:0124b07_13": "一念功德尚自無量，何況二念乃至十念。",
    "T47n1966_001:0124b08_14": "准《觀經》中，其人謗方等經，用常住僧物，廣破諸戒，世間惡業盡造。",
    "T47n1966_001:0124b10_0": "臨命終時，稱念一口阿彌陀佛功德，所造罪業總皆消滅盡，往生淨土。",
    "T47n1966_001:0124b11_1": "所以經言：『於一念中滅八十億劫生死之罪。』",
    "T47n1966_001:0124b12_2": "此是下品中生法。」",
    "T47n1966_001:0124b13_0": "又問：「罪障既多，何故念佛十口乃能除滅多劫等罪？」",
    "T47n1966_001:0124b14_1": "答：「十口佛名，定能除滅多劫等罪。",
    "T47n1966_001:0124b14_2": "何以得知？",
    "T47n1966_001:0124b15_3": "舉喻釋者，譬如有人積薪千日，起火焚之，不經半日燒薪總盡。",
    "T47n1966_001:0124b16_4": "罪業煩惱猶如柴薪，念佛功德猶如猛火，無量劫來罪障由念十口阿彌陀佛功德，一切罪障總皆消滅。",
    "T47n1966_001:0124b18_5": "又罪障猶如闇室，念佛猶如明燈，千年闇室明燈纔照，其闇悉除。",
    "T47n1966_001:0124b20_6": "念佛功德亦復如是，無量劫來罪障，由念阿彌陀佛功德，一切罪障悉消滅。",
    "T47n1966_001:0124b22_7": "故知念佛定能滅除多劫等罪。",
    "T47n1966_001:0124b22_8": "故《觀經》云：『汝稱佛名故，諸罪消滅，我來迎汝。』",
    "T47n1966_001:0124b23_9": "「又念佛十口功德尚自無邊，何況有人一日念得十萬口阿彌陀佛？",
    "T47n1966_001:0124b25_10": "一日念得二十萬口阿彌陀佛者？",
    "T47n1966_001:0124b26_11": "一日念佛功德尚自無邊，何況二日乃至七日念佛功德？",
    "T47n1966_001:0124b27_12": "准《阿彌陀經》，臨命終時，疾則一日，遲則七日，念佛即往生淨土。",
    "T47n1966_001:0124b28_13": "又云：『眾生生者，皆是阿鞞跋致。』",
    "T47n1966_001:0124b29_14": "即是八地菩薩。",
    "T47n1966_001:0124b29_15": "此是上品上生法。",
    "T47n1966_001:0124c01_16": "何以得知？",
    "T47n1966_001:0124c01_17": "喻如世間戶次相似，財寶多者作上上戶，財寶少者作下下戶，念佛功德最多者，生淨土作上上品；念佛最少者，作下下品。",
    "T47n1966_001:0124c04_18": "如來雖說諸善功德八萬四千法門，唯有念佛一門是最上法。",
    "T47n1966_001:0124c05_19": "如來雖說諸善功德，唯有念佛一法是多善根、是多福德。",
    "T47n1966_001:0124c07_20": "自餘雜善，若望念佛，總是少善根、少福德，念佛法門實非餘門所及也。",
    "T47n1966_001:0124c08_21": "故知念佛一門是多善根、多福德。",
    "T47n1966_001:0124c09_22": "「又念佛法，准諸經說，極甚難值。",
    "T47n1966_001:0124c10_23": "何以得知？",
    "T47n1966_001:0124c10_24": "《大阿彌陀經》云：『過去有一國王，能起信心，擬作念佛要法，遂至善知識所，志求念佛要法。",
    "T47n1966_001:0124c12_25": "爾時善友報大王言：「此念佛要法極理難聞，大王貴聖，豈能學？」",
    "T47n1966_001:0124c13_26": "王報大師：「若能為我說念佛要法者，吾當終身供給走使。」",
    "T47n1966_001:0124c15_27": "爾時善友報大王云：「王擬修念佛要法者，宜捨國位，此處供給，多時不退，即為王說念佛要法。」",
    "T47n1966_001:0124c17_28": "爾時大王遂捨國位，即隨善友供給所須。",
    "T47n1966_001:0124c18_29": "時世人民壽命無量，經八千歲，苦處先登，不避勞倦，不生退轉，於其中間，兩度聞說念佛三昧，於後世後時得值二萬八千諸佛，並為王說念佛三昧，其王聞念佛法故遂得成佛。』",
    "T47n1966_001:0124c22_30": "何況今時得聞，至誠信念，豈不往生極樂世界？",
    "T47n1966_001:0124c23_31": "億億眾生沈淪惡道，不得成佛，只為不逢念佛法門，故知念佛極難逢。」",
    "T47n1966_001:0124c25_0": "第六、挍量齋福門問：「念佛法門亦復持齋已不？」",
    "T47n1966_001:0124c26_1": "答：「念佛之法亦須持齋，大行和上一食持齋，長時無闕。」",
    "T47n1966_001:0124c27_2": "問：「持齋得幾功德？」",
    "T47n1966_001:0124c28_3": "答：「《大雲密藏經》、《齋法清淨經》、《挍量齋福利經》中所說，齋有五時：寅時齋者，得八萬四千億歲餘糧；卯時齋者，得八萬億歲餘糧；辰時齋者，得六萬億歲餘糧；巳時齋者，得四萬億歲餘糧；午時齋者，得五百日餘糧。",
    "T47n1966_001:0125a04_4": "午時後不得成齋，得罪，無一分功德。",
    "T47n1966_001:0125a04_5": "言餘糧者，餘則不盡，故言餘糧。",
    "T47n1966_001:0125a05_6": "今生多足衣食，皆是過去持齋所獲。",
    "T47n1966_001:0125a06_7": "所以大行和上說：『念佛之人要須持齋。』",
    "T47n1966_001:0125a07_8": "又譬如一日得糧食，尚不可思議，何況十年糧食？",
    "T47n1966_001:0125a08_9": "十年糧食尚不可思議，何況百年糧食？",
    "T47n1966_001:0125a09_10": "乃至百億、千億、萬億、八萬億糧食？",
    "T47n1966_001:0125a10_11": "既准經說，故知持齋功德不可思議，念佛人要須持齋。」",
    "T47n1966_001:0125a12_0": "第七、疑謗得罪門問：「讚歎念佛得何功德？",
    "T47n1966_001:0125a13_1": "誹謗念佛得何罪？」",
    "T47n1966_001:0125a13_2": "答：「准《雜集經》說：『一度謗念佛人，千劫墮泥梨地獄；一度讚念佛人，滅却身中百劫極重惡業。』",
    "T47n1966_001:0125a16_0": "大行和上說：『人不志心念佛，亦謗佛，故遂即謗法，直入阿鼻獄中，受諸苦痛，無有出期。』」",
    "T47n1966_001:0125a18_0": "又問：「阿鼻地獄如何莊嚴？」",
    "T47n1966_001:0125a18_1": "答：「阿鼻地獄者，《觀佛三昧經》說：『縱、廣正等八千由旬，七重鐵城、七重鐵網，有七鐵幢，八萬四千劍林，八萬四千熱湯，銅狗、鐵蛇、鐵烏滿此獄中，一人入獄，亦皆遍滿；多人入中，亦復不窂。",
    "T47n1966_001:0125a22_2": "一墮此獄，長時受苦，無有出期，無有間隔，經八萬大劫，然後得出，復墮畜生。",
    "T47n1966_001:0125a24_3": "由謗念佛法故，墮地獄中受無間苦。",
    "T47n1966_001:0125a25_4": "若不迴心念佛，無間等罪無由得出；若能志誠念佛，無間等罪並皆消滅。』",
    "T47n1966_001:0125a27_0": "又准《法華經》中『見有讀誦、書持經者，輕賤、憎嫉而懷結恨，即墮無間地獄。』",
    "T47n1966_001:0125a28_1": "何況謗念佛之人，其人罪重，於謗誦經、讀經書經人，百千萬倍。",
    "T47n1966_001:0125b01_2": "所以大行和上，違情能忍、打罵莫報，恐招罪故。",
    "T47n1966_001:0125b02_3": "《遺教經》云：『劫功德賊，無過嗔恚，甚於猛火，常當防護，無令得入。』",
    "T47n1966_001:0125b03_4": "猛火能燒世聞諸珍寶，嗔心猛火能燒七聖財，是故念佛之人亦須忍辱。",
    "T47n1966_001:0125b05_5": "又《華嚴經》云：『一念嗔心起，百萬障門生。』",
    "T47n1966_001:0125b06_6": "又准《觀經》『讚歎他好，自得功德，以罵他惡，自得罪報。』",
    "T47n1966_001:0125b07_7": "何以得知？",
    "T47n1966_001:0125b07_8": "《報恩經》云：『均提沙彌為罵上座，音聲如狗吠。』",
    "T47n1966_001:0125b08_9": "均提沙彌由一惡言，五百生中常作狗身。",
    "T47n1966_001:0125b09_10": "故知罵他，還自得罪。",
    "T47n1966_001:0125b09_11": "又《雜阿含經》中說：『有一人讚歎修道人善事勝妙，五百生中常得端正，形貌殊好，口氣常香，遍體香潔，如優鉢羅華香氣，逆風四十里聞香。』",
    "T47n1966_001:0125b13_12": "故知讚他並得善報，念佛人兼須讚善。",
    "T47n1966_001:0125b13_13": "准《法華經》云：『不說他人好惡、長短。』",
    "T47n1966_001:0125b14_14": "唯專念佛，速生淨土，不果沈淪。」",
    "T47n1966_001:0125b16_0": "第八、誓願證教門問：「既專念阿彌陀佛，定生淨土，定得無量功德，未審有何保證，令不遣信耶？」",
    "T47n1966_001:0125b18_1": "答：「大有保證！",
    "T47n1966_001:0125b19_0": "准《阿彌陀經》中『六方諸佛恒河沙數，出廣長舌相，遍覆三千大千世界，說誠實言。』",
    "T47n1966_001:0125b20_1": "不誑眾生，當信是本師釋迦牟尼佛說，念佛定得無量功德，一日、七日稱念阿彌陀佛，定得往生淨土。",
    "T47n1966_001:0125b23_2": "一依此教不生淨土，誑汝，口中出舌已便當壞爛，不還入口。",
    "T47n1966_001:0125b24_3": "此是六方諸佛以願證處。",
    "T47n1966_001:0125b25_4": "「又准《大寶積經》：『阿彌陀佛作法藏比丘時，發四十八大弘誓願中說：「若我得成佛時，十方天人聞我名字，不得菩薩無生法忍諸法總持者，不取正覺；生我國土不得三十二相者，不取正覺；十念成就不生我國者，不取正覺；若生我國中，更重墮地獄及三塗惡道者，不取正覺；生我國土，形貌不平，一有好醜者，亦不取正覺；生我國中，不得天眼、天耳，六通自在者，不取正覺；十方眾生稱我名字，不得十方諸佛，咨嗟讚歎我名者，不取正覺；若女人厭惡女身，求生我國，臨命終時，不轉女身成男子，復受女身者，不取正覺。」』",
    "T47n1966_001:0125c07_5": "言正覺者亦明菩提，若一切眾生乘我願力，不得如上果報，我即不證無上菩提，即是誑諸眾生，我誓當在惡道中，不得無上菩提。",
    "T47n1966_001:0125c10_6": "此是阿彌陀二立誓願處。",
    "T47n1966_001:0125c11_7": "「又《阿彌陀經》云：『說經之日，阿彌陀佛成佛已來，於今十劫。』",
    "T47n1966_001:0125c12_8": "阿彌陀佛既得成佛，念佛定得往生。",
    "T47n1966_001:0125c13_9": "又本師釋迦說，專念佛名亦為難事，我行此念佛得無上菩提。",
    "T47n1966_001:0125c14_10": "說《阿彌陀經》意者，為本師釋迦因中發願。",
    "T47n1966_001:0125c15_11": "是故《法華經中》說：『我本立誓願，欲令一切眾，如我等無異，如我昔所願，今者已滿足，化一切眾生，皆令入佛道。』",
    "T47n1966_001:0125c18_12": "此是釋迦佛立誓願處。",
    "T47n1966_001:0125c18_13": "「又《觀音經》云：『弘誓深如海，歷劫不可思議，侍多千億佛，發大清淨願。』",
    "T47n1966_001:0125c20_14": "此是觀世音菩薩發願處。",
    "T47n1966_001:0125c20_15": "「又善導闍梨在西京寺內，與金剛法師挍量念佛勝劣，昇高座遂發願言：『准諸經中世尊說，念佛一法得生淨土，一日、七日，一念、十念阿彌陀佛定生淨土，此是真實不誑眾生者，即遣此堂中二像總皆放光。",
    "T47n1966_001:0125c25_16": "若此念佛法虛，不生淨土，誑惑眾生，即遣善導於此高座上即墮大地獄，長時受苦，永不出期！』",
    "T47n1966_001:0125c27_17": "遂將如意杖指，一堂中像又皆放光。",
    "T47n1966_001:0125c28_18": "此是善導闍梨立誓願處。",
    "T47n1966_001:0125c29_19": "「又大行和尚言：『若有人，能依《阿彌陀經》念佛，不取相貌，心唯信佛、口唯稱佛、身唯敬佛，違情能忍，惡衣先著，麁食先喫，孝義并仁慈，專心念佛，逢緣不退，至死不移，雜善及惡亦皆不作，唯專念佛。",
    "T47n1966_001:0126a04_20": "能如是者，大行皮中剝與作衣服著，肉中截割與作飯食喫。",
    "T47n1966_001:0126a06_0": "若依經念佛不生淨土，念一口佛，不滅八十億劫生死之罪，不得八十億劫微妙功德，不剝皮與著，不割肉與喫，誑惑眾生，使大行立請交報，六根壞爛遍體生瘡，使人眼見苦痛難忍，當來直入地獄更不再出！』",
    "T47n1966_001:0126a10_1": "此是大行和上立誓願處。",
    "T47n1966_001:0126a11_2": "「又喻誓願猶如寶車，有諸寶車多載珍寶，擬上國王求官職。",
    "T47n1966_001:0126a12_3": "車載寶物，要須繩索縛束牢固，然始到京，不被傾側，珍寶不失，王得寶物，遂與官職。",
    "T47n1966_001:0126a14_4": "念佛亦然，要須誓願，行始得成，不失念佛功德珍寶，乃至淨土早證菩提。",
    "T47n1966_001:0126a16_5": "若當無願所修行，行無由得成，故《阿彌陀經》：『若有信者，應當發願，生彼國土。』」",
    "T47n1966_001:0126a18_0": "第九、廣攝諸教門念佛總持，辯才無礙，布施、持戒、忍辱、精進、禪定、智慧，及方便、願、力、智無不具足。",
    "T47n1966_001:0126a20_1": "由念佛故，猶如如意寶珠所求皆得。",
    "T47n1966_001:0126a21_2": "若自能念佛，布施他人，教他念佛，此即當布施；由念佛故滅除諸罪，即是持戒；惡法不生即是忍辱；行、住、座、臥念佛名字不離心口，即是精進；深信不疑，志誠念佛，所生淨土不生退轉，即是禪定；由久用功念佛名號，一切經教披文即解，此即智慧。",
    "T47n1966_001:0126a27_3": "是故念佛總持，辯才無礙。",
    "T47n1966_001:0126a27_4": "又准念佛，攝六度果報。",
    "T47n1966_001:0126a28_5": "何以？",
    "T47n1966_001:0126a28_6": "由念佛故往生淨土，衣、食自然，財寶總足，即攝布施；由念佛故往生淨土，得男子身，具六神通，即攝持戒；由念佛故往生淨土，得端正可喜三十二相、八十種好，即攝忍辱；由念佛故當生淨土，水鳥、樹林、佛及菩薩總皆說法，聞是音已，皆自然生念佛、念法、念僧之心，即是精進；由念佛故生彼國已，更無異緣，常住三昧故，即是禪定也；生彼國已，自然解了一切諸法，即是智慧。",
    "T47n1966_001:0126b07_7": "故念佛一法攝六度果報，過於財施百千萬倍。",
    "T47n1966_001:0126b08_8": "所以《涅槃經》云：「念佛一口分作十六分功德，若有一人布施一世界眾生經三月，只將念佛十六分中一分功德，亦復勝彼。」",
    "T47n1966_001:0126b11_9": "故知念佛過於財施百千萬倍。",
    "T47n1966_001:0126b13_0": "念佛鏡本"
}