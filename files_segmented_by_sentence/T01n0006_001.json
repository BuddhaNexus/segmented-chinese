{
    "T01n0006_001:0176a02_0": "般泥洹經卷上",
    "T01n0006_001:0176a04_0": "不載譯人附東晉錄",
    "T01n0006_001:0176a05_0": "聞如是：一時，佛遊於王舍鷂山，從大眾比丘，比丘千二百五十。",
    "T01n0006_001:0176a06_1": "時，摩竭王阿闍世，與越祇不相得，眾臣議言：「越祇自恃國富民眾，地沃野豐多出珍寶，不首伏我，當往攻伐。」",
    "T01n0006_001:0176a08_2": "國賢大臣名曰雨舍，梵志種也。",
    "T01n0006_001:0176a09_3": "王命使行，稽首佛足，敬問消息，興居輕強氣力遊步，德化日昇，言：「阿闍世與越祇有憾，眾臣之議，欲往攻伐。",
    "T01n0006_001:0176a12_4": "願聞眾祐，有以教之。」",
    "T01n0006_001:0176a12_5": "大臣受命，即嚴車五百乘，騎二千步人二千，行詣鷂山，到小道口，下車步進，見佛歡喜，貌色恭辭，氣重揖讓畢長跪言：「摩竭王阿闍世，稽首佛足，敬問消息，興居輕強氣力遊步，德化日昇。」",
    "T01n0006_001:0176a17_6": "佛言：「甚善，王與國人及汝皆安不？」",
    "T01n0006_001:0176a17_7": "雨舍白言：「王與越祇有憾，眾臣之議，以彼自恃國富民眾，地沃野豐多出珍寶，不首伏我，欲往伐之。",
    "T01n0006_001:0176a20_8": "願聞佛教。」",
    "T01n0006_001:0176a20_9": "佛報大臣：「昔吾一時曾遊越祇正躁神舍，見其國人，皆多謹勅，我時為說治國七法不危之道，其能行者，日當興盛未之衰也。",
    "T01n0006_001:0176a23_10": "即叉手言：『願聞七法，蓋何施行？』",
    "T01n0006_001:0176a24_11": "佛言：『諦聽。』",
    "T01n0006_001:0176a24_12": "對曰：『受教。』」",
    "T01n0006_001:0176a24_13": "時，賢者阿難，住後扇佛。",
    "T01n0006_001:0176a25_14": "佛言阿難：「汝寧不聞越祇國人數相聚會，講論政事，修備自守？」",
    "T01n0006_001:0176a26_15": "對曰：「聞其數相聚會，講論政事，修備自守。」",
    "T01n0006_001:0176a27_16": "佛言：「如是，彼為不衰，汝聞越祇君臣常和，所任忠良，轉相承用。」",
    "T01n0006_001:0176a29_17": "對曰：「聞其君臣常和，所任忠良，轉相承用。",
    "T01n0006_001:0176b01_18": "汝聞越祇奉法相率，無取無願，不敢有過？」",
    "T01n0006_001:0176b02_19": "對曰：「聞其奉法相率，無取無願，不敢有過。」",
    "T01n0006_001:0176b03_20": "「汝聞越祇禮化謹敬，男女有別，長幼相事？」",
    "T01n0006_001:0176b04_21": "對曰：「聞其禮化謹敬，男女有別，長幼相事。」",
    "T01n0006_001:0176b05_22": "「汝聞越祇孝於父母，遜悌師長，受識教誨？」",
    "T01n0006_001:0176b06_23": "對曰：「聞其孝於父母，遜悌師長，受識教誨。」",
    "T01n0006_001:0176b07_24": "「汝聞越祇承天則地，敬畏鬼神，敬順四時？」",
    "T01n0006_001:0176b08_25": "對曰：「聞其承天則地，敬畏鬼神，敬順四時。」",
    "T01n0006_001:0176b09_26": "「汝聞越祇尊奉道德，國有沙門應真及四方來者，供養衣食臥床疾藥？」",
    "T01n0006_001:0176b10_27": "對曰：「聞其尊奉道德，國有沙門應真及四方來者，供養衣食臥床疾藥。」",
    "T01n0006_001:0176b12_28": "佛言：「夫有國者，行此七法，難可得危。」",
    "T01n0006_001:0176b13_29": "雨舍對曰：「使越祇人持一者，尚不可攻，何況有七？",
    "T01n0006_001:0176b14_30": "國事多故當還。」",
    "T01n0006_001:0176b14_31": "請辭。",
    "T01n0006_001:0176b14_32": "佛言：「可，置知是時。」",
    "T01n0006_001:0176b15_33": "即從座起，禮佛而去。",
    "T01n0006_001:0176b15_34": "是時，佛勅賢者阿難，請鷂山中諸倚行比丘，令會講堂。",
    "T01n0006_001:0176b17_35": "即請悉會，稽首畢，一面坐。",
    "T01n0006_001:0176b17_36": "佛告：「諸比丘！",
    "T01n0006_001:0176b18_37": "聽我所言，善念行之。」",
    "T01n0006_001:0176b18_38": "皆曰：「受教。」",
    "T01n0006_001:0176b18_39": "佛言：「比丘有七教，則法不衰。",
    "T01n0006_001:0176b19_40": "何等七教？",
    "T01n0006_001:0176b19_41": "一當數會講誦經道，無有懈怠。",
    "T01n0006_001:0176b20_42": "二當和順，忠正相教，轉相承用。",
    "T01n0006_001:0176b21_43": "三當無取無願於他，唯樂山澤。",
    "T01n0006_001:0176b22_44": "四當絕望長幼先後，相事以禮。",
    "T01n0006_001:0176b22_45": "五當慈孝承事師長，受識教誨。",
    "T01n0006_001:0176b23_46": "六當奉法，敬畏經戒，以修梵行。",
    "T01n0006_001:0176b24_47": "七當遵道供養聖眾，開解童蒙，來學者受給施衣、食、臥床、疾藥。",
    "T01n0006_001:0176b25_48": "如是七法，可得久住。",
    "T01n0006_001:0176b26_49": "「又比丘有七守，則法不衰，當善念行：一守清淨，不樂有為。",
    "T01n0006_001:0176b27_50": "二守無欲，不貪利養。",
    "T01n0006_001:0176b28_51": "三守忍辱，無所諍訟。",
    "T01n0006_001:0176b28_52": "四守空行，不入眾聚。",
    "T01n0006_001:0176b29_53": "五守法意，不起眾想。",
    "T01n0006_001:0176b29_54": "六守一心，坐禪定意。",
    "T01n0006_001:0176c01_55": "七守約損，衣食麁踈，草蓐為床。",
    "T01n0006_001:0176c01_56": "如是七法，可得久住。",
    "T01n0006_001:0176c02_57": "「又比丘有七敬，則法不衰，當善念行：一為敬佛，善心禮事，無他倚行。",
    "T01n0006_001:0176c04_58": "二為敬法，志在道意，無他倚行。",
    "T01n0006_001:0176c04_59": "三為敬眾，依受教令，無他倚行。",
    "T01n0006_001:0176c05_60": "四為敬學，事持戒者，無他倚行。",
    "T01n0006_001:0176c06_61": "五為敬聞，事講授者，無他倚行。",
    "T01n0006_001:0176c07_62": "六為敬淨無欲，無他倚行。",
    "T01n0006_001:0176c07_63": "七為敬定，事坐禪寂，無他倚行。",
    "T01n0006_001:0176c08_64": "如是七法，可得久住。",
    "T01n0006_001:0176c08_65": "「又比丘有七財，則法不衰，當善念行：一當有信，見正喜樂。",
    "T01n0006_001:0176c10_66": "二當有戒，慎護不犯，三當有慚，改過自悔。",
    "T01n0006_001:0176c11_67": "四當有愧，順所言行。",
    "T01n0006_001:0176c11_68": "五當多聞，諷誦無厭。",
    "T01n0006_001:0176c12_69": "六當智慧，深行微妙。",
    "T01n0006_001:0176c12_70": "七當法施，勿望禮貺。",
    "T01n0006_001:0176c13_71": "如是七法，可得久住。",
    "T01n0006_001:0176c13_72": "「又比丘有七覺意，則法不衰，當善念行：一志念覺倚淨無淫，捨分散意。",
    "T01n0006_001:0176c15_73": "二法解覺倚淨無淫，捨分散意。",
    "T01n0006_001:0176c16_74": "三精進覺倚淨無淫，捨分散意。",
    "T01n0006_001:0176c16_75": "四愛喜覺倚淨無淫，捨分散意。",
    "T01n0006_001:0176c17_76": "五一向覺倚淨無淫，捨分散意。",
    "T01n0006_001:0176c18_77": "六惟定覺倚淨無淫，捨分散意。",
    "T01n0006_001:0176c19_78": "七行護覺倚淨無淫，捨分散意。",
    "T01n0006_001:0176c20_79": "如是七法，可得久住。",
    "T01n0006_001:0176c20_80": "「又比丘有七知，則法不衰，當善念行：一當知法，佛十二部經，諦受誦論。",
    "T01n0006_001:0176c22_81": "二當知議，求諸法慧，博解其要。",
    "T01n0006_001:0176c23_82": "三當知時，可誦可步可禪可臥，無失時宜。",
    "T01n0006_001:0176c24_83": "四當自知，所入法行，多少深淺，熟與初始，志當曰勝。",
    "T01n0006_001:0176c25_84": "五當知節，勿貪美妙，適身節食，無以自病。",
    "T01n0006_001:0176c26_85": "六當知眾，入比丘眾，梵志聖人，君子及士民眾分別知可敬、可住、可坐、可默、可語。",
    "T01n0006_001:0176c28_86": "七當知人，觀其所好，察其志能，隨意勸導，令知聖化。",
    "T01n0006_001:0176c29_87": "如是七法，可得久住。",
    "T01n0006_001:0177a01_88": "「又比丘有七惟，則法不衰，當善念行：一惟經道，當如人念父母，父母生子，思極一世，惟法活人，無數世度人生死。",
    "T01n0006_001:0177a03_89": "二惟人生，無不有苦，憂念妻之家屬所有，死各離散不知所墮，若身有罪，親不能解，知此非常，當念行道。",
    "T01n0006_001:0177a06_90": "三惟精進，端身口意，取道不難。",
    "T01n0006_001:0177a07_0": "四惟謙虛，無自憍大，承事明哲，矜誨未聞，愍傷教之。",
    "T01n0006_001:0177a08_1": "五惟降意，不馳六情，抑淫怒癡態，無有邪行。",
    "T01n0006_001:0177a09_2": "六惟軀中，但盛臭穢，風寒熱血，無可貪者。",
    "T01n0006_001:0177a10_3": "七惟自觀，形如糞土，日當念死，天地開闢，生民以來，無不死者，世間如夢，所見歡愛，不知為化，悟乃覺空，當知是幻，勿以自欺。",
    "T01n0006_001:0177a13_4": "如是七法，可得久住。",
    "T01n0006_001:0177a13_5": "「又比丘復有六重法，當善念行，可得久住：一為修身，以起慈心，依聖旬通，諸清淨者，行此重任，和一愛敬，施於同學，無取無諍，勉共守行行。",
    "T01n0006_001:0177a17_6": "二為修口善行，以起慈心。",
    "T01n0006_001:0177a17_7": "三為修意善行，以起慈心。",
    "T01n0006_001:0177a18_8": "四為所見法際，若得衣食、應器餘物，終不愛藏。",
    "T01n0006_001:0177a19_9": "五為持戒不犯，不以摸質，能用勸人。",
    "T01n0006_001:0177a20_10": "六為若從正見得出正要受道苦盡度知見了，行此重任，皆以聖旬通清淨用和愛敬，施於同道，無取無諍，轉相建立，共守道行。",
    "T01n0006_001:0177a23_11": "又復比丘，當為愍傷，一切蠕動，至於蟣蝨，必加慈心，人之死亡，當為悲哀，彼得為人，如不聞道，家室啼哭，亦不知死，魂神所趣；唯得道者，能知之耳。",
    "T01n0006_001:0177a27_12": "佛為是故敷陳經法，經不可不學，道不可不行，天下多道，王道為大，佛道如是，最為其上。",
    "T01n0006_001:0177a29_13": "譬數十人，俱共射准，有前中者，有後中者，要射不止，必復中准，又如天下眾流不息皆歸于海。",
    "T01n0006_001:0177b02_14": "比丘如此，行道不止，會得解脫，如佛法教，轉相承用，諷詠佛語，常用時誨，四輩弟子，展轉相教，如是佛經，可得久住。」",
    "T01n0006_001:0177b05_15": "彼時，佛請賢者阿難，俱之巴連弗邑，即受教行。",
    "T01n0006_001:0177b06_16": "佛攝衣鉢，歷王舍城，去行半道所，頓止王園。",
    "T01n0006_001:0177b07_17": "佛告諸比丘：「皆聽，其為道者，當知四諦，凡人不知，故走長塗，宛轉生死，無休止時，吾是以啟汝意。",
    "T01n0006_001:0177b09_18": "何等四？",
    "T01n0006_001:0177b09_19": "一曰知苦苦，是謂真諦。",
    "T01n0006_001:0177b10_20": "二曰苦由習生，是謂真諦。",
    "T01n0006_001:0177b11_21": "三曰苦習盡滅，是謂真諦。",
    "T01n0006_001:0177b11_22": "四曰苦習盡受道，是謂真諦。",
    "T01n0006_001:0177b12_23": "於苦不慧不知，故走長塗，生死不休，當以知此苦諦。",
    "T01n0006_001:0177b13_24": "苦者謂生苦、老苦、病苦、死苦、憂悲惱苦、愛別離苦、所求不得苦；以要言之，五盛陰苦。",
    "T01n0006_001:0177b15_25": "已覺斯苦，能斷愛習，是謂得眼，為極是生，後不復有苦；猶習者從愛，苦習都盡，受道之諦，得眼見證，為盡是生，後不復有。",
    "T01n0006_001:0177b18_26": "已見真諦，得道眼者，無復生死，長塗永絕。",
    "T01n0006_001:0177b19_27": "如是比丘，又當復知道得八行。",
    "T01n0006_001:0177b20_28": "何等八？",
    "T01n0006_001:0177b20_29": "一以專心，受佛經法。",
    "T01n0006_001:0177b21_30": "二棄愛欲，與世無諍。",
    "T01n0006_001:0177b21_31": "三終不為殺、盜、婬行。",
    "T01n0006_001:0177b22_32": "四不欺讒侫飾惡罵。",
    "T01n0006_001:0177b22_33": "五不嫉妬貪餮不信。",
    "T01n0006_001:0177b23_34": "六念非常、苦、空、非身。",
    "T01n0006_001:0177b23_35": "七觀形中臭穢不淨。",
    "T01n0006_001:0177b24_0": "八不貪身知當歸土。",
    "T01n0006_001:0177b24_1": "諸往古佛，皆見此四諦，諸當來佛，亦見此四諦，其有貪慕家居恩愛及樂世間榮名之壽者，終不得是度世之道；道從心生，心淨者乃得道。",
    "T01n0006_001:0177b27_2": "其次心端，不犯五戒，可得上天；其次信道，好學經法，後可得作人。",
    "T01n0006_001:0177b29_3": "若都欲斷絕地獄、畜生、餓鬼道者，當以一心，奉行經戒。",
    "T01n0006_001:0177c01_4": "今佛為天下，解脫生死，開現正道，其欲學者，當諦思惟。」",
    "T01n0006_001:0177c02_5": "佛與賢者阿難，前到巴連弗，止城外神樹下。",
    "T01n0006_001:0177c03_6": "諸梵志居士，聞佛從諸弟子來，皆出城外，欲覲見供養佛，有持席薦，有持毾[毯炎+登]，有持水漿，及錠燈者，行詣佛所，稽首畢一面坐。",
    "T01n0006_001:0177c06_7": "佛告諸梵志居士：「人在世間，好貪欲恣意者，有五消耗：一自放恣，財產日減。",
    "T01n0006_001:0177c08_8": "二自放恣，危身失道。",
    "T01n0006_001:0177c09_9": "三自放恣，眾人不敬，死時有悔。",
    "T01n0006_001:0177c09_10": "四自放恣，醜名惡聲，周聞天下。",
    "T01n0006_001:0177c10_11": "五自放恣，身死魂神墮三惡道，人能降心。",
    "T01n0006_001:0177c11_12": "不放恣者，有五豐德：一自撿攝，財產日增。",
    "T01n0006_001:0177c12_13": "二自撿攝，得近道意。",
    "T01n0006_001:0177c13_14": "三自撿攝，眾人所敬，至死無悔。",
    "T01n0006_001:0177c13_15": "四自撿攝，好名善譽，周聞天下。",
    "T01n0006_001:0177c14_16": "五自撿攝，身死神生天上福地。",
    "T01n0006_001:0177c15_17": "人不自恣，有此五善，宜思念之。」",
    "T01n0006_001:0177c16_18": "佛為眾人說法正化若干要語，無不歡喜，皆前稽首佛足，繞三匝而去。",
    "T01n0006_001:0177c17_19": "於是，佛起，到阿衛陬，坐一樹下，持神心道眼，見上諸天，使賢神守護此地。",
    "T01n0006_001:0177c19_20": "賢者阿難，從燕坐起，稽首畢一面住。",
    "T01n0006_001:0177c20_21": "佛問阿難：「誰圖此巴連弗起城郭者？」",
    "T01n0006_001:0177c21_22": "對曰：「是摩竭大臣雨舍所建，所其欲以遏絕越祇。」",
    "T01n0006_001:0177c22_23": "佛言：「善哉！",
    "T01n0006_001:0177c22_24": "善哉！",
    "T01n0006_001:0177c22_25": "雨舍之賢，乃知圖此。",
    "T01n0006_001:0177c23_26": "吾見忉利諸神妙天，共持此地，其有土地為天神所護，必安且貴。",
    "T01n0006_001:0177c24_27": "又此地者，近天之中，主此地神，名曰人意，人意所護，其國久而益勝，必多聖賢仁智豪俊，餘國弗及，亦莫能壞。",
    "T01n0006_001:0177c27_28": "此城久久，如欲壞時，當以三事：一者大火，二者大水，三者中人與外人謀，乃壞此城。」",
    "T01n0006_001:0177c29_29": "雨舍聞佛與眾弟子俱遊到此，即乘王威嚴車五百乘，出城欲覲見供養佛。",
    "T01n0006_001:0178a02_30": "到即下車，步入園門，見佛歡喜，貌色恭辭，氣重揖讓畢一面坐。",
    "T01n0006_001:0178a03_31": "佛為說法正化若干要語，雨舍歡喜，乃避坐言：「欲設微食，願與聖眾俱屈威神。」",
    "T01n0006_001:0178a05_32": "佛以默如可之。",
    "T01n0006_001:0178a05_33": "即起稽首，繞佛三匝而歸。",
    "T01n0006_001:0178a06_34": "大臣歸，乃通夜具作好食嚴室，內施牀座。",
    "T01n0006_001:0178a07_35": "早行白佛：「食具已辦，唯聖知時。」",
    "T01n0006_001:0178a08_36": "佛即攝衣持鉢，與眾弟子俱到其舍，就高座於眾前坐，雨舍手自斟酌[酉*典]美奉鉢致漿，行澡水畢，住白佛言：「已所施福，願佛呪願，此國士民，一切天人，使長得安。」",
    "T01n0006_001:0178a12_37": "佛呪願言：「佛助爾喜，為天人供養，土民作導，飯佛比丘僧，稱譽正法，受道慧語，奉行經戒，都呪願此，可敬知敬，可事知事，博施兼愛，有慈哀心，使汝一切常獲福利，得見正道。」",
    "T01n0006_001:0178a16_38": "大臣歡喜，佛復言：「汝於今世，雖有官事，緣由此福，後必解脫。",
    "T01n0006_001:0178a17_39": "若人得飯佛及真賢持戒者，沙門呪願，終不徒棄。",
    "T01n0006_001:0178a18_40": "又當以知，若欲在官及居位者，不可有貪心，不可侈心，不可憍心，不可虐心，不可快心，去此五者，後無咎悔，死得上天，除惡道罪。」",
    "T01n0006_001:0178a22_0": "佛說已從坐起，出東城門，雨舍追侍曰：「當名此門為瞿曇門。」",
    "T01n0006_001:0178a23_1": "佛度津渚，又追名之，為瞿曇津。",
    "T01n0006_001:0178a24_2": "是時人民，有乘舫舟渡者，有乘小船，或乘竹[簿尃+卑]及木桴渡，渡者甚眾。",
    "T01n0006_001:0178a25_3": "佛坐定意自思：「往昔未作佛時，身所更來，乘此桴舡，不可復數；今以解脫，不復乘此，亦使我諸弟子得離是。」",
    "T01n0006_001:0178a28_4": "佛從定覺，自說頌曰：「佛為海船師，　　法橋渡河津，　大乘道之典，　　一切渡天人，　亦為自解脫，　　度岸得昇仙，　都使諸弟子，　　縛解致泥洹。」",
    "T01n0006_001:0178b04_0": "彼時，佛請賢者阿難，俱之拘利邑，受教皆行，到坐樹下。",
    "T01n0006_001:0178b05_1": "佛告諸比丘：「皆聽！",
    "T01n0006_001:0178b05_2": "當持淨戒，當思定意，當解慧行。",
    "T01n0006_001:0178b06_3": "此三者，禪譽既豐，又得離於婬怒癡垢，是謂正度欲疾。",
    "T01n0006_001:0178b07_4": "望此當力自解，用盡是生，入清淨行，務如應作，而知一心，以善其性，與世無諍，已知世事，宜自憂身，靜居內思，意志即明，三垢已除，便自得道。",
    "T01n0006_001:0178b11_5": "心不復走，亦無所著，譬如國王為萬姓主，比丘自思惟能萬端，皆心為主。」",
    "T01n0006_001:0178b12_6": "佛與阿難俱，到喜豫邑，止河水邊揵祇樹下。",
    "T01n0006_001:0178b13_7": "諸弟子且入城，乞食已澡洗畢還禮佛，住白佛言：「是國多疫到有死者，朝所共聞，有清信士，玄黮、時仙、初動、或震、叔良、快賢、伯宗、兼篤、德稱、淨高，十人皆死，是輩喪身，當趣何道？」",
    "T01n0006_001:0178b18_8": "佛告諸比丘：「此十人者，已斷自然魂神，上生十八天上，到不還地，不復來下受世間法。",
    "T01n0006_001:0178b20_9": "又是國死，非但此也。",
    "T01n0006_001:0178b20_10": "佛天眼見，五百清信士，悉如難提，等離三垢，五道斷死，皆上生不還之地，止取泥洹。",
    "T01n0006_001:0178b22_11": "又有三百清信士，已斷三結，無婬怒癡，昇頻來地，後來下生，當見苦際。",
    "T01n0006_001:0178b24_12": "復有五百清信女，皆得四喜，三結盡，得溝港，離三惡道，生天人中，不過七世，當得應真。」",
    "T01n0006_001:0178b26_13": "於是佛謂諸比丘：「汝說彼死者，為撓擾佛也。",
    "T01n0006_001:0178b27_14": "然吾為佛，不復受此，亦當何懼？",
    "T01n0006_001:0178b28_15": "微哉妙矣。",
    "T01n0006_001:0178b28_16": "生死有時，夫諸佛興，雖曰生於世，不佛法情矣。",
    "T01n0006_001:0178b29_17": "何則？",
    "T01n0006_001:0178b29_18": "如來法情已止，無所不覺，已了是生，現說分明。",
    "T01n0006_001:0178c02_0": "所謂妙者，從有是令得是，無有是不得是，從是起令是生，是滅者乃都滅。",
    "T01n0006_001:0178c03_1": "所以者何？",
    "T01n0006_001:0178c04_0": "用有欲求故為不明，緣不明行，緣行識，緣識名色，緣名色六入，緣六入更樂，緣更樂痛，緣痛愛，緣愛受，緣受有，緣有生，緣生老死憂悲苦懣惱，致是具足苦性習，有生死之本，轉如車輪，行無休息。",
    "T01n0006_001:0178c08_1": "從癡不明故有生死，假令不明無餘無欲以滅則行滅，行滅則識滅，識滅則名色滅，名色滅則六入滅，六入滅則更樂滅，更樂滅則痛滅，痛滅則愛滅，愛滅則受滅，受滅則有滅，有滅則生滅，生滅則老死憂悲苦懣惱，致是具足苦性習有為都滅矣。",
    "T01n0006_001:0178c14_2": "故先為若說，癡者有生死，慧者持道不復生死。",
    "T01n0006_001:0178c15_3": "當思念此，挫其心乃不持復更生死之道。",
    "T01n0006_001:0178c16_4": "又欲近道，當有四喜，宜善念行：一曰念佛，意喜不離。",
    "T01n0006_001:0178c17_5": "二曰念法，意喜不離。",
    "T01n0006_001:0178c18_6": "三曰念眾，意喜不離。",
    "T01n0006_001:0178c18_7": "四曰念戒，意喜不離。",
    "T01n0006_001:0178c19_8": "念此四喜，必令具足，而自了見，當望正度求解身要，可以除斷地獄、畜生、鬼神之道，以致溝港，不墮惡地，雖往來走天上人中，不過七生，自得苦際。」",
    "T01n0006_001:0178c22_9": "彼時，佛請賢者阿難，俱之維耶離國，即受教行。",
    "T01n0006_001:0178c23_10": "佛樂拘利歷城中去，到止城外，故望女奈氏園。",
    "T01n0006_001:0178c24_11": "奈女聞佛從諸弟子自越祇來，即嚴車衣服，從五百女弟子，俱出城詣奈園，欲跪拜侍覲。",
    "T01n0006_001:0178c26_12": "佛遙見其五百女來，勅諸比丘：「見是，皆當低頭內觀，自端汝心，彼好莊衣，譬如畵瓶，雖表彩色，中但屎尿，當知好女，皆盡畵瓶輩也。",
    "T01n0006_001:0178c29_13": "夫為道者，不當惑彼，故當健制，志惟分別，是奈女來，亦從我教。",
    "T01n0006_001:0179a02_14": "何謂健制？",
    "T01n0006_001:0179a02_15": "已生惡法，能即斷却，治性精進，自攝意端；未生惡法，能令不起，治性精進，自攝意端；未生善法，意能發生，治性精進，自攝意端；已生善法，志立弗忘，能使增廣，治性精進，自攝意端。",
    "T01n0006_001:0179a06_16": "是以當為，寧破筋骨，自碎身體，不隨心而為惡，是為健制。",
    "T01n0006_001:0179a08_17": "何謂志惟？",
    "T01n0006_001:0179a08_18": "惟內身循身觀，惟外身循身觀，以內外觀思念分別斷不使意；惟內痛循痛觀，惟外痛循痛觀，以內外觀思念分別斷不使意；惟內意循意觀，惟外意循意觀，以內外觀思念分別斷不使意；惟內法循法觀，惟外法循法觀，以內外觀思念分別斷不使意；是為志惟。",
    "T01n0006_001:0179a14_19": "何謂分別知可行不可行？",
    "T01n0006_001:0179a15_20": "從其正能別行，是為分別。",
    "T01n0006_001:0179a15_21": "夫能健制志惟分別，乃為有力，非謂壯士多力而為健也。",
    "T01n0006_001:0179a17_22": "能去惡就善，是謂最健。",
    "T01n0006_001:0179a17_23": "自吾求佛與心諍以來，其劫無數，用不聽邪心故，今得為若世間作佛亦可休止，汝意久在不淨之中，可自拔擢免斯眾苦。",
    "T01n0006_001:0179a20_24": "見是女來，當如我教。」",
    "T01n0006_001:0179a21_25": "於是奈女到，稽首畢一面坐，佛問言：「今汝諸女意何如？」",
    "T01n0006_001:0179a22_26": "對曰：「受佛大恩，得聞法教，愚癡醒悟，夙夜自勅，不敢邪心。」",
    "T01n0006_001:0179a23_27": "佛告奈女：「好邪婬者，有五自妨：一者多聲不好。",
    "T01n0006_001:0179a25_28": "二者王法所疾。",
    "T01n0006_001:0179a25_29": "三者懷異多疑。",
    "T01n0006_001:0179a25_30": "四者死入地獄。",
    "T01n0006_001:0179a26_31": "五者地獄罪竟受畜生形。",
    "T01n0006_001:0179a26_32": "皆所致，能自滅心。",
    "T01n0006_001:0179a27_33": "不邪婬者，有五增福：一者多人稱譽。",
    "T01n0006_001:0179a28_34": "二者不畏縣官。",
    "T01n0006_001:0179a28_35": "三者身得安隱。",
    "T01n0006_001:0179a29_0": "四者死上天生。",
    "T01n0006_001:0179a29_1": "五者從立清淨泥洹道。",
    "T01n0006_001:0179a29_2": "是以當自患厭，母人生病，月期不淨，拘絆捶杖，不得自在，受行經戒，可得如佛清淨之道。」",
    "T01n0006_001:0179b02_3": "佛為奈女說法正化若干要語，奈女歡喜，避坐長跪白言：「欲設微食，願佛聖眾，俱屈威神。」",
    "T01n0006_001:0179b05_4": "佛以默然可之，即作禮而去。",
    "T01n0006_001:0179b05_5": "去未久，維耶離豪姓，有諸離車，聞佛從諸弟子來，去城七里，即乘王威嚴四色車，出欲見佛。",
    "T01n0006_001:0179b07_6": "諸離車中，有乘青馬青車，青衣青蓋青幢青幡，官屬皆青；有乘黃馬黃車，黃衣黃蓋黃幢黃幡，官屬皆黃；有乘赤馬赤車，衣蓋幢幡官屬皆赤；有乘白馬白車，衣蓋幢幡官屬皆白。",
    "T01n0006_001:0179b12_7": "佛見車騎數十萬眾填路而來，即告諸比丘：「汝欲見忉利天上天帝苑中侍從出入者，如此無異耶。」",
    "T01n0006_001:0179b14_8": "諸離車到，皆下車，步入奈園，作禮畢一面坐，佛為大眾說法正化。",
    "T01n0006_001:0179b15_9": "有一人字并餼，避坐起整衣服，向佛自陳言：「每聞佛功德，巍巍甚大，天上天下，無不傾動，常從在所，夙夜敬仰，服重清化，不敢有惱。」",
    "T01n0006_001:0179b19_10": "佛語并餼：「天下叡哲，乃知敬佛，夫敬佛者，自得其福，死皆上天，不墮惡道。」",
    "T01n0006_001:0179b20_11": "於是并餼，說頌讚曰：「敬謁法王來，　　心正道力安，　最勝號為佛，　　名顯若雪山。",
    "T01n0006_001:0179b24_0": "　譬華淨無疑，　　得喜如近香，　方身觀無厭，　　光若露耀明。",
    "T01n0006_001:0179b26_0": "　唯佛智高妙，　　明盛無瑕塵，　願奉清信戒，　　自歸於三尊。」",
    "T01n0006_001:0179b28_0": "是時坐中五百豪姓，各解身上衣，以授并餼，并餼持衣，前白佛言：「是諸尊者，聞善言喜，共以五百上衣，奉獻世尊，願哀受之。」",
    "T01n0006_001:0179c02_0": "佛受已告言：「傳士！",
    "T01n0006_001:0179c02_1": "當知，佛為如來、至真、等正覺、明行成已、善逝、世間解、無上士、道法御、天人師，號佛、眾祐，出興於世，有五難有自然之法。",
    "T01n0006_001:0179c05_2": "何等五？",
    "T01n0006_001:0179c05_3": "佛出教化天下，釋梵沙門梵志，龍神帝王，以自然慧，為世現證，開說真道，上語亦善，中語亦善，下語亦善，至要義具，清淨究暢，一切敷演，是一難有自然法也。",
    "T01n0006_001:0179c09_0": "佛說經於天下，聞者皆樂，信學諷誦，端身口意，去邪入正，是二難有自然之法也。",
    "T01n0006_001:0179c10_1": "天下人民，聞佛經道，意去開解，深之思惟，皆得明慧，是三難有自然之法也。",
    "T01n0006_001:0179c12_2": "天下人民，聞佛教誡，多以愛敬，出三惡道，生天人中獲大利，是四難有自然之法也。",
    "T01n0006_001:0179c14_3": "天下人民，聞佛道奧深妙法言，解本生死緣之事，斷情絕欲，皆得出要，第一精進得應真道，第二精進得不還道，第三精進得頻來道，第四精進得溝港道，是五難有自然之法也。",
    "T01n0006_001:0179c18_4": "凡人於佛，而有反復之心，以施少善者，皆得大福，不唐棄也。",
    "T01n0006_001:0179c20_5": "是故并餼，當自勗勉，以學此得。」",
    "T01n0006_001:0179c21_6": "佛說已，諸離車從坐起，整衣服叉手言：「本欲請佛，而奈女以奪我先，願須後日，我等多務，欲還請辭。」",
    "T01n0006_001:0179c23_7": "佛言：「可當知時。」",
    "T01n0006_001:0179c23_8": "時，即皆稽首佛足，繞三匝而去。",
    "T01n0006_001:0179c24_9": "奈女通夜，作濃美食，嚴飾室內，晨施牀座，行白佛言：「食具已辦，唯聖知時。」",
    "T01n0006_001:0179c26_10": "佛與眾弟子，俱到其舍，就高座於眾前坐。",
    "T01n0006_001:0179c27_11": "奈女手自斟酌，奉鉢致漿，行澡水畢，取小牀坐佛前，欲問法。",
    "T01n0006_001:0179c28_12": "佛言：「我代若喜好布施者，後無怨畏，多得稱譽，善名日增，眾人愛敬，人能無慳，仁慧為智，如是無垢安隱，生天上諸天相娛樂。」",
    "T01n0006_001:0180a02_13": "佛為奈女說法正化若干要說，已皆歡喜。",
    "T01n0006_001:0180a03_14": "佛請賢者阿難，俱至竹芳邑，止城北林樹下。",
    "T01n0006_001:0180a04_15": "是歲竹芳邑，飢饉穀糴騰貴。",
    "T01n0006_001:0180a05_16": "佛告諸比丘：「是間飢饉，乞求難得，汝等宜分部行，別到維耶及越祇諸陬邑，可以無乏。」",
    "T01n0006_001:0180a07_17": "受教當行，佛言：「比丘！",
    "T01n0006_001:0180a08_18": "當知自損，得善無喜，得惡勿憂，食取支身，勿貪求美，但坐嗜味，愛求之故，生死不絕。",
    "T01n0006_001:0180a10_19": "夫知節身，能自損者，可得定意。」",
    "T01n0006_001:0180a10_20": "佛為說法正化若干要語，皆歡喜禮佛去，各分部行，到諸國邑。",
    "T01n0006_001:0180a12_21": "佛獨與阿難俱，到衛沙聚。",
    "T01n0006_001:0180a12_22": "是時佛身疾，舉軀皆痛。",
    "T01n0006_001:0180a13_23": "佛念痛甚，而弟子皆不在，當須眾來，乃取泥洹，宜為是疾自力精進，以受不念眾想之定，即如其像正受三昧思惟，不念眾想之定，以是忍意，而自得聞。",
    "T01n0006_001:0180a17_24": "賢者阿難，從一樹下起，詣佛稽首畢一面住，問佛消息：「疾寧瘳損？",
    "T01n0006_001:0180a18_25": "聞聖體疾，實用憂懼，世尊得無欲取泥洹？",
    "T01n0006_001:0180a19_26": "願有教令，於眾弟子。」",
    "T01n0006_001:0180a20_27": "佛報阿難：「佛豈與眾相違遠乎？",
    "T01n0006_001:0180a20_28": "吾亦恒在比丘眾中，所當施為教誡，以具前後所說，皆在眾所，但當精進案經行之。",
    "T01n0006_001:0180a22_29": "向吾疾生，舉軀痛甚，即思不念眾想之定，意不著疾故，忍中正要者。",
    "T01n0006_001:0180a24_30": "阿難！",
    "T01n0006_001:0180a24_31": "我所說法，中外備悉，佛為法師，無所遺忘，所當施行，自足可知。",
    "T01n0006_001:0180a26_32": "我亦已老，年且八十，形如故車，無牢無強，吾本說，生死有時，無生不終。",
    "T01n0006_001:0180a27_33": "極上有天名不想入，其壽八十四千萬劫，彼亦有死。",
    "T01n0006_001:0180a29_0": "是以佛起經於天下，咸示泥洹大道，以斷生死之本。",
    "T01n0006_001:0180b01_1": "我今都為有身作錠令身歸，為法教錠令法自歸。",
    "T01n0006_001:0180b02_2": "彼何謂錠？",
    "T01n0006_001:0180b02_3": "何謂自歸？",
    "T01n0006_001:0180b02_4": "謂是專心在四志惟，一惟觀身，二惟觀痛，三惟觀意，四惟觀法，健制思念，斷不使想，是為一切作法教錠，當以自歸。",
    "T01n0006_001:0180b05_5": "吾為此已重說，如欲解者，當精進行中外戒法，必使如常。",
    "T01n0006_001:0180b07_6": "其有自歸，覺佛經道，皆佛子孫。",
    "T01n0006_001:0180b07_7": "今我委棄轉輪王位，為天下作佛，憂度三界，汝等亦宜自憂其身，以斷眾苦。」",
    "T01n0006_001:0180b09_8": "彼避雨時，補繕衣畢，佛請賢者阿難，俱至維耶離，受教即行。",
    "T01n0006_001:0180b11_9": "既到止猨猴館，行乞食畢，滌鉢澡洗，又與阿難俱，到急疾神地。",
    "T01n0006_001:0180b12_10": "佛言：「阿難！",
    "T01n0006_001:0180b12_11": "維耶離樂，越祇亦樂，今此天下，十六大國，其諸郡邑皆樂。",
    "T01n0006_001:0180b14_12": "熙連然河，多出黃金，閻浮提地，五色畫，人生於世，以壽為樂。",
    "T01n0006_001:0180b15_13": "若比丘比丘尼，知四神足，是為拔苦，多修習行，當念不忘，在意所欲，可得不死，一劫不啻。",
    "T01n0006_001:0180b17_14": "如是阿難！",
    "T01n0006_001:0180b18_15": "佛四神足，已多習行，專念不忘，在意所欲，如來可止一劫有餘。」",
    "T01n0006_001:0180b19_16": "佛重說是至再三，時，阿難意沒在邊想，為魔所蔽，曚曚不悟，默而不對。",
    "T01n0006_001:0180b21_17": "佛言：「阿難！",
    "T01n0006_001:0180b21_18": "汝去到一樹下，靜意自思。」",
    "T01n0006_001:0180b22_19": "即受教一處坐。",
    "T01n0006_001:0180b22_20": "時，魔波旬來曰：「佛意無欲可般泥洹，教誨已周已訖，可滅度矣。",
    "T01n0006_001:0180b24_21": "昔者佛遊傴留河上，解說諸老曰：『吾為佛，雖得自在，不貪久住，非謂今也。",
    "T01n0006_001:0180b25_22": "所度亦畢，可般泥洹。』」",
    "T01n0006_001:0180b26_23": "佛報波旬：「吾所以至於是未滅度者，須我眾比丘及比丘尼，令皆智慧承用經戒，勸請未入，使學者成，亦以須我請清信士及清信女，令得智慧承用經戒，未入者入，受法者成。",
    "T01n0006_001:0180c01_24": "如是波旬，吾以待此四輩弟子，皆得法意，展轉相教，解諸童蒙，使學成就，是以至今，未滅度耳。」",
    "T01n0006_001:0180c03_25": "魔曰：「可足時已畢矣。」",
    "T01n0006_001:0180c04_26": "佛言：「汝默，如來不久，是後三月當取泥洹。」",
    "T01n0006_001:0180c05_27": "魔心乃悅，歡喜而去。",
    "T01n0006_001:0180c05_28": "佛即正坐，定意自思：「於三昧中，不住性命，棄餘壽行。」",
    "T01n0006_001:0180c06_29": "當此之時，地為大動，空中清淨，佛之光明，徹照無窮，諸天神來側滿虛空。",
    "T01n0006_001:0180c08_30": "佛從定覺，自說偈曰：「無量眾德行，　　有為吾今捨，　近遠應度者，　　已度應度者。」",
    "T01n0006_001:0180c12_0": "賢者阿難，心驚毛竪，疾行詣佛，稽首畢一面住，白佛言：「甚哉世尊！",
    "T01n0006_001:0180c13_1": "地動乃爾，是何因緣？」",
    "T01n0006_001:0180c14_2": "佛語阿難：「凡世地動，有八因緣。",
    "T01n0006_001:0180c14_3": "何等八？",
    "T01n0006_001:0180c15_0": "天下地在水上，水止於風，風止於空，空中大風有時自起則大水擾，大水擾則普地動，是為一也。",
    "T01n0006_001:0180c17_1": "有時得道沙門，及神妙天，戒德隆盛，欲自試力，手按少地，則普地動，是為二也。",
    "T01n0006_001:0180c19_2": "若始菩薩，從第四天，下入母胎，明哲慈意，欲見道化，開發愚曚，乃放神光，震動天地，令梵釋魔沙門梵志一切見明，是為三也。",
    "T01n0006_001:0180c22_3": "若菩薩生出母胎時，德感諸天，淨無雲曀，神光遠照，則普地動，是為四也。",
    "T01n0006_001:0180c23_4": "至於菩薩得無上道正真佛時，普地大動，天神四布，稱揚佛名，是為五也。",
    "T01n0006_001:0180c25_5": "及已作佛，初大會時，法輪三轉，天人則解，此彼菩薩，昇成大道，光明遠照，時普地動，是為六也。",
    "T01n0006_001:0180c28_0": "佛教將畢，欲棄壽行，不住性命，乃大放光，勸發天人，則普地動，是為七也。",
    "T01n0006_001:0180c29_1": "如佛眾祐，臨當棄身般泥洹時，明無不照，天神參至則地普動，是為八也。」",
    "T01n0006_001:0181a02_2": "阿難言：「今佛已為捨性命耶？」",
    "T01n0006_001:0181a03_3": "佛言：「已捨。」",
    "T01n0006_001:0181a03_4": "阿難曰：「昔聞佛說：『若有弟子，知四神足，多修習行，專念不忘，在意所欲，可止不死一劫有餘。』",
    "T01n0006_001:0181a05_5": "而佛道德，過殊於此，亦不可久止乎？」",
    "T01n0006_001:0181a06_6": "佛報阿難：「今汝言之，豈不過耶？",
    "T01n0006_001:0181a07_7": "吾與汝言四神足者，乃至再三；而若徑默，沒在暗昧，不發明想，為魔所蔽，而復何云具佛所說，言一出口寧自違乎？」",
    "T01n0006_001:0181a10_0": "對曰：「不也。」",
    "T01n0006_001:0181a10_1": "「如是阿難！",
    "T01n0006_001:0181a10_2": "夫不智者既自發言而追違之；我無是也。」",
    "T01n0006_001:0181a11_3": "阿難垂涕曰：「亦何駛哉！",
    "T01n0006_001:0181a12_4": "佛取泥洹，一何疾哉！",
    "T01n0006_001:0181a12_5": "世間眼滅。」",
    "T01n0006_001:0181a12_6": "彼時，佛勅賢者阿難，請維耶離國倚行比丘。",
    "T01n0006_001:0181a13_7": "受教即請，悉會講堂，稽首畢一面住。",
    "T01n0006_001:0181a14_8": "佛告諸比丘：「世間無常，無有牢固，皆當離散，無常在者，心識所行，但為自欺，恩愛合會，其誰得久，天地須彌，尚有崩壞，況于人物，而欲長存？",
    "T01n0006_001:0181a18_9": "生死憂苦，可厭已矣！",
    "T01n0006_001:0181a18_10": "佛後三月，當般泥洹，勿怪勿憂。",
    "T01n0006_001:0181a19_11": "且夫一切去來現佛，皆從法得，經法且存，但當自勉勤學力行，持清淨心，趣得度脫，心識情休，則不死不復生，亦不復走於五道捨一身受一身也。",
    "T01n0006_001:0181a22_12": "五陰已斷，乃無飢渴寒熱憂悲苦惱之患。",
    "T01n0006_001:0181a23_13": "人知正心，天上諸天，皆代人喜，當以降心柔弱自損，勿隨心行，心之行無不為，得道者亦心也。",
    "T01n0006_001:0181a25_14": "心作天，心作人，心作鬼神畜生地獄，皆心所為也。",
    "T01n0006_001:0181a27_15": "從心行得起諸法，心作識，識作意，意轉入心，心也者取為長，心志為行，行作為命，賢愚在行，壽夭在命。",
    "T01n0006_001:0181a29_16": "夫志行命三者相須，所作好惡，身自當之；父作不善，子不代受，子作不善，父亦不受，善自獲福，惡自受殃。",
    "T01n0006_001:0181b03_17": "今佛為天上天下所尊敬者，皆志所為，是故當以正心行法，唯行法者，能現世得休，現世得安，宜善取持諦受諷誦，靜意思惟，然則我清淨法，可得久住，可以愍度世間眾苦，道利綏寧諸天人民。",
    "T01n0006_001:0181b07_18": "「比丘當知！",
    "T01n0006_001:0181b08_0": "何等為法？",
    "T01n0006_001:0181b08_1": "謂是四志惟、四意端、四神足、四禪行、五根、五力、七覺、八道諦，如受行可得解脫，令法不衰。",
    "T01n0006_001:0181b10_2": "「彼何謂四志惟？",
    "T01n0006_001:0181b10_3": "惟內身循身觀，惟外身循身觀，以內外觀，分別思念，斷癡惑意；惟痛之觀，及意與法，皆如初說。",
    "T01n0006_001:0181b13_4": "「何謂為四意端？",
    "T01n0006_001:0181b13_5": "已生惡法，能即斷却，治性精進，自攝意端；未生惡法，制使不起，治性精進，自攝意端；未生善法，即能發生，治性精進，自攝意端；已生善法，志立不忘，能使增踰，精進意端。",
    "T01n0006_001:0181b17_6": "「何謂為四神足？",
    "T01n0006_001:0181b17_7": "思惟欲定，以滅眾行，具念神足，其欲不邪，不取無捨，常守清行；惟精進定，惟意志定，惟戒習定，皆同，文如初說。",
    "T01n0006_001:0181b20_8": "「何謂四禪？",
    "T01n0006_001:0181b20_9": "棄欲惡法，但念但行，志樂無為成一禪行；念行已滅，內守一心，志在恬靜，成二禪行；惟觀無婬，心安體正，分別見真，成三禪行；已斷苦樂，無憂喜想，意已清淨，成四禪行。",
    "T01n0006_001:0181b24_10": "「何謂五根？",
    "T01n0006_001:0181b25_0": "一為信根，意向四喜；二為精進根，治四意端；三為念根，念四志惟；四為定根，思四禪行；五為智根，見四真諦。",
    "T01n0006_001:0181b27_1": "「何謂五力？",
    "T01n0006_001:0181b27_2": "一為信力，喜意不壞；二為精進力，常能健制；三為念力，得志惟觀；四為定力，禪意不亂；五為智力，以道自證。",
    "T01n0006_001:0181c01_3": "「何謂七覺？",
    "T01n0006_001:0181c01_4": "志念覺意，法解覺意，精進覺意，愛喜覺意，一向覺意，惟定覺意，行護覺意。",
    "T01n0006_001:0181c03_5": "「何謂八道？",
    "T01n0006_001:0181c03_6": "正見、正思、正言、正行、正命、正治、正志、正定，是為度世清淨之法」彼時，佛請賢者阿難，俱至拘利邑，即受教行。",
    "T01n0006_001:0181c06_7": "佛樂維耶，過國中出城門，迴身右轉視門而笑。",
    "T01n0006_001:0181c07_8": "賢者阿難即整衣服，右膝著地，長跪問曰：「自我得侍二十餘年，未曾見佛行以無緣；如迴身視門而笑，是何因緣？」",
    "T01n0006_001:0181c09_9": "佛言：「如是如是。",
    "T01n0006_001:0181c10_10": "阿難！",
    "T01n0006_001:0181c10_11": "佛之儀法不妄迴身虛而笑也。",
    "T01n0006_001:0181c11_12": "是我最後見維耶離，故視笑耳。」",
    "T01n0006_001:0181c11_13": "於是佛自頌曰：「是吾之最後，　　遊觀維耶離，　將遊彼泥洹，　　不復受有身。」",
    "T01n0006_001:0181c15_0": "有異比丘，亦讚頌曰：「佛稱此末後，　　身行極於斯，　若遂淪清虛，　　於何覩聖來？」",
    "T01n0006_001:0181c18_0": "佛與阿難俱到拘利止城北林樹下，告諸比丘：「當護淨戒，當思定意，當解智慧。",
    "T01n0006_001:0181c19_1": "夫以守戒，有定慧者，成大德致豐譽，永離貪婬、瞋恚、愚癡，可得應真，欲以現世望正度者，當加自解，令盡是生，入清淨道。",
    "T01n0006_001:0181c22_2": "已如應行，乃自知身，後不復受。」",
    "T01n0006_001:0181c23_3": "佛復請賢者阿難，俱之健持邑，止城北樹下坐。",
    "T01n0006_001:0181c24_4": "告諸比丘：「當守淨戒，思惟定意，求解智慧。",
    "T01n0006_001:0181c25_5": "守淨戒者不隨三態，惟定意者心不放散，已解慧者去離受欲，行無罣礙。",
    "T01n0006_001:0181c27_6": "有戒定慧，德大豐譽，又離三垢，終得應真。",
    "T01n0006_001:0181c28_7": "欲以是身望得正度，當勤求解，令盡是生，入清淨道。",
    "T01n0006_001:0181c29_8": "作如應行，乃自知滅，後不復受。」",
    "T01n0006_001:0182a01_9": "佛又與阿難俱，過掩滿邑，及出金邑、授手邑、華氏邑，至善淨邑。",
    "T01n0006_001:0182a02_10": "處處為弟子說此三要曰：「當護戒，當思定，當解慧。",
    "T01n0006_001:0182a03_11": "守此三者，德豐譽大，消婬怒癡，是謂正度。",
    "T01n0006_001:0182a04_12": "已有戒心則定心成，定心已成則智心明，如染淨潔受色明好，有此三心則道易得，但當一意勤身求解，令盡是生已入清淨。",
    "T01n0006_001:0182a07_13": "行如應者，自知極此，不復受生。",
    "T01n0006_001:0182a08_14": "若不能具戒定慧行，欲度世難。",
    "T01n0006_001:0182a09_15": "有此三者意自開解，坐而思惟便見五道——天上、人中、地獄、畜生、鬼神——分明，悉知眾生意志所念。",
    "T01n0006_001:0182a11_16": "譬如溪水清，其中沙礫，青黃白黑，所有皆見；得道之人，但心清故，所視悉見，欲得道者，當淨其中心。",
    "T01n0006_001:0182a13_17": "如水渾濁，則無所見，持心不淨，不得度世。",
    "T01n0006_001:0182a14_18": "師所見說，弟子當行，師同不入弟子心中，就正其念，念意端者道自得矣。」",
    "T01n0006_001:0182a16_19": "佛已樂善淨，又請賢者阿難，俱之夫延邑，止城北樹下坐。",
    "T01n0006_001:0182a17_20": "晡時，阿難從燕坐起，到佛所稽首畢，叉手問曰：「倉卒欲知地動幾事？」",
    "T01n0006_001:0182a19_21": "佛語阿難：「有三因緣：一為地倚水上，水倚於風，風倚於空，大風起則水擾，水擾則地動。",
    "T01n0006_001:0182a21_22": "二為得道沙門及神妙天，欲現感應故以地動。",
    "T01n0006_001:0182a22_23": "三為佛力，自我作佛前後已動，三千日月萬二千天地無不感發，天人鬼神多得聞解。」",
    "T01n0006_001:0182a24_24": "阿難歎曰：「妙哉！",
    "T01n0006_001:0182a24_25": "佛為無倫，以自然法無不感動，至德至道巍巍乃爾。」",
    "T01n0006_001:0182a25_26": "佛言：「如是如是。",
    "T01n0006_001:0182a26_27": "阿難！",
    "T01n0006_001:0182a26_28": "佛德不小，乃從無數劫積累功德，奉行諸善自致作佛，有是神妙自然法化，一切知一切見，無不入無不化。",
    "T01n0006_001:0182a28_29": "憶念我昔以慈悲心，若干百千人，天下諸王君子眾，化住相見，隨其像貌為安慰說經道，周流教化使得善意。",
    "T01n0006_001:0182b02_30": "如是現化，遍於八方，隨其國俗服飾語言，相其人行何法、知何經，而為演說授以正道，樂義言者為設典教，解道理者為說上要，堅立其志已而捨沒。",
    "T01n0006_001:0182b05_31": "設王君子莫知我誰，後皆耽味敬承法化，是為佛之清妙自然法也。",
    "T01n0006_001:0182b07_32": "「又我，阿難！",
    "T01n0006_001:0182b07_33": "得佛力遍入現化以佛儀法，入沙門眾為之師導，已後化入梵志之眾。",
    "T01n0006_001:0182b09_34": "又居士儒林異學，隨其被服聲音語言，授與經道一切成就，為錯橫法，已而捨歿，子曹皆受我教而莫我知，是佛之難有自然法也。",
    "T01n0006_001:0182b12_35": "佛亦上入第一四天王，遍上第二忉利天，第三焰天，第四兜術天，第五不憍樂天，第六化應聲天，周印魔；又上第七梵天，第八梵眾天，第九梵輔天，第十大梵天，第十一水行天，第十二水微天，第十三水無量天，第十四水音天，第十五約淨天，第十六遍淨天，第十七清明天，第十八守妙天，第十九玄妙天，第二十福德天，第二十一慤淳天，第二十二近天，第二十三快見天，第二十四無結愛天，我皆周遍若干百千人。",
    "T01n0006_001:0182b22_36": "是諸天隨形貌與相見，樂清淨者為說清淨，達道意者勸使布化，在清人者立以大，其解法情即授以要，誘勸導利化使得道訖輙捨歿，彼諸天輩莫知我誰，是佛之難有自然法也。",
    "T01n0006_001:0182b26_37": "上餘四天皆無形聲，故佛不往：第二十五空慧入天，第二十六識慧入天，第二十七不用慧入天，第二十八不想入天。",
    "T01n0006_001:0182b28_38": "「如是阿難！",
    "T01n0006_001:0182b29_39": "佛恩廣大無不成，慘然而難值，佛出世間如漚波羅華時時有耳，佛所說法亦難聞聞，已聞經法當受護持。",
    "T01n0006_001:0182c02_40": "護持云何？",
    "T01n0006_001:0182c02_41": "我滅度後若有比丘言：『我見佛口受，是法、是律、是教。』",
    "T01n0006_001:0182c04_0": "然其言說不近不經而虧損法，當持法句、經所言、律所見，為解說之。",
    "T01n0006_001:0182c05_1": "若經不入與法意諍則當諫曰：『賢者且聽，佛不說是，吾子妄受；與法意違，非法非律，不如佛教，當知棄是。』",
    "T01n0006_001:0182c07_2": "若有比丘言：『我所止得，依聖眾有法戒者面受，是法是律是教。』",
    "T01n0006_001:0182c09_3": "然其言說，不近不經虧損正法，當持法句、經義、律語，為解說之。",
    "T01n0006_001:0182c10_4": "若經不入與法意諍則當諫謂：『賢者且聽，比丘眾者知法曉律。",
    "T01n0006_001:0182c12_5": "此非法律，吾子妄受，不應於經與法意違，不如佛教，當知棄是。』",
    "T01n0006_001:0182c13_6": "若有比丘言：『我面從耆舊長老者口受，是法是律是教。』",
    "T01n0006_001:0182c14_7": "然其言教不近不經虧損正法，當持法句、經義語，為解說之。",
    "T01n0006_001:0182c16_8": "若經不入與法意違則當諫謂：『賢者且聽，耆舊長老知法曉律，此非法律，吾子妄受；不應於經與法意違，不如律教，當知棄是。』",
    "T01n0006_001:0182c19_9": "若有比丘言：『我得近賢才高明智達福慧眾所宗事面從受，是經法律教。』",
    "T01n0006_001:0182c20_10": "然其言說不近不經虧損正法，當持法句義解說之。",
    "T01n0006_001:0182c22_0": "若經不入與法意諍則當諫謂：『正賢者且聽，賢哲高明曉法律，此非法律，吾子妄受；不應於經與法意違，不如佛教，知棄是。』",
    "T01n0006_001:0182c24_1": "「又復阿難！",
    "T01n0006_001:0182c25_2": "若有言：『我得從佛受是法語。』",
    "T01n0006_001:0182c25_3": "而其言謬不合經法；若有言：『我從依聖眾奉法者受。』",
    "T01n0006_001:0182c27_0": "而其言謬不合經法；若復言：『我口從耆舊長老受是。』",
    "T01n0006_001:0182c28_1": "其言錯謬不合經法；若言：『我從賢才高明智大福慧面受是語。』",
    "T01n0006_001:0182c29_2": "而其言非、不合經法；當舉佛語以解曉之，趣使其人入經承律，以為詳說佛經法教，聖眾所承，長老所明，賢才所識，賢者諦受，如律教無得諍。",
    "T01n0006_001:0183a04_0": "當知持是四。",
    "T01n0006_001:0183a04_1": "若彼，阿難！",
    "T01n0006_001:0183a04_2": "有是四暗，虧損正法，當為分別，令棄邪媚受四正意，是為受持護法者也。",
    "T01n0006_001:0183a06_3": "其不承經戒者，眾比丘當黜之，稊稗不去害善穀苗，弟子不善壞我道法，當相檢校，無得以佛去故不承用教。",
    "T01n0006_001:0183a08_4": "世有沙門，奉行經戒，則天下得福，天神皆喜。",
    "T01n0006_001:0183a09_5": "若聞在所，有明經比丘、長老比丘、新人學者，當從諮受；如是則清信之士、清信之女，樂供衣、食、牀臥、疾藥。",
    "T01n0006_001:0183a12_6": "比丘同道，不可不和，其墮地獄三惡道者，皆不和故耳。",
    "T01n0006_001:0183a13_7": "比丘不可轉相形笑言：『我知經多，汝知經少。』",
    "T01n0006_001:0183a14_8": "知多知少，各自行之。",
    "T01n0006_001:0183a15_9": "言說應經者用，不合者棄，是佛所說，比丘所受，必善持之。",
    "T01n0006_001:0183a16_10": "若令如後，凡講論經，當言：『聞如是。",
    "T01n0006_001:0183a17_11": "一時佛在某國某處，與某比丘俱說是經。』",
    "T01n0006_001:0183a18_12": "若其經是，不得苟言非。",
    "T01n0006_001:0183a18_13": "佛所說，相承用，如是者比丘法可得久住。」",
    "T01n0006_001:0183a19_14": "彼時，佛請賢者阿難，俱之波旬國，弟子皆行。",
    "T01n0006_001:0183a20_15": "佛以樂夫延，歷城中去，到止城外禪頭園中。",
    "T01n0006_001:0183a21_16": "波旬豪姓有諸華氏，聞佛來到皆出作禮，稽首畢一面坐。",
    "T01n0006_001:0183a23_17": "佛告諸華氏：「智者居家，恭儉節用，所奉有四，用得歡喜。",
    "T01n0006_001:0183a24_18": "一為供養父母妻子，二為瞻視人客奴婢，三為給施親屬知友，四為奉事君天正神沙門道士。",
    "T01n0006_001:0183a26_19": "是謂知生全身安家，得力得色，富足名聞，死得上天。」",
    "T01n0006_001:0183a27_20": "佛為諸華氏說法正化若干要語，皆歡喜去。",
    "T01n0006_001:0183a28_21": "有華氏子淳，獨留，起整衣服，長跪白佛：「欲設微食，願與聖眾，俱屈威神。」",
    "T01n0006_001:0183b01_22": "佛以慈哀默而可之。",
    "T01n0006_001:0183b02_23": "淳喜為禮而歸，調作濃美，嚴飾室內，晨敷牀座畢，行白佛：「食具已辦，唯聖知時。」",
    "T01n0006_001:0183b04_0": "佛與弟子，俱到其舍，就高座於眾前坐，淳手自斟酌，奉鉢致漿。",
    "T01n0006_001:0183b05_1": "有惡比丘，已欲取器，佛知之，淳念聖恩，善意供養，行澡水畢，取小牀坐佛前，說頌問曰：「請賢聖慈智，　　已度到彼岸，　法御為折疑，　　將幾沙門輩。」",
    "T01n0006_001:0183b10_0": "佛告淳：「沙門有四，當識別之。",
    "T01n0006_001:0183b10_1": "一曰行道殊勝，二曰達道能言，三曰依道生活，四曰為道作穢。",
    "T01n0006_001:0183b12_2": "何謂殊勝？",
    "T01n0006_001:0183b12_3": "佛所說法，不可稱量，能行無比，降心能度，憂畏為法，御導世間，是輩沙門為最殊勝。",
    "T01n0006_001:0183b14_4": "何謂能言？",
    "T01n0006_001:0183b14_5": "佛所稱貴微妙之法，體解其情行之不疑，亦能為人演說道跡，是輩沙門，為愍能言。",
    "T01n0006_001:0183b16_6": "何謂依道？",
    "T01n0006_001:0183b16_7": "念在自守，勤綜學業，一向不迴，孜孜無倦，以法自養，是輩沙門，為知生活。",
    "T01n0006_001:0183b18_8": "何謂作穢？",
    "T01n0006_001:0183b18_9": "恣意所樂，依恃種姓，專為穢行，為眾致議，不敬佛語，亦不畏罪，是輩沙門為道作穢；凡人見聞，將謂在道，學淨智者，如此而已。",
    "T01n0006_001:0183b22_0": "當知是中，有真有偽，有善有惡，不可齊同以為一也。",
    "T01n0006_001:0183b23_1": "彼不善者，為賢致謗，是故佛律，黜夫惡者，譬如苗中生草，不去害禾。",
    "T01n0006_001:0183b24_2": "世多此輩，內懷穢濁，外如清淨，若知福者，信心奉道，終不為彼起恨想也。",
    "T01n0006_001:0183b26_3": "識善之人，修己遠惡除欲怒癡，故得道疾。」",
    "T01n0006_001:0183b27_4": "佛說已，淳歡喜。",
    "T01n0006_001:0183b28_0": "般泥洹經卷上"
}