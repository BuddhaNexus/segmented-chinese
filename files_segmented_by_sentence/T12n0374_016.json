{
    "T12n0374_016:0457a15_0": "大般涅槃經卷第十六",
    "T12n0374_016:0457a17_0": "北涼天竺三藏曇無讖譯",
    "T12n0374_016:0457a18_0": "梵行品第八之二",
    "T12n0374_016:0457a19_0": "◎迦葉菩薩白佛言：「世尊！",
    "T12n0374_016:0457a19_1": "菩薩摩訶薩所有思惟，悉是真實，聲聞緣覺非真實者；一切眾生何故不以菩薩威力，等受快樂？",
    "T12n0374_016:0457a21_2": "若諸眾生實不得樂，當知菩薩所修慈心為無利益。」",
    "T12n0374_016:0457a22_3": "佛言：「善男子！",
    "T12n0374_016:0457a23_4": "菩薩之慈，非不利益。",
    "T12n0374_016:0457a23_5": "善男子！",
    "T12n0374_016:0457a23_6": "有諸眾生，或必受苦，或有不受。",
    "T12n0374_016:0457a24_7": "若有眾生必受苦者，菩薩之慈為無利益，謂一闡提。",
    "T12n0374_016:0457a25_8": "若有受苦不必定者，菩薩之慈則為利益，令彼眾生悉受快樂。",
    "T12n0374_016:0457a27_9": "善男子！",
    "T12n0374_016:0457a27_10": "譬如有人，遙見師子、虎豹、犲狼、羅剎鬼等，自然生怖，夜行見杌亦生怖畏。",
    "T12n0374_016:0457a29_11": "善男子！",
    "T12n0374_016:0457a29_12": "如是諸人自然怖畏。",
    "T12n0374_016:0457a29_13": "眾生如是，見修慈者自然受樂。",
    "T12n0374_016:0457b01_14": "善男子！",
    "T12n0374_016:0457b01_15": "以是義故，菩薩修慈是實思惟，非無利益。",
    "T12n0374_016:0457b03_0": "「善男子！",
    "T12n0374_016:0457b03_1": "我說是慈，有無量門，所謂神通。",
    "T12n0374_016:0457b03_2": "善男子！",
    "T12n0374_016:0457b04_3": "如提婆達，教阿闍世，欲害如來。",
    "T12n0374_016:0457b04_4": "是時我入王舍大城，次第乞食，阿闍世王即放護財狂醉之象，欲令害我及諸弟子。",
    "T12n0374_016:0457b06_5": "其象爾時，蹋殺無量百千眾生，眾生死已，多有血氣，是象嗅已，狂醉倍常。",
    "T12n0374_016:0457b08_6": "見我翼從，被服赤色，謂呼是血，而復見趣。",
    "T12n0374_016:0457b09_7": "我弟子中未離欲者，四怖馳走，唯除阿難。",
    "T12n0374_016:0457b10_8": "爾時王舍大城之中一切人民，同時舉聲啼哭號泣，作如是言：『怪哉，如來今日滅沒，如何正覺一旦散壞？』",
    "T12n0374_016:0457b12_9": "是時調達，心生歡喜：『瞿曇沙門滅沒甚善，從今已往真是不現。",
    "T12n0374_016:0457b14_10": "快哉此計，我願得遂。』",
    "T12n0374_016:0457b14_11": "善男子！",
    "T12n0374_016:0457b14_12": "我於爾時，為欲降伏護財象故，即入慈定，舒手示之，即於五指出五師子。",
    "T12n0374_016:0457b16_13": "是象見已，其心怖畏，尋即失糞，舉身投地，敬禮我足。",
    "T12n0374_016:0457b17_14": "善男子！",
    "T12n0374_016:0457b17_15": "我於爾時，手五指頭實無師子，乃是修慈善根力故，令彼調伏。",
    "T12n0374_016:0457b19_16": "「復次善男子！",
    "T12n0374_016:0457b19_17": "我欲涅槃，始初發足向拘尸那城，有五百力士，於其中路，平治掃灑，中有一石，眾欲舉棄，盡力不能。",
    "T12n0374_016:0457b21_18": "我時憐愍，即起慈心，彼諸力士，尋即見我，以足母指舉此大石，擲置虛空，還以手接，安置右掌，吹令碎末，復還聚合。",
    "T12n0374_016:0457b24_19": "令彼力士貢高心息，即為略說種種法要，令其俱發阿耨多羅三藐三菩提心。",
    "T12n0374_016:0457b26_20": "善男子！",
    "T12n0374_016:0457b26_21": "如來爾時，實不以指舉此大石在虛空中，還置右掌吹令碎末復合如本。",
    "T12n0374_016:0457b28_0": "善男子！",
    "T12n0374_016:0457b28_1": "當知即是慈善根力，令諸力士見如是事。",
    "T12n0374_016:0457c01_0": "「復次善男子！",
    "T12n0374_016:0457c01_1": "此南天竺有一大城名首波羅，於是城中有一長者，名曰盧至，為眾導主，已於過去無量佛所，殖眾善本。",
    "T12n0374_016:0457c03_2": "善男子！",
    "T12n0374_016:0457c03_3": "彼大城中一切人民，信伏邪道，奉事尼犍。",
    "T12n0374_016:0457c04_4": "我時欲度彼長者故，從王舍城至彼城邑，其路中間相去六十五由旬，步涉而往，為欲化度彼諸人故。",
    "T12n0374_016:0457c07_5": "彼眾尼犍，聞我欲至首波羅城，即作是念：『沙門瞿曇若至此者，此諸人民便當捨我，更不供給，我等窮悴，奈何自活。』",
    "T12n0374_016:0457c09_6": "諸尼犍輩，各各分散告彼城人：『沙門瞿曇今欲來此。",
    "T12n0374_016:0457c11_0": "然彼沙門，委棄父母，東西馳騁，所至之處，能令土地穀米不登，人民飢饉，死亡者眾，病瘦相尋，無可救解。",
    "T12n0374_016:0457c13_1": "瞿曇無賴，純將諸惡、羅剎鬼神以為侍從。",
    "T12n0374_016:0457c14_2": "無父無母、孤窮之人，而來諮啟，為作門徒。",
    "T12n0374_016:0457c15_3": "所可教詔，純說虛空，隨其至處，初無安樂。』",
    "T12n0374_016:0457c16_4": "彼人聞已，即懷怖畏，頭面敬禮尼犍子足，白言：『大師！",
    "T12n0374_016:0457c17_5": "我等今者，當設何計？』",
    "T12n0374_016:0457c17_6": "尼犍答言：『沙門瞿曇，性好叢林、流泉、清水，外設有者，宜應破壞。",
    "T12n0374_016:0457c19_7": "汝等便可相與出城，諸有之處斫伐令盡，莫使有遺。",
    "T12n0374_016:0457c20_8": "流泉井池，悉置糞屍。",
    "T12n0374_016:0457c21_0": "堅閉城門，各嚴器仗，當壁防護，勤自固守。",
    "T12n0374_016:0457c21_1": "彼設來者，莫令得前，若不前者，汝當安隱。",
    "T12n0374_016:0457c22_2": "我等亦當作種種術，令彼瞿曇，復道還去。』",
    "T12n0374_016:0457c23_3": "彼諸人民聞是語已，敬諾施行，斬伐樹木，污辱諸水，莊嚴器仗，牢自防護。",
    "T12n0374_016:0457c25_4": "「善男子！",
    "T12n0374_016:0457c25_5": "我於爾時至彼城已，不見一切樹木叢林，唯見諸人莊嚴器仗，當壁自守。",
    "T12n0374_016:0457c27_6": "見是事已，尋生憐愍，慈心向之，所有樹木還生如本，復更生長其餘諸樹不可稱計；河池井泉，其水清淨，盈滿其中，如青琉璃，生眾雜花，彌覆其上，變其城壁為紺琉璃；城內人民悉得徹見我及大眾。",
    "T12n0374_016:0458a02_7": "門自開闢，無能制者，所嚴器仗，變成雜花。",
    "T12n0374_016:0458a03_8": "盧至長者而為上首，與其人民，俱共相隨往至佛所。",
    "T12n0374_016:0458a05_0": "我即為說種種法要，令彼諸人，一切皆發阿耨多羅三藐三菩提心。",
    "T12n0374_016:0458a06_1": "善男子！",
    "T12n0374_016:0458a06_2": "我於爾時，實不化作種種樹木、清淨流水、盈滿河池，變其本城為紺琉璃，令彼人民徹見於我，開其城門，器仗為花。",
    "T12n0374_016:0458a09_3": "善男子！",
    "T12n0374_016:0458a09_4": "當知皆是慈善根力，能令彼人見如是事。",
    "T12n0374_016:0458a10_5": "◎「◎復次善男子！",
    "T12n0374_016:0458a11_6": "舍衛城中有婆羅門女，姓婆私吒，唯有一子，愛之甚重，遇病命終。",
    "T12n0374_016:0458a12_7": "爾時女人，愁毒入心，狂亂失性，裸身無恥，遊行四衢，啼哭失聲，唱言：『子子，汝何處去？』",
    "T12n0374_016:0458a14_8": "周遍城邑，無有疲已。",
    "T12n0374_016:0458a15_9": "而是女人，已於先佛殖眾德本。",
    "T12n0374_016:0458a16_10": "善男子！",
    "T12n0374_016:0458a16_11": "我於是女起慈愍心。",
    "T12n0374_016:0458a16_12": "是時女人即得見我，便生子想，還得本心，前抱我身，嗚唼我口。",
    "T12n0374_016:0458a18_13": "我時即告侍者阿難：『汝可持衣與是女人。』",
    "T12n0374_016:0458a19_14": "既與衣已，便為種種說諸法要。",
    "T12n0374_016:0458a19_15": "是女聞法，歡喜踊躍，發阿耨多羅三藐三菩提心。",
    "T12n0374_016:0458a20_16": "善男子！",
    "T12n0374_016:0458a21_17": "我於爾時實非彼子，彼非我母，亦無抱持。",
    "T12n0374_016:0458a22_18": "善男子！",
    "T12n0374_016:0458a22_19": "當知皆是慈善根力，令彼女人見如是事。",
    "T12n0374_016:0458a24_0": "「復次善男子！",
    "T12n0374_016:0458a24_1": "波羅[木*奈]城有優婆夷，字曰摩訶斯那達多，已於過去無量先佛種諸善根。",
    "T12n0374_016:0458a26_0": "是優婆夷，夏九十日，請命眾僧，奉施醫藥。",
    "T12n0374_016:0458a26_1": "是時眾中有一比丘，身嬰重病。",
    "T12n0374_016:0458a27_2": "良醫診之，當須肉藥，若得肉者，病則可除，若不得肉，命將不全。",
    "T12n0374_016:0458a29_3": "時優婆夷聞醫此言，尋持黃金，遍至市[厂@黑]，唱如是言：『誰有肉賣，吾以金買，若有肉者，當等與金。』",
    "T12n0374_016:0458b02_4": "周遍城市，求不能得。",
    "T12n0374_016:0458b02_5": "是優婆夷尋自取刀割其髀肉，切以為臛，下種種香，送病比丘。",
    "T12n0374_016:0458b04_6": "比丘服已，病即得差。",
    "T12n0374_016:0458b04_7": "是優婆夷患瘡苦惱，不能堪忍，即發聲言：『南無佛陀南無佛陀。』",
    "T12n0374_016:0458b06_8": "我於爾時在舍衛城，聞其音聲，於是女人起大慈心，是女尋見，我持良藥，塗其瘡上，還合如本。",
    "T12n0374_016:0458b08_9": "我即為其種種說法，聞法歡喜，發阿耨多羅三藐三菩提心。",
    "T12n0374_016:0458b09_10": "善男子！",
    "T12n0374_016:0458b09_11": "我於爾時，實不往至波羅[木*奈]城，持藥塗是優婆夷瘡。",
    "T12n0374_016:0458b11_0": "善男子！",
    "T12n0374_016:0458b11_1": "當知皆是慈善根力，令彼女人見如是事。",
    "T12n0374_016:0458b13_0": "「復次善男子！",
    "T12n0374_016:0458b13_1": "調達惡人，貪不知足，多服穌故，頭痛腹痛，受大苦惱，不能堪忍，發如是言：『南無佛陀南無佛陀。』",
    "T12n0374_016:0458b15_2": "我時住在優禪尼城，聞其音聲，即生慈心。",
    "T12n0374_016:0458b16_3": "爾時調達尋便見我，往至其所，手摩頭腹，授與鹽湯，而令服之，服已平復。",
    "T12n0374_016:0458b18_4": "善男子！",
    "T12n0374_016:0458b18_5": "我實不往調婆達所，摩其頭腹授湯令服。",
    "T12n0374_016:0458b19_6": "善男子！",
    "T12n0374_016:0458b19_7": "當知皆是慈善根力，令調婆達見如是事。",
    "T12n0374_016:0458b21_0": "「復次善男子！",
    "T12n0374_016:0458b21_1": "憍薩羅國有諸群賊，其數五百，群黨抄劫，為害滋甚。",
    "T12n0374_016:0458b22_2": "波斯匿王患其縱暴，遣兵伺捕，得已挑目，遂著黑闇叢林之下。",
    "T12n0374_016:0458b23_3": "是諸群賊，已於先佛殖眾德本，既失目已，受大苦惱，各作是言：『南無佛陀南無佛陀，我等今者無有救護。』",
    "T12n0374_016:0458b26_4": "啼哭號咷。",
    "T12n0374_016:0458b26_5": "我時住在祇洹精舍，聞其音聲，即生慈心，時有涼風，吹香山中種種香藥，滿其眼眶，尋還得眼，如本不異。",
    "T12n0374_016:0458b29_0": "諸賊開眼，即見如來，住立其前而為說法。",
    "T12n0374_016:0458b29_1": "賊聞法已，發阿耨多羅三藐三菩提心。",
    "T12n0374_016:0458c01_2": "善男子！",
    "T12n0374_016:0458c02_0": "我於爾時實不作風，吹香山中種種香藥，住其人前而為說法。",
    "T12n0374_016:0458c03_1": "善男子！",
    "T12n0374_016:0458c03_2": "當知皆是慈善根力，令彼群賊見如是事。",
    "T12n0374_016:0458c04_3": "「復次善男子！",
    "T12n0374_016:0458c04_4": "琉璃太子以愚癡故，廢其父王，自立為主。",
    "T12n0374_016:0458c05_5": "復念宿嫌，多害釋種，取萬二千釋種諸女，刵劓耳鼻，斷截手足，推之坑塹。",
    "T12n0374_016:0458c07_6": "時諸女人，身受苦惱，作如是言：『南無佛陀南無佛陀，我等今者無有救護。』",
    "T12n0374_016:0458c09_7": "復大號咷。",
    "T12n0374_016:0458c09_8": "是諸女人，已於先佛種諸善根，我於爾時在竹林中，聞其音聲，即起慈心。",
    "T12n0374_016:0458c11_9": "諸女爾時，見我來至迦毘羅城，以水洗瘡，以藥傅之，苦痛尋除，耳鼻手足，還復如本。",
    "T12n0374_016:0458c13_10": "我時即為略說法要，悉令俱發阿耨多羅三藐三菩提心，即於大愛道比丘尼所，出家受具足戒。",
    "T12n0374_016:0458c15_11": "善男子！",
    "T12n0374_016:0458c15_12": "如來爾時實不往至迦毘羅城，以水洗瘡傅藥止苦。",
    "T12n0374_016:0458c16_13": "善男子！",
    "T12n0374_016:0458c16_14": "當知皆是慈善根力，令彼女人得如是事，悲喜之心亦復如是。",
    "T12n0374_016:0458c18_15": "善男子！",
    "T12n0374_016:0458c18_16": "以是義故，菩薩摩訶薩修慈思惟，即是真實，非虛妄也。",
    "T12n0374_016:0458c19_17": "善男子！",
    "T12n0374_016:0458c19_18": "夫無量者不可思議，菩薩所行不可思議，諸佛所行亦不可思議，是大乘典大涅槃經亦不可思議。",
    "T12n0374_016:0458c23_0": "「復次善男子！",
    "T12n0374_016:0458c23_1": "菩薩摩訶薩修慈悲喜已，得住極愛一子之地。",
    "T12n0374_016:0458c24_2": "善男子！",
    "T12n0374_016:0458c24_3": "云何是地名曰極愛？",
    "T12n0374_016:0458c25_0": "復名一子？",
    "T12n0374_016:0458c25_1": "善男子！",
    "T12n0374_016:0458c25_2": "譬如父母，見子安隱，心大歡喜。",
    "T12n0374_016:0458c26_3": "菩薩摩訶薩住是地中，亦復如是，視諸眾生同於一子，見修善者生大歡喜，是故此地名曰極愛。",
    "T12n0374_016:0458c28_4": "善男子！",
    "T12n0374_016:0458c28_5": "譬如父母見子遇患，心生苦惱，愍之愁毒，初無捨離。",
    "T12n0374_016:0458c29_6": "菩薩摩訶薩住是地中亦復如是，見諸眾生，為煩惱病之所纏切，心生愁惱，憂念如子，身諸毛孔，血皆流出，是故此地，名為一子。",
    "T12n0374_016:0459a03_7": "善男子！",
    "T12n0374_016:0459a03_8": "如人小時，拾取土塊、糞穢、瓦石、枯骨、木枝，置於口中，父母見已，恐為其患，左手捉頭，右手挑出。",
    "T12n0374_016:0459a05_9": "菩薩摩訶薩住是地中，亦復如是，見諸眾生法身未增，或行身口意業不善，菩薩見已，則以智手拔之令出，不欲令彼流轉生死受諸苦惱，是故此地，復名一子。",
    "T12n0374_016:0459a09_10": "善男子！",
    "T12n0374_016:0459a09_11": "譬如父母，所愛之子捨而終亡，父母愁惱，願與併命。",
    "T12n0374_016:0459a10_12": "菩薩亦爾，見一闡提墮於地獄，亦願與俱生地獄中。",
    "T12n0374_016:0459a11_13": "何以故？",
    "T12n0374_016:0459a12_14": "是一闡提若受苦時，或生一念改悔之心，我即當為說種種法，令彼得生一念善根。",
    "T12n0374_016:0459a14_0": "是故此地，復名一子。",
    "T12n0374_016:0459a14_1": "善男子！",
    "T12n0374_016:0459a14_2": "譬如父母，唯有一子，其子睡寤、行住、坐臥，心常念之；若有罪咎，善言誘喻，不加其惡。",
    "T12n0374_016:0459a16_3": "菩薩摩訶薩亦復如是，見諸眾生若墮地獄、畜生、餓鬼，或人、天中，造作善惡，心常念之，初不放捨。",
    "T12n0374_016:0459a18_4": "若行諸惡，終不生瞋，以惡加之，是故此地，復名一子。」",
    "T12n0374_016:0459a20_0": "迦葉菩薩白佛言：「世尊！",
    "T12n0374_016:0459a20_1": "如佛所說，其言祕密，我今智淺，云何能解？",
    "T12n0374_016:0459a21_2": "若諸菩薩住一子地，能如是者，云何如來昔為國王行菩薩時，斷絕爾所婆羅門命？",
    "T12n0374_016:0459a23_3": "若得此地，則應護念。",
    "T12n0374_016:0459a23_4": "若不得者，復何因緣不墮地獄？",
    "T12n0374_016:0459a24_5": "若使等視一切眾生，同於子想如羅睺羅，何故復向提婆達多說如是言：『癡人無羞，食人涕唾。』",
    "T12n0374_016:0459a26_6": "令彼聞已，生於瞋恨，起不善心，出佛身血。",
    "T12n0374_016:0459a27_7": "提婆達多造是惡已，如來復記，當墮地獄一劫受罪。",
    "T12n0374_016:0459a28_8": "世尊！",
    "T12n0374_016:0459a29_0": "如是之言云何於義不相違背？",
    "T12n0374_016:0459a29_1": "世尊！",
    "T12n0374_016:0459a29_2": "須菩提者住虛空地，凡欲入城求乞飲食，要先觀人，若有於己生嫌嫉心，則止不行，乃至極飢，猶不行乞，何以故？",
    "T12n0374_016:0459b03_3": "是須菩提常作是念：『我憶往昔於福田所生一惡念，由是因緣墮大地獄，受種種苦。",
    "T12n0374_016:0459b05_4": "我今寧飢，終日不食，終不令彼於我起嫌，墮於地獄受苦惱也。』",
    "T12n0374_016:0459b06_5": "復作是念：『若有眾生嫌我立者，我當終日端坐不起。",
    "T12n0374_016:0459b07_6": "若有眾生嫌我坐者，我當終日立不移處，行臥亦爾。』",
    "T12n0374_016:0459b09_7": "是須菩提，護眾生故，尚起是心，何況菩薩？",
    "T12n0374_016:0459b10_0": "菩薩若得一子地者，何緣如來出是麁言，使諸眾生起重惡心。」",
    "T12n0374_016:0459b11_1": "「善男子！",
    "T12n0374_016:0459b11_2": "汝今不應作如是難，言佛如來為諸眾生作煩惱因緣。",
    "T12n0374_016:0459b12_3": "善男子！",
    "T12n0374_016:0459b13_0": "假使蚊[口*(隹/乃)]能盡海底，如來終不為諸眾生作煩惱因緣。",
    "T12n0374_016:0459b14_1": "善男子！",
    "T12n0374_016:0459b14_2": "假令大地悉為非色，水為堅相，火為冷相，風為住相；三寶佛性及以虛空，作無常相；如來終不為諸眾生作煩惱因緣。",
    "T12n0374_016:0459b17_3": "善男子！",
    "T12n0374_016:0459b17_4": "假使毀犯四重禁罪及一闡提、謗正法者，現身得成十力、無畏、三十二相、八十種好，如來終不為諸眾生作煩惱因緣。",
    "T12n0374_016:0459b19_5": "善男子！",
    "T12n0374_016:0459b20_6": "假使聲聞辟支佛等常住不變，如來終不為諸眾生作煩惱因緣。",
    "T12n0374_016:0459b21_7": "善男子！",
    "T12n0374_016:0459b21_8": "假使十住諸菩薩等，犯四重禁、作一闡提、誹謗正法，如來終不為諸眾生作煩惱因緣。",
    "T12n0374_016:0459b23_9": "善男子！",
    "T12n0374_016:0459b23_10": "假使一切無量眾生喪滅佛性，如來究竟入般涅槃，如來終不為諸眾生作煩惱因緣。",
    "T12n0374_016:0459b25_11": "善男子！",
    "T12n0374_016:0459b26_0": "假使擲羂能繫縛風，齒能破鐵，爪壞須彌，如來終不為諸眾生作煩惱因緣。",
    "T12n0374_016:0459b27_1": "寧與毒蛇同共一處，內其兩手餓師子口，佉陀羅炭用洗浴身，不應發言，如來世尊為諸眾生作煩惱因緣。",
    "T12n0374_016:0459c01_2": "善男子！",
    "T12n0374_016:0459c01_3": "如來真實能為眾生斷除煩惱，終不為作煩惱因也。",
    "T12n0374_016:0459c03_0": "「善男子！",
    "T12n0374_016:0459c03_1": "如汝所言，如來往昔殺婆羅門者；善男子！",
    "T12n0374_016:0459c04_2": "菩薩摩訶薩乃至蟻子尚不故殺，況婆羅門？",
    "T12n0374_016:0459c05_3": "菩薩常作種種方便，惠施眾生無量壽命。",
    "T12n0374_016:0459c06_4": "善男子！",
    "T12n0374_016:0459c06_5": "夫施食者則為施命，菩薩摩訶薩行檀波羅蜜時，常施眾生無量壽命。",
    "T12n0374_016:0459c07_6": "善男子！",
    "T12n0374_016:0459c08_7": "修不殺戒得壽命長，菩薩摩訶薩行尸波羅蜜時，則為施與一切眾生無量壽命。",
    "T12n0374_016:0459c09_8": "善男子！",
    "T12n0374_016:0459c10_9": "慎口無過得壽命長，菩薩摩訶薩行羼提波羅蜜時，常勸眾生莫生怨想，推直於人，引曲向己，無所諍訟得壽命長，是故菩薩行羼提波羅蜜時，已施眾生無量壽命。",
    "T12n0374_016:0459c13_10": "善男子！",
    "T12n0374_016:0459c14_0": "精勤修善得壽命長，菩薩摩訶薩行毘梨耶波羅蜜時，常勸眾生勤修善法；眾生行已，得無量壽命；是故菩薩行毘梨耶波羅蜜時，已施眾生無量壽命。",
    "T12n0374_016:0459c17_1": "善男子！",
    "T12n0374_016:0459c17_2": "修攝心者得壽命長，菩薩摩訶薩行禪波羅蜜時，勸諸眾生修平等心，眾生行已得壽命長，是故菩薩行禪波羅蜜時，已施眾生無量壽命。",
    "T12n0374_016:0459c20_3": "善男子！",
    "T12n0374_016:0459c20_4": "於諸善法不放逸者得壽命長，菩薩摩訶薩行般若波羅蜜時，勸諸眾生於諸善法不生放逸，眾生行已以是因緣得壽命長，是故菩薩行般若波羅蜜時，已施眾生無量壽命。",
    "T12n0374_016:0459c24_5": "善男子！",
    "T12n0374_016:0459c25_6": "以是義故，菩薩摩訶薩於諸眾生終無奪命。",
    "T12n0374_016:0459c26_7": "「善男子！",
    "T12n0374_016:0459c26_8": "汝向所問，殺婆羅門時得是地不？",
    "T12n0374_016:0459c27_9": "善男子！",
    "T12n0374_016:0459c27_10": "時我已得。",
    "T12n0374_016:0459c27_11": "以愛念故，斷其命根，非惡心也。",
    "T12n0374_016:0459c28_12": "善男子！",
    "T12n0374_016:0459c28_13": "譬如父母，唯有一子，愛之甚重，犯官憲制，是時父母以怖畏故，若擯若殺，雖復擯殺，無有惡心。",
    "T12n0374_016:0460a01_14": "菩薩摩訶薩為護正法亦復如是，若有眾生謗大乘者，即以鞭撻，苦加治之，或奪其命，欲令改往，遵修善法。",
    "T12n0374_016:0460a04_0": "菩薩常當作是思惟：『以何因緣，能令眾生發起信心？",
    "T12n0374_016:0460a05_1": "隨其方便，要當為之。』",
    "T12n0374_016:0460a05_2": "諸婆羅門命終之後，生阿鼻地獄，要有三念：一者自念：『我從何處而來生此？』",
    "T12n0374_016:0460a07_3": "即便自知，從人道中來。",
    "T12n0374_016:0460a08_0": "二者自念：『我今所生為是何處？』",
    "T12n0374_016:0460a08_1": "即便自知是阿鼻獄。",
    "T12n0374_016:0460a09_2": "三者自念：『乘何業緣而來生此？』",
    "T12n0374_016:0460a09_3": "即便自知乘謗方等大乘經典，不信因緣，為國主所殺，而來生此。",
    "T12n0374_016:0460a11_4": "念是事已，即於大乘方等經典，生信敬心，尋時命終，生甘露鼓如來世界，於彼壽命具足十劫。",
    "T12n0374_016:0460a13_5": "善男子！",
    "T12n0374_016:0460a13_6": "以是義故，我於往昔乃與是人十劫壽命，云何名殺？",
    "T12n0374_016:0460a14_7": "善男子！",
    "T12n0374_016:0460a15_0": "有人掘地、刈草斫樹、斬截死屍、罵詈鞭撻，以是業緣，墮地獄不？」",
    "T12n0374_016:0460a16_1": "迦葉菩薩白佛言：「世尊！",
    "T12n0374_016:0460a17_2": "如我解佛所說義者，應墮地獄。",
    "T12n0374_016:0460a17_3": "何以故？",
    "T12n0374_016:0460a18_0": "如佛昔為聲聞說法：『汝諸比丘，於餘焦木，莫生惡心。",
    "T12n0374_016:0460a19_1": "何以故？",
    "T12n0374_016:0460a19_2": "一切眾生因惡心故墮于地獄。』」",
    "T12n0374_016:0460a20_3": "爾時佛讚迦葉菩薩：「善哉，善哉！",
    "T12n0374_016:0460a20_4": "如汝所說，應善受持。",
    "T12n0374_016:0460a21_5": "善男子！",
    "T12n0374_016:0460a21_6": "若因惡心墮地獄者，菩薩爾時實無惡心。",
    "T12n0374_016:0460a22_7": "何以故？",
    "T12n0374_016:0460a22_8": "菩薩摩訶薩於一切眾生乃至虫蟻，悉生憐愍利益心故。",
    "T12n0374_016:0460a23_9": "所以者何？",
    "T12n0374_016:0460a24_10": "善知因緣諸方便故，以方便力，欲令眾生種諸善根。",
    "T12n0374_016:0460a25_11": "善男子！",
    "T12n0374_016:0460a25_12": "以是義故，我於爾時，以善方便，雖奪其命而非惡心。",
    "T12n0374_016:0460a26_13": "善男子！",
    "T12n0374_016:0460a26_14": "婆羅門法，若殺蟻子，滿足十車，無有罪報。",
    "T12n0374_016:0460a27_15": "蚊虻、蚤虱、猫狸師子、虎狼熊羆、諸惡虫獸、及餘能為眾生害者，殺滿十車；鬼神羅剎、拘槃茶、迦羅、富單那、顛狂乾枯諸鬼神等、能為眾生作嬈害者，有奪其命，悉無罪報；若殺惡人，則有罪報；殺已不悔，則墮餓鬼；若能懺悔，三日斷食，其罪消滅，無有遺餘。",
    "T12n0374_016:0460b04_16": "若殺和上、害其父母女人及牛，無數千年在地獄中。",
    "T12n0374_016:0460b05_17": "善男子！",
    "T12n0374_016:0460b05_18": "佛及菩薩知殺有三，謂下中上。",
    "T12n0374_016:0460b06_19": "下者蟻子乃至一切畜生，唯除菩薩示現生者。",
    "T12n0374_016:0460b07_20": "善男子！",
    "T12n0374_016:0460b07_21": "菩薩摩訶薩以願因緣，示受畜生，是名下殺；以下殺因緣，墮於地獄、畜生、餓鬼，具受下苦。",
    "T12n0374_016:0460b09_22": "何以故？",
    "T12n0374_016:0460b09_23": "是諸畜生有微善根，是故殺者具受罪報，是名下殺。",
    "T12n0374_016:0460b11_24": "中殺者，從凡夫人至阿那含是名為中，以是業因墮於地獄、畜生、餓鬼，具受中苦，是名中殺。",
    "T12n0374_016:0460b13_25": "上殺者，父母乃至阿羅漢、辟支佛、畢定菩薩，是名為上，以是業因緣故，墮於阿鼻大地獄中，具受上苦，是名上殺。",
    "T12n0374_016:0460b15_26": "善男子！",
    "T12n0374_016:0460b15_27": "若有能殺一闡提者，則不墮此三種殺中。",
    "T12n0374_016:0460b16_28": "善男子！",
    "T12n0374_016:0460b17_29": "彼諸婆羅門等一切皆是一闡提也。",
    "T12n0374_016:0460b17_30": "譬如掘地、刈草斫樹、斬截死屍罵詈鞭撻，無有罪報，殺一闡提亦復如是，無有罪報。",
    "T12n0374_016:0460b19_31": "何以故？",
    "T12n0374_016:0460b19_32": "諸婆羅門乃至無有信等五根，是故雖殺不墮地獄。",
    "T12n0374_016:0460b22_0": "「善男子！",
    "T12n0374_016:0460b22_1": "汝先所言，如來何故罵提婆達多癡人食唾？",
    "T12n0374_016:0460b23_2": "汝亦不應作如是問。",
    "T12n0374_016:0460b23_3": "何以故？",
    "T12n0374_016:0460b23_4": "諸佛世尊，凡所發言，不可思議。",
    "T12n0374_016:0460b24_5": "善男子！",
    "T12n0374_016:0460b24_6": "或有實語，為世所愛，非時非法，不為利益，如是之言，我終不說。",
    "T12n0374_016:0460b26_7": "善男子！",
    "T12n0374_016:0460b26_8": "或復有言，麁獷虛妄、非時非法，聞者不愛，不能利益，我亦不說。",
    "T12n0374_016:0460b27_9": "善男子！",
    "T12n0374_016:0460b27_10": "若有語言，雖復麁獷，真實不虛，是時是法能為一切眾生利益，聞雖不悅，我要說之。",
    "T12n0374_016:0460b29_11": "何以故？",
    "T12n0374_016:0460c01_0": "諸佛世尊、應、正遍知，知方便故。",
    "T12n0374_016:0460c01_1": "善男子！",
    "T12n0374_016:0460c01_2": "如我一時，遊彼壙野、聚落叢樹，在其林下，有一鬼神，即名壙野，純食肉血多殺眾生，復於其聚，日食一人。",
    "T12n0374_016:0460c04_3": "善男子！",
    "T12n0374_016:0460c04_4": "我於爾時，為彼鬼神廣說法要；然彼暴惡、愚癡無智、不受教法，我即化身為大力鬼，動其宮殿，令不安所。",
    "T12n0374_016:0460c06_5": "彼鬼于時將其眷屬，出其宮殿，欲來拒逆。",
    "T12n0374_016:0460c07_6": "鬼見我時，即失心念，惶怖躄地，迷悶斷絕，猶如死人。",
    "T12n0374_016:0460c08_7": "我以慈愍，手摩其身。",
    "T12n0374_016:0460c09_8": "即還起坐，作如是言：『快哉，今日還得身命。",
    "T12n0374_016:0460c10_9": "是大神王，具大威德，有慈愍心，赦我愆咎。』",
    "T12n0374_016:0460c11_10": "即於我所，生善信心。",
    "T12n0374_016:0460c11_11": "我即還復如來之身，復更為說種種法要，令彼鬼神，受不殺戒。",
    "T12n0374_016:0460c13_12": "即於是日，壙野村中，有一長者次應當死，村人已送付彼鬼神。",
    "T12n0374_016:0460c14_13": "鬼神得已，即以施我；我既受已，便為長者，更立名字，名手長者。",
    "T12n0374_016:0460c16_14": "爾時彼鬼即白我言：『世尊！",
    "T12n0374_016:0460c16_15": "我及眷屬，唯仰血肉，以自存活。",
    "T12n0374_016:0460c17_16": "今以戒故，當云何活？』",
    "T12n0374_016:0460c17_17": "我即答言：『從今當勅聲聞弟子，隨有修行佛法之處，悉當令其施汝飲食。』",
    "T12n0374_016:0460c19_18": "善男子！",
    "T12n0374_016:0460c19_19": "以是因緣，為諸比丘制如是戒，汝等從今，常當施彼壙野鬼食，若有住處不能施者，當知是輩，非我弟子，即是天魔徒黨眷屬。",
    "T12n0374_016:0460c22_20": "善男子！",
    "T12n0374_016:0460c22_21": "如來為欲調伏眾生故，示如是種種方便，非故令彼生怖畏也。",
    "T12n0374_016:0460c24_22": "「善男子！",
    "T12n0374_016:0460c24_23": "我亦以木打護法鬼。",
    "T12n0374_016:0460c24_24": "又於一時，在一山上，推羊頭鬼，令墮山下。",
    "T12n0374_016:0460c25_25": "復於樹頭，撲護獼猴鬼；令護財象，見五師子；使金剛神怖薩遮尼犍；亦以針刺箭毛鬼身。",
    "T12n0374_016:0460c28_0": "雖作如是，亦不令彼諸鬼神等有滅沒者，直欲令彼，安住正法，故示如是種種方便。",
    "T12n0374_016:0460c29_1": "善男子！",
    "T12n0374_016:0461a01_2": "我於爾時，實不罵辱提婆達多；提婆達多亦不愚癡食人[口*弟]唾，亦不生於惡趣之中，阿鼻地獄受罪一劫，亦不壞僧出佛身血，亦不違犯四重之罪、誹謗正法大乘經典，非一闡提，亦非聲聞、辟支佛也。",
    "T12n0374_016:0461a05_3": "善男子！",
    "T12n0374_016:0461a05_4": "提婆達多者，實非聲聞緣覺境界，唯是諸佛之所知見。",
    "T12n0374_016:0461a07_5": "善男子！",
    "T12n0374_016:0461a07_6": "是故汝今不應難言，如來何緣呵責罵辱提婆達多？",
    "T12n0374_016:0461a08_7": "汝於諸佛所有境界，不應如是生於疑網。」",
    "T12n0374_016:0461a10_0": "迦葉菩薩白佛言：「世尊！",
    "T12n0374_016:0461a10_1": "譬如甘蔗，數數煎煮，得種種味；我亦如是，從佛數聞，多得法味，所謂出家味、離欲味、寂滅味、道味。",
    "T12n0374_016:0461a12_2": "世尊！",
    "T12n0374_016:0461a12_3": "譬如真金，數數燒打，融消鍊治，轉更明淨，調和柔軟，光色微妙，其價難量，然後乃為人天寶重。",
    "T12n0374_016:0461a15_4": "世尊！",
    "T12n0374_016:0461a15_5": "如來亦爾，鄭重諮問，則得聞見甚深之義，令深行者受持奉修，無量眾生發阿耨多羅三藐三菩提心，然後為諸人天所宗，恭敬供養。」",
    "T12n0374_016:0461a19_0": "爾時佛讚迦葉菩薩：「善哉，善哉！",
    "T12n0374_016:0461a19_1": "菩薩摩訶薩為欲利益諸眾生故，諮啟如來如是深義。",
    "T12n0374_016:0461a20_2": "善男子！",
    "T12n0374_016:0461a21_3": "以是義故，我隨汝意，說於大乘方等甚深祕密之法，所謂極愛如一子地。」",
    "T12n0374_016:0461a23_0": "迦葉菩薩白佛言：「世尊！",
    "T12n0374_016:0461a23_1": "若諸菩薩修慈、悲、喜，得一子地者，修捨心時，復得何地？」",
    "T12n0374_016:0461a24_2": "佛言：「善哉，善哉！",
    "T12n0374_016:0461a25_3": "善男子！",
    "T12n0374_016:0461a25_4": "汝善知時，知我欲說，汝則諮問。",
    "T12n0374_016:0461a26_5": "菩薩摩訶薩修捨心時，則得住於空平等地，如須菩提。",
    "T12n0374_016:0461a27_6": "善男子！",
    "T12n0374_016:0461a27_7": "菩薩摩訶薩住空平等地，則不見有父母、兄弟、姊妹、兒息、親族、知識、怨憎中人，乃至不見陰界諸入、眾生、壽命。",
    "T12n0374_016:0461b01_0": "善男子！",
    "T12n0374_016:0461b01_1": "譬如虛空，無有父母、兄弟、妻子，乃至無有眾生、壽命。",
    "T12n0374_016:0461b02_2": "一切諸法，亦復如是，無有父母乃至壽命。",
    "T12n0374_016:0461b03_3": "菩薩摩訶薩見一切法，亦復如是，其心平等，如彼虛空。",
    "T12n0374_016:0461b04_4": "何以故？",
    "T12n0374_016:0461b04_5": "善能修習諸空法故。」",
    "T12n0374_016:0461b05_6": "迦葉菩薩白佛言：「世尊！",
    "T12n0374_016:0461b05_7": "云何名空？」",
    "T12n0374_016:0461b06_8": "「善男子！",
    "T12n0374_016:0461b06_9": "空者，所謂內空、外空、內外空、有為空、無為空、無始空、性空、無所有空、第一義空、空空、大空。",
    "T12n0374_016:0461b08_10": "菩薩摩訶薩云何觀於內空？",
    "T12n0374_016:0461b08_11": "是菩薩摩訶薩觀內法空，是內法空，謂無父母、怨親中人、眾生壽命、常樂我淨、如來、法、僧、所有財物。",
    "T12n0374_016:0461b11_12": "是內法中，雖有佛性，而是佛性，非內非外。",
    "T12n0374_016:0461b12_0": "所以者何？",
    "T12n0374_016:0461b12_1": "佛性常住，無變易故，是名菩薩摩訶薩觀於內空。",
    "T12n0374_016:0461b13_2": "外空者，亦復如是，無有內法。",
    "T12n0374_016:0461b14_3": "內外空者，亦復如是。",
    "T12n0374_016:0461b14_4": "善男子！",
    "T12n0374_016:0461b14_5": "唯有如來、法、僧、佛性，不在二空。",
    "T12n0374_016:0461b15_6": "何以故？",
    "T12n0374_016:0461b15_7": "如是四法，常、樂、我、淨，是故四法，不名為空。",
    "T12n0374_016:0461b16_8": "是名內外俱空。",
    "T12n0374_016:0461b16_9": "善男子！",
    "T12n0374_016:0461b17_10": "有為空者，有為之法悉皆是空，所謂內空、外空、內外空、常樂我淨空、眾生壽命如來法僧第一義空。",
    "T12n0374_016:0461b19_11": "是中佛性，非有為法，是故佛性非有為法空。",
    "T12n0374_016:0461b20_12": "是名有為空。",
    "T12n0374_016:0461b20_13": "善男子！",
    "T12n0374_016:0461b21_0": "云何菩薩摩訶薩觀無為空？",
    "T12n0374_016:0461b21_1": "是無為法，悉皆是空，所謂無常、苦、不淨、無我、陰界入、眾生、壽命相、有為、有漏、內法、外法。",
    "T12n0374_016:0461b23_2": "無為法中，佛等四法，非有為，非無為。",
    "T12n0374_016:0461b24_3": "性是善故，非無為，性常住故，非有為。",
    "T12n0374_016:0461b25_4": "是名菩薩觀無為空。",
    "T12n0374_016:0461b25_5": "云何菩薩摩訶薩觀無始空？",
    "T12n0374_016:0461b26_6": "是菩薩摩訶薩見生死無始，皆悉空寂。",
    "T12n0374_016:0461b27_7": "所謂空者，常樂我淨，皆悉空寂，無有變易，眾生壽命三寶佛性及無為法，是名菩薩觀無始空。",
    "T12n0374_016:0461b29_8": "云何菩薩觀於性空？",
    "T12n0374_016:0461b29_9": "是菩薩摩訶薩觀一切法，本性皆空，謂陰界入、常、無常、苦、樂、淨、不淨、我、無我，觀如是等一切諸法，不見本性，是名菩薩摩訶薩觀於性空。",
    "T12n0374_016:0461c03_10": "云何菩薩摩訶薩觀無所有空？",
    "T12n0374_016:0461c04_11": "如人無子，言舍宅空，畢竟觀空，無有親愛。",
    "T12n0374_016:0461c05_12": "愚癡之人，言諸方空。",
    "T12n0374_016:0461c06_13": "貧窮之人，言一切空。",
    "T12n0374_016:0461c06_14": "如是所計，或空、或非空。",
    "T12n0374_016:0461c07_15": "菩薩觀時，如貧窮人，一切皆空，是名菩薩摩訶薩觀無所有空。",
    "T12n0374_016:0461c08_16": "云何菩薩摩訶薩觀第一義空？",
    "T12n0374_016:0461c09_17": "善男子！",
    "T12n0374_016:0461c09_18": "菩薩摩訶薩觀第一義時，是眼生時，無所從來，及其滅時，去無所至；本無今有，已有還無；推其實性，無眼無主。",
    "T12n0374_016:0461c11_19": "如眼無性，一切諸法亦復如是。",
    "T12n0374_016:0461c12_20": "何等名為第一義空？",
    "T12n0374_016:0461c13_21": "有業、有報，不見作者，如是空法，名第一義空，是名菩薩摩訶薩觀第一義空。",
    "T12n0374_016:0461c14_22": "云何菩薩摩訶薩觀於空空？",
    "T12n0374_016:0461c15_23": "是空空中，乃是聲聞辟支佛等所迷沒處。",
    "T12n0374_016:0461c16_24": "善男子！",
    "T12n0374_016:0461c16_25": "是有、是無，是名空空；是是、非是是，是名空空。",
    "T12n0374_016:0461c17_26": "善男子！",
    "T12n0374_016:0461c17_27": "十住菩薩尚於是中，通達少分猶如微塵，況復餘人。",
    "T12n0374_016:0461c19_28": "善男子！",
    "T12n0374_016:0461c19_29": "如是空空，亦不同於聲聞所得空空三昧，是名菩薩觀於空空。",
    "T12n0374_016:0461c20_30": "善男子！",
    "T12n0374_016:0461c21_0": "云何菩薩摩訶薩觀於大空？",
    "T12n0374_016:0461c21_1": "善男子！",
    "T12n0374_016:0461c21_2": "言大空者，謂般若波羅蜜，是名大空。",
    "T12n0374_016:0461c22_3": "善男子！",
    "T12n0374_016:0461c22_4": "菩薩摩訶薩得如是空門，則得住於虛空等地。",
    "T12n0374_016:0461c23_5": "「善男子！",
    "T12n0374_016:0461c24_6": "我今於是大眾之中說如是等諸空義時，有十恒河沙等菩薩摩訶薩，即得住於虛空等地。",
    "T12n0374_016:0461c26_7": "善男子！",
    "T12n0374_016:0461c26_8": "菩薩摩訶薩住是地已，於一切法中，無有滯礙、繫縛、拘執，心無迷悶，以是義故，名虛空等地。",
    "T12n0374_016:0461c28_9": "善男子！",
    "T12n0374_016:0461c28_10": "譬如虛空，於可愛色，不生貪著；不愛色中，不生瞋恚。",
    "T12n0374_016:0461c29_11": "菩薩摩訶薩住是地中，亦復如是，於好惡色，心無貪、恚。",
    "T12n0374_016:0462a02_12": "善男子！",
    "T12n0374_016:0462a02_13": "譬如虛空，廣大無對，悉能容受一切諸法。",
    "T12n0374_016:0462a03_14": "菩薩摩訶薩住是地中亦復如是，廣大無對，悉能容受一切諸法，以是義故，復得名為虛空等地。",
    "T12n0374_016:0462a06_0": "「善男子！",
    "T12n0374_016:0462a06_1": "菩薩摩訶薩住是地中，於一切法亦見、亦知，若行、若緣，若性、若相、若因若緣、若眾生心、若根、若禪定、若乘，若善知識、若持禁戒、若所施，如是等法一切知見。",
    "T12n0374_016:0462a09_2": "復次善男子！",
    "T12n0374_016:0462a09_3": "菩薩摩訶薩住是地中，知而不見。",
    "T12n0374_016:0462a10_4": "云何為知？",
    "T12n0374_016:0462a10_5": "知自餓法、投淵赴火、自墜高巖、常翹一脚、五熱炙身、常臥灰土、棘刺編椽、樹葉惡草牛糞之上，衣麁麻衣、塚間所棄糞掃氀褐、欽婆羅衣、麞鹿皮革、芻草衣裳，茹菜、噉草、藕根、油滓、牛糞根果。",
    "T12n0374_016:0462a15_6": "若行乞食，限從一家，主若言無，即便捨去，設復還喚，終不迴顧。",
    "T12n0374_016:0462a16_7": "不食鹽肉五種牛味，常所飲服糠汁沸湯，受持牛戒、狗鷄雉戒、以灰塗身、長髮為相，以羊祠時，先呪後殺。",
    "T12n0374_016:0462a18_8": "四月事火，七日服風，百千億花，供養諸天。",
    "T12n0374_016:0462a19_9": "諸所欲願、因此成就。",
    "T12n0374_016:0462a20_10": "如是等法，能為無上解脫因者，無有是處。",
    "T12n0374_016:0462a21_11": "是名為知。",
    "T12n0374_016:0462a21_12": "云何不見？",
    "T12n0374_016:0462a21_13": "菩薩摩訶薩不見一人，行如是法，得正解脫，是名不見。",
    "T12n0374_016:0462a23_14": "「復次善男子！",
    "T12n0374_016:0462a23_15": "菩薩摩訶薩亦見、亦知。",
    "T12n0374_016:0462a23_16": "何等為見？",
    "T12n0374_016:0462a24_17": "見諸眾生，行是邪法，必墮地獄，是名為見。",
    "T12n0374_016:0462a25_18": "云何為知？",
    "T12n0374_016:0462a25_19": "知諸眾生，從地獄出，生於人中，若能修行檀波羅蜜，乃至具足諸波羅蜜，是人必得入正解脫，是名為知。",
    "T12n0374_016:0462a27_20": "復次善男子！",
    "T12n0374_016:0462a28_21": "菩薩摩訶薩復有亦見、亦知。",
    "T12n0374_016:0462a28_22": "云何為見？",
    "T12n0374_016:0462a28_23": "見常無常、苦樂、淨不淨、我無我，是名為見。",
    "T12n0374_016:0462a29_24": "云何為知？",
    "T12n0374_016:0462b01_25": "知諸如來定不畢竟入於涅槃，知如來身金剛無壞，非是煩惱所成就身，又非臭穢腐敗之身，亦復能知一切眾生悉有佛性，是名為知。",
    "T12n0374_016:0462b04_26": "復次善男子！",
    "T12n0374_016:0462b04_27": "菩薩摩訶薩復有亦知、亦見。",
    "T12n0374_016:0462b05_28": "云何為知？",
    "T12n0374_016:0462b05_29": "知是眾生信心成就，知是眾生求於大乘；是人順流，是人逆流，是人正住，知是眾生已到彼岸。",
    "T12n0374_016:0462b07_30": "順流者謂凡夫人，逆流者從須陀洹乃至緣覺，正住者諸菩薩等，到彼岸者所謂如來、應、正遍知。",
    "T12n0374_016:0462b09_31": "是名為知。",
    "T12n0374_016:0462b10_32": "云何為見？",
    "T12n0374_016:0462b10_33": "菩薩摩訶薩住於大乘大涅槃典，修梵行心，以淨天眼，見諸眾生造身、口、意三業不善，墮於地獄、畜生、餓鬼。",
    "T12n0374_016:0462b12_34": "見諸眾生修善業者，命終當生天上、人中。",
    "T12n0374_016:0462b13_35": "見諸眾生從闇入闇，有諸眾生從闇入明，有諸眾生從明入闇，有諸眾生從明入明。",
    "T12n0374_016:0462b15_36": "是名為見。",
    "T12n0374_016:0462b15_37": "「復次善男子！",
    "T12n0374_016:0462b16_38": "菩薩摩訶薩復有亦知、亦見。",
    "T12n0374_016:0462b16_39": "菩薩摩訶薩知諸眾生修身、修戒、修心、修慧；是人今世惡業成就，或因貪欲、瞋恚、愚癡，是業必應地獄受報；是人直以修身、修戒、修心、修慧，現世輕受，不墮地獄。",
    "T12n0374_016:0462b20_40": "云何是業能得現報？",
    "T12n0374_016:0462b20_41": "懺悔發露所有諸惡，既悔之後更不敢作。",
    "T12n0374_016:0462b21_42": "慚愧成就故、供養三寶故、常自呵責故，是人以是善業因緣，不墮地獄現世受報。",
    "T12n0374_016:0462b23_43": "所謂頭痛、目痛、腹痛、背痛、橫羅死殃，呵責罵辱、鞭杖閉繫、飢餓困苦，受如是等現世輕報。",
    "T12n0374_016:0462b25_44": "是名為知。",
    "T12n0374_016:0462b25_45": "云何為見？",
    "T12n0374_016:0462b26_46": "菩薩摩訶薩見如是人，不能修習身、戒、心、慧，造少惡業，此業因緣，應現受報。",
    "T12n0374_016:0462b27_47": "是人少惡不能懺悔，不自呵責、不生慚愧、無有怖懼，是業增長，地獄受報。",
    "T12n0374_016:0462b29_48": "是名為見。",
    "T12n0374_016:0462b29_49": "「復有知而不見。",
    "T12n0374_016:0462c01_50": "云何知而不見？",
    "T12n0374_016:0462c01_51": "知諸眾生皆有佛性，為諸煩惱之所覆蔽，不能得見，是名知而不見。",
    "T12n0374_016:0462c03_52": "復有知而少見，十住菩薩摩訶薩，等知諸眾生皆有佛性，見不明了，猶如闇夜所見不了。",
    "T12n0374_016:0462c05_53": "復有亦見、亦知，所謂諸佛如來，亦見亦知。",
    "T12n0374_016:0462c06_54": "復有亦見亦知、不見不知，亦見亦知者，所謂世間文字、言語、男女、車乘瓶瓫、舍宅城邑、衣裳飲食、山河園林、眾生壽命，是名亦知亦見。",
    "T12n0374_016:0462c09_55": "云何不見不知？",
    "T12n0374_016:0462c09_56": "聖人所有微密之語，無有男女乃至園林，是名不見不知。",
    "T12n0374_016:0462c10_57": "復有知而不見，知所惠施、知所供處、知於受者、知因果報，是名為知。",
    "T12n0374_016:0462c12_58": "云何不見？",
    "T12n0374_016:0462c12_59": "不見所施、供處受者、及以果報，是名不見。",
    "T12n0374_016:0462c13_60": "菩薩摩訶薩知有八種，即是如來五眼所知。」",
    "T12n0374_016:0462c14_61": "◎大般涅槃經卷第十六"
}