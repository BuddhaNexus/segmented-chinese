{
    "T11n0310_103:0576b26_0": "大寶積經卷第一百三",
    "T11n0310_103:0576b28_0": "隋天竺三藏達摩笈多譯",
    "T11n0310_103:0576b29_0": "善住意天子會第三十六之二開實義品第二爾時大集眾中有上首天，所謂善住意天子、善寂天子、慚愧天子，與如是等九十六億諸天子俱，一切皆行菩薩之道，咸共往詣文殊師利所，至其門外右遶七匝。",
    "T11n0310_103:0576c05_1": "遶七匝已，然後雨天曼陀羅花。",
    "T11n0310_103:0576c06_2": "其所雨花遍覆虛空，高十由旬成花網臺形如寶塔。",
    "T11n0310_103:0576c07_3": "時文殊師利持此花臺供養世尊。",
    "T11n0310_103:0576c08_4": "供養已，即以神力令此三千大千世界一切國土虛空之中花網遍覆，是花光明普照三千大千世界皆大明盛，復雨天曼陀羅花。",
    "T11n0310_103:0576c11_5": "爾時文殊師利菩薩摩訶薩閑雅安詳從精舍出，更以神力令所居地自然而有七寶妙座，其座巍巍具足莊嚴。",
    "T11n0310_103:0576c13_6": "文殊師利斂容整服昇此寶座。",
    "T11n0310_103:0576c14_7": "時善住意天子見文殊師利昇寶座已，即以頂禮文殊師利足，退住一面。",
    "T11n0310_103:0576c16_8": "一切諸天亦皆頂禮文殊師利足。",
    "T11n0310_103:0576c16_9": "爾時文殊師利如是思惟：「誰於今日堪任與我在世尊前對揚深法？",
    "T11n0310_103:0576c18_10": "誰為法器能受如是不思議句、甚難證句、無處所句、無所著句、無戲論句、不可得句、不可說句、甚深句、真實句、無礙句、不可壞句、空句、無相句、無願句、如如句、實際句、法界句、無形貌句、不取句、不捨句、佛句法句僧句、智慧滿足句、三界平等句、一切法無所得句、一切法無生句、師子句、勇猛句、無句句？",
    "T11n0310_103:0576c25_11": "如斯說已，誰聽者乎？」",
    "T11n0310_103:0576c25_12": "於是文殊師利復更思惟：「今此唯有善住意天子，已於過去供養多佛，入深法忍具足辯才，當能與我處世尊前共談實義。」",
    "T11n0310_103:0576c28_13": "爾時文殊師利如是念已，即語善住意天子言：「天子！",
    "T11n0310_103:0576c29_14": "汝今已得甚深法忍，又能具足無礙辯才。",
    "T11n0310_103:0577a01_15": "今當與我詣世尊所，對論如是深妙義乎？」",
    "T11n0310_103:0577a02_16": "時善住意天子報文殊師利言：「大士！",
    "T11n0310_103:0577a03_17": "我如是說，彼若於我無有語言、不為演說、不存諮問亦無報答，無佛法眾、斷滅三乘、無生死無涅槃、不合不散、不啟不發、不出聲音除諸文字，如是說者我當共談。」",
    "T11n0310_103:0577a07_18": "文殊師利語善住意天子言：「天子！",
    "T11n0310_103:0577a08_19": "我如是說，彼能於我無聽無聞、無讀無誦、無受不持、不思不念、不取不捨、不覺不知，不聞我言、不為他說。",
    "T11n0310_103:0577a10_20": "所以者何？",
    "T11n0310_103:0577a10_21": "諸佛菩提本無文字、無心離心、無有覺悟，雖假名說其名亦空。」",
    "T11n0310_103:0577a12_22": "善住又言：「大士！",
    "T11n0310_103:0577a12_23": "今者且為諸天子說，斯諸天子於大士說樂欲聽聞。」",
    "T11n0310_103:0577a13_24": "文殊師利言：「天子！",
    "T11n0310_103:0577a14_25": "我終不為樂聽者說，又亦不為聞受者說。",
    "T11n0310_103:0577a15_26": "所以者何？",
    "T11n0310_103:0577a15_27": "凡有聽受則為取著。",
    "T11n0310_103:0577a15_28": "云何取著？",
    "T11n0310_103:0577a16_29": "所謂我著、人著、眾生著、壽命著、士夫著。",
    "T11n0310_103:0577a17_0": "以取著故便有聽受，如是聽受當知彼住三種縛中。",
    "T11n0310_103:0577a18_1": "何謂三縛？",
    "T11n0310_103:0577a18_2": "一見我縛，二見眾生縛，三見法縛。",
    "T11n0310_103:0577a19_3": "天子！",
    "T11n0310_103:0577a19_4": "若無如是三種見縛而聽法者，當知彼住三種淨中。",
    "T11n0310_103:0577a20_5": "何謂三淨？",
    "T11n0310_103:0577a20_6": "一不見自身、不分別、不思念、不證知，二不見說者、不分別、不思念、不證知，三不見所說、不分別、不思念、不證知。",
    "T11n0310_103:0577a23_7": "天子！",
    "T11n0310_103:0577a23_8": "是則名為三種淨也。",
    "T11n0310_103:0577a24_0": "天子！",
    "T11n0310_103:0577a24_1": "若有能作如是聽者，是平等聽，非不平等。」",
    "T11n0310_103:0577a26_0": "爾時善住意天子讚文殊師利言：「善哉善哉，快作斯說。",
    "T11n0310_103:0577a27_1": "大士！",
    "T11n0310_103:0577a27_2": "若有能作如是說者，當知即是不退轉說。」",
    "T11n0310_103:0577a28_3": "文殊師利言：「且止天子！",
    "T11n0310_103:0577a28_4": "汝今不應妄想分別菩薩退轉。",
    "T11n0310_103:0577a29_5": "何以故？",
    "T11n0310_103:0577a29_6": "若使菩薩有退轉者，彼終不能成等正覺。",
    "T11n0310_103:0577b01_7": "所以者何？",
    "T11n0310_103:0577b01_8": "是菩提中無退法故。」",
    "T11n0310_103:0577b02_9": "善住復言：「大士！",
    "T11n0310_103:0577b02_10": "若如是者，當於何處有斯退轉？」",
    "T11n0310_103:0577b03_11": "文殊師利言：「天子！",
    "T11n0310_103:0577b03_12": "當知從貪欲故有退轉，從瞋恚故有退轉，從愚癡故有退轉，從有愛故有退轉，從無明故有退轉，乃至從十二有分生死所生故有退轉。",
    "T11n0310_103:0577b06_13": "從因故有退轉，從見故有退轉，從名故有退轉，從色故有退轉，從欲界故有退轉，從色界故有退轉，從無色界故有退轉，從聲聞行故有退轉，從辟支佛行故有退轉，從分別故有退轉，從執著故有退轉，從相故有退轉，從取相故有退轉，從斷見故有退轉，從常見故有退轉，從取故有退轉，從捨故有退轉，從我想故有退轉，從眾生想故有退轉，從壽命想故有退轉，從士夫想故有退轉，從福伽羅想故有退轉，從思想故有退轉，從繫縛故有退轉，從顛倒故有退轉。",
    "T11n0310_103:0577b17_14": "從我見故有退轉，從我見為根本六十二見故有退轉，從諸蓋故有退轉，從諸陰故有退轉，從諸入故有退轉，從諸界故有退轉。",
    "T11n0310_103:0577b20_15": "從佛想故有退轉，從法想故有退轉，從僧想故有退轉。",
    "T11n0310_103:0577b21_16": "如是乃至，我當成佛、我當說法、我度眾生、我當破魔、我得智慧，從是諸想故有退轉。",
    "T11n0310_103:0577b23_17": "如是天子！",
    "T11n0310_103:0577b23_18": "若能不分別如來十力，不分別四無所畏，不分別十八不共法，不分別一切根、力、覺、道，不分別諸相好，不分別莊嚴佛國，不分別聲聞，不分別菩薩，乃至不分別一切分別退轉者，是名不退轉。」",
    "T11n0310_103:0577b28_0": "爾時善住意天子復白文殊師利言：「大士！",
    "T11n0310_103:0577b28_1": "若如是者，當於何處得不退轉？」",
    "T11n0310_103:0577b29_2": "文殊師利言：「天子當知，從通達佛慧故得不退轉，從空故不退轉，從無相故不退轉，從無願故不退轉，從如如故不退轉，從法性故不退轉，從實際故不退轉，從平等故不退轉。」",
    "T11n0310_103:0577c04_3": "善住意言：「大士！",
    "T11n0310_103:0577c04_4": "若如是說，一切諸分別、無分別二俱不異。",
    "T11n0310_103:0577c05_5": "所以者何？",
    "T11n0310_103:0577c06_6": "皆從思惟分別生故，是故得言彼有退轉。」",
    "T11n0310_103:0577c07_7": "又問：「如是退轉，為有法耶？",
    "T11n0310_103:0577c07_8": "為無法乎？」",
    "T11n0310_103:0577c07_9": "文殊師利言：「非有非無如是退轉。」",
    "T11n0310_103:0577c08_10": "善住意言：「大士！",
    "T11n0310_103:0577c09_0": "若爾，何處退轉？」",
    "T11n0310_103:0577c09_1": "文殊師利言：「若有若無，是虛妄取、是顛倒取、是不如取，彼則不取亦非不取，以是義故得言退轉。",
    "T11n0310_103:0577c11_2": "而彼退法不可說有、不可說無。",
    "T11n0310_103:0577c12_3": "何以故？",
    "T11n0310_103:0577c12_4": "若有無中有退轉者，彼即為過。",
    "T11n0310_103:0577c13_5": "所以者何？",
    "T11n0310_103:0577c13_6": "若有法退轉則墮常邊，無法退轉則墮斷邊。",
    "T11n0310_103:0577c14_7": "然世尊說不住常中、不住斷中，非斷非常世尊所說。",
    "T11n0310_103:0577c15_8": "天子！",
    "T11n0310_103:0577c15_9": "若彼於先不真實想，而彼證知，則名非斷非常。",
    "T11n0310_103:0577c16_10": "天子！",
    "T11n0310_103:0577c16_11": "是為菩薩退轉法門。」",
    "T11n0310_103:0577c17_12": "說是法時，十千天子得無生法忍。",
    "T11n0310_103:0577c19_0": "文殊神變品第三",
    "T11n0310_103:0577c20_0": "爾時善住意天子白文殊師利言「大士！",
    "T11n0310_103:0577c20_1": "今可俱行詣如來所，奉見頂禮諮受未聞，亦因此時如法問難。」",
    "T11n0310_103:0577c22_2": "文殊師利言：「天子！",
    "T11n0310_103:0577c22_3": "汝莫分別取著如來。」",
    "T11n0310_103:0577c23_4": "善住意言：「大士！",
    "T11n0310_103:0577c23_5": "如來何在而言莫著？」",
    "T11n0310_103:0577c24_0": "文殊師利言：「即在現前。」",
    "T11n0310_103:0577c24_1": "善住意言：「若如是者，我何不見？」",
    "T11n0310_103:0577c25_2": "文殊師利言：「天子！",
    "T11n0310_103:0577c25_3": "汝今若能一切不見，是則名為真見如來。」",
    "T11n0310_103:0577c26_4": "善住意言：「若現前者，云何誡我莫取如來？」",
    "T11n0310_103:0577c27_5": "文殊師利言：「天子！",
    "T11n0310_103:0577c28_0": "汝謂今者現前何有？」",
    "T11n0310_103:0577c28_1": "善住意言：「有虛空界。」",
    "T11n0310_103:0577c28_2": "文殊師利言：「如是天子！",
    "T11n0310_103:0577c29_3": "言如來者即虛空界。",
    "T11n0310_103:0577c29_4": "何以故？",
    "T11n0310_103:0578a01_5": "諸法平等如虛空故。",
    "T11n0310_103:0578a01_6": "是故虛空即是如來，如來即是虛空，虛空如來無二無別。",
    "T11n0310_103:0578a02_7": "天子！",
    "T11n0310_103:0578a03_0": "以是義故，若人欲求見如來者，當作斯觀。",
    "T11n0310_103:0578a03_1": "如實真際覺了，是中無有一物可分別者。」",
    "T11n0310_103:0578a05_0": "爾時文殊師利菩薩摩訶薩復以神力化作三十二所重閣寶堂，輦軒具足，四面正方四角有柱，周匝欄楯寶網交絡，殊特妙好高顯巍巍，具足莊嚴甚可愛樂。",
    "T11n0310_103:0578a08_1": "諸堂閣內咸有勝床，眾寶所成天衣覆上。",
    "T11n0310_103:0578a09_2": "其床各有化菩薩坐，具三十二大人之相。",
    "T11n0310_103:0578a10_3": "爾時文殊師利普現如是莊嚴事已，遂更與彼蓮花化佛并化菩薩，及此寶輦重閣殿堂諸菩薩眾，俱往佛所繞佛七匝，并亦圍遶比丘眾已，踊在虛空，光明普照眾會道場，四面而住。",
    "T11n0310_103:0578a14_4": "爾時文殊師利後善住發，忽然在前先至佛所。",
    "T11n0310_103:0578a15_5": "善住意天子反更後到，白言：「大士！",
    "T11n0310_103:0578a16_6": "吾發在前，更在後至。",
    "T11n0310_103:0578a17_7": "仁從何路乃至於斯？」",
    "T11n0310_103:0578a17_8": "文殊師利言：「天子！",
    "T11n0310_103:0578a17_9": "假使供養滿恒河沙諸如來等，稽首為禮，終不見吾往來進止。」",
    "T11n0310_103:0578a19_10": "爾時花臺諸化菩薩及寶堂中諸菩薩眾，同聲說偈讚嘆如來：「已曾供養過恒河，　　不可思議諸世尊，　熾然修行求菩提，　　是故超出天人上。",
    "T11n0310_103:0578a23_0": "　光明妙色三界雄，　　牟尼眾相實奇特，　為眾宣說甚深法，　　無有壽命及人我。",
    "T11n0310_103:0578a25_0": "　世尊行施持淨戒，　　忍辱精進具修禪，　智慧清淨三界表，　　我禮彼岸最勝尊。",
    "T11n0310_103:0578a27_0": "　其有發意求菩提，　　則受天人妙供養，　若於深空無疑惑，　　當紹出世大法王。",
    "T11n0310_103:0578a29_0": "　過去諸佛等正覺，　　現在一切兩足尊，　常說如是諸法空，　　本來無相亦無作。",
    "T11n0310_103:0578b02_0": "　眾生體性不可得，　　何有生者及死滅？",
    "T11n0310_103:0578b03_0": "　本既無來亦無去，　　一切諸法如虛空。",
    "T11n0310_103:0578b04_0": "　如彼化人觀眾事，　　雖復示現而無真，　世尊說法亦如是，　　斯皆虛誑同幻夢。",
    "T11n0310_103:0578b06_0": "　恒沙世界滿中寶，　　持以布施一切人，　若能修忍善說空，　　如是行施超於彼。",
    "T11n0310_103:0578b08_0": "　復於恒沙諸劫中，　　供養諸佛天人上，　奉獻香花及眾具，　　為求菩提離世間。",
    "T11n0310_103:0578b10_0": "　得聞如是甚深法，　　無有眾生及命人，　當知彼得明淨忍，　　是為供養十方佛。",
    "T11n0310_103:0578b12_0": "　於無數劫行布施，　　衣食象馬及眾珍，　當知彼非解脫因，　　以有我人眾生想。",
    "T11n0310_103:0578b14_0": "　歸命滅度人中尊，　　救濟眾生無量數，　諸法皆空本清淨，　　如是解脫智莊嚴。",
    "T11n0310_103:0578b16_0": "　諸佛出世甚難值，　　得聞正法生信難，　人身難得今已獲，　　善哉佛法汝順行。",
    "T11n0310_103:0578b18_0": "　已得蠲除斯八難，　　永絕迫窄處空閑，　於諸正法得信行，　　應當勇猛發精進。",
    "T11n0310_103:0578b20_0": "　若聞法已應正思，　　不可聞聲即取著，　汝等常行阿蘭若，　　必當速疾成人雄。",
    "T11n0310_103:0578b22_0": "　近善知識及法師，　　應速遠離諸惡友，　汝於眾生平等想，　　慎勿妄起我人心。",
    "T11n0310_103:0578b24_0": "　常樂多聞持禁戒，　　捐棄舍宅坐林間，　腐藥治病莫詐善，　　亦恒乞食受糞衣。",
    "T11n0310_103:0578b26_0": "　一切有為即無為，　　等同一相如陽焰，　若了實際見真如，　　疾成無上菩提道。",
    "T11n0310_103:0578b28_0": "　當觀五陰猶如幻，　　內外諸入如空舍，　世尊常說如斯法，　　法等於彼莫生著。",
    "T11n0310_103:0578c01_0": "　貪欲瞋恚性自空，　　愚癡我慢分別起，　彼法已滅今亦無，　　如是知者得成佛。」",
    "T11n0310_103:0578c03_0": "如是諸化菩薩說是偈時。",
    "T11n0310_103:0578c03_1": "彼會眾中二萬二千眾生皆發阿耨多羅三藐三菩提心。",
    "T11n0310_103:0578c04_2": "五百比丘漏盡意解心得解脫。",
    "T11n0310_103:0578c05_3": "三百比丘尼遠塵離垢得法眼淨。",
    "T11n0310_103:0578c06_4": "七千優婆塞優婆夷、二萬五千諸天子亦離塵垢法眼清淨，三百菩薩得無生法忍。",
    "T11n0310_103:0578c08_5": "於是三千大千世界大地六種振動，所謂動、遍動、等遍動，震、遍震、等遍震，涌、遍涌、等遍涌，乃至吼、起、覺等亦復如是。",
    "T11n0310_103:0578c11_0": "破魔品第四",
    "T11n0310_103:0578c12_0": "爾時尊者舍利弗白佛言：「世尊！",
    "T11n0310_103:0578c12_1": "今此瑞相誰之所為？",
    "T11n0310_103:0578c13_2": "能令如是三千大千世界大地六種振動。",
    "T11n0310_103:0578c14_3": "又是寶輦殿堂蓮花座上諸菩薩等，放大光明照斯眾會，演說如是微妙深法。",
    "T11n0310_103:0578c15_4": "復令如是無量億數諸天子眾皆來集會，復有億數諸菩薩等亦來集也。」",
    "T11n0310_103:0578c18_0": "爾時佛告舍利弗：「斯乃文殊師利威神之力，故現如是妙莊嚴事，亦令菩薩諸天雲集。",
    "T11n0310_103:0578c19_1": "所以者何？",
    "T11n0310_103:0578c20_2": "舍利弗！",
    "T11n0310_103:0578c20_3": "是文殊師利與善住意天子將諸大眾欲來我所，請問如是破散諸魔三昧法門，具足成就諸不思議甚深佛法故。」",
    "T11n0310_103:0578c22_4": "時舍利弗復白佛言：「世尊！",
    "T11n0310_103:0578c23_5": "若如是者，何因緣故我觀此眾，竟不見彼文殊師利？」",
    "T11n0310_103:0578c24_6": "佛告舍利弗：「汝宜且待。",
    "T11n0310_103:0578c25_7": "今文殊師利已與一切魔王、一切魔眾、一切魔宮作大衰耗，所為神變極妙莊嚴，將至我所汝當自見。」",
    "T11n0310_103:0578c27_8": "於是文殊師利即入破散諸魔三昧。",
    "T11n0310_103:0578c28_9": "三昧力故，即時三千大千世界百億魔宮朽故暗冥若將毀壞，其變已現無復威光，令一切魔不樂其所，各自見身惛耄羸瘠柱杖而行，諸天女輩變成老母。",
    "T11n0310_103:0579a02_10": "一切眾魔見是事故，心大憂愁身毛皆竪，惶怖思念：「是何變怪令吾內外不祥若斯，將無死沒時至果報離散耶？",
    "T11n0310_103:0579a05_11": "為是世間將壞劫災事乎？」",
    "T11n0310_103:0579a06_0": "彼諸魔眾如是念時，文殊師利復以神力即現百億天子住在魔前，告魔眾曰：「汝勿憂懼。",
    "T11n0310_103:0579a08_0": "此非汝災亦非劫盡。",
    "T11n0310_103:0579a08_1": "所以者何？",
    "T11n0310_103:0579a08_2": "今此適有住不退轉菩薩大士名文殊師利，有大威神道德超世，即時正入破散諸魔三昧法門。",
    "T11n0310_103:0579a10_3": "以彼大士三昧威神其事若此，非有他也。」",
    "T11n0310_103:0579a11_4": "諸化天子說是語時，一切魔王及諸魔眾聞諸化天說文殊師利大士名號，更增惶恐戰悼不安，一切魔宮皆大震動。",
    "T11n0310_103:0579a14_5": "時諸魔王答化天曰：「唯願仁慈救我危厄。」",
    "T11n0310_103:0579a15_6": "諸化天子復語魔言：「勿怖勿怖。",
    "T11n0310_103:0579a16_7": "汝等今宜速疾往詣釋迦牟尼佛世尊所。",
    "T11n0310_103:0579a17_8": "所以者何？",
    "T11n0310_103:0579a17_9": "彼佛如來有大慈悲。",
    "T11n0310_103:0579a17_10": "若諸眾生憂恐煎迫，但往歸依，皆蒙安樂除諸憂苦。」",
    "T11n0310_103:0579a18_11": "時諸化天如是語已，即於其處忽然不現。",
    "T11n0310_103:0579a19_12": "爾時一切魔王及諸魔眾聞化天教莫不歡欣，皆共同心於須臾頃羸弊柱杖皆來住於釋迦牟尼佛前，同聲白言：「大德世尊！",
    "T11n0310_103:0579a22_13": "願見救護願見救護，免茲變怪困苦大厄。",
    "T11n0310_103:0579a23_14": "世尊！",
    "T11n0310_103:0579a23_15": "我等寧受百千萬億諸佛名號，不願聞彼文殊師利一菩薩名。",
    "T11n0310_103:0579a25_16": "何以故？",
    "T11n0310_103:0579a25_17": "我即聞是文殊師利菩薩名時便大驚恐，若喪自身。」",
    "T11n0310_103:0579a27_0": "爾時世尊告諸魔言：「波旬！",
    "T11n0310_103:0579a27_1": "汝今何忽發如是言？",
    "T11n0310_103:0579a28_2": "所以者何？",
    "T11n0310_103:0579a28_3": "是文殊大士凡所開導利益眾生，億百千佛昔所未作，今亦不作當亦不作。",
    "T11n0310_103:0579b01_0": "唯此文殊師利去來現在常為眾生建斯大事，眾生熟已置解脫中，是故汝等雖復聞彼百千佛名不生苦惱亦無驚怖。",
    "T11n0310_103:0579b03_1": "云何而言我今忽聞一文殊師利名皆大驚恐？」",
    "T11n0310_103:0579b04_2": "時彼魔眾。",
    "T11n0310_103:0579b05_0": "白言：「世尊！",
    "T11n0310_103:0579b05_1": "我誠慚恥此弊老身，加以惶懼發斯言耳。",
    "T11n0310_103:0579b06_2": "世尊！",
    "T11n0310_103:0579b06_3": "我等從今歸依正覺，唯願哀愍復我本形。」",
    "T11n0310_103:0579b07_4": "佛告之曰：「且待須臾。",
    "T11n0310_103:0579b07_5": "文殊師利亦既來已，自除汝恥。」",
    "T11n0310_103:0579b08_6": "於是文殊師利從三昧起，遂與無量百千天眾，復與無量百千諸大菩薩摩訶薩等，及無量百千諸龍、夜叉、乾闥婆、阿修羅、迦樓羅、緊那羅、摩睺羅伽等，前後圍遶，復作無量百千微妙樂音，復雨如是無量妙花，所謂優鉢羅花、鉢頭摩花、拘物頭花、分陀利花，具大莊嚴、有大神通、威德無極，俱來佛所，頭面禮敬右遶三匝，退住一面。",
    "T11n0310_103:0579b16_0": "爾時世尊告文殊師利言：「文殊師利！",
    "T11n0310_103:0579b16_1": "汝入如是破散諸魔三昧耶？」",
    "T11n0310_103:0579b17_2": "文殊師利白言：「世尊！",
    "T11n0310_103:0579b17_3": "唯然已入。」",
    "T11n0310_103:0579b18_4": "佛言：「文殊師利！",
    "T11n0310_103:0579b18_5": "汝從何佛聞是三昧？",
    "T11n0310_103:0579b19_0": "修經幾時而得成滿？」",
    "T11n0310_103:0579b19_1": "文殊師利言：「世尊！",
    "T11n0310_103:0579b19_2": "我本未發菩提心時，從佛得聞如是三昧。」",
    "T11n0310_103:0579b20_3": "又問：「文殊師利！",
    "T11n0310_103:0579b21_4": "彼佛世尊名號何等，說是三昧令汝得聞？」",
    "T11n0310_103:0579b22_5": "文殊師利白言：「世尊！",
    "T11n0310_103:0579b22_6": "我憶過去無量無邊不可思議阿僧祇劫，爾時有佛，號曼陀羅花香如來、應供、正遍知、明行足、善逝、世間解、無上士、調御丈夫、天人師、佛、世尊，出現世時，宣說如是破散諸魔三昧。",
    "T11n0310_103:0579b26_7": "我於彼時初得聽聞。」",
    "T11n0310_103:0579b27_0": "佛告文殊師利：「如是三昧云何修得？」",
    "T11n0310_103:0579b27_1": "文殊師利白言：「世尊！",
    "T11n0310_103:0579b28_2": "若菩薩摩訶薩具足成就二十種法，則能得是破魔三昧。",
    "T11n0310_103:0579b29_3": "何等二十？",
    "T11n0310_103:0579b29_4": "所謂一者訶毀貪欲破壞貪心，二者訶毀瞋怒破壞瞋心，三者訶毀愚癡破壞癡心，四者訶毀嫉妬破壞妬心，五者訶毀憍慢破壞慢心，六者訶毀諸蓋破壞蓋心，七者訶毀熱惱破壞惱心，八者訶毀想念破壞想心，九者訶毀諸見破壞見心，十者呵毀分別破分別心，十一呵毀取事破壞取心，十二訶毀執著破壞執心，十三訶毀諸相破壞相心，十四訶毀有法破壞有心，十五呵毀常法破壞常心，十六訶毀斷法破壞斷心，十七訶毀諸陰破壞陰心，十八訶毀諸入破壞入心，十九訶毀諸界破壞界心，二十訶毀三界壞三界心。",
    "T11n0310_103:0579c12_5": "世尊！",
    "T11n0310_103:0579c13_0": "是為菩薩摩訶薩具二十法，畢竟成就如是三昧。",
    "T11n0310_103:0579c14_1": "世尊！",
    "T11n0310_103:0579c14_2": "菩薩摩訶薩復有四法，具足修行得是三昧。",
    "T11n0310_103:0579c15_3": "何等為四？",
    "T11n0310_103:0579c15_4": "一者建立心行清淨調柔，二者心性淳直無諸諂曲，三者心無攀緣入深法忍，四者外內所有一切能施。",
    "T11n0310_103:0579c17_5": "是為菩薩摩訶薩具足四法成就三昧。",
    "T11n0310_103:0579c18_6": "世尊！",
    "T11n0310_103:0579c18_7": "菩薩摩訶薩復有四法能得三昧。",
    "T11n0310_103:0579c19_8": "何等為四？",
    "T11n0310_103:0579c19_9": "一者畢竟深信，二者成就實語，三者常樂空閑，四者不取諸相。",
    "T11n0310_103:0579c21_10": "是為菩薩具足四法成就三昧。",
    "T11n0310_103:0579c22_0": "復有四法菩薩成就得是三昧。",
    "T11n0310_103:0579c22_1": "何等為四？",
    "T11n0310_103:0579c22_2": "一者親近善友，二者常知止足，三者獨坐思惟，四者不樂諠猥。",
    "T11n0310_103:0579c24_3": "是為菩薩具足四法成就三昧。",
    "T11n0310_103:0579c25_4": "復有四法，菩薩成就，得是三昧。",
    "T11n0310_103:0579c25_5": "何等為四？",
    "T11n0310_103:0579c26_0": "一者不破壞戒，二者不缺犯戒，三者無所依戒，四者不望報戒。",
    "T11n0310_103:0579c27_1": "是為菩薩具足四法成就三昧。",
    "T11n0310_103:0579c28_2": "復有四法，菩薩成就，得是三昧。",
    "T11n0310_103:0579c28_3": "何等為四？",
    "T11n0310_103:0579c29_4": "一者捨聲聞心，二者離緣覺心，三者住菩薩忍，四者不捨眾生。",
    "T11n0310_103:0580a01_5": "是為菩薩具足四法成就三昧。",
    "T11n0310_103:0580a02_6": "復有四法，菩薩成就，得是三昧。",
    "T11n0310_103:0580a02_7": "何等為四？",
    "T11n0310_103:0580a03_8": "一者修空捨我，二者無相離相，三者無願除願，四者捨諸所有。",
    "T11n0310_103:0580a04_9": "是為菩薩具足四法能得三昧。",
    "T11n0310_103:0580a05_10": "「世尊！",
    "T11n0310_103:0580a05_11": "時彼曼陀羅花香如來、應供、正遍覺說此破散諸魔法門，我從彼佛聞已初修。",
    "T11n0310_103:0580a07_12": "次復有佛，號一切寶電蔽日月光如來、應供、正遍覺，我時於彼具足成就。",
    "T11n0310_103:0580a08_13": "彼佛世尊說此門時，彼眾會中十千菩薩皆得成就此三昧門。」",
    "T11n0310_103:0580a11_0": "爾時尊者舍利弗白佛言：「希有世尊！",
    "T11n0310_103:0580a11_1": "今此文殊師利乃能久遠成就如是降魔三昧。",
    "T11n0310_103:0580a12_2": "三昧力故，能令波旬及諸魔眾髮白老耄形志俱衰，一至斯也。」",
    "T11n0310_103:0580a14_3": "佛告舍利弗：「於意云何？",
    "T11n0310_103:0580a14_4": "汝今言此文殊師利，獨是三千大千世界變此眾魔如斯老耄耶？",
    "T11n0310_103:0580a16_5": "舍利弗！",
    "T11n0310_103:0580a16_6": "汝今不應作如是見。",
    "T11n0310_103:0580a16_7": "所以者何？",
    "T11n0310_103:0580a17_8": "舍利弗！",
    "T11n0310_103:0580a17_9": "今者十方如恒河沙等諸佛世界所有諸魔，一切皆悉如是變壞，盡是文殊師利威力所為。」",
    "T11n0310_103:0580a19_10": "於是世尊告文殊師利言：「文殊師利！",
    "T11n0310_103:0580a20_11": "汝今當且攝汝神力，令彼眾魔得復本形。」",
    "T11n0310_103:0580a21_12": "爾時文殊師利受佛教已，告諸魔曰：「眾仁者！",
    "T11n0310_103:0580a22_13": "實為厭患此身儀耶？」",
    "T11n0310_103:0580a22_14": "諸魔報曰：「唯然。",
    "T11n0310_103:0580a23_0": "大士！」",
    "T11n0310_103:0580a23_1": "文殊師利言：「若如是者，汝今亦當厭患貪欲，勿著三界。」",
    "T11n0310_103:0580a24_2": "諸魔報曰：「善哉大士！",
    "T11n0310_103:0580a24_3": "敬聞嘉誨豈敢有違。",
    "T11n0310_103:0580a25_4": "唯願少假威神除此慚苦。」",
    "T11n0310_103:0580a25_5": "文殊師利遂攝神力，令一切魔復彼天形莊嚴如故。",
    "T11n0310_103:0580a27_6": "爾時文殊師利告諸魔言：「波旬！",
    "T11n0310_103:0580a27_7": "汝所有眼，何者為眼？",
    "T11n0310_103:0580a28_8": "何者眼想？",
    "T11n0310_103:0580a28_9": "如是，何處是眼著是眼相？",
    "T11n0310_103:0580a29_10": "是眼攀緣、是眼障礙、是眼思、是眼我、是眼依止、是眼喜樂、是眼戲論、是眼我所、是眼護、是眼念、是眼取、是眼捨、是眼分別、是眼思量、是眼成就、是眼生、是眼滅，乃至是眼來去。",
    "T11n0310_103:0580b04_11": "如是等法，為汝境界魔業障礙。",
    "T11n0310_103:0580b04_12": "如眼，乃至身意亦如是。",
    "T11n0310_103:0580b05_13": "又如色乃至觸法，為汝境界魔業障礙，亦復如是。",
    "T11n0310_103:0580b06_14": "汝等皆應如實了知。",
    "T11n0310_103:0580b07_15": "復次波旬！",
    "T11n0310_103:0580b07_16": "汝所有眼，即為非眼，亦為無眼。",
    "T11n0310_103:0580b08_17": "為無眼想、無眼著、無眼相、無眼攀緣、無眼障礙、無眼思、無眼我、無眼依止、無眼愛、無眼戲論、無眼我所、無眼護、無眼念、無眼取、無眼捨、無眼分別、無眼思量、無眼決定、無眼生、無眼滅、無眼去、無眼來。",
    "T11n0310_103:0580b12_18": "如是等法非汝境界，汝於是中不能為主，無法無力、不得自在，亦無取著。",
    "T11n0310_103:0580b14_19": "如眼，乃至身意亦如是。",
    "T11n0310_103:0580b14_20": "又如色乃至觸法亦如是。",
    "T11n0310_103:0580b15_21": "汝等皆應如實了知。」",
    "T11n0310_103:0580b15_22": "文殊師利說是法時，眾中一萬魔王波旬皆發阿耨多羅三藐三菩提心，八萬四千諸魔眷屬遠塵離垢得法眼淨。",
    "T11n0310_103:0580b19_0": "菩薩身行品第五",
    "T11n0310_103:0580b20_0": "爾時尊者摩訶迦葉白佛言：「世尊！",
    "T11n0310_103:0580b20_1": "我等願請文殊師利令我覩見彼諸菩薩摩訶薩等。",
    "T11n0310_103:0580b21_2": "所以者何？",
    "T11n0310_103:0580b22_3": "世尊！",
    "T11n0310_103:0580b22_4": "斯諸大士難可值遇。」",
    "T11n0310_103:0580b22_5": "爾時世尊即告文殊師利言：「汝應當知，今此大眾咸皆渴仰，思願覩見十方所有諸來菩薩摩訶薩身。",
    "T11n0310_103:0580b25_6": "今正是時，汝應顯現。」",
    "T11n0310_103:0580b25_7": "於是文殊師利蒙聖教已，即便告彼法輪菩薩、月光菩薩、除魔菩薩、妙音菩薩、離垢菩薩、寂滅菩薩、選擇菩薩、法王吼菩薩，如是等無量菩薩摩訶薩言：「諸大士！",
    "T11n0310_103:0580b29_8": "汝等今宜各於宮殿自顯其身，分明現汝本國形狀也。」",
    "T11n0310_103:0580c01_9": "文殊師利發斯語已，於是諸菩薩眾從三昧起，各現本身，令諸大眾一切咸見。",
    "T11n0310_103:0580c03_10": "或有菩薩其身高大若須彌山王，或有菩薩身大八萬四千由旬，或有身大百千由旬、或九十千，乃至五十、四十、三十、二十千者。",
    "T11n0310_103:0580c06_11": "或有身大十千由旬，乃至或有五千、四千、三千、二千者。",
    "T11n0310_103:0580c07_12": "或有身大一千由旬，乃至或有五百、四百、三百、二百者。",
    "T11n0310_103:0580c08_13": "或有身大一百由旬，乃至或有五十、四十、三十、二十者。",
    "T11n0310_103:0580c09_14": "或有身大十由旬者，乃至或有五、四、三、二、一由旬者。",
    "T11n0310_103:0580c10_15": "如是乃至或有菩薩，身量大小長短寬狹如此娑婆世界人身無異。",
    "T11n0310_103:0580c12_16": "當爾之時，此三千大千世界大眾充滿，無有空處如杖頭許。",
    "T11n0310_103:0580c13_17": "其中所有諸大菩薩摩訶薩眾，一切多是功德巍巍智慧深遠，具足威力成就神通，放大光明遍照十方無量百千諸佛世界，乃至一切大威德天及諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，大小諸王，皆悉充滿。",
    "T11n0310_103:0580c19_18": "爾時文殊師利從座而起，整理衣服偏袒右髆，右膝著地合掌向佛，白言：「世尊！",
    "T11n0310_103:0580c21_0": "我於今者欲少諮問如來、應供、正遍覺所有心疑。",
    "T11n0310_103:0580c22_1": "未審世尊見垂聽不？」",
    "T11n0310_103:0580c22_2": "佛告文殊師利：「如來、應供、正遍覺恣汝所問，當為汝釋，決汝所疑令汝心喜。」",
    "T11n0310_103:0580c24_3": "文殊師利言：「唯然世尊！",
    "T11n0310_103:0580c24_4": "願為宣說，我當聽受。」",
    "T11n0310_103:0580c25_5": "文殊師利言：「世尊！",
    "T11n0310_103:0580c25_6": "云何名為菩薩摩訶薩？",
    "T11n0310_103:0580c26_7": "言菩薩者，義何謂也？」",
    "T11n0310_103:0580c27_0": "佛告文殊師利：「汝問『云何為菩薩？",
    "T11n0310_103:0580c27_1": "菩薩有何義？』",
    "T11n0310_103:0580c28_2": "者，以能覺了一切法故，名為菩薩摩訶薩也。",
    "T11n0310_103:0580c29_3": "文殊師利！",
    "T11n0310_103:0580c29_4": "彼一切法，菩薩覺者，所謂言說。",
    "T11n0310_103:0581a01_5": "文殊師利！",
    "T11n0310_103:0581a01_6": "菩薩云何覺一切法？",
    "T11n0310_103:0581a01_7": "所謂覺眼、覺耳、覺鼻、覺舌、覺身、覺意。",
    "T11n0310_103:0581a02_8": "文殊師利！",
    "T11n0310_103:0581a02_9": "云何菩薩覺眼覺耳乃至覺意？",
    "T11n0310_103:0581a03_10": "文殊師利！",
    "T11n0310_103:0581a03_11": "所謂菩薩覺彼眼法本性空故。",
    "T11n0310_103:0581a04_12": "如是覺已，終不生念我能覺知。",
    "T11n0310_103:0581a05_13": "如是覺耳乃至覺意，皆本性空。",
    "T11n0310_103:0581a05_14": "如是覺已，亦不生念我能覺知。",
    "T11n0310_103:0581a06_15": "菩薩如是覺眼等已，復覺彼色本性自空。",
    "T11n0310_103:0581a07_16": "如是覺已，亦不分別我能覺知。",
    "T11n0310_103:0581a08_17": "如是覺聲乃至覺法，皆本性空，亦不分別我能覺知。",
    "T11n0310_103:0581a09_18": "是為菩薩覺一切法也。",
    "T11n0310_103:0581a09_19": "「復次文殊師利！",
    "T11n0310_103:0581a10_20": "云何菩薩覺彼五陰？",
    "T11n0310_103:0581a10_21": "所謂菩薩觀見陰體本性自空，如斯覺故觀無相，如斯覺故觀無願，如斯覺故觀無欲，如斯覺故觀寂靜，如斯覺故觀遠離，如斯覺故觀無所有，如斯覺故觀無實，如斯覺故觀無動，如斯覺故觀無生，如斯覺故觀無來，如斯覺故觀無去，如斯覺故觀無真，如斯覺故觀無主，如斯覺故觀無證，如斯覺故觀無知，如斯覺故觀無見，如斯覺故觀無人，如斯覺故觀無想，如斯覺故觀不可說。",
    "T11n0310_103:0581a19_22": "如斯覺故覺但有名，如斯覺故觀無我，如斯覺故觀分別起，如斯覺故觀從緣生，如斯覺故觀如幻，如斯覺故觀如化，如斯覺故觀如夢，如斯覺故觀如鏡像，如斯覺故觀如聲響，如斯覺故觀如芭蕉，如斯覺故觀不久住，如斯覺故觀不牢固，如斯覺故觀虛妄，如斯覺故觀無物。",
    "T11n0310_103:0581a25_23": "如斯覺故，是為菩薩覺一切法。",
    "T11n0310_103:0581a27_0": "「復次文殊師利！",
    "T11n0310_103:0581a27_1": "云何菩薩摩訶薩覺貪恚癡？",
    "T11n0310_103:0581a28_0": "所謂覺彼貪欲因分別起故，覺彼瞋恚因分別起故，覺彼愚癡因分別起故，而亦覺彼分別空無所有，無物無戲論、不可說不可證故。",
    "T11n0310_103:0581b02_0": "是為菩薩覺一切法。",
    "T11n0310_103:0581b03_0": "「復次文殊師利！",
    "T11n0310_103:0581b03_1": "云何菩薩摩訶薩覺於三界？",
    "T11n0310_103:0581b04_0": "所謂覺彼欲界無我人故，覺彼色界無所作故，覺無色界空無有故，覺彼三界皆遠離故。",
    "T11n0310_103:0581b06_0": "是為菩薩覺一切法。",
    "T11n0310_103:0581b07_0": "「復次文殊師利！",
    "T11n0310_103:0581b07_1": "云何菩薩摩訶薩覺眾生行？",
    "T11n0310_103:0581b08_0": "所謂覺是眾生貪欲行故，覺是眾生瞋恚行故，覺是眾生愚癡行故，覺是眾生等分行故。",
    "T11n0310_103:0581b10_0": "如是覺已，如是證知、如是為說、如是教化眾生、如是令得解脫。",
    "T11n0310_103:0581b11_1": "是為菩薩覺一切法。",
    "T11n0310_103:0581b12_0": "「復次文殊師利！",
    "T11n0310_103:0581b12_1": "云何菩薩摩訶薩覺一切眾生？",
    "T11n0310_103:0581b13_2": "所謂覺一切眾生但有其名，離彼名已無別眾生。",
    "T11n0310_103:0581b14_3": "是故一切眾生即一眾生，彼一眾生即一切眾生，如是眾生即非眾生。",
    "T11n0310_103:0581b15_4": "若能如是無分別者，是為菩薩摩訶薩覺一切法。",
    "T11n0310_103:0581b16_5": "又復云何覺一切法？",
    "T11n0310_103:0581b17_6": "能如是覺菩薩道故，是為菩薩摩訶薩覺一切法。」",
    "T11n0310_103:0581b18_7": "爾時世尊重明此義以偈頌曰：「覺眼及與耳，　　自體常空寂，　不言我能覺，　　是名為菩薩。",
    "T11n0310_103:0581b22_0": "　觀鼻及與舌，　　本性無所有，　不分別我覺，　　是名為菩薩。",
    "T11n0310_103:0581b24_0": "　智慧觀察身，　　亦覺意自然，　覺已為他說，　　是名為菩薩。",
    "T11n0310_103:0581b26_0": "　色聲香味觸，　　意所樂諸塵，　覺知本性空，　　是名為菩薩。",
    "T11n0310_103:0581b28_0": "　覺色及受想，　　諸行與識心，　一切斯同幻，　　是名為菩薩。",
    "T11n0310_103:0581c01_0": "　五陰聚如夢，　　覺彼無一相，　不分別我知，　　是名為菩薩。",
    "T11n0310_103:0581c03_0": "　不生亦不出，　　無作復無言，　如是說唯名，　　彼名亦非物。",
    "T11n0310_103:0581c05_0": "　覺貪欲瞋恚，　　斯由分別起，　彼分別無體，　　畢竟終自空。",
    "T11n0310_103:0581c07_0": "　癡亦分別生，　　分別因緣生，　緣此生諸見，　　諸見不可得。",
    "T11n0310_103:0581c09_0": "　覺察三界空，　　一切無真實，　於彼不可動，　　故名為菩薩。",
    "T11n0310_103:0581c11_0": "　欲界不成就，　　皆緣分別起，　色有無色有，　　一切不牢固。",
    "T11n0310_103:0581c13_0": "　眾生之所行，　　智者悉明了，　貪欲與瞋恚，　　及彼愚癡等。",
    "T11n0310_103:0581c15_0": "　一切諸眾生，　　即彼一眾生，　智者無所覺，　　不念彼眾生。",
    "T11n0310_103:0581c17_0": "　諸法之所起，　　悉因顛倒生，　覺彼顛倒者，　　知顛倒真相。",
    "T11n0310_103:0581c19_0": "　智慧甚微妙，　　不取諸音聲，　覺已無所著，　　故名為菩薩。",
    "T11n0310_103:0581c21_0": "　能捨己肉身，　　終亦無依止，　如是覺真實，　　乃名為菩薩。",
    "T11n0310_103:0581c23_0": "　至持戒彼岸，　　亦不念彼岸，　覺戒行法如，　　無生亦無盡。",
    "T11n0310_103:0581c25_0": "　慈心遍眾生，　　不得眾生相，　覺彼眾生際，　　但以假言宣。",
    "T11n0310_103:0581c27_0": "　勇猛大精進，　　深心厭有為，　見三界空虛，　　證無上等覺。",
    "T11n0310_103:0581c29_0": "　常入微妙禪，　　無著無所依，　無住無攀緣，　　智者定如是。",
    "T11n0310_103:0582a02_0": "　能以利智刀，　　斷除諸見縛，　觀察法界性，　　無割亦無傷。",
    "T11n0310_103:0582a04_0": "　若人真覺了，　　一切法如實，　應時利眾生，　　乃名為菩薩。」",
    "T11n0310_103:0582a06_0": "大寶積經卷第一百三"
}