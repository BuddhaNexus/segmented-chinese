{
    "T24n1452_009:0448b20_0": "根本說一切有部目得迦卷第九",
    "T24n1452_009:0448b22_0": "大唐三藏法師義淨奉　制譯",
    "T24n1452_009:0448b23_0": "第四子攝頌曰：　不用五種脂，　　隨應為說戒；　因億耳開粥，　　王田眾應受。",
    "T24n1452_009:0448b26_0": "爾時佛在室羅伐城。",
    "T24n1452_009:0448b26_1": "如世尊說：「有五種不淨皮履不應持。」",
    "T24n1452_009:0448b27_2": "者，時六眾苾芻用五種不淨脂膏以塗皮履。",
    "T24n1452_009:0448b28_3": "時勝光王象聞脂氣驚怖逃奔，是時六眾作如是語：「君等何不捉持此象？」",
    "T24n1452_009:0448b29_4": "答曰：「我不能持。」",
    "T24n1452_009:0448c01_5": "苾芻報曰：「我能為持。」",
    "T24n1452_009:0448c01_6": "「仁等若能為我持者，我今當酬餅果之直。」",
    "T24n1452_009:0448c02_7": "是時六眾遂向下風，其象即住諸人報曰：「聖者！",
    "T24n1452_009:0448c03_8": "仁等解明呪耶？",
    "T24n1452_009:0448c04_9": "群象驚走我等不禁，仁等如何遂令象住？」",
    "T24n1452_009:0448c05_10": "六眾報曰：「我實不解誦持明呪，我等但以上象脂用塗皮履。」",
    "T24n1452_009:0448c06_11": "「聖者！",
    "T24n1452_009:0448c06_12": "王之好象若傷損者，豈非仁等作無利事？」",
    "T24n1452_009:0448c07_13": "共生嫌賤。",
    "T24n1452_009:0448c07_14": "時諸苾芻以緣白佛，佛言：「汝諸苾芻！",
    "T24n1452_009:0448c08_15": "不應以上象脂膏用塗皮履，若有塗者得惡作罪。",
    "T24n1452_009:0448c09_16": "上象既然，上馬師子及以虎豹，悉皆不合。」",
    "T24n1452_009:0448c11_0": "爾時佛在王舍城。",
    "T24n1452_009:0448c11_1": "頻毘娑羅王詣具壽阿難陀處，頂禮雙足白言：「大德阿難陀！",
    "T24n1452_009:0448c12_2": "今者豈非聽法之日，復是褒灑陀時，我得聽不？」",
    "T24n1452_009:0448c13_3": "答言：「大王！",
    "T24n1452_009:0448c14_4": "當知褒灑陀者，但是苾芻共所作業，非俗合聽。」",
    "T24n1452_009:0448c15_5": "王即起去。",
    "T24n1452_009:0448c15_6": "然佛世尊知而故問阿難陀：「何故王來而不聽法即便起去？」",
    "T24n1452_009:0448c16_7": "彼即具答。",
    "T24n1452_009:0448c17_8": "佛言：「汝有大失，向者令王得聞此波羅底木叉者，王必倍生深信恭敬，既生淨信能為信首。",
    "T24n1452_009:0448c19_9": "是故我今聽諸王等及以大臣，有淨信心意樂聞者應可為說。」",
    "T24n1452_009:0448c20_10": "佛言：「若復有人，雖是尊貴而無敬信，如此之人亦應為說。",
    "T24n1452_009:0448c21_11": "若有貧人亦應為說，若是貧窮兼不敬信樂欲聞戒，不應為說。」",
    "T24n1452_009:0448c24_0": "爾時佛在王舍城。",
    "T24n1452_009:0448c24_1": "具壽說籠拏二十億苾芻，從小以粥長養，由出家後遂不得粥，身體羸瘦痿黃無力。",
    "T24n1452_009:0448c26_2": "是時世尊知而故問阿難陀曰：「何故說籠拏二十億身極痿黃羸瘦無力？」",
    "T24n1452_009:0448c27_3": "時阿難陀以緣白佛，佛言：「從今聽許說籠拏二十億苾芻隨意食粥。」",
    "T24n1452_009:0448c29_4": "時阿難陀即傳佛教，告彼苾芻曰：「世尊開爾隨意食粥。」",
    "T24n1452_009:0449a01_5": "彼便報曰：「為是總開大眾？",
    "T24n1452_009:0449a02_6": "為我一人？」",
    "T24n1452_009:0449a02_7": "答曰：「唯爾一人。」",
    "T24n1452_009:0449a02_8": "說籠拏二十億曰：「由此因緣諸同梵行譏誚於我：『汝說籠拏二十億，今者出家大有所獲，昔在占波巨富無匹，捨七象王而為出家，乃於今時唯求薄粥。』",
    "T24n1452_009:0449a06_9": "世尊若許因我開聽大眾食粥，我亦隨食。」",
    "T24n1452_009:0449a07_10": "時諸苾芻以緣白佛，佛言：「我今因說籠拏二十億為先首故，聽諸大眾咸悉食粥。」",
    "T24n1452_009:0449a09_11": "是時淨信婆羅門居士等，多持好粥施苾芻等。",
    "T24n1452_009:0449a10_12": "時影勝王聞佛聽諸苾芻隨意食粥，王以千畝良田奉施大眾。",
    "T24n1452_009:0449a11_13": "諸苾芻不敢受田，以緣白佛，佛言：「為僧伽故應可受田，所收果實眾應受用。」",
    "T24n1452_009:0449a14_0": "第五子攝頌曰：　俗人求寂等，　　並不合同坐；　兩學有難緣，　　同處非成過。",
    "T24n1452_009:0449a17_0": "爾時佛在室羅伐城，具壽鄔波離請世尊曰：「凡諸苾芻合與俗人同褥坐不？」",
    "T24n1452_009:0449a18_1": "佛言：「不合。",
    "T24n1452_009:0449a18_2": "必有難緣，同坐無犯。」",
    "T24n1452_009:0449a19_3": "復白佛言：「得與求寂同座坐不？」",
    "T24n1452_009:0449a20_4": "佛言：「不合。",
    "T24n1452_009:0449a20_5": "若與小者及半擇迦污苾芻尼、并犯五逆、外道趣外道者、賊住、別住、不共住人等，亦不合同座。",
    "T24n1452_009:0449a22_6": "必有難緣，同座無犯。」",
    "T24n1452_009:0449a22_7": "又問：「得與授學人同褥坐不？」",
    "T24n1452_009:0449a23_8": "佛言：「不應。",
    "T24n1452_009:0449a23_9": "必有難緣，隨意同坐。」",
    "T24n1452_009:0449a24_10": "「得與俗人同枮床一處坐不？」",
    "T24n1452_009:0449a24_11": "佛言：「不應。",
    "T24n1452_009:0449a25_12": "必有難緣隨意同坐。",
    "T24n1452_009:0449a25_13": "如是乃至不共住人咸悉不合，必有難緣同坐無犯。",
    "T24n1452_009:0449a26_14": "若同床坐廣說如前，若屈氈席以為障者，坐亦無犯。」",
    "T24n1452_009:0449a29_0": "第六子攝頌曰：　正作不令起，　　隨年坐染盆；　應共護僧園，　　勿燒營作木。",
    "T24n1452_009:0449b03_0": "爾時佛在室羅伐城。",
    "T24n1452_009:0449b03_1": "時諸苾芻坐小床座，作浣染縫衣治鉢等事。",
    "T24n1452_009:0449b04_2": "是時六眾苾芻推起自坐，令他廢闕。",
    "T24n1452_009:0449b05_3": "時諸苾芻以緣白佛，佛言：「浣染等時苾芻正作，不應令起，遣他起者得惡作罪。」",
    "T24n1452_009:0449b07_4": "六眾苾芻凡所至處，自恃上座排他令起，時彼苾芻不肯為起，以緣白佛，佛言：「應隨年次依位而坐。」",
    "T24n1452_009:0449b09_5": "如世尊說：「隨年坐。」",
    "T24n1452_009:0449b09_6": "者，六眾苾芻見他食時，自在後至遂令他起。",
    "T24n1452_009:0449b10_7": "時諸苾芻以緣白佛，佛言：「若彼苾芻正食之時，上座後來不令小起。",
    "T24n1452_009:0449b12_8": "令他起者得惡作罪，可隨處坐食。」",
    "T24n1452_009:0449b13_0": "具壽鄔波離白佛言：「如世尊說：『正食苾芻不應令起。』",
    "T24n1452_009:0449b14_1": "不知齊何名食時？」",
    "T24n1452_009:0449b14_2": "佛言：「下至受鹽或受食葉，皆不合起。」",
    "T24n1452_009:0449b15_3": "如世尊說：「苾芻受食不應起。」",
    "T24n1452_009:0449b16_4": "者，六眾苾芻向上座處故先受食。",
    "T24n1452_009:0449b16_5": "時諸苾芻以緣白佛，佛言：「不應先往上座頭坐故為受食，作者得惡作罪。",
    "T24n1452_009:0449b18_6": "凡諸苾芻，應善知座次。」",
    "T24n1452_009:0449b19_0": "僧伽所有貯染汁瓨及諸盆器，有一苾芻先取染衣，六眾苾芻作如是言：「具壽！",
    "T24n1452_009:0449b20_1": "我年長大先合用之。」",
    "T24n1452_009:0449b21_2": "瀉却染汁強奪將用，令彼苾芻事便廢闕。",
    "T24n1452_009:0449b22_3": "以緣白佛，佛言：「但是僧伽煮染之器及以染盆，他正用時不應強奪，事訖方取。",
    "T24n1452_009:0449b23_4": "未了取者咸得惡作。」",
    "T24n1452_009:0449b24_5": "如世尊說：「染器污時不應取。」",
    "T24n1452_009:0449b25_6": "者，是時六眾纔染片衣，故令汁污，意留染器妨彼受用，佛言：「若總以衣內染色中，方名染污，不應少物故作留礙，如有犯者咸得惡作。」",
    "T24n1452_009:0449b29_0": "緣處同前。",
    "T24n1452_009:0449b29_1": "時給孤獨長者，作其木柵圍逝多林。",
    "T24n1452_009:0449c01_2": "時諸俗人毀破木柵盜將草木，苾芻以緣白佛，佛言：「令人遮護。」",
    "T24n1452_009:0449c02_3": "既令遮護棄木逃去，無人採拾咸悉爛壞。",
    "T24n1452_009:0449c03_4": "時諸苾芻以緣白佛，佛言：「壞無用者，可入僧厨以充薪用，餘堪用者取付作人。」",
    "T24n1452_009:0449c05_5": "時六眾苾芻，隨其營作所堪用木，並破燒壞以充煮染。",
    "T24n1452_009:0449c06_6": "時諸苾芻以緣白佛，佛言：「苾芻不應燒營作人要須雜木。",
    "T24n1452_009:0449c07_7": "如有犯者得惡作罪。」",
    "T24n1452_009:0449c09_0": "第七子攝頌曰：　長者所施物，　　問已應留舉；　隨處莫廢他，　　洗身方入寺。",
    "T24n1452_009:0449c12_0": "爾時佛在室羅伐城。",
    "T24n1452_009:0449c12_1": "時給孤獨長者請世尊曰：「佛聽許者，我今更欲以逝多林重施僧伽。」",
    "T24n1452_009:0449c14_0": "佛告長者：「隨意應作。」",
    "T24n1452_009:0449c14_1": "時彼長者，於逝多林內所有樹木，是男聲者，則為男子衣服而嚴飾之。",
    "T24n1452_009:0449c16_2": "女聲樹者，作女人服而為嚴飾。",
    "T24n1452_009:0449c16_3": "乃至寺中庭、經行處、門屋下、浴室內、眾食堂、供病堂、常食堂，悉皆如是為嚴飾已，捨與僧伽。",
    "T24n1452_009:0449c18_4": "時諸苾芻得此衣服，不知云何？",
    "T24n1452_009:0449c19_5": "以緣白佛，佛言：「應問長者。」",
    "T24n1452_009:0449c20_6": "既往問已，長者答曰：「隨所施處物應屬彼。」",
    "T24n1452_009:0449c21_0": "佛言：「是男女聲樹，乃至遍寺所有衣服，隨其處所各以箱篋藏舉。",
    "T24n1452_009:0449c22_1": "若於後時，逝多林內人作大會，還隨其處准前嚴飾。",
    "T24n1452_009:0449c23_2": "在牆壁者，應將畫壁。",
    "T24n1452_009:0449c24_3": "若在溫煖堂，應買薪以充然用。",
    "T24n1452_009:0449c24_4": "在浴室者供洗浴事，在貯水堂者以充大眾。",
    "T24n1452_009:0449c25_5": "時非時漿用，若在供病堂，應與作美膳供養。",
    "T24n1452_009:0449c26_6": "或時近院或復樓閣簷前、經行處或近門邊，現前僧應分。",
    "T24n1452_009:0449c28_7": "若寺中庭內者屬四方僧用。」",
    "T24n1452_009:0449c28_8": "時諸苾芻作斷惑禪堂靜慮之處，修諸善品。",
    "T24n1452_009:0449c29_9": "是時六眾來至此堂，喚他令起云：「我耆年。」",
    "T24n1452_009:0450a01_10": "時諸苾芻以緣白佛，佛言：「不應於此而作隨年、令他苾芻輒為起動。",
    "T24n1452_009:0450a03_11": "若令起者咸得越法罪。」",
    "T24n1452_009:0450a03_12": "時諸苾芻從座而起暫去經行，六眾遂來坐其座處令他廢事，佛言：「他先坐處不應輒坐，汝等苾芻欲經行，時先以綺帶或僧脚欹留安坐處然後經行。」",
    "T24n1452_009:0450a07_13": "復有苾芻，於廊庭柱打拍皮鞋，有餘苾芻見而嫌恥，以緣白佛，佛言：「道行軌式我今當制。",
    "T24n1452_009:0450a09_14": "凡諸苾芻道路行時，欲須入寺隨有水處，安置衣鉢抖擻衣已，次浴身體下至手足，洗灌塵垢添淨水瓶，方以破布拂拭皮鞋，然後披衣容儀詳審，徐行入寺。」",
    "T24n1452_009:0450a13_0": "第八子攝頌曰：　剃刀并鑷子，　　用竟不應留；　便利若了時，　　無宜室中住。",
    "T24n1452_009:0450a16_0": "如世尊說：「剃刀鑷子應隨畜。」",
    "T24n1452_009:0450a16_1": "者，六眾苾芻自取僧伽剃刀鑷子，剃髮既竟他取不還，報云：「後時我更須用。」",
    "T24n1452_009:0450a18_2": "時諸苾芻以緣白佛，佛言：「汝等苾芻，用眾刀訖不應便留。",
    "T24n1452_009:0450a19_3": "用刀既然，石鑷刀子及承足物，應知亦爾。」",
    "T24n1452_009:0450a20_4": "六眾苾芻入小便室，事既了已仍住室中，餘人欲入而故遮止，告言：「莫入！",
    "T24n1452_009:0450a22_5": "我當在後更擬小便。」",
    "T24n1452_009:0450a22_6": "故惱於他令生嫌恥。",
    "T24n1452_009:0450a23_7": "以緣白佛，佛言：「小便若了不應久住，更停住者得惡作罪，於大便處故惱他人，得罪亦爾。」",
    "T24n1452_009:0450a26_0": "第九子攝頌曰：　窣覩波圍繞，　　廣陳諸聖迹；　濁水隨應飲，　　若醎分別知。",
    "T24n1452_009:0450a29_0": "爾時給孤獨長者請世尊曰：「我於如來髮爪窣覩波處欲為莊嚴，若佛聽者我當營造。」",
    "T24n1452_009:0450b02_0": "佛告長者：「隨意應作。」",
    "T24n1452_009:0450b02_1": "長者不知云何而作？",
    "T24n1452_009:0450b03_0": "佛言：「始從覩史多天下生贍部，化導有情乃至涅槃，本生聖跡隨意應作。」",
    "T24n1452_009:0450b04_1": "時諸苾芻隨路而去，見有水渾生疑不飲，佛言：「水中見面應可飲用，若不見面須人授飲；如極渾者，應取羯得迦果葡萄果投中待清，或可以麨而內水中。」",
    "T24n1452_009:0450b08_2": "諸苾芻便投散麨，佛言：「宜應以水作團投之。」",
    "T24n1452_009:0450b09_3": "時有醎水生疑不飲，佛言：「若堪作鹽用，受而方飲；若不堪者自取而飲，勿致疑惑。」",
    "T24n1452_009:0450b12_0": "第十子攝頌曰：　飯酪等非污，　　亦可內瓶中；　洗足五種瓨，　　齊何名口淨。",
    "T24n1452_009:0450b15_0": "　葉手承注口，　　多疑流鉢中；　舉糧持渡河，　　縱觸非成過。",
    "T24n1452_009:0450b17_0": "　洗鉢應用心，　　他觸問方受；　換食持糧等，　　無難並還遮。",
    "T24n1452_009:0450b19_0": "爾時佛在室羅伐城。",
    "T24n1452_009:0450b19_1": "時有婆羅門及諸居士於逝多林相去不遠芳園之內共為讌會，有諸殘食棄在井中。",
    "T24n1452_009:0450b21_2": "時諸苾芻欲取水用，以羅濾漉，於水羅中見有飯粒。",
    "T24n1452_009:0450b22_3": "苾芻生疑不用。",
    "T24n1452_009:0450b22_4": "并貯水瓨亦生疑念，以緣白佛，佛言：「不由彼緣便成不淨。",
    "T24n1452_009:0450b24_5": "濾即成淨，不應棄水。」",
    "T24n1452_009:0450b24_6": "又諸苾芻池中取水，遂見有人洗酥油瓨及以酪瓶。",
    "T24n1452_009:0450b25_7": "復有苾芻手執膩鉢亦於此洗，膩浮水上漂汎而住，酪瓶餘滓片片下沈。",
    "T24n1452_009:0450b27_8": "時彼苾芻疑不敢用，以緣白佛，佛言：「非彼能令水成不淨，濾即是淨，用之無犯。」",
    "T24n1452_009:0450b29_9": "時諸苾芻隨路行時水極難得，至汲水輪所欲取其水，心疑不淨，因此闕事極生疲苦，方入寺中。",
    "T24n1452_009:0450c02_10": "時諸苾芻以緣白佛，佛言：「可取其水，先應觀察澡漱口已隨意而飲。」",
    "T24n1452_009:0450c04_11": "或在非時亦不敢飲，佛言：「非時亦飲。」",
    "T24n1452_009:0450c04_12": "不貯瓶中，佛言：「應貯。」",
    "T24n1452_009:0450c05_13": "時諸苾芻，於道行時無水可得，崩崖泉水疑不敢飲，以緣白佛，佛言：「應觀而飲。」",
    "T24n1452_009:0450c07_14": "或於非時疑不敢飲，佛言：「非時應飲。」",
    "T24n1452_009:0450c08_0": "不敢添瓶，佛言：「應添。」",
    "T24n1452_009:0450c08_1": "時諸苾芻見黃潦水，疑不敢飲，佛言：「縱令水濁觀之隨飲。」",
    "T24n1452_009:0450c09_2": "或在非時亦不敢飲，佛言：「時與非時飲用無犯，添貯瓶中亦皆無犯。」",
    "T24n1452_009:0450c11_3": "於行路時，見皮囊貯水有其酪片，疑不敢飲。",
    "T24n1452_009:0450c12_4": "時諸苾芻以緣白佛，佛言：「時與非時隨意飲用。",
    "T24n1452_009:0450c13_5": "汝等苾芻，於急難時我所開者，若無難時並應遮止。",
    "T24n1452_009:0450c14_6": "若更用者咸得惡作罪。」",
    "T24n1452_009:0450c15_7": "時有眾多苾芻，遊行人間至牛營處，求水不得，彼以酪漿用充洗足，生疑不用。",
    "T24n1452_009:0450c16_8": "時諸苾芻以緣白佛，佛言：「無水之處若與酪漿，應持洗足。」",
    "T24n1452_009:0450c18_9": "時彼復往牧牛人處，從借瓶器欲將取水。",
    "T24n1452_009:0450c19_10": "苾芻借得酥油之瓶，疑不敢用，事有闕乏。",
    "T24n1452_009:0450c20_11": "佛言：「汝等苾芻應知有五種瓨器：一者大便器，二者小便器，三者酒器，四者油瓨，五者酥瓨。",
    "T24n1452_009:0450c22_12": "前之三器不應貯物，設令貯者遠可棄之。",
    "T24n1452_009:0450c23_13": "後之二瓨應以火燒、或以鹵土、或用牛糞淨洗，瓨則成淨可用貯水，時與非時隨意飲用。」",
    "T24n1452_009:0450c25_14": "時有苾芻飲非時漿，喉中膩氣遂即變出，生惡作心，世尊告曰：「先淨洗手次漱脣口，既漱口已方可飲漿。」",
    "T24n1452_009:0450c27_15": "如世尊說：「淨漱口」者，時諸苾芻便用鹵土以揩脣吻，因即皴裂，佛言：「應用牛糞淨洗脣口。」",
    "T24n1452_009:0450c29_16": "鄔波離白佛言：「如世尊說：『應淨口』者，齊何名淨？」",
    "T24n1452_009:0451a01_17": "佛言：「有染之口此亦何能令成無染？",
    "T24n1452_009:0451a02_18": "應以乾淨牛糞撚之令碎，或以澡豆和水揩脣除食膩氣。",
    "T24n1452_009:0451a03_19": "復以兩三掬水再三漱口，即名為淨。",
    "T24n1452_009:0451a04_20": "凡諸苾芻若飲若噉，時與非時並應如是然後方飲。",
    "T24n1452_009:0451a05_21": "如不爾者，隨飲隨咽咸惡作罪。」",
    "T24n1452_009:0451a06_22": "復有苾芻於非時中以手捉瓶向口注水，蟻先入瓶出便被螫。",
    "T24n1452_009:0451a08_0": "時諸苾芻以緣白佛，佛言：「不應以瓶注口飲水，先淨洗手及淨漱口，方注瓶水手承而飲。」",
    "T24n1452_009:0451a10_0": "又復苾芻應作盛君持籠，時彼不知以何物作？",
    "T24n1452_009:0451a11_1": "佛言：「應用版木或以塼石安置水瓶不令虫入。」",
    "T24n1452_009:0451a12_2": "如世尊說：「先淨漱手方飲水。」",
    "T24n1452_009:0451a12_3": "者，道路行時有少許水，佛言：「可於棄中飲。」",
    "T24n1452_009:0451a13_4": "見是青葉無人摘授，佛言：「枯黃落葉自取飲水。」",
    "T24n1452_009:0451a14_5": "或時落葉求亦不得，就枝以葉承水飲用，或連條葉轉更難求，佛言：「應就屏處淨漱口已，以瓶注口隨意而飲。」",
    "T24n1452_009:0451a17_6": "其開遮事廣說如前。",
    "T24n1452_009:0451a17_7": "時具壽頡離跋底，隨在何處生疑惑心，是故時人遂共號為多疑頡離跋底，見彼瓶水流注下時，生如是念：「他人瀉水連注鉢中，豈非惡觸？」",
    "T24n1452_009:0451a20_8": "遂便不受。",
    "T24n1452_009:0451a21_9": "時諸苾芻以緣白佛，佛言：「凡諸流物皆悉向下，不能向上，此應受用，勿生疑惑，並皆無犯。",
    "T24n1452_009:0451a23_10": "如是乳酪漿等，准此應知。」",
    "T24n1452_009:0451a23_11": "乃至佛言：「勿生疑惑。」",
    "T24n1452_009:0451a24_12": "時有苾芻共諸商旅隨路而行，令諸求寂持其路糧在後而來，暫停欲去，告苾芻曰：「為我擎舉。」",
    "T24n1452_009:0451a26_13": "時諸苾芻不敢擎舉，以緣白佛，佛言：「應為擎舉。」",
    "T24n1452_009:0451a27_14": "彼復告言：「為我擎下。」",
    "T24n1452_009:0451a28_0": "苾芻生疑，不與擎下，佛言：「應與擎下。」",
    "T24n1452_009:0451a28_1": "後時求寂持其道糧隨路而去，負重疲困復白苾芻：「暫為持去，我當歇息。」",
    "T24n1452_009:0451b01_2": "苾芻不肯，佛言：「可以繩繫令求寂執繩，可為擎持令其暫息。」",
    "T24n1452_009:0451b02_3": "後遂生疑：「我自手解。」",
    "T24n1452_009:0451b03_4": "遂不敢食，佛言：「食皆無犯。」",
    "T24n1452_009:0451b04_0": "時諸苾芻與諸商旅同路而去，忽被強賊劫奪商人，求寂持糧棄之而走，時諸苾芻不取路糧亦棄而去。",
    "T24n1452_009:0451b06_1": "彼於後時告求寂曰：「汝今可去取彼路糧。」",
    "T24n1452_009:0451b07_2": "求寂答曰：「今欲令賊殺我耶？",
    "T24n1452_009:0451b07_3": "我不能去，仁可自取。」",
    "T24n1452_009:0451b08_4": "苾芻生疑亦不往取，路糧既乏遂闕行途。",
    "T24n1452_009:0451b09_5": "以緣白佛，佛言：「宜應自取。」",
    "T24n1452_009:0451b09_6": "既自持來生疑不食，諸苾芻以緣白佛，佛言：「應食無犯。」",
    "T24n1452_009:0451b11_7": "時有苾芻令求寂持路糧欲渡河水，不知云何？",
    "T24n1452_009:0451b12_8": "佛言：「應問求寂：『汝能為我持糧并自渡不？』",
    "T24n1452_009:0451b13_9": "答言：『我但自渡無力持糧。』",
    "T24n1452_009:0451b13_10": "苾芻應助擎持渡河。",
    "T24n1452_009:0451b14_11": "求寂若言：『無力自渡豈暇持糧。』",
    "T24n1452_009:0451b15_12": "苾芻若能擎彼求寂并持路糧者善。",
    "T24n1452_009:0451b15_13": "若不爾者，先渡其糧後擎求寂。」",
    "T24n1452_009:0451b16_14": "時諸苾芻生疑不食，以緣白佛，佛言：「應食無犯。」",
    "T24n1452_009:0451b17_15": "如世尊言：「苾芻於鉢中食。」",
    "T24n1452_009:0451b18_16": "有一苾芻，洗鉢時見有破處，恐有所犯，佛言：「應可用心再三淨洗，設有破處此亦無犯。」",
    "T24n1452_009:0451b20_17": "復有苾芻，洗鉢時於彼隙中見有飯粒，疑不用食，以緣白佛，佛言：「應以草莛擿去，將水三灌，隨情受用。」",
    "T24n1452_009:0451b22_18": "復有苾芻用舊熏鉢盛熱汁時，遂便膩出浮上凝住，生疑不食。",
    "T24n1452_009:0451b24_19": "以緣白佛，佛言：「應去上膩，宜可食之。」",
    "T24n1452_009:0451b24_20": "復有苾芻，既洗鉢已置於一處，至第三日而更洗用，遂即破壞，彼便生疑，鉢燒未熟。",
    "T24n1452_009:0451b26_21": "以緣白佛，佛言：「洗而應食。」",
    "T24n1452_009:0451b27_22": "復有苾芻乞食歸來置鉢而出，更有苾芻，亦乞食來即便以鉢置彼鉢上。",
    "T24n1452_009:0451b29_23": "時苾芻見已生疑，以緣白佛，佛言：「若有授食人，受而方食；必若無人，掠去上食，食便非犯。」",
    "T24n1452_009:0451c03_0": "復有苾芻乞食既還置鉢而出，有俗人來遂便觸著，應可問言：「爾於此食有希望耶？」",
    "T24n1452_009:0451c04_1": "若言：「我見有蠅、或見草葉拂令去者，應受而食。」",
    "T24n1452_009:0451c05_2": "若言：「有希望心為斯觸者。」",
    "T24n1452_009:0451c06_3": "應可分與受而方食。",
    "T24n1452_009:0451c07_0": "時有苾芻，乞食來已安鉢一處。",
    "T24n1452_009:0451c07_1": "復有求寂，乞食後至便持鉢飯置苾芻鉢中。",
    "T24n1452_009:0451c08_2": "苾芻生疑遂便斷食，佛言：「鉢著飯處應可多除，隨意而食。」",
    "T24n1452_009:0451c10_0": "如世尊說：「凡諸苾芻若道行時應持糧者。」",
    "T24n1452_009:0451c10_1": "既無俗人又無求寂，佛言：「應勸施主。",
    "T24n1452_009:0451c11_2": "施主亦無，應自持去，後見俗人共換而食。",
    "T24n1452_009:0451c12_3": "換處亦無，分為兩分，告俗人曰：『汝取一分。』",
    "T24n1452_009:0451c13_4": "彼既入手應告彼曰：『汝取我食我取汝分，換易而食。』」",
    "T24n1452_009:0451c14_5": "此復難求，以緣白佛，佛言：「於第一日應須絕食，若至明日如有授人受取而食。",
    "T24n1452_009:0451c16_6": "若無授者，自取一彪拳許而食。",
    "T24n1452_009:0451c17_7": "至第三日還無授者，食二彪拳。",
    "T24n1452_009:0451c18_8": "至第四日復無授人，隨情自取飽食無犯。」",
    "T24n1452_009:0451c19_0": "於後路糧罄盡，見有熟果墮地，佛言：「應取作淨受已而食。",
    "T24n1452_009:0451c20_1": "若淨人難得者，設不作淨受已應食。」",
    "T24n1452_009:0451c21_2": "授者亦無，佛言：「應可自取，作北洲想持心而食。」",
    "T24n1452_009:0451c22_3": "樹上果熟未落地者，佛言：「應自上樹搖振令墮自取而食。",
    "T24n1452_009:0451c23_4": "汝諸苾芻！",
    "T24n1452_009:0451c23_5": "如上開者，並為難緣。",
    "T24n1452_009:0451c24_6": "若無難時皆悉制斷。",
    "T24n1452_009:0451c24_7": "若有違者，咸得惡作罪。」",
    "T24n1452_009:0451c26_0": "目得迦別門第四總攝頌曰：　與田分不應，　　赤體定物施；　僧衣字還往，　　甘蔗果容裙。",
    "T24n1452_009:0451c29_0": "第一子攝頌曰：　與田分相助，　　車船沸自取；　烏嘴蠅無慚，　　制底信少欲。",
    "T24n1452_009:0452a03_0": "爾時佛在王舍城竹林園中。",
    "T24n1452_009:0452a03_1": "時影勝大王以千畝田施與僧伽，時諸苾芻雖常食噉捨而不問，遂使良田並生茅荻。",
    "T24n1452_009:0452a05_2": "時影勝王因自出遊見而問曰：「此是誰田並生茅荻？」",
    "T24n1452_009:0452a06_3": "大臣答曰：「此是大王以千畝田奉施聖眾，彼收田實不為修理，由此荒廢。」",
    "T24n1452_009:0452a08_4": "王曰：「豈可僧伽不與他分。」",
    "T24n1452_009:0452a09_5": "答曰：「不與。」",
    "T24n1452_009:0452a09_6": "諸苾芻聞以緣白佛，佛言：「應與俗人作其分數。」",
    "T24n1452_009:0452a10_7": "時諸苾芻所有田穀，並與耕人不自取分，佛言：「應准王法取分。」",
    "T24n1452_009:0452a11_8": "即便取分。",
    "T24n1452_009:0452a12_9": "然諸作人既得己分，棄穀而去，佛言：「應運稻穀令入寺中。」",
    "T24n1452_009:0452a13_10": "時諸作人先持自分後持寺分，佛言：「先持寺分，己分方持。」",
    "T24n1452_009:0452a14_11": "雖後運來賊還偷竊，佛言：「應須掌護，勿令賊盜。」",
    "T24n1452_009:0452a15_12": "般運入時唯載僧分，車欲傾覆，喚諸苾芻，願見相助。",
    "T24n1452_009:0452a17_13": "時諸苾芻見是僧車，便不敢觸，佛言：「此應相助。」",
    "T24n1452_009:0452a18_14": "有病苾芻隨路而去，御車之人告苾芻曰：「聖者！",
    "T24n1452_009:0452a19_15": "可乘此車。」",
    "T24n1452_009:0452a19_16": "苾芻生疑而不敢乘，佛言：「但避車軾，乘去無犯。」",
    "T24n1452_009:0452a20_17": "又復以船運載其物，船既突淺，船師告曰：「聖者！",
    "T24n1452_009:0452a21_18": "願見相助共我推船。」",
    "T24n1452_009:0452a22_19": "時諸苾芻以是僧船不敢相助，佛言：「應可助推。」",
    "T24n1452_009:0452a23_20": "時諸苾芻陸路而去，極生疲困，是時船主告苾芻言：「可共乘船。」",
    "T24n1452_009:0452a24_21": "時諸苾芻疑不敢上，佛言：「除其柁處，隨意乘船。」",
    "T24n1452_009:0452a25_22": "或時以擔而摙其分欲暫停息，告苾芻曰：「我欲歇息暫來下擔。」",
    "T24n1452_009:0452a27_23": "苾芻生疑不敢為下，佛言：「應可為下。」",
    "T24n1452_009:0452a28_24": "復有擔人中途疲困，欲求止息告苾芻曰：「為我擎擔暫解疲勞。」",
    "T24n1452_009:0452a29_25": "彼諸苾芻疑不為舉，以緣白佛，佛言：「以繩繫擔令持繩已，方為舉擔。」",
    "T24n1452_009:0452b02_26": "或時半路棄擔而逃，時有賊來收擔將去，佛言：「應可持行。」",
    "T24n1452_009:0452b03_27": "苾芻不知遣誰將去？",
    "T24n1452_009:0452b03_28": "佛言：「應遣俗人，此若無者可令求寂，此亦無者苾芻收取。」",
    "T24n1452_009:0452b05_29": "諸苾芻等疑不敢食，由自手觸。",
    "T24n1452_009:0452b05_30": "以緣白佛，佛言：「應食無犯。」",
    "T24n1452_009:0452b06_31": "僧祇釜鑊然火既多，於中酥酪沸騰出外，淨人若無恐虛損棄，佛言：「此時淨人不應令去，必有要緣須出外者，苾芻即應抽却薪火。",
    "T24n1452_009:0452b09_32": "沸仍不止，應以杓攪。",
    "T24n1452_009:0452b10_33": "若煮藥時藥沸騰上，類此應知。",
    "T24n1452_009:0452b10_34": "汝諸苾芻！",
    "T24n1452_009:0452b11_35": "我為難緣所開許者，於無難時並應制斷。",
    "T24n1452_009:0452b12_0": "若有行者，咸得惡作。」",
    "T24n1452_009:0452b13_0": "根本說一切有部目得迦卷第九"
}