{
    "T11n0310_045:0261b19_0": "大寶積經卷第四十五",
    "T11n0310_045:0261b21_0": "大唐三藏法師玄奘奉　詔譯",
    "T11n0310_045:0261b22_0": "菩薩藏會第十二之十一羼底波羅蜜",
    "T11n0310_045:0261b23_0": "多品第八",
    "T11n0310_045:0261b24_0": "爾時佛告舍利子：「云何名為菩薩摩訶薩羼底波羅蜜多？",
    "T11n0310_045:0261b25_1": "菩薩摩訶薩為阿耨多羅三藐三菩提故，於如是法精勤修學行菩薩行。",
    "T11n0310_045:0261b26_2": "舍利子！",
    "T11n0310_045:0261b27_3": "菩薩摩訶薩由住如是羼底波羅蜜多故，具足忍力立性堅正，於諸寒熱飢渴、蛇蝎蚊虻、風日等觸志能堪忍，又能忍麁惡言說鄙陋詞句，及以依身所起猛迅苦受堅鞕辛楚奪命至死，諸如是等所有苦受並能堪忍。",
    "T11n0310_045:0261c03_4": "舍利子！",
    "T11n0310_045:0261c03_5": "若諸菩薩摩訶薩能具是者，是則名為羼底波羅蜜多。",
    "T11n0310_045:0261c05_0": "「復次舍利子！",
    "T11n0310_045:0261c05_1": "我昔長夜未成佛時，行菩薩行常修忍辱。」",
    "T11n0310_045:0261c06_2": "舍利子白佛言：「世尊！",
    "T11n0310_045:0261c06_3": "云何世尊為菩薩時，修集忍辱行菩薩行？」",
    "T11n0310_045:0261c07_4": "佛告舍利子：「我憶過去行菩薩行，多有眾生數來毀罵、非法訶責，面於我前出諸非法弊惡言說。",
    "T11n0310_045:0261c09_5": "舍利子！",
    "T11n0310_045:0261c10_0": "我於爾時行羼底波羅蜜多故，制伏其心不生忿恚慳悋惱熱，但作是念：『於諸行中無有少法是易可得過於毀罵及訶責者，是故我今應當修捨。",
    "T11n0310_045:0261c13_1": "又我於彼應起慈悲。",
    "T11n0310_045:0261c13_2": "何以故？",
    "T11n0310_045:0261c13_3": "世間眾生多分安住毀罵訶責，由斯業故還復感得如是之相訶毀果報，在在所生常得醜陋可惡之身。",
    "T11n0310_045:0261c16_4": "我今不樂醜陋之事，豈應樂行毀罵訶責？",
    "T11n0310_045:0261c17_5": "何以故？",
    "T11n0310_045:0261c17_6": "如是訶毀諸惡業者，是則名為不相應業、不稱理業、愚夫之業，是下劣業、非善人業、非賢聖業。",
    "T11n0310_045:0261c19_7": "由此業故，墮於地獄、傍生、焰魔世界。",
    "T11n0310_045:0261c20_8": "又由此業與諸惡趣而為眷屬，由此業故感得貧窮藥叉之身，又由此業感貧藥叉根本果報，由此業故感得貧窮餓鬼之身，又由此業感貧餓鬼根本果報，由此業故感得貧窮人趣之身，又由此業感貧人趣根本果報，又由如此訶毀業故感得下趣及以下趣根本果報。",
    "T11n0310_045:0261c26_9": "我今不應求下劣趣。",
    "T11n0310_045:0261c27_10": "所以者何？",
    "T11n0310_045:0261c27_11": "若我求作如是事者，與諸眾生有何差別？",
    "T11n0310_045:0261c28_12": "然彼眾生不順於理，我既順理不應同彼。』",
    "T11n0310_045:0261c29_13": "舍利子！",
    "T11n0310_045:0261c29_14": "是諸菩薩摩訶薩行羼底波羅蜜多者，應當隨我修學是法。",
    "T11n0310_045:0262a01_15": "何以故？",
    "T11n0310_045:0262a01_16": "舍利子！",
    "T11n0310_045:0262a02_17": "是諸菩薩為他毀罵訶責之時，便能依是正法作意思惟忍受。",
    "T11n0310_045:0262a03_18": "是菩薩摩訶薩由得如是忍辱力故，復獲無量諸妙善根。",
    "T11n0310_045:0262a04_19": "假使以諸珍寶滿佛世界四大洲中持用布施，比前功德皆不能及。",
    "T11n0310_045:0262a06_20": "所以者何？",
    "T11n0310_045:0262a06_21": "是忍辱行，極善丈夫方能修習。",
    "T11n0310_045:0262a07_22": "何以故？",
    "T11n0310_045:0262a07_23": "一切眾生多為毀罵訶責之所拘執，由如是故生死流轉不能斷絕。",
    "T11n0310_045:0262a09_0": "「復次舍利子！",
    "T11n0310_045:0262a09_1": "是諸菩薩摩訶薩行羼底波羅蜜多者，應自勉勵審諦觀察，作如是念：『我若被他訶毀之時，為能思惟於佛菩提及法僧不？",
    "T11n0310_045:0262a12_2": "若能思惟是則為善，若不能思不名為善。』",
    "T11n0310_045:0262a13_0": "復更以餘無量方便，思惟於佛、思惟菩提及以法僧。",
    "T11n0310_045:0262a14_1": "舍利子！",
    "T11n0310_045:0262a14_2": "菩薩摩訶薩作是思已，應當觀察，我今與一切眾生有何差別殊異之相。",
    "T11n0310_045:0262a16_3": "何以故？",
    "T11n0310_045:0262a16_4": "彼諸眾生現於我身起瞋害者，於佛菩提及以法僧曾不思惟。",
    "T11n0310_045:0262a17_5": "我若同彼不思惟者，與諸眾生有何差別、有何殊異希奇之相？",
    "T11n0310_045:0262a19_6": "舍利子！",
    "T11n0310_045:0262a19_7": "是菩薩摩訶薩又復思惟：『若被他人現瞋恚時心便生捨，於佛菩提及法僧等曾無思念，此非我宜。』",
    "T11n0310_045:0262a21_8": "又作是念：『若我於彼起瞋恚者，則為無智無忍辱力，亦於本願而便棄捨。",
    "T11n0310_045:0262a23_9": "所以者何？",
    "T11n0310_045:0262a23_10": "若起瞋恚則無是心：我當攝受一切眾生，我當不捨一切眾生。",
    "T11n0310_045:0262a25_11": "我若起瞋於一有情，不名菩薩攝化之法。",
    "T11n0310_045:0262a26_0": "誰請於我行菩薩道？",
    "T11n0310_045:0262a26_1": "而況往昔發如是願：我當速證阿耨多羅三藐三菩提已，廣為眾生宣說正法。",
    "T11n0310_045:0262a28_2": "適發如是弘誓之時，諸佛世尊同共證我便作是念：此族姓子發心安住如是無上正等覺已，當為眾生廣宣正法。",
    "T11n0310_045:0262b01_3": "又於今者，諸佛世尊無障礙智、無障礙見現證知我。",
    "T11n0310_045:0262b03_0": "是故不應為他毀罵訶責之時，若起瞋恚，於佛菩提法僧之所若生捨者，不應憶念。",
    "T11n0310_045:0262b04_1": "何以故？",
    "T11n0310_045:0262b05_2": "現在東方殑伽沙等諸佛世界，彼世界中有殑伽沙等如來、應、正等覺現在住持。",
    "T11n0310_045:0262b06_3": "彼佛世尊亦證知我心生正願。",
    "T11n0310_045:0262b07_4": "南西北方四維上下亦復如是。",
    "T11n0310_045:0262b08_5": "當我發是正願之時，諸佛同聲讚我忍力，故我不應作師子吼已復作野干聲。",
    "T11n0310_045:0262b10_6": "師子吼者，謂我當證大忍辱力；野干聲者，謂於眾生而行瞋恚訶毀等相。』",
    "T11n0310_045:0262b11_7": "舍利子！",
    "T11n0310_045:0262b11_8": "是菩薩摩訶薩復作是念：『世間眾生若得彼利方乃利他，我亦如是得眾生利方利彼者，我與世間有何差別？",
    "T11n0310_045:0262b14_9": "有何殊異希奇之相？』",
    "T11n0310_045:0262b14_10": "又作是念：『世間眾生若彼於此作無義利，此復於彼作無義利。",
    "T11n0310_045:0262b16_11": "我亦如是，眾生於我作無義利，我復於彼作無義利。",
    "T11n0310_045:0262b17_12": "若如此者，我與眾生有何希奇差別殊異？』",
    "T11n0310_045:0262b18_13": "舍利子！",
    "T11n0310_045:0262b18_14": "菩薩摩訶薩於是法中應當修學。",
    "T11n0310_045:0262b19_15": "又作是念：『世間眾生互為怨對，若得彼利謂為善友，若不得利更相殺害。",
    "T11n0310_045:0262b21_16": "我見如是深過失故，應當不觀一切眾生於我之身作諸利樂，及於我身作無義利。』",
    "T11n0310_045:0262b23_0": "但作是念：『我於今者必當饒益一切眾生，為欲滿足羼底波羅蜜多故。』」",
    "T11n0310_045:0262b24_1": "爾時世尊欲重宣此義而說頌曰：「設彼於我為無利，　　經於多百拘胝劫，　見彼有情受眾苦，　　終無安住於捨心。",
    "T11n0310_045:0262b28_0": "　設有互得世財利，　　更相稱讚為善友，　若互不得世財利，　　彼此怨對相殘害。",
    "T11n0310_045:0262c01_0": "　假使以此贍部洲，　　或復三千佛世界，　盛滿珍寶來相惠，　　常求我為賢善友。",
    "T11n0310_045:0262c03_0": "　假使執持利刀劍，　　來解我身諸支節，　我當於彼諸眾生，　　平等利益心無二。",
    "T11n0310_045:0262c05_0": "　於諸毀罵我當忍，　　亦忍一切諸難苦，　當為眾生讚忍力，　　亦自安住大忍中。",
    "T11n0310_045:0262c07_0": "　世間暴惡諸有情，　　以刀毒等相加害，　能和合彼為善友，　　此則聖賢聰叡相。",
    "T11n0310_045:0262c09_0": "　我當不學世愚夫，　　又應與彼而為異，　凡夫聖者之所行，　　流轉寂滅差別故。",
    "T11n0310_045:0262c11_0": "「復次舍利子！",
    "T11n0310_045:0262c11_1": "菩薩摩訶薩行羼底波羅蜜多時，應作如是修學正法。",
    "T11n0310_045:0262c12_2": "舍利子！",
    "T11n0310_045:0262c12_3": "是菩薩摩訶薩復作是念：『假使經於百千那庾多拘胝大劫，被諸眾生常以刀杖瓦石土塊種種加害，但使須臾得存微命，猶應欣慶作如是念：「奇哉如是有情聖者，能於我命不見全斷。」』",
    "T11n0310_045:0262c17_0": "是菩薩摩訶薩從是已後轉增修學，又作是念：『假使眾生行七步頃斬截我首等殑伽沙，然我於彼終不發起若忿若恚。",
    "T11n0310_045:0262c19_1": "所以者何？",
    "T11n0310_045:0262c19_2": "夫忿恚者速能損害百千大劫所集善根，若我善根為瞋害已，復當經於百千大劫方始勤苦修行聖道。",
    "T11n0310_045:0262c22_3": "若如是者，阿耨多羅三藐三菩提極難可得，是故我當被忍辱鎧，以堅固力摧忿恚軍。』",
    "T11n0310_045:0262c24_4": "又舍利子！",
    "T11n0310_045:0262c24_5": "菩薩摩訶薩住大乘者，起忿恚心魔得其便，既得便已，於阿耨多羅三藐三菩提能為障礙。",
    "T11n0310_045:0262c26_6": "舍利子！",
    "T11n0310_045:0262c26_7": "忿恚心者於菩提道能為擾亂，擾亂心者能發惡魔所有魔業。",
    "T11n0310_045:0262c28_8": "此中云何名為魔業？",
    "T11n0310_045:0262c28_9": "若有菩薩心住衣鉢不能捨離，當知魔業心住乞食。",
    "T11n0310_045:0262c29_10": "諸施主家不能捨離，當知魔業；心住名聞恭敬利養不能捨離，當知魔業；於出家法常生厭患，當知魔業；於白淨法多生輕賤，當知魔業；於空寂處無志求心，當知魔業；不樂無上正等菩提，當知魔業；於餘智慧恒欣求習當知魔業。",
    "T11n0310_045:0263a05_11": "乃至於鄔波柁耶、阿遮利耶二勝師所不修敬仰恭順之心，當知魔業。",
    "T11n0310_045:0263a07_12": "舍利子！",
    "T11n0310_045:0263a07_13": "諸如是等忿恚之心，能於菩提而為擾亂。",
    "T11n0310_045:0263a08_14": "舍利子！",
    "T11n0310_045:0263a08_15": "是則名為住擾亂心菩薩摩訶薩，為諸惡魔之所使故作諸魔業。",
    "T11n0310_045:0263a11_0": "「復次舍利子！",
    "T11n0310_045:0263a11_1": "菩薩摩訶薩行羼底波羅蜜多時，作如是念：『於長夜中，諸眾生等為諸惡魔伺求便者，所謂瞋恚。』",
    "T11n0310_045:0263a13_2": "舍利子！",
    "T11n0310_045:0263a13_3": "我今為汝廣說其事。",
    "T11n0310_045:0263a14_4": "我念過去為大仙人名修行處，時有惡魔化作五百健罵丈夫，恒尋逐我興諸惡罵，晝夜去來行住坐臥僧坊靜室聚落俗家，若在街巷、若空閑處，隨我坐立，是諸化魔以麁惡言毀罵訶責，滿五百年未曾休廢。",
    "T11n0310_045:0263a18_5": "舍利子！",
    "T11n0310_045:0263a18_6": "我自憶昔五百歲中為諸魔羅之所訶毀，未曾於彼起微恨心，恒興慈救而用觀察。",
    "T11n0310_045:0263a20_7": "舍利子！",
    "T11n0310_045:0263a21_0": "我於爾時復作是念：『若有諸善男子守護尸羅具眾善法，於貪瞋癡性輕少者，不唯於彼作諸利益，說我以為行難行者。",
    "T11n0310_045:0263a23_1": "又亦不唯於彼作諸利益，能證無上正等菩提。",
    "T11n0310_045:0263a24_2": "何以故？",
    "T11n0310_045:0263a24_3": "若有眾生剛強難伏，毀犯尸羅具諸惡法，為性濁重貪瞋癡者，若我於彼作諸利益，是則說我為難行者。",
    "T11n0310_045:0263a27_4": "由我於彼作諸利益，速成無上正等菩提，先當令彼證寂滅故。』",
    "T11n0310_045:0263a28_5": "舍利子！",
    "T11n0310_045:0263a28_6": "是諸菩薩摩訶薩若忿恚心現在前時，應生如是諸大正念。",
    "T11n0310_045:0263b01_7": "若生是念，諸利益事速得圓滿。",
    "T11n0310_045:0263b01_8": "舍利子！",
    "T11n0310_045:0263b02_9": "如來於過去世，由行如是羼底波羅蜜多菩薩行故，證得阿耨多羅三藐三菩提。",
    "T11n0310_045:0263b03_10": "是故菩薩摩訶薩欲求無上正等覺者，於諸忍力常具成就，堪受一切寒熱飢渴、風日蚊虻蛇蝎等觸，又能堪忍麁惡言說鄙陋詞句、依身所生猛利諸苦堅鞕楚辛奪命至死，如是苦受並能堪忍。",
    "T11n0310_045:0263b08_11": "舍利子！",
    "T11n0310_045:0263b08_12": "是名菩薩摩訶薩安住是忍，速能成就羼底波羅蜜多故。",
    "T11n0310_045:0263b10_0": "「復次舍利子！",
    "T11n0310_045:0263b10_1": "云何菩薩摩訶薩羼底波羅蜜多？",
    "T11n0310_045:0263b11_2": "菩薩摩訶薩依之修行，具足成滿忍法之相。",
    "T11n0310_045:0263b12_3": "舍利子！",
    "T11n0310_045:0263b12_4": "菩薩忍者，無有瞋恚是菩薩忍，無有忿懟是菩薩忍，無諸怒害是菩薩忍，不起怨諍是菩薩忍，無諸煩惱是菩薩忍，善能自護是菩薩忍，善能護他是菩薩忍，當善護身是菩薩忍，當善護語是菩薩忍，當善護心是菩薩忍，如理觀察是菩薩忍，厭離諸欲是菩薩忍，依淨業報是菩薩忍，身善清淨是菩薩忍，語善清淨是菩薩忍，心善清淨是菩薩忍，受諸天人圓滿淨樂是菩薩忍，如來相好圓滿莊嚴是菩薩忍，如來言說梵音微妙是菩薩忍，行菩薩行攝諸善本令不壞失是菩薩忍，出離眾生逼迫苦惱是菩薩忍，除滅一切諸惡怨對是菩薩忍。",
    "T11n0310_045:0263b24_5": "舍利子！",
    "T11n0310_045:0263b24_6": "略而言之，當知一切如來力、無所畏、不共佛法、大慈大悲大喜大捨無量圓滿諸佛妙法，皆是菩薩摩訶薩羼底波羅蜜多之所成就。",
    "T11n0310_045:0263b28_0": "「復次舍利子！",
    "T11n0310_045:0263b28_1": "菩薩摩訶薩行羼底波羅蜜多時，應當具足諸忍正行。",
    "T11n0310_045:0263b29_2": "舍利子！",
    "T11n0310_045:0263b29_3": "菩薩摩訶薩若被罵詈終無返報，善達言語如響聲故。",
    "T11n0310_045:0263c01_4": "若被捶打終無返報，善達身形如影像故。",
    "T11n0310_045:0263c02_5": "若被忿怒終無返報，善觀其心如幻幻故。",
    "T11n0310_045:0263c03_6": "若被讚毀終無愛恚，善知自身德圓滿故。",
    "T11n0310_045:0263c04_7": "於得失利不生欣慼，調伏其心住寂靜故。",
    "T11n0310_045:0263c05_8": "不希美稱不犯惡名，善能觀察廣大慧故。",
    "T11n0310_045:0263c06_9": "毀而不下讚而不高，德善安住不傾動故。",
    "T11n0310_045:0263c07_10": "於諸苦事曾無厭惡，苦眾生所深懷戀故。",
    "T11n0310_045:0263c08_11": "於諸樂相曾無欣愛，知有為樂性無常故。",
    "T11n0310_045:0263c09_12": "世間八法所不能染，不依一切有趣生故。",
    "T11n0310_045:0263c10_13": "於諸自苦善能堪忍，終不令他受苦惱故。",
    "T11n0310_045:0263c11_14": "於勝菩提心無退屈，覺分資糧善圓滿故。",
    "T11n0310_045:0263c12_15": "節節支解乃至斬首善能堪忍，希求如來金剛身故。",
    "T11n0310_045:0263c13_16": "屠割身肉善能堪忍，為求如來妙相好故。",
    "T11n0310_045:0263c14_17": "諸變惡事善能堪忍，為殖一切善業力故。",
    "T11n0310_045:0263c15_18": "舍利子！",
    "T11n0310_045:0263c15_19": "如是等相，名為菩薩摩訶薩成就羼底波羅蜜多。",
    "T11n0310_045:0263c16_20": "應如是學。",
    "T11n0310_045:0263c17_0": "「復次舍利子！",
    "T11n0310_045:0263c17_1": "菩薩摩訶薩行羼底波羅蜜多時諸忍之相，所謂菩薩摩訶薩修行忍者，是則名為畢竟堪忍。",
    "T11n0310_045:0263c19_2": "何以故？",
    "T11n0310_045:0263c19_3": "若謂我能堪忍毀罵而起忍者，是則名為俱生之忍，如是忍者非畢竟忍。",
    "T11n0310_045:0263c21_4": "若謂誰能起罵、復何所罵而起忍者，是則名為挍計法忍。",
    "T11n0310_045:0263c22_5": "若謂是眼能罵眼耶而起忍者，是則名為觀諸處忍。",
    "T11n0310_045:0263c23_6": "若謂此中無能所罵而起忍者，是則名為悟入一切無眾生忍。",
    "T11n0310_045:0263c25_7": "舍利子！",
    "T11n0310_045:0263c25_8": "如是諸忍皆非菩薩畢竟之忍。",
    "T11n0310_045:0263c26_0": "又舍利子！",
    "T11n0310_045:0263c26_1": "若謂罵聲但有諸字，是則名為響聲之忍，如是忍者非畢竟忍。",
    "T11n0310_045:0263c27_2": "若謂彼我俱無常者，是則名為悟無常忍。",
    "T11n0310_045:0263c28_3": "若謂彼有顛倒我無顛倒，是則名為高下之忍。",
    "T11n0310_045:0263c29_4": "若謂彼非正理我是正理，是名相應不相應忍。",
    "T11n0310_045:0264a01_5": "若謂彼住邪道我住正道，是則名為二道別忍，如是忍者非畢竟忍。",
    "T11n0310_045:0264a03_6": "若謂我忍於空不忍見趣、我忍無相不忍諸覺、我忍無願不忍志求、我忍無作不忍諸行、我忍惑盡不忍煩惱、我忍諸善不忍不善、我忍無罪不忍有罪、我忍無漏不忍有漏、我忍出世不忍世間、我忍清淨不忍雜染、我忍涅槃不忍生死，舍利子！",
    "T11n0310_045:0264a08_7": "如是諸忍但得名為治斷之忍，皆非菩薩畢竟忍也。",
    "T11n0310_045:0264a10_0": "「復次舍利子！",
    "T11n0310_045:0264a10_1": "云何菩薩摩訶薩行於羼底波羅蜜多時，修行菩薩畢竟之忍？",
    "T11n0310_045:0264a11_2": "舍利子！",
    "T11n0310_045:0264a11_3": "若隨順空不減諸見，於彼空性亦無增益，如是忍者是名菩薩畢竟之忍。",
    "T11n0310_045:0264a13_4": "若隨順空不減求願，於無願性亦無增益；若隨順空不減諸行，於無作性亦無增益；若隨順空不減煩惱，於惑盡性亦無增益；若隨順空不減不善，於彼善性亦無增益；若隨順空不減有罪，於無罪性亦無增益；如是乃至若隨順空不減生死，於涅槃性亦無增益。",
    "T11n0310_045:0264a19_5": "舍利子！",
    "T11n0310_045:0264a19_6": "如是等相而生忍者，則名菩薩摩訶薩畢竟之忍。",
    "T11n0310_045:0264a20_7": "舍利子！",
    "T11n0310_045:0264a20_8": "一切諸法，非能生非所生、非已生非現生，無有一法是可生起，無生起故則無有盡。",
    "T11n0310_045:0264a22_9": "若有能知此無盡者，則名菩薩摩訶薩畢竟之忍。",
    "T11n0310_045:0264a23_10": "舍利子！",
    "T11n0310_045:0264a24_11": "一切諸法，非是有為亦非無為，無有增益無損無增亦無長養，無盛無衰，無有作者，無有起者，由無起故亦無有盡。",
    "T11n0310_045:0264a26_12": "如是忍者，則名菩薩摩訶薩無生之忍。",
    "T11n0310_045:0264a27_13": "舍利子！",
    "T11n0310_045:0264a27_14": "菩薩摩訶薩為阿耨多羅三藐三菩提故行菩薩行，若有具足成就如是忍者，是名菩薩摩訶薩羼底波羅蜜多圓滿成就。",
    "T11n0310_045:0264b01_15": "舍利子！",
    "T11n0310_045:0264b01_16": "若菩薩摩訶薩安住如是羼底波羅蜜多，精勤修學行菩薩行者，不為諸魔魔眾天子之所擾亂，又亦不為異道邪論所能摧伏。」",
    "T11n0310_045:0264b05_0": "毘利耶波羅蜜多品第九之一",
    "T11n0310_045:0264b06_0": "爾時佛告舍利子：「云何菩薩摩訶薩為阿耨多羅三藐三菩提故，依毘利耶波羅蜜多行菩薩行？",
    "T11n0310_045:0264b08_1": "舍利子！",
    "T11n0310_045:0264b08_2": "菩薩摩訶薩於是正勤波羅蜜多精進修學行菩薩行。",
    "T11n0310_045:0264b09_3": "舍利子！",
    "T11n0310_045:0264b09_4": "菩薩摩訶薩具足成就不退正勤，而能不顧所重身命，發大精進求菩薩藏微妙法門，殷重聽聞受持讀誦究竟研尋通達義趣，廣為他人敷演開示，或復書持如理修學，是名菩薩摩訶薩行菩薩行。",
    "T11n0310_045:0264b14_5": "舍利子！",
    "T11n0310_045:0264b14_6": "云何名為不顧身命？",
    "T11n0310_045:0264b14_7": "舍利子！",
    "T11n0310_045:0264b15_0": "菩薩摩訶薩行正勤波羅蜜多時，設為於他所加恐怖作如是言：『若汝於此菩薩藏經受持讀誦，乃至廣為他人開示書持如理修學者，我當以百具箭矟貫舉汝身除斷汝命。』",
    "T11n0310_045:0264b19_0": "舍利子！",
    "T11n0310_045:0264b19_1": "菩薩摩訶薩當於爾時，雖聞此言曾不入心，無恐無怖無驚無畏，發四堅固勇猛威勢，於菩薩藏微妙法門轉加精進，不棄不捨不遠不離，具足成就猛利信解、堅固信解、堅固堪忍、堅固正勤。",
    "T11n0310_045:0264b23_2": "舍利子！",
    "T11n0310_045:0264b23_3": "我當為汝說堅固忍、堅固正勤方便譬喻，為令菩薩得堅固忍、堅固正勤，行菩薩道不顧身命。",
    "T11n0310_045:0264b25_4": "舍利子！",
    "T11n0310_045:0264b25_5": "假使三千大千世界所有眾生有情所攝，若卵生、若胎生、若濕生、若化生，若有色、若無色，若有想、若無想、若非有想非無想，若可見若不可見，彼諸眾生乃至於剎那頃皆得人身，於菩薩所同結百千極重怨讎。",
    "T11n0310_045:0264c01_6": "彼諸怨等語菩薩言：『汝若於是菩薩藏經差別文句，受持讀誦乃至廣為他人開示書持如理修學者，我等諸人同時執縛當斷汝命。』",
    "T11n0310_045:0264c04_7": "舍利子！",
    "T11n0310_045:0264c04_8": "菩薩摩訶薩行毘利耶波羅蜜多故，當於爾時，雖聞此語都無發起一念怖心，但具攝持四種正法，專務尋求大菩薩藏微妙法門。",
    "T11n0310_045:0264c07_9": "舍利子！",
    "T11n0310_045:0264c07_10": "是名菩薩摩訶薩具足成就不退正勤波羅蜜多故。",
    "T11n0310_045:0264c09_11": "又復成就無邊勢力勇猛精進，正勤勇健、心意勇健、淨戒勇健、大忍勇健、等持勇健、大慧勇健、正行勝智皆悉勇健。",
    "T11n0310_045:0264c11_12": "舍利子！",
    "T11n0310_045:0264c11_13": "是菩薩摩訶薩行正勤波羅蜜多時，具足如是大忍力故，假使十方無量眾生各競執持百千刀劍，於菩薩所興加逆害。",
    "T11n0310_045:0264c14_14": "菩薩爾時，於諸有情終不微發一念瞋心。",
    "T11n0310_045:0264c15_15": "舍利子！",
    "T11n0310_045:0264c15_16": "如是菩薩摩訶薩住忍力故，如大梵王、如天帝釋、如蘇迷盧四寶山王不可傾動，常住慈悲，恒起意解救療眾生，於諸所行終無退轉。",
    "T11n0310_045:0264c18_17": "而是菩薩心如大地、心如大水、心如大火、心如大風及以虛空，又能善修對治貪瞋癡等栽枿根本。",
    "T11n0310_045:0264c20_18": "舍利子！",
    "T11n0310_045:0264c21_19": "若有菩薩摩訶薩以殑伽沙等無量世界盛滿一切無價珍寶，持用奉施無量如來應正等覺。",
    "T11n0310_045:0264c23_20": "又有菩薩摩訶薩行毘利耶波羅蜜多者，聽聞如是大菩薩藏微妙法門，聞是經已往空閑處，繫念思惟如是之法精進修學，令未修學諸菩薩等愛樂習行。",
    "T11n0310_045:0264c26_21": "舍利子！",
    "T11n0310_045:0264c26_22": "如是菩薩摩訶薩行正勤故，攝持無量諸妙善根，非彼行施之所能及。",
    "T11n0310_045:0264c28_23": "何以故？",
    "T11n0310_045:0264c28_24": "舍利子！",
    "T11n0310_045:0264c28_25": "如是善根繫屬阿耨多羅三藐三菩提故。",
    "T11n0310_045:0264c29_26": "是故諸菩薩摩訶薩於菩薩藏微妙法門，應當聽聞受持讀誦，若復書寫廣為他說，發起正勤勇猛修習。",
    "T11n0310_045:0265a04_0": "「復次舍利子！",
    "T11n0310_045:0265a04_1": "發起正勤波羅蜜多菩薩摩訶薩，當應修行不行行處。",
    "T11n0310_045:0265a05_2": "舍利子！",
    "T11n0310_045:0265a05_3": "云何名為不行行處？",
    "T11n0310_045:0265a06_4": "舍利子！",
    "T11n0310_045:0265a06_5": "不行行處所謂涅槃。",
    "T11n0310_045:0265a06_6": "言不行者，諸惡天魔所不行故。",
    "T11n0310_045:0265a07_7": "所言行者，正勤善人之所行故。",
    "T11n0310_045:0265a08_8": "言善人者，所謂諸佛獨覺及佛弟子。",
    "T11n0310_045:0265a09_9": "所以者何？",
    "T11n0310_045:0265a09_10": "諸登聖道所有善人及佛世尊，皆為趣向般涅槃故。",
    "T11n0310_045:0265a10_11": "舍利子！",
    "T11n0310_045:0265a10_12": "一切眾生多行三處。",
    "T11n0310_045:0265a11_13": "何等三處？",
    "T11n0310_045:0265a11_14": "所謂隨順惡道、趣向惡道、將墮惡道。",
    "T11n0310_045:0265a12_15": "是故諸菩薩摩訶薩於雜染法終不隨順，唯求出離戒忍多聞白等諸法。",
    "T11n0310_045:0265a13_16": "舍利子！",
    "T11n0310_045:0265a14_17": "世間眾生多住無業，而恒自計住於有業。",
    "T11n0310_045:0265a15_18": "世間眾生多諸懈怠，而恒自謂發起正勤。",
    "T11n0310_045:0265a16_19": "是故舍利子！",
    "T11n0310_045:0265a16_20": "聰慧菩薩摩訶薩終不與彼無業懈怠共相習近，又亦不墮於其數中，唯與同行發起正勤諸大菩薩而相習近。",
    "T11n0310_045:0265a18_21": "何以故？",
    "T11n0310_045:0265a19_22": "舍利子！",
    "T11n0310_045:0265a19_23": "無有眾生於彼最勝無染淨相大般涅槃生淨信解如菩薩者。",
    "T11n0310_045:0265a20_24": "舍利子！",
    "T11n0310_045:0265a20_25": "發起正勤波羅蜜多菩薩摩訶薩，不唯自為證涅槃故發勤精進，然為攝受一切有情令諸眾生得利樂故，修行正行發勤精進，開示教導安處眾生於聖道路故，說菩薩名善丈夫。」",
    "T11n0310_045:0265a24_26": "爾時世尊欲重宣此義而說頌曰：「正勤無緩縵，　　常具大精進，　於菩薩藏法，　　聰叡恒受持。",
    "T11n0310_045:0265a28_0": "　善思惟法義，　　於佛不思議，　但勤求淨法，　　故名為菩薩。",
    "T11n0310_045:0265b01_0": "　正勤大慧者，　　坐妙菩提樹，　摧怖惡魔軍，　　由般若精進。",
    "T11n0310_045:0265b03_0": "　現守護禁戒，　　任持諸世間，　為利益眾生，　　常精進無限。",
    "T11n0310_045:0265b05_0": "「復次舍利子！",
    "T11n0310_045:0265b05_1": "如是大乘大菩薩藏微妙經典流布於世，能令眾生發大歡喜，又能引生福德智慧，感大財富令其增長，能感諸天殊勝快樂，能感一切圓滿具足，能生一切諸佛如來力、無所畏、無礙智解、大慈大悲大喜大捨不共佛法。",
    "T11n0310_045:0265b10_2": "略而言之，能引一切諸佛之法，摧怖魔怨令心清淨，能發猛慧窮生涯本，盡苦邊際能近涅槃。",
    "T11n0310_045:0265b12_3": "舍利子！",
    "T11n0310_045:0265b12_4": "於當來世我與汝等般涅槃後後五百歲，爾時多有薄福眾生，當於是經不生信重毀滅捨棄。",
    "T11n0310_045:0265b14_5": "復有無量福德眾生，欽奉是經如理修學勤加精進，為求無上正等菩提故，為求尸羅故，為求多聞、為求定、慧、解脫、解脫智見故，為求一切佛法利樂一切眾生故，為捨邪見修行正見故，為捨生死流轉修於聖道故，為欲演說正法降伏天魔故，為欲捨離貪愛調伏瞋心、摧破愚癡除滅無明發慧明故。",
    "T11n0310_045:0265b22_0": "「復次舍利子！",
    "T11n0310_045:0265b22_1": "當來之世若有眾生聞是法已，為求一切諸善法故，當發增上勇猛正勤。",
    "T11n0310_045:0265b23_2": "以聞如是微妙法故，於諸佛法無有障礙決定無疑。",
    "T11n0310_045:0265b25_3": "舍利子！",
    "T11n0310_045:0265b25_4": "爾時復有無量眾生，福果所資住增上意，為求無上正等覺故聽是經典，聞已當獲廣大歡喜，於菩薩藏微妙法門極善研習如說修行。",
    "T11n0310_045:0265b28_5": "又舍利子！",
    "T11n0310_045:0265b28_6": "爾時當有於如來教樂聞法者，彼諸眾生隨以何等差別因緣，遇得聽聞如是經典，聞已當獲廣大歡喜，生歡喜已發堅精進，能於如是大菩薩藏微妙法寶取少寶分。",
    "T11n0310_045:0265c03_7": "舍利子！",
    "T11n0310_045:0265c03_8": "譬如大海水上漂流無量種種熟果，色香美味皆悉具足。",
    "T11n0310_045:0265c04_9": "有一丈夫發起勇猛大精進力，便入海中運動手足接取彼果若二若三。",
    "T11n0310_045:0265c06_10": "然是丈夫執持此果，從海而出往至一處取而甞之，乃知其味淳美希有，即作是念：『如是妙果具色香味，我從生來未曾得食，當更發勤精進重入海中，運其手足斂收餘果。』",
    "T11n0310_045:0265c10_11": "作是念已，來至海濱通遍觀之了不復見，深起追悔生大憂惱：『我先何為不多收取，乃令失是無量妙果。』",
    "T11n0310_045:0265c12_12": "如是舍利子！",
    "T11n0310_045:0265c13_0": "於我滅後後五百歲，無上正法將滅之時，當有無量諸眾生等，少信少施少戒少慧少修精進，隨以何等差別因緣，遇得聽聞如是經寶。",
    "T11n0310_045:0265c16_1": "既聞法已，於此經中但得少分微淺之義，乃至受持一四句頌，復為惡魔嬈亂障蔽，不為眾人之所敬問及以供養稱讚信奉。",
    "T11n0310_045:0265c18_2": "是持經者知彼眾人不敬重故，便於此經安住捨心，持先所聞經中句義微細少分，往一靜處思惟觀察，心生歡喜而復悔恨，作如是言：『嗚呼奇哉！",
    "T11n0310_045:0265c22_3": "我於今者大失善利。",
    "T11n0310_045:0265c22_4": "諸佛如來無上正教，如何不多聽聞領受？』",
    "T11n0310_045:0265c23_5": "又於如來起深重心，倍於先來發正念者。",
    "T11n0310_045:0265c24_6": "舍利子！",
    "T11n0310_045:0265c24_7": "當爾之時，有諸苾芻惡魔持故，聞是經已，於眾人前當起誹謗，言是經典，諸文華者之所造作，實非佛說。",
    "T11n0310_045:0265c27_8": "由如是故，有諸苾芻於是經典全不聽受。」",
    "T11n0310_045:0265c28_0": "爾時世尊欲重宣此義而說頌曰：「聞是法已，　　當無障礙，　　於諸佛法，　最上無疑。",
    "T11n0310_045:0266a01_1": "　　諸少福者，　　不得聽聞，　諸多福者，　　聞是經典。",
    "T11n0310_045:0266a02_2": "　　少福之人，　雖聞不信，　　多福聞已，　　頂戴如鬘。",
    "T11n0310_045:0266a04_0": "　諸少福者，　　言非聖教，　　當墜惡趣，　如盲墮坑。",
    "T11n0310_045:0266a05_1": "　　多福之人，　　聞生歡喜，　當往善趣，　　如酥滴水。",
    "T11n0310_045:0266a06_2": "　　諸薄福者，　聞生憂惱，　　受苦長夜，　　不脫黑暗。",
    "T11n0310_045:0266a08_0": "　雖得少聞，　　復為魔嬈，　　謗佛菩提，　速入地獄。",
    "T11n0310_045:0266a10_0": "「復次舍利子！",
    "T11n0310_045:0266a10_1": "諸佛如來具足成就清淨妙智，乃至能知四眾之心。",
    "T11n0310_045:0266a11_2": "若一苾芻、苾芻尼、鄔波索、迦鄔波斯迦，於當來世正法滅時，或有聽聞如是經典隨順領受，或有聞已輕毀誹謗，或有眾生全不聽聞，如是一切如來淨智悉能了知。",
    "T11n0310_045:0266a15_3": "舍利子！",
    "T11n0310_045:0266a15_4": "若有菩薩摩訶薩及餘一切諸有眾生，聞已領受如是經典精進修習，當得成就四種無障清淨之法。",
    "T11n0310_045:0266a17_5": "何等為四？",
    "T11n0310_045:0266a17_6": "一者成就尸羅無障清淨，二者成就具足無難清淨，三者成就逢值諸佛親事供養無障清淨，四者成就見慈氏佛初得見已無障清淨。",
    "T11n0310_045:0266a20_7": "舍利子！",
    "T11n0310_045:0266a21_8": "彼諸眾生聞是經已，如上所說諸妙善根，隨其方便必當獲得。",
    "T11n0310_045:0266a22_9": "舍利子！",
    "T11n0310_045:0266a22_10": "是名菩薩摩訶薩修行正勤波羅蜜多故成就四種無上清淨之法。",
    "T11n0310_045:0266a25_0": "「復次舍利子！",
    "T11n0310_045:0266a25_1": "於當來世正法滅時，有諸菩薩摩訶薩安住大乘修行正勤波羅蜜多者，於是經典勤加修學，發大精進聽聞受持、書寫讀誦窮尋旨趣、廣為他說敷揚開顯。",
    "T11n0310_045:0266a28_2": "爾時當有十障礙法出現世間，諸有智者深當覺知不應隨轉，但當發起勇猛精進受持是經。",
    "T11n0310_045:0266b01_3": "舍利子！",
    "T11n0310_045:0266b02_4": "何等名為十種障礙，智者覺知不應隨轉？",
    "T11n0310_045:0266b03_5": "舍利子！",
    "T11n0310_045:0266b03_6": "有諸苾芻發勤精進，於是經典求聞誦習。",
    "T11n0310_045:0266b04_7": "爾時惡魔令持經者口噤不語，便於是經不得建立。",
    "T11n0310_045:0266b05_8": "是名第一障礙之法。",
    "T11n0310_045:0266b05_9": "諸有智者深當覺知不應隨轉。",
    "T11n0310_045:0266b06_10": "又舍利子！",
    "T11n0310_045:0266b06_11": "有諸苾芻發勤精進，於是經典求聞誦習。",
    "T11n0310_045:0266b07_12": "爾時惡魔。",
    "T11n0310_045:0266b07_13": "令持經者患其眼目，便於是經不得建立。",
    "T11n0310_045:0266b08_14": "是名第二障礙之法。",
    "T11n0310_045:0266b09_15": "諸有智者深當覺知不應隨轉。",
    "T11n0310_045:0266b10_16": "又舍利子！",
    "T11n0310_045:0266b10_17": "有諸苾芻發勤精進，於是經典求聞誦習。",
    "T11n0310_045:0266b11_18": "爾時惡魔令持經者身諸支節一時皆病，便於是經不得建立。",
    "T11n0310_045:0266b12_19": "是名第三障礙之法。",
    "T11n0310_045:0266b13_20": "諸有智者深當覺知不應隨轉。",
    "T11n0310_045:0266b13_21": "又舍利子！",
    "T11n0310_045:0266b14_22": "有諸苾芻發勤精進，於是經典求聞誦習。",
    "T11n0310_045:0266b15_0": "爾時惡魔令持經者於其住處心不喜樂尋欲捨棄，便於是經不得建立。",
    "T11n0310_045:0266b16_1": "是名第四障礙之法。",
    "T11n0310_045:0266b17_2": "諸有智者深當覺知不應隨轉。",
    "T11n0310_045:0266b17_3": "又舍利子！",
    "T11n0310_045:0266b18_4": "有諸苾芻發勤精進，於是經典求聞誦習。",
    "T11n0310_045:0266b19_0": "爾時惡魔令持經者互生忿恚，為忿壞心相加殘害，便於此經不得建立。",
    "T11n0310_045:0266b20_1": "是名第五障礙之法。",
    "T11n0310_045:0266b21_2": "諸有智者深當覺知不應隨轉。",
    "T11n0310_045:0266b21_3": "又舍利子！",
    "T11n0310_045:0266b22_4": "有諸苾芻發勤精進，於是經典欲求誦習。",
    "T11n0310_045:0266b23_0": "爾時惡魔令持經者起言諍事、起鬪訟事、起譏刺事、起乖離事、起瞋罵事，由是事故彼此口中互生矛矟，互相言訟、互相殘害、互相乖競，由起如是諍競事故便生障礙，於是經典不得流轉，起意造作諸餘事業。",
    "T11n0310_045:0266b27_1": "是名第六障礙之法。",
    "T11n0310_045:0266b28_2": "諸有智者深當覺知不應隨轉。",
    "T11n0310_045:0266b28_3": "又舍利子！",
    "T11n0310_045:0266b29_4": "有諸苾芻發勤精進，於是經典欲求誦習。",
    "T11n0310_045:0266c01_5": "爾時惡魔將壞滅故作諸形相，或俗人形、或出家形，來至其所嬈亂其意，令於是經不能受持反加謗毀，復更起心樂餘事業。",
    "T11n0310_045:0266c03_6": "是名第七障礙之法。",
    "T11n0310_045:0266c04_7": "諸有智者深當覺知不應隨轉。",
    "T11n0310_045:0266c05_8": "又舍利子！",
    "T11n0310_045:0266c05_9": "當來之世正法欲滅，爾時有諸年少苾芻，於是經典起清淨信心生愛樂，在我法律中為行毘利耶波羅蜜多故發勤精進，於阿耨多羅三藐三菩提深心安住，又於是經恭敬聽聞，既得聞已生大歡喜。",
    "T11n0310_045:0266c09_10": "時諸年少苾芻，當為鄔波柁耶及阿遮利耶二本學師之所障礙，令於自法不生樂欲。",
    "T11n0310_045:0266c11_11": "是時二師而語之言：『汝所持經，此非佛語、非佛菩提、非是正法、非毘奈耶、非大師教。』",
    "T11n0310_045:0266c13_12": "時彼苾芻聞師教誨信受領解，於佛菩提即便棄捨。",
    "T11n0310_045:0266c14_13": "是時二師重語苾芻：『汝等應當精進修學，如我所說若法若律。』",
    "T11n0310_045:0266c16_14": "時諸苾芻信受領已，先所修習增上善根，為師所壞皆悉斷滅。",
    "T11n0310_045:0266c17_15": "舍利子。",
    "T11n0310_045:0266c17_16": "彼諸苾芻斷善根已，復為惡魔之所誑惑，由誑惑故於佛正教造障法業，臨命終時惡境現前惛癡迷亂，乃至夭死都皆集現，而復重興感地獄業。",
    "T11n0310_045:0266c21_17": "舍利子！",
    "T11n0310_045:0266c21_18": "如是當來諸不善事，如來於此悉能了知。",
    "T11n0310_045:0266c22_19": "又舍利子！",
    "T11n0310_045:0266c22_20": "當來之世，有諸年少苾芻於是經典起諸惡見誹謗不信，凡所遊履經行往來，以種種言常興謗毀。",
    "T11n0310_045:0266c24_21": "如來於此悉能了知。",
    "T11n0310_045:0266c25_22": "舍利子！",
    "T11n0310_045:0266c25_23": "菩薩摩訶薩發勤精進住大乘者，當於爾時應起四想。",
    "T11n0310_045:0266c26_24": "何等為四？",
    "T11n0310_045:0266c26_25": "一者應當發起自調伏想；二者應觀自身所作事業，不應觀他所有諸事；三者於彼有情起悲愍想；四者住空閑處，於自他心起隨護想。",
    "T11n0310_045:0266c29_26": "舍利子！",
    "T11n0310_045:0267a01_27": "如是四想，住大乘者若被誹謗，應當發起。",
    "T11n0310_045:0267a02_0": "又舍利子！",
    "T11n0310_045:0267a02_1": "當來之世，無量眾生受諸邪見，於彼演說正法苾芻信受者少，不懷敬重請問經義，又不供養親近往來，亦不承事返生凌蔑。",
    "T11n0310_045:0267a05_2": "於說非法苾芻信受者多，得大勢力，為諸眾生所共敬重請問經義，供養稱讚是非法者。",
    "T11n0310_045:0267a07_3": "因此緣故，復於是經毀謗譏笑。",
    "T11n0310_045:0267a07_4": "舍利子！",
    "T11n0310_045:0267a07_5": "當爾之時，諸眾生等於是經典不欣樂者，聞斯毀謗倍不欣樂。",
    "T11n0310_045:0267a09_6": "諸欣樂者被謗毀故，便於此經捨離樂欲教離樂欲。",
    "T11n0310_045:0267a10_7": "諸苾芻等轉更熾盛，致令轉讀是經典者於眾會前不得開示。",
    "T11n0310_045:0267a11_8": "是名第八障礙之法。",
    "T11n0310_045:0267a12_9": "諸有智者應當覺知不應隨轉。",
    "T11n0310_045:0267a13_10": "又舍利子！",
    "T11n0310_045:0267a13_11": "當來之世有諸苾芻，貪愛所蔽多行劫盜，欣樂世間三種弊法。",
    "T11n0310_045:0267a14_12": "何等為三？",
    "T11n0310_045:0267a15_0": "一者欣樂追求世間衣鉢，二者欣樂追求世間飲食，三者欣樂追求世間戲論綺飾文頌。",
    "T11n0310_045:0267a17_0": "如是三法是名第九障礙之法。",
    "T11n0310_045:0267a17_1": "諸有智者應當覺知不應隨轉。",
    "T11n0310_045:0267a18_2": "又舍利子！",
    "T11n0310_045:0267a18_3": "當來之世正法滅時，有諸菩薩安住大乘行毘利耶波羅蜜多故，於是經典發勤勇猛增上精進書寫受持研尋讀誦，廣為他人開示演說。",
    "T11n0310_045:0267a21_4": "彼諸人等當為諸魔之所執持、煩惱業障之所覆蔽，喜世間業、樂世間業、方便勤求世間事業，於世談論喜樂轉增，方便勤求世間談論，喜樂睡眠，方便勤求喜於眾亂樂於眾亂，方便勤求樂著眾亂。",
    "T11n0310_045:0267a26_5": "於是經典不能受持，又不轉讀研尋其義，亦不為他廣敷開示。",
    "T11n0310_045:0267a27_6": "舍利子！",
    "T11n0310_045:0267a27_7": "於佛教中無有所餘能為內損，無有所餘能速毀滅，唯除嬾惰諸惡苾芻。",
    "T11n0310_045:0267a29_8": "是名第十障礙之法。",
    "T11n0310_045:0267a29_9": "諸有智者應當覺知不應隨轉。」",
    "T11n0310_045:0267b01_10": "爾時世尊欲重宣此義而說頌曰：「正法滅時多障礙，　　當興種種惡魔業，　於白淨法不修習，　　亦不樂求勝涅槃。",
    "T11n0310_045:0267b05_0": "　薄少智慧具惡覺，　　不求安住於正法，　備行種種非法行，　　遊諸惡趣定無疑。",
    "T11n0310_045:0267b07_0": "　彼諸眾生臨命終，　　無有能為救護者，　又彼親教及傳授，　　命終當墮三惡趣。",
    "T11n0310_045:0267b09_0": "　百千拘胝那庾劫，　　為求世利涉諸苦，　常為三火所燒然，　　云何令彼速解脫？",
    "T11n0310_045:0267b11_0": "　我已證成無等覺，　　轉於微妙梵法輪，　諸天世間不能轉，　　今故為轉度眾生。",
    "T11n0310_045:0267b13_0": "　如是彼時諸群生，　　捨我世間難得法，　習近惡魔諸品類，　　當受無邊極重苦。",
    "T11n0310_045:0267b15_0": "　障彼習行施戒等，　　菩提聖道之因緣，　若有精勤於佛教，　　當迷惑彼正道路。",
    "T11n0310_045:0267b17_0": "　諸有聽聞如是法，　　宣說無我諸空理，　安住此法正行時，　　惡魔當為彼障礙。",
    "T11n0310_045:0267b19_0": "　謂此最勝此真實，　　於非勝實勝實想，　反加謗毀佛正教，　　當知速墮於地獄。",
    "T11n0310_045:0267b21_0": "　若有眾生於佛所，　　深起堅牢愛恭敬，　聽聞如是正法已，　　歡喜隨順而稱讚。",
    "T11n0310_045:0267b23_0": "　惡魔知彼既生喜，　　與諸眷屬同愁怖，　便興種種驚畏相，　　於彼人所生留難。",
    "T11n0310_045:0267b25_0": "　或當變作苾芻形，　　詐現相親竊言議，　謂此非正菩提道，　　何故在此而奔趣？",
    "T11n0310_045:0267b27_0": "　有諸眾生於是經，　　將發堅固住正勤，　又被誘附而輕弄，　　用斯廢捨不修學。",
    "T11n0310_045:0267b29_0": "　既被魔羅所惑亂，　　隨魔意轉而拘執，　乃告此經非正法，　　便於寂滅永棄捨。",
    "T11n0310_045:0267c02_0": "　彼又棄捨大導師，　　復不勤求無上法，　又復發生我愛已，　　速疾趣彼地獄中。",
    "T11n0310_045:0267c04_0": "　爾時當有少眾生，　　樂欲勤求此空法，　不得和合同修習，　　乃各流散他方土。",
    "T11n0310_045:0267c06_0": "　如是無上最勝法，　　諸當聞者皆輕毀，　持法者怖遠逃避，　　是相當興未來世。",
    "T11n0310_045:0267c08_0": "　此國全無持法者，　　遠方雖有未為多，　縱有受持此經者，　　悉皆捐捨無諮問。",
    "T11n0310_045:0267c10_0": "　世間依怙聖教中，　　如是甚深無上法，　無量障礙在未來，　　了然猶如現在住。",
    "T11n0310_045:0267c12_0": "　時有持法賢善者，　　不顧身命住空閑，　修習演宣如是法，　　速疾往昇於善趣。",
    "T11n0310_045:0267c14_0": "大寶積經卷第四十五"
}