{
    "T14n0493_001:0756c14_0": "佛說阿難四事經",
    "T14n0493_001:0756c16_0": "吳月支國居士支謙譯",
    "T14n0493_001:0756c17_0": "聞如是：一時，佛在拘夷那竭國，欲滅度時，阿難白佛言：「我念天龍、鬼神、帝王人民與佛相見，聞佛教誡，無不歡喜。",
    "T14n0493_001:0756c19_1": "在志所願，或作沙門，得應真者；或有居家，奉行五戒，死得上天者。",
    "T14n0493_001:0756c21_2": "今佛去世，天龍、鬼神、帝王人民，及四輩弟子，當何恃賴得福得度？",
    "T14n0493_001:0756c22_3": "將當復從誰得之乎？」",
    "T14n0493_001:0756c23_4": "佛言：「善哉，善哉！",
    "T14n0493_001:0756c23_5": "阿難！",
    "T14n0493_001:0756c23_6": "慈心多愍天人雜類，無不由汝得度脫者。",
    "T14n0493_001:0756c24_7": "吾去之後，世名五濁，人心憒憒，穢垢自亂，世多顛倒，賤善尊惡，此實可憂。",
    "T14n0493_001:0756c26_8": "世雖然者，吾有經籍、懇惻之戒，盡心遵行，福自歸身，汝莫憂也。",
    "T14n0493_001:0756c27_9": "吾雖去世，典籍續存，六度大法不持之去，行者得度非神授與。",
    "T14n0493_001:0756c29_10": "汝等不解吾之所言耶？」",
    "T14n0493_001:0756c29_11": "阿難即白：「願重說之。」",
    "T14n0493_001:0757a02_0": "佛言：「大法有四：可從得福、亦可得道、與得佛身、其福正等。」",
    "T14n0493_001:0757a03_1": "阿難又言：「願佛為我解釋四事。」",
    "T14n0493_001:0757a04_2": "世尊曰：「當以慈心育養幼弱，見禽獸蟲蛾下賤仰人活者，常當愍念，隨其所食，令得穌息，莫得加刀杖傷絕其命，惻愴慈心，當如慈母天龍鬼神；帝王人民，有行此慈者，其得大福，與侍佛身功德正等，此謂一事也。",
    "T14n0493_001:0757a09_3": "「世有災異，水旱不調，五穀不豐，人民飢饉，不安本土，志欲叛亡；王及臣民，富有倉穀，當惟無常，身命難保，勿愛寶穀，知愛人命，當起悲心，出穀廩假，賙諸窮乏，以濟其命，安居本土。",
    "T14n0493_001:0757a13_4": "若意慳貪，不欲布施，當諦計念：『人初來生，魂神空來，依因二親情欲之氣，以成己體。",
    "T14n0493_001:0757a15_5": "在母腹中，十月乃生，得親喜悅，可得全命，愁忿之日，即切絕之，困極乃終，魂神不滅，復更求身。",
    "T14n0493_001:0757a17_6": "豪貴貧賤，皆由宿行，官爵俸祿，國土珍寶，無為迷惑，以亂高德，至其壽終，身及珍寶，故留世間，不隨己去，常當慈心練行經道，以佛明教。",
    "T14n0493_001:0757a20_7": "觀視人物，如幻如化，如夢如響，一切皆空，不可久保，觀世皆爾，此為真諦。",
    "T14n0493_001:0757a22_8": "世人愚惑，心存顛倒，自欺自誤，猶以金價，買鍮銅也。",
    "T14n0493_001:0757a23_9": "身死神去，當墮三塗。』",
    "T14n0493_001:0757a24_10": "諦思如此；急當布施，與身命競，貧窮乞匃，羸老疾病，隨所當與，莫令命絕。",
    "T14n0493_001:0757a26_11": "執心如此，十方諸佛，開士大人，天龍鬼神，無不愍之。",
    "T14n0493_001:0757a27_12": "至於壽終，魂神所生，輒受豪貴，身意俱安，災害不生，具獲上願，如佛在時，供養佛身，正等無異，此謂二事也。",
    "T14n0493_001:0757b01_13": "「國中多有盜賊，水火災異，變生毒氣，流布疾病縱橫，悉是海中龍神鬼王之所為也，故得此毒重病憂惱。",
    "T14n0493_001:0757b03_14": "此諸鬼神龍者，皆是世人所為，射獵屠殺漁網中毒死者。",
    "T14n0493_001:0757b04_15": "其魂神或墮海中為龍，或為有力太神化生之類，皆知宿命，忿怒宿怨，因作霧露吐惡毒氣，雨其國中。",
    "T14n0493_001:0757b07_16": "其時人民，或中毒死者，或但得病者，有相塗污者，皆由世人所作。",
    "T14n0493_001:0757b08_17": "不仁殘殺物命，展轉相怨；手自殺者，中毒即死；助其喜者，皆更困病；或相塗污，不相塗污者，皆由食肉，有相分者、不相分者。",
    "T14n0493_001:0757b11_18": "聽聰之士，覺知殺罪追人不置，以己度彼，正等無異。",
    "T14n0493_001:0757b13_19": "如此奉行，佛之弘道，行四等心，慈悲喜護，福自歸身。",
    "T14n0493_001:0757b14_20": "若彼殺家，以肉與己，慎莫食之。",
    "T14n0493_001:0757b15_21": "不食之者，雖處惡世、盜賊災變、毒氣之時，雖處其中，不相塗染。",
    "T14n0493_001:0757b16_22": "其帝王人民富有盈穀；孤獨鰥寡，衣食不充，疾病困篤，無以自濟，當給醫藥，糜粥消息，令其得愈，命不橫盡。",
    "T14n0493_001:0757b19_23": "當明此人宿命行惡，不信三尊，背真向偽，慳貪所致，罪福分明，慎莫為惡；亦當慈心，以佛經法，教訓愚癡，令持經道。",
    "T14n0493_001:0757b21_24": "若活一人，使病得愈，示之善道，令持五戒，終身清潔，與侍佛身，其福正等，是謂三事也。",
    "T14n0493_001:0757b24_0": "「世有高節，清潔無欲，沙門梵志，懷抱經典，言輒法律。",
    "T14n0493_001:0757b25_1": "帝王臣民，心當恭肅，詣稟律行。",
    "T14n0493_001:0757b26_2": "此曹高士，口之所陳，皆是諸佛之遺典也，令人去惡就善，恩倍於親，百有餘分，使人壽終不墮三塗，常當慈心恭肅向之。",
    "T14n0493_001:0757b28_3": "寧洋銅灌口，利刀截舌，慎莫謗毀此清潔之人；寧自斷手，莫加之痛；寧自剖腹，出心燒之，無怒此人。",
    "T14n0493_001:0757c02_4": "設使愚者見佛經道，明知去就，由遠頑闇之群，馳就賢者之眾，講受聖典，以成高德。",
    "T14n0493_001:0757c04_5": "「沙門梵志，無以貿買求利為身穢垢，心清行淨，猶明月珠；護持應器，勞身乞食，供口即止。",
    "T14n0493_001:0757c06_6": "不畜遺餘，或居寺舍，或處山澤樹下塚間，皆知宿命，分別真偽制作經籍，為世橋梁，慈心多愍，坐起咒願，帝王臣民，令國平夷。",
    "T14n0493_001:0757c09_7": "如此高士，德訓諸天龍鬼惻心，不務世俗故，不為情欲之失所見歎述耳。",
    "T14n0493_001:0757c10_8": "國王臣民，若有智者，當尋求之，供所當得衣食床臥疾病醫藥，使其安隱，得講經戒，敷演訓導，坐禪念定，或從得道，或死得上天；衣食一國穢濁之人，不如盡心供養清淨道士一人，其福弘大，如佛在時供養佛身，正等無異，此謂四事也。",
    "T14n0493_001:0757c16_9": "「帝王臣民，視此輩人，天龍、鬼神，無不擁護助之歡喜者也。」",
    "T14n0493_001:0757c18_0": "佛告阿難：「吾前世時，行此四事，展轉受福，自致得佛，吾以是故，重說四事。",
    "T14n0493_001:0757c19_1": "阿難！",
    "T14n0493_001:0757c19_2": "汝當廣為諸天帝王臣民說之，所作善行，自得其福，終不唐捐。",
    "T14n0493_001:0757c21_3": "吾將滅度，四事累汝。」",
    "T14n0493_001:0757c21_4": "阿難聞經，且悲且喜，前以頭面，為佛作禮。",
    "T14n0493_001:0757c23_0": "佛說阿難四事經"
}