{
    "T14n0462_002:0471b13_0": "大方廣寶篋經卷中",
    "T14n0462_002:0471b15_0": "宋天竺三藏求那跋陀羅譯",
    "T14n0462_002:0471b16_0": "「◎爾時文殊師利童子繫心在前，以菩薩神力，於一念頃作蓮華網遍覆火上，從中過已便語我言：『大德舍利弗！",
    "T14n0462_002:0471b18_1": "於意云何？",
    "T14n0462_002:0471b18_2": "汝神力勝？",
    "T14n0462_002:0471b19_3": "為我勝也？』",
    "T14n0462_002:0471b19_4": "我即答言：『文殊師利！",
    "T14n0462_002:0471b19_5": "金翅鳥王飛速疾耶？",
    "T14n0462_002:0471b20_6": "為小鳥疾耶？』",
    "T14n0462_002:0471b20_7": "文殊師利還問我言：『汝意云何？",
    "T14n0462_002:0471b21_8": "而是二鳥何者為疾？』",
    "T14n0462_002:0471b21_9": "我時即答：『我之神力如彼小鳥，汝神力勝疾殊特過金翅鳥。』",
    "T14n0462_002:0471b23_10": "文殊師利即語我言：『大德舍利弗！",
    "T14n0462_002:0471b24_11": "汝獨處念：「文殊神力、我之神力等無有異。」』",
    "T14n0462_002:0471b25_12": "我復答言：『不可為比。』",
    "T14n0462_002:0471b25_13": "文殊問言：『汝云何知？』",
    "T14n0462_002:0471b26_14": "我即答言：『聲聞之人不斷習氣，是故我本以不等為等。』",
    "T14n0462_002:0471b27_15": "文殊師利言：『善哉善哉！",
    "T14n0462_002:0471b28_0": "如汝所言。",
    "T14n0462_002:0471b28_1": "舍利弗！",
    "T14n0462_002:0471b28_2": "乃往過世，於大海邊有二仙住：一名欲法：二名梵與。",
    "T14n0462_002:0471b29_3": "是時欲法獲得五通，是梵與仙以呪術力能遊空行。",
    "T14n0462_002:0471c01_4": "時彼二人各以自力，度過大海還至住處。",
    "T14n0462_002:0471c02_5": "時梵與仙作如是言：「欲法神力、我之神力等無有異。」",
    "T14n0462_002:0471c04_0": "復更異時，從海此岸至於彼岸到羅叉渚，時有羅叉出簫笛音。",
    "T14n0462_002:0471c05_1": "時梵與仙聞是聲已，從空而墮失呪術力。",
    "T14n0462_002:0471c06_2": "時欲法仙愍梵與故，捉其右臂將至住處。",
    "T14n0462_002:0471c07_3": "大德舍利弗！",
    "T14n0462_002:0471c07_4": "於意云何？",
    "T14n0462_002:0471c07_5": "是梵與仙豈異人乎？",
    "T14n0462_002:0471c08_6": "勿作異觀，即汝身是；我即是彼欲法仙人。",
    "T14n0462_002:0471c09_7": "舍利弗！",
    "T14n0462_002:0471c09_8": "汝於爾時亦以不等為等，今亦復以不等為等。",
    "T14n0462_002:0471c10_9": "何以故？",
    "T14n0462_002:0471c10_10": "以偏見故。』」",
    "T14n0462_002:0471c11_11": "爾時舍利弗復語須菩提：「我又復念，與文殊師利南方界分遊過百千諸佛土已，有國名曰一切莊嚴，佛號寶大，我與文殊師利俱到彼國。",
    "T14n0462_002:0471c14_12": "文殊師利既至彼已，而語我言：『汝今見此佛土不也？",
    "T14n0462_002:0471c15_13": "所經諸國皆悉見不？』",
    "T14n0462_002:0471c16_14": "我言：『見已。』",
    "T14n0462_002:0471c16_15": "復問我言：『是諸國中悉見何事？』",
    "T14n0462_002:0471c17_16": "我時答言：『或見滿水，或見滿火，或見空界，或見豐樂。』",
    "T14n0462_002:0471c18_17": "文殊復言：『汝云何見？』",
    "T14n0462_002:0471c18_18": "我時答言：『若見滿水便言見水，若見滿火便言見火，若見空界言見空界，若見豐樂言見豐樂。』",
    "T14n0462_002:0471c21_19": "文殊師利言：『汝之所見境界如是。』",
    "T14n0462_002:0471c21_20": "我時問言：『文殊師利！",
    "T14n0462_002:0471c22_21": "汝復云何見諸佛土？』",
    "T14n0462_002:0471c22_22": "文殊答言：『虛空世界是諸佛世界。",
    "T14n0462_002:0471c23_23": "何以故？",
    "T14n0462_002:0471c23_24": "汝幻惑故，見滿水、滿火、空界、豐樂。",
    "T14n0462_002:0471c24_25": "舍利弗！",
    "T14n0462_002:0471c24_26": "汝之所見皆各不實，生滅相應。",
    "T14n0462_002:0471c25_27": "虛空世界不因緣有，其性安住。",
    "T14n0462_002:0471c26_28": "如是，舍利弗！",
    "T14n0462_002:0471c26_29": "客塵煩惱污染於心，然其心性終不可污。",
    "T14n0462_002:0471c27_30": "大德舍利弗！",
    "T14n0462_002:0471c27_31": "如恒沙劫火災熾然，終不燒空。",
    "T14n0462_002:0471c28_32": "如是，舍利弗！",
    "T14n0462_002:0471c28_33": "一一眾生恒河沙劫造作逆罪不善之業，然其心性終不可污。",
    "T14n0462_002:0472a01_34": "舍利弗！",
    "T14n0462_002:0472a01_35": "若善男子、善女人能解知是法界性淨，無覆蓋纏、無結垢行能惱心者，是名無有蓋纏法門。",
    "T14n0462_002:0472a03_36": "若依此門，一切諸法無能覆蓋，解一切法體性清淨，終無有法能覆心者。』",
    "T14n0462_002:0472a05_37": "「大德須菩提！",
    "T14n0462_002:0472a05_38": "文殊師利神通變化說法如是。",
    "T14n0462_002:0472a06_39": "我見其為諸神通事，菩薩不達，況復聲聞？」",
    "T14n0462_002:0472a07_40": "爾時大德阿難復語舍利弗：「我亦曾見文殊師利神通變化。",
    "T14n0462_002:0472a08_41": "大德舍利弗！",
    "T14n0462_002:0472a08_42": "昔於一時，世尊在此舍衛國祇陀林中給孤窮精舍，與大比丘僧八百人俱，諸菩薩眾萬二千人。",
    "T14n0462_002:0472a10_43": "是時興大非時雲雨，經七日夜而不休止。",
    "T14n0462_002:0472a11_44": "諸大德聲聞若得禪定及解脫者，若入禪定七日不食；餘凡夫人及諸學人，五日絕食飢困羸瘦，不能往覲見佛世尊禮敬供養。",
    "T14n0462_002:0472a14_45": "我時念言：『是諸比丘甚為大苦，當往白佛。』",
    "T14n0462_002:0472a15_46": "我時便往佛世尊所，頂禮佛足白言：『世尊！",
    "T14n0462_002:0472a16_47": "諸比丘僧絕食五日極為羸瘦，不能從床而自起止。』",
    "T14n0462_002:0472a18_0": "世尊告我：『阿難！",
    "T14n0462_002:0472a18_1": "汝今可以是事往語文殊師利，彼當充足比丘僧食。』",
    "T14n0462_002:0472a19_2": "我承佛勅，往詣彼文殊師利所住室中，到已具說如是之事。",
    "T14n0462_002:0472a20_3": "時文殊師利為釋梵護世而演說法，即答我言：『阿難！",
    "T14n0462_002:0472a22_4": "汝往敷座，若時已至便擊楗槌。』",
    "T14n0462_002:0472a22_5": "我從文殊師利聞是語已，即便敷座住在一處，看文殊師利何時出房。",
    "T14n0462_002:0472a24_6": "是文殊師利甫為釋梵護世天王廣演說法，名曰分別一切身三昧，不出於房。",
    "T14n0462_002:0472a26_7": "我作是念：『文殊師利將不令諸比丘失食時？』",
    "T14n0462_002:0472a27_8": "「文殊師利化作己身，為諸釋梵護世說是分別一切身三昧；文殊師利亦即入此分別一切身三昧已，從房而出，入舍衛大城次第乞食。",
    "T14n0462_002:0472b01_9": "我時不見。",
    "T14n0462_002:0472b01_10": "魔王波旬作是念言：『文殊師利師子吼已，入舍衛大城而行乞食。",
    "T14n0462_002:0472b03_0": "我今當蔽舍衛城中諸婆羅門長者居士，無入出者，不令施食。』",
    "T14n0462_002:0472b04_1": "爾時文殊師利童子隨所至處，門戶悉閉無往來者。",
    "T14n0462_002:0472b05_2": "文殊師利即時觀知，是魔波旬隱蔽諸人。",
    "T14n0462_002:0472b06_3": "『我今當作誠實言誓。』",
    "T14n0462_002:0472b07_0": "爾時即作是志誠言：『我之所集一毛孔中所有福慧，設恒河沙等諸佛世界滿中諸魔之所無有。",
    "T14n0462_002:0472b09_1": "我此語實，魔蔽當去。",
    "T14n0462_002:0472b09_2": "令魔自身作居士像，於四衢道諸巷陌中唱如是言：「當施文殊！",
    "T14n0462_002:0472b11_3": "當施文殊！",
    "T14n0462_002:0472b11_4": "若施是者獲大果報。",
    "T14n0462_002:0472b11_5": "若施三千大千世界其中所有一切眾生，給諸樂具百千億歲，不如施此文殊師利一爪端許所生福勝。」』",
    "T14n0462_002:0472b14_6": "「文殊師利須臾之間立此誓已，爾時諸天遍開城中一切門戶，令諸人眾皆趣文殊師利童子。",
    "T14n0462_002:0472b16_7": "時魔波旬作居士像，於諸四衢街巷陌中唱如是言：『當施文殊！",
    "T14n0462_002:0472b17_8": "當施文殊！",
    "T14n0462_002:0472b17_9": "若施是者獲大果報。",
    "T14n0462_002:0472b18_10": "若施三千大千世界一切眾生諸樂供具，經百千歲，不如施此文殊師利一爪端許所生福勝。』",
    "T14n0462_002:0472b20_11": "時文殊師利以神通力，令所持鉢受諸種種美妙飲食及餅果等，不相和雜如別器盛。",
    "T14n0462_002:0472b22_12": "八百比丘、萬二千菩薩所食之食在一鉢中，不見此鉢若減若滿。",
    "T14n0462_002:0472b24_13": "「爾時文殊師利童子，於舍衛大城乞食已足，出舍衛城，以鉢置地語魔波旬：『汝為淨人，可持此鉢在前而去。』",
    "T14n0462_002:0472b26_14": "時魔波旬不能舉鉢，生慚恥心，語文殊師利：『我今不能舉此地鉢。』",
    "T14n0462_002:0472b28_15": "文殊師利語波旬言：『汝今成就大威神力，云何不能舉地小鉢？』",
    "T14n0462_002:0472b29_16": "時魔波旬盡其神力，不能舉鉢如毛分許，怪未曾有，語文殊師利：『我之神力舉伊沙陀山置之手掌擲虛空中，今不能舉如此小鉢一毛分許。』",
    "T14n0462_002:0472c03_17": "文殊師利語波旬言：『若大眾生大人大力，彼所持鉢非汝波旬所能擎舉。』",
    "T14n0462_002:0472c05_18": "是時文殊師利童子即以一指持舉地鉢著波旬手，語波旬言：『汝為淨人，持鉢前行。』",
    "T14n0462_002:0472c07_19": "時魔波旬盡力持鉢在前而去。",
    "T14n0462_002:0472c08_20": "「爾時自在天子與萬二千天子侍從圍繞，來向文殊師利童子，頂禮其足，右繞已畢，語波旬言：『汝非使人，何故持鉢在他前行？』",
    "T14n0462_002:0472c11_21": "魔言：『天子！",
    "T14n0462_002:0472c11_22": "我今不堪與有力者諍。』",
    "T14n0462_002:0472c12_23": "天子語言：『波旬！",
    "T14n0462_002:0472c12_24": "汝亦成就大威神力。』",
    "T14n0462_002:0472c12_25": "◎「◎爾時波旬為文殊師利力所持故，答言：『天子！",
    "T14n0462_002:0472c14_26": "愚癡之力是為魔力。",
    "T14n0462_002:0472c14_27": "慧明之力是菩薩力。",
    "T14n0462_002:0472c15_28": "憍慢之力是為魔力，大智慧力是菩薩力；諸邪見力是為魔力，空無相無作力是菩薩力；諸顛倒力是為魔力，正真諦力是菩薩力；我我所力是為魔力，大慈悲力是菩薩力；貪瞋癡力是為魔力，三解脫力是菩薩力；生死之力是為魔力，無生無滅無有諸行無生忍力是菩薩力。』",
    "T14n0462_002:0472c21_29": "魔王波旬說是法時，於天眾中五百天子發阿耨多羅三藐三菩提心，千二百菩薩得無生法忍。",
    "T14n0462_002:0472c23_30": "「時文殊師利共魔波旬持此鉢食，置迦利羅華園中已，俱出外去。",
    "T14n0462_002:0472c25_31": "我時不見文殊師利，乃至食時猶不出房。",
    "T14n0462_002:0472c26_32": "我作是念：『文殊師利將不令諸比丘僧眾失於日時？",
    "T14n0462_002:0472c27_33": "當往佛所具白是事。』",
    "T14n0462_002:0472c27_34": "即至佛所，頂禮佛足，白言：『世尊！",
    "T14n0462_002:0472c28_35": "日時已至。",
    "T14n0462_002:0472c28_36": "文殊師利猶不出房。』",
    "T14n0462_002:0472c29_37": "佛告我言：『阿難！",
    "T14n0462_002:0472c29_38": "汝不到此迦利羅園而看之耶？』",
    "T14n0462_002:0473a01_39": "我白佛言：『大德世尊！",
    "T14n0462_002:0473a02_40": "見一小鉢其食滿中。』",
    "T14n0462_002:0473a02_41": "佛告我言：『速打揵槌集比丘僧。』",
    "T14n0462_002:0473a03_42": "我言：『世尊！",
    "T14n0462_002:0473a03_43": "比丘僧多，是一鉢食當與誰耶？』",
    "T14n0462_002:0473a04_44": "佛語我言：『汝勿慮是。",
    "T14n0462_002:0473a04_45": "設使三千大千世界所有一切諸眾生等，於百千歲食此鉢食，猶不能盡。",
    "T14n0462_002:0473a06_46": "何以故？",
    "T14n0462_002:0473a06_47": "是文殊師利力所持鉢，文殊師利有檀波羅蜜無量功德。』",
    "T14n0462_002:0473a07_48": "我聞佛語，便打揵槌集比丘僧。",
    "T14n0462_002:0473a08_49": "時此鉢食不相和雜，香美眾味取不可盡，充飽大眾鉢食不減。",
    "T14n0462_002:0473a10_50": "「時魔波旬欲惱文殊師利童子，即便化作四千比丘，衣服弊壞威儀麁惡執持破鉢，鼻眼角睞捲手脚跛，其形醜惡在下行坐，以此鉢食復充足之。",
    "T14n0462_002:0473a13_51": "時魔波旬令化比丘人人各食摩伽陀國十種之食，然此鉢食猶滿不減，令諸守園作使之人賦食疲頓。",
    "T14n0462_002:0473a15_52": "「時文殊師利以神力持，令魔波旬所化比丘鉢食不減，手口俱滿而不能咽，氣閉眼張悉皆躄地。",
    "T14n0462_002:0473a18_53": "文殊師利語波旬言：『汝諸比丘何不更食？』",
    "T14n0462_002:0473a19_54": "惡魔答言：『文殊師利！",
    "T14n0462_002:0473a19_55": "是諸比丘在地垂死。",
    "T14n0462_002:0473a20_56": "汝將不以毒食與耶？』",
    "T14n0462_002:0473a20_57": "文殊師利語波旬言：已盡毒人當有何毒？",
    "T14n0462_002:0473a21_58": "內有毒者則施人毒，內無毒者不施人毒。",
    "T14n0462_002:0473a22_59": "波旬！",
    "T14n0462_002:0473a22_60": "所謂毒者名貪瞋癡；善讚法中所調伏者，若與人毒無有是處。",
    "T14n0462_002:0473a24_0": "又魔波旬！",
    "T14n0462_002:0473a24_1": "所謂毒者無明有愛、見我我所、見無因緣、見於名色、見愛恚瞋、見我見眾生、見諸蓋纏，計著諸陰，起種性慢，執著諸入，常住三界繫著所依守護取捨，若來若去愛著於身，堅著壽命，不淨思念愛樂染心，多起諸過，違逆因緣，斷見常見，諂曲憍慢，妄想分別，示現詐偽，執著樔窟，出沒卷舒驚畏於空，於無想中生墮落想，於無作中生死畏想，於無著處生起畏想，於出生死生起縛想，於使流中不生度想，助菩提法生非法想，於邪見中生正見想，於惡知識生善知識想，違佛謗法輕慢眾僧，不捨憍慢增長諍訟，實不實想不實實想，於欲樂中生功德想，於有為中心生狂惑，於生死行不見其過，於涅槃中生驚怖想。",
    "T14n0462_002:0473b09_2": "波旬！",
    "T14n0462_002:0473b09_3": "如是諸法於妙法中名之為毒。",
    "T14n0462_002:0473b10_4": "佛正法中無如是事。",
    "T14n0462_002:0473b10_5": "「『波旬！",
    "T14n0462_002:0473b10_6": "甘露法者是名佛法，安隱法者是名佛法，無戲論法是名佛法，無過惡法是名佛法，無結使法是名佛法，出要之法是名佛法，無怖畏法是名佛法，無分別法是名佛法，不執自他法是名佛法，無譏呵法是名佛法，作舍、作依歸依洲渚、作守護法是名佛法，調伏寂法是名佛法，自淨無垢照明之法是名佛法，正向正趣法是名佛法，無諸妄想善調伏法是名佛法，善教善導隨宜之法是名佛法，自說說他法是名佛法，如法調伏諸外道法是名佛法，降諸魔法是名佛法，斷生死流法是名佛法，正念之法是名佛法，住念處故。",
    "T14n0462_002:0473b22_7": "正斷法是名佛法，斷諸惡故。",
    "T14n0462_002:0473b23_8": "神足法是名佛法，觀身心輕故。",
    "T14n0462_002:0473b24_9": "諸根法是名佛法，信為首故。",
    "T14n0462_002:0473b24_10": "諸力法是名佛法，無能降伏故。",
    "T14n0462_002:0473b25_11": "諸覺法是名佛法，次第覺故。",
    "T14n0462_002:0473b26_12": "正道法是名佛法，正流入故。",
    "T14n0462_002:0473b26_13": "三昧法是名佛法，究竟寂靜故。",
    "T14n0462_002:0473b27_14": "智慧法是名佛法，貫穿諸聖解脫法故。",
    "T14n0462_002:0473b28_15": "真諦法是名佛法，無忿恚故。",
    "T14n0462_002:0473b29_16": "諸辯法是名佛法，法辭及義樂說無滯故。",
    "T14n0462_002:0473c01_17": "明了無常苦無我法是名佛法，呵毀一切諸有為故。",
    "T14n0462_002:0473c02_18": "空法是名佛法，降伏一切諸外道故。",
    "T14n0462_002:0473c03_19": "寂靜法是名佛法，趣涅槃故。",
    "T14n0462_002:0473c03_20": "波羅蜜法是名佛法，至彼岸故。",
    "T14n0462_002:0473c04_21": "方便法是名佛法，善攝取故。",
    "T14n0462_002:0473c05_22": "慈法是名佛法，無過智故。",
    "T14n0462_002:0473c05_23": "悲法是名佛法，無逼故。",
    "T14n0462_002:0473c06_24": "喜法是名佛法，滅不憙故。",
    "T14n0462_002:0473c07_25": "捨法是名佛法，所作辦故。",
    "T14n0462_002:0473c07_26": "禪法是名佛法，滅憍慢故。",
    "T14n0462_002:0473c08_27": "不斷三寶法是名佛法，發菩提心故。",
    "T14n0462_002:0473c09_28": "一切安樂無苦惱法是名佛法，不來諸有故。』",
    "T14n0462_002:0473c10_29": "「說是法時，魔王所將五百天子發阿耨多羅三藐三菩提心，而作是言：『世尊！",
    "T14n0462_002:0473c12_30": "是所歎法，願令我等住是法中。』",
    "T14n0462_002:0473c12_31": "爾時世尊即便微笑。",
    "T14n0462_002:0473c13_32": "大德阿難前白佛言：『大德世尊！",
    "T14n0462_002:0473c14_0": "今何緣笑？』",
    "T14n0462_002:0473c14_1": "佛告阿難：『汝見波旬化比丘不？』",
    "T14n0462_002:0473c14_2": "阿難白言：『見已。",
    "T14n0462_002:0473c15_3": "世尊！』",
    "T14n0462_002:0473c15_4": "佛言：『阿難！",
    "T14n0462_002:0473c15_5": "後五百歲法欲滅時，當有如是惡形比丘，如是惡衣著不齊故，如是下賤如是無智。",
    "T14n0462_002:0473c17_6": "何以故？",
    "T14n0462_002:0473c17_7": "後世比丘重於結使，貪著利養多營眾事，捨諸毘尼、越解脫戒、離白淨法，其所去來，重現法利、不重後世，盲聾跛蹇，老謬無智，著種種病，是等皆來於我法中出家受戒，以重眷屬給使人故，不為重法。",
    "T14n0462_002:0473c22_8": "阿難！",
    "T14n0462_002:0473c22_9": "我所說法如是正直、如是可愛。",
    "T14n0462_002:0473c23_10": "當于爾時，不見不聞諸天憂慼，魔王波旬當大歡喜無復憂慮。』",
    "T14n0462_002:0473c24_11": "「我時問佛：『何故魔王波旬歡喜而無憂慮？』",
    "T14n0462_002:0473c25_12": "佛告阿難：『以彼惡人作魔業故，魔王波旬無所營作。",
    "T14n0462_002:0473c27_13": "何以故？",
    "T14n0462_002:0473c27_14": "由彼比丘無正行故。",
    "T14n0462_002:0473c27_15": "若有比丘勤加精進如救頭然，如是等人魔則求短。",
    "T14n0462_002:0473c28_16": "是故阿難！",
    "T14n0462_002:0473c29_17": "應勤方便，未得令得、未解令解、未證令證，降伏魔黨熾然佛法，護持正法作法供養，莫作放逸。",
    "T14n0462_002:0474a02_18": "是我教法。』",
    "T14n0462_002:0474a02_19": "說是法時，五百比丘放捨身命，白言：『世尊！",
    "T14n0462_002:0474a03_20": "我等不欲見是惡世。』",
    "T14n0462_002:0474a04_0": "踊處虛空以火焚身，百千諸天而供養之。",
    "T14n0462_002:0474a05_0": "二百比丘遠離塵垢得法眼淨，二百比丘永盡諸漏心得解脫，三萬二千菩薩逮得法忍。",
    "T14n0462_002:0474a07_0": "釋梵護世及諸眷屬，禮佛足已作如是言：『唯願世尊久壽住世，勿使我等見是惡世。",
    "T14n0462_002:0474a08_1": "世尊！",
    "T14n0462_002:0474a09_2": "若有眾生得聞此經，終不更作懈怠非法，亦更不作魔諸惡業。』",
    "T14n0462_002:0474a10_3": "我時聞已悶絕躄地。",
    "T14n0462_002:0474a10_4": "「大德舍利弗！",
    "T14n0462_002:0474a11_5": "我見文殊師利童子成就如是不可思議神通之力，及所說法我自親見。」",
    "T14n0462_002:0474a12_6": "時大德迦葉語舍利弗：「我亦曾見文殊師利希有神通。",
    "T14n0462_002:0474a14_7": "舍利弗！",
    "T14n0462_002:0474a14_8": "爾時世尊成佛未久！",
    "T14n0462_002:0474a14_9": "我久出家。",
    "T14n0462_002:0474a15_10": "是時文殊師利童子始初至此娑婆世界！",
    "T14n0462_002:0474a16_11": "從寶王世界寶相佛所來！",
    "T14n0462_002:0474a16_12": "欲見佛釋迦牟尼供養恭敬。",
    "T14n0462_002:0474a17_13": "爾時世尊在舍衛國祇陀林中給孤窮精舍夏坐三月。",
    "T14n0462_002:0474a18_14": "我時不見文殊師利，若如來前、若眾僧中、若於食時、若說戒日、若僧行次，都不見之。",
    "T14n0462_002:0474a20_15": "過三月已，臨自恣時乃見其面。",
    "T14n0462_002:0474a21_16": "我即問言：『文殊師利！",
    "T14n0462_002:0474a21_17": "何處夏坐？』",
    "T14n0462_002:0474a22_0": "即答我言：『大德迦葉！",
    "T14n0462_002:0474a22_1": "我住在是舍衛大城波斯匿王后宮一月，復一月住童子學堂，復一月住諸婬女舍。』",
    "T14n0462_002:0474a24_2": "我聞是已心甚不悅，即作是念：『云何當共是不淨人而作自恣？』",
    "T14n0462_002:0474a25_3": "我即出堂，便擊楗槌欲擯文殊師利童子。",
    "T14n0462_002:0474a26_4": "爾時世尊即告文殊師利童子：『汝往看是摩訶迦葉今者何故打楗槌也？』",
    "T14n0462_002:0474a28_5": "白言：『世尊！",
    "T14n0462_002:0474a28_6": "我已見之，欲擯於我。』",
    "T14n0462_002:0474a29_7": "佛語文殊師利童子：『今可現汝自在神力神通境界，令彼聲聞心得清淨，勿於汝所生不淨心。』",
    "T14n0462_002:0474b02_8": "於時文殊師利童子即入三昧，其三昧名現一切佛土。",
    "T14n0462_002:0474b03_9": "文殊師利入三昧時，十方各如恒河沙等諸佛世界，其中皆有摩訶迦葉頭陀第一，悉打楗槌。",
    "T14n0462_002:0474b05_10": "「于時世尊即問我言：『摩訶迦葉！",
    "T14n0462_002:0474b06_11": "汝今何故打於楗槌？』",
    "T14n0462_002:0474b07_12": "我言：『世尊！",
    "T14n0462_002:0474b07_13": "文殊師利自說是言：「夏三月中，住王后宮及婬女舍。」",
    "T14n0462_002:0474b08_14": "為擯是故打於楗槌。』",
    "T14n0462_002:0474b09_15": "爾時世尊身放光明遍照十方，而告我言：『汝今遍觀十方世界，為見何事？』",
    "T14n0462_002:0474b10_16": "我時遍觀無量無邊恒河沙數十方世界，其中皆有摩訶迦葉而打楗槌，欲擯文殊；是一切處亦有文殊在佛前坐。",
    "T14n0462_002:0474b13_17": "佛告我言：『汝今欲擯何處文殊？",
    "T14n0462_002:0474b14_18": "為此世界？",
    "T14n0462_002:0474b14_19": "為十方界？』",
    "T14n0462_002:0474b14_20": "我時即禮佛世尊足，作如是言：『聽我悔過。",
    "T14n0462_002:0474b15_21": "世尊！",
    "T14n0462_002:0474b15_22": "是文殊師利法王之子，成就菩薩如是不可思議功德。",
    "T14n0462_002:0474b16_23": "我從佛所成有量智，而欲度量無量智慧，以不知故而打楗槌。』",
    "T14n0462_002:0474b18_24": "佛告我言：『摩訶迦葉！",
    "T14n0462_002:0474b18_25": "汝之所見十方世界文殊師利，亦復夏三月住王后宮及婬女舍。",
    "T14n0462_002:0474b20_26": "此間文殊師利童子，令是波斯匿王宮中五百女人不退阿耨多羅三藐三菩提，亦令五百婬女五百童子得不退轉無上正道，復有百千眾生以聲聞法而調伏之，無量眾生得生天上。』",
    "T14n0462_002:0474b24_27": "我時白言：『大德世尊！",
    "T14n0462_002:0474b25_28": "文殊師利為說何法，乃能如是教化眾生？』",
    "T14n0462_002:0474b26_0": "佛言：『迦葉！",
    "T14n0462_002:0474b26_1": "汝今可問文殊師利，自當答汝。』",
    "T14n0462_002:0474b27_0": "「我時即問文殊師利：『汝說何法教化調伏如是眾生？』",
    "T14n0462_002:0474b28_1": "彼答我言：『非唯說法教導眾生。",
    "T14n0462_002:0474b28_2": "大德迦葉！",
    "T14n0462_002:0474b29_3": "或有眾生以娛樂樂而調伏之，或以護持，或以威伏，或以財攝，或以貪求，或現大莊嚴，或現神通，或現釋身，或現梵身，或現護世身，或轉輪王身，或隨各各所事諸天而為現身。",
    "T14n0462_002:0474c04_4": "或以軟語，或以麁語，或二俱用。",
    "T14n0462_002:0474c05_5": "或以讁罰，或以密益，或現作子。",
    "T14n0462_002:0474c06_0": "何以故？",
    "T14n0462_002:0474c06_1": "大德迦葉！",
    "T14n0462_002:0474c06_2": "眾生有於雜種之行，以雜種法而調伏之。",
    "T14n0462_002:0474c07_3": "大德迦葉！",
    "T14n0462_002:0474c07_4": "我以方便化眾生界，然後說法令其究竟畢竟調伏。』",
    "T14n0462_002:0474c08_5": "「我時問言：『文殊師利！",
    "T14n0462_002:0474c09_6": "汝所調伏有幾眾生？』",
    "T14n0462_002:0474c09_7": "即答我言：『大德迦葉！",
    "T14n0462_002:0474c10_8": "我所調伏，等如法界。』",
    "T14n0462_002:0474c10_9": "我又問言：『法界幾許？』",
    "T14n0462_002:0474c11_10": "文殊答言：『如眾生界。』",
    "T14n0462_002:0474c11_11": "我又問言：『眾生界者復有幾許？』",
    "T14n0462_002:0474c12_12": "即答我言：『如虛空界。",
    "T14n0462_002:0474c13_13": "如是迦葉！",
    "T14n0462_002:0474c13_14": "眾生界、法界、虛空界，等無有二、無有別異。』",
    "T14n0462_002:0474c14_15": "我又問言：『文殊師利！",
    "T14n0462_002:0474c14_16": "佛空出世無所調伏。』",
    "T14n0462_002:0474c15_17": "文殊師利言：『大德迦葉！",
    "T14n0462_002:0474c15_18": "如人熱病，是人種種妄有所說。",
    "T14n0462_002:0474c16_19": "是中寧有天鬼持耶？",
    "T14n0462_002:0474c17_20": "有大明醫飲彼人酥，熱病即愈止不妄說。",
    "T14n0462_002:0474c18_21": "於意云何？",
    "T14n0462_002:0474c18_22": "是中頗有天鬼去不？』",
    "T14n0462_002:0474c18_23": "我言：『不也。",
    "T14n0462_002:0474c19_24": "文殊師利！",
    "T14n0462_002:0474c19_25": "由飲蘇故熱病除差。』",
    "T14n0462_002:0474c19_26": "『大德迦葉！",
    "T14n0462_002:0474c20_27": "是良醫者多利彼不？』",
    "T14n0462_002:0474c20_28": "我言：『如是。",
    "T14n0462_002:0474c20_29": "文殊師利！』",
    "T14n0462_002:0474c21_30": "文殊師利言：『大德迦葉！",
    "T14n0462_002:0474c21_31": "世間如是，顛倒熱病，無我我想。",
    "T14n0462_002:0474c22_32": "住我想已，流轉生死。",
    "T14n0462_002:0474c22_33": "是故如來出現于世，隨彼形色應解法門，知解我想斷於顛倒，為彼眾生而演說法。",
    "T14n0462_002:0474c24_34": "既聞法已，除一切想無所執著。",
    "T14n0462_002:0474c25_35": "知解想已，越度諸流到於彼岸，名為涅槃。",
    "T14n0462_002:0474c26_36": "大德迦葉！",
    "T14n0462_002:0474c26_37": "於意云何？",
    "T14n0462_002:0474c26_38": "是中頗有我及眾生、壽命、養育人及丈夫可涅槃者不？』",
    "T14n0462_002:0474c28_39": "我時答言：『無也。",
    "T14n0462_002:0474c28_40": "文殊師利！』",
    "T14n0462_002:0474c28_41": "文殊師利言：『大德迦葉！",
    "T14n0462_002:0474c29_42": "為是利故如來出世，但為顯示平等想故，不為生、不為滅，但為解知煩惱不實。』",
    "T14n0462_002:0475a02_43": "「我時語言：『文殊師利！",
    "T14n0462_002:0475a02_44": "菩薩所作甚為難有，所謂觀知眾生之性畢竟寂靜，為欲利益一切眾生，不捨莊嚴、不沒不出。",
    "T14n0462_002:0475a04_45": "眾生之性畢竟涅槃，猶復能發大誓莊嚴。』",
    "T14n0462_002:0475a05_46": "文殊師利言：『大德迦葉！",
    "T14n0462_002:0475a06_47": "菩薩莊嚴等同如如。』",
    "T14n0462_002:0475a06_48": "我又問文殊師利：『願說菩薩發大莊嚴。』",
    "T14n0462_002:0475a07_49": "文殊師利言：『菩薩摩訶薩發大莊嚴，有三十二。",
    "T14n0462_002:0475a08_50": "何等三十二？",
    "T14n0462_002:0475a08_51": "菩薩攝取無量生死發大莊嚴，如夢空性故。",
    "T14n0462_002:0475a09_52": "菩薩滅度無量眾生發大莊嚴，無我相故。",
    "T14n0462_002:0475a10_53": "菩薩供養給事無量諸佛世尊發大莊嚴，同法身相故。",
    "T14n0462_002:0475a12_54": "菩薩聽受一切佛法發大莊嚴，如響聲相故。",
    "T14n0462_002:0475a13_55": "菩薩守護一切佛法發大莊嚴，解達諸法平等相故。",
    "T14n0462_002:0475a14_56": "菩薩降伏一切諸魔發大莊嚴，一切結使性相淨故。",
    "T14n0462_002:0475a15_57": "菩薩降伏一切外道發大莊嚴，令有無見者，解因緣相故。",
    "T14n0462_002:0475a16_58": "菩薩所有一切悉捨發大莊嚴，一切悉捨無餘相故。",
    "T14n0462_002:0475a18_59": "菩薩集戒頭陀功德發大莊嚴，無行相故。",
    "T14n0462_002:0475a19_0": "菩薩忍力發大莊嚴，無傷相故。",
    "T14n0462_002:0475a19_1": "菩薩精進發大莊嚴，解知身心寂靜相故。",
    "T14n0462_002:0475a20_2": "菩薩一切禪定解脫發大莊嚴，捨離一切所依相故。",
    "T14n0462_002:0475a21_3": "菩薩無礙般若波羅蜜發大莊嚴，淨除無明癡見相故。",
    "T14n0462_002:0475a23_4": "菩薩方便發大莊嚴，示現一切所作相故。",
    "T14n0462_002:0475a24_5": "菩薩大慈發大莊嚴，如空相故。",
    "T14n0462_002:0475a24_6": "菩薩大悲發大莊嚴，解知五道虛空相故。",
    "T14n0462_002:0475a25_7": "菩薩大喜發大莊嚴，無憂惱相故。",
    "T14n0462_002:0475a26_8": "菩薩大捨發大莊嚴，離苦樂相故。",
    "T14n0462_002:0475a27_9": "菩薩修滿大神通智發大莊嚴，猶如掌中觀見解脫無疑相故。",
    "T14n0462_002:0475a28_10": "菩薩不念諸法無我發大莊嚴，不畏墮彼聲聞、緣覺地之相故。",
    "T14n0462_002:0475b01_11": "菩薩觀陰猶如怨賊發大莊嚴，知幻相故。",
    "T14n0462_002:0475b02_12": "菩薩觀四大猶如毒蛇發大莊嚴，同法界相故。",
    "T14n0462_002:0475b03_13": "菩薩觀入猶如空聚發大莊嚴，知怨賊相故。",
    "T14n0462_002:0475b04_14": "菩薩不著三界發大莊嚴，無樔窟故。",
    "T14n0462_002:0475b05_15": "菩薩決定攝取諸有發大莊嚴，有非有相故。",
    "T14n0462_002:0475b06_16": "菩薩大悲發大莊嚴，不退相故。",
    "T14n0462_002:0475b07_0": "菩薩為大醫王發大莊嚴，隨諸眾生所有疾患施法藥相故。",
    "T14n0462_002:0475b08_1": "菩薩為大商主發大莊嚴，示導三乘出道相故。",
    "T14n0462_002:0475b09_2": "菩薩不斷於三寶種發大莊嚴，知報一切佛恩相故。",
    "T14n0462_002:0475b10_3": "菩薩知諸法性無生發大莊嚴，得於無生法忍相故。",
    "T14n0462_002:0475b11_4": "菩薩為得不退轉地發大莊嚴，捨於三界一切結使及捨聲聞、緣覺地相故。",
    "T14n0462_002:0475b13_5": "菩薩莊嚴道場發大莊嚴，以一念相應慧如實了知諸法相故。",
    "T14n0462_002:0475b15_6": "如是迦葉！",
    "T14n0462_002:0475b15_7": "是名菩薩三十二種發大莊嚴。",
    "T14n0462_002:0475b16_8": "菩薩摩訶薩以是莊嚴自莊嚴者，是四大體可易其性，而是菩薩於無上道終不退轉。』",
    "T14n0462_002:0475b18_9": "「我即答言：『發大莊嚴猶尚不退，況三十二？",
    "T14n0462_002:0475b19_10": "文殊師利！",
    "T14n0462_002:0475b19_11": "聲聞法中無有莊嚴。』",
    "T14n0462_002:0475b19_12": "文殊師利言：『大德迦葉！",
    "T14n0462_002:0475b20_13": "是故聲聞無大莊嚴，如諸菩薩乃至名字。",
    "T14n0462_002:0475b21_14": "大德迦葉！",
    "T14n0462_002:0475b21_15": "於意云何？",
    "T14n0462_002:0475b21_16": "如大健夫以諸鎧仗善自莊嚴執持利刀，有怯弱人粗自莊嚴。",
    "T14n0462_002:0475b23_17": "是二莊嚴可相比不？』",
    "T14n0462_002:0475b23_18": "我言：『不也。』",
    "T14n0462_002:0475b24_19": "文殊師利言：『以是義故，大德迦葉，菩薩莊嚴，一切聲聞及諸緣覺之所無有。』",
    "T14n0462_002:0475b25_20": "「說是菩薩大莊嚴時，萬二千天子發於無上正真道心。",
    "T14n0462_002:0475b27_21": "是故，舍利弗！",
    "T14n0462_002:0475b27_22": "我見文殊師利童子不可思議神通智慧，如是無量。」",
    "T14n0462_002:0475b28_23": "爾時大德富樓那彌多羅尼子語舍利弗：「我亦曾見文殊師利童子所為。",
    "T14n0462_002:0475c01_24": "昔於一時，佛在毘舍離菴羅樹林，與大比丘五百人俱。",
    "T14n0462_002:0475c02_25": "是時薩遮尼乾陀子住毘舍離大城之中，與六萬眷屬俱，供養恭敬。",
    "T14n0462_002:0475c04_26": "我入三昧觀是尼乾，我時見有百千尼乾應當受化。",
    "T14n0462_002:0475c05_27": "我時即往而為說法；無有專聽無善好心，反見輕笑出麁惡言。",
    "T14n0462_002:0475c06_28": "我時唐苦於三月中無一受化，過三月已我心不悅便捨而去。",
    "T14n0462_002:0475c08_29": "時文殊師利即便化作五百異道自為師範，將五百弟子往詣薩遮尼乾子所，頂禮其足，白薩遮言：『我遙承聞大師名德，故遠而來至毘舍離。",
    "T14n0462_002:0475c11_30": "汝是我師，我為弟子。",
    "T14n0462_002:0475c12_0": "願見納受垂愍教誨，令我不見沙門瞿曇，令我不聞彼相違法。』",
    "T14n0462_002:0475c13_1": "薩遮答言：『善哉善哉！",
    "T14n0462_002:0475c13_2": "汝意純淨，不久當解我調伏法。』",
    "T14n0462_002:0475c14_3": "爾時薩遮即便宣令己之徒眾：『此五百摩納，自今以去和合同住互相諮問，彼若所說汝專心受。』",
    "T14n0462_002:0475c16_4": "「爾時文殊師利童子及五百化弟子，聽次第坐，受用尼揵戒法，威儀殊勝於彼。",
    "T14n0462_002:0475c18_5": "時時讚說三寶功德，亦復讚歎薩遮功德，令彼諸人心相親附。",
    "T14n0462_002:0475c20_6": "復於異時知眾已集，文殊師利便作是言：『我等所行呪術經書毘提遮經，若讀誦時，沙門瞿曇所有功德，有入我等經中來者。",
    "T14n0462_002:0475c23_7": "是沙門瞿曇有實法功德。",
    "T14n0462_002:0475c23_8": "何以故？",
    "T14n0462_002:0475c23_9": "是沙門瞿曇所生成就，父母清淨轉輪王種，以百福相莊嚴其身。",
    "T14n0462_002:0475c25_10": "又聞生時，大地震動釋梵扶侍，自行七步口出是言：「我於一切世中最勝、世中最大，我今當為滅諸生死。」",
    "T14n0462_002:0475c27_11": "空中自然出生二水釋梵洗浴，人天伎樂不鼓自鳴，放大光明遍照世界，滅諸惡道聾盲視聽。",
    "T14n0462_002:0475c29_12": "當于是時一切眾生不為結惱，安樂無為。",
    "T14n0462_002:0476a01_13": "婆羅門相：「若不出家作轉輪王，若其出家作佛法王。」",
    "T14n0462_002:0476a03_14": "而彼瞿曇捨轉輪王位出家修道，於道場上降伏百億魔，成菩提道轉妙法輪。",
    "T14n0462_002:0476a04_15": "沙門婆羅門、魔梵及世、若天若人，一切世間無能轉者。",
    "T14n0462_002:0476a06_16": "所說真正，初中後善。",
    "T14n0462_002:0476a06_17": "云何初善？",
    "T14n0462_002:0476a06_18": "謂身善行、口意善行。",
    "T14n0462_002:0476a07_19": "云何中善？",
    "T14n0462_002:0476a07_20": "學行勝戒、學勝定勝慧。",
    "T14n0462_002:0476a08_21": "云何後善？",
    "T14n0462_002:0476a08_22": "謂空三昧解脫法門、無相三昧解脫法門、無願三昧解脫法門。",
    "T14n0462_002:0476a09_23": "復次初善者信欲不放逸，中善者定念一處，後善者善妙智慧。",
    "T14n0462_002:0476a11_24": "復次初善者信佛不壞，中善者信法不壞，後善者信於聖僧得果不壞。",
    "T14n0462_002:0476a12_25": "復次初善者從他聞法，中善者正念修行，後善者得聖正見。",
    "T14n0462_002:0476a14_26": "復次初善者知苦斷集，中善者修行正道，後善者證於盡滅。",
    "T14n0462_002:0476a15_27": "是名聲聞初中後善。",
    "T14n0462_002:0476a16_28": "「『云何菩薩初中後善？",
    "T14n0462_002:0476a16_29": "若不捨於菩提之心是名初善，不念下乘是名中善，迴向一切智是名後善。",
    "T14n0462_002:0476a18_30": "復次初善者於諸眾生慈心平等，中善者於諸眾生起大悲心設何方便，後善者喜捨同等。",
    "T14n0462_002:0476a20_31": "復次初善者降伏慳貪、捨離破戒、遠離瞋恚、斷除懈怠、不住亂心、殺害無知，中善者施、戒、忍、進、禪定、智慧，後善者以諸波羅蜜迴向一切智。",
    "T14n0462_002:0476a23_32": "復次初善者謂四攝法教化眾生，中善者不惜身命守護正法，後善者善巧方便不墮正位。",
    "T14n0462_002:0476a25_33": "復次初善者如地等持不捨一切菩薩行心，中善者以善方便知進知退住不退地，後善者於一生灌頂正位。",
    "T14n0462_002:0476a27_34": "是名菩薩初中後善。』",
    "T14n0462_002:0476a28_35": "◎大方廣寶篋經卷中"
}