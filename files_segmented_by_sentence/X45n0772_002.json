{
    "X45n0772_002:0846b03_0": "釋摩訶衍論贊玄疏卷第二",
    "X45n0772_002:0846b05_0": "中京報恩傳教寺崇祿大夫守司空詮圓通法大師賜紫臣沙門　法悟奉　勑撰已說本趣次開總體。",
    "X45n0772_002:0846b08_0": "釋曰次發起正陳分有二初開示總體又二初結前生後。",
    "X45n0772_002:0846b10_0": "本曰(至)是故應說。",
    "X45n0772_002:0846b11_0": "釋曰後依文示相有二初唱本能入十六名為有法所入十六并及不二名摩訶衍此據尅性唯十七種立名大乘非十六門若爾兩重能入既非大乘即非總體應十六門不在此科答科就甚深所入言之舉勝攝劣故無有失既爾何故不就[宋木+取]尊不二別伸科判攝彼所餘良以不二離根教故不可顯示唯就所入言開總體因門因法誠廣誠深益根既寬故宜應說。",
    "X45n0772_002:0846b19_0": "論曰(至)作依止故。",
    "X45n0772_002:0846b20_0": "釋曰後作釋有二初分門略顯由能入門能顯所入甚深理故詮猶顯也由所入法與能入門作依止故。",
    "X45n0772_002:0846b23_0": "有法者(至)摩訶衍體。",
    "X45n0772_002:0846b24_0": "釋曰後依義廣明有三初總解文義總標門法作業之相者此有二解一門法之言合之為一不取本法唯指能入由依其門能起信根信彼本法并及不二摩訶衍故良以能入十六正為發信之因緣十七大乘但是所信之境界故知門者能作業也二門法之言離之為二通門及法親生信根門能作業疎生信根法亦能作作業之言發用之義。",
    "X45n0772_002:0846c07_0": "信決定進心(至)於禮樹故。",
    "X45n0772_002:0846c08_0": "釋曰次別釋信根有二初名位喻況信根二字兩番解釋初番名位即信為根兩句解名兩句解位問修行分說四信五行諸教多明信解行證不唯生信亦起行等何故此中偏說信耶答良以信者切用殊絕根力善財斯為首故賢聖等妙此為先故功德母故道果源故後番位相信滿成根十信稱信賢位已去信方成根此上明位自下顯根兩種梵語未見翻對前如萍菟之類比信無根後同松栢之屬況位有根。",
    "X45n0772_002:0846c17_0": "信根有幾義(至)是名為十。",
    "X45n0772_002:0846c18_0": "釋曰後問答義相初雙問二字後各答十義先頌次釋於文可見信十義中欲配位地恐涉穿鑿根十義中諸位相望俱有理故。",
    "X45n0772_002:0846c21_0": "能入所入(至)自當顯說。",
    "X45n0772_002:0846c22_0": "釋曰後餘指下辨兩重門法立義廣明。",
    "X45n0772_002:0846c23_0": "已說總體次明建立。",
    "X45n0772_002:0846c24_0": "釋曰後通分五分有二初建立五分又二初結前生後。",
    "X45n0772_002:0847a02_0": "本曰(至)勸修利益分。",
    "X45n0772_002:0847a03_0": "釋曰後依文示相有二初唱本。",
    "X45n0772_002:0847a04_0": "論曰(至)法如是故。",
    "X45n0772_002:0847a05_0": "釋曰後作釋有二初總明分次第又二初略徵釋化生之法必如然故為欲已下廣出此意。",
    "X45n0772_002:0847a07_0": "此義云何。",
    "X45n0772_002:0847a08_0": "釋曰後廣徵釋有二初總徵雖言化法如是請示次第所以。",
    "X45n0772_002:0847a10_0": "為欲顯示(至)因緣分。",
    "X45n0772_002:0847a11_0": "釋曰後別釋有五一因緣分藥因病設教藉根興無疾何假於藥方離根寧宣於教藏故依三聚立此八因別興四分之文普拯群生之類有喻法合於文可見。",
    "X45n0772_002:0847a15_0": "為欲顯示(至)立義分。",
    "X45n0772_002:0847a16_0": "釋曰二立義分亦有喻況法說雙合如意寶珠有教所說金翅鳥心後成此珠有教所說遮多梨鬼變為此珠有教說佛舍利法欲滅時變為寶珠有教說龍福力感得出寶奇妙神珠智度論說龍王頭上有此珠故報恩經說龍王耳內安此珠故有說龍王藏深密處有說龍王安自腦中此寶雖一功力彌多作眾寶之攸依欲千珍而隨雨猶枝葉之根本若流派之泉源比兩重所入之大乘為十六能依之總體據法雖唯一性就根乃分兩重門有多差義非一勢故下論云法體不分義門得別寶既大龍所用法亦利根能承然如意珠但喻兩重所入十六非況不二以不二體唯是果海離根宜故離教說故若爾兩重所入既有十六豈順此中摩訶衍法雖唯是一答兩重所入尅體唯一隨能入門說有十六如太虗空本無有二禽族翔翥似見其跡鸞跡所印名鸞跡空鳳跡所印名鳳跡空百禽並印跡亦隨多然其虗空何有二體跡下之空即況兩重所入十六即空之跡即喻兩重能入十六如是所入隨十六門立十六名能入若至百六十門所入亦立百六十名故論合云而為恒沙法門體性又云利根智者乃所領解故。",
    "X45n0772_002:0847b13_0": "為欲顯示(至)解釋分。",
    "X45n0772_002:0847b14_0": "釋曰三解釋分如意珠藏萬寶雖盈千門不開群龍安了要闢多戶方益群龍大乘本法雖圓千義不細開解鈍根寧知要假委分鈍根方解然上立義判為利根故此解釋說為鈍器然此分中復有利鈍二門之中如次可見。",
    "X45n0772_002:0847b19_0": "為欲顯示(至)修行信心分。",
    "X45n0772_002:0847b20_0": "釋曰四修行信心分此中喻法皆含縱奪且初喻中文置雖言表承上義謂前如意善雨眾珍讚寶勝能名為妙術功能無盡復號圓德如是妙寶雖眼見耳聞心解口說門或不入藏乃奚臻宮若不登寶何得用若法說者於前二分廣略教義雖口誦心思設勤加修行勝進不退乃喻金剛若正信未起寶藏何階邪定未出玄理難符故立此分激物信修也。",
    "X45n0772_002:0847c04_0": "雖開(至)勸修利益分。",
    "X45n0772_002:0847c05_0": "釋曰五勸修利益分雖分立廣釋略法門縱示修行起信行相然怯弱之輩聞立義分多廣法門知而不修鈍根之人聞解釋分少略法門學而不解信心既阻行業復虧倦法海之深游退覺城之要路若逢勸進必漸勤求備修百行之因圓證十身之果如無勸筞豈免沉淪惑起恒沙縛纏無性以見此利故勸修行。",
    "X45n0772_002:0847c12_0": "有何因緣(至)勸修分所攝。",
    "X45n0772_002:0847c13_0": "釋曰後別釋不增減初問後答答中有二結頌釋文嗢陀南者此云集施能以少文攝括多義施散於他令誦持故。",
    "X45n0772_002:0847c16_0": "已說建立門次說唱章判說門。",
    "X45n0772_002:0847c17_0": "釋曰後唱章判說有二初結前生後。",
    "X45n0772_002:0847c18_0": "本曰(至)所以造論。",
    "X45n0772_002:0847c19_0": "釋曰後依文釋相有五一因緣分有二初八因起四分又二初唱本論舉八因根唯三聚隨緣增而起四分化眾修而趣一乘。",
    "X45n0772_002:0847c22_0": "論曰(至)作正因緣。",
    "X45n0772_002:0847c23_0": "釋曰後釋文有二初緣體行相分二初約分明因又二初依分標門復二初指因起分。",
    "X45n0772_002:0848a01_0": "初一因緣(至)謂前三門。",
    "X45n0772_002:0848a02_0": "釋曰後隨因列門能化屬自後四分論所化即是三聚眾生善功唯取教功根益除諍為令息疑止謗後之七因各具前三無第四者以諸除諍後定絕疑。",
    "X45n0772_002:0848a06_0": "今當舉相隨次別釋。",
    "X45n0772_002:0848a07_0": "釋曰後舉相隨釋有二初總標。",
    "X45n0772_002:0848a08_0": "因緣總相(至)自當顯說。",
    "X45n0772_002:0848a09_0": "釋曰後別釋有四一起立義分又四一能化門此第一因即與前重八種大乘根本總體作正因緣又與前重能入八門後重能所十六門法二十四種分離別相作正因緣因緣之總相目之能化門總別相對四句易知非明不二者以離根教故。",
    "X45n0772_002:0848a14_0": "為令眾生(至)眾生故。",
    "X45n0772_002:0848a15_0": "釋曰二所化門不定聚中有三十人以十信中位位皆有入住出別故成三十後四十心隨心分三故成一百二十種人。",
    "X45n0772_002:0848a18_0": "離一切苦(至)總相之樂故。",
    "X45n0772_002:0848a19_0": "釋曰三善巧門普緣三聚宣說兩重欲令無量之根永離無常之苦獲二依果證一心源故。",
    "X45n0772_002:0848a21_0": "非求世間(至)初因緣。",
    "X45n0772_002:0848a22_0": "釋曰四除諍門恐有愚人妄生疑念論主但居不動未及法雲通緣上地之人皆為所化之境者非利他故唯顯自能欲求高名擬希厚利虗言被上正意榮身豈容下地之人反化隣佛之聖為遣此輩所發疑心自通而言我久成道為滿本願助化群生非求人世之滎權示藍修之位藍修有本元是濫字未知適從難以詳定。",
    "X45n0772_002:0848b05_0": "第二因緣(至)成正覺故。",
    "X45n0772_002:0848b06_0": "釋曰二起解釋分有二初第二因有三初能化門解釋分中總有三門今取前二顯示正義對治邪執為能化門根本義者一心法界作智作理之本真俗二門為實為假之本七種對治遣人遣法之本望人作本義顯可知若能達此成正覺故。",
    "X45n0772_002:0848b11_0": "令諸眾生(至)眾生故。",
    "X45n0772_002:0848b12_0": "釋曰次所化門正取邪定為所化根。",
    "X45n0772_002:0848b13_0": "正解不謬(至)第二因緣。",
    "X45n0772_002:0848b14_0": "釋曰後善巧門正義之功治邪之巧令遣謬解使拂邪心出一闡提入十信位。",
    "X45n0772_002:0848b16_0": "第三因緣(至)三種發心。",
    "X45n0772_002:0848b17_0": "釋曰後第三因有三初能化門取解釋分發趣道相三種發心為能化門。",
    "X45n0772_002:0848b19_0": "善根成就(至)諸眾生故。",
    "X45n0772_002:0848b20_0": "釋曰次所化門上品十信十解一分即信成就發心十解多分十行十向即解行發心三品十地即證發心。",
    "X45n0772_002:0848b23_0": "於摩訶衍法(至)第三因緣。",
    "X45n0772_002:0848b24_0": "釋曰後善巧門不定聚一分即十信上品正定聚全歷三發心出自分位入勝進位勝自位故。",
    "X45n0772_002:0848c02_0": "第四因緣(至)出興門。",
    "X45n0772_002:0848c03_0": "釋曰三起修行信心分有四一第四因有三初能化門第四分中宣說開示信如佛法僧修施戒忍進與彼為因被不定人。",
    "X45n0772_002:0848c06_0": "善根微少(至)不名成就。",
    "X45n0772_002:0848c07_0": "釋曰次所化門十信位人不同前來與正定聚位位各分三品別異通計聖凡正定不定共有一百五十品人今論意謂不定聚人別分三品以十信人微薄闇鈍發心求道其實甚難從第三因分出不定十信上品此第四因分出中品五六七因分出下品依論分齊三品十信後五善根具足名為上品前五善根未具名為中品實義為論唯第五心名為中品以次下說前四種心皆下品故今望前四轉齊第五故皆中品初心業障海深二心見執過厚四心怖信難成如是三種皆下品故不同正定如後問答此中所化但取十信前五心人善根微劣未是具足欲化是人令獲後五轉為上品入信成就故此下文信心分釋為邪定人說信心分為不定人說修行分未信令信已信令修其法爾故或通利故據此中說四五六七為因之根但取不定中下二品蓋就顯說無相違過前後因根準此可解。",
    "X45n0772_002:0848c24_0": "修習信心(至)第四因緣。",
    "X45n0772_002:0849a01_0": "釋曰後善巧門。",
    "X45n0772_002:0849a02_0": "第五因緣(至)出興門。",
    "X45n0772_002:0849a03_0": "釋曰二第五因有三初能化門第四分中進門之終唯取有障修行精進一節論文與彼為因講者引彼於此應敘。",
    "X45n0772_002:0849a06_0": "此中眾生(至)分際門。",
    "X45n0772_002:0849a07_0": "釋曰次所化門。",
    "X45n0772_002:0849a08_0": "消惡業障(至)第五因緣。",
    "X45n0772_002:0849a09_0": "釋曰後善巧門令十二中初心下品禮懺勸請隨喜迴向得免諸障善根增長。",
    "X45n0772_002:0849a11_0": "第六因緣(至)作正因緣故。",
    "X45n0772_002:0849a12_0": "釋曰三第六因有三初能化門第四分中取止觀行一節論文與彼為因。",
    "X45n0772_002:0849a14_0": "凡夫二乘(至)一切二乘故。",
    "X45n0772_002:0849a15_0": "釋曰次所化門不定二心邪定二乘由彼二乘志意狹劣於無上乘猶若敗種故判邪定別以止觀化彼二類。",
    "X45n0772_002:0849a18_0": "對治心過(至)第六因緣。",
    "X45n0772_002:0849a19_0": "釋曰後善巧門兩輪具闕益損門中修止對治凡夫著有過失又捨二乘樂空過失修觀對治二乘離悲過失又除凡夫懈怠過失故知兩輪通治凡小眾生心過。",
    "X45n0772_002:0849a23_0": "第七因緣(至)出興門。",
    "X45n0772_002:0849a24_0": "釋曰四第七因有三初能化門第四分未與彼為因謂引不定下品眾生令趣中上及正定故。",
    "X45n0772_002:0849b02_0": "此中眾生(至)分際門。",
    "X45n0772_002:0849b03_0": "釋曰次所化門十信前四下品眾生其心怯弱意欲退轉如來方便但令念佛令生他方既得往生由見佛故終無有退漸次得入正定聚故。",
    "X45n0772_002:0849b06_0": "必定不退(至)第七因緣。",
    "X45n0772_002:0849b07_0": "釋曰後善巧門。",
    "X45n0772_002:0849b08_0": "第八因緣(至)出興門。",
    "X45n0772_002:0849b09_0": "釋曰四起勸修利益分有三初能化門全與第五分為彼因緣故。",
    "X45n0772_002:0849b11_0": "此中眾生(至)分際門。",
    "X45n0772_002:0849b12_0": "釋曰次所化門邪定聚人若無勸誘退入無性故須此分化彼怯弱令獲益故。",
    "X45n0772_002:0849b14_0": "為示利益(至)第八因緣。",
    "X45n0772_002:0849b15_0": "釋曰後善巧門說德令忻示過令離故。",
    "X45n0772_002:0849b16_0": "一切諸教法(至)總別不同故。",
    "X45n0772_002:0849b17_0": "釋曰後依因遣滯有二初分因合顯問立義分中攝諸教盡何須開後三分而別釋八因初一攝諸根盡何假立後七因而散釋答立義廣攝被利根人三分略說被鈍根人復為鈍根開後三分初因總攝三聚眾生七因別攝所化眾生總別不同立後七因復有何失。",
    "X45n0772_002:0849b23_0": "何故二乘人(至)輕其過失故。",
    "X45n0772_002:0849b24_0": "釋曰後處品別明有二初徵釋處異二乘四處者謂一二六八此之四處皆有邪定二乘人故答中為二乘人根器狹劣捨小趣大難故重明邪定三處者謂一二八於前四中除第六因以彼唯取二乘人故答中為顯邪定對彼二乘過輕微故。",
    "X45n0772_002:0849c05_0": "何故不定人(至)輕其過失故。",
    "X45n0772_002:0849c06_0": "釋曰後問答品別十信之人別分三品不同常例已見上文但未知由於此辨明三賢十聖非是不分入住出故但不長分三品之異故與不定相例對顯。",
    "X45n0772_002:0849c10_0": "有何因緣(至)次第如是。",
    "X45n0772_002:0849c11_0": "釋曰後緣數次第有二初伸二問因緣何唯八種信等次第何然。",
    "X45n0772_002:0849c13_0": "頌曰(至)次第如是故。",
    "X45n0772_002:0849c14_0": "釋曰後述二答有二初結頌上二句答不增減下二句答其次第。",
    "X45n0772_002:0849c16_0": "論曰(至)攝彼八十故。",
    "X45n0772_002:0849c17_0": "釋曰後釋文有二初攝廣不增減以一攝十兼解等字攝彼八十云八云等。",
    "X45n0772_002:0849c19_0": "因緣次第(至)十種地故。",
    "X45n0772_002:0849c20_0": "釋曰後治障行次第法爾釋前法如是故八因所明修行位地從下至上自淺之深理定合然故言法爾十信三賢如其次第能治四障謂闡提不信障外道著我障聲聞畏苦障緣覺捨悲障於十地位治十重障漸次轉勝亦法爾故。",
    "X45n0772_002:0850a01_0": "已說八因緣次說四種根。",
    "X45n0772_002:0850a02_0": "釋曰後四根須二教有二初結前生後。",
    "X45n0772_002:0850a03_0": "本曰(至)應說此論。",
    "X45n0772_002:0850a04_0": "釋曰後依文示相有二初唱本。",
    "X45n0772_002:0850a05_0": "論曰(至)決疑門。",
    "X45n0772_002:0850a06_0": "釋曰後作釋有二初科分。",
    "X45n0772_002:0850a07_0": "問曰(至)難問門。",
    "X45n0772_002:0850a08_0": "釋曰後開示有二初難問門光明等經攝根無闕何須馬鳴重造此論況無增加顯理勝力應是欲求世間稱讚名利等事畢竟尊信不盡理者謂問畢竟世尊言教堪信之經不盡理耶或復畢竟誠可尊重崇信之經不盡理耶或復論主畢竟貴圖世人尊重貴信已能解於佛經不盡理處而作論耶如或不爾則是重繁進退不可若為通會。",
    "X45n0772_002:0850a15_0": "合曰(至)當須造論。",
    "X45n0772_002:0850a16_0": "釋曰後決疑門有二初正解此門又二初根緣有異諸佛教理心性大用用元體作故唯一味或未即本故一味一味即所入一心或相即性故一味一味即能入一真又法雖萬別心本平等就所入解教縱千差性本平等約能入明雖標題牓示經論差別詞翰簡牘卷帙不同理本平等又佛教法設分多端理終無異故名不別音本是一故名不分或就所入以本收末名為不別或就能入與本平等名為不分然所化根有利有鈍樂廣樂略致能化人說經說論有廣有略伽陀修梨毗羅方此云廣略經則遮陀尸修梨毗羅方此云廣略論則則猶法也初根依經後器須論由對此宜故假造論。",
    "X45n0772_002:0850b05_0": "復次(至)則不須論。",
    "X45n0772_002:0850b06_0": "釋曰後時分不同有二初佛在世以佛在世能化業勝所化根利一聞便解復何須論。",
    "X45n0772_002:0850b08_0": "若佛滅後(至)優婆提耶眾。",
    "X45n0772_002:0850b09_0": "釋曰後佛滅後以佛去世能化主劣所化根雜假經論而器異樂廣略而根殊既有忻廣略之人故須造廣略之論優婆提耶此云論議。",
    "X45n0772_002:0850b12_0": "何故(至)有其分際故。",
    "X45n0772_002:0850b13_0": "釋曰後兼通餘妨有二初徵釋根緣因緣門中具收三聚根性門中但化無力寬狹相違故伸此問良以因緣門中馬鳴誓願意樂廣大無邊際故具收三聚根性門中親受論教實行之人自有際故但明無力故前後文所說各異。",
    "X45n0772_002:0850b18_0": "以何因緣(至)現造作論教。",
    "X45n0772_002:0850b19_0": "釋曰後問答廣略何以世尊說廣略經復何馬鳴造廣略論蓋有宿願致於今生師說廣略經資造廣略論四聖眾種無貪為體如俱舍說一衣服喜足聖種二飲食喜足聖種三臥具喜足聖種四樂斷樂修聖種由四助道解脫非久以能對治四種愛著是故說為四聖眾種結頌釋文引經總結其義可解。",
    "X45n0772_002:0850c02_0": "已說因緣分次說立義分。",
    "X45n0772_002:0850c03_0": "釋曰二立義分有二初結前生後。",
    "X45n0772_002:0850c04_0": "立義分中(至)其相云何。",
    "X45n0772_002:0850c05_0": "釋曰後依文釋相有二初說法數又二初問先問立義名數多少後問本數開立行相。",
    "X45n0772_002:0850c07_0": "頌曰(至)及不二別故。",
    "X45n0772_002:0850c08_0": "釋曰後答有二初結頌初一句答總數後三句答行相。",
    "X45n0772_002:0850c10_0": "論曰(至)差別。",
    "X45n0772_002:0850c11_0": "釋曰後釋文有二初明總數明言立義有三十三非此分中全無不二但無根教云不建立。",
    "X45n0772_002:0850c13_0": "云何(至)各差別故。",
    "X45n0772_002:0850c14_0": "釋曰後辨行相有二初總徵釋初總問總數後總舉總數。",
    "X45n0772_002:0850c16_0": "何故(至)故開二種故。",
    "X45n0772_002:0850c17_0": "釋曰後別徵釋有二初問答所入法別問兩重所入故舉摩訶衍名別答兩重所入故有兩節論文於於段中可細思之根本摩訶衍中開八種故者此答前重八種所入以依不二離言果海能依之義即當因分為利眾生假以言詮說作根本摩訶衍法據此初重所入未分一心三大於前重門方始分出心體相用故次論言一心法界及三大義各二種故至後重法雖亦分出一心三大然是所入第一義諦不同前重能入門中一心三大唯真俗二諦莫謂一心三大名同便將前門而為後法三諦科揀義理難通一心法界三大義中各開二種故者此答後重所入八種謂有一類稍劣根宜聞彼前重根本所入體唯是一隨門立八便起疑云若前所入體性有多依門趣入易生了解既體唯一隨門說八云何頌解如來善巧為度彼根遂就根本摩訶衍法一體性上元非心大強假施設一心三大全將前重所入本法為利耎根假立名為心體相用名雖同前八門一心三大然前門是所作真俗二諦今此法屬能作第一義諦若望前重所入所依總摩訶衍此後所入別摩訶衍雖是能依對後重門還是能作所依所入摩訶衍法。",
    "X45n0772_002:0851a14_0": "何故(至)是名為本數。",
    "X45n0772_002:0851a15_0": "釋曰後問答能入門先別問兩重能入門後別答兩重能入門然此答文亦有兩節一心法界及三大義各二種故者即答前重能入八門謂依根本摩訶衍法作起能依一心三大即此一心三大各具真俗分成八門以此八門化於上智依真俗門頓漸修行造證趣求前八本法是故論言一心三大各二種故或各開二種門故者此答後重能入八門論言或者良以後重所入一心三大已自有名不同前重所入本法不對能入未有名字但總呼為根本大乘今此後重所入本法如來善巧為彼鈍根於無名法不對能入已假建立心體相用若望能入或開真俗各有二種入第一義是故論言或各開二故亦可或字望前重門已開真俗二門不同於後重門或復如彼亦開真俗二門不同故致或字龍樹菩薩知立義分文言少約理趣深玄豫慨後人於茲迷昧故在文前先明大格此或無滯下義自通諸智慧者幸宜詳審。",
    "X45n0772_002:0851b08_0": "已說法數次當別釋。",
    "X45n0772_002:0851b09_0": "釋曰後釋本文有二初結指。",
    "X45n0772_002:0851b10_0": "本曰(至)到如來地故。",
    "X45n0772_002:0851b11_0": "釋曰後示相有二初唱本判斯一唱總有三門一者總體門二者別相門三者不動門從摩訶衍者下即前二門然有兩重從一切諸佛下即後一門徧通兩重初二種門有兩重者且第一重總體門云摩訶衍者總是前八因之內第一因緣總中能化教法正是根本第一義諦摩訶衍法但隨其門立八差別其名如次不繁豫出以摩訶衍棟能入門正用總字勒屬前重八種本法其八能入承文辨訖摩訶衍中含有不二并及後重所入八法開總體中釋論明指摩訶衍者十六所入并及不二共十七種名摩訶衍三字之中備包不二亦含後重所入八法以立義分者字正牒初開總體之言學者應思說有二種云何為二一者法二者義然此四句釋論不解無文指屬在初及後敬詳龍樹不指陳意欲令講學住思觀察細窮四句通含兩勢以此法義在前重門唯是所作能依之義三諦中屬真俗二諦又此法義在後重法唯是能作所依之體三諦中屬第一義諦故知四句勢貫兩重正符立義文前問答答前重門云一心法界及三大義各二種故答後重法云一心法界三大義中各開二種故方知本論攝法寬通以少含多義斯見矣又此法義別目心境謂於門法各分心境法即一心法界義即三種大義義者境也此中不遮心中有境境內有心雖無顯說理必然故所言法者謂眾生心者即所依門此中兩句含後重法故將開立牒以者言眾謂四衍之聖生謂四種之凡舉能依人顯所依法心謂一心以心釋法謂一一心及多一心即是後重所入本法論指一心本周八處不可分離唯一體相故是心則攝一切世間法出世間法者即攝末門是心但指上眾生心是猶此也此心為本攝出世法為真如門攝世間法為生滅門所攝二門即真俗諦能攝一心唯第一義依於等者即建立門依於此心開二種門顯示大乘開二種法何以故者即徵問也云何依心句中開二種門顯示已下開二種法是心等者答前二問先答真如門依心所作若體相如還即顯示所入本法摩訶衍故此中體字例後三自唯目能入一體之門後答生滅門依心所作若因緣相還能顯示所入大法摩訶衍故自體相用唯能入門故於依心句中開二種門顯示等中開二本法所言義者已下顯示所入六法能入六門第二重中三門之內略所依門及攝末門或舉後攝前故或以上流下故但有第三建立一門牒前二義故言義者今此後重義中三大即是所入摩訶衍法恐濫前重能入八門故列名時不舉三大但直標舉摩訶衍名達士詳之庶無惑耳一者體大即二所入謂一切下即二能入謂一切法不增不減即俗諦門真如平等不增不減即真諦門二者相大即二所入謂如來下即二能入如來藏功德即俗諦門具足性功德即真諦門三者用大即二所入謂能生下即二能入能生世間因果即俗諦門能生出世善因果即真諦門後不動門十方如來三世菩薩皆乘因分三十二種深妙法門入如來地故。",
    "X45n0772_002:0852a16_0": "論曰(至)住思應觀。",
    "X45n0772_002:0852a17_0": "釋曰後作釋有二初科分指勸通科一分總作三門仍前二門更開兩用文義雖具要須揀擇故勸講學住思應觀。",
    "X45n0772_002:0852a20_0": "摩訶衍者(至)有八差別。",
    "X45n0772_002:0852a21_0": "釋曰後依科隨釋有二初前二門合顯又二初第一重分三初牒指取上三字與總字合先屬科名後指本法唯是前重所入總體體性雖一隨門立八。",
    "X45n0772_002:0852b01_0": "云何為八(至)摩訶衍。",
    "X45n0772_002:0852b02_0": "釋曰次開解有四一正釋有三初徵列次得名兩段合也所入八名略解一二第一一體一心摩訶衍謂依根本摩訶衍上作起能依所作絕待依止一體復又作起能依所作絕待靈鑒一心一體為別一心為總總別雙彰故須別舉此之四字俱屬其門所入根本摩訶衍法從門受名一體一心之摩訶衍作依主釋第二三自一心摩訶衍亦依根本摩訶衍上作起能依所作對待揀染三自復又作起能依所作對待靈鑒一心三自亦別一心亦總然斯四字亦俱屬門所入本法從門受名三自一心之摩訶衍亦依主釋法中既爾義中亦然但於義中體大名字梯對法中一心總名體大字上多字名目梯對法中一體三自相用例知不繁具指細尋論文義亦可見。",
    "X45n0772_002:0852b16_0": "譬如(至)建立名故。",
    "X45n0772_002:0852b17_0": "釋曰後喻合王本一身未有多名由王福力感招輪現輪有四殊金銀銅鐵金輪來應名金輪王餘三亦爾輪是依報體非王身王是正報體非輪寶輪雖非王由王所感是故王身立彼輪號輪之王故作依主釋王比本法輪況門名雖門因法作門非是法縱法由門顯法非是門故所入法從能入門以彰自號作依主釋喻既分明法應深信。",
    "X45n0772_002:0852b24_0": "大覺契經(至)廣說。",
    "X45n0772_002:0852c01_0": "釋曰二引證有二初正引八種身法準唯識論體依聚義說名為身今取體依此中屬當直目所入八種本法謂自體不無故為門所依故法中二種略一心名五六二名言顯了者即當相字七八二種自在無礙當用字也皆云趣入彰門用故。",
    "X45n0772_002:0852c06_0": "馬鳴菩薩(至)摩訶衍者總。",
    "X45n0772_002:0852c07_0": "釋曰後顯攝立義分中初之五字包攝彼經八種身法又牒前段開總體文。",
    "X45n0772_002:0852c09_0": "此中總言(至)及下臨故。",
    "X45n0772_002:0852c10_0": "釋曰三指論有二初總貫兩重指陳總字貫通前後望上即貫前重所入下臨即貫後重所八兩重所入是總體故兩重能入非總體故此即正符開總體文。",
    "X45n0772_002:0852c14_0": "大總地論(至)唯立八法。",
    "X45n0772_002:0852c15_0": "釋曰後以略含廣。",
    "X45n0772_002:0852c16_0": "由何義故(至)有八應知。",
    "X45n0772_002:0852c17_0": "釋曰四問答有二初立八因由問所入唯一復何立八答總體雖一因門成八也。",
    "X45n0772_002:0852c19_0": "能入所入(至)其相云何。",
    "X45n0772_002:0852c20_0": "釋曰後各八行相有二初問。",
    "X45n0772_002:0852c21_0": "頌曰(至)然終不雜亂。",
    "X45n0772_002:0852c22_0": "釋曰後答有二初結頌上三句正答下一句通妨。",
    "X45n0772_002:0852c23_0": "論曰(至)畢竟盡故。",
    "X45n0772_002:0852c24_0": "釋曰後釋文有二初解前三句能所十六攝法齊平無勝劣故無廣狹故。",
    "X45n0772_002:0853a02_0": "若爾(至)故稱平等。",
    "X45n0772_002:0853a03_0": "釋曰後解後一句若許平等所入本總能入末別既並渾同應成雜亂答意可知餘文易了。",
    "X45n0772_002:0853a05_0": "已說初重。",
    "X45n0772_002:0853a06_0": "釋曰後總結。",
    "X45n0772_002:0853a07_0": "第二重(至)摩訶衍門。",
    "X45n0772_002:0853a08_0": "釋曰後第二重有四一總科四種法者心體相用各具三門。",
    "X45n0772_002:0853a10_0": "所言法者(至)決定門。",
    "X45n0772_002:0853a11_0": "釋曰二別解有二初法中三門分三初所依門有三初牒指此中但指第二重法為所依故。",
    "X45n0772_002:0853a13_0": "今當(至)其相云何。",
    "X45n0772_002:0853a14_0": "釋曰次開解有四一標徵。",
    "X45n0772_002:0853a15_0": "頌曰(至)偏於彼八處。",
    "X45n0772_002:0853a16_0": "釋曰二結頌眾屬四聖生目四凡顯說一心徧彼八處。",
    "X45n0772_002:0853a18_0": "論曰(至)名為眾生。",
    "X45n0772_002:0853a19_0": "釋曰三釋文此中所辨一法界心通一一心及多一心通無盡一法界及純白一法界周徧聖凡不可分離唯一體相。",
    "X45n0772_002:0853a22_0": "順理契經(至)故名眾生。",
    "X45n0772_002:0853a23_0": "釋曰四引證諸異生中具足四凡。",
    "X45n0772_002:0853a24_0": "馬鳴菩薩(至)決足門。",
    "X45n0772_002:0853b01_0": "釋曰後指結。",
    "X45n0772_002:0853b02_0": "是心即攝(至)分際門。",
    "X45n0772_002:0853b03_0": "釋曰次攝末門有三初牒指明凡聖心攝真俗法此中有二一能攝一心即第一義諦二所攝二門即真俗二諦其世間法亦名生滅即俗諦門其出世法亦名真如即真諦門準問明品清涼大疏於真俗諦各開存泯說至五重中道妙義今於此論兩重能所三諦理中通說乃有一百二十中道義理且於後重四種法內俗諦門中有四中道五種有為是妄四種無為是真有存妄泯真中道有存真泯妄中道有真妄俱存雙照中道有真妄皆泯雙遮中道真諦門中有四中道離言真如泯體依言真如是相有存體泯相中道有存相是體中道有體相俱存雙照中道有體相皆泯雙遮中道真俗二門有四中道生滅門是俗真如門是真有存俗泯真中道有存真泯俗中道有真俗兩存雙照中道有真俗兩泯雙遮中道又所入法有三中道且俗諦門依有為無為所入一心即是中道第一義諦又真諦門依體及相所入一心亦是中道第一義諦復依真俗二諦所入一心法界亦是中道第一義諦此後三種雖名中道是第一義前十二種但為中道非第一義如此後重二法二門有十五種中道義理復於後重體相用三各二門法例准亦應有十五種中道義理如於後重心體相用各二門法所具中道共論都數有六十種例准前重望法望門所具中道亦六十種兩重總有一百二十中道義理二十四種不唯中道亦第一義九十六種但成中道非第一義本論淵含誠難思議囊括大藏斯文可驗。",
    "X45n0772_002:0853c06_0": "其相云何。",
    "X45n0772_002:0853c07_0": "釋曰次開解有三初徵起。",
    "X45n0772_002:0853c08_0": "頌曰(至)作法界名法。",
    "X45n0772_002:0853c09_0": "釋曰次結頌正辨根本中實一心能攝枝末真俗二門無非法界故立法稱。",
    "X45n0772_002:0853c11_0": "論曰(至)故名為法。",
    "X45n0772_002:0853c12_0": "釋曰後釋文有三初總解一法界心而具二義攝生滅門為世間法攝真如門為出世法。",
    "X45n0772_002:0853c14_0": "自體契經(至)淨白品法。",
    "X45n0772_002:0853c15_0": "釋曰次引證有二初證能攝又二初攝俗諦廣大神王喻多一心攝諸無明即是智礙攝諸染法即煩惱礙攝諸淨法即四無為。",
    "X45n0772_002:0853c18_0": "又攝一切(至)寂靜法。",
    "X45n0772_002:0853c19_0": "釋曰後攝真諦此中神王喻一一心攝清淨法者即離三假相攝無礙法者即滿三實德攝解脫法者即體真如攝絕離法者即離四句相攝滿足法者即圓四法德攝寂靜法者即相真如。",
    "X45n0772_002:0853c23_0": "而廣大神王(至)非出世間法。",
    "X45n0772_002:0853c24_0": "釋曰後證所入廣大神王第二論中亦引自體契經指說唯況後重二種所入此中明言非世間法非出世間法即表所入既非俗諦又非真諦明知即是第一義諦以此驗知十六所入皆第一義諦也。",
    "X45n0772_002:0854a05_0": "今攝此文故名為攝。",
    "X45n0772_002:0854a06_0": "釋曰後明攝論主依契經取第一義諦攝真俗二諦立此攝末門。",
    "X45n0772_002:0854a08_0": "馬鳴菩薩(至)分際門。",
    "X45n0772_002:0854a09_0": "釋曰後指結。",
    "X45n0772_002:0854a10_0": "依於此心(至)摩訶衍門。",
    "X45n0772_002:0854a11_0": "釋曰後建立門有三初牒指。",
    "X45n0772_002:0854a12_0": "其相云何。",
    "X45n0772_002:0854a13_0": "釋曰次開解有三初徵起。",
    "X45n0772_002:0854a14_0": "頌曰(至)顯示摩訶衍。",
    "X45n0772_002:0854a15_0": "釋曰次結頌上二句明標二門下二句明標二法。",
    "X45n0772_002:0854a16_0": "論曰(至)自用摩訶衍。",
    "X45n0772_002:0854a17_0": "釋曰後釋文有四一總指徵列依上一句總標二門依下一句總標二法徵列可知。",
    "X45n0772_002:0854a19_0": "如是(至)有二應知。",
    "X45n0772_002:0854a20_0": "釋曰二法從門立一心本法尅性唯一由二種門立二本法問本法既一由門立二應依生滅得入一體摩訶衍法以其所入無二體故答依生滅修但證三自非證一體此隨門說體同證異理實臻極何曾再證如一明珠內出青色詺為青珠內出紅色詺為紅珠若隨色呼青非紅珠紅非青等確論一人得青珠體即便能得紅珠體故亦猶千逕九逵王城不二九流百氏大道寧差隨入一門皆到總法已證三自何迷一體良以無行可修無惑可斷眾相皆盡總法自彰若云依生滅門但契三自本法猶迷一體本法者應例難曰依真如門既許契達一體本法亦應還迷三自本法彼此異因不可得故若云深必得淺淺不得深者真俗對說容有淺深因盡果圓何有勝劣豈不前云王城不二矣故知隨在何門已至究竟無容再證厥有明達于茲詳審緣此後重所入本法不從能入己名一心若從能入即立二名或云一體三自或名真如生滅。",
    "X45n0772_002:0854b14_0": "何以故(至)二法二門。",
    "X45n0772_002:0854b15_0": "釋曰三牒徵答釋答中明依心而開門說依門而顯法故於上句開二門下句明二法言作一法界心等者應云此一法界心作真如門等蓋迴文未盡順西方語也上下之文頗有此類準例應知。",
    "X45n0772_002:0854b19_0": "大覺(至)作如是說。",
    "X45n0772_002:0854b20_0": "釋曰四引證指攝體相平等者體如相如二互平等是能入門與法立名作依主釋自相自然者自相揀他不善染法舉相影取自體自用或可三自皆是自然與法立名亦依主釋。",
    "X45n0772_002:0854b24_0": "大總地中(至)摩訶衍門。",
    "X45n0772_002:0854c01_0": "釋曰後指結。",
    "X45n0772_002:0854c02_0": "三大義中(至)如是而已。",
    "X45n0772_002:0854c03_0": "釋曰後義中一門有三初舉後攝前前論已言第二重四種法中各具三門理應體中別列三門相用亦爾今於三大各略初二唯立後一論意舉後攝初中故。",
    "X45n0772_002:0854c07_0": "復次(至)流應至於此。",
    "X45n0772_002:0854c08_0": "釋曰次以上流下二頌本者且流所依頌云眾謂四衍眾生謂四種生是三大義藏徧於彼八處又流攝末頌云是三大義相總攝二種門名攝世出世間作三大名義復流所依本云所言義者謂眾生體相用例然又流攝末本云者體即攝一切世間義出世間義相用亦爾。",
    "X45n0772_002:0854c14_0": "一者體大(至)摩訶衍。",
    "X45n0772_002:0854c15_0": "釋曰後依文辨相有二初明義分三初體有二初所入全依前重所入本法為化鈍根說作體大雖標體大不同前重門中體大唯是所作能依義相此中體大唯是能作第一義諦故後重門無體大名次下相用例此可見非此體等立作門名。",
    "X45n0772_002:0854c20_0": "謂一切法(至)門亦爾故。",
    "X45n0772_002:0854c21_0": "釋曰後能入二所入名除摩訶衍餘皆門名無假繁出相用准說。",
    "X45n0772_002:0854c23_0": "二者相大(至)門亦爾故。",
    "X45n0772_002:0854c24_0": "釋曰次相。",
    "X45n0772_002:0855a01_0": "三者用大(至)門亦爾故。",
    "X45n0772_002:0855a02_0": "釋曰後用。",
    "X45n0772_002:0855a03_0": "三種大義(至)分明顯說。",
    "X45n0772_002:0855a04_0": "釋曰後指廣。",
    "X45n0772_002:0855a05_0": "何故不二(至)離機根故。",
    "X45n0772_002:0855a06_0": "釋曰三問答有五一徵釋不二有二初對緣又二初正問答八因初一起立義分謂因緣總字能化教法唯起前重八種本法因緣相字能化教法但起前後二十四種分離別相獨此不二何無因緣意明不二極妙極深獨尊獨勝既離根宜故無因緣。",
    "X45n0772_002:0855a12_0": "何故(至)非建立故。",
    "X45n0772_002:0855a13_0": "釋曰後轉徵釋何以不二離其根宜表是果海無根宜故問若無根者何須建在立義分中答蓋立義分含百億經包攝難思為令眾生知有不二故須建立。",
    "X45n0772_002:0855a17_0": "是摩訶衍法(至)圓滿海是焉。",
    "X45n0772_002:0855a18_0": "釋曰後依人有二初正問答問不二大乘佛成就耶答唯此不二成就諸佛非是諸佛成就不二所以者何以是性德圓滿海故故云諸佛得不故若爾諸佛應闕徧智何能說耶答修因至果而自證知不由斷惑之所顯得欲令知有故說不二非謂佛說便許成就不二大乘故下論引大本經云其圓圓海得諸佛勝故其一切佛不能成就圓圓海劣故彼圓圓海即此不二故菩薩聲聞緣覺異生問答同前。",
    "X45n0772_002:0855b03_0": "所以者何(至)離教說故。",
    "X45n0772_002:0855b04_0": "釋曰後轉徵釋問何以不二諸佛不得答十佛自境界故離根宜也與教不相應故離教說也。",
    "X45n0772_002:0855b06_0": "何故(至)順於說故。",
    "X45n0772_002:0855b07_0": "釋曰二徵釋本法有二初對緣又二初正問答問八種本法何有因起答以應根故以順說故。",
    "X45n0772_002:0855b09_0": "何故應機有機根故。",
    "X45n0772_002:0855b10_0": "釋曰後轉徵釋問八種本法何以應根答以其本法為根開故問答順說准根可解。",
    "X45n0772_002:0855b12_0": "如是八種(至)種因海是焉。",
    "X45n0772_002:0855b13_0": "釋曰後依人有二初正問答問八種本法佛成就耶答以諸如來能成就故非八本法能得佛故以是修行種因海故菩薩聲聞緣覺異生問答同前。",
    "X45n0772_002:0855b16_0": "所以者何(至)有教說故。",
    "X45n0772_002:0855b17_0": "釋曰後轉徵釋問八種本法何以能得答蓋應根故及順說故此中所說八種本法為是前重為是後重此八本法通前後兩重以汎指陳無言揀故或但前重總攝別故又舉兩重八種本法亦攝兩重能入門故如上所說三十三種其不二大乘以為果分餘三十二俱屬因分然因果二分超情難見今憑教理略伸區別准分齊云別教有二一性海果分當不可說以其不與教相應故此即十佛自境界也故華嚴經十地論云因分可說果分不可說是也(正同此論性德圓滿海焉)二緣起因分即是普賢境界故也(亦同此論修行種因海焉)此二無二全體徧收其猶水波思之可見又探玄云所依果海如太虗空(正同此論不二大乘)地智所證如空畫處(依俙同此十六所入)能證本智如能畫相(粗可比此十六能入)准略筞云今言果海約證相應(證處離言故不可說)可寄言詮皆名因分因則可修(有根)可說(有教)果則亡修(離根)離言(離教)又清涼云果海離緣故不可說(約圓極明正同不二)所證就緣是則可說(粗同此論三十二種)賢首意云若約法辨因果二分所依果海如太虗空非教相應故不可說能依因分地智所證十重法界十玄六相是即可說若約人辨因果二分遮那果人所了名為果分普賢因人所了名為因分清涼意云但取究竟圓極自在離緣法界方名果分所證就緣是則可說名為因分此與賢首約法說同若約正智證相應處始從入地乃至究竟說為果分可修可說以為因分此與賢首意旨少異以說因證亦名果分今據此論三十三種法門深勝應以喻顯十地論云譬如飛鳥行於空中跡處不可說相亦不可見釋曰處乃跡處之空不可說為有無等故揀異太虗之空相乃空處之跡不可見其長短等故揀異沙土之跡將斯一喻開為四種一太虗之空配所依果海不二大乘二跡處之空配所入十六摩訶衍法三空處之跡配能入十六行位等門四印跡之鳥配詮門教及言下義復於四種勒作兩重初以本攝末若以太空攝於跡空跡處之空亦離名相比不二摩訶衍法攝十六所入法沒同果海亦不可說若以跡空攝於空跡跡不可示以況所入十六摩訶衍法攝其能入十六行位亦難宣說若以空跡攝於鳥身身亦難見大小之相以況能入十六行位攝其詮門教及義等相亦叵說後以末攝本若以鳥身攝於空跡跡隨於鳥麤顯易知以況詮門教及義等攝其能入行位等門門隨於相麤顯可說若以空跡攝於跡空空隨於跡故亦非無以況能入行位等門攝其所入摩訶衍法法隨於門亦可寄言若以跡空攝於太虗太虗隨於跡空仍可寄言以況不二摩訶衍法隨於所入十六本法從在因門故亦可說故開四喻所況四法皆通非有非無並具可說不說此則法喻配屬本末相故用此論義門成華嚴宗趣耳或合為三以詮門教及言下義與十六種行位等門總為能入無別異故當知唯有能入所入不二三種若配喻說泯其鳥身歸空跡故當知唯有空跡跡空乃太虗故或合為二一以三十二種能所門法俱為因分可寄言故二唯以不二摩訶衍法獨為果分離教說故當知唯有因分果分二種法故若配喻明復泯空跡歸跡下空當知唯有跡空太虗二種在故今此不說合為一者論意雙取因果二分益物知有故但令二更不歸一今文正據此中後義不二大乘所依果海極甚深故獨尊勝故說無因緣說離根教餘三十二既屬因分有能所故有修斷故有因緣故有教說故問三十三種何法為性答不二大乘性自成就離言法界以為其性兩重本法為令物悟即以帶言根本法界第一義諦以為其性兩重能入攝根方便即以帶言枝末法界真俗二諦以為其性雖分離言帶言差別根本枝末不同然而攝法齊平無有寬狹存義各殊據理無雜問不二既許成就異生圓圓海中應有二礙若無二礙即無異生兼以不二攝法不盡若有二礙即有異生應此二礙還熏不二隨緣成染漂沉苦海何殊兩重能所因分答不二雖有異生二礙然斯二礙不能熏彼離言不二圓圓海故二礙是所有亦屬所攝故問兩重能所既言因分應無究竟成佛果人答三十二種為對果海說為因分非謂因分無究竟果說因分者令根趣求必若得入佛界自成問兩重俗諦共八門中根本無明為一異耶答門雖有異無明唯一故華嚴經云不了第一義故名為無明中實尚迷真俗安了故此論云實知一法真如一法一心一法於三法中俱違逆故名為無明故知無明體性無多但以權小談之未及終教就實說至根本且如後重生滅門中修至妙覺斷盡智礙必證中實沒同果海寧容更入前重俗門歷位修斷隨在何門究竟斷畢契中實故同果海故。",
    "X45n0772_002:0856c03_0": "何故(至)立自名耶。",
    "X45n0772_002:0856c04_0": "釋曰三徵釋體自有二初問真如所入何立一體之名生滅所入何立三自之名。",
    "X45n0772_002:0856c06_0": "真如門中(至)不唯體焉。",
    "X45n0772_002:0856c07_0": "釋曰後答有三初他相有無真如無他所治染品故立體名生滅有他所治染品故立自名自謂善法他謂染品。",
    "X45n0772_002:0856c10_0": "復次(至)非得他力故。",
    "X45n0772_002:0856c11_0": "釋曰次法性非他真如法體平等無私故立體名生滅性德自然本有不假他力故立自名。",
    "X45n0772_002:0856c13_0": "復次(至)無有定故。",
    "X45n0772_002:0856c14_0": "釋曰後隨宜不定謂隨根宜一期安立勿謂體自前後定爾前或名自後還稱體義並無違文皆有理。",
    "X45n0772_002:0856c16_0": "何故(至)無別異趣。",
    "X45n0772_002:0856c17_0": "釋曰四徵釋法義問法中一心義中三大心體相用各開二法分二所入力勢既齊何故義中總合為一若三大義合為一者應同一心但詮二種摩訶衍法何故具詮六種法耶答大義之名通於三種故總為一義大乘收暨於詮法者差別不同故各具二共成六法於何疑哉。",
    "X45n0772_002:0856c23_0": "今所開示(至)本末能所。",
    "X45n0772_002:0856c24_0": "釋曰五徵釋能所全同初重準前可解問能所十六若門若法既各攝盡一切諸法何言不亂答以中實攝法法法無非中實以真諦攝法法法無非真諦以俗諦攝法法法無非俗諦故各盡攝不相雜亂雖法體不分然義門有異中邊無亂本末不雜又門與法相望乃具非一異義非一如前差別不同非異據體本末無別後重既爾前重亦爾是知三十二種若門若法就體說者舉一全收若不如是攝法不盡雖許全收若就義論容各別故謂本末二位曾不參移門法兩重宛然安置此上且依此論所明體義無亂門法不雜作如是說若依圓教三諦融通事事無礙互攝無拘義勢多端法門浩瀚故有廣狹即入隱顯同時十世託事帝網主伴等義然賢首清涼於一真法界開理事二門無礙融通具多法界而馬鳴龍樹於因分中根本法界開三十二種分總體別門俱釋佛經各光法施論疏剖析義勢雖殊彼此會通宗途無紊。",
    "X45n0772_002:0857a17_0": "已說總別二門。",
    "X45n0772_002:0857a18_0": "釋曰四總結總謂後重所入別即後重能入已廣辨相故此總結。",
    "X45n0772_002:0857a20_0": "一切諸佛(至)不動門。",
    "X45n0772_002:0857a21_0": "釋曰後後一門別指有二初牒指發趣道相軌則不動。",
    "X45n0772_002:0857a23_0": "謂微塵數(至)亦復如是。",
    "X45n0772_002:0857a24_0": "釋曰後釋成有二初果因所乘過現未諸佛已今當菩薩皆乘兩重甚深安車達無上地準第十論頌云諸佛甚深廣大義彼釋甚深即屬兩重所入本法此中甚深尅論亦唯所入本法今云三十二種甚深安車者蓋能入門從所入法得甚深名故三十二俱建此名。",
    "X45n0772_002:0857b06_0": "此中菩薩(至)如來地故。",
    "X45n0772_002:0857b07_0": "釋曰後菩薩言通邪定凡夫亦容所運但發猒求皆名菩薩終至究竟得成佛故不定正定胡不遄成。",
    "X45n0772_002:0857b10_0": "已說立義分次說解釋分。",
    "X45n0772_002:0857b11_0": "釋曰三解釋分有二初結前生後。",
    "X45n0772_002:0857b12_0": "解釋分中(至)其相云何。",
    "X45n0772_002:0857b13_0": "釋曰後依文釋相有二初說本數又二初問。",
    "X45n0772_002:0857b14_0": "頌曰(至)九論說已故。",
    "X45n0772_002:0857b15_0": "釋曰後答有二初結頌初一句明此所有次二句辨此所無後一句顯九論說。",
    "X45n0772_002:0857b17_0": "論曰(至)生滅門。",
    "X45n0772_002:0857b18_0": "釋曰後釋文有三初此論有無以是今文正所詮顯故先列示後重法中二法二門今解釋分具明二門而不廣釋所入法者若入二門達本法故。",
    "X45n0772_002:0857b21_0": "何故餘法(至)已解釋故。",
    "X45n0772_002:0857b22_0": "釋曰次餘論具略有二初徵釋略餘法二十九種何故不明餘九論中已具釋故。",
    "X45n0772_002:0857b24_0": "所謂(至)善因果門。",
    "X45n0772_002:0857c01_0": "釋曰後因明他有無有二初亡論略明四立義相同解釋各四八論共計三十二矣。",
    "X45n0772_002:0857c03_0": "不動本源至各差別故。",
    "X45n0772_002:0857c04_0": "釋曰後二論獨明一本源玄理唯釋不二問如是二論應有立義若有立義不二大乘應有因緣如無因緣則無立義應唯三分若闕初二云何前論通指五分教法出興法如是故答仰觀二論必具五分以前論說十論建立同一相故後難善遣前難奚通不二大乘應有因緣許有因緣不離根宜豈不違前離根宜故然今舉有欲顯於無雖說因緣非同因分稱根施設令其斷修實被之根但欲令彼知此不二無實所被故不違前離根宜故如是因緣理亦不無既具因緣明有立義問不二大乘既屬果分賢首清涼準其文理皆說不與教相應故此論上文亦說不二離教說故今何却指本源理玄二論同釋不二大乘豈不違前非教相應離教說故答有二解一兩輪雖說不二大乘但令知有不可剖析曲示於人故亦名為不可說也亦猶因相方達於無相非言安了乎絕言不以論詮曷知離教二賢首清凉龍樹之意據因果分各別為論果分法體不許與教而相應故離教說故本源玄理據因果分相從而明以果就因可寄言故有教說故以因從果因亦絕言離教說故由是應為四句分別有唯離言謂性海果分有唯帶言謂修行因分有亦離亦帶謂因果無礙有非離非帶謂因果形奪四句齊現契斯宗矣。",
    "X45n0772_002:0858a03_0": "何故諸論(至)各闕其數。",
    "X45n0772_002:0858a04_0": "釋曰後二門備闕有二初二門不齊問謂十論立義分具標三十三何故解釋分說四或明一。",
    "X45n0772_002:0858a06_0": "為欲顯示(至)不知其量故。",
    "X45n0772_002:0858a07_0": "釋曰後四義有別答二分具闕四義不同一立義欲就法體唯一不可分散故全本數解釋為據義門有多各別詮顯故闕其數二立義解釋二分具闕數目擬增智者思惟欲長學人慧力三立義教理本數備收已是甚深皆起尊重解釋教理各委辨明又顯玄極咸生讚歎四兩重能入廣大如空兩重所入無窮如海不二大乘性德果分口欲談而詞喪心欲緣而慮亡故亦可法門廣大通指兩重能所義理無窮別目不二性海言不具談思不知量總顯因果皆絕言慮。",
    "X45n0772_002:0858a17_0": "已論本數次當別釋。",
    "X45n0772_002:0858a18_0": "釋曰後當別釋有二初結指。",
    "X45n0772_002:0858a19_0": "本曰(至)分別發趣道相。",
    "X45n0772_002:0858a20_0": "釋曰後釋成有二初標徵開門又二初唱本。",
    "X45n0772_002:0858a21_0": "論曰(至)大門數量。",
    "X45n0772_002:0858a22_0": "釋曰後釋文言四法者二法二門。",
    "X45n0772_002:0858a23_0": "本曰(至)不相離故。",
    "X45n0772_002:0858a24_0": "釋曰後依門別釋有三初顯示正義有二初略說分又二初唱本。",
    "X45n0772_002:0858b02_0": "論曰(至)問答顯因門。",
    "X45n0772_002:0858b03_0": "釋曰後釋文有二初總科分。",
    "X45n0772_002:0858b04_0": "依一心法(至)法相門。",
    "X45n0772_002:0858b05_0": "釋曰後別顯示有三初四種法相門有二初牒指於一心法有二所入并開二門故成四種。",
    "X45n0772_002:0858b07_0": "二法二門(至)立其名故。",
    "X45n0772_002:0858b08_0": "釋曰後釋成有二初名字差別門有二初總問略答明示能所各有十名究體無差隨功立名。",
    "X45n0772_002:0858b10_0": "二種本法十名其相云何。",
    "X45n0772_002:0858b11_0": "釋曰後別問廣答有二初二法十名又二初問。",
    "X45n0772_002:0858b12_0": "頌曰(至)通二種本法。",
    "X45n0772_002:0858b13_0": "釋曰後答有二初頌答取下廣大等此方九名對此毗摩等九句梵語次第翻譯於文易見。",
    "X45n0772_002:0858b15_0": "論曰(至)云何為十。",
    "X45n0772_002:0858b16_0": "釋曰後論釋有三初標徵。",
    "X45n0772_002:0858b17_0": "一者(至)染汙品法故。",
    "X45n0772_002:0858b18_0": "釋曰次別釋有十初廣大神王有二初顯名合說喻中名同依異法中體同用異但取喻體不取喻依故。",
    "X45n0772_002:0858b21_0": "自體契經(至)染淨法故。",
    "X45n0772_002:0858b22_0": "釋曰後引教證說謂眾極疑二種本法為同為異佛即造作說法之相乃與答釋遂舉二喻曉況兩法金剛神王兩番配合類一一心主海神王一義指陳如多一心。",
    "X45n0772_002:0858c02_0": "二者(至)而為自在故。",
    "X45n0772_002:0858c03_0": "釋曰二大虗空王有二初顯名合說第一空王以總太虗容東西空而得自在第二空王以空容色而得自在色容受者謂以空中容受色故合二本法於義可見。",
    "X45n0772_002:0858c07_0": "金剛三昧(至)容受大種故。",
    "X45n0772_002:0858c08_0": "釋曰後引教證說謂一心真如本法理性能容真門自體空無絕安立處猶如大虗能含眾空本來於彼東西等處無住著故於諸障礙無有障礙者然多一心於障無障能住持故如空容色使得住故。",
    "X45n0772_002:0858c13_0": "三者(至)為其德故。",
    "X45n0772_002:0858c14_0": "釋曰三出生龍王有二初顯名合說。",
    "X45n0772_002:0858c15_0": "順理契經(至)無有斷絕故。",
    "X45n0772_002:0858c16_0": "釋曰後引教證說標嵐梵語此云迅猛風也法合可解。",
    "X45n0772_002:0858c18_0": "四者(至)通生染淨法故。",
    "X45n0772_002:0858c19_0": "釋曰四如意珠藏有二初顯名合說就所出生立其名故。",
    "X45n0772_002:0858c21_0": "如如契經(至)涅槃法故。",
    "X45n0772_002:0858c22_0": "釋曰後引教證說真如所入利圓者也良以性本無惑體元是真清淨解脫功德圓滿故所被根是圓頓器。",
    "X45n0772_002:0859a01_0": "五者(至)亦復如是故。",
    "X45n0772_002:0859a02_0": "釋曰五方等有二初顯名合說謂有毫毛或是色相方圓類等故曰方等唯現天像名為白毫通顯五趣名為亂毫二俱稱毫兩皆是色次下梵語無別異故。",
    "X45n0772_002:0859a06_0": "攝無量(至)伊尼羅故。",
    "X45n0772_002:0859a07_0": "釋曰後引教證說就一就多說白說亂白亂雖殊體性無異隨受一名俱通二號。",
    "X45n0772_002:0859a09_0": "六者(至)與行與相如來藏。",
    "X45n0772_002:0859a10_0": "釋曰六如來藏有二初顯名相前五從喻受名後五約法建號此如來藏正是所入從真如門彰遠轉遠縛之名從生滅門得與行與相之名。",
    "X45n0772_002:0859a13_0": "實際契經(至)如伎兒故。",
    "X45n0772_002:0859a14_0": "釋曰後引教證此引二經釋前兩藏以一一心從能門解唯有覺者離流轉因是一是白名遠轉也唯有如如離慮知縛亦一亦白名遠縛也一一白白摘讀兩用或復通用在義無違又多一心亦從門解若就能與其唯本法善不善因者善即是覺不善不覺於惑於覺與力為因生死涅槃從此出現受苦樂等者謂一法界有為無為二種自在能熏所熏多法和合故受苦樂定俱時轉故楞伽云如來藏者能徧興造一切趣生譬如伎兒變現諸趣故。",
    "X45n0772_002:0859a24_0": "七者(至)如住劫時。",
    "X45n0772_002:0859b01_0": "釋曰七一法界有二初顯名相純白法界如空劫時無雜物故無盡法界如住劫時有萬物故純白無盡皆是門名本法從彼以彰名故。",
    "X45n0772_002:0859b04_0": "真如法界(至)如有長時故。",
    "X45n0772_002:0859b05_0": "釋曰後引教證空種即純白徧種即無盡言空種無礙者空字是門種無礙者是法是空之種無礙依主彰名徧種無礙準此而釋俱言種者皆取性義與空與徧而無實性皆無礙故又或種者即種類義謂真如門體如相如空與不空種類不一亦具多名準此所解空種二字俱是別門無礙二字即是本法空種之無礙亦作依主釋。",
    "X45n0772_002:0859b12_0": "八者(至)義如前說。",
    "X45n0772_002:0859b13_0": "釋曰八摩訶衍此中有二一者一體摩訶衍二者三自摩訶衍大覺契經證如第一論。",
    "X45n0772_002:0859b15_0": "九者(至)如順明珠。",
    "X45n0772_002:0859b16_0": "釋曰九中實有二初顯名相第一義諦亦名中實等住中實如獨明珠無雜影故別住中實如順明珠現眾像故。",
    "X45n0772_002:0859b19_0": "中實契經(至)如同異珠故。",
    "X45n0772_002:0859b20_0": "釋曰後引教證離邊釋中真心解實以此實理遠離真俗二諦邊故由此本法名為第一義諦於文有據亦如前引自體契經廣大神王非世間法非出世間法亦詺本法為第一義諦上下明證其文非一如異同珠者異屬所現影各差別同屬能現珠明無異攝差別影歸同體明故云異同次同異珠反此而說。",
    "X45n0772_002:0859c03_0": "十者(至)隨能作立名。",
    "X45n0772_002:0859c04_0": "釋曰十一心有二初顯名相先列名中且第一者上言是一指所作門唯一一故下句方云是一一心立所入名此中一心從彼所作門上立名是一之心依主建名又第二者上言是一切亦指所作門具一切故下句復云是一切一心亦立所入名此中一心但從能作以立其名一即心故持業為名。",
    "X45n0772_002:0859c11_0": "一心法(至)廣說。",
    "X45n0772_002:0859c12_0": "釋曰後引教證非大非小等者彌顯本法是第一義諦四種中道於文可見心本非一從所作一假名為一心非一切從所作多假名一切今不說名一切心者蓋隨能作立一名故。",
    "X45n0772_002:0859c16_0": "是名為十(至)根本名字。",
    "X45n0772_002:0859c17_0": "釋曰後結收。",
    "X45n0772_002:0859c18_0": "已說二法(至)名字差別。",
    "X45n0772_002:0859c19_0": "釋曰後二門十名有二初結指。",
    "X45n0772_002:0859c20_0": "真如十名其相云何。",
    "X45n0772_002:0859c21_0": "釋曰後解釋有二初真如十名有三初徵問。",
    "X45n0772_002:0859c22_0": "頌曰(至)真如不共稱。",
    "X45n0772_002:0859c23_0": "釋曰次通答有二初頌答十句梵名如次翻對。",
    "X45n0772_002:0859c24_0": "論曰(至)是名為十。",
    "X45n0772_002:0860a01_0": "釋曰後論釋問前文兩法今此二門同共立名號如來藏門法名濫揀辨若為答此門開為真如真如等如來藏則通真俗二諦攝故他法開為遠轉遠縛等如來藏彼唯屬其第一義諦故知前後名字雖同義不相濫。",
    "X45n0772_002:0860a06_0": "如是十名(至)法門名字。",
    "X45n0772_002:0860a07_0": "釋曰後該收談真異名皆此攝故。",
    "X45n0772_002:0860a08_0": "生滅十名其相云何。",
    "X45n0772_002:0860a09_0": "釋曰後生滅十名有三初徵問。",
    "X45n0772_002:0860a10_0": "頌曰(至)生滅不共稱。",
    "X45n0772_002:0860a11_0": "釋曰次通答有二初頌答十句梵語如次翻對。",
    "X45n0772_002:0860a12_0": "論曰(至)是名為十。",
    "X45n0772_002:0860a13_0": "釋曰後論釋生滅十名翻真立故一對前二二對前一三四五名如次對前四五六名六對前三其後四名次第同前配之可見。",
    "X45n0772_002:0860a16_0": "如是十名(至)法門名字。",
    "X45n0772_002:0860a17_0": "釋曰後該收俗諦異名皆此攝故。",
    "X45n0772_002:0860a18_0": "已說二門(至)分相門。",
    "X45n0772_002:0860a19_0": "釋曰後同異分相門有二初結指。",
    "X45n0772_002:0860a20_0": "二種本法(至)其相云何。",
    "X45n0772_002:0860a21_0": "釋曰後徵釋有三初二法同異有二初問為復二法幾同幾異。",
    "X45n0772_002:0860a23_0": "頌曰(至)同名異義故。",
    "X45n0772_002:0860a24_0": "釋曰後答各有所依摩訶衍者謂後重一體大乘依彼初重一體一心摩訶衍等足驗前門不是後法斯為良證三諦科揀已如前辨問豈不前文自說根本總摩訶衍如一圓珠體性是一今言依異其相云何答雖如一珠然成依異恐理難明再須喻顯如世一父二子依異一子為僧一子為俗父雖一體望僧望俗義說二故若云僧父如一體之所依也亦云俗父如三自之所依也一體大乘三自大乘各緣所依根本大乘為自境界亦可一心各緣所作自能依門為境界故故下論云甚深真理非餘境界唯自所依緣為境界。",
    "X45n0772_002:0860b11_0": "二種法門(至)其相云何。",
    "X45n0772_002:0860b12_0": "釋曰次二門同異有二初問為復二門幾同幾異。",
    "X45n0772_002:0860b13_0": "頌曰(至)異名異義故。",
    "X45n0772_002:0860b14_0": "釋曰後答先結頌總對後依文委示行法異中真如門內自有修證非取異門一心一念異門心念若生成縛不生為行以此門中無斷無縛唯取寂滅寂滅為行若依皇上解云一心即是所入本法一念則屬能入行門是心及念從法爾來本不生長眾生障縛如是之念即是真門寂靜妙行美哉睿見逈洞真乘詞簡理周窮源徹妙生滅門修以智斷惑生位始覺斷生相惑滅位始覺斷滅相惑住異例然舉兩攝中故不別說體相異中引楞伽證且寂滅者名為一心證真如門與本等故寂滅體相同一心故又一心者名如來藏證生滅門與本別故所入一心非屬染淨如來藏門具有染淨故生滅藏與本義別。",
    "X45n0772_002:0860c04_0": "二門位地(至)無障有障故。",
    "X45n0772_002:0860c05_0": "釋曰後因明餘義有二初徵釋證位異此中具有伸問頌答三經證真餘教指俗二門真如二門位地別異所以曲有多途文理昭然長分大段上下判文宜知此例然證真中引大本經四句如次賢凡亂住初後亂住果聖亂住聖賢亂住或此四句初即凡位始終相即次則因果始終相即次則聖位始終相即後則因位始終相即分流經中初七句正明亂住後一句出亂住由或初之七句約義配同最後一句據理皆泯真修經中五十一位摘信為母餘位為兒生五十一歲者意云以五十歲男兒生在一歲母腹法合即配五十一位亦亂住故。",
    "X45n0772_002:0860c17_0": "舉是一隅(至)法相門。",
    "X45n0772_002:0860c18_0": "釋曰後例餘勸觀結人眾等六例此可知。",
    "X45n0772_002:0860c19_0": "是二種門(至)圓滿門。",
    "X45n0772_002:0860c20_0": "釋曰次該攝圓滿門有二初牒指。",
    "X45n0772_002:0860c21_0": "謂以真如(至)一切法故。",
    "X45n0772_002:0860c22_0": "釋曰後釋成有二初皆各總攝從謂字下解釋皆字然字下解各而字下解總。",
    "X45n0772_002:0860c24_0": "所以者何(至)圓滿門。",
    "X45n0772_002:0861a01_0": "釋曰後徵釋別結攝法齊平義各別故。",
    "X45n0772_002:0861a02_0": "此義云何(至)直說答故。",
    "X45n0772_002:0861a03_0": "釋曰後問答顯因門問答梗槩故俱言直性相不離故真妄交徹故。",
    "X45n0772_002:0861a05_0": "已說略說分次說廣說分。",
    "X45n0772_002:0861a06_0": "釋曰後廣分有二初結指。",
    "X45n0772_002:0861a07_0": "本曰(至)唯證相應故。",
    "X45n0772_002:0861a08_0": "釋曰後辨相有二初真如生滅各異門又二初心真如門復二初唱本次文委釋此不豫陳但相真如四句四德不細辨明至文具出。",
    "X45n0772_002:0861a11_0": "論曰(至)解釋名字門。",
    "X45n0772_002:0861a12_0": "釋曰後釋文有二初科分。",
    "X45n0772_002:0861a13_0": "心真如者(至)率向應審。",
    "X45n0772_002:0861a14_0": "釋曰後顯示有三初體相真如門有二初解釋有三初建立名字門隨功立名舉一法界作大總相謂所入一心能入真如既各十名因何所入中偏取一法界復何能入中偏取大總相蓋一法界作大總相功業相應由是偏舉初云一者非對二三當體絕待故名為一橫竪周徧故一作大業法者軌持包含一切無所闕遺故法作總業界即實性真理甚深義相體相皆能作故故界作相業下云法門法謂一法界門謂大總相是法之門依主彰名門即是體作持業釋如是多字並歸門者門能顯法最偏勝故率取向上能作所作種種別相一一審觀。",
    "X45n0772_002:0861b02_0": "已說建立(至)真體門。",
    "X45n0772_002:0861b03_0": "釋曰次直詮真體門有二初結指。",
    "X45n0772_002:0861b04_0": "所謂心性(至)為差別故。",
    "X45n0772_002:0861b05_0": "釋曰後顯示有三初詮真揀妄有二初對妄顯真能揀真門中非字就遮說謂真如法非生非滅離起離盡故無字約表論其體即是無生無滅是一是常故又是非即體明真體非是生滅之法有無體外說真性無有餘生滅相所揀妄門中是字目自性能表四相業等自性是生滅故有言屬差別所表色心有彼共相之生滅故無相有相二門異故。",
    "X45n0772_002:0861b13_0": "復次(至)亦不住故。",
    "X45n0772_002:0861b14_0": "釋曰後拂迹入玄非字不義何不言非若言非時恐人悞執真性為非所以言不所以者何次釋成云以真如法絕百非離千是正遣雙非雙非不住影出雙是雙是無拘故。",
    "X45n0772_002:0861b18_0": "一切諸法(至)妄境界故。",
    "X45n0772_002:0861b19_0": "釋曰次假有顯無先明假有後顯實無生滅門中以有心念則有一切差別境界顯真如門既無心念故無一切差別境相如因翳眼則有空華若離翳眼孰見空華故楞嚴云見聞如幻翳三界若空華聞復翳根除塵消覺圓淨。",
    "X45n0772_002:0861b24_0": "是故(至)離絕之相故。",
    "X45n0772_002:0861c01_0": "釋曰後明真拂相有二初正顯離絕分四一離三相有二初牒指。",
    "X45n0772_002:0861c03_0": "言說名字(至)其相云何。",
    "X45n0772_002:0861c04_0": "釋曰後隨釋有二初問。",
    "X45n0772_002:0861c05_0": "頌曰(至)契經異說故。",
    "X45n0772_002:0861c06_0": "釋曰後答有二初結頌。",
    "X45n0772_002:0861c07_0": "論曰(至)離言說相。",
    "X45n0772_002:0861c08_0": "釋曰後釋文有三初言說謂言說下列名數楞伽下引教證如是下指正要相言說者妄計妍媸虗起愛憎於境執著發言說故夢言說者曾經境界無有定實憶昔攀緣起諸夢境即從夢覺緣念思度妄謂吉凶虗生言說執著言說者昔曾怨對宿有業緣今偶現前發生言說無始言說者多生熏發曩劫慣習不假強緣任運起說引教證中我說法者以汝等者我今說法念汝眾生墮在執著生人我見不了法性妄起言說為對彼愚非前四言說故我說法又或以為汝等一切眾生在生死界不了斷修妄興言說為治彼凡亦非前四故我說耳或佛還用眾生所發世間言論說實相故稱勝義言名如義語實空不空者此簡異門妄法非有實是其空真德不無實是不空亦可理性實空絕諸相故情實不空起眾境故空實不實者亦簡異門妄法名空空則是實真法名空空則不實亦可法性空實所顯體故但空不實能顯門故離二相者謂離實空二種相故中間不中者離亦實亦空故不中之法者即指不是亦實亦空中間之法故離三相則顯一理既遣異門唯有自門談體談相稱真稱如是故名為如如如說上言如者稱可之義顯上言說稱可契合如如理故故所揀離非就真門以真門中非所揀故問準三昧經佛所說者義語非文不言義者皆是妄語生滅門中佛所說者既非如義應皆妄語若許生滅有如義語今真如門揀之不盡於此兩途若為通會答如義有二一真如如義如上所引三昧經說二生滅如義諸佛所說一切契經皆顯如故。",
    "X45n0772_002:0862a12_0": "名有二種(至)離名字相。",
    "X45n0772_002:0862a13_0": "釋曰次名字二名二字各引教證從阿等者即諸教所說四十二字母由此為本出生一切聲名句文及生一切菩薩妙行具如華嚴般若等說道品經中證字影名真同鏡明名如影也大海經中證依空字真猶虗空字若鳥也。",
    "X45n0772_002:0862a18_0": "心量有十(至)為境界故。",
    "X45n0772_002:0862a19_0": "釋曰後心緣前八可知第九識心即前所入法十名中第十一切一心也以能緣彼生滅門如但不能緣真如門理非不能緣自門真理第十識心即真如門所依本法而唯能緣自門真理體能鑒用照體獨立故說為緣如自證分緣見分故引證極顯尋義自彰。",
    "X45n0772_002:0862b01_0": "畢竟平等(至)滿三德耳。",
    "X45n0772_002:0862b02_0": "釋曰二滿三德初牒指後解釋諸眾生等無量差別唯以前四言說為本而轉由離言說相故成畢竟平等德諸外道等九種變論(楞伽列釋須者撿文)十種異執(通以九十五道攝為十種邪執)唯以前一名字為本而轉由離名字相故成無有變易德諸眾生等執取計名煩惱破障智及相續所知壞障唯以前九心品為依而轉由離心緣相故成不可破壞德離相滿德如文可見其多一心與障為依尅論自體非是障故。",
    "X45n0772_002:0862b10_0": "唯是一心(至)體真如。",
    "X45n0772_002:0862b11_0": "釋曰三結體真正結能入體真如理唯是所入一心本法欲結體真歸一心故謂離三假相名為真也圓滿三實德謂之如也順本所牒心真如矣。",
    "X45n0772_002:0862b14_0": "以一切(至)極相違故。",
    "X45n0772_002:0862b15_0": "釋曰四離三緣先牒指後解釋言說名字心緣俱假真理如實故無三相。",
    "X45n0772_002:0862b17_0": "言真如者亦無有相。",
    "X45n0772_002:0862b18_0": "釋曰後復遣執著有三初遣意謂恐愚夫聞離三相知圓三德假相雖無已遣斷見實相仍存復滯常邊執有體如何能出離故說真如亦無有相。",
    "X45n0772_002:0862b21_0": "謂言說之極(至)虗妄言說。",
    "X45n0772_002:0862b22_0": "釋曰次離緣正顯體如無相所以極猶盡也假真如言遣虗妄言非有能遣可為棲托言說既空有相奚立後能所遣於文可見。",
    "X45n0772_002:0862c01_0": "大本(至)不二法體故。",
    "X45n0772_002:0862c02_0": "釋曰後引證離言說言說說者謂離前四虗妄言說請唯如義言說而說非不二不二者非同八千一種不二請說真實不二法體若如義說故能除遣前四虗妄假說之垢如言說如者說無生滅無說無示故如耳聽如者聽無生滅無聞無得故此大本經與分流經廣略雖殊宗旨契同清涼指釋恐繁不陳。",
    "X45n0772_002:0862c09_0": "已說直詮(至)名字門。",
    "X45n0772_002:0862c10_0": "釋曰後解釋名字門有二初結指。",
    "X45n0772_002:0862c11_0": "此真如體(至)斷證智故。",
    "X45n0772_002:0862c12_0": "釋曰後釋成有二初牒指問答真無可遣障如無可立位。",
    "X45n0772_002:0862c14_0": "此義云何(至)而非如體故。",
    "X45n0772_002:0862c15_0": "釋曰後再徵委釋重廣前義以無少法不是真體既無治障寧存斷道若有斷道可立位地既無少法不是如體如體一味何分斷道斷道不立位地安彰。",
    "X45n0772_002:0862c19_0": "當知一切法(至)所上說故。",
    "X45n0772_002:0862c20_0": "釋曰後總結不可說者雙結言說名字相也下皆準此結離三相故名體真。",
    "X45n0772_002:0862c22_0": "已說根本(至)決疑門。",
    "X45n0772_002:0862c23_0": "釋曰次問答決疑門有二初結指。",
    "X45n0772_002:0862c24_0": "問曰(至)生疑致問。",
    "X45n0772_002:0863a01_0": "釋曰後正明有二初問又二初牒標。",
    "X45n0772_002:0863a02_0": "問者(至)直疑其果。",
    "X45n0772_002:0863a03_0": "釋曰後隨釋有三初正明二問有二初總問略答依第一轉不可說念疑無隨順依第二轉無相無因疑無得入。",
    "X45n0772_002:0863a06_0": "所以者何(至)而能得入。",
    "X45n0772_002:0863a07_0": "釋曰後再徵委釋因善言教引生三慧因生三慧引起萬行今無言說全無三慧既無三慧何成萬行故生此疑云何隨順若有萬行之因則有萬德之果既無能入萬行之因何有所入萬德之果故生此疑云何得入金剛地者準元本中有二金字四卷楞伽褒揚果位立金金剛揀非因位之金剛故論但一金書者透矣。",
    "X45n0772_002:0863a14_0": "如是二問(至)誹五等位。",
    "X45n0772_002:0863a15_0": "釋曰次屬當二門因依生滅遂疑真如若如生滅斷惡進善修因契果理在不疑今於真如無言說故無加行善無心念故無信等位隨順既無得入寧有。",
    "X45n0772_002:0863a19_0": "今舉此意發如是問。",
    "X45n0772_002:0863a20_0": "釋曰後結成問意。",
    "X45n0772_002:0863a21_0": "答曰(至)決彼二疑。",
    "X45n0772_002:0863a22_0": "釋曰後答有二初牒指。",
    "X45n0772_002:0863a23_0": "所謂隨順(至)真如隨順。",
    "X45n0772_002:0863a24_0": "釋曰後開解有三初決隨順疑有二初標列真俗不同各開隨順。",
    "X45n0772_002:0863b02_0": "生滅隨順(至)方便故。",
    "X45n0772_002:0863b03_0": "釋曰後決擇有二初生滅隨順有三初標釋上下先標列後略釋謂從信位乃至等覺作果方便名為向上復從性淨乃至信初作凡方便名為向下邪邪地者邪定不一故重言耳又十信菩薩未具善根亦名為邪信前凡愚由對彼邪故云邪邪。",
    "X45n0772_002:0863b08_0": "所言向上(至)是各向下。",
    "X45n0772_002:0863b09_0": "釋曰次廣明上下向上因憑無常言說順次引生無常三慧復因修慧引生行德此依染淨始覺而說向下因憑常住行德逆次引生常住三慧復因聞慧引生言說此依染淨本覺而論。",
    "X45n0772_002:0863b13_0": "如是二門(至)自當顯說。",
    "X45n0772_002:0863b14_0": "釋曰後顯同指餘向上無常向下常住約從無始本具而說同一時轉雖分上下而無前後若障若礙本覺始覺一一別相至文自顯。",
    "X45n0772_002:0863b17_0": "真如門中(至)彼有故此有。",
    "X45n0772_002:0863b18_0": "釋曰後真如隨順有三初揀妄遮非不可說中無彼異門常無常言說不可念中亦無異門常無常三慧豈無自門隨順說念不應以俗難此真門。",
    "X45n0772_002:0863b21_0": "若爾(至)雜亂住故。",
    "X45n0772_002:0863b22_0": "釋曰次徵釋正取問若許真門自有說念請示其相答真門說念非常無常唯有如如如說及寂滅寂靜念由無往向但亂住故。",
    "X45n0772_002:0863c01_0": "云何名為真如隨順。",
    "X45n0772_002:0863c02_0": "釋曰後解釋隨順有二初徵。",
    "X45n0772_002:0863c03_0": "謂若(至)真如音聲。",
    "X45n0772_002:0863c04_0": "釋曰後釋有二初明說知一切法雖有如義說然無四種說令諸眾生則順自門真如言說。",
    "X45n0772_002:0863c06_0": "復次(至)寂滅寂靜念。",
    "X45n0772_002:0863c07_0": "釋曰後顯念知一切法雖有寂靜念然無四種念令諸眾生則順自門唯寂靜念問已言寂滅又云寂靜重疊顯示其相云何答以此四字正顯體如離三假相名為寂滅滿三實德名為寂靜復次不可說故名為寂滅不可念故名為寂靜復次無彼異門惑因惑果名為寂滅無彼異門覺因覺果名為寂靜復次無彼向上無常說念名為寂滅無彼向下常住說念名為寂靜復次無彼常住及無常念名為寂滅無彼能念及彼所念名為寂靜復次離彼流轉名為寂滅離彼還滅名為寂靜具上多意故重顯示又此四字目所觀境唯以念字為能觀心雖知真門實無能所為利眾生依於體如即寂之照目為能念即照之寂目為所境故知此念從境受名亦猶前說真如音聲不可真如即是音聲須知音聲從彼所詮真如受名皆是屬聲並歸依主。",
    "X45n0772_002:0863c23_0": "天佑皇帝聖智解曰此寂滅寂靜念非是一一識心彼是所入第一義諦今寂靜念唯在門中無往向念當真諦念寂滅二字即是門中體真如攝約所觀境其寂靜念約能觀心是知自門有寂靜念不有此修無以順真即境之念證相應故即顯此念唯在當門非于所入一一心故行者唯用此寂靜念方能契合一一心故美哉聖見獨出常情妙符得入真門誠謂如義言說。",
    "X45n0772_002:0864a07_0": "已說(至)決得入疑。",
    "X45n0772_002:0864a08_0": "釋曰次決得入疑有二初結指。",
    "X45n0772_002:0864a09_0": "此中有二(至)真如得入。",
    "X45n0772_002:0864a10_0": "釋曰後釋成有二初科分。",
    "X45n0772_002:0864a11_0": "生滅得入(至)應審觀察。",
    "X45n0772_002:0864a12_0": "釋曰後辨相有二初生滅得入依隨染始覺向上得入金金剛地依隨染本覺向下得入邪邪地故。",
    "X45n0772_002:0864a14_0": "真如得入(至)名為得入。",
    "X45n0772_002:0864a15_0": "釋曰後真如得入則自所依即一一心以如義言引寂靜念亂住得入一一心故俱非言說者即是非常無常如義言說也及俱非念者即是非常無常寂滅寂靜念故正證之位既絕能所離此說念名為得入真覺師云非以知知寂亦非自知知本知自宛然非為無知也故知前說真如無相但為遣執非謂真體功德俱無方名得入。",
    "X45n0772_002:0864a22_0": "第一轉言(至)決斷理明。",
    "X45n0772_002:0864a23_0": "釋曰後結成二轉第一轉中雖離說離念遣隨順疑已成就故第二轉中雖無相無因遣得入疑決理明故。",
    "X45n0772_002:0864b02_0": "已說發起(至)真如門。",
    "X45n0772_002:0864b03_0": "釋曰後開相真如門有二初結指。",
    "X45n0772_002:0864b04_0": "此中有二(至)真如門。",
    "X45n0772_002:0864b05_0": "釋曰後辨相有二初科分。",
    "X45n0772_002:0864b06_0": "如實空者(至)不相捨離。",
    "X45n0772_002:0864b07_0": "釋曰後正釋有三初指陳二相如如體中染法皆空淨法悉具染空淨具不相離故非同生滅敵體相翻待染立淨德數齊故如下論云真如門中無差別相平等平等一相一味獨存真如淨法界故。",
    "X45n0772_002:0864b11_0": "於是應誦(至)真如門。",
    "X45n0772_002:0864b12_0": "釋曰次引證勸持體如相如有離有圓離過患本圓功德本其相如中離四句相滿四法德本論雖具今略解釋遠離四句相者百論頌云有非有俱非一非一雙泯隨次而配屬智者達非真彼論廣破四宗外道一數論外道執有等性與諸法是一義當有句二勝論外道執有等性與諸法非一當非有句三無慚外道執有等性與諸法亦一亦異四邪命外道執有等性與諸法非一非異曉師疏解非有相者遣第一句非無相者遣第二句非非有相非非無相遣第四句非有無俱相遣第三句二句前後隨論者意皆有道理無違義相一異四句準釋可知賢首疏指論約外人展轉計執有此諸句不同廣百四宗外執非有相者明此真如離妄有也惑者聞其非有即執真應是無故論遮云非無相也惑者聞上非有非無便計雙非以為真法論復遮云非汝謂有說非有相非謂法體是非有相非汝謂無說非無相非謂法體是非無相故又非却雙非相也惑者復聞非是雙非遂計兩是我立有無汝立雙非雙非若存有無隨喪雙非不存有無還立論又遮云非汝雙非故說非非非許兩是何執俱相俱相不存故離四句離四句相即空真如一異四句準此可解圓滿四法德者即本論云常(常德)恒(樂德)不變(我德離二苦故)淨(淨德)法滿足此滿四德即不空如。",
    "X45n0772_002:0864c12_0": "以離念(至)非往向證。",
    "X45n0772_002:0864c13_0": "釋曰後逐難略解是亂住證者唯真如門理證理故非往向證者非生滅門智證理故。",
    "X45n0772_002:0864c16_0": "釋摩訶衍論贊玄疏卷第二"
}