{
    "T02n0099_016:0108c24_0": "雜阿含經卷第十六",
    "T02n0099_016:0108c26_0": "宋天竺三藏求那跋陀羅譯",
    "T02n0099_016:0108c27_0": "雜因誦第三品之四",
    "T02n0099_016:0108c28_0": "（四〇七）如是我聞：一時，佛住王舍城迦蘭陀竹園。",
    "T02n0099_016:0108c29_1": "時，有眾多比丘集於食堂，思惟世間而思惟。",
    "T02n0099_016:0109a01_2": "爾時，世尊知諸比丘心之所念，往詣食堂，敷座而坐，告諸比丘：「汝等比丘慎莫思惟世間思惟。",
    "T02n0099_016:0109a03_3": "所以者何？",
    "T02n0099_016:0109a03_4": "世間思惟非義饒益，非法饒益，非梵行饒益，非智、非覺，不順涅槃。",
    "T02n0099_016:0109a05_5": "汝等當正思惟：『此苦聖諦、此苦集聖諦、此苦滅聖諦、此苦滅道跡聖諦。』",
    "T02n0099_016:0109a06_6": "所以者何？",
    "T02n0099_016:0109a07_7": "如此思惟則義饒益、法饒益、梵行饒益，正智、正覺、正向涅槃。",
    "T02n0099_016:0109a08_8": "「過去世時，有一士夫出王舍城，於拘絺羅池側正坐思惟——世間思惟。",
    "T02n0099_016:0109a10_9": "當思惟時，見四種軍——象軍、馬軍、車軍、步軍，無量無數，皆悉入於一藕孔中。",
    "T02n0099_016:0109a11_10": "見已，作是念：『我狂失性，世間所無，而今見之。』",
    "T02n0099_016:0109a13_0": "爾時，去池不遠，更有大眾一處聚集。",
    "T02n0099_016:0109a13_1": "時，彼士夫詣大眾所語言：『諸人，我今發狂，我今失性，世間所無，而我今見，如上廣說。』",
    "T02n0099_016:0109a15_2": "時，彼大眾皆謂士夫狂發失性，世間所無，而彼見之。」",
    "T02n0099_016:0109a17_3": "佛告比丘：「然彼士夫非狂失性，所見真實。",
    "T02n0099_016:0109a18_4": "所以者何？",
    "T02n0099_016:0109a18_5": "爾時，去拘絺羅池不遠，有諸天阿修羅興四種軍，戰於空中。",
    "T02n0099_016:0109a20_0": "時，諸天得勝，阿修羅軍敗，退入彼池一藕孔中。",
    "T02n0099_016:0109a21_1": "是故，比丘！",
    "T02n0099_016:0109a21_2": "汝等慎莫思惟世間。",
    "T02n0099_016:0109a21_3": "所以者何？",
    "T02n0099_016:0109a22_4": "世間思惟非義饒益，非法饒益，非梵行饒益，非智、非覺，非正向涅槃，當思惟四聖諦。",
    "T02n0099_016:0109a24_5": "何等為四？",
    "T02n0099_016:0109a24_6": "苦聖諦、苦集聖諦、苦滅聖諦、苦滅道跡聖諦。」",
    "T02n0099_016:0109a25_7": "佛說此經已，諸比丘聞佛所說，歡喜奉行。",
    "T02n0099_016:0109a27_0": "（四〇八）如是我聞：一時，佛住王舍城迦蘭陀竹園。",
    "T02n0099_016:0109a28_1": "時，有眾多比丘集於食堂，作如是論，或謂世間有常，或謂世間無常、世間有常無常、世間非有常非無常，世間有邊、世間無邊、世間有邊無邊、世間非有邊非無邊，是命是身、命異身異，如來死後有、如來死後無、如來死後有無、如來死後非有非無。",
    "T02n0099_016:0109b04_2": "爾時，世尊一處坐禪，以天耳聞諸比丘集於食堂論議之聲。",
    "T02n0099_016:0109b06_3": "聞已，往詣食堂，於大眾前敷座而坐，告諸比丘：「汝等比丘眾多聚集，何所言說？」",
    "T02n0099_016:0109b08_4": "時，諸比丘白佛言：「世尊！",
    "T02n0099_016:0109b08_5": "我等眾多比丘集此食堂，作如是論，或說有常，或說無常……」如上廣說。",
    "T02n0099_016:0109b10_6": "佛告比丘：「汝等莫作如是論議。",
    "T02n0099_016:0109b11_7": "所以者何？",
    "T02n0099_016:0109b11_8": "如此論者，非義饒益，非法饒益，非梵行饒益，非智、非正覺，非正向涅槃。",
    "T02n0099_016:0109b13_0": "汝等比丘應如是論議：『此苦聖諦、此苦集聖諦、此苦滅聖諦、此苦滅道跡聖諦。』",
    "T02n0099_016:0109b14_1": "所以者何？",
    "T02n0099_016:0109b15_2": "如是論議，是義饒益、法饒益、梵行饒益、正智、正覺、正向涅槃。",
    "T02n0099_016:0109b16_3": "是故，比丘！",
    "T02n0099_016:0109b16_4": "於四聖諦未無間等，當勤方便，起增上欲，學無間等。」",
    "T02n0099_016:0109b18_0": "佛說此經已，諸比丘聞佛所說，歡喜奉行。",
    "T02n0099_016:0109b19_0": "（四〇九）如是我聞：一時，佛住王舍城迦蘭陀竹園。",
    "T02n0099_016:0109b20_1": "爾時，有眾多比丘集於食堂，或有貪覺覺者，或瞋覺覺者，或害覺覺者。",
    "T02n0099_016:0109b21_2": "爾時，世尊知諸比丘心之所念，往詣食堂，敷坐具於眾前坐，告諸比丘：「汝等莫起貪覺覺，莫起恚覺覺，莫起害覺覺。",
    "T02n0099_016:0109b24_3": "所以者何？",
    "T02n0099_016:0109b24_4": "此諸覺非義饒益，非法饒益，非梵行饒益，非智、非正覺，不向涅槃。",
    "T02n0099_016:0109b26_5": "汝等當起苦聖諦覺、苦集聖諦覺、苦滅聖諦覺、苦滅道跡聖諦覺。",
    "T02n0099_016:0109b27_6": "所以者何？",
    "T02n0099_016:0109b28_7": "此四聖諦覺，義饒益、法饒益、梵行饒益、正智、正覺、向於涅槃。",
    "T02n0099_016:0109b29_8": "是故，諸比丘！",
    "T02n0099_016:0109b29_9": "於四聖諦當勤方便，起增上欲，正智正念，精進修學。」",
    "T02n0099_016:0109c02_10": "佛說此經已，諸比丘聞佛所說，歡喜奉行。",
    "T02n0099_016:0109c04_0": "（四一〇）如是我聞：一時……如上廣說。",
    "T02n0099_016:0109c04_1": "差別者，起親里覺、國土人民覺、不死覺，乃至聞佛所說，歡喜奉行。",
    "T02n0099_016:0109c07_0": "（四一一）如是我聞：一時，佛住王舍城迦蘭陀竹園。",
    "T02n0099_016:0109c08_1": "時，有眾多比丘集於食堂，作如是論：「或論王事、賊事、鬪戰事、錢財事、衣被事、飲食事、男女事、世間言語事、事業事、諸海中事。」",
    "T02n0099_016:0109c10_2": "爾時，世尊於禪定中，以天耳聞諸比丘論說之聲，即從座起，往詣食堂，敷坐具於眾前坐，告諸比丘：「汝等比丘眾多聚集，為何所說？」",
    "T02n0099_016:0109c14_3": "諸比丘白佛言：「世尊！",
    "T02n0099_016:0109c14_4": "我等於此聚集，或論說王事……」如上廣說。",
    "T02n0099_016:0109c15_5": "佛告比丘：「汝等莫作是論，論說王事，乃至不向涅槃。",
    "T02n0099_016:0109c16_6": "若論說者，應當論說：『此苦聖諦、苦集聖諦、苦滅聖諦、苦滅道跡聖諦。』",
    "T02n0099_016:0109c18_7": "所以者何？",
    "T02n0099_016:0109c18_8": "此四聖諦以義饒益、法饒益、梵行饒益、正智、正覺、正向涅槃。」",
    "T02n0099_016:0109c20_9": "佛說此經已，諸比丘聞佛所說，歡喜奉行。",
    "T02n0099_016:0109c22_0": "（四一二）如是我聞：一時，佛住王舍城迦蘭陀竹園。",
    "T02n0099_016:0109c23_1": "時，有眾多比丘集於食堂，作如是說：「我知法、律，汝等不知我所說成就，我等所說與理合；汝等所說不成就，不與理合，應前說者，則在後說；應後說者，則在前說，而共諍論言。",
    "T02n0099_016:0109c27_2": "我論是汝等不如，能答者當答。」",
    "T02n0099_016:0109c28_0": "爾時，世尊於禪定中，以天耳聞諸比丘諍論之聲……如是廣說，乃至「於四聖諦無間等者，當勤起方便，起增上欲，學無間等。」",
    "T02n0099_016:0110a01_1": "佛說是經已，諸比丘聞佛所說，歡喜奉行。",
    "T02n0099_016:0110a03_0": "（四一三）如是我聞：一時，佛住王舍城迦蘭陀竹園。",
    "T02n0099_016:0110a04_1": "時，有眾多比丘集於食堂，作如是論：「波斯匿王、頻婆娑羅王，何者大力？",
    "T02n0099_016:0110a05_2": "何者大富？」",
    "T02n0099_016:0110a05_3": "爾時，世尊於禪定中，以天耳聞諸比丘論說之聲，即從座起，往詣食堂，敷坐具於眾前坐，問諸比丘：「汝等何所論說？」",
    "T02n0099_016:0110a08_4": "時，諸比丘即以上事具白世尊。",
    "T02n0099_016:0110a09_5": "佛告比丘：「汝等用說諸王大力、大富為？",
    "T02n0099_016:0110a10_6": "汝等比丘莫作是論。",
    "T02n0099_016:0110a10_7": "所以者何？",
    "T02n0099_016:0110a11_8": "此非義饒益，非法饒益，非梵行饒益，非智、非正覺，不向涅槃。",
    "T02n0099_016:0110a12_9": "汝等當說：『此苦聖諦、苦集聖諦、苦滅聖諦、苦滅道跡聖諦。』",
    "T02n0099_016:0110a14_0": "所以者何？",
    "T02n0099_016:0110a14_1": "此四聖諦是義饒益、法饒益、梵行饒益、正智、正覺、正向涅槃。",
    "T02n0099_016:0110a15_2": "是故，比丘！",
    "T02n0099_016:0110a15_3": "於四聖諦未無間等者，當勤方便，起增上欲，學無間等。」",
    "T02n0099_016:0110a17_4": "佛說此經已，諸比丘聞佛所說，歡喜奉行。",
    "T02n0099_016:0110a19_0": "（四一四）如是我聞：一時，佛住王舍城迦蘭陀竹園。",
    "T02n0099_016:0110a20_1": "時，有眾多比丘集於食堂，作如是論：「汝等宿命作何等業？",
    "T02n0099_016:0110a21_2": "為何工巧？",
    "T02n0099_016:0110a21_3": "以何自活？」",
    "T02n0099_016:0110a21_4": "爾時，世尊於禪定中，以天耳聞諸比丘論說之聲，即從座起，往詣食堂，敷坐具於眾前坐，問諸比丘：「汝說何等？」",
    "T02n0099_016:0110a24_5": "時，諸比丘以上所說具白世尊。",
    "T02n0099_016:0110a25_6": "佛告比丘：「汝等比丘莫作是說：『宿命所作。』",
    "T02n0099_016:0110a26_7": "所以者何？",
    "T02n0099_016:0110a26_8": "此非義饒益，非法饒益，非梵行饒益，非智、非正覺，不向涅槃。",
    "T02n0099_016:0110a28_9": "汝等比丘當共論說：『此苦聖諦、苦集聖諦、苦滅聖諦、苦滅道跡聖諦。』",
    "T02n0099_016:0110a29_10": "所以者何？",
    "T02n0099_016:0110b01_11": "此義饒益、法饒益、梵行饒益、正智、正覺、正向涅槃。",
    "T02n0099_016:0110b02_12": "是故，比丘！",
    "T02n0099_016:0110b02_13": "依於四聖諦未無間等者，當勤方便，起增上欲，學無間等。」",
    "T02n0099_016:0110b03_14": "佛說此經已，諸比丘聞佛所說，歡喜奉行。",
    "T02n0099_016:0110b05_0": "（四一五）如是我聞：一時，佛住王舍城迦蘭陀竹園。",
    "T02n0099_016:0110b06_1": "時，有眾多比丘集於食堂，作如是說論：「某甲檀越作麁疎食，我等食已，無味無力，我等不如捨彼麁食，而行乞食。",
    "T02n0099_016:0110b08_2": "所以者何？",
    "T02n0099_016:0110b09_3": "比丘乞食時得好食，又見好色，時聞好聲，多人所識，亦得衣被、臥具、醫藥。」",
    "T02n0099_016:0110b10_4": "爾時，世尊於禪定中，以天耳聞諸比丘論說之聲，即詣食堂……如是廣說，乃至「正向涅槃。」",
    "T02n0099_016:0110b13_0": "佛說此經已，諸比丘聞佛所說，歡喜奉行。",
    "T02n0099_016:0110b15_0": "（四一六）如是我聞：一時，佛住王舍城迦蘭陀竹園。",
    "T02n0099_016:0110b16_1": "爾時，世尊告諸比丘：「汝等持我所說四聖諦不？」",
    "T02n0099_016:0110b17_2": "時，有異比丘從座起，正衣服，為佛作禮，合掌白佛：「唯然，世尊所說四聖諦，我悉受持。」",
    "T02n0099_016:0110b19_3": "佛告比丘：「汝云何受持四聖諦？」",
    "T02n0099_016:0110b20_0": "比丘白佛言：「世尊說言：『此是苦聖諦，我即受持，此苦集聖諦、此苦滅聖諦、此苦滅道跡聖諦。』",
    "T02n0099_016:0110b22_1": "如是世尊說四聖諦，我即受持。」",
    "T02n0099_016:0110b22_2": "佛告比丘：「善哉！",
    "T02n0099_016:0110b23_3": "善哉！",
    "T02n0099_016:0110b23_4": "我說苦聖諦，汝真實受持；我說苦集聖諦、苦滅聖諦、苦滅道跡聖諦，汝真實受持。」",
    "T02n0099_016:0110b25_5": "佛說此經已，諸比丘聞佛所說，歡喜奉行。",
    "T02n0099_016:0110b27_0": "（四一七）如是我聞：一時，佛住王舍城迦蘭陀竹園。",
    "T02n0099_016:0110b28_1": "爾時，世尊告諸比丘：「汝等持我所說四聖諦不？」",
    "T02n0099_016:0110b29_2": "時，有比丘從座起，整衣服，偏袒右肩，為佛作禮，合掌白佛：「唯然，世尊所說四聖諦，我悉受持。」",
    "T02n0099_016:0110c02_3": "佛告比丘：「汝云何持我所說四聖諦？」",
    "T02n0099_016:0110c03_4": "比丘白佛言：「世尊說苦聖諦，我悉受持。",
    "T02n0099_016:0110c04_5": "如如、不離如、不異如，真、實、審諦、不顛倒，是聖所諦，是名苦聖諦。",
    "T02n0099_016:0110c05_6": "世尊說苦集聖諦、苦滅聖諦、苦滅道跡聖諦，如如、不離如、不異如，真、實、審諦、不顛倒，是聖所諦，是為世尊說四聖諦，我悉受持。」",
    "T02n0099_016:0110c08_7": "佛告比丘：「善哉！",
    "T02n0099_016:0110c09_8": "善哉！",
    "T02n0099_016:0110c09_9": "汝真實持我所說四聖諦，如如、不離如、不異如，真、實、審諦、不顛倒，是名比丘真實持我四聖諦。」",
    "T02n0099_016:0110c11_10": "佛說此經已，諸比丘聞佛所說，歡喜奉行。",
    "T02n0099_016:0110c13_0": "（四一八）如是我聞：一時，佛住王舍城迦蘭陀竹園。",
    "T02n0099_016:0110c14_1": "爾時，世尊告諸比丘：「汝持我所說四聖諦不？」",
    "T02n0099_016:0110c15_2": "時，有異比丘從座起，整衣服，為佛作禮，合掌白佛言：「唯然，世尊所說四聖諦，我悉持之。",
    "T02n0099_016:0110c17_3": "云何四諦？",
    "T02n0099_016:0110c17_4": "世尊說苦聖諦，我悉持之，苦集聖諦、苦滅聖諦、苦滅道跡聖諦，我悉持之。」",
    "T02n0099_016:0110c19_5": "佛告彼比丘：「善哉！",
    "T02n0099_016:0110c19_6": "善哉！",
    "T02n0099_016:0110c19_7": "如我所說四聖諦，汝悉持之。",
    "T02n0099_016:0110c20_8": "諸比丘！",
    "T02n0099_016:0110c20_9": "若沙門、婆羅門作如是說，如沙門瞿曇所說苦聖諦，我當捨，更立苦聖諦者，但有言數，問已不知，增其疑惑，以非其境界故。",
    "T02n0099_016:0110c23_10": "苦集聖諦、苦滅聖諦、苦滅道跡聖諦，我今當捨，更立餘四聖諦者，彼但有言數，問已不知，增其疑惑，以非其境界故。",
    "T02n0099_016:0110c26_11": "是故，比丘！",
    "T02n0099_016:0110c26_12": "於四聖諦未無間等者，當勤方便，起增上欲，學無間等。」",
    "T02n0099_016:0110c28_13": "佛說此經已，諸比丘聞佛所說，歡喜奉行。",
    "T02n0099_016:0111a01_0": "（四一九）如是我聞：一時，佛住王舍城迦蘭陀竹園。",
    "T02n0099_016:0111a02_1": "爾時，世尊告諸比丘：「若比丘於佛有疑者，則於苦聖諦有疑，苦集聖諦、苦滅聖諦、苦滅道跡聖諦則有疑惑；若於法、僧有疑者，則於苦聖諦疑惑，苦集聖諦、苦滅聖諦、苦滅道跡聖諦疑惑；若於佛不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑；若於法、僧不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑。」",
    "T02n0099_016:0111a10_2": "佛說此經已，諸比丘聞佛所說，歡喜奉行。",
    "T02n0099_016:0111a12_0": "（四二〇）如是我聞：一時，佛住王舍城迦蘭陀竹園。",
    "T02n0099_016:0111a13_1": "爾時，世尊告諸比丘：「若沙門、婆羅門於苦聖諦有疑者，則於佛有疑，於法、僧有疑；若苦、集、滅、道疑者，則於佛有疑，於法、僧有疑。",
    "T02n0099_016:0111a16_2": "若於苦聖諦無疑者，則於佛無疑，於法、僧無疑；於集、滅、道聖諦無疑者、則於佛無疑、於法、僧無疑。」",
    "T02n0099_016:0111a18_3": "佛說此經已，諸比丘聞佛所說，歡喜奉行。",
    "T02n0099_016:0111a20_0": "（四二一）如是我聞：一時，佛住王舍城迦蘭陀竹園。",
    "T02n0099_016:0111a21_1": "爾時，世尊告諸比丘：「汝等共行至深嶮巖。」",
    "T02n0099_016:0111a22_2": "諸比丘白佛：「唯然，世尊！」",
    "T02n0099_016:0111a22_3": "爾時，世尊與諸大眾至深嶮巖，敷座而坐，周匝觀察深嶮巖已，告諸比丘：「此巖極大深嶮。」",
    "T02n0099_016:0111a24_4": "時，有異比丘從座起，整衣服，為佛作禮，合掌白佛言：「世尊！",
    "T02n0099_016:0111a26_5": "此極深嶮，然復有一極深嶮極嶮於此，甚可怖畏者不？」",
    "T02n0099_016:0111a27_6": "佛知其意，即告言：「如是，比丘！",
    "T02n0099_016:0111a28_7": "此極深嶮，然復有大深嶮嶮於此者，甚可怖畏，謂諸沙門、婆羅門於苦聖諦不如實知，苦集聖諦、苦滅聖諦、苦滅道跡聖諦不如實知，彼於生本諸行樂著，於老、病、死、憂、悲、惱、苦生本諸行樂著，而作是行；老、病、死、憂、悲、惱、苦行，轉增長故，墮於生深嶮之處；墮於老、病、死、憂、悲、惱、苦深嶮之處。",
    "T02n0099_016:0111b06_0": "如是，比丘！",
    "T02n0099_016:0111b06_1": "此則大深嶮嶮於此者。",
    "T02n0099_016:0111b06_2": "是故，比丘！",
    "T02n0099_016:0111b07_3": "於四聖諦未無間等者，當勤方便，起增上欲，學無間等。」",
    "T02n0099_016:0111b08_4": "佛說此經已，諸比丘聞佛所說，歡喜奉行。",
    "T02n0099_016:0111b10_0": "（四二二）如是我聞：一時，佛住王舍城迦蘭陀竹園。",
    "T02n0099_016:0111b11_1": "爾時，世尊告諸比丘：「有大熱地獄，若眾生生於彼中，一向與烔然。」",
    "T02n0099_016:0111b12_2": "時，有異比丘從座起，整衣服，為佛作禮，合掌白佛言：「如世尊說，此則大熱。",
    "T02n0099_016:0111b14_3": "世尊！",
    "T02n0099_016:0111b14_4": "唯此大熱，復有大熱過於此者，甚可怖畏，無有過上。」",
    "T02n0099_016:0111b15_5": "「如是，比丘！",
    "T02n0099_016:0111b16_6": "此則大熱，亦更有大熱過於此者，甚可怖畏，無有過上。",
    "T02n0099_016:0111b17_7": "何等為更有大熱，甚可怖畏，過於此者？",
    "T02n0099_016:0111b18_8": "謂沙門、婆羅門此苦聖諦不如實知，苦集聖諦、苦滅聖諦、苦滅道跡聖諦不如實知。",
    "T02n0099_016:0111b20_9": "如是乃至生、老、病、死、憂、悲、惱、苦，大熱熾然，是名比丘大熱燒然，甚可怖畏，無有過者。",
    "T02n0099_016:0111b22_10": "是故，比丘！",
    "T02n0099_016:0111b22_11": "於四聖諦未無間等者，當勤方便，起增上欲，學無間等。」",
    "T02n0099_016:0111b23_12": "佛說此經已，諸比丘聞佛所說，歡喜奉行。",
    "T02n0099_016:0111b25_0": "（四二三）如是我聞：一時，佛住王舍城迦蘭陀竹園。",
    "T02n0099_016:0111b26_1": "爾時，世尊告諸比丘：「有大闇地獄，彼諸眾生，生彼中者，不見自身分。」",
    "T02n0099_016:0111b27_2": "時，有異比丘從座起，整衣服，為佛作禮，合掌白佛言：「世尊！",
    "T02n0099_016:0111b29_3": "此則大闇，唯此大闇，復更有餘大闇，甚可怖畏，過於此不？」",
    "T02n0099_016:0111c01_4": "佛告比丘：「如是，更有大闇，甚可怖畏，過於此者，謂沙門、婆羅門於四聖諦不如實知，乃至墮於生、老、病、死、憂、悲、惱、苦大闇之中。",
    "T02n0099_016:0111c04_5": "是故，比丘！",
    "T02n0099_016:0111c04_6": "於四聖諦未無間等者，當勤方便，起增上欲，學無間等。」",
    "T02n0099_016:0111c06_7": "佛說此經已，諸比丘聞佛所說，歡喜奉行。",
    "T02n0099_016:0111c08_0": "（四二四）如是我聞：一時，佛住王舍城迦蘭陀竹園。",
    "T02n0099_016:0111c09_1": "爾時，世尊告諸比丘：「如日遊行，照諸世界，乃至千日千月，照千世界、千須彌山、千弗婆提、千閻浮提、千拘耶尼、千欝單越、千四天王、千三十三天、千炎魔天、千兜率天、千化樂天、千他化自在天、千梵天，是名小千世界。",
    "T02n0099_016:0111c14_2": "此千世界，中間闇冥，日月光照，有大德力，而彼不見，其有眾生，生彼中者，不見自身分。」",
    "T02n0099_016:0111c16_3": "時，有異比丘從座起，整衣服，為佛作禮，合掌白佛言：「世尊！",
    "T02n0099_016:0111c17_4": "如世尊說，是大闇冥，復更有餘大闇冥處過於此耶？」",
    "T02n0099_016:0111c18_5": "佛告比丘：「有大闇冥過於此者，謂沙門、婆羅門於苦聖諦不如實知，乃至墮於生、老、病、死、憂、悲、惱、苦大闇冥中，是名比丘有大闇冥過於世界中間闇冥。",
    "T02n0099_016:0111c22_6": "是故，比丘！",
    "T02n0099_016:0111c22_7": "於四聖諦未無間等者，當勤方便，起增上欲，學無間等。」",
    "T02n0099_016:0111c24_8": "佛說此經已，時諸比丘聞佛所說，歡喜奉行。",
    "T02n0099_016:0111c26_0": "（四二五）如是我聞：一時，佛住王舍城迦蘭陀竹園。",
    "T02n0099_016:0111c27_1": "爾時，世尊告諸比丘：「從小千世界數滿至千，是名中千世界。",
    "T02n0099_016:0111c28_2": "於是中千世界，中間闇冥，如前所說，乃至於四聖諦未無間等者，當勤方便，起增上欲，學無間等。」",
    "T02n0099_016:0112a01_3": "佛說此經已，諸比丘聞佛所說，歡喜奉行。",
    "T02n0099_016:0112a03_0": "（四二六）如是我聞：一時，佛住王舍城迦蘭陀竹園。",
    "T02n0099_016:0112a04_1": "爾時，世尊告諸比丘：「從中千世界數滿至千，是名三千大千世界。",
    "T02n0099_016:0112a05_2": "世界中間闇冥之處，日月遊行，普照世界，而彼不見，乃至墮於生、老、病、死、憂、悲、惱、苦大闇冥中。",
    "T02n0099_016:0112a07_3": "是故，諸比丘！",
    "T02n0099_016:0112a08_4": "於四聖諦未無間等者，當勤方便，起增上欲，學無間等。」",
    "T02n0099_016:0112a09_5": "佛說此經已，諸比丘聞佛所說，歡喜奉行。",
    "T02n0099_016:0112a11_0": "（四二七）如是我聞：一時，佛住王舍城迦蘭陀竹園。",
    "T02n0099_016:0112a12_1": "爾時，世尊告諸比丘：「我今當說四聖諦。",
    "T02n0099_016:0112a13_2": "諦聽！",
    "T02n0099_016:0112a13_3": "諦聽！",
    "T02n0099_016:0112a13_4": "善思念之。",
    "T02n0099_016:0112a13_5": "何等為四？",
    "T02n0099_016:0112a13_6": "謂苦聖諦、苦集聖諦、苦滅聖諦、苦滅道跡聖諦，是名四聖諦。」",
    "T02n0099_016:0112a15_7": "佛說此經已，諸比丘聞佛所說，歡喜奉行。",
    "T02n0099_016:0112a17_0": "如當說，如是有、如是當知，亦如上說。",
    "T02n0099_016:0112a18_0": "（四二八）如是我聞：一時，佛住王舍城迦蘭陀竹園。",
    "T02n0099_016:0112a19_1": "爾時，世尊告諸比丘：「當勤禪思，正方便起，內寂其心。",
    "T02n0099_016:0112a20_2": "所以者何？",
    "T02n0099_016:0112a20_3": "比丘禪思，內寂其心成就已，如實顯現。",
    "T02n0099_016:0112a21_4": "云何如實顯現？",
    "T02n0099_016:0112a21_5": "謂此苦聖諦如實顯現，此苦集聖諦、苦滅聖諦、苦滅道跡聖諦如實顯現。」",
    "T02n0099_016:0112a23_6": "佛說此經已，諸比丘聞佛所說，歡喜奉行。",
    "T02n0099_016:0112a25_0": "（四二九）如是我聞：一時，佛住王舍城迦蘭陀竹園。",
    "T02n0099_016:0112a26_1": "爾時，世尊告諸比丘：「當修無量三摩提，專心正念。",
    "T02n0099_016:0112a27_2": "所以者何？",
    "T02n0099_016:0112a27_3": "修無量三摩提，專心正念已。",
    "T02n0099_016:0112a28_4": "如是如實顯現。",
    "T02n0099_016:0112a28_5": "云何如實顯現？",
    "T02n0099_016:0112a28_6": "謂此苦聖諦如實顯現，苦集聖諦、苦滅聖諦、苦滅道跡聖諦如實顯現。」",
    "T02n0099_016:0112b01_7": "佛說此經已，諸比丘聞佛所說，歡喜奉行。",
    "T02n0099_016:0112b03_0": "（四三〇）如是我聞：一時，佛住王舍城迦蘭陀竹園。",
    "T02n0099_016:0112b04_1": "爾時，佛告諸比丘：「如人擲杖於虛空中，尋即還墮，或根著地，或腹著地，或頭著地。",
    "T02n0099_016:0112b06_2": "如是，沙門、婆羅門於此苦聖諦不如實知，苦集聖諦、苦滅聖諦、苦滅道跡聖諦不如實知，當知是沙門、婆羅門或墮地獄，或墮畜生，或墮餓鬼。",
    "T02n0099_016:0112b09_3": "是故，比丘！",
    "T02n0099_016:0112b09_4": "於四聖諦未無間等者，當勤方便，學無間等。」",
    "T02n0099_016:0112b10_5": "佛說此經已，諸比丘聞佛所說，歡喜奉行。",
    "T02n0099_016:0112b12_0": "（四三一）如是我聞：一時，佛住王舍城迦蘭陀竹園。",
    "T02n0099_016:0112b13_1": "爾時，世尊告諸比丘：「如人擲杖置虛空中，其必還墮，或墮淨地，或墮不淨地。",
    "T02n0099_016:0112b14_2": "如是，沙門、婆羅門於苦聖諦不如實知，於苦集聖諦、苦滅聖諦、苦滅道跡聖諦不如實知；以不如實知故，或生善趣，或生惡趣。",
    "T02n0099_016:0112b18_0": "是故，諸比丘！",
    "T02n0099_016:0112b18_1": "於四聖諦未無間等者，當勤方便，起增上欲，學無間等。」",
    "T02n0099_016:0112b19_2": "佛說此經已，諸比丘聞佛所說，歡喜奉行。",
    "T02n0099_016:0112b21_0": "（四三二）如是我聞：一時，佛住王舍城迦蘭陀竹園。",
    "T02n0099_016:0112b22_1": "爾時，佛告諸比丘：「譬如五節相續輪，大力士夫令速旋轉。",
    "T02n0099_016:0112b23_2": "如是，沙門、婆羅門於此苦聖諦不如實知，此苦集聖諦、苦滅聖諦、苦滅道跡聖諦不如實知，輪迴五趣，而速旋轉，或墮地獄，或墮畜生，或墮餓鬼，或人、或天，還墮惡道，長夜輪轉。",
    "T02n0099_016:0112b27_3": "是故，比丘！",
    "T02n0099_016:0112b27_4": "於四聖諦未無間等者，當勤方便，起增上欲，學無間等。」",
    "T02n0099_016:0112b29_5": "佛說此經已，諸比丘聞佛所說，歡喜奉行。",
    "T02n0099_016:0112c02_0": "（四三三）如是我聞：一時，佛住王舍城迦蘭陀竹園。",
    "T02n0099_016:0112c03_1": "爾時，世尊告諸比丘：「如來、應、等正覺增上說法，謂四聖諦，開示、施設、建立、分別、散說、顯現、表露。",
    "T02n0099_016:0112c05_2": "何等為四？",
    "T02n0099_016:0112c05_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_016:0112c06_4": "是故，比丘！",
    "T02n0099_016:0112c06_5": "於四聖諦未無間等者，當勤方便，起增上欲，學無間等。」",
    "T02n0099_016:0112c08_6": "佛說此經已，諸比丘聞佛所說，歡喜奉行。",
    "T02n0099_016:0112c10_0": "（四三四）如是我聞：一時，佛住王舍城迦蘭陀竹園。",
    "T02n0099_016:0112c11_1": "爾時，世尊告諸比丘：「何等為黠慧？",
    "T02n0099_016:0112c11_2": "為此苦聖諦如實知，此苦集聖諦、苦滅聖諦、苦滅道跡聖諦如實知、為不知耶？」",
    "T02n0099_016:0112c13_3": "諸比丘白佛：「如我解世尊所說，於四聖諦如實知者，此為黠慧。」",
    "T02n0099_016:0112c15_4": "佛告比丘：「善哉！",
    "T02n0099_016:0112c15_5": "善哉！",
    "T02n0099_016:0112c15_6": "於苦聖諦、苦集聖諦、苦滅聖諦、苦滅道跡聖諦如實知者，是則黠慧。",
    "T02n0099_016:0112c17_7": "是故，諸比丘！",
    "T02n0099_016:0112c17_8": "於四聖諦未無間等者，當勤方便，起增上欲，學無間等。」",
    "T02n0099_016:0112c19_9": "佛說是經已，諸比丘聞佛所說，歡喜奉行。",
    "T02n0099_016:0112c21_0": "（四三五）如是我聞：一時，佛住舍衛國祇樹給孤獨園。",
    "T02n0099_016:0112c22_1": "時，須達長者往詣佛所，稽首佛足，於一面坐。",
    "T02n0099_016:0112c23_2": "白佛言：「世尊！",
    "T02n0099_016:0112c23_3": "此四聖諦為漸次無間等？",
    "T02n0099_016:0112c24_4": "為一頓無間等？」",
    "T02n0099_016:0112c24_5": "佛告長者：「此四聖諦漸次無間，非頓無間等。」",
    "T02n0099_016:0112c25_6": "佛告長者：「若有說言於苦聖諦未無間等，而於彼苦集聖諦、苦滅聖諦、苦滅道跡聖諦無間等者，此說不應。",
    "T02n0099_016:0112c28_7": "所以者何？",
    "T02n0099_016:0112c28_8": "若於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。",
    "T02n0099_016:0113a01_9": "「猶如有人，兩細樹葉連合為器，盛水持行，無有是處。",
    "T02n0099_016:0113a03_10": "如是於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。",
    "T02n0099_016:0113a05_11": "「譬如有人，取蓮華葉連合為器，盛水遊行，斯有是處。",
    "T02n0099_016:0113a06_12": "如是，長者！",
    "T02n0099_016:0113a07_0": "於苦聖諦無間等已，而欲於苦集聖諦、苦滅聖諦、苦滅道跡聖諦無間等者，斯有是處。",
    "T02n0099_016:0113a09_1": "是故，長者！",
    "T02n0099_016:0113a09_2": "於四聖諦未無間等者，當勤方便，起增上欲，學無間等。」",
    "T02n0099_016:0113a10_3": "佛說此經已，諸比丘聞佛所說，歡喜奉行。",
    "T02n0099_016:0113a12_0": "（四三六）如須達長者所問，有異比丘問，亦如是說，唯譬有差別：「如有四登階道，昇於殿堂，若有說言不登初階，而登第二、第三、第四階昇堂殿者，無有是處。",
    "T02n0099_016:0113a15_1": "所以者何？",
    "T02n0099_016:0113a16_2": "要由初階，然後次登第二、第三、第四階得昇殿堂。",
    "T02n0099_016:0113a17_3": "如是，比丘！",
    "T02n0099_016:0113a17_4": "於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。",
    "T02n0099_016:0113a19_5": "「譬如，比丘！",
    "T02n0099_016:0113a20_0": "若有人言：『以四階道昇於殿堂，要由初階，然後次登第二、第三、第四階得昇殿堂，應作是說。』",
    "T02n0099_016:0113a22_1": "所以者何？",
    "T02n0099_016:0113a22_2": "要由初階，然後次登第二、第三、第四階昇於殿堂，有是處故。",
    "T02n0099_016:0113a24_0": "如是，比丘！",
    "T02n0099_016:0113a24_1": "若言於苦聖諦無間等已，然後次第於苦集聖諦、苦滅聖諦、苦滅道跡聖諦無間等者，應作是說。",
    "T02n0099_016:0113a26_2": "所以者何？",
    "T02n0099_016:0113a26_3": "若於苦聖諦無間等已，然後次第於苦集聖諦、苦滅聖諦、苦滅道跡聖諦無間等者，有是處故。」",
    "T02n0099_016:0113a29_4": "佛說此經已，諸比丘聞佛所說，歡喜奉行。",
    "T02n0099_016:0113b02_0": "（四三七）如異比丘問，阿難所問，亦如是說，唯譬差別。",
    "T02n0099_016:0113b03_1": "佛告阿難：「譬如四隥梯昇於殿堂。",
    "T02n0099_016:0113b04_2": "若有說言不由初隥，而登第二、第三、第四隥昇殿堂者，無有是處。",
    "T02n0099_016:0113b05_3": "如是，阿難！",
    "T02n0099_016:0113b06_4": "若於苦聖諦未無間等，而欲苦集聖諦、苦滅聖諦、苦滅道跡聖諦無間等者，此不應說。",
    "T02n0099_016:0113b08_5": "所以者何？",
    "T02n0099_016:0113b08_6": "若於苦聖諦未無間等，而於苦集聖諦、苦滅聖諦、苦滅道跡聖諦無間等者，無有是處。",
    "T02n0099_016:0113b10_7": "「譬如，阿難！",
    "T02n0099_016:0113b10_8": "由四隥梯昇於殿堂。",
    "T02n0099_016:0113b11_9": "若有人言要由初隥，然後次登第二、第三、第四隥昇殿堂者，此所應說。",
    "T02n0099_016:0113b13_10": "所以者何？",
    "T02n0099_016:0113b13_11": "要由初隥，然後次登第二、第三、第四隥昇殿堂者，有是處故。",
    "T02n0099_016:0113b15_0": "如是，阿難！",
    "T02n0099_016:0113b15_1": "於苦聖諦無間等已，然後次第苦集聖諦、苦滅聖諦、苦滅道跡聖諦無間等者，斯有是處。」",
    "T02n0099_016:0113b17_2": "佛說是經已，諸比丘聞佛所說，歡喜奉行。",
    "T02n0099_016:0113b19_0": "（四三八）如是我聞：一時，佛住舍衛國祇樹給孤獨園。",
    "T02n0099_016:0113b20_1": "爾時，世尊告諸比丘：「譬如大地草木，悉取為鏘，貫大海中，一切水虫悉能貫不？」",
    "T02n0099_016:0113b22_2": "比丘白佛：「不能。",
    "T02n0099_016:0113b22_3": "世尊！",
    "T02n0099_016:0113b22_4": "所以者何？",
    "T02n0099_016:0113b22_5": "大海諸虫，種種形類，或於細不可貫，或極大不可貫。」",
    "T02n0099_016:0113b24_6": "佛告比丘：「如是，如是。",
    "T02n0099_016:0113b24_7": "眾生界無數無量。",
    "T02n0099_016:0113b25_8": "是故，比丘！",
    "T02n0099_016:0113b25_9": "於四聖諦未無間等者，當勤方便，起增上欲，學無間等。」",
    "T02n0099_016:0113b26_10": "佛說是經已，諸比丘聞佛所說，歡喜奉行。",
    "T02n0099_016:0113b28_0": "（四三九）如是我聞：一時，佛住王舍城迦蘭陀竹園。",
    "T02n0099_016:0113b29_1": "爾時，世尊手執土石，問諸比丘：「於意云何？",
    "T02n0099_016:0113c01_2": "此手中土石為多？",
    "T02n0099_016:0113c01_3": "彼大雪山土石為多？」",
    "T02n0099_016:0113c02_0": "比丘白佛言：「世尊手中土石甚少少耳，雪山土石甚多無量，百千巨億，算數譬類不可為比。」",
    "T02n0099_016:0113c04_1": "佛告比丘：「其諸眾生於苦聖諦如實知者，苦集聖諦、苦滅聖諦、苦滅道跡聖諦如實知者，如我手中所執土石；其諸眾生於苦聖諦不如實知，於苦集聖諦、苦滅聖諦、苦滅道跡聖諦不如實知者，如彼雪山土石，其數無量。",
    "T02n0099_016:0113c09_2": "是故，比丘！",
    "T02n0099_016:0113c09_3": "於四聖諦未無間等者，當勤方便，起增上欲，學無間等。」",
    "T02n0099_016:0113c11_4": "佛說是經已，諸比丘聞佛所說，歡喜奉行。",
    "T02n0099_016:0113c13_0": "（四四〇）如是我聞：一時，佛住王舍城迦蘭陀竹園。",
    "T02n0099_016:0113c14_1": "爾時，世尊告諸比丘：「譬如湖池，深廣五十由旬，其水盈滿。",
    "T02n0099_016:0113c15_2": "若有士夫以髮以毛，或以指端渧彼湖水，乃至再三。",
    "T02n0099_016:0113c16_3": "云何？",
    "T02n0099_016:0113c16_4": "比丘！",
    "T02n0099_016:0113c17_0": "如彼士夫所渧水多？",
    "T02n0099_016:0113c17_1": "湖池水多？」",
    "T02n0099_016:0113c17_2": "比丘白佛：「如彼士夫毛髮指端再三渧水，甚少少耳，彼湖大水，其量無數，乃至算數譬類不可為比。」",
    "T02n0099_016:0113c20_3": "佛告比丘：「如大湖水，甚多無量。",
    "T02n0099_016:0113c20_4": "如是多聞聖弟子具足見諦，得聖道果，斷諸苦本，如截多羅樹頭，於未來世成不生法，餘不盡者，如彼士夫髮毛指端所渧之水。",
    "T02n0099_016:0113c24_0": "是故，比丘！",
    "T02n0099_016:0113c24_1": "於四聖諦未無間等者，當勤方便，起增上欲，學無間等。」",
    "T02n0099_016:0113c25_2": "佛說是經已，諸比丘聞佛所說，歡喜奉行。",
    "T02n0099_016:0113c27_0": "如大湖水譬，如是薩羅多吒迦、恒伽、耶符那、薩羅遊、伊羅跋提摩醯，及四大海，其譬亦如上說。",
    "T02n0099_016:0114a01_0": "（四四一）如是我聞：一時，佛住舍衛國祇樹給孤獨園。",
    "T02n0099_016:0114a02_1": "爾時，世尊手捉團土，大如梨果，告諸比丘：「云何？",
    "T02n0099_016:0114a03_2": "比丘！",
    "T02n0099_016:0114a03_3": "我手中此團土為多？",
    "T02n0099_016:0114a03_4": "大雪山中土石為多？」",
    "T02n0099_016:0114a04_5": "諸比丘白佛言：「世尊手中團土少少耳，彼雪山王，其土石甚多，百千億那由他，乃至算數譬類不得為比。」",
    "T02n0099_016:0114a06_6": "佛告諸比丘：「如我所捉團土。",
    "T02n0099_016:0114a07_7": "如是，眾生於苦聖諦如實知，於苦集聖諦、苦滅聖諦、苦滅道跡聖諦如實知者，亦復如是。",
    "T02n0099_016:0114a09_8": "如大雪山王土石者。",
    "T02n0099_016:0114a10_9": "如是，眾生於苦聖諦不如實知，於苦集聖諦、苦滅聖諦、苦滅道跡聖諦不如實知者，亦復如是。",
    "T02n0099_016:0114a12_10": "是故，比丘！",
    "T02n0099_016:0114a12_11": "於四聖諦未無間等者，當勤方便，起增上欲，學無間等。」",
    "T02n0099_016:0114a14_12": "佛說是經已，諸比丘聞佛所說，歡喜奉行。",
    "T02n0099_016:0114a16_0": "如雪山王，如是尼民陀羅山、毘那多迦山、馬耳山、善見山、佉提羅迦山、伊沙陀羅山、由揵陀羅山、須彌山王，及大地土石，亦復如是。",
    "T02n0099_016:0114a19_1": "如梨果，如是阿摩勒迦果、跋陀羅果、迦羅迦果、豆果，乃至蒜子譬，亦復如是。",
    "T02n0099_016:0114a21_0": "（四四二）如是我聞：一時，佛住舍衛國祇樹給孤獨園。",
    "T02n0099_016:0114a22_1": "爾時，世尊以爪甲擎土已，告諸比丘：「於意云何？",
    "T02n0099_016:0114a23_2": "我爪甲上土為多？",
    "T02n0099_016:0114a23_3": "此大地土多？」",
    "T02n0099_016:0114a24_4": "諸比丘白佛言：「世尊甲上土甚少少耳，此大地土甚多無量，乃至算數譬類不可為比。」",
    "T02n0099_016:0114a26_5": "佛告比丘：「如甲上土者，若諸眾生，形可見者，亦復如是。",
    "T02n0099_016:0114a27_6": "其形微細，不可見者，如大地土。",
    "T02n0099_016:0114a28_7": "是故，比丘！",
    "T02n0099_016:0114a28_8": "於四聖諦未無間等者，當勤方便，學無間等。」",
    "T02n0099_016:0114a29_9": "佛說是經已，諸比丘聞佛所說，歡喜奉行。",
    "T02n0099_016:0114b02_0": "如陸地，如是水性亦爾。",
    "T02n0099_016:0114b03_0": "如甲上土，如是眾生、人道者，亦復如是。",
    "T02n0099_016:0114b04_0": "如大地土，如是非人亦爾。",
    "T02n0099_016:0114b05_0": "如甲上土，如是生中國者亦爾。",
    "T02n0099_016:0114b06_0": "如大地土，如是生邊地者亦爾。",
    "T02n0099_016:0114b07_0": "如甲上土，如是成就聖慧眼者，亦復如是。",
    "T02n0099_016:0114b08_1": "如大地土，如是不成就聖慧眼者亦爾。",
    "T02n0099_016:0114b09_0": "如甲上土，如是眾生知此法、律者，亦復如是。",
    "T02n0099_016:0114b10_1": "如大地土，如是眾生不知法、律者亦爾。",
    "T02n0099_016:0114b11_2": "如知，如是等知、普知，正想、正覺、正解、法無間等亦如是。",
    "T02n0099_016:0114b13_0": "如甲上土，如是眾生知有父母亦爾。",
    "T02n0099_016:0114b14_0": "如大地土，如是眾生不知有父母亦爾。",
    "T02n0099_016:0114b15_0": "如甲上土，如是知有沙門、婆羅門家之尊長，作所應作作福，此世他世畏罪行施，受齋持戒亦爾。",
    "T02n0099_016:0114b18_0": "如大地土，不知有沙門、婆羅門家之尊長，作所應作作福，此世他世畏罪行施，受齋持戒，亦如是說。",
    "T02n0099_016:0114b21_0": "如甲上土，如是眾生不殺、不盜、不邪婬、不妄語、不兩舌、不惡口、不綺語亦爾。",
    "T02n0099_016:0114b23_0": "如大地土，如是眾生不持諸戒者亦爾。",
    "T02n0099_016:0114b23_1": "如是離貪、恚、邪見，及不離貪、恚、邪見，亦如是說。",
    "T02n0099_016:0114b26_0": "如甲上土，如是不殺、不盜、不邪婬、不妄語、不飲酒。",
    "T02n0099_016:0114b27_1": "如大地土，如是不持五戒者亦爾。",
    "T02n0099_016:0114b28_0": "如甲上土，如是眾生持八戒者亦如是。",
    "T02n0099_016:0114b29_0": "如大地土，如是眾生不持八戒者亦爾。",
    "T02n0099_016:0114c01_0": "如甲上土，如是眾生持十善者亦如是。",
    "T02n0099_016:0114c02_0": "如大地土，如是眾生不持十善者亦如是。",
    "T02n0099_016:0114c04_0": "如甲上土，如是眾生從地獄命終生人中者亦如是。",
    "T02n0099_016:0114c06_0": "如大地土，如是眾生從地獄命終還生地獄者亦如是。",
    "T02n0099_016:0114c07_1": "如地獄，如是畜生、餓鬼亦爾。",
    "T02n0099_016:0114c08_0": "如甲上土，如是眾生從地獄命終生天上者亦如是。",
    "T02n0099_016:0114c10_0": "如大地土，如是眾生從地獄命終還生地獄者亦如是。",
    "T02n0099_016:0114c11_1": "如地獄，如是畜生、餓鬼亦爾。",
    "T02n0099_016:0114c12_0": "如甲上土，如是眾生人道中沒還生人道中者亦如是。",
    "T02n0099_016:0114c14_0": "如大地土，其諸眾生從人道中沒生地獄中者亦如是。",
    "T02n0099_016:0114c15_1": "如地獄，如是畜生、餓鬼亦爾。",
    "T02n0099_016:0114c16_0": "如甲上土，其諸眾生從天命終還生天上者亦如是。",
    "T02n0099_016:0114c18_0": "如大地土，其諸眾生天上沒生地獄中者亦如是。",
    "T02n0099_016:0114c19_1": "如地獄，畜生、餓鬼亦如是。",
    "T02n0099_016:0114c20_0": "（四四三）如是我聞：一時，佛住舍衛國祇樹給孤獨園。",
    "T02n0099_016:0114c21_1": "爾時，世尊告諸比丘：「我本未聞法時，得正思惟此苦聖諦，正見已生；此苦集聖諦、此苦滅聖諦、苦滅道跡聖諦，正見已生。」",
    "T02n0099_016:0114c23_2": "佛說此經已，諸比丘聞佛所說，歡喜奉行。",
    "T02n0099_016:0114c25_0": "如已生，如是今生、當生。",
    "T02n0099_016:0114c26_0": "如生，如是起、習、近修、多修、觸、作證亦如是。",
    "T02n0099_016:0114c27_0": "（四四四）如是我聞：一時，佛住舍衛國祇樹給孤獨園。",
    "T02n0099_016:0114c28_1": "爾時，世尊告諸比丘：「譬如眼藥丸，深廣一由旬，若有士夫取此藥丸，界界安置，能速令盡，於彼界界，不得其邊。",
    "T02n0099_016:0115a01_2": "當知諸界，其數無量。",
    "T02n0099_016:0115a02_3": "是故，比丘！",
    "T02n0099_016:0115a02_4": "當善界學，善種種界，當如是學。」",
    "T02n0099_016:0115a03_5": "佛說此經已，諸比丘聞佛所說，歡喜奉行。",
    "T02n0099_016:0115a05_0": "（四四五）如是我聞：一時，佛住舍衛國祇樹給孤獨園。",
    "T02n0099_016:0115a06_1": "爾時，世尊告諸比丘：「眾生常與界俱，與界和合。",
    "T02n0099_016:0115a07_2": "云何眾生常與界俱？",
    "T02n0099_016:0115a07_3": "謂眾生行不善心時與不善界俱？",
    "T02n0099_016:0115a08_4": "善心時與善界俱，勝心時與勝界俱，鄙心時與鄙界俱。",
    "T02n0099_016:0115a09_5": "是故，諸比丘！",
    "T02n0099_016:0115a10_6": "當作是學，善種種界。」",
    "T02n0099_016:0115a10_7": "佛說是經已，諸比丘聞佛所說，歡喜奉行。",
    "T02n0099_016:0115a12_0": "（四四六）如是我聞：一時，佛住舍衛國祇樹給孤獨園。",
    "T02n0099_016:0115a13_1": "爾時，世尊告諸比丘……廣說如上。",
    "T02n0099_016:0115a13_2": "差別者，即說偈言：「常會故常生，　　相離生則斷，　如人執小木，　　而入於巨海，　人木則俱沒，　　懈怠俱亦然。",
    "T02n0099_016:0115a18_0": "　當離於懈怠，　　卑劣之精進，　賢聖不懈怠，　　安住於遠離。",
    "T02n0099_016:0115a20_0": "　慇懃精進禪，　　超度生死流，　膠漆得其素，　　火得風熾然。",
    "T02n0099_016:0115a22_0": "　珂乳則同色，　　眾生與界俱，　相似共和合，　　增長亦復然。」",
    "T02n0099_016:0115a24_0": "（四四七）如是我聞：一時，佛住王舍城迦蘭陀竹園。",
    "T02n0099_016:0115a25_1": "爾時，世尊告諸比丘：「眾生常與界俱，與界和合。",
    "T02n0099_016:0115a26_2": "云何與界俱？",
    "T02n0099_016:0115a26_3": "謂眾生不善心時與不善界俱，善心時與善界俱，鄙心時與鄙界俱，勝心時與勝界俱。",
    "T02n0099_016:0115a28_4": "「時，尊者憍陳如與眾多比丘於近處經行，一切皆是上座多聞大德，出家已久，具修梵行。",
    "T02n0099_016:0115b01_5": "「復有尊者大迦葉與眾多比丘於近處經行，一切皆是少欲知足，頭陀苦行，不畜遺餘。",
    "T02n0099_016:0115b03_6": "「尊者舍利弗與眾多比丘於近處經行，一切皆是大智辯才。",
    "T02n0099_016:0115b05_7": "「時，尊者大目揵連與眾多比丘於近處經行，一切皆是神通大力。",
    "T02n0099_016:0115b06_8": "「時，阿那律陀與眾多比丘於近處經行，一切皆是天眼明徹。",
    "T02n0099_016:0115b08_9": "「時，尊者二十億耳與眾多比丘於近處經行，一切皆是勇猛精進，專勤修行者。",
    "T02n0099_016:0115b10_0": "「時，尊者陀驃與眾多比丘於近處經行，一切皆是能為大眾修供具者。",
    "T02n0099_016:0115b11_1": "「時，尊者優波離與眾多比丘於近處經行，一切皆是通達律行。",
    "T02n0099_016:0115b13_2": "「時，尊者富樓那與眾多比丘於近處經行，皆是辯才善說法者。",
    "T02n0099_016:0115b14_3": "「時，尊者迦旃延與眾多比丘於近處經行，一切皆能分別諸經，善說法相。",
    "T02n0099_016:0115b16_4": "時，尊者阿難與眾多比丘於近處經行，一切皆是多聞總持。",
    "T02n0099_016:0115b17_5": "「時，尊者羅睺羅與眾多比丘於近處經行，一切皆是善持律行。",
    "T02n0099_016:0115b19_6": "「時，提婆達多與眾多比丘於近處經行，一切皆是習眾惡行，是名比丘常與界俱，與界和合，是故，諸比丘！",
    "T02n0099_016:0115b21_7": "當善分別種種諸界。」",
    "T02n0099_016:0115b22_8": "佛說是經時。",
    "T02n0099_016:0115b22_9": "諸比丘聞佛所說，歡喜奉行。",
    "T02n0099_016:0115b24_0": "（四四八）如是我聞：一時，佛住王舍城迦蘭陀竹園……如上廣說已，即說偈言：「常會故常生，　　相離生則斷，　如人執小木，　　而入於巨海，　人木則俱沒，　　懈怠俱亦然。",
    "T02n0099_016:0115b29_0": "　當離於懈怠，　　卑劣之精進，　賢聖不懈怠，　　安住於遠離。",
    "T02n0099_016:0115c02_0": "　慇懃精進禪，　　超度生死流，　膠漆得其素，　　火得風熾然。",
    "T02n0099_016:0115c04_0": "　珂乳則同色，　　眾生與界俱，　相似共和合，　　增長亦復然。」",
    "T02n0099_016:0115c06_0": "（四四九）如是我聞：一時，佛住舍衛國祇樹給孤獨園。",
    "T02n0099_016:0115c07_1": "爾時，世尊告諸比丘：「眾生常與界俱，與界和合……」如是廣說，乃至「勝心生時與勝界俱，鄙心生時與鄙界俱，殺生時與殺界俱，盜婬、妄語、飲酒心時，與，飲酒界俱；不殺生時與不殺界俱，不盜、不婬、不妄語、不飲酒，與，不飲酒界俱。",
    "T02n0099_016:0115c12_2": "是故，諸比丘！",
    "T02n0099_016:0115c12_3": "當善分別種種界。」",
    "T02n0099_016:0115c13_4": "佛說是經已，諸比丘聞佛所說，歡喜奉行。",
    "T02n0099_016:0115c15_0": "（四五〇）如是我聞：一時，佛住舍衛國祇樹給孤獨園。",
    "T02n0099_016:0115c16_1": "爾時，世尊告諸比丘：「眾生常與界俱，與界和合。",
    "T02n0099_016:0115c17_2": "不信時與不信界俱，犯戒時與犯戒界俱，無慚無愧時與無慚無愧界俱；信心時與信界俱，持戒時與持戒界俱，慚愧心時與慚愧界俱。",
    "T02n0099_016:0115c20_3": "是故，諸比丘！",
    "T02n0099_016:0115c20_4": "當善分別種種諸界。」",
    "T02n0099_016:0115c21_5": "佛說是經已，諸比丘聞佛所說，歡喜奉行。",
    "T02n0099_016:0115c23_0": "如信、不信。",
    "T02n0099_016:0115c23_1": "如是精進、不精進，失念、不失念，正受、不正受，多聞、少聞，慳者、施者，惡慧、善慧，難養、易養，難滿、易滿，多欲、少欲，知足、不知足，攝受、不攝受界俱，如上經。",
    "T02n0099_016:0115c26_2": "如是廣說。",
    "T02n0099_016:0115c27_0": "（四五一）如是我聞：一時，佛住舍衛國祇樹給孤獨園。",
    "T02n0099_016:0115c28_1": "爾時，世尊告諸比丘：「我今當說種種諸界。",
    "T02n0099_016:0115c29_2": "諦聽，善思，當為汝說。",
    "T02n0099_016:0115c29_3": "云何為種種界？",
    "T02n0099_016:0116a01_4": "謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，是名種種界。」",
    "T02n0099_016:0116a03_5": "佛說是經已，諸比丘聞佛所說，歡喜奉行。",
    "T02n0099_016:0116a05_0": "（四五二）如是我聞：一時，佛住舍衛國祇樹給孤獨園。",
    "T02n0099_016:0116a06_1": "爾時，世尊告諸比丘：「緣種種界生種種觸，緣種種觸生種種受，緣種種受生種種愛。",
    "T02n0099_016:0116a08_2": "云何種種界？",
    "T02n0099_016:0116a08_3": "謂十八界，眼界、色界、眼識界，乃至意界、法界、意識界，是名種種界。",
    "T02n0099_016:0116a09_4": "「云何緣種種界生種種觸，乃至云何緣種種受生種種愛？",
    "T02n0099_016:0116a11_5": "謂緣眼界生眼觸，緣眼觸生眼觸生受，緣眼觸生受生眼觸生愛。",
    "T02n0099_016:0116a13_0": "耳、鼻、舌、身、意界緣生意觸，緣意觸生意觸生受，緣意觸生受生意觸生愛。",
    "T02n0099_016:0116a14_1": "「諸比丘！",
    "T02n0099_016:0116a15_0": "非緣種種愛生種種受，非緣種種受生種種觸，非緣種種觸生種種界，要緣種種界生種種觸，緣種種觸生種種受，緣種種受生種種愛，是名比丘緣種種界生種種觸，緣種種觸生種種受，緣種種受生種種愛。」",
    "T02n0099_016:0116a20_1": "佛說此經已，諸比丘聞佛所說，歡喜奉行。",
    "T02n0099_016:0116a22_0": "（四五三）如是我聞：一時，佛住舍衛國祇樹給孤獨園。",
    "T02n0099_016:0116a23_1": "爾時，世尊告諸比丘：「緣種種界生種種觸，緣種種觸生種種受，緣種種受生種種愛。",
    "T02n0099_016:0116a25_2": "云何種種界？",
    "T02n0099_016:0116a25_3": "謂十八界，眼界、色界、眼識界，乃至意界、法界、意識界，是名種種界。",
    "T02n0099_016:0116a26_4": "「云何緣種種界生種種觸？",
    "T02n0099_016:0116a27_5": "緣種種觸生種種受？",
    "T02n0099_016:0116a28_6": "緣種種受生種種愛？",
    "T02n0099_016:0116a28_7": "謂緣眼界生眼觸，非緣眼觸生眼界，但緣眼界生眼觸；緣眼觸生眼受，非緣眼受生眼觸，但緣眼觸生眼受；緣眼受生眼愛，非緣眼愛生眼受，但緣眼受生眼愛。",
    "T02n0099_016:0116b03_8": "如是耳、鼻、舌、身、意界緣生意觸，非緣意觸生意界，但緣意界生意觸；緣意觸生意受，非緣意受生意觸，但緣意觸生意受；緣意受生意愛，非緣意愛生意受，但緣意受生意愛。",
    "T02n0099_016:0116b07_9": "「是故，比丘！",
    "T02n0099_016:0116b08_10": "非緣種種愛生種種受，非緣種種受生種種觸，非緣種種觸生種種界；但緣種種界生種種觸，緣種種觸生種種受，緣種種受生種種愛，是名比丘當善分別種種界。」",
    "T02n0099_016:0116b12_11": "佛說是經已，諸比丘聞佛所說，歡喜奉行。",
    "T02n0099_016:0116b14_0": "（四五四）如是我聞：一時，佛住舍衛國祇樹給孤獨園。",
    "T02n0099_016:0116b15_1": "爾時，世尊告諸比丘：「緣種種界生種種觸，緣種種觸生種種受，緣種種受生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。",
    "T02n0099_016:0116b19_2": "「云何種種界？",
    "T02n0099_016:0116b19_3": "謂十八界，眼界，乃至法界。",
    "T02n0099_016:0116b20_4": "「云何緣種種界生種種觸？",
    "T02n0099_016:0116b20_5": "乃至緣種種熱生種種求？",
    "T02n0099_016:0116b21_6": "謂緣眼界生眼觸，緣眼觸生眼受，緣眼受生眼想，緣眼想生眼欲，緣眼欲生眼覺，緣眼覺生眼熱，緣眼熱生眼求。",
    "T02n0099_016:0116b24_7": "如是耳、鼻、舌、身、意界緣生意觸，緣意觸生意受，緣意受生意想，緣意想生意覺，緣意覺生意熱，緣意熱生意求，是名比丘緣種種界故生種種觸，乃至緣種種熱生種種求。",
    "T02n0099_016:0116b28_8": "「比丘！",
    "T02n0099_016:0116b28_9": "非緣種種求生種種熱，非緣種種熱生種種覺，非緣種種覺生種種想，非緣種種想生種種受，非緣種種受生種種觸，非緣種種觸生種種界，但緣種種界生種種觸，乃至緣種種熱生種種求。」",
    "T02n0099_016:0116c04_10": "佛說是經已，諸比丘聞佛所說，歡喜奉行。",
    "T02n0099_016:0116c06_0": "雜阿含經卷第十六"
}