{
    "T22n1428_050:0936b20_0": "四分律卷第五十(第四分之一)",
    "T22n1428_050:0936b22_0": "姚秦罽賓三藏佛陀耶舍",
    "T22n1428_050:0936b23_0": "共竺佛念等譯",
    "T22n1428_050:0936b24_0": "房舍揵度初",
    "T22n1428_050:0936b25_0": "爾時世尊在波羅[木*奈]。",
    "T22n1428_050:0936b25_1": "時五人從坐起，偏露右肩、右膝著地，合掌白言：「世尊！",
    "T22n1428_050:0936b26_2": "我等當住何等房舍臥具？」",
    "T22n1428_050:0936b27_3": "佛言：「聽在阿蘭若處樹下、若空房、若山谷窟中、若露地、若草[卄/告]、草[卄/積]邊、若林間、若塚間、若水邊、若敷草、若葉。」",
    "T22n1428_050:0936b29_4": "時諸比丘無枕臥得患，佛言：「聽用石、若墼、若木作、若枕臂，十種衣中若用一一衣作枕。」",
    "T22n1428_050:0936c02_5": "爾時世尊在王舍城，摩竭王瓶沙作如是念：「世尊若初來所入園，便當布施作僧伽藍。」",
    "T22n1428_050:0936c04_6": "時王舍城有迦蘭陀竹園，最為第一。",
    "T22n1428_050:0936c05_7": "時世尊知王心念，即往迦蘭陀竹園。",
    "T22n1428_050:0936c06_8": "王遙見世尊來，即自下象，取象上褥疊為四重敷已，白佛言：「願坐此座。」",
    "T22n1428_050:0936c08_9": "世尊即就座而坐。",
    "T22n1428_050:0936c08_10": "時瓶沙王捉金澡瓶授水與佛，白言：「此王舍城迦蘭陀竹園最為第一，今奉施世尊，願慈愍故為納受。」",
    "T22n1428_050:0936c11_11": "佛告王言：「汝今以此園施佛及四方僧。",
    "T22n1428_050:0936c12_12": "何以故？",
    "T22n1428_050:0936c12_13": "若是佛所有、若園園物、若房房物、若衣鉢坐具針筒，一切諸天、世人、魔王、梵王、沙門、婆羅門無能用者，應恭敬如塔。」",
    "T22n1428_050:0936c15_14": "王即白佛言：「大德！",
    "T22n1428_050:0936c15_15": "以此迦蘭陀竹園布施佛及四方僧，慈愍故，為我納受。」",
    "T22n1428_050:0936c16_16": "時世尊說此偈而勸喻之：「施園及果樹，　　橋船以渡人；　曠路施泉井，　　并施房舍者。",
    "T22n1428_050:0936c20_0": "　如是諸人等，　　晝夜福增益；　持戒樂法者，　　此人生善道。」",
    "T22n1428_050:0936c22_0": "時王瓶沙頭面禮佛足却坐一面，世尊為王種種方便說法，令得歡喜。",
    "T22n1428_050:0936c23_1": "王聞佛說法歡喜，從坐起禮佛而去。",
    "T22n1428_050:0936c24_2": "時諸比丘清旦從耆闍崛山來王舍城中，有大長者見已問言：「大德在何處宿？」",
    "T22n1428_050:0936c26_3": "答言：「在山窟中、水邊、樹下、石邊、若草上。」",
    "T22n1428_050:0936c27_4": "長者問言：「無房舍耶？」",
    "T22n1428_050:0936c27_5": "答言：「無。」",
    "T22n1428_050:0936c28_6": "「若作房者得不？」",
    "T22n1428_050:0936c28_7": "比丘答言：「世尊未聽作房舍。」",
    "T22n1428_050:0936c29_8": "諸比丘白佛，佛言：「聽作房舍。」",
    "T22n1428_050:0936c29_9": "爾時長者聞佛聽諸比丘作房舍，即於耆闍崛山作六十別房，一切所須皆令具足。",
    "T22n1428_050:0937a02_10": "請佛及僧明日食并施房舍，即於其夜辦種種多美飲食，明日往白時到。",
    "T22n1428_050:0937a04_11": "世尊清旦著衣持鉢，與大比丘千二百五十人俱，往大長者家就座而坐。",
    "T22n1428_050:0937a06_12": "時長者手自斟酌種種多美飲食皆令飽足，食已捨鉢取金瓶水授世尊，白佛言：「我於耆闍崛山作六十房舍，一切所須皆令具足，為福德故、為大祠故、為生善道故，今以奉上佛及四方僧，願為慈愍納受。」",
    "T22n1428_050:0937a11_13": "時世尊即便受之，以此勸喻而勸喻之：「為障寒熱故，　　及以諸惡獸；　蚊虻諸毒蟲，　　亦以障疾雨。",
    "T22n1428_050:0937a15_0": "　暴疾諸惡風，　　如是得障翳；　持戒無毀缺，　　勤修於佛法。",
    "T22n1428_050:0937a17_0": "　為堅為樂故，　　禪定分別觀；　房舍施眾僧，　　世尊說第一。」",
    "T22n1428_050:0937a19_0": "爾時王舍城長者更取卑床在世尊前坐，世尊無數方便為開化說法，令得歡喜。",
    "T22n1428_050:0937a20_1": "為長者開化說法已，從坐而去。",
    "T22n1428_050:0937a21_2": "時王瓶沙，聞世尊聽眾僧作房舍，欲於迦蘭陀竹園作大講堂，如王住殿，一切所須供給具足，佛言：「聽作。」",
    "T22n1428_050:0937a24_3": "時有檀越，欲為僧作樓閣舍，佛言：「聽作。」",
    "T22n1428_050:0937a25_4": "時有檀越，欲為僧作毘摩那房，佛言：「聽作。」",
    "T22n1428_050:0937a26_5": "時有檀越，欲為僧作如象形房，佛言：「聽作。」",
    "T22n1428_050:0937a27_6": "有檀越欲為僧作種種房，佛言：「聽作。」",
    "T22n1428_050:0937a28_7": "時諸比丘欲作房，佛言：「聽作，隨作房法所須一切聽與。」",
    "T22n1428_050:0937a29_8": "作房竟若地有塵應泥，無敷臥得病，佛言：「聽伊梨延陀耄羅、耄耄羅、毛氀，十種衣中若以一一衣作地敷。",
    "T22n1428_050:0937b02_9": "若故有病聽作床，有五種床如上。」",
    "T22n1428_050:0937b03_10": "彼欲織床，佛言：「聽織。",
    "T22n1428_050:0937b04_11": "除二種繩：皮繩、髮繩，用餘繩作。",
    "T22n1428_050:0937b05_0": "若繩不足，應繩穿床陛踈織。」",
    "T22n1428_050:0937b05_1": "彼床無敷臥得病，聽作褥。",
    "T22n1428_050:0937b06_2": "彼不知以何物作？",
    "T22n1428_050:0937b06_3": "佛言：「聽草作、若毳、若劫貝作貯，若褥小應張縫著床四邊。",
    "T22n1428_050:0937b08_4": "若褥緣破裂應補治。",
    "T22n1428_050:0937b08_5": "若貯聚一處應縫[穩禾+糸]。",
    "T22n1428_050:0937b09_6": "若褥垢膩應作重褥。",
    "T22n1428_050:0937b09_7": "若重膩應作臥氈覆上。」",
    "T22n1428_050:0937b10_8": "時諸比丘無枕，佛言：「聽作。」",
    "T22n1428_050:0937b10_9": "不知云何作？",
    "T22n1428_050:0937b11_10": "佛言：「若四方、若圓、若三角。」",
    "T22n1428_050:0937b11_11": "爾時王舍城眾僧多得舍[少/兔]麻，諸比丘疑不敢受，佛言：「聽受。",
    "T22n1428_050:0937b13_12": "用作繩、床繩、木床繩，若織作褥表裏，若作地敷、若作繩、若作褥貯。」",
    "T22n1428_050:0937b14_13": "時諸比丘得跋磨草繩織床，佛言：「聽受。」",
    "T22n1428_050:0937b15_14": "時諸比丘，蛇蠍蜈蚣諸毒蟲入屋，未離欲比丘見驚，佛言：「聽支床脚。」",
    "T22n1428_050:0937b17_15": "時六群比丘作高支，佛言：「不應作高支，大高應高尺五、若一搩手。」",
    "T22n1428_050:0937b19_0": "時有比丘衣無牢堅安處，佛言：「應疊置頭邊，若背後。」",
    "T22n1428_050:0937b20_1": "臥轉側墮衣上，佛言：「聽安繩上、若龍牙杙上、若作衣架安。」",
    "T22n1428_050:0937b21_2": "彼常所著衣與不著衣在一處，取常所著衣時亂，佛言：「不應常所著衣、不著衣共安一處。」",
    "T22n1428_050:0937b23_3": "彼持鉢、革屣囊、針筒、油器置一處，餘比丘見惡之，佛言：「鉢囊、針筒置一處，革屣囊、油器共著一處。」",
    "T22n1428_050:0937b26_4": "時諸比丘房裏患闇，佛言：「聽燃燈，須油與油，須燈炷與炷，須盛油器與器。」",
    "T22n1428_050:0937b27_5": "不知持燈置何處？",
    "T22n1428_050:0937b28_6": "佛言：「聽著若木床、若繩床角頭、若瓶上、若著壁龕中，患蟻子飲油應障。",
    "T22n1428_050:0937c01_7": "若燈不明應出炷令高，油污手聽作箸，患燒箸聽鐵作。」",
    "T22n1428_050:0937c02_8": "彼房無戶不堅牢，有賊牧牛羊人，取比丘衣鉢、針筒、坐具去，佛言：「聽作戶，須戶樞聽作，若患戶裏臭氣，聽穿戶扇作孔出氣。",
    "T22n1428_050:0937c05_9": "患蛇蜈蚣毒蟲從孔入，聽作簾板障戶。」",
    "T22n1428_050:0937c06_10": "無關鑰，有賊放牛羊人，取比丘衣鉢、針筒、坐具持去。",
    "T22n1428_050:0937c07_11": "佛言：「聽作關鑰。」",
    "T22n1428_050:0937c08_12": "不知在何處安？",
    "T22n1428_050:0937c08_13": "佛言：「若在邊、若在上、若在下。」",
    "T22n1428_050:0937c09_14": "不知云何開？",
    "T22n1428_050:0937c09_15": "佛言：「聽開孔作曲排若作鉤，若患闇聽開嚮。」",
    "T22n1428_050:0937c10_16": "彼嚮無障，賊及放牛羊人，取比丘衣鉢、針筒、臥具，佛言：「聽作嚮扇板障。」",
    "T22n1428_050:0937c12_17": "不知云何作？",
    "T22n1428_050:0937c12_18": "佛言：「若方作、若圓作、若象耳形作。」",
    "T22n1428_050:0937c13_19": "夜患蝙蝠晝患燕鳥入，佛言：「聽織作籠疏障、若作嚮櫺子。」",
    "T22n1428_050:0937c14_20": "時嚮無關扂，賊及放牛羊人，取比丘衣鉢、針筒、坐具去，佛言：「聽關扂。」",
    "T22n1428_050:0937c16_21": "彼犯戒比丘挽繩開嚮取比丘衣鉢針筒坐具去。",
    "T22n1428_050:0937c17_22": "佛言：「聽扂安橫概。」",
    "T22n1428_050:0937c18_23": "時六群比丘，私用眾僧臥具，諸比丘白佛，佛言：「不應私用眾僧臥具。",
    "T22n1428_050:0937c19_24": "聽作幖幟。」",
    "T22n1428_050:0937c20_25": "不知作何幖幟？",
    "T22n1428_050:0937c20_26": "佛言：「聽作摩醯陀羅像、若作棬像、若作蒱桃蔓像、若作五色、若作蓮華、若作名字。」",
    "T22n1428_050:0937c22_27": "時六群比丘，私物上作僧幖幟，諸比丘見語言：「長老！",
    "T22n1428_050:0937c23_28": "世尊不作如是語：『眾僧物不得私用耶？』」",
    "T22n1428_050:0937c24_29": "答言：「此非僧物，是我己有。」",
    "T22n1428_050:0937c25_30": "諸比丘白佛，佛言：「不應私己物上作僧幖幟，聽私物染作幖幟。」",
    "T22n1428_050:0937c26_31": "彼六群比丘，方作幖幟、若作半月像、若作圓幖幟。",
    "T22n1428_050:0937c28_32": "彼作如日光幖幟、彼作如麥根幖幟、彼作如一片薑像、彼作牛形像幖幟，佛言：「不應爾，聽作如水渧灑地幖幟、作牛屎摶幖幟、作輪幖幟。」",
    "T22n1428_050:0938a02_33": "彼移房中定臥具著餘處，佛言：「不應移，應作名字言：『是某甲房臥具。』」",
    "T22n1428_050:0938a04_34": "時有比丘有小沙彌，欲房中安隔障，佛言：「聽作。」",
    "T22n1428_050:0938a05_35": "時有比丘欲開房前曲障巷，佛言：「聽作。」",
    "T22n1428_050:0938a06_36": "欲作後內房，佛言：「聽作。」",
    "T22n1428_050:0938a06_37": "須戶聽作，須壁聽作壁，須半壁聽作。",
    "T22n1428_050:0938a07_38": "須作大床，佛言：「聽作。」",
    "T22n1428_050:0938a08_39": "須小床聽作，須繩床聽作，須小繩床聽作，須獨坐床聽作，須板與板，須地敷與地敷。",
    "T22n1428_050:0938a10_40": "時有比丘欲作房四邊出簷上安欄楯，聽作。",
    "T22n1428_050:0938a11_41": "一切作房所須聽與。",
    "T22n1428_050:0938a12_42": "時布薩日眾僧多集，堂小不相容受。",
    "T22n1428_050:0938a12_43": "諸比丘白佛，佛言：「聽大作。」",
    "T22n1428_050:0938a13_44": "不知云何作？",
    "T22n1428_050:0938a13_45": "佛言：「若四方、若圓、若長作、若兩坊、若三坊、若四坊聽作。",
    "T22n1428_050:0938a15_46": "作大堂所須一切應與。」",
    "T22n1428_050:0938a15_47": "時堂內人各一床不相容受，佛言：「聽若大三臘者共一床坐，若坐故不受，應作長床若長板。",
    "T22n1428_050:0938a17_48": "若復不受，應縛草作座。」",
    "T22n1428_050:0938a18_49": "縛草作座已便破衣，佛言：「應以軟草纏邊，若故復不受，應以泥漿灑地、若布沙、若草樹葉敷地坐上。」",
    "T22n1428_050:0938a20_50": "彼與女人俱在草上、葉上，佛言：「不應爾。」",
    "T22n1428_050:0938a21_51": "彼與女人共敷衣，佛言：「不應爾。」",
    "T22n1428_050:0938a22_52": "彼共女人俱在衣上，佛言：「不應爾。」",
    "T22n1428_050:0938a23_53": "彼與女人共上石上，佛言：「不應爾，若上石一人不能動者聽上。」",
    "T22n1428_050:0938a25_54": "彼共女人上船疑，佛言：「聽直渡若坐若立若臥。」",
    "T22n1428_050:0938a26_55": "時諸比丘露地經行，患風雨日曝得患，佛言：「聽作經行堂。」",
    "T22n1428_050:0938a27_56": "不知云何作？",
    "T22n1428_050:0938a28_57": "佛言：「聽長行作，作堂所須一切給與。」",
    "T22n1428_050:0938a29_0": "時彼上座老病羸頓經行時倒地，佛言：「聽繩索繫兩頭循索行。」",
    "T22n1428_050:0938b01_1": "捉索行手軟破手，佛言：「聽作捲、若竹筒以繩穿筒手捉循行。」",
    "T22n1428_050:0938b02_2": "經行時疲極，聽兩頭安床。",
    "T22n1428_050:0938b03_3": "時比丘洗脚，天雨，雨新染衣，色壞，佛言：「應別作洗脚處。」",
    "T22n1428_050:0938b04_4": "彼須水盆與水盆，須水[土*瓦]與水[土*瓦]，須洗脚石與石，須坐具與坐具。",
    "T22n1428_050:0938b06_5": "彼洗脚天雨泥污脚污衣坐具，佛言：「聽以石若甎若木作道。」",
    "T22n1428_050:0938b08_6": "爾時耆闍崛山中去水遠，佛言：「聽作渠。」",
    "T22n1428_050:0938b09_0": "作時患渠崩決，佛言：「聽以石、若甎、若木障兩邊。",
    "T22n1428_050:0938b10_1": "若寺內應作池。",
    "T22n1428_050:0938b10_2": "若池邊崩決，聽以石、若甎、若木障四邊，上應作屋覆。",
    "T22n1428_050:0938b11_3": "若池邊患泥應安石、若甎、若板、若碎石。」",
    "T22n1428_050:0938b12_4": "患小兒墮水，佛言：「聽作欄。」",
    "T22n1428_050:0938b13_5": "彼池水熱，佛言：「聽瓶盛晝日內屋中夜置在外，若屋內患泥，聽別作安水屋。",
    "T22n1428_050:0938b15_6": "若地泥污脚，聽安石若甎若碎石，彼須水器應與。」",
    "T22n1428_050:0938b16_7": "彼用寶作器，佛言：「不應用寶，應用鐵若銅若瓦作。」",
    "T22n1428_050:0938b17_8": "彼水器無安處破壞，佛言：「應水屋中別作架安。」",
    "T22n1428_050:0938b18_9": "時眾僧得貝，佛言：「聽畜。」",
    "T22n1428_050:0938b19_10": "復無安處，佛言：「聽與水器共安一處。」",
    "T22n1428_050:0938b20_11": "爾時世尊在王舍城舍衛國。",
    "T22n1428_050:0938b20_12": "有居士名須達多，常好給施孤窮乞兒，遂因行更為名字「給孤獨食」。",
    "T22n1428_050:0938b22_13": "彼於王舍城中有田業，年年從舍衛國至王舍城按行田業。",
    "T22n1428_050:0938b24_0": "王舍城中有長者是其親厚，是長者自莊嚴堂舍，欲請佛及僧明日食。",
    "T22n1428_050:0938b25_1": "時給孤獨食往長者家，彼長者常法，若給孤獨食來時，輒起迎逆請與敷坐。",
    "T22n1428_050:0938b27_2": "而此日亦不起迎、不請令坐，但自莊嚴堂舍為佛及僧。",
    "T22n1428_050:0938b28_3": "時給孤獨食既至已，問長者言：「莊嚴堂舍欲何所作？",
    "T22n1428_050:0938c01_4": "為欲嫁娶？",
    "T22n1428_050:0938c01_5": "為欲請王？",
    "T22n1428_050:0938c01_6": "為欲設大祠？」",
    "T22n1428_050:0938c01_7": "長者報言：「我不嫁娶亦不請王，我欲設大祠，請佛及僧千二百五十人俱。",
    "T22n1428_050:0938c03_8": "彼沙門瞿曇有如是大名稱，號曰：如來、無所著、等正覺、明行足、善逝、世間解、無上士、調御丈夫、天人師、佛、世尊。」",
    "T22n1428_050:0938c06_9": "給孤獨食問言：「審是佛耶？」",
    "T22n1428_050:0938c06_10": "答言：「審是佛。」",
    "T22n1428_050:0938c07_11": "再三問亦再三答：「審是佛。」",
    "T22n1428_050:0938c07_12": "時給孤獨食再三問已，問言：「佛在何處？",
    "T22n1428_050:0938c08_13": "我今欲往問訊。」",
    "T22n1428_050:0938c09_14": "長者答言：「佛今在迦蘭陀竹園中住。」",
    "T22n1428_050:0938c10_0": "時給孤獨食仰看日作如是念：「今日見世尊非時，明日乃可往。」",
    "T22n1428_050:0938c11_1": "時給孤獨食即還家，念佛在心而眠。",
    "T22n1428_050:0938c12_2": "時有異天神，是給孤獨食昔日宗親，慈愍故利益故，作如是念：「給孤獨食！",
    "T22n1428_050:0938c14_3": "汝欲見世尊，莫有留難而不見佛。」",
    "T22n1428_050:0938c14_4": "彼即以神力滅闇忽然大明。",
    "T22n1428_050:0938c15_5": "時給孤獨食眠覺，見明謂是晝日，即往趣尸呵城門。",
    "T22n1428_050:0938c16_6": "時彼門神見給孤獨食欲見世尊無有留難：「我今寧可開門。」",
    "T22n1428_050:0938c18_7": "即便開門。",
    "T22n1428_050:0938c18_8": "時給孤獨食出尸呵門已，時彼神還攝神力，明曉即滅忽然闇冥。",
    "T22n1428_050:0938c20_9": "時給孤獨食恐怖心驚毛竪：「恐將有怨家來害我耶？」",
    "T22n1428_050:0938c21_10": "時彼門神見給孤獨食恐怖心驚，即慰喻言：「莫恐怖！",
    "T22n1428_050:0938c22_11": "莫恐怖！」",
    "T22n1428_050:0938c22_12": "即說偈言：「設以馬百匹，　　及與百金纓，　馬車有百乘，　　童女有百人。",
    "T22n1428_050:0938c26_0": "　七寶為瓔珞，　　雪山百白象，　象皆有六牙，　　并以大聚金，　及紫磨金沙，　　王及王供具，　王所乘調象，　　以如是布施，　行一步之福，　　十六不得一。",
    "T22n1428_050:0939a02_0": "「長者但前行，前行有利益。」",
    "T22n1428_050:0939a02_1": "給孤獨食問：「汝是誰？」",
    "T22n1428_050:0939a03_2": "答言：「我是伺呵神。」",
    "T22n1428_050:0939a03_3": "彼作是念：「未曾有，天神乃安慰我。」",
    "T22n1428_050:0939a04_4": "時給孤獨食即往迦蘭陀竹園中。",
    "T22n1428_050:0939a05_5": "時世尊在露地經行，遙見給孤獨食來，還坐處敷座而坐，諸佛常法圓光照身。",
    "T22n1428_050:0939a07_6": "時給孤獨食遙見世尊顏貌端正、諸根寂靜，得上、第一調伏，諸根堅固猶若大龍，亦如澄淵清淨無穢。",
    "T22n1428_050:0939a09_7": "見已敬心生焉，以信敬心前詣佛所，白言：「安眠不？」",
    "T22n1428_050:0939a10_8": "世尊答言：「如世安眠，我則異於彼。」",
    "T22n1428_050:0939a11_9": "時即說偈言：「一切皆安眠，　　梵行得涅槃；　若不犯於欲，　　諸縛得解脫。",
    "T22n1428_050:0939a14_0": "　一切愛已盡，　　調伏於熱惱；　息滅得安臥，　　身心俱寂滅。」",
    "T22n1428_050:0939a16_0": "時給孤獨食前禮佛足却坐一面。",
    "T22n1428_050:0939a16_1": "時世尊為給孤獨食，種種方便開化說法，令得歡喜。",
    "T22n1428_050:0939a18_2": "即於坐上得法眼淨，見法得法得增上果厭患心生，白世尊言：「我今歸依佛法僧，作佛優婆塞。",
    "T22n1428_050:0939a20_3": "自今已去，盡形壽不殺生，乃至不飲酒。",
    "T22n1428_050:0939a21_4": "唯願世尊與眾僧俱受我夏安居九十日請。」",
    "T22n1428_050:0939a22_5": "佛言：「我已受王瓶沙請。」",
    "T22n1428_050:0939a22_6": "即復白言：「願受來年請。」",
    "T22n1428_050:0939a23_7": "佛言：「我已受王瓶沙請。」",
    "T22n1428_050:0939a24_0": "復白言：「大德！",
    "T22n1428_050:0939a24_1": "願受後年請。」",
    "T22n1428_050:0939a24_2": "佛報言：「若有如是處，清淨無有憒鬧無諸惡獸，絕於人林可得坐禪，如來當於如是處住。」",
    "T22n1428_050:0939a26_3": "即白佛言：「世尊！",
    "T22n1428_050:0939a27_4": "我已知之，自當知時。",
    "T22n1428_050:0939a27_5": "唯願世尊與眾僧受我明日請食。」",
    "T22n1428_050:0939a28_6": "時世尊默然受請。",
    "T22n1428_050:0939a29_7": "給孤獨食從坐起，前禮佛足遶已而去。",
    "T22n1428_050:0939b01_0": "時王瓶沙聞給孤獨食請佛及僧明日食，即遣信語言：「汝[宋木+喬]客在，此眾僧既多千二百五十人，汝可不須設供，我當為汝故設食。」",
    "T22n1428_050:0939b04_1": "時即遣人答王言：「此便為供養已。",
    "T22n1428_050:0939b04_2": "不須，我自當辦。」",
    "T22n1428_050:0939b05_3": "時摩竭大長者聞給孤獨食請佛及僧明日施食，即往其所語言：「汝[宋木+喬]客在，此眾僧既多，汝可不須供設，我當為汝辦之。」",
    "T22n1428_050:0939b08_4": "彼即答言：「長者！",
    "T22n1428_050:0939b08_5": "此便為供養已。",
    "T22n1428_050:0939b08_6": "不須！",
    "T22n1428_050:0939b09_7": "我自當辦。」",
    "T22n1428_050:0939b09_8": "給孤獨食即還其家，夜辦種種多美飲食，夜過已清旦往白時到。",
    "T22n1428_050:0939b10_9": "世尊著衣持鉢，與千二百五十比丘僧俱，往給孤獨食家就座而坐。",
    "T22n1428_050:0939b12_10": "時給孤獨食手自斟酌種種多美飲食，供養佛及眾僧令得飽滿，食已捨鉢，更取卑床於佛前坐。",
    "T22n1428_050:0939b14_11": "時世尊無數方便為給孤獨食方便說法開化，令得歡喜。",
    "T22n1428_050:0939b16_12": "為說法已，從坐起而去。",
    "T22n1428_050:0939b16_13": "時給孤獨食從王舍城還歸舍衛國，彼至村落城邑，處處宣令作如是言：「可於空處種植園果并設池井及安橋船，佛已出世，今受我請於舍衛國夏安居，當從此道至舍衛國，令汝等得福無量。」",
    "T22n1428_050:0939b21_14": "至舍衛國已，作如是念：「今此何處有不近不遠，行來遊觀其地平博，晝無眾鬧夜無音聲，無有蚊虻蠅蜂毒螫之屬？",
    "T22n1428_050:0939b24_15": "我當買之，為佛故立僧伽藍。」",
    "T22n1428_050:0939b25_0": "即作是念：「彼祇陀王子有好園，於舍衛國不近不遠，行來遊觀其地平博，晝無眾鬧夜無音聲，亦無蚊虻毒螫之屬。",
    "T22n1428_050:0939b27_1": "我今寧可往祇陀王子所求索買之。」",
    "T22n1428_050:0939b28_2": "彼即往王子所，白言：「佛已出世，天今知不？",
    "T22n1428_050:0939b29_3": "已受我請，於舍衛國夏安居，可以此園賣之，我當與百千金錢。」",
    "T22n1428_050:0939c02_4": "彼言：「不賣。」",
    "T22n1428_050:0939c02_5": "復更重白如上：「願與我園，當與二百三百四百千金錢。」",
    "T22n1428_050:0939c03_6": "彼言：「汝若以金錢側布滿地令無間者我亦不與。」",
    "T22n1428_050:0939c05_0": "給孤獨食言：「汝已決價。",
    "T22n1428_050:0939c05_1": "便可受之。」",
    "T22n1428_050:0939c05_2": "王子言：「云何決價？」",
    "T22n1428_050:0939c06_3": "答言：「向者言以金錢側布滿地令無間者，豈非決價言耶？",
    "T22n1428_050:0939c07_4": "天便可看王昔日舊制。」",
    "T22n1428_050:0939c08_5": "彼即看王舊制，已作是言便為決價，即語言：「長者！",
    "T22n1428_050:0939c09_6": "隨汝意。」",
    "T22n1428_050:0939c09_7": "時給孤獨食，還家勅人出多金錢側布祇陀園中，有餘少地布金未遍。",
    "T22n1428_050:0939c11_8": "祇陀見已，便作是念：「此非是常人亦非常福田，乃令給孤獨食為之不惜珍寶如是。」",
    "T22n1428_050:0939c13_9": "即言：「長者汝止！",
    "T22n1428_050:0939c13_10": "勿復布金，餘地我自欲奉上世尊。」",
    "T22n1428_050:0939c14_11": "給孤獨食言：「便可隨意。」",
    "T22n1428_050:0939c15_12": "爾時世尊從王舍城與千二百五十比丘俱，人間遊行至跋闍國，復轉詣毗舍離。",
    "T22n1428_050:0939c17_13": "時六群比丘先佛前往取房舍，為和尚、同和尚、阿闍梨、同阿闍梨，為知識親厚故。",
    "T22n1428_050:0939c19_14": "即舍利弗與目連俱後至。",
    "T22n1428_050:0939c19_15": "佛言：「此是誰房？」",
    "T22n1428_050:0939c20_16": "六群比丘言：「是我和尚、同和尚、阿闍梨、同阿闍梨、知識親厚房。」",
    "T22n1428_050:0939c21_17": "舍利弗目連不得房宿，宿外埵上。",
    "T22n1428_050:0939c22_18": "舍利弗、目連夜過已，往世尊所頭面禮足却住一面。",
    "T22n1428_050:0939c23_19": "世尊知而故問：「舍利弗、目連，臥起安樂不？」",
    "T22n1428_050:0939c24_20": "答言：「安樂。」",
    "T22n1428_050:0939c24_21": "世尊問言：「在何處宿？」",
    "T22n1428_050:0939c25_22": "答言：「在外埵上。」",
    "T22n1428_050:0939c25_23": "「以何事故爾？」",
    "T22n1428_050:0939c26_0": "即具以因緣白佛。",
    "T22n1428_050:0939c26_1": "爾時世尊以此因緣集比丘僧，告言：「汝等謂誰應受第一坐、第一水、第一食、起迎逆、禮拜恭敬、善言問訊耶？」",
    "T22n1428_050:0939c28_2": "或有言：「大姓出家者。」",
    "T22n1428_050:0939c29_3": "或有言：「顏貌端正者。」",
    "T22n1428_050:0939c29_4": "或有言：「阿蘭若者。」",
    "T22n1428_050:0940a01_5": "或有言：「乞食者。」",
    "T22n1428_050:0940a01_6": "或有言：「糞掃衣者。」",
    "T22n1428_050:0940a02_0": "或有言：「作餘食法不食者。」",
    "T22n1428_050:0940a02_1": "或有言：「一坐食者。」",
    "T22n1428_050:0940a03_2": "或有言：「一摶食者。」",
    "T22n1428_050:0940a03_3": "或有言：「塜間者。」",
    "T22n1428_050:0940a03_4": "或有言：「露坐者。」",
    "T22n1428_050:0940a04_5": "或有言：「樹下者。」",
    "T22n1428_050:0940a04_6": "或有言：「常坐者。」",
    "T22n1428_050:0940a05_0": "或有言：「隨坐者。」",
    "T22n1428_050:0940a05_1": "或有言：「三衣者。」",
    "T22n1428_050:0940a05_2": "或有言：「能唄者。」",
    "T22n1428_050:0940a06_3": "或有言：「多聞者。」",
    "T22n1428_050:0940a06_4": "或有言：「法師者。」",
    "T22n1428_050:0940a06_5": "或有言：「持律者。」",
    "T22n1428_050:0940a07_6": "或有言：「坐禪者。」",
    "T22n1428_050:0940a07_7": "佛告諸比丘：「汝等善聽！",
    "T22n1428_050:0940a08_8": "應與不應與。",
    "T22n1428_050:0940a08_9": "乃往過去世時，有三親友：象、獼猴、鵽鳥，依一尼拘律樹住。",
    "T22n1428_050:0940a09_10": "彼作是念：『我等共住，不應不興恭敬更相輕慢，寧可推年大小次第尊卑更相恭敬。",
    "T22n1428_050:0940a11_11": "若年長者，當尊重恭敬供養。",
    "T22n1428_050:0940a12_12": "作如是法已，依林間共住。』",
    "T22n1428_050:0940a13_13": "獼猴、鵽鳥共問象言：『汝憶事近遠？』",
    "T22n1428_050:0940a14_0": "象言：『我憶小時此尼拘律樹，我行時觸我臍。』",
    "T22n1428_050:0940a15_1": "象與鵽問獼猴言：『汝憶事近遠？』",
    "T22n1428_050:0940a15_2": "獼猴答言：『我憶小時此尼拘律樹舉手及頭。』",
    "T22n1428_050:0940a16_3": "象語獼猴：『汝生年多我。』",
    "T22n1428_050:0940a17_4": "象與獼猴共問鵽言：『汝憶事近遠？』",
    "T22n1428_050:0940a18_5": "答言：『我憶雪山王右面有大尼拘律樹，我於彼食果，來此便出，即生此樹。』",
    "T22n1428_050:0940a20_0": "彼作是念：『鵽生年多我。』",
    "T22n1428_050:0940a20_1": "時象即以獼猴置頭上，獼猴以鵽置肩上，共遊行人間。",
    "T22n1428_050:0940a22_0": "從村至村、從城至城而說法言：『其有敬長老者，是人能住於法。",
    "T22n1428_050:0940a23_1": "現世有名譽，將來生善道。』",
    "T22n1428_050:0940a24_2": "爾時鵽說如是法，人皆隨順，法訓流布。",
    "T22n1428_050:0940a25_3": "汝等於我法律中出家，應更相恭敬，如是佛法可得流布。",
    "T22n1428_050:0940a26_4": "自今已去，聽隨長幼恭敬禮拜上座迎逆問訊。」",
    "T22n1428_050:0940a27_5": "時諸比丘聞佛教，諸比丘長幼相次恭敬上座，彼禮拜白衣言：「汝生年長我。」",
    "T22n1428_050:0940a29_6": "佛言：「不應禮白衣，汝等應禮、不應禮，一切女人不應禮。",
    "T22n1428_050:0940b01_7": "前受大戒者不應禮後受大戒者。",
    "T22n1428_050:0940b02_8": "言犯邊罪、犯比丘尼、賊心受戒、壞二道、黃門、殺父、殺母、殺阿羅漢、破僧、惡心出佛身血、非人、畜生、二根、若被舉、若滅擯、若應滅擯，一切非法語者不應禮。",
    "T22n1428_050:0940b05_9": "何等人應禮？",
    "T22n1428_050:0940b06_10": "少沙彌尼，應禮大沙彌尼、沙彌、式叉摩那、比丘尼、比丘，如是等人塔一切應禮。",
    "T22n1428_050:0940b08_0": "若少年沙彌，應禮大沙彌、沙彌尼、式叉摩那，乃至比丘，及塔一切應禮。",
    "T22n1428_050:0940b09_1": "小式叉摩那，應禮大式叉摩那、比丘尼、比丘，及塔應禮。",
    "T22n1428_050:0940b10_2": "年少比丘尼，應禮大比丘尼、比丘，及塔亦應禮。",
    "T22n1428_050:0940b12_0": "小比丘，應禮大比丘，大比丘塔亦應禮。",
    "T22n1428_050:0940b12_1": "一切諸天、世人、諸魔、梵王、沙門、婆羅門，皆應禮如來世尊，塔亦應禮。」",
    "T22n1428_050:0940b14_2": "世尊既有是教，應禮塔。",
    "T22n1428_050:0940b15_3": "彼便禮白衣塔廟，佛言：「不應禮白衣塔廟。」",
    "T22n1428_050:0940b16_4": "彼既不得禮白衣塔廟，便左遶行，護塔廟神瞋。",
    "T22n1428_050:0940b17_5": "佛言：「隨本所來處行，不應故左遶行。」",
    "T22n1428_050:0940b18_6": "諸比丘作如是念：「沙彌當以生年為次第、為以出家年為次第？」",
    "T22n1428_050:0940b19_7": "佛言：「應以生年為次第。",
    "T22n1428_050:0940b20_8": "若生年等者，應以出家年為次第。」",
    "T22n1428_050:0940b21_0": "彼比丘先至，後有大比丘來。",
    "T22n1428_050:0940b21_1": "一夜便移前至比丘，佛言：「不應移亦不應起，聽在中間坐。」",
    "T22n1428_050:0940b23_2": "既在中間坐，復更相移動，令眾亂鬧，佛言：「聽後來者在下坐。」",
    "T22n1428_050:0940b24_3": "既在下坐，乃在白衣下坐，佛言：「不應爾。」",
    "T22n1428_050:0940b25_4": "彼復在沙彌下坐，佛言：「不應爾，應在大比丘下坐。」",
    "T22n1428_050:0940b26_5": "彼不及後安居，受大戒數以為歲，佛言：「不應爾。",
    "T22n1428_050:0940b27_6": "和尚阿闍梨應教受戒時節，作如是教。",
    "T22n1428_050:0940b28_7": "若冬、若春、若夏，汝得若干日、若一月、若半月、若一日、若前食、若後食時，乃至量影時。」",
    "T22n1428_050:0940c01_8": "六群比丘，在白衣家見上座來不起，此非僧地，佛言：「不應爾，應起。」",
    "T22n1428_050:0940c03_9": "在水邊、樹下、石邊、草上、舡上不起，避上座言：「此非僧地。」",
    "T22n1428_050:0940c04_10": "佛言：「應起。」",
    "T22n1428_050:0940c04_11": "爾時有居士，為僧作房，而無人住，彼作如是言：「大富長者多饒財寶為僧作房，沙門釋子便在中住，我曹貧窮誰當住此？」",
    "T22n1428_050:0940c07_12": "諸比丘白佛，佛言：「眾僧應與比丘白二羯磨，應作如是與。",
    "T22n1428_050:0940c09_13": "眾中差堪能羯磨者如上，作如是白：『大德僧聽！",
    "T22n1428_050:0940c10_14": "今僧以此某甲房與某甲比丘料理。",
    "T22n1428_050:0940c11_15": "若僧時到僧忍聽。",
    "T22n1428_050:0940c11_16": "白如是。』",
    "T22n1428_050:0940c11_17": "『大德僧聽！",
    "T22n1428_050:0940c12_18": "此某甲房與某甲比丘料理。",
    "T22n1428_050:0940c12_19": "誰諸長老忍僧以此某甲房與某甲料理者默然，誰不忍者說。』",
    "T22n1428_050:0940c14_20": "『僧已忍以某甲房與某甲比丘料理竟，僧忍，默然故，是事如是持。』」",
    "T22n1428_050:0940c15_21": "時諸比丘欲作房，佛言：「聽。」",
    "T22n1428_050:0940c16_22": "彼欲平地，佛言：「聽。",
    "T22n1428_050:0940c16_23": "若有石、樹根、棘刺應却；若有坑渠處低下處應填平；若慮水應設堤障；若恐地有主或致餘言者，應決了分明；若有大樹株若石應掘出。",
    "T22n1428_050:0940c20_24": "若不能出，燒去；若不可去，燒已以水若苦酒澆。",
    "T22n1428_050:0940c21_25": "若以石椎打破出。",
    "T22n1428_050:0940c22_26": "若難破，以鐵椎打破出。",
    "T22n1428_050:0940c22_27": "若復不可出者，於邊作大坑深埋。」",
    "T22n1428_050:0940c23_28": "彼欲平地，「應耕已磨平之。」",
    "T22n1428_050:0940c24_29": "不知誰當應平？",
    "T22n1428_050:0940c24_30": "佛言：「若比丘、若沙彌、若守僧伽藍人、若優婆塞。」",
    "T22n1428_050:0940c25_31": "彼須墼，聽作，若自作若教人作。",
    "T22n1428_050:0940c26_32": "彼須墼摸，聽與。",
    "T22n1428_050:0940c27_33": "若泥著墼摸，佛言：「應以弊物內水中已拭四邊。」",
    "T22n1428_050:0940c28_34": "作墼處有草，佛言：「應在無草處，若墼不燥，應反。",
    "T22n1428_050:0940c29_35": "若反時斷草，不犯。",
    "T22n1428_050:0940c29_36": "墼不齊，應剗令齊。",
    "T22n1428_050:0941a01_37": "若燥，應積之。",
    "T22n1428_050:0941a01_38": "若天雨漬，應覆上。",
    "T22n1428_050:0941a02_39": "若風吹上覆，應以木石鎮上。",
    "T22n1428_050:0941a02_40": "若患牛羊畜生食，上覆草應以泥。",
    "T22n1428_050:0941a03_41": "泥上彼須戶應與戶。」",
    "T22n1428_050:0941a04_42": "彼於戶邊作龍蛇像，佛言：「不應作如是像，聽作蒱挑蔓若蓮華像。」",
    "T22n1428_050:0941a05_43": "彼欲於戶上作華像，聽作。",
    "T22n1428_050:0941a06_44": "彼作兵馬像，佛言：「不應作，應以紫色、若朱、若五種色。」",
    "T22n1428_050:0941a07_45": "彼倚色脫。",
    "T22n1428_050:0941a08_46": "佛言：「不應倚。」",
    "T22n1428_050:0941a08_47": "彼上座老病比丘及遠來比丘，不倚身不安，佛言：「聽以草葉樹皮、十種衣中以一一衣著背後倚之。」",
    "T22n1428_050:0941a10_48": "彼比丘晝日多人處脇著地眠，諸居士見皆共譏嫌言：「沙門釋子自稱覺悟，而自晝日脇著地眠耶？」",
    "T22n1428_050:0941a13_49": "諸比丘白佛，佛言：「不應爾。」",
    "T22n1428_050:0941a13_50": "彼上座老病遠來比丘晝日不眠疲極，佛言：「聽入房內閉戶而眠。」",
    "T22n1428_050:0941a15_51": "彼驅遣病人，佛言：「不應遣病人，亦不應去。」",
    "T22n1428_050:0941a16_52": "彼六群比丘託病不避上座，諸比丘白佛，佛言：「不應爾。」",
    "T22n1428_050:0941a17_53": "彼病比丘在閣上大房中住，大小便唾污穢臭處不淨。",
    "T22n1428_050:0941a18_54": "佛言：「病比丘不應在閣上大房中住，應在小房中住，若別作小屋。」",
    "T22n1428_050:0941a20_55": "彼病比丘不能至大小便處，佛言：「聽在近處鑿坑安大小便處。",
    "T22n1428_050:0941a22_56": "若不能出房，聽屋中安便器。」",
    "T22n1428_050:0941a22_57": "若不能起離床，佛言：「聽穿床作孔便器著下。」",
    "T22n1428_050:0941a23_58": "彼唾房中污灑地，佛言：「不應爾。」",
    "T22n1428_050:0941a24_59": "彼上座老病比丘數起疲極，佛言：「聽作唾器。」",
    "T22n1428_050:0941a25_60": "彼於多人住處捨虱棄地，佛言：「不應爾。」",
    "T22n1428_050:0941a26_61": "彼上座老病比丘數數起棄虱疲極，佛言：「聽以器若毳、若劫貝、若弊物、若綿拾著中。",
    "T22n1428_050:0941a28_62": "若虱走出，應作筒盛。」",
    "T22n1428_050:0941a29_63": "彼用寶作筒，佛言：「不應用寶作筒，聽用牙、若骨、若鐵、若銅、若鉛錫、若竿蔗草、若竹、若[竺二+韋]、若木作筒，虱若出應作蓋塞。」",
    "T22n1428_050:0941b03_0": "彼用寶作塞，佛言：「不應用寶作，應用牙骨乃至木作。",
    "T22n1428_050:0941b04_1": "無安處，應以縷繫著床脚裏。」",
    "T22n1428_050:0941b05_0": "時比丘分房，有比丘得破壞房，彼作如是意：「或令我修治。」",
    "T22n1428_050:0941b06_1": "即不取，佛言：「應受，隨力多少應治。」",
    "T22n1428_050:0941b07_2": "彼欲治房，佛言：「聽治一切所須之具應供給。」",
    "T22n1428_050:0941b08_3": "爾時世尊從毗舍離人間遊行，經跋闍國至舍衛國，與千二百五十比丘俱。",
    "T22n1428_050:0941b10_4": "時給孤獨食，聞世尊從彼來至舍衛國，即乘車往迎，遙見佛來，即下車前詣佛所，頭面禮足却住一面。",
    "T22n1428_050:0941b12_5": "時世尊無數方便為給孤獨食種種說法開化，令得歡喜已，白世尊言：「唯願受我明日請食，於祇桓宿。」",
    "T22n1428_050:0941b15_6": "世尊默然受之。",
    "T22n1428_050:0941b15_7": "時給孤獨食知佛受請已，作禮而去還家，即於其夜辦種種肥美飲食，清旦往白時到。",
    "T22n1428_050:0941b17_8": "世尊著衣持鉢，往詣食堂就座而坐。",
    "T22n1428_050:0941b18_9": "給孤獨食手自斟酌種種美食，供養佛及眾僧令滿足。",
    "T22n1428_050:0941b19_10": "捨鉢持金瓶授水已，白佛言：「我以此祇桓園奉上世尊，唯願受之。」",
    "T22n1428_050:0941b21_11": "佛言：「居士！",
    "T22n1428_050:0941b21_12": "汝可持此園奉佛及四方僧。",
    "T22n1428_050:0941b22_13": "何以故？",
    "T22n1428_050:0941b22_14": "居士！",
    "T22n1428_050:0941b22_15": "若是世尊園、園物、房舍、房舍物、衣鉢、坐具、針筒、便是塔廟，一切諸天、世人、沙門、婆羅門、魔、梵無能用者。」",
    "T22n1428_050:0941b24_16": "即如教以園奉佛及四方僧。",
    "T22n1428_050:0941b25_17": "「唯願世尊，慈愍受之。」",
    "T22n1428_050:0941b26_18": "爾時世尊說偈勸喻：「種殖園果樹，　　若設於橋船，　曠野施泉井，　　及與房舍施，　如是之人等，　　晝夜福增益，　如法常持戒，　　後得生善道。」",
    "T22n1428_050:0941c02_0": "時給孤獨食頭面禮足已却坐一面，世尊無數方便種種說法開化令得歡喜，給孤獨食聞法歡喜已禮足而去。",
    "T22n1428_050:0941c04_1": "時祇桓園牛羊來入無有禁限，佛言：「掘作塹障。」",
    "T22n1428_050:0941c05_2": "彼上座老病比丘行時不能度，佛言：「聽作橋。」",
    "T22n1428_050:0941c06_3": "而不知云何作？",
    "T22n1428_050:0941c07_4": "「應以板若木作，若安繩索連繫。」",
    "T22n1428_050:0941c07_5": "上座老病比丘度橋時脚跌倒地，佛言：「聽兩邊安索手捉順而度，若捉索故倒地，應兩邊安欄楯。",
    "T22n1428_050:0941c10_6": "若塹不牢，應重作籬障。",
    "T22n1428_050:0941c10_7": "若無門聽作門，若籬不堅牢應擣牆，作牆所須者一切應與，若不牢應作重樓閣。」",
    "T22n1428_050:0941c12_8": "時祇陀王子，欲為祇桓作大貴價重門，佛言：「聽作。」",
    "T22n1428_050:0941c14_9": "時祇桓園樹不好，佛言：「聽種三種樹：華樹、果樹、葉樹。」",
    "T22n1428_050:0941c15_10": "時上座眾所知識比丘於舍衛食已還祇桓患熱，佛言：「聽以草、若樹葉障，十種衣中聽一一衣障作蔭，若故熱應循階道邊種三種樹如上。」",
    "T22n1428_050:0941c18_11": "時祇桓去水遠，「聽作渠通水。」",
    "T22n1428_050:0941c19_12": "患渠壞，佛言：「聽以草遮若草爛壞，復應以甎石若木遮。",
    "T22n1428_050:0941c20_13": "若復作井，作井所須一切聽與。",
    "T22n1428_050:0941c21_14": "若出井泥器破，聽以木壓四邊持器著中。",
    "T22n1428_050:0941c22_15": "若故破壞，聽以毛氀囊盛。",
    "T22n1428_050:0941c23_16": "若故復破，聽以皮革作。",
    "T22n1428_050:0941c24_17": "若繩斷，聽以皮作。」",
    "T22n1428_050:0941c24_18": "比丘不慣作患手痛，「聽轉輪牽。",
    "T22n1428_050:0941c25_19": "若輪孔壞，聽以鐵作。",
    "T22n1428_050:0941c25_20": "若患水還來入井，應以石、若甎木障四邊。",
    "T22n1428_050:0941c27_0": "若患洗處泥，應安甎石。",
    "T22n1428_050:0941c27_1": "若患小兒墮井，應以木、若瓦甎石作欄遮。",
    "T22n1428_050:0941c28_2": "若牽泥器繩斷墮井，應以鉤鉤取。」",
    "T22n1428_050:0941c29_3": "彼無安井索處，佛言：「聽近井邊作架著上。」",
    "T22n1428_050:0942a01_4": "時祇桓無浴室，佛言：「聽作。」",
    "T22n1428_050:0942a02_5": "不知云何作？",
    "T22n1428_050:0942a02_6": "佛言：「聽若四方、若圓、若八角。」",
    "T22n1428_050:0942a03_7": "彼在屋前作，佛言：「不應爾，應在邊屏處作。」",
    "T22n1428_050:0942a04_8": "彼患浴室冷，佛言：「聽作尸。」",
    "T22n1428_050:0942a05_0": "患煙，「聽上開孔。」",
    "T22n1428_050:0942a05_1": "患闇，「應開窓。」",
    "T22n1428_050:0942a05_2": "患泥，「應以石甎、若木作浴床。」",
    "T22n1428_050:0942a06_3": "患泥污脚，「應以石甎垐地。",
    "T22n1428_050:0942a07_4": "若木頭差跌，應鑿作狗牙相壓。」",
    "T22n1428_050:0942a08_0": "時六群比丘，上座欲得涼便閉戶，欲得熱便開戶。",
    "T22n1428_050:0942a09_1": "諸比丘白佛，佛言：「應隨眾僧所欲應與。」",
    "T22n1428_050:0942a10_2": "彼六群比丘先入浴室在好處坐，上座後來入無處。",
    "T22n1428_050:0942a11_3": "諸比丘白佛，佛言：「應隨次處坐。」",
    "T22n1428_050:0942a12_4": "彼上座不入其處空，佛言：「次座者應坐。」",
    "T22n1428_050:0942a13_5": "煙熏面，「聽物遮面。」",
    "T22n1428_050:0942a13_6": "患頭熱，「聽覆。」",
    "T22n1428_050:0942a14_0": "患背熱，「聽遮。」",
    "T22n1428_050:0942a14_1": "若身污臭，「聽以泥洗。」",
    "T22n1428_050:0942a14_2": "彼比丘疑，不敢以香著泥中，佛言：「聽著。",
    "T22n1428_050:0942a15_3": "浴室裏地患熱，應澆令冷。」",
    "T22n1428_050:0942a16_4": "彼共白衣浴，更相看尾，某甲長、某甲麁。",
    "T22n1428_050:0942a17_5": "諸比丘白佛，佛言：「不應共白衣浴，若稱歎佛法僧者聽浴。」",
    "T22n1428_050:0942a18_6": "時諸比丘以衣著露地，天雨漬，佛言：「聽疊著壁上、龍牙杙上、若衣架上。」",
    "T22n1428_050:0942a20_7": "彼患煙黑污衣，佛言：「聽別作衣屋。」",
    "T22n1428_050:0942a21_8": "彼露形為露形者揩身，佛言：「不應爾。」",
    "T22n1428_050:0942a22_9": "彼露形者為不露形者揩身，佛言：「不應爾。」",
    "T22n1428_050:0942a23_10": "彼不露形者畏慎疑，不敢與露形者揩身，佛言：「聽。」",
    "T22n1428_050:0942a24_11": "彼露形者為露形者剃髮，佛言：「不應爾。」",
    "T22n1428_050:0942a25_12": "彼露形者為不露形者剃髮，佛言：「不應爾。」",
    "T22n1428_050:0942a26_13": "彼不露形者為露形者剃髮，佛言：「不應爾。」",
    "T22n1428_050:0942a27_14": "彼露形嚼楊枝，佛言：「不應爾。」",
    "T22n1428_050:0942a28_15": "彼露形洗手脚面，佛言：「不應爾。」",
    "T22n1428_050:0942a29_0": "彼露形食，佛言：「不應爾。」",
    "T22n1428_050:0942a29_1": "彼露形大小便，佛言：「不應爾。」",
    "T22n1428_050:0942b01_2": "彼露形者禮露形者，佛言：「不應爾。」",
    "T22n1428_050:0942b02_3": "彼露形者禮不露形者，佛言：「不應爾。」",
    "T22n1428_050:0942b03_4": "彼不露形者禮露形者，佛言：「不應爾。」",
    "T22n1428_050:0942b04_0": "彼露形道行，佛言：「不應爾。」",
    "T22n1428_050:0942b04_1": "彼露形經行，佛言：「不應爾。」",
    "T22n1428_050:0942b05_2": "時祇桓浴室去水遠，「聽通渠鑿井如上。",
    "T22n1428_050:0942b06_3": "若水少，應大作渠。」",
    "T22n1428_050:0942b06_4": "彼汲水患手痛，「聽安桔槹。」",
    "T22n1428_050:0942b07_5": "彼不知儲水何處？",
    "T22n1428_050:0942b07_6": "「聽著甕中。」",
    "T22n1428_050:0942b08_7": "被天雨時患澆濕衣服，「聽井上安屋。」",
    "T22n1428_050:0942b09_8": "時比丘露形汲水，見婦女來慚愧便坐，諸比丘白佛，佛言：「不應爾。」",
    "T22n1428_050:0942b10_9": "時諸比丘在泉若渠若池水中浴，時龍女瞋嫌，諸比丘白佛，佛言：「不應爾。",
    "T22n1428_050:0942b12_10": "聽四種覆障浴，若有牆壁障處、若樹木草障處、若水障身、若衣障身。",
    "T22n1428_050:0942b14_11": "彼在上三處洗浴者，若有所須聽互相取與。",
    "T22n1428_050:0942b15_12": "以衣障身者，一切如法。",
    "T22n1428_050:0942b15_13": "經營浴事得作，若水少應大開通水處。",
    "T22n1428_050:0942b16_14": "若患水漏下多，應在邊更作小漏處。」",
    "T22n1428_050:0942b17_15": "諸比丘露地浴得患，佛言：「聽別作小浴室。",
    "T22n1428_050:0942b18_16": "若患地泥，聽安甎石、若木、若碎石、若沙，若故泥應決去水。」",
    "T22n1428_050:0942b20_17": "時諸比丘露處溫水天雨濕衣，佛言：「聽作溫水屋。」",
    "T22n1428_050:0942b21_18": "時諸比丘安薪露地，天雨濕，佛言：「聽作安薪屋。」",
    "T22n1428_050:0942b22_19": "時有比丘露地看煮食，天雨濕衣澆污淨人飲食器物，佛言：「聽作淨食厨屋。」",
    "T22n1428_050:0942b24_20": "時諸比丘白衣家為設飲食受請往，道路遇天雨澆濕衣服，佛言：「聽在聚落間別安僧伽藍處。」",
    "T22n1428_050:0942b26_21": "時諸比丘露處大小便，有婦人見之，比丘疾疾起，大便不竟遂成患。",
    "T22n1428_050:0942b28_22": "佛言：「聽作廁屋。」",
    "T22n1428_050:0942b28_23": "彼安一大便處，便時多人立待，佛言：「應作眾多處。",
    "T22n1428_050:0942b29_24": "若當戶見應作障，若更相看應作隔障。」",
    "T22n1428_050:0942c01_25": "彼上座老病比丘大小便起時倒地，「聽在邊安欄架。」",
    "T22n1428_050:0942c02_26": "彼在處處拭大便，或在壁角或在石上或草上，佛言：「不應爾，聽別作洗處。」",
    "T22n1428_050:0942c04_27": "彼處處小便泥污地，佛言：「不應爾。",
    "T22n1428_050:0942c05_28": "應在邊一處小便。",
    "T22n1428_050:0942c05_29": "若故患泥污，應別作小便處。」",
    "T22n1428_050:0942c06_30": "不知云何作？",
    "T22n1428_050:0942c06_31": "佛言：「聽掘地作坑，下安石持瓮著上，開瓮底漏下，瓮兩邊安木，若患氣臭作蓋覆。」",
    "T22n1428_050:0942c09_0": "時諸比丘露地經行，有蛇蝎蜈蚣百足，未離欲比丘見恐怖，佛言：「聽作懸經行處。」",
    "T22n1428_050:0942c10_1": "不知云何作？",
    "T22n1428_050:0942c11_2": "佛言：「下竪柱上安板木閣道行。",
    "T22n1428_050:0942c11_3": "若患風雨日曝，聽作屋覆。」",
    "T22n1428_050:0942c12_4": "爾時世尊在拘睒彌。",
    "T22n1428_050:0942c13_5": "六群比丘於好綵畫嚴飾房中，然火炙煙熏污房、污臥具，佛言：「不應爾。」",
    "T22n1428_050:0942c14_6": "時諸比丘冬月患寒，「聽露地燃火炙。」",
    "T22n1428_050:0942c15_7": "露地坐患背冷，「聽在外燃火令煙盡，持炭入屋。",
    "T22n1428_050:0942c16_8": "若不相容受，應別作燃火堂。」",
    "T22n1428_050:0942c17_9": "不知云何作？",
    "T22n1428_050:0942c17_10": "佛言：「聽四方作，若圓、若長作。」",
    "T22n1428_050:0942c18_11": "彼處處安胡竈，佛言：「不應爾。",
    "T22n1428_050:0942c19_12": "聽當在中安火爐。」",
    "T22n1428_050:0942c19_13": "時諸比丘得有輪火爐，佛言：「聽畜。」",
    "T22n1428_050:0942c20_14": "不知誰當推行？",
    "T22n1428_050:0942c20_15": "佛言：「沙彌、若比丘、若守僧伽藍人。」",
    "T22n1428_050:0942c21_16": "彼比丘不慣吹火，吹火得患，佛言：「聽作筒吹。」",
    "T22n1428_050:0942c22_17": "彼用寶作筒，佛言：「不應用寶。",
    "T22n1428_050:0942c23_18": "聽用牙、角、骨、若銅鐵、舍羅草筒、若竹葦、若木作。",
    "T22n1428_050:0942c24_19": "若患筒口燋，聽安鐵鍱。",
    "T22n1428_050:0942c24_20": "竈中薪火墮，應上。",
    "T22n1428_050:0942c25_21": "若患燒手，作鉗。」",
    "T22n1428_050:0942c25_22": "彼用寶作鉗，佛言：「不應爾。",
    "T22n1428_050:0942c26_23": "聽用骨、牙、角、銅、鐵、木作。",
    "T22n1428_050:0942c26_24": "若患頭燒，聽安銅鐵鍱。」",
    "T22n1428_050:0942c27_25": "彼欲聚火作把推聚若欲種火，「應作火坑安火。",
    "T22n1428_050:0942c28_26": "若恐火滅，以灰覆上。」",
    "T22n1428_050:0942c29_27": "時諸比丘冷水洗面手脚患冷，佛言：「聽煖水洗。」",
    "T22n1428_050:0943a01_28": "不知云何煖？",
    "T22n1428_050:0943a01_29": "佛言：「澡罐盛水著火邊。",
    "T22n1428_050:0943a02_30": "若澡罐多、若火邊不容者，應安三揭杖，瓶盛水著上煖。",
    "T22n1428_050:0943a03_31": "瓶大妨火，應作繩懸。",
    "T22n1428_050:0943a04_32": "若繩燒，以筒盛繩，若筒燒，以泥泥。」",
    "T22n1428_050:0943a04_33": "瀉水時筒折，佛言：「應以餘器率取。",
    "T22n1428_050:0943a05_34": "瀉水瓶中時患棄水，應作澍水筒。",
    "T22n1428_050:0943a06_35": "若懸繩斷，上安鐵鐶鈕。」",
    "T22n1428_050:0943a07_36": "時諸比丘冬月洗脚患冷，佛言：「應安澡盤洗脚器在屋裏洗，洗脚所須應與。」",
    "T22n1428_050:0943a09_0": "時比丘早起油塗脚已入聚落乞食，女人接足禮油污手捉比丘鉢，餘比丘見惡之。",
    "T22n1428_050:0943a10_1": "諸比丘白佛，佛言：「不應早起油塗脚入聚落乞食。」",
    "T22n1428_050:0943a12_2": "諸比丘脚劈破，「聽塗足跟足底油，塗至指奇。」",
    "T22n1428_050:0943a13_3": "時眾僧得一重房，佛言：「聽住。」",
    "T22n1428_050:0943a13_4": "爾時世尊從摩竭國至曠野城。",
    "T22n1428_050:0943a14_5": "時六群比丘，為世尊以男女形像文繡莊校堂屋，佛言：「不應爾。",
    "T22n1428_050:0943a16_6": "聽用餘雜色禽獸文者。」",
    "T22n1428_050:0943a16_7": "時眾僧得兩房一戶重屋，佛言：「聽住。」",
    "T22n1428_050:0943a17_8": "爾時世尊在舍衛國。",
    "T22n1428_050:0943a17_9": "爾時阿難得別房，佛言：「聽畜。」",
    "T22n1428_050:0943a18_10": "爾時羅睺羅在那梨林中住。",
    "T22n1428_050:0943a19_11": "時那梨有居士無人勸化，自發意作房舍施羅睺羅。",
    "T22n1428_050:0943a20_12": "時羅睺羅此房住已人間遊行，時彼居士聞羅睺羅在房住已人間遊行，便以房舍施眾僧。",
    "T22n1428_050:0943a22_13": "爾時世尊從摩竭提人間遊行，至那梨林中敷座而坐。",
    "T22n1428_050:0943a24_0": "時羅睺羅聞居士以房施眾僧，便往至世尊所，頭面禮足已却坐一面，白佛言：「那梨有居士無人勸化，自發意作房施我。",
    "T22n1428_050:0943a26_1": "我於房住已出人間遊行，後居士即復以房施眾僧。」",
    "T22n1428_050:0943a28_2": "佛告羅睺羅：「聽汝往彼居士所語言：『汝將無見我有可呵事？",
    "T22n1428_050:0943a29_3": "不清淨、非沙門法、若口說、若身行邪？』」",
    "T22n1428_050:0943b01_4": "時羅睺羅受世尊教已，往居士所具向居士說如上語，居士答言：「我不見汝有可呵責事、非沙門法、若口說、若身行不清淨。」",
    "T22n1428_050:0943b04_5": "時羅睺羅往世尊所，頭面禮足却坐一面，白佛言：「世尊！",
    "T22n1428_050:0943b05_6": "向者所勅，我具為居士說之。",
    "T22n1428_050:0943b06_7": "居士答我言：『我不見汝有可呵責事、於沙門法亦無有不清淨、若口說、若身行。』」",
    "T22n1428_050:0943b08_8": "時世尊以是因緣集比丘眾，告言：「汝等善聽！",
    "T22n1428_050:0943b09_9": "非法施、非法受、非法住。",
    "T22n1428_050:0943b09_10": "如法施、如法受、如法住。",
    "T22n1428_050:0943b10_11": "云何非法施、非法受、非法住？",
    "T22n1428_050:0943b11_0": "或有人自心喜樂作房，施一人已復施眾多人，是為非法施、非法受、非法住。",
    "T22n1428_050:0943b12_1": "施一人已復以施僧亦如是。",
    "T22n1428_050:0943b13_2": "施一人已僧破為二部，施與已所同部亦如是。",
    "T22n1428_050:0943b14_3": "施一人已施與異部亦如是。",
    "T22n1428_050:0943b15_4": "或有人自心喜樂作房，施眾多人已復施眾僧，是為非法施、非法受、非法住。",
    "T22n1428_050:0943b17_5": "施眾多人已僧破為二部，施已所同部亦如是。",
    "T22n1428_050:0943b18_6": "施眾多人已施與異部亦如是。",
    "T22n1428_050:0943b19_0": "施眾多人已施一人亦如是。",
    "T22n1428_050:0943b19_1": "作房施僧已，轉施與餘人亦如是。",
    "T22n1428_050:0943b20_2": "作房已施已所同部亦如是。",
    "T22n1428_050:0943b21_3": "作房已施與異部亦如是。",
    "T22n1428_050:0943b21_4": "是為非法施、非法受、非法住。",
    "T22n1428_050:0943b22_5": "云何如法施、如法受、如法住？",
    "T22n1428_050:0943b23_6": "或有人喜樂自作房，施一人是為如法施、如法受、如法住。",
    "T22n1428_050:0943b24_7": "施眾多人、施僧、施二部僧亦如是。",
    "T22n1428_050:0943b25_8": "是為如法施、如法受、如法住。」",
    "T22n1428_050:0943b26_9": "爾時世尊於迦尸國人間遊行，與五百比丘俱。",
    "T22n1428_050:0943b27_10": "時羈連國有四舊比丘：阿濕鞞、不那婆娑、般陀、樓醯那。",
    "T22n1428_050:0943b28_11": "時四比丘聞世尊與五百人俱人間遊行當來至羈連，「世尊有二弟子舍利弗、目連來至此，恐驅我等出此住處。",
    "T22n1428_050:0943c02_12": "我等寧可選擇上房與世尊，餘者分為四分，以為私有。",
    "T22n1428_050:0943c03_13": "僧伽藍僧伽藍物、房舍房舍物，作第一比丘分；瓫瓶、瓮、釜鑊、斧鑿、燈臺諸雜重物作第二比丘分；繩床、木床、大褥、小褥、臥具、雜物作第三比丘分；餘林木、竹草、花果、葉作第四比丘分。」",
    "T22n1428_050:0943c07_14": "時四比丘即選上房留世尊，餘者如上分為四分。",
    "T22n1428_050:0943c08_15": "時世尊從迦尸國人間遊行，至羈連敷座而坐，告舍利弗、目連：「汝往語彼舊比丘，世尊與五百比丘俱來迦尸國，汝今可為諸比丘敷置臥具。」",
    "T22n1428_050:0943c12_16": "舍利弗、目連受世尊教已，往舊比丘所如所教勅敷臥具。",
    "T22n1428_050:0943c13_17": "彼比丘答言：「世尊是法主，便可隨意住止，我等先已選上房留世尊，餘者分為四分如上，無客比丘臥具。」",
    "T22n1428_050:0943c16_18": "時舍利弗、目連，往世尊所頭面禮足却坐一面，以此因緣具白世尊。",
    "T22n1428_050:0943c17_19": "世尊以此因緣集比丘僧，告言：「此四分物，是四方僧物，不應分、不應自入、不應賣買，亦非僧所賣，非眾多人乃至一人所賣。",
    "T22n1428_050:0943c20_20": "若彼僧、眾多人、一人，自入己、若分、若賣買者，不成自入、不成分、不成賣買，犯偷蘭遮。",
    "T22n1428_050:0943c22_21": "何等四方僧物？",
    "T22n1428_050:0943c23_22": "僧伽藍僧伽藍物、房房物，此是第一分四方僧物，不應分、不應自入、不應賣買，若僧、若眾多人、若一人，不得分、不得自入、不得賣買。",
    "T22n1428_050:0943c26_23": "若僧、若眾多人、若一人，若分、若自入、若賣買，不成分、不成自入、不成賣買，犯偷蘭遮。",
    "T22n1428_050:0943c28_24": "第二、第三亦如是。",
    "T22n1428_050:0943c28_25": "第四分中果葉聽分，若花上佛，餘者同上。」",
    "T22n1428_050:0944a01_0": "四分律卷第五十"
}