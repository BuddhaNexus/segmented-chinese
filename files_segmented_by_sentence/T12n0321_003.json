{
    "T12n0321_003:0008c02_0": "佛說護國尊者所問大乘經卷第",
    "T12n0321_003:0008c03_0": "三",
    "T12n0321_003:0008c05_0": "西天譯經三藏朝散大夫試鴻臚卿",
    "T12n0321_003:0008c06_0": "傳法大師臣施護奉　詔譯",
    "T12n0321_003:0008c07_0": "「爾時，淨光天子而說頌曰：「『太子！",
    "T12n0321_003:0008c08_1": "汝當知：　　莫著於迷醉，　　於此嶮難中，　　勤求於出離。",
    "T12n0321_003:0008c10_0": "　　如佛所說言：　　若離迷醉者，　　此人大勇猛。",
    "T12n0321_003:0008c11_1": "　　善行於律儀，　　清淨無瑕穢，　　所見諸眾生，　　心生慈愍行，　　成佛當不久。",
    "T12n0321_003:0008c14_0": "　　過去一切佛、　　現在及未來，　　皆從眾善生，　　遠離貪、瞋、癡。",
    "T12n0321_003:0008c16_0": "　　飲食及衣服、　　金、銀、摩尼寶、　　種種莊嚴具，　　捨施利眾生。",
    "T12n0321_003:0008c18_0": "　　廣歷俱胝劫，　　一心求菩提，　　未曾有疲懈。",
    "T12n0321_003:0008c19_1": "　　或捨於身分、　　頭、目、手、足等，　　於彼求乞人，　　心生大歡喜。",
    "T12n0321_003:0008c21_2": "　　以此積功德，　　而成佛菩提。",
    "T12n0321_003:0008c22_3": "　　設處國王位，　　豪貴而最上，　　美女及眷屬，　　晝夜常圍繞，　　宮殿及國城，　　悉皆如幻化。",
    "T12n0321_003:0008c25_4": "　　譬如坏器等、　　陽焰、水沫泡，　　其體不堅牢，　　非實、非久住。",
    "T12n0321_003:0008c27_5": "　　如是無常法，　　虛妄汝當知。",
    "T12n0321_003:0008c28_6": "　　父母與妻男，　　誰能相救濟？",
    "T12n0321_003:0008c29_7": "　　所作善、惡業，　　是人隨業行，　　如是無數劫，　　常沈生死海。",
    "T12n0321_003:0009a02_8": "　　亦如無目人，　　於境而不了，　　虛受於勤勞，　　終墮嶮惡趣。",
    "T12n0321_003:0009a04_9": "　　菩提最上路，　　勇猛精進行，　　乃至於命終，　　不生三惡道。",
    "T12n0321_003:0009a06_10": "　　佛世人難值、　　正法難得聞，　　降伏煩惱怨，　　親近於善友，　　恒修入正道。",
    "T12n0321_003:0009a09_0": "　　安住菩提心，　　不退於佛道，　　如是行方便，　　世間無有上。",
    "T12n0321_003:0009a11_0": "　　過去一切佛，　　捨離於親愛，　　常處於深山，　　正念自思惟，　　堅固如金剛，　　志求無上道。』」",
    "T12n0321_003:0009a14_0": "爾時，佛告尊者護國言：「淨光天子說此頌已，彼福光太子年至十歲，智慧明達而無戲論。",
    "T12n0321_003:0009a16_0": "於世所有園林、花卉、流泉、浴池、歌舞、作樂而不愛著，乃至國城、宮殿、象、馬、車乘、金、銀、財寶，一切所欲之事悉皆遠離。",
    "T12n0321_003:0009a18_1": "一心思惟：『我身虛幻，四大假合，無有堅實，大地、諸天悉非究竟。",
    "T12n0321_003:0009a19_2": "凡夫眾生常行非法，愚癡迷惑，分別親踈，耽著欲樂無有厭足，永處輪迴無解脫時。",
    "T12n0321_003:0009a21_3": "我於如是愚迷人中而乃受生。』",
    "T12n0321_003:0009a22_4": "作是念已，志意繫心專求解脫。」",
    "T12n0321_003:0009a24_0": "爾時，世尊復告尊者護國言：「彼發光王為其太子選擇最上淨妙福地建置一城，名曰愛樂。",
    "T12n0321_003:0009a26_1": "其城七重，於其城中有七百街道，純以七寶、鈴鐸、真珠羅網遍覆其上。",
    "T12n0321_003:0009a27_2": "復有六十眾寶妙蓋、八萬寶幢於諸街巷次第行布，一一寶幢有六萬寶索，一一寶索有十四俱胝樂器，如是樂器，微風吹動出妙音聲，如百千天樂。",
    "T12n0321_003:0009b02_0": "又，於此城街巷、衢路處處各住五百童女——是諸童女身相端嚴，顏貌和悅，於諸音樂、歌舞、作倡一切悉能。",
    "T12n0321_003:0009b04_1": "「時發光王勅告之曰：『令諸童女晝夜作樂，不得間斷。』",
    "T12n0321_003:0009b05_2": "所有四方一切人民來入此城，見斯音樂、快樂之事，奔聚看翫，令其太子心生樂著。",
    "T12n0321_003:0009b07_3": "又復，王言：『所有眾生求飲食者施以飲食、求衣服者施以衣服、求花鬘塗香者施以花鬘塗香、求床榻臥具者施以床榻臥具，乃至以金、銀、摩尼、硨磲、碼碯、珊瑚、真珠、吠瑠璃等如是諸寶處處堆積，復有象、馬、車乘，皆以眾寶種種莊嚴，令一切眾生隨意受用。』",
    "T12n0321_003:0009b14_0": "「爾時，發光王復為太子於此城中修建一宮，廣一由旬，造四門樓，戶牖、軒窗，皆以七寶種種莊嚴。",
    "T12n0321_003:0009b16_1": "於此宮中置一大殿，用百千珍寶周匝莊挍，於殿中間安四俱胝眾寶床榻及以臥具。",
    "T12n0321_003:0009b18_2": "復於城中置一大園，花、菓、樹木其數甚多，蓊蔚開敷，世所希有。",
    "T12n0321_003:0009b19_3": "於其中間排一切寶樹，光明照曜無不愛樂。",
    "T12n0321_003:0009b20_4": "「又於園中有七寶池，於池四邊有四界道，四寶所成，所謂金、銀、吠瑠璃、玻瓈。",
    "T12n0321_003:0009b22_5": "於池周匝置一百八師子口，水從彼入；復置一百八師子口，水從彼出。",
    "T12n0321_003:0009b23_6": "其中復生鉢訥摩花、烏怛鉢攞花、俱母那花、奔拏哩迦花等種種名花，恒時開敷於池周匝。",
    "T12n0321_003:0009b26_7": "「復有八百寶樹，一一寶樹各懸寶索，一一索上有俱胝數樂器，微風吹動出妙音聲，令諸眾生聞者愛樂。",
    "T12n0321_003:0009b28_8": "復次，寶樹懸掛八十百千珍寶妙幡，又於池上置大寶網而以為蓋，覆太子身令離塵坌。",
    "T12n0321_003:0009c02_0": "「爾時，發光王復令殿內以其七寶造四俱胝寶座，一一寶座各以五百上妙之衣敷於座上。",
    "T12n0321_003:0009c04_1": "於其中間置一大座，高七人量，以八十俱胝上妙寶衣敷設其上，此是福光太子所登之座。",
    "T12n0321_003:0009c06_2": "於諸座前各置香爐——純金所成——於爐周匝懸金鈴鐸及金蓮花，摩尼寶網四面嚴飾，光明照耀，晝夜三時恒爇沈香及散妙花。",
    "T12n0321_003:0009c09_0": "復於園內有九十九百千摩尼寶，一一摩尼寶廣一由旬，有大光明照一切世界。」",
    "T12n0321_003:0009c11_0": "爾時，世尊復告護國言：「福光太子園苑之內有種種飛鳥，鸚鵡、鴝鵒、鴛鴦、鵝、鴨、孔雀、舍利、俱枳羅鳥、俱拏羅鳥、迦陵、頻伽、命命鳥等。",
    "T12n0321_003:0009c14_1": "如是眾鳥俱善人言，每群飛時作微妙聲——如眾音樂而無有異，亦如天帝歡喜之園——令諸天人受妙快樂。",
    "T12n0321_003:0009c16_2": "「彼發光天子復為太子修饌上味飲食，逐日供給五百千車。",
    "T12n0321_003:0009c18_3": "復令使命於諸城邑、聚落選取童女——年十六歲至二十歲者，色相端嚴，諸根具足，不長、不短，不肥、不瘦，不白、不黑，身出白檀香、口出優鉢羅花香，言詞美善，心意純直而無妬忌，善解博弈、歌舞、戲樂，乃至一切世間工巧伎藝無不悉解——如是童女得八十俱胝，來入王城。",
    "T12n0321_003:0009c25_0": "「爾時，發光天子以此八十俱胝童女賜於太子、王自宮中所有童女復賜一俱胝、王諸親眷亦以一俱胝童女奉上太子、宰輔重臣亦以一俱胝童女奉上太子、國城庶民亦以一俱胝童女奉上太子，如是八十四俱胝童女俱令侍從承事及歌舞作樂悅樂太子。」",
    "T12n0321_003:0010a02_0": "佛告尊者護國言：「爾時，福光太子見是事已，於其國城、宮殿、樓閣、園林、池沼、象、馬、珍寶及諸童女、歌舞唱妓種種作樂之事，都不愛著。",
    "T12n0321_003:0010a05_0": "而自思惟：『此諸女等於我身分為大惡友，斷我善根、增諸煩惱，常處輪迴，無有自在，譬如有人處於禁縛終不能出。』",
    "T12n0321_003:0010a07_1": "爾時，太子見此過失，於十年中於色、聲、香、味、觸五塵諸境而不愛著，一心思惟：『諸惡友眾云何捨離，而自修行得其解脫？』",
    "T12n0321_003:0010a10_2": "作是念已，彼諸童女即詣王宮白父王言：『其福光太子於諸婇女、戲樂、歌舞都不顧視，獨坐思惟，遠離聲色。』",
    "T12n0321_003:0010a13_0": "「爾時，發光天子聞是事已，心忽驚愕，怪未曾有。",
    "T12n0321_003:0010a14_1": "即時統領八萬小王及諸臣從來入太子所住宮中，見彼太子孤處宮殿，儀貌寂然，涕淚悲泣，心大苦惱，迷悶躄地，良久乃蘇。",
    "T12n0321_003:0010a16_2": "從地而起即說頌曰：「『子為最上寶，　　云何不觀我，　　憂惱心惶亂？",
    "T12n0321_003:0010a19_3": "　　云何捨所愛，　　種種富樂事？",
    "T12n0321_003:0010a20_4": "　　此城妙莊嚴，　　眾寶為嚴飾，　　宮殿、妙樓閣、　　園林及浴池、　　象、馬、七珍財、　　衣服及飲饌，　　如是無量數，　　而以供給之。",
    "T12n0321_003:0010a24_5": "　　復有諸童女，　　容顏甚奇妙，　　端正廣莊嚴，　　如彼天女相。",
    "T12n0321_003:0010a26_6": "　　心性善純直，　　通達諸伎藝、　　歌舞及音樂，　　人間無有比。",
    "T12n0321_003:0010a28_7": "　　所為適悅汝，　　令其心快樂。",
    "T12n0321_003:0010a29_8": "　　云何無所著，　　於斯而捨離，　　獨處於深宮，　　顏貌甚寂澹？",
    "T12n0321_003:0010b02_9": "　　令諸童女等，　　各各懷憂惱，　　如彼蓮花萎，　　俱來而白我。",
    "T12n0321_003:0010b04_10": "　　太子汝當知：　　如是諸童女，　　端正俱年少，　　口出優鉢香、　　身有栴檀氣，　　兩目紺如蓮，　　善知人心意，　　令於晝夜中，　　親近作戲樂。",
    "T12n0321_003:0010b09_0": "　　今汝正是時，　　於此而厭棄。",
    "T12n0321_003:0010b10_0": "　　於汝意云何？",
    "T12n0321_003:0010b10_1": "　　為我速宣說。",
    "T12n0321_003:0010b11_0": "　　又向園林中，　　安置摩尼寶，　　九十九百千，　　各廣一由旬，　　光明普照燿。",
    "T12n0321_003:0010b13_1": "　　寶樹懸寶幡，　　其數有八萬，　　花菓皆茂盛。",
    "T12n0321_003:0010b15_0": "　　具有眾飛鳥，　　孔雀及鵝、鴨、　　迦陵、頻迦等，　　皆出微妙音。",
    "T12n0321_003:0010b17_0": "　　復於諸樹間，　　各垂於寶索，　　一一寶索中，　　皆有妙樂器。",
    "T12n0321_003:0010b19_0": "　　微風吹動時，　　出於妙音聲，　　清響如天樂，　　云何而不戀？",
    "T12n0321_003:0010b21_0": "　　又此諸宮殿，　　皆以眾寶成，　　金、銀、摩尼珠、　　硨磲與碼碯、　　瑠璃、真珠等，　　莊嚴甚微妙。",
    "T12n0321_003:0010b24_0": "　　於此寶殿中，　　安置金香爐，　　四面垂珠網，　　俱胝細妙衣，　　以用莊嚴上。",
    "T12n0321_003:0010b26_1": "　　晝夜三時中，　　長爇栴檀香，　　如彼天帝宮、　　善法堂無異。",
    "T12n0321_003:0010b28_2": "　　汝今不愛樂，　　違背於父母，　　都無孝敬心，　　令我增苦惱。』",
    "T12n0321_003:0010c01_3": "　　言已而悲泣：　『為我速宣說。』",
    "T12n0321_003:0010c02_4": "　　太子見所問，　　稽首白父王：　　『世間五欲境，　　墜墮於眾生，　　纏縛於有情，　　增長大過失，　　永處於輪迴，　　無有得出離。",
    "T12n0321_003:0010c06_5": "　　我今求解脫，　　發大菩提心，　　遠離諸塵染。",
    "T12n0321_003:0010c08_0": "　　一切女人身，　　眾惡不淨本，　　我觀如怨家。",
    "T12n0321_003:0010c09_1": "　　貪、瞋鎮相隨，　　流浪於生死，　　牽繫諸眾生，　　常處大嶮路。",
    "T12n0321_003:0010c11_2": "　　又此女色相，　　皮膚裹不淨，　　血、肉、與骨、髓、　　腸、胃、大、小便、　　眵、淚、洟、唾等，　　如是穢惡身，　　云何令愛樂？",
    "T12n0321_003:0010c15_0": "　　譬如毒藥樹，　　開花眾所愛，　　採花毒入身，　　不覺殞其命。",
    "T12n0321_003:0010c17_0": "　　國城與宮殿、　　音樂及歌舞，　　究竟不堅牢，　　如夢、如幻化。",
    "T12n0321_003:0010c19_0": "　　亦如春樹木，　　滋茂葉芬芳，　　纔至冬月時，　　凋落悉枯悴；　　女人及富饒，　　不久亦如是。",
    "T12n0321_003:0010c22_0": "　　愚癡狂亂心，　　常沒貪欲海，　　鬪諍起憎嫉，　　互相行殺害。",
    "T12n0321_003:0010c24_0": "　　父王及眷屬、　　妻子并男女，　　於彼惡趣中，　　誰能行救濟？",
    "T12n0321_003:0010c26_0": "　　菩薩大智人，　　身心常寂靜，　　觀彼如草木，　　不動如須彌。",
    "T12n0321_003:0010c28_0": "　　常樂處深山，　　一心求正道，　　浮世不久住，　　如山水急流。",
    "T12n0321_003:0011a01_0": "　　人命若浮雲，　　須臾即散滅，　　墜墮三有中，　　迷沒於生死。",
    "T12n0321_003:0011a03_0": "　　我不著愚迷，　　遠離於虛妄，　　色、聲五欲塵，　　非是菩薩境。",
    "T12n0321_003:0011a05_0": "　　福盡無福生、　　業盡復生業，　　如鳥禁籠中，　　長不得自在。",
    "T12n0321_003:0011a07_0": "　　六塵如毒蛇，　　損惱於眾生；　　四大不堅實，　　猶如空聚落。",
    "T12n0321_003:0011a09_0": "　　父王今當知：　　速捨虛妄境，　　歸趣真解脫，　　常運妙法船，　　度脫於三有。",
    "T12n0321_003:0011a11_1": "　　迷者令覺悟、　　禁縛得解脫、　　患苦使獲安、　　盲者與開目、　　貧窮賜珍財，　　悉令離憂苦。",
    "T12n0321_003:0011a14_2": "　　復為眾有情，　　枯竭貪愛河、　　照燭黑暗路、　　廣布於雲雷、　　降霔甘露雨、　　除熱得清涼，　　成就最上智。",
    "T12n0321_003:0011a18_0": "　　父王今當知：　　何人懷慈忍，　　而欲作怨家？",
    "T12n0321_003:0011a19_1": "　　何人具智慧，　　怖見佛、法、僧？",
    "T12n0321_003:0011a20_2": "　　何人有眼目，　　入於嶮路行？",
    "T12n0321_003:0011a21_3": "　　何人得菩提，　　而欲作散亂？",
    "T12n0321_003:0011a22_4": "　　如斯有智人，　　必不行邪道。",
    "T12n0321_003:0011a23_5": "　　我寧上須彌，　　投身入大海，　　於此五欲塵，　　終不生染著。",
    "T12n0321_003:0011a25_6": "　　所有諸婇女、　　并及於眷屬，　　請王速將歸，　　於此勿久住。",
    "T12n0321_003:0011a27_7": "　　在家多過失，　　障蔽佛菩提。",
    "T12n0321_003:0011a28_8": "　　我捨於國城、　　及諸眷屬等，　　行詣於深山，　　修習清淨行，　　志求無上道。』」",
    "T12n0321_003:0011b02_0": "爾時，佛告尊者護國言：「彼福光太子處於寶殿，是諸童女圍繞侍從，太子觀之深生厭離，於三威儀中行、住、坐時，求斷一切煩惱。",
    "T12n0321_003:0011b04_1": "於月初八日於地而坐，正意思惟離諸塵染。",
    "T12n0321_003:0011b05_2": "「作是觀已，於中夜時忽聞空中淨光天子讚佛、讚法及苾芻眾。",
    "T12n0321_003:0011b07_3": "如是聞已，身毛皆竪，悲喜交并，合掌向空以頌問曰：「『虛空諸天大慈愍，　　發聲稱讚讚何人？",
    "T12n0321_003:0011b10_0": "　　我要歸依求出離，　　願樂聽聞為開演。』",
    "T12n0321_003:0011b11_0": "「爾時，淨光天子於虛空中聞彼所問，而為太子說所讚事，以頌答曰：「『我今稱讚大沙門，　　彼佛名曰成義意，　　常以十善化群迷，　　救濟孤獨諸有苦。",
    "T12n0321_003:0011b15_0": "　　方便、智慧最為上，　　功德、神力無有比，　　常有十千那由他，　　苾芻之眾恒恭敬。』",
    "T12n0321_003:0011b17_0": "　　太子復問淨光天：　　『有何功德及相好？",
    "T12n0321_003:0011b18_0": "　　彼佛所行菩提行，　　重為宣說我樂聞。』",
    "T12n0321_003:0011b19_0": "「爾時，淨光天子復為太子說佛功德、相好，以頌答曰：「『佛頂如須彌，　　出眾而高顯；　　螺髮而紺青，　　右旋俱齊整；　　眉間白毫光，　　照燿如千日；　　目紺淨分明，　　猶如青蓮葉；　　頷臆如師子，　　脣色勝頻婆；　　齒密無缺減，　　白類如珂雪；　　臍輪廣右旋，　　如淨頗[王*梨]寶；　　舌色如紅蓮，　　廣長而薄淨，　　舒展覆面輪，　　此相最微妙。",
    "T12n0321_003:0011c01_0": "　　梵音而清響，　　美妙出世間，　　一切諸天人，　　聞者皆歡喜。",
    "T12n0321_003:0011c03_0": "　　假使百千樂，　　莫等佛音聲，　　功德廣無邊，　　能斷眾生惑，　　令行菩提行。",
    "T12n0321_003:0011c05_1": "　　復次諸飛鳥，　　名曰緊那囉、　　鴛鴦、俱枳羅、　　嚩哩呬拏、鵝、　　具沙、俱拏羅、　　迦陵、頻伽等，　　各有色相嚴；　　佛相好亦然。",
    "T12n0321_003:0011c09_2": "　　佛以一言辭，　　隨眾各得解，　　近遠平等聞。",
    "T12n0321_003:0011c11_0": "　　如來法自在，　　項頸長細妙，　　量等於身分；　　臂膊而傭圓，　　垂手過於膝，　　如是妙端嚴，　　七處皆平滿。",
    "T12n0321_003:0011c14_1": "　　雙肱如象鼻，　　兩腨勝鹿王；　　陰相而藏隱，　　猶如龍馬王；　　身毛紺右旋，　　無畏如師子；　　佛頂如天蓋，　　嚴飾金色身；　　行步同牛王，　　足現千輻輪，　　莎悉帝迦相，　　如是廣端嚴，　　世間甚希有。",
    "T12n0321_003:0011c21_0": "　　汝今若親近，　　有德與無德、　　有福及無福，　　一一自當知。",
    "T12n0321_003:0011c23_0": "　　若有稱佛名，　　讚毀俱不著，　　如蓮在水中，　　淤泥不可染。",
    "T12n0321_003:0011c25_0": "　　我佛大導師，　　世間無有上。』」",
    "T12n0321_003:0011c26_0": "佛說護國尊者所問大乘經卷第三"
}