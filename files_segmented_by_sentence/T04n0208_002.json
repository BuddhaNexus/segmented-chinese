{
    "T04n0208_002:0537a02_0": "眾經撰雜譬喻卷下",
    "T04n0208_002:0537a04_0": "比丘道略集",
    "T04n0208_002:0537a05_0": "姚秦三藏法師鳩摩羅什譯",
    "T04n0208_002:0537a06_0": "（二三）外國有一呪龍師，澡罐盛水詣龍池邊一心讀咒，此龍即時便見大火從池底起，舉池皆然。",
    "T04n0208_002:0537a08_1": "龍見火怖出頭望山，復見大火燒諸山澤，仰視山頭空無住處，一切皆熱安身無地，唯見澡罐中水可以避難，便滅其大身作微小形，入澡罐水中。",
    "T04n0208_002:0537a11_2": "彼龍池者，喻欲界也，所望山澤，喻色界也，視山頂者，喻無色界也，呪龍師者，喻菩薩也，澡罐水者，喻泥洹也，術者，喻方便也，大火燃者，喻現無常也，龍大身者，喻憍慢也，作小形者，喻謙卑也。",
    "T04n0208_002:0537a16_3": "言菩薩示現劫燒欲色同然，無常大火恐怖眾生，令除憍慢謙卑下下，然後乃悉入涅槃也。",
    "T04n0208_002:0537a19_0": "（二四）昔捕鳥師，張羅網於澤上，以鳥所食物著其中，眾鳥命侶競來食之，鳥師引網，眾鳥盡墮網中。",
    "T04n0208_002:0537a21_1": "時有一鳥大而多力，身舉此網與眾俱飛而去，鳥師見影隨而逐之。",
    "T04n0208_002:0537a23_0": "有人謂鳥師曰：「鳥飛虛空而汝步逐，何其愚哉？」",
    "T04n0208_002:0537a24_1": "鳥師答曰：「不如來告，彼鳥日暮要求栖宿進趣不同，如是當墮。」",
    "T04n0208_002:0537a25_2": "其人故逐不止，日已轉暮，仰觀眾鳥飜飛諍競，或欲趣東或欲趣西，或望長林或欲赴澗，諍競不止須臾便墮，鳥師還得次而殺之。",
    "T04n0208_002:0537a28_3": "捕鳥師者，如波旬也；張羅網者，如結使也；負網而飛，如人未離結使欲求出要也；日暮而止，如人懈怠心不復進也；求棲不同者，如起六十二見互相反也；鳥墮地者，如人受邪報落地獄也。",
    "T04n0208_002:0537b04_4": "此明結使塵垢其魔網也，是以結使覆人猶如羅網。",
    "T04n0208_002:0537b05_5": "在二塗中好善善護身口，莫令放逸在此網中也。",
    "T04n0208_002:0537b06_6": "三惡道苦生死長遠，不可堪處。",
    "T04n0208_002:0537b08_0": "（二五）昔有賈客五百，乘船入海欲求珍寶，值摩竭大魚，出頭張口欲食眾生。",
    "T04n0208_002:0537b09_1": "時日風利而船去如箭，商主語眾人言：「船去大疾可捨帆下汎之。」",
    "T04n0208_002:0537b11_2": "輒如所言，捨帆下汎，船去輙疾而不可止。",
    "T04n0208_002:0537b12_3": "商主問船上人言：「汝見何等？」",
    "T04n0208_002:0537b13_4": "答曰：「我見上有兩日出，日下有白山，中間有黑山。」",
    "T04n0208_002:0537b14_5": "商主驚言：「此是大魚當奈何哉？",
    "T04n0208_002:0537b15_6": "我與汝等今遭困厄，入此魚腹無復活理，汝等各隨所事一心求救。」",
    "T04n0208_002:0537b16_7": "於是眾人各隨所事，一心歸命，求脫此厄。",
    "T04n0208_002:0537b17_8": "所求愈篤，船去愈疾，須臾不止，當入魚口。",
    "T04n0208_002:0537b19_0": "於是商主告諸人言：「我有大神號名為佛，汝等各捨所舉，一心稱之！」",
    "T04n0208_002:0537b20_1": "時五百人俱發大聲，稱：「南無佛！」",
    "T04n0208_002:0537b21_2": "魚聞佛名，自思惟言：「今日世間乃復有佛，我當何忍復害眾生？」",
    "T04n0208_002:0537b22_3": "適思惟己即便閉口，水即倒流轉遠魚口，五百賈人一時脫難。",
    "T04n0208_002:0537b24_4": "此魚前身曾為道人，以微罪故受此魚形，既聞佛聲尋憶宿命，是故思惟善心即生。",
    "T04n0208_002:0537b26_5": "此明五百賈人但一心念佛，暫稱名號，即得解脫彌天之難，況復受持念佛三昧，令重罪得薄，薄者令滅，足以為驗也。",
    "T04n0208_002:0537c01_0": "（二六）昔有屠兒，詣阿闍世王所乞求一願。",
    "T04n0208_002:0537c01_1": "王曰：「汝求何願？」",
    "T04n0208_002:0537c02_2": "答曰：「節會之際宜須屠殺，王見賜我當盡為之。」",
    "T04n0208_002:0537c03_3": "王曰：「屠殺之事，人所不樂，汝何故樂求之？」",
    "T04n0208_002:0537c04_4": "答曰：「我昔為貧人，因屠羊之肆以自生活，由是之故得生四天王上，盡彼天壽來生人中，續復屠羊，命終之後生第二天上；如是六反屠羊，因是事故遍生六天中，受福無量，以是故今從王乞一願。」",
    "T04n0208_002:0537c09_5": "王曰：「設如汝語，何以知之？」",
    "T04n0208_002:0537c09_6": "答曰：「我識宿命。」",
    "T04n0208_002:0537c10_7": "王聞不信謂是妄語：「如此下賤之人，何能識宿命耶？」",
    "T04n0208_002:0537c11_8": "後便問佛，佛答曰：「實如其言非妄語也！",
    "T04n0208_002:0537c12_9": "此人先世曾值辟支佛，見佛歡喜至心諦觀，仰視其首俯察其足，善心即生，緣是功德故得生六天，人間六返自識宿命，以福熟故得人天六返，罪未熟故未得受苦；畢此身方當入地獄受屠羊之罪，地獄罪畢當生羊中一一償之。",
    "T04n0208_002:0537c18_10": "此人識宿命淺，唯見六天中事，不及過去第七身故，便謂屠羊即是生天因也。",
    "T04n0208_002:0537c20_11": "如是但識宿命，非通非明也！」",
    "T04n0208_002:0537c20_12": "是以修功德者必發願，勿便孟浪使果報不明，此可為驗矣！",
    "T04n0208_002:0537c23_0": "（二七）阿難白佛：「佛生王家，坐於樹下念道六年，得佛如是，為易得耳？」",
    "T04n0208_002:0537c24_1": "佛告阿難：「昔有長者，居甚大富眾寶備具，唯無赤真珠以為不足，便將人入海採珠。",
    "T04n0208_002:0537c26_2": "經歷險阻乃到寶處，刺身出血油囊裹之懸著海底，珠蛤聞血香唼食之，乃得出蚌。",
    "T04n0208_002:0537c28_3": "剖蚌出珠，採之三年方得一珮。",
    "T04n0208_002:0537c29_4": "發還到海邊，同伴見其得好寶，欲共圖之，俱行取水，眾人推著井中覆之而去。",
    "T04n0208_002:0538a02_5": "墮在井底久，其人見有師子從傍穴來飲水，其人復惶怖，師子去後尋孔而出還到本土。",
    "T04n0208_002:0538a04_6": "其伴歸到家，呼曰：『卿得吾一珮，無人知兼欲見害，卿可密盡相還，吾終不言卿也！』",
    "T04n0208_002:0538a06_7": "其人怖懅盡還其珠。",
    "T04n0208_002:0538a07_0": "珠主得已持還，家有兩兒著珠共戲，共相問曰：『此珠出生何處？』",
    "T04n0208_002:0538a08_1": "一兒曰：『生我囊中。』",
    "T04n0208_002:0538a09_0": "一兒曰：『生室甕中。』",
    "T04n0208_002:0538a09_1": "父見笑之，婦曰：『何笑？』",
    "T04n0208_002:0538a10_0": "答曰：『吾取此珠勤苦乃爾，小兒依我得之，不識本末，謂生甕中。』」",
    "T04n0208_002:0538a11_1": "佛告阿難：「汝但見我成佛，不知我從無數劫學之勤苦，至今乃得謂之為易，如彼嬰兒謂珠生囊中矣！」",
    "T04n0208_002:0538a14_0": "是以修諸萬行，積功累劫，非但一事一行一身而可得也！",
    "T04n0208_002:0538a16_0": "（二八）昔有導師入海採寶，時有五百人追之共行，導師謂曰：「海中有五難：一者激流、二者洄波、三者大魚、四者女鬼、五者醉菓。",
    "T04n0208_002:0538a19_0": "能度此難乃可共行。」",
    "T04n0208_002:0538a19_1": "眾人要訖，乘風入海到寶渚各行採寶。",
    "T04n0208_002:0538a20_2": "一人不勝菓香食之，一醉七日。",
    "T04n0208_002:0538a21_3": "眾人寶足颿風已到，欲嚴還出鳴鼓集人，一人不滿四布求之。",
    "T04n0208_002:0538a22_4": "見臥樹下醉未曾醒，共扶來還析樹枝拄之，共歸還國。",
    "T04n0208_002:0538a24_0": "家門聞喜悉來迎逆，醉者見無所得獨甚愁慼。",
    "T04n0208_002:0538a25_1": "醉人不樂拄杖入市，市人求價，乃至二萬兩金，其人與之，問：「杖有何德？」",
    "T04n0208_002:0538a26_2": "曰：「此為樹寶，搗燒此杖熏諸瓦石悉成珍寶。」",
    "T04n0208_002:0538a27_3": "其人反求之，少許持歸試驗果如其言，所可熏蒸悉成眾寶。",
    "T04n0208_002:0538a29_4": "喻曰：「導師者，謂菩薩也；五難者，謂五陰也；寶渚者，謂般若七財也；醉者，從心懈廢也；折取寶樹枝者，謂自修勵；更興精進，熏瓦石成寶者，謂以經道熏諸惡行悉成法器也！」",
    "T04n0208_002:0538b05_0": "（二九）昔山中有兩沙門，閑居行道得六通。",
    "T04n0208_002:0538b05_1": "去之不遠，有一師子生二子。",
    "T04n0208_002:0538b06_2": "稍稍長大，師子母欲行，心念惟道德二慈可以委命，即語：「欲行來，二子尚小恐人傷害，欲寄道人。",
    "T04n0208_002:0538b08_3": "惟蒙慈護，自當來視。」",
    "T04n0208_002:0538b09_4": "道人許之。",
    "T04n0208_002:0538b09_5": "師子行還，見子附道人，復捨而行。",
    "T04n0208_002:0538b10_6": "道人分衛還，餘食共食之，每見道人還喜行迎。",
    "T04n0208_002:0538b11_7": "道人後行，獵師遇之，師子子迸走入草，獵師依憑道人，便著室中袈裟，入草擒之。",
    "T04n0208_002:0538b13_8": "師子謂是道人，即出赴之，獵師打殺剝皮取作師子皮裘，直金千兩。",
    "T04n0208_002:0538b15_9": "道人行還不見師子，坐禪觀之，知為獵師所殺，即以神力奪皮來還，作褥坐上，口為呪願，復禪觀之，知當往生國中長者家作雙生子。",
    "T04n0208_002:0538b18_10": "道人往詣其家，問長者：「何所乏？」",
    "T04n0208_002:0538b19_11": "曰：「惟患無子。」",
    "T04n0208_002:0538b19_12": "便報為長者求子。",
    "T04n0208_002:0538b20_13": "長者大喜，道人言：「若得子何以相報？」",
    "T04n0208_002:0538b21_14": "曰：「子長大當施為沙彌。」",
    "T04n0208_002:0538b21_15": "道人曰：「勿忘此要。」",
    "T04n0208_002:0538b22_16": "唯覺有娠，後果雙生二男，相似如一。",
    "T04n0208_002:0538b23_17": "年八、九歲，道人過，二兒見自然歡喜，道人謂長者曰：「識本誓不？」",
    "T04n0208_002:0538b24_18": "長者不敢違誓，便以二子施沙門。",
    "T04n0208_002:0538b25_19": "沙門將入山學，未久亦得阿羅漢。",
    "T04n0208_002:0538b26_20": "亦恒自坐故皮上，日日入禪自觀，便見己前身皮，各起禮謝：「師恩力乃令我等得道，皆是慈念之力。」",
    "T04n0208_002:0538b28_21": "禽獸善心猶尚解脫，何況志情發於善願而不解脫也？",
    "T04n0208_002:0538c01_0": "（三〇）昔有屠兒，欲供養道人，以其惡故而無往者。",
    "T04n0208_002:0538c02_1": "後見一新學沙門威儀詳序，請歸飯食種種餚饍，食訖還請此道人：「願終身在我家食。」",
    "T04n0208_002:0538c04_2": "道人即便受之。",
    "T04n0208_002:0538c04_3": "玩習既久切見在其前殺生，不敢呵之。",
    "T04n0208_002:0538c05_4": "積有年歲，後屠兒父死作河中鬼，以刀割身即復還復。",
    "T04n0208_002:0538c06_5": "道人渡河，鬼捉船曰：「沒此道人著河中乃可得去。」",
    "T04n0208_002:0538c08_6": "船人怖曰：「鬼言：『吾家昔日供養此道人，積年不呵我殺生，今受此殃，恚故欲耳！』」",
    "T04n0208_002:0538c10_7": "船人曰：「殺生尚受此殃，況乎道人？」",
    "T04n0208_002:0538c11_0": "鬼曰：「我知爾恚故耳！",
    "T04n0208_002:0538c11_1": "若能為我布施作福呼名呪願，我便相放。」",
    "T04n0208_002:0538c12_2": "船人盡許為作福，鬼便放之。",
    "T04n0208_002:0538c13_3": "道人即為鬼作會呼名呪願，餘人次復為作會，詣河中呼鬼曰：「卿得福未？」",
    "T04n0208_002:0538c15_0": "鬼曰：「即得，無復苦痛。」",
    "T04n0208_002:0538c15_1": "船人曰：「明日當為卿作福，得自來不？」",
    "T04n0208_002:0538c16_2": "鬼曰：「得耳！」",
    "T04n0208_002:0538c16_3": "鬼旦化作婆羅門像來，手自供養，自受呪願，上座為說經，鬼即得須陀洹道，歡喜而去。",
    "T04n0208_002:0538c18_4": "是以主客之宜理有諫正，雖墮惡道故有善緣，可謂善知識者是大因緣也！",
    "T04n0208_002:0538c21_0": "（三一）昔有賈客，入海採寶，逢大龍神舉船欲飜，諸人恐怖。",
    "T04n0208_002:0538c22_1": "龍曰：「汝等頗遊行彼國不？」",
    "T04n0208_002:0538c23_0": "報言：「曾行過之。」",
    "T04n0208_002:0538c23_1": "龍與一大卵如五升瓶：「汝持此卵埋彼國市中大樹下，若不爾者後當殺汝。」",
    "T04n0208_002:0538c25_2": "其人許之。",
    "T04n0208_002:0538c25_3": "後過彼國埋卵著市中大樹下。",
    "T04n0208_002:0538c26_4": "從是以後，國多災疾疫氣。",
    "T04n0208_002:0538c26_5": "國王召道術占之，云有蟒卵在國中，故令有災疫。",
    "T04n0208_002:0538c28_6": "輒推掘燒之，病悉除愈。",
    "T04n0208_002:0538c28_7": "賈客人後入海，故見龍神重問事狀，賈人曰：「昔如神教埋卵市中，國中多有疾疫，王召梵志占之，推得焚燒病者悉除。」",
    "T04n0208_002:0539a02_8": "神曰：「恨不殺奴輩。」",
    "T04n0208_002:0539a03_9": "船人問神：「何故乃爾也？」",
    "T04n0208_002:0539a03_10": "神曰：「卿曾聞某國有健兒某甲不？」",
    "T04n0208_002:0539a04_11": "曰：「聞之，已終亡矣！」",
    "T04n0208_002:0539a05_12": "神曰：「我是也！",
    "T04n0208_002:0539a05_13": "我平存時喜陵擽國中人民，初無教呵我者，但獎我，使我墮蟒蛇中，悉欲盡殺之耳！」",
    "T04n0208_002:0539a07_14": "是以人當相諫從善相順，莫自恃勢力陵擽於人，坐招其患三惡道苦，但可聞聲不可形處。",
    "T04n0208_002:0539a10_0": "（三二）昔波羅奈國有五百盲人，周行乞索，值世饑儉無所得，自共議曰：「佛在舍衛教人惠施，當詣彼國可得濟命。」",
    "T04n0208_002:0539a12_1": "各曰：「當雇一人牽吾等到彼。」",
    "T04n0208_002:0539a13_2": "五百盲人各許一銀錢，其人即許將到彼國，便爾進路。",
    "T04n0208_002:0539a14_3": "受雇者語諸盲人曰：「此下道險，卿等各以錢付我，若逢寇賊我當藏之。」",
    "T04n0208_002:0539a16_4": "盲人盡以錢付之，其人得錢便爾捨去。",
    "T04n0208_002:0539a17_5": "諸盲人週遊數日，飢渴不知道路，即共同時歸命於佛，言：「佛神聖當哀我等令免此厄。」",
    "T04n0208_002:0539a19_6": "佛即忽然現神在前，手摩盲頭皆得眼明，飢渴飽滿。",
    "T04n0208_002:0539a20_7": "五百人歡喜，踊躍願為弟子，鬚髮即落衣鉢法服。",
    "T04n0208_002:0539a21_8": "佛重為說法，皆得應真，飛隨佛還詣祇洹。",
    "T04n0208_002:0539a22_9": "阿難白佛：「此五百人宿命有何罪福？」",
    "T04n0208_002:0539a23_10": "佛言：「昔過去世有長者，雇五百人作，先取作直各散捨去，然後歷世故受此厄。",
    "T04n0208_002:0539a25_11": "是時長者今擔錢去者是也！",
    "T04n0208_002:0539a26_12": "債解值吾開悟，今皆得道。」",
    "T04n0208_002:0539a26_13": "罪福如是，是以人之造業不同，或是造業，或是報業，不可不慎也。",
    "T04n0208_002:0539a29_0": "（三三）昔有二人親親，為知識不相違失。",
    "T04n0208_002:0539a29_1": "後一人犯罪，罪應至死，便亡走過知識。",
    "T04n0208_002:0539b01_2": "知識不開門，逆問：「卿是何人？」",
    "T04n0208_002:0539b02_3": "答曰：「我是知識也，有罪故來相過耳！」",
    "T04n0208_002:0539b03_4": "其人語曰：「緩時為親親，有急各自當去，不前卿也！」",
    "T04n0208_002:0539b04_5": "知識大不樂，自念曰：「人緩時出入行來，飲食不相捨離，云何有急便爾相棄耶？",
    "T04n0208_002:0539b06_6": "豈是厚乎？」",
    "T04n0208_002:0539b07_7": "便去欲入山。",
    "T04n0208_002:0539b07_8": "復有一善知識往過之，其人便開門藏之，言：「卿與我雖踈，當送卿著安隱處。」",
    "T04n0208_002:0539b09_9": "便以車載珍寶，自往送到他國，當與彼王諸長者所在相聞，為作宮室，安著田宅財寶，供給與已捨還。",
    "T04n0208_002:0539b11_10": "佛爾時見此人便引為喻：「犯罪者，喻人精神；親友者，喻四大身；善知識者，喻三歸五戒。",
    "T04n0208_002:0539b13_11": "喻人將養四大，飲食餚饍四事無乏，無常對至當墮惡趣，求其藏避須臾反閉門不前。",
    "T04n0208_002:0539b15_12": "後遇善知識，知識將至他國安著所須供給無乏，喻布施持戒至身死時，福力所引送到天上，七寶宮殿服天寶衣，天百味食自然至極樂無量。",
    "T04n0208_002:0539b19_13": "是以人生世勿食自養，當割減作福，如養四大身豈有所益，知者應行之！」",
    "T04n0208_002:0539b22_0": "（三四）佛般涅槃後百歲，有國王事天神，大祠祀用牛羊猪豚犬雞各百頭，皆付厨士殺牛羊。",
    "T04n0208_002:0539b24_1": "厨士中有一優婆塞言：「我持佛戒不得殺生。」",
    "T04n0208_002:0539b25_2": "厨監大恚，即白佛言：「欲治之。」",
    "T04n0208_002:0539b26_0": "王問曰：「汝故欲違我教耶？",
    "T04n0208_002:0539b26_1": "當殺汝！」",
    "T04n0208_002:0539b26_2": "厨士答曰：「我是佛弟子受持五戒，寧自殺身不違佛教而便殺生。",
    "T04n0208_002:0539b28_3": "若隨王教犯殺者死入地獄，巨億萬歲罪竟乃出，常當短命。",
    "T04n0208_002:0539b29_4": "持戒不缺就王誅者，死轉上天，天上得福所願自然，今假令當死，轉此生身當受天上，罪福之報相去殊遠。",
    "T04n0208_002:0539c03_5": "我以是故死死不犯耳！」",
    "T04n0208_002:0539c04_6": "王言：「與七日期，當以象蹈殺汝，若不死者語乃有實。」",
    "T04n0208_002:0539c05_7": "七日之後，士盡是優婆塞身，作佛身相如佛形，以驗五百象往蹈之。",
    "T04n0208_002:0539c07_0": "優婆塞如佛法，則舉手五指化為五嶽山，一山間有一師子出，象見師子惶怖悉皆伏地，如佛在時。",
    "T04n0208_002:0539c09_1": "王爾乃信知有佛，便罷祠祀。",
    "T04n0208_002:0539c10_2": "從此人受佛戒，臣吏人民亦皆從受戒，遂為國師。",
    "T04n0208_002:0539c11_3": "賢者持戒度人如此。",
    "T04n0208_002:0539c12_0": "（三五）昔佛在世時，有一優婆夷，朝夕詣佛供養盡虔未曾有懈。",
    "T04n0208_002:0539c13_1": "佛知而問：「欲何志願也？」",
    "T04n0208_002:0539c14_2": "便白佛言：「若有福報，願欲現世生四子。」",
    "T04n0208_002:0539c15_3": "佛便問：「何以索四子也？」",
    "T04n0208_002:0539c15_4": "優婆夷言：「若四子長大，令一人主治生賈市積聚財寶，令一人知田農畜養積聚六畜及穀，令一人求官食祿覆蔭門戶，欲令一人出家作沙門，得道成就還度父母及一切人，求四子者正為此耳！」",
    "T04n0208_002:0539c20_5": "佛言：「令汝得所願。」",
    "T04n0208_002:0539c20_6": "優婆夷大喜為佛作禮而去。",
    "T04n0208_002:0539c21_7": "後生一男，聰明點慧，其母愛之世間無比。",
    "T04n0208_002:0539c22_8": "子後長大便問母言：「慈愛何以太甚，未有此比？」",
    "T04n0208_002:0539c23_9": "母語子言：「本願四子，唯得汝一人，併愛在汝許，是以爾耳！」",
    "T04n0208_002:0539c25_10": "所欲之意悉向兒說。",
    "T04n0208_002:0539c25_11": "兒聞母說深感母志，便行治生，未滿一年得巨億財；次安田業畜牧，蓋澤牛馬穀米甚無數；次行學問仕進求官，取婦生男門戶遂成豪之家。",
    "T04n0208_002:0539c29_0": "復啟言：「所以求四子，各知一事，今代為之，三事粗辦唯少一事，得出家者甚善。」",
    "T04n0208_002:0540a01_1": "慈母曰：「四子之願得具足矣！」",
    "T04n0208_002:0540a02_2": "母心念言：「本願四子各付一事尚恐不辦，此兒所作，過於本望，令得出家必能成道。」",
    "T04n0208_002:0540a04_3": "即聽出家。",
    "T04n0208_002:0540a05_0": "兒辭母向佛所求作沙門，即得具足精進，不久得阿羅漢道，還度父母及一切人，得福得道無不歡喜。",
    "T04n0208_002:0540a07_1": "是以作福發願但在心志，無往不得也。",
    "T04n0208_002:0540a09_0": "（三六）昔有一老母，惟有一子，得病命終，載著塚間停屍，哀感不能自勝：「正有一子當以備老，而捨我死，吾用活為？",
    "T04n0208_002:0540a11_1": "不能復歸，當併命一處。」",
    "T04n0208_002:0540a12_2": "不食不飲已四、五日。",
    "T04n0208_002:0540a12_3": "佛知，將五百比丘詣彼塚間。",
    "T04n0208_002:0540a13_4": "老母遙見佛來威神光奕，迷悟醉醒，前趣佛作禮住。",
    "T04n0208_002:0540a14_5": "佛告老母：「何以塚間也？」",
    "T04n0208_002:0540a15_6": "白言世尊：「唯有一子捨我終亡，愛之情重欲共死一處。」",
    "T04n0208_002:0540a16_7": "佛告老母：「欲令子更活不也？」",
    "T04n0208_002:0540a17_8": "母言：「善！」",
    "T04n0208_002:0540a17_9": "曰：「欲得矣！」",
    "T04n0208_002:0540a17_10": "佛言：「索香火吾當呪願更生。」",
    "T04n0208_002:0540a18_11": "告老母：「求火宜得不死家火。」",
    "T04n0208_002:0540a19_12": "於是老母便行取火，見人輒問：「汝家前後頗有死者不？」",
    "T04n0208_002:0540a20_13": "答言：「先祖以來皆死。」",
    "T04n0208_002:0540a20_14": "過去所問之處，辭皆如是。",
    "T04n0208_002:0540a21_15": "經數十家不敢取火，便還佛所，白言世尊：「遍行求火無不死者，是以空還。」",
    "T04n0208_002:0540a23_16": "佛告老母：「天地開闢以來，無生不終。",
    "T04n0208_002:0540a24_17": "人之死亡、後人生活亦復何喜？",
    "T04n0208_002:0540a24_18": "母獨何迷索隨子死也？」",
    "T04n0208_002:0540a25_19": "母意便解識無常理。",
    "T04n0208_002:0540a25_20": "佛因爾廣為說經法，即得須陀洹道，塚間觀者數千人，發無上正真道意也。",
    "T04n0208_002:0540a28_0": "（三七）昔有一人兩婦。",
    "T04n0208_002:0540a28_1": "大婦無兒，小婦生一男，端正可愛，其婿甚喜。",
    "T04n0208_002:0540a29_2": "大婦心內嫉之，外徉愛念劇於親子，兒年一歲許，家中皆知大婦愛重之無復疑心。",
    "T04n0208_002:0540b02_3": "大婦以針刺兒&#;上令沒皮肉，兒得病啼呼不復乳哺，家中大小皆不知所以，七日便死。",
    "T04n0208_002:0540b04_4": "大婦亦復啼哭，小婦摧念啼哭晝夜不息，不復飲食垂命，後便知為大婦所傷，便欲報讐。",
    "T04n0208_002:0540b06_5": "行詣塔寺問諸比丘：「大德，欲求心中所願，當修何功德？」",
    "T04n0208_002:0540b08_6": "諸比丘答言：「欲求所願者，當受持八關齋，所求如意。」",
    "T04n0208_002:0540b09_7": "即從比丘受八戒齋便去，却後七日便死。",
    "T04n0208_002:0540b10_8": "轉身來生大婦，為女端正，大婦愛之，年一歲死。",
    "T04n0208_002:0540b11_9": "大婦端坐不食，悲咽摧感劇於小婦。",
    "T04n0208_002:0540b12_10": "如是七返，或二年或三年，或四、五年，或六、七年，後轉端正倍勝於前，最後年十四已許人，垂當出門即夜便卒死。",
    "T04n0208_002:0540b15_11": "大婦啼哭憂惱，不可復言不復飲食，晝夜啼哭垂淚而行，停屍棺中不肯蓋之，日日看視死屍，光顏益好勝於生時。",
    "T04n0208_002:0540b18_12": "二十餘日有阿羅漢，見往欲度脫，到其家從乞。",
    "T04n0208_002:0540b19_13": "令婢持一鉢飯與之不肯取，語婢：「欲得見汝主人。」",
    "T04n0208_002:0540b20_14": "婢還報云：「欲見大家。」",
    "T04n0208_002:0540b21_15": "答言：「我憂愁垂死，何能出見沙門？",
    "T04n0208_002:0540b22_16": "汝為持物乞與令去。」",
    "T04n0208_002:0540b22_17": "婢持物與沙門，故不肯去。",
    "T04n0208_002:0540b23_18": "沙門言：「欲見主人。」",
    "T04n0208_002:0540b23_19": "婢如是數反，沙門不去，婦愁憂無聊，沙門正住不去，亂人意不能耐之，便言：「呼來！」",
    "T04n0208_002:0540b25_20": "沙門前見婦，顏色憔悴自掩面目不復櫛梳，沙門言：「何為乃爾？」",
    "T04n0208_002:0540b27_21": "婦言：「前後生七女，黠慧可愛便亡。",
    "T04n0208_002:0540b28_22": "此女最大，垂當出門便復死亡，令我憂愁。」",
    "T04n0208_002:0540b29_23": "沙門言：「櫛梳頭拭面，我當語汝。」",
    "T04n0208_002:0540b29_24": "婦故哭不肯止，沙門謂言：「汝家小婦今為所在？",
    "T04n0208_002:0540c02_0": "本坐何等死？」",
    "T04n0208_002:0540c02_1": "婦聞此言意念：「此沙門何因知之？」",
    "T04n0208_002:0540c03_2": "意中小差。",
    "T04n0208_002:0540c03_3": "沙門語言：「梳門頭逮，我當為汝說之！」",
    "T04n0208_002:0540c04_4": "婦即斂頭訖，沙門言：「小婦兒為何等死？」",
    "T04n0208_002:0540c05_5": "婦聞此語默然不答，心中慚愧不敢復言。",
    "T04n0208_002:0540c06_6": "沙門言：「汝殺人子，令其母愁憂懊惱死，故來為汝作子前後七反，是汝怨家，欲以憂毒殺汝。",
    "T04n0208_002:0540c08_7": "汝試往視棺中死女，知復好不？」",
    "T04n0208_002:0540c09_8": "婦往視之，便爾壞爛臭不可近。",
    "T04n0208_002:0540c10_9": "問：「何故念之？」",
    "T04n0208_002:0540c10_10": "婦即慚愧便藏埋之，從沙門求哀欲得受戒。",
    "T04n0208_002:0540c11_11": "沙門言：「明日來詣寺中。」",
    "T04n0208_002:0540c12_12": "女死便作毒蛇，知婦當行受戒，於道中待之欲嚙殺之。",
    "T04n0208_002:0540c13_13": "婦行蛇遂遮前不得前去，日遂欲冥，婦大怖懅心念言：「我欲至沙門許受戒，此蛇何以當我前，使我不得行？」",
    "T04n0208_002:0540c16_14": "沙門知之，便往至婦所。",
    "T04n0208_002:0540c16_15": "婦見沙門大喜便前作禮，沙門謂蛇曰：「汝後世世更作他小婦，共相酷毒不可窮盡，令現世間大婦一反殺兒，汝今懊惱已七返，汝前後過惡皆可度。",
    "T04n0208_002:0540c20_16": "此婦今行受戒，汝斷其道，汝世世當入泥犁中無有竟時。",
    "T04n0208_002:0540c21_17": "今現蛇身，何如此婦身？」",
    "T04n0208_002:0540c22_18": "蛇聞沙門語，乃自知宿命，煩怨詰屈，持頭著地不喘息，思沙門語。",
    "T04n0208_002:0540c23_19": "沙門呪願言：「今汝二人宿命更相懊惱，罪過從此各畢，於是世世莫復惡意相向。」",
    "T04n0208_002:0540c25_20": "二俱懺訖，蛇即命終便生人中。",
    "T04n0208_002:0540c26_21": "於時聽沙門語，即心開意解歡喜得須陀洹道，便隨沙門去受戒作優婆夷。",
    "T04n0208_002:0540c28_22": "是故罪業怨對如此，不可不慎之。",
    "T04n0208_002:0541a01_0": "（三八）昔舍衛國一旦雨血，縱廣四十里。",
    "T04n0208_002:0541a01_1": "王與群臣甚大驚怪，即召諸道術及知占候，使推之知為吉凶。",
    "T04n0208_002:0541a03_2": "占者對曰：「舊記有云：『雨血之災，應生人蟒毒害之物。』",
    "T04n0208_002:0541a04_3": "宜推國內彰別災禍。」",
    "T04n0208_002:0541a05_4": "王曰：「何以別之？」",
    "T04n0208_002:0541a05_5": "知占師曰：「是為人毒難可別知，試勅國中新生小兒皆送來，以一空甖使兒唾中。」",
    "T04n0208_002:0541a07_6": "中有一兒唾甖即成火燄，知此兒是人蟒。",
    "T04n0208_002:0541a08_7": "議曰：「此不可著人間，即徙置空隱無人之處。",
    "T04n0208_002:0541a09_8": "國中有應死者可送與之。」",
    "T04n0208_002:0541a10_9": "蟒吐毒殺之，如是前後被毒所殺七萬二千人。",
    "T04n0208_002:0541a11_10": "有師子來出震吼之聲，四十里內人物懾伏，所流暴害莫能制御。",
    "T04n0208_002:0541a12_11": "於是王即募國中能却師子者與千金、封一縣。",
    "T04n0208_002:0541a14_0": "無有應者。",
    "T04n0208_002:0541a14_1": "眾臣白王：「唯當有人[虫*聶]能却之。」",
    "T04n0208_002:0541a15_0": "即勅吏往呼人蟒。",
    "T04n0208_002:0541a15_1": "遙見師子徑往住前，毒氣吹師子即死，[虫*聶]爛消索國致清寧。",
    "T04n0208_002:0541a16_2": "後時人蟒年老得病命將欲終，佛愍其罪重一墮惡道無有出期，便告舍利弗：「汝往勸之使脫重殃。」",
    "T04n0208_002:0541a19_3": "舍利弗便往其家，神足來入忽然住前。",
    "T04n0208_002:0541a20_4": "人蟒隆怒念曰：「吾尚未沒為人所易。」",
    "T04n0208_002:0541a21_5": "無所關白，徑來住人前，便放毒氣謂能為害。",
    "T04n0208_002:0541a22_6": "舍利弗以慈慧攘之，光顏益好一毛不動。",
    "T04n0208_002:0541a23_7": "三放毒氣而無能害，即知其尊，意解善念生，便以慈心上下七反觀舍利弗。",
    "T04n0208_002:0541a24_8": "舍利弗便還精舍，吸氣人蟒命終當趣。",
    "T04n0208_002:0541a25_9": "其日即天地大動，極善能動天地，極惡亦能動。",
    "T04n0208_002:0541a27_10": "時摩竭王即詣佛所，稽首于地問世尊曰：「人蟒命終當趣何道？」",
    "T04n0208_002:0541a28_11": "佛言：「今生第一天上。」",
    "T04n0208_002:0541a29_12": "王聞佛語怪而更問佛言：「大罪之人何得生天？」",
    "T04n0208_002:0541b01_13": "佛言：「以見舍利弗慈心七反上下視之，因是功德生第一天，福盡當生第二天上，至七反以後當得辟支佛而般涅槃。」",
    "T04n0208_002:0541b04_0": "王白佛言：「七萬二千人罪不復償耶？」",
    "T04n0208_002:0541b04_1": "佛言：「末後作辟支佛時，身當如紫磨金，時當在道邊樹下坐，入定意時有大軍眾七萬餘人，過見辟支佛謂是金人，即取斫破各分之，定墮手中，視之是肉，皆還聚置而去，辟支佛因是般涅槃。",
    "T04n0208_002:0541b09_2": "今世之罪，乃爾時薄償便畢。」",
    "T04n0208_002:0541b10_3": "佛告王：「遇善知識者，山積之罪可得消滅，亦可得道。」",
    "T04n0208_002:0541b11_4": "佛說是時，王及大眾，皆大歡喜佛禮而去。",
    "T04n0208_002:0541b13_0": "（三九）昔有沙門，坐在樹下誦經，鳥來在樹上聽經，專心聽經不左顧右視，為獵師所射殺。",
    "T04n0208_002:0541b15_1": "鳥臨死時其心不亂，魂神即生天上，自念生所從來根源，便識一世宿命。",
    "T04n0208_002:0541b16_2": "既生天已，來下散華在樹下沙門上。",
    "T04n0208_002:0541b17_3": "天人語道人曰：「蒙道人誦經恩福故，得免此鳥身，得為天人。」",
    "T04n0208_002:0541b19_4": "道人聞鳥語便得道跡，須臾忽然不現，天人還本所。",
    "T04n0208_002:0541b20_5": "師曰：「諸學道者，臨欲壽終心不亂者，所生不墮惡道苦痛之處，便識宿命自所更來，故出經示後生也！」",
    "T04n0208_002:0541b23_0": "（四〇）昔佛在世時，出祇洹七里有一老公健飲酒，弟子阿難往諫喻：「今佛在此宜當往見。」",
    "T04n0208_002:0541b25_1": "老公言：「我聞佛在此，意欲往見佛，佛善授人五戒不得飲酒，我不得飲酒如小兒不得乳便當死，我不堪是故不往也！」",
    "T04n0208_002:0541b27_2": "復行飲酒，飲酒醉暮便來歸道中，脚撥掘株上便倒地，如大山崩舉身皆痛，便自說言：「斯痛何快乎？",
    "T04n0208_002:0541c01_3": "阿難常語我：『當至佛所。』",
    "T04n0208_002:0541c01_4": "我不肯隨語，今身痛不可言。」",
    "T04n0208_002:0541c02_5": "便語家中大小言：「吾欲至佛所。」",
    "T04n0208_002:0541c03_6": "家中聞之皆驚愕：「公初不肯至佛所，今何緣欲往？」",
    "T04n0208_002:0541c04_7": "語已便往。",
    "T04n0208_002:0541c04_8": "在祇洹門外住，時阿難見老公來，歡喜白佛言：「去祇洹七里老公已來在門外。」",
    "T04n0208_002:0541c06_9": "佛言：「老公不能獨來，五百白象勉來耳！」",
    "T04n0208_002:0541c07_10": "阿難白佛：「無五百象，獨來耳！」",
    "T04n0208_002:0541c08_11": "佛語阿難：「五百白象在公身中。」",
    "T04n0208_002:0541c09_12": "於是阿難呼公：「前為佛作禮。」",
    "T04n0208_002:0541c10_0": "白佛言：「我久聞佛在此，愚癡所致不早奉覲，願佛赦除我罪也！」",
    "T04n0208_002:0541c11_1": "佛問老公：「積五百車薪著地，欲燒之盡，當用幾車火能燒盡耶？」",
    "T04n0208_002:0541c13_2": "老公白佛：「不用多火，用如豆許火燒，如彈指頃便盡。」",
    "T04n0208_002:0541c14_3": "佛復問公：「公著衣來幾時？」",
    "T04n0208_002:0541c15_0": "公言：「我著衣來一歲。」",
    "T04n0208_002:0541c15_1": "佛復問公：「欲浣此衣去垢，當幾歲能盡？」",
    "T04n0208_002:0541c16_2": "公言：「得純灰汁一斗，浣須臾便淨。」",
    "T04n0208_002:0541c17_3": "佛語公：「公之積罪如五百車薪，復如一歲衣之垢。」",
    "T04n0208_002:0541c18_4": "老公當從佛受持五戒。",
    "T04n0208_002:0541c19_5": "於是佛說數百言經，豁然意解即得阿惟越致。",
    "T04n0208_002:0541c21_0": "（四一）昔佛涅槃後百年，有王名阿育，大憍奢作殿舍縱廣十里，皆召諸小國畫師，畫師至各隨意畫作種種形像。",
    "T04n0208_002:0541c23_1": "罽賓北有一小國最遠，送一畫師後到，觀壁上屋表裏盡畫遍，唯有門頰邊五尺未畫。",
    "T04n0208_002:0541c25_2": "復至仰觀視諸物，不知復作何物，自念：「我始來時過一小城，城邊有池，池有蓮華，見有一女端正姝好，有相可中天下母。」",
    "T04n0208_002:0541c28_3": "思惟已便畫作城池蓮華及女像訖。",
    "T04n0208_002:0541c29_4": "王至殿未入，便見此畫，問：「誰畫此耶？」",
    "T04n0208_002:0542a01_5": "曰：「後來畫師。」",
    "T04n0208_002:0542a01_6": "即問：「汝見形作也？",
    "T04n0208_002:0542a02_7": "虛作也？」",
    "T04n0208_002:0542a02_8": "曰：「見而作，非虛。」",
    "T04n0208_002:0542a02_9": "王問：「汝為如形像作也？",
    "T04n0208_002:0542a03_10": "為使好乎？」",
    "T04n0208_002:0542a03_11": "曰：「不使好，如其形耳！」",
    "T04n0208_002:0542a04_12": "乃相知此女中天下母，便遣使者索娉為皇后。",
    "T04n0208_002:0542a05_13": "使者受命逕往其國，見女父母謂言：「王索賢女為皇后。」",
    "T04n0208_002:0542a06_14": "女父曰：「嫁當奈何？」",
    "T04n0208_002:0542a07_15": "便謂詣女夫家語：「王使我索此女。」",
    "T04n0208_002:0542a07_16": "道遠三年乃到，云：「卿已取王者至尊，卿不宜惜也，當時與王。」",
    "T04n0208_002:0542a09_17": "此夫是優婆塞，自思念人以財色危身，若不與者或能治人，便以婦與使者。",
    "T04n0208_002:0542a11_18": "去還到白王，王見大歡喜，即拜為皇后，得好華便悲啼，王問：「何故啼？」",
    "T04n0208_002:0542a12_19": "后曰：「王赦我罪當說耳！」",
    "T04n0208_002:0542a13_20": "王曰：「為說。」",
    "T04n0208_002:0542a13_21": "后曰：「此正似我前夫香，以故啼耳！」",
    "T04n0208_002:0542a14_22": "王恚曰：「汝為天下之母，故復念貧賤？",
    "T04n0208_002:0542a15_23": "汝是老嫗當應治之。」",
    "T04n0208_002:0542a16_24": "旨遣使者往錄其故夫知為香不，若不香者故當治之。",
    "T04n0208_002:0542a17_25": "使者往問其家人，家人曰：「此賢者失婦已，便報父母，行作沙門得阿羅漢道。」",
    "T04n0208_002:0542a19_26": "使者詣佛國中語言：「王欲見供養道人。」",
    "T04n0208_002:0542a20_27": "道人曰：「我亦無所有，復見我為？」",
    "T04n0208_002:0542a20_28": "使白言：「王欲供養道人。」",
    "T04n0208_002:0542a21_29": "道人隨使去到白王，王見道人，道人身香甚於蓮華。",
    "T04n0208_002:0542a22_30": "王曰：「此人以香塗身。」",
    "T04n0208_002:0542a23_31": "但作熱湯浴之，香又更甚，復以繒其身，其身香轉倍。",
    "T04n0208_002:0542a24_32": "王乃信之，問：「道人何緣得香乃爾，願見告示？」",
    "T04n0208_002:0542a25_33": "道人語王：「吾前世時為婆羅門，行遙見人說經，我叉手歡喜一心稱讚菩薩，兼以少香燒以供養，故令得福遂至道果。」",
    "T04n0208_002:0542a29_0": "（四二）昔有父子二人共居，入山斫林，泉水有黃金，子便歸求父索分，言：「我不用餘物，物盡與父，惟與我車牛一具、米二斛、荻斫各一枚。」",
    "T04n0208_002:0542b03_1": "父不聽之。",
    "T04n0208_002:0542b03_2": "數諫不止，父便與之，言：「汝莫復來歸！」",
    "T04n0208_002:0542b04_3": "子便入山掘泉水中金，日日終不能得。",
    "T04n0208_002:0542b05_4": "父便共相將往視之，觀如是金，仰視山頭邊有金若山，影現水中，便上山以大木幢墮金於地。",
    "T04n0208_002:0542b07_5": "父語兒：「求之法當云何？",
    "T04n0208_002:0542b08_0": "但掘水，何時當得？",
    "T04n0208_002:0542b08_1": "子不曉求金者，唯人不持五戒，但逐聽色聲，人身豈復可還得也！」",
    "T04n0208_002:0542b10_0": "父者，唯如黠之求金者，觀如本末時，持佛五戒加行十善生天，人身世世不失，後得佛道果。",
    "T04n0208_002:0542b13_0": "（四三）昔天帝釋與第七梵天親善。",
    "T04n0208_002:0542b13_1": "時梵天下至忉利天上共戲，釋愁不樂，梵天問釋：「何以不樂？」",
    "T04n0208_002:0542b15_2": "釋曰：「卿見我天上人轉希不？",
    "T04n0208_002:0542b16_0": "下方人無復作善者，皆入惡道中，無復生上者，天人下生人間轉復不還，我故愁耳！」",
    "T04n0208_002:0542b18_0": "梵天語釋：「卿便死化作一師子極令威勢，我當化作婆羅門，共下到閻浮提，教授天下使為善，為善死皆生天。」",
    "T04n0208_002:0542b20_1": "便各隨所化下到一國。",
    "T04n0208_002:0542b21_2": "師子在城門中言：「我欲得人噉。」",
    "T04n0208_002:0542b22_0": "國人見之無不惶怖，叩頭求哀終不肯去。",
    "T04n0208_002:0542b23_0": "化婆羅門語國人言：「此師子惡，與罪人應死者三十人，自當去也！」",
    "T04n0208_002:0542b24_1": "王便出獄囚應死者三十人與師子，師子得人驅著前去到深山中。",
    "T04n0208_002:0542b26_2": "未噉之頃化天語諸人：「卿等能持五戒念十善道，身口意相應者，此師子便不噉人。」",
    "T04n0208_002:0542b28_3": "諸人言：「我等當死，此何足言，能持耳。」",
    "T04n0208_002:0542b29_4": "便從化人受戒，師子便不噉。",
    "T04n0208_002:0542b29_5": "師子言：「置令去。",
    "T04n0208_002:0542c01_6": "雖爾我知汝心，若不持佛五戒者，我故當噉汝。」",
    "T04n0208_002:0542c02_7": "爾三十人還國，國人見皆驚，問曰：「卿那得還耶？」",
    "T04n0208_002:0542c03_8": "答曰：「有一人教我等受佛五戒，師子便不復噉我，故我得來歸耳！」",
    "T04n0208_002:0542c05_9": "師子復住城門中，國人大惶怖，皆從三十人受五戒。",
    "T04n0208_002:0542c06_10": "師子便去復到一國，如是周遍八萬諸國，皆使為善，死者生天，天上更大樂豐盛饒人。",
    "T04n0208_002:0542c08_11": "菩薩方便度人如是，自到作佛。",
    "T04n0208_002:0542c09_12": "佛語阿難：「釋天化師子者，我身是也，梵天化作婆羅門者，今迦葉是也。",
    "T04n0208_002:0542c11_13": "爾時助我化度天下人，使我得佛，我故與並坐，報爾時恩。」",
    "T04n0208_002:0542c13_0": "（四四）昔迦葉佛時，有王名拘旬尼，為佛建立精舍滿事之。",
    "T04n0208_002:0542c14_1": "王第七女前事梵志後信事佛，梵志惡之字為僧婢。",
    "T04n0208_002:0542c15_2": "王有十夢怪而問之。",
    "T04n0208_002:0542c16_3": "梵志思夢欲陷此女，語王言：「得最愛女焚燒祠天乃吉。」",
    "T04n0208_002:0542c17_4": "王甚不樂。",
    "T04n0208_002:0542c17_5": "女問王曰：「何以不樂？」",
    "T04n0208_002:0542c18_6": "王說如是，女曰：「燒吉者我分當之！」",
    "T04n0208_002:0542c19_7": "問：「幾日當祠？」",
    "T04n0208_002:0542c19_8": "梵志言：「後七日。」",
    "T04n0208_002:0542c19_9": "女白王：「雖當死，願聽詣佛所，使城南人盡送我出。」",
    "T04n0208_002:0542c21_10": "便勅送之。",
    "T04n0208_002:0542c21_11": "女將至佛所，說法盡得見法。",
    "T04n0208_002:0542c22_12": "日一方送，城四方面人悉見諦。",
    "T04n0208_002:0542c22_13": "復求在城中人送，亦如是。",
    "T04n0208_002:0542c23_14": "六日求王及宮中官屬送之。",
    "T04n0208_002:0542c24_15": "佛為說法悉皆見諦。",
    "T04n0208_002:0542c24_16": "王乃知梵志欺詐，語梵志：「汝幾誤殺我女，汝不為佛作沙門，當出國去。」",
    "T04n0208_002:0542c26_17": "梵志不知所至，不得已悉詣佛作沙門，後得阿羅漢果。",
    "T04n0208_002:0542c28_0": "眾經撰雜譬喻卷下"
}