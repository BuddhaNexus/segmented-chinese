{
    "T25n1509_034:0308b21_0": "大智度論釋初品中見一切佛",
    "T25n1509_034:0308b22_0": "世界義第五十一之餘(卷三十四)",
    "T25n1509_034:0308b24_0": "聖者龍樹造",
    "T25n1509_034:0308b25_0": "後秦龜茲國三藏鳩摩羅什譯",
    "T25n1509_034:0308b26_0": "◎【經】「復次，舍利弗！",
    "T25n1509_034:0308b26_1": "菩薩摩訶薩，十方如恒河沙等世界中諸佛所說法：已說、今說、當說，聞已，欲一切信持、自行、亦為人說者，當學般若波羅蜜！」",
    "T25n1509_034:0308b29_2": "【論】問曰：上已說「十方諸佛所說，欲憶持不忘，當學般若」，今何以復說「信持三世佛法」？",
    "T25n1509_034:0308c02_3": "答曰：上說「欲憶持十方諸佛法」，未知是何法，故說十二部經是佛法，及聲聞所不聞者。",
    "T25n1509_034:0308c04_4": "上但言「恒河沙等世界諸佛」，今言「恒河沙三世諸佛法」。",
    "T25n1509_034:0308c05_5": "又上但說「受持不忘」，不說受持利益；今言「自為，亦為他人說」，是故復說。",
    "T25n1509_034:0308c08_0": "【經】「復次，舍利弗！",
    "T25n1509_034:0308c08_1": "菩薩摩訶薩，過去諸佛說已，未來諸佛當說，欲聞，聞已，自利亦利他人，當學般若波羅蜜！」",
    "T25n1509_034:0308c10_2": "【論】問曰：十方現在佛所說法，可受、可持；過去已滅，未來未有，云何可聞？",
    "T25n1509_034:0308c12_3": "答曰：此義先已答，今當更說。",
    "T25n1509_034:0308c12_4": "菩薩有三昧，名「觀三世諸佛三昧」，菩薩入是三昧中，悉見三世諸佛，聞其說法。",
    "T25n1509_034:0308c14_5": "譬如外道神仙，於未來世事，未有形兆、未有言說，以智慧力故，亦見、亦聞。",
    "T25n1509_034:0308c16_6": "復次，諸菩薩力不可思議，未來世雖未有形、未有言說，而能見、能聞。",
    "T25n1509_034:0308c17_7": "或以陀羅尼力，或以今事比知過去、未來諸事。",
    "T25n1509_034:0308c19_0": "以是故言：「欲得是者，當學般若波羅蜜。」",
    "T25n1509_034:0308c20_0": "【經】「十方如恒河沙等諸世界，中間闇處，日月所不照，欲持光明普照者，當學般若波羅蜜！」",
    "T25n1509_034:0308c22_0": "【論】菩薩從兜率天上欲降神母胎，爾時，身放光明，遍照一切世界及世間幽冥之處。",
    "T25n1509_034:0308c23_1": "次後生時，光明遍照，亦復如是。",
    "T25n1509_034:0308c24_2": "初成道時、轉法輪時、般涅槃時，放大光明皆亦如是。",
    "T25n1509_034:0308c25_3": "及於餘時現大神通，放大光明。",
    "T25n1509_034:0308c26_4": "如欲說般若波羅蜜時，現大神通，以大光明遍照世間幽冥之處。",
    "T25n1509_034:0308c28_5": "如是比，處處經中說神通光明。",
    "T25n1509_034:0308c28_6": "問曰：此是佛力，何以故說菩薩？",
    "T25n1509_034:0308c29_7": "答曰：今言菩薩欲得是者，當學般若波羅蜜。",
    "T25n1509_034:0309a01_8": "諸大菩薩能有是力。",
    "T25n1509_034:0309a02_9": "如遍吉菩薩，觀世音、得大勢、明網、無量光菩薩等，能有是力，身出無量光明，能照十方如恒河沙等世界。",
    "T25n1509_034:0309a04_10": "又如阿彌陀佛世界中，諸菩薩身出常光，照十萬由旬。",
    "T25n1509_034:0309a06_0": "問曰：菩薩身光如是，本以何業因緣得？",
    "T25n1509_034:0309a06_1": "答曰：身業清淨故身得莊嚴。",
    "T25n1509_034:0309a07_2": "如經說：「有一鬼頭似猪，臭虫從口出，身有金色光明。",
    "T25n1509_034:0309a08_3": "是鬼宿世作比丘，惡口罵詈客比丘。",
    "T25n1509_034:0309a09_4": "身持淨戒，故身有光明；口有惡言，故臭虫從口出。」",
    "T25n1509_034:0309a10_5": "如經說：「心清淨優劣，故光有上、中、下：少光、大光、光音。",
    "T25n1509_034:0309a12_6": "欲界諸天，心清淨布施、持戒，故身有光明。」",
    "T25n1509_034:0309a13_7": "復次，有人憐愍眾生故，於闇處然燈，亦為供養尊像、塔、寺故，亦以明珠、戶嚮、明鏡等明淨物布施故，身有光明。",
    "T25n1509_034:0309a15_8": "復次，常修慈心，遍念眾生，心清淨故；又常修念佛三昧，念諸佛光明神德故，得身光明。",
    "T25n1509_034:0309a17_9": "復次，行者常修火一切入；又以智慧光明，教化愚闇邪見眾生。",
    "T25n1509_034:0309a19_10": "以是業因緣故，得心中智慧明，身亦有光。",
    "T25n1509_034:0309a20_11": "如是等業因緣，得身光清淨。",
    "T25n1509_034:0309a21_0": "【經】「十方如恒河沙等世界中，無有佛名、法名、僧名；欲使一切眾生皆得正見、聞三寶音者，當學般若波羅蜜！」",
    "T25n1509_034:0309a23_1": "【論】菩薩於先無佛法塔寺處，於中起塔，以是業因緣，後身得力成就；於無佛法眾處，讚歎三寶，令眾生入於正見。",
    "T25n1509_034:0309a26_2": "如經說：「有人於先無佛塔國土中，修立塔廟，得梵福德，梵名無量福德；以是因緣，疾得禪定；得禪定故，得無量神通；神通力故，能到十方讚歎三寶。」",
    "T25n1509_034:0309a29_3": "「正見」者，若先不識三寶功德，因菩薩故得信三寶；信三寶故，信業因緣罪福；信業因緣故，信世間是縛、涅槃是解。",
    "T25n1509_034:0309b03_4": "讚歎三寶義，如「八念」中說。",
    "T25n1509_034:0309b04_0": "【經】「菩薩摩訶薩，欲令十方如恒河沙等世界中眾生，以我力故，盲者得視、聾者得聽、狂者得念、裸者得衣、飢渴者得飽滿者，當學般若波羅蜜！」",
    "T25n1509_034:0309b07_1": "【論】菩薩行無礙般若波羅蜜，若得無礙解脫成佛、若作法性生身菩薩——如文殊師利等，在十住地，有種種功德具足；眾生見者，皆得如願。",
    "T25n1509_034:0309b10_2": "譬如如意珠，所欲皆得；法性生身佛及法性生身菩薩，人有見者，皆得所願，亦復如是。",
    "T25n1509_034:0309b12_3": "復次，菩薩從初發意已來，於無量劫中，治一切眾生九十六種眼病；又於無量世中，自以眼布施眾生；又智慧光明，破邪見黑闇；又以大悲，欲令眾生所願皆得。",
    "T25n1509_034:0309b16_4": "如是業因緣，云何令眾生見菩薩身而不得眼？",
    "T25n1509_034:0309b17_5": "餘事亦如是。",
    "T25n1509_034:0309b17_6": "此諸義，如「放光」中說。",
    "T25n1509_034:0309b18_7": "◎◎【經】「復次，舍利弗！",
    "T25n1509_034:0309b19_8": "菩薩摩訶薩，若欲令十方如恒沙等世界中眾生，諸在三惡趣者，以我力故皆得人身者，當學般若波羅蜜！」",
    "T25n1509_034:0309b22_0": "【論】問曰：自以善業因緣故得人身，云何菩薩言「以我力因緣故，令三惡道中眾生皆得人身」？",
    "T25n1509_034:0309b24_1": "答曰：不言「以菩薩業因緣令眾生得人身」，但言「菩薩恩力因緣故得」。",
    "T25n1509_034:0309b25_2": "菩薩以神通變化說法力故，令眾生修善得人身。",
    "T25n1509_034:0309b26_3": "如《經》中說：「二因緣發起正見：一者、外聞正法，二者、內有正念。」",
    "T25n1509_034:0309b28_4": "又如草木，內有種子、外有雨澤，然後得生。",
    "T25n1509_034:0309b29_5": "若無菩薩，眾生雖有業因緣，無由發起。",
    "T25n1509_034:0309c01_6": "以是故知諸佛菩薩所益甚多！",
    "T25n1509_034:0309c02_0": "問曰：云何能令三惡道中眾生皆得解脫？",
    "T25n1509_034:0309c02_1": "佛尚不能，何況菩薩！",
    "T25n1509_034:0309c03_2": "答曰：菩薩心願欲爾，則無過咎。",
    "T25n1509_034:0309c04_3": "又多得解脫，故言「一切」。",
    "T25n1509_034:0309c04_4": "如諸佛及大菩薩身遍出無量光明，從是光明出無量化身，遍入十方三惡道中：令地獄火滅湯冷，其中眾生心清淨故，生天上、人中；令餓鬼道飢渴飽滿，開發善心，得生天、人中；令畜生道隨意得食，離諸恐怖，開發善心，亦得生天、人中。",
    "T25n1509_034:0309c10_5": "如是名為「一切三惡道得解脫」。",
    "T25n1509_034:0309c11_6": "問曰：如餘經說「生天、人中」，此何以但說「皆得人身」？",
    "T25n1509_034:0309c12_7": "答曰：於人中得修大功德，亦受福樂；天上多著樂故，不能修道。",
    "T25n1509_034:0309c13_8": "以是故願令皆得人身。",
    "T25n1509_034:0309c14_9": "復次，菩薩不願眾生但受福樂，欲令得解脫，常樂涅槃，以是故不說生天上。",
    "T25n1509_034:0309c17_0": "【經】「欲令十方如恒河沙等世界中眾生，以我力故，立於戒、三昧、智慧、解脫、解脫知見，令得須陀洹果，乃至阿耨多羅三藐三菩提者，當學般若波羅蜜！」",
    "T25n1509_034:0309c20_1": "【論】問曰：先已說此五眾、道果，今何以更說？",
    "T25n1509_034:0309c21_2": "答曰：上說但是聲聞法，從須陀洹乃至無餘涅槃；今雜說三乘：聲聞、辟支佛，乃至阿耨多羅三藐三菩提。",
    "T25n1509_034:0309c24_0": "【經】「復次，舍利弗！",
    "T25n1509_034:0309c24_1": "菩薩摩訶薩欲學諸佛威儀者，當學般若波羅蜜！」",
    "T25n1509_034:0309c25_2": "【論】問曰：何等是諸佛威儀？",
    "T25n1509_034:0309c26_3": "答曰：威儀名身四動止。",
    "T25n1509_034:0309c26_4": "譬如象王，迴身而觀；行時足離地四指，雖不蹈地而輪跡現；不遲不疾，身不傾動；常舉右手安慰眾生；結加趺坐，其身正直；常偃右脇，累膝而臥；所敷草蓐，齊整不亂；食不著味，美惡等一；若受人請，默然無違；言辭柔渜，方便利益，不失時節。",
    "T25n1509_034:0310a03_5": "復次，法身佛威儀者，過東方如恒河沙等世界以為一步；梵音說法，亦復如是。",
    "T25n1509_034:0310a05_6": "法身佛相義，如先說。",
    "T25n1509_034:0310a06_0": "【經】「復次，菩薩摩訶薩欲得如象王視觀者，當學般若波羅蜜！",
    "T25n1509_034:0310a07_1": "菩薩作是願：『使我行時離地四指，足不蹈地。",
    "T25n1509_034:0310a08_2": "我當共四天王天乃至阿迦尼吒天、無量千萬億諸天眾圍繞恭敬，至菩提樹下』者，當學般若波羅蜜！」",
    "T25n1509_034:0310a11_0": "【論】「如象王視」者，若欲迴身觀時，舉身俱轉。",
    "T25n1509_034:0310a12_1": "大人相者，身心專一；是故若有所觀，身心俱迴。",
    "T25n1509_034:0310a13_2": "譬如師子有所搏撮，不以小物故而改其壯勢；佛亦如是，若有所觀、若有所說，身與心俱，常不分散。",
    "T25n1509_034:0310a15_3": "所以者何？",
    "T25n1509_034:0310a15_4": "從無數劫來，集一心法；以是業因緣故，頂骨與身為一，無有分解。",
    "T25n1509_034:0310a17_5": "又以世世破憍慢故，不輕眾生，觀則俱轉。",
    "T25n1509_034:0310a18_6": "如《尼陀阿波陀那》中說：舍婆提國除糞人，而佛以手摩頭，教令出家，猶不輕之。",
    "T25n1509_034:0310a20_7": "「足離地四指」者，佛若常飛，眾生疑怪，謂佛非是人類，則不歸附；若足到地，則眾生以為與常人不異，不生敬心。",
    "T25n1509_034:0310a22_8": "是故雖為行地，四指不到而輪跡現。",
    "T25n1509_034:0310a23_9": "問曰：如佛常放丈光、足不到地，眾生何以故不盡敬附？",
    "T25n1509_034:0310a25_10": "答曰：眾生無量劫中積罪甚重，無明垢深，於佛生疑，謂是幻師，以術誑人；或言：「足不蹈地，生性自爾，如鳥能飛，有何奇特！」",
    "T25n1509_034:0310a28_0": "或有眾生罪重因緣故，不見佛相，直謂大威德沙門而已；譬如人重病欲死，名藥美食，皆謂臭穢，是故不盡敬附。",
    "T25n1509_034:0310b01_1": "「共四天王，乃至阿迦尼吒無量千萬億諸天眾，恭敬圍繞至菩提樹下」者，是諸佛常法。",
    "T25n1509_034:0310b03_2": "佛為世尊，至菩提樹下，欲破二種魔：一者結使魔、二者自在天子魔，欲成一切智；是諸天眾，云何不恭敬侍送？",
    "T25n1509_034:0310b06_3": "又諸天世世佐助擁護菩薩，乃至出家時，令諸宮人婇女，淳惛而臥，捧馬足踰城出。",
    "T25n1509_034:0310b08_4": "今日事辦，我等當共侍送至菩提樹下。",
    "T25n1509_034:0310b09_5": "問曰：何以不說剎利、婆羅門等無量人侍送，而但說「諸天」？",
    "T25n1509_034:0310b10_6": "答曰：佛獨於深林中求菩提樹，非是人行處，是故不說。",
    "T25n1509_034:0310b11_7": "又以人無天眼、他心智故，不知佛當成道，是故不說。",
    "T25n1509_034:0310b13_8": "復次，諸天貴於人，故但說天。",
    "T25n1509_034:0310b13_9": "復次，諸佛常樂閑靜處，諸天能隱身不現，不妨閑靜，是故但說諸天從。",
    "T25n1509_034:0310b15_10": "復次，菩薩見五比丘捨菩薩而去，而菩薩獨至樹下，是故作是願。",
    "T25n1509_034:0310b18_0": "【經】「『我當於菩提樹下坐，四天王天乃至阿迦尼吒天，以天衣為座』者，當學般若波羅蜜！」",
    "T25n1509_034:0310b20_0": "【論】問曰：如經說「佛敷草樹下坐而成佛道」，今云何願言「以天衣為座」？",
    "T25n1509_034:0310b21_1": "答曰：聲聞經中說敷草。",
    "T25n1509_034:0310b22_2": "摩訶衍經中隨眾生所見——或有見敷草樹下，或見敷天綩綖——隨其福德多少，所見不同。",
    "T25n1509_034:0310b24_3": "復次，生身佛把草樹下；法性生身佛以天衣為座，或勝天衣。",
    "T25n1509_034:0310b25_4": "復次，佛於深林樹下成佛，林中人見，則奉佛草。",
    "T25n1509_034:0310b26_5": "若貴人見者，當以所貴衣服為座；但林中無貴人故，時諸龍神天，各以妙衣為座。",
    "T25n1509_034:0310b28_6": "四天王衣重二兩；忉利天衣重一兩；夜摩天衣重十八銖；兜率天衣重十二銖；化樂天衣重六銖；他化自在天衣重三銖。",
    "T25n1509_034:0310c02_7": "色界天衣無重相。",
    "T25n1509_034:0310c02_8": "欲界天衣從樹邊生，無縷無織；譬如薄氷，光曜明淨，有種種色。",
    "T25n1509_034:0310c04_9": "色界天衣，純金色光明，不可稱知。",
    "T25n1509_034:0310c05_0": "如是等寶衣敷座，菩薩坐上，成阿耨多羅三藐三菩提。",
    "T25n1509_034:0310c06_1": "問曰：何以但說諸天敷衣，不說十方諸大菩薩為佛敷座？",
    "T25n1509_034:0310c07_2": "諸菩薩等，佛將成道時，皆為佛敷座——或廣長一由旬，十百千萬億乃至無量由旬；高亦如是。",
    "T25n1509_034:0310c09_3": "此諸寶座，是菩薩無漏福德生故，是諸天目所不見，何況手觸！",
    "T25n1509_034:0310c11_4": "十方三世諸佛，降魔得道，莊嚴佛事，皆悉照見，譬如明鏡；如是妙座，何以不說？",
    "T25n1509_034:0310c12_5": "答曰：般若波羅蜜有二種：一者、與聲聞、菩薩、諸天共說，二者、但與十住具足菩薩說。",
    "T25n1509_034:0310c14_6": "是般若波羅蜜中，應說菩薩為佛敷座。",
    "T25n1509_034:0310c15_7": "所以者何？",
    "T25n1509_034:0310c16_8": "諸天知佛恩，不及一生、二生諸大菩薩；如是，菩薩云何不以神通力而供養佛！",
    "T25n1509_034:0310c17_9": "是中合聲聞說，是故不說。",
    "T25n1509_034:0310c19_0": "【經】「『我得阿耨多羅三藐三菩提時，行、住、坐、臥處，欲使悉為金剛』者，當學般若波羅蜜！」",
    "T25n1509_034:0310c21_0": "【論】問曰：何以故佛四威儀中，地悉為金剛？",
    "T25n1509_034:0310c21_1": "答曰：有人言：菩薩至菩提樹下時，於此處坐，得阿耨多羅三藐三菩提；爾時菩薩入諸法實相中，無有地能舉是菩薩。",
    "T25n1509_034:0310c24_2": "所以者何？",
    "T25n1509_034:0310c24_3": "地皆是眾生虛誑業因緣報故有，是故不能舉。",
    "T25n1509_034:0310c26_0": "菩薩欲成佛時，實相智慧身，是時坐處變為金剛。",
    "T25n1509_034:0310c27_1": "有人言：土在金輪上，金輪在金剛上，從金剛際出，如蓮花臺，直上持菩薩坐處，令不陷沒；以是故，此道場坐處名為金剛。",
    "T25n1509_034:0311a01_2": "有人言：成佛道已，四種威儀處，悉變成金剛。",
    "T25n1509_034:0311a02_3": "問曰：金剛亦是眾生虛誑業因緣有，云何能舉佛？",
    "T25n1509_034:0311a03_4": "答曰：金剛雖是虛誑所成，於地最為牢固，更無勝者。",
    "T25n1509_034:0311a04_5": "金剛下水，諸大龍王以此堅固物，奉獻於佛。",
    "T25n1509_034:0311a05_6": "亦是佛宿世業因緣故，得此安立處。",
    "T25n1509_034:0311a06_7": "又復佛變金剛及四大令為虛空，虛空不誑，佛智慧亦不誑；二事既同，是故能舉。",
    "T25n1509_034:0311a09_0": "【經】「復次，舍利弗！",
    "T25n1509_034:0311a09_1": "菩薩摩訶薩欲出家日即成阿耨多羅三藐三菩提；即是日轉法輪。",
    "T25n1509_034:0311a10_2": "轉法輪時，無量阿僧祇眾生遠塵離垢，諸法中得法眼淨；無量阿僧祇眾生，一切法不受故，諸漏心得解脫；無量阿僧祇眾生於阿耨多羅三藐三菩提得不退轉者，當學般若波羅蜜！」",
    "T25n1509_034:0311a15_0": "【論】或有菩薩，於惡世邪見眾生中，為除眾生邪見故，自行勤苦甚難之行。",
    "T25n1509_034:0311a16_1": "如釋迦文佛於漚樓頻螺樹林中，食一麻一米。",
    "T25n1509_034:0311a17_2": "諸外道言：「我等先師，雖修苦行，不能如是六年勤苦！」",
    "T25n1509_034:0311a19_3": "又復有人謂佛先世惡業，今受苦報。",
    "T25n1509_034:0311a20_0": "有菩薩謂佛為實受是苦，是故發心：「我當即以出家日成佛。」",
    "T25n1509_034:0311a21_1": "又有菩薩於好世出家，如大通惠求佛道，結加趺坐，經十小劫乃得成佛。",
    "T25n1509_034:0311a23_2": "菩薩聞是已，發心言：「願我以出家日即得成佛。」",
    "T25n1509_034:0311a24_3": "有菩薩成佛已，不即轉法輪。",
    "T25n1509_034:0311a25_4": "如然燈佛，成佛已，十二年但放光明，人無識者，而不說法。",
    "T25n1509_034:0311a26_5": "又如須扇多佛，成佛已，無受化者，作化佛留住一劫，說法度人，自身滅度。",
    "T25n1509_034:0311a28_6": "又如釋迦文佛，成佛已，五十七日不說法。",
    "T25n1509_034:0311a29_7": "菩薩聞是已，「願我成佛已，即轉法輪」。",
    "T25n1509_034:0311b01_8": "有佛度眾生有限數，如釋迦文佛轉法輪時，憍陳如一人得初道，八萬諸天諸法中得法眼淨。",
    "T25n1509_034:0311b03_9": "菩薩聞是已，作是願：「我轉法輪時，令無量阿僧祇人遠塵離垢，諸法中得法眼淨。」",
    "T25n1509_034:0311b05_10": "以釋迦文佛初轉法輪時，一比丘及諸天皆得初道，而無一人得阿羅漢及菩薩道者；是故菩薩願言：「我作佛時，當使無量阿僧祇眾生一切法不受故，諸漏心得解脫，及無量阿僧祇眾生於阿耨多羅三藐三菩提得不退轉。」",
    "T25n1509_034:0311b10_11": "問曰：若一切佛神力、功德、度眾生皆等，此菩薩何以作此願？",
    "T25n1509_034:0311b11_12": "答曰：一佛能變作無量阿僧祇身而度眾生，而世界有嚴淨者、有不嚴淨者。",
    "T25n1509_034:0311b13_13": "菩薩若見、若聞是諸佛有苦行難得佛者，有不即轉法輪者，有如釋迦牟尼佛六年苦行成道；又聞初轉法輪時，未有得阿羅漢道者，何況得菩薩道！",
    "T25n1509_034:0311b17_14": "是故菩薩未聞諸佛力等，故作是願。",
    "T25n1509_034:0311b18_15": "然諸佛神力、功德，平等無異。",
    "T25n1509_034:0311b19_0": "【經】「我得阿耨多羅三藐三菩提時，以無量阿僧祇聲聞為僧；我一說法時，便於座上盡得阿羅漢者，當學般若波羅蜜！」",
    "T25n1509_034:0311b22_0": "【論】有佛以聲聞為僧，有數有限。",
    "T25n1509_034:0311b22_1": "如釋迦文尼佛，千二百五十比丘為僧。",
    "T25n1509_034:0311b23_2": "彌勒佛，初會僧九十九億，第二會九十六億，第三會九十三億。",
    "T25n1509_034:0311b25_3": "如是等諸佛僧，各各有限有數不同。",
    "T25n1509_034:0311b26_4": "以是故，菩薩願言：「我當以無量阿僧祇聲聞為僧。」",
    "T25n1509_034:0311b27_5": "有佛為眾生說法，一說法得初道，異時更說，得二道、三道、第四道。",
    "T25n1509_034:0311b28_6": "如釋迦文尼佛為五比丘說法，得初道，異日得阿羅漢道；如舍利弗得初道，經半月然後得阿羅漢道；摩訶迦葉見佛得初道，過八日已得阿羅漢；如阿難得須陀洹道，二十五歲供養佛已，佛般涅槃後得阿羅漢。",
    "T25n1509_034:0311c04_7": "如是等諸阿羅漢，不一時得四道。",
    "T25n1509_034:0311c05_8": "以是故菩薩願言：「我一說法時，便於座上盡得阿羅漢。」",
    "T25n1509_034:0311c07_0": "【經】「我當以無量阿僧祇菩薩摩訶薩為僧；我一說法時，無量阿僧祇菩薩皆得阿鞞跋致！」",
    "T25n1509_034:0311c09_0": "【論】菩薩所以作此願者，諸佛多以聲聞為僧，無別菩薩僧。",
    "T25n1509_034:0311c10_1": "如彌勒菩薩、文殊師利菩薩等，以釋迦文佛無別菩薩僧，故入聲聞僧中次第坐。",
    "T25n1509_034:0311c12_2": "有佛為一乘說法，純以菩薩為僧。",
    "T25n1509_034:0311c13_3": "有佛聲聞、菩薩雜以為僧；如阿彌陀佛國，菩薩僧多，聲聞僧少。",
    "T25n1509_034:0311c14_4": "以是故，願以無量菩薩為僧。",
    "T25n1509_034:0311c15_5": "有佛初轉法輪時，無有人得阿鞞跋致，以是故，菩薩願言：「我一說法，無量阿僧祇人得阿鞞跋致。」",
    "T25n1509_034:0311c18_0": "【經】「欲得壽命無量、光明具足者，當學般若波羅蜜！」",
    "T25n1509_034:0311c20_0": "【論】諸佛壽命，有長、有短。",
    "T25n1509_034:0311c20_1": "如鞞婆尸佛，壽八萬四千歲；如拘樓餐陀佛，壽六萬歲；迦那伽牟尼佛，壽三萬歲；迦葉佛，壽二萬歲；釋迦文佛，壽百歲，少有過者；彌勒佛，壽八萬四千歲。",
    "T25n1509_034:0311c24_2": "如釋迦文佛常光一丈，彌勒佛常光十里。",
    "T25n1509_034:0311c25_3": "諸佛壽命、光明，各有二種：一者、隱藏，二者、顯現；一者、真實，二者、為眾生故隱藏。",
    "T25n1509_034:0311c26_4": "真實者，無量、顯現；為眾生者，有限有量。",
    "T25n1509_034:0311c27_5": "實佛壽不應短。",
    "T25n1509_034:0311c28_6": "所以者何？",
    "T25n1509_034:0311c28_7": "諸佛長壽業因緣具足故。",
    "T25n1509_034:0311c29_8": "如婆伽梵宿世救一聚落人命，故得無量阿僧祇壽命。",
    "T25n1509_034:0311c30_9": "梵世中壽法不過半劫，而此梵天壽獨無量，以是故生邪見言：「唯我常住！」",
    "T25n1509_034:0312a02_10": "佛到其所，破其邪見，說其本緣：救一聚落，其壽乃爾。",
    "T25n1509_034:0312a03_11": "何況佛世世救無量阿僧祇眾生：或以財物救濟，或以身命代死，云何壽限不過百歲？",
    "T25n1509_034:0312a05_12": "又不殺生戒是長壽業因緣；佛以大慈眾生，愛徹骨髓，常能為眾生故死，何況殺生！",
    "T25n1509_034:0312a07_13": "又以諸法實相智慧真實不誑故，亦是長壽因緣。",
    "T25n1509_034:0312a08_14": "菩薩以般若波羅蜜和合持戒諸功德故，得壽命無量，何況佛世世具足此諸無量功德而壽命有限！",
    "T25n1509_034:0312a10_15": "復次，如一切色中，佛身第一；一切心中，佛心第一；以是故，一切壽命中，佛壽亦應第一。",
    "T25n1509_034:0312a12_16": "如世俗人言：「人生於世，以壽為貴。」",
    "T25n1509_034:0312a13_17": "佛為人中之上，壽亦應長！",
    "T25n1509_034:0312a14_18": "問曰：佛雖有長壽業因緣，生於惡世，故壽命便短；以此短壽，能具佛事，何用長為？",
    "T25n1509_034:0312a16_19": "又佛以神通力故，一日之中能具佛事，何況百歲！",
    "T25n1509_034:0312a17_20": "答曰：此間閻浮提惡，故佛壽應短。",
    "T25n1509_034:0312a18_21": "餘處好，故佛壽應長。",
    "T25n1509_034:0312a18_22": "問曰：若然者，菩薩於此閻浮提淨飯王宮生，出家成道，是實佛；餘處皆是神通力變化作佛，以度眾生？",
    "T25n1509_034:0312a21_0": "答曰：此言非也！",
    "T25n1509_034:0312a21_1": "所以者何？",
    "T25n1509_034:0312a21_2": "餘處閻浮提，亦各各言：「我國是實佛，餘處為變化。」",
    "T25n1509_034:0312a22_3": "何以知之？",
    "T25n1509_034:0312a23_4": "若餘處國土，自知是化佛，則不肯信受教戒。",
    "T25n1509_034:0312a24_5": "又如餘國土人壽命一劫，若佛壽百歲，於彼裁無一日，眾生則起輕慢，不肯受教；彼則以一劫為實佛，以此為變化化。",
    "T25n1509_034:0312a27_0": "如《首楞嚴經》說：「神通遍照佛，壽七百千阿僧祇劫。",
    "T25n1509_034:0312a28_1": "佛告文殊尸利：『彼佛則是我身。』",
    "T25n1509_034:0312a28_2": "彼佛亦言：『釋迦文佛則是我身。』」",
    "T25n1509_034:0312a29_3": "以是故知，諸佛壽命實皆無量，為度人故，現有長短。",
    "T25n1509_034:0312b01_4": "汝言：「釋迦文佛，以神通力故，所度眾生與人壽不異者，則不須百歲，一日之中可具足佛事！」",
    "T25n1509_034:0312b04_5": "如阿難一時心生是念：「如然燈世尊、一切勝佛、鞞婆尸佛，出於好世，壽命極多，能具佛事；我釋迦文佛出生惡世，壽命極短，將無世尊不能具足佛事耶？」",
    "T25n1509_034:0312b07_6": "爾時，世尊入日出三昧，從身變化出無量諸佛及無量光明，普至十方；一一化佛在諸世界，各作佛事：或有說法、或現神通、或現三昧、或現飯食。",
    "T25n1509_034:0312b11_7": "如是之比種種因緣，施作佛事而度眾生。",
    "T25n1509_034:0312b12_8": "從三昧起，告阿難曰：「汝悉見聞是事不？」",
    "T25n1509_034:0312b13_9": "阿難言：「唯然！",
    "T25n1509_034:0312b13_10": "已見！」",
    "T25n1509_034:0312b13_11": "佛告阿難：「佛以如是神力，能具佛事不？」",
    "T25n1509_034:0312b14_12": "阿難言：「假令佛壽一日，大地草木悉為可度眾生，則能度盡，何況百歲！」",
    "T25n1509_034:0312b16_13": "以是故知，諸佛壽命皆悉無量，為度人故，現有長短。",
    "T25n1509_034:0312b17_14": "譬如日出，影現於水，隨水大小，水大則影久，水小則速滅；若照琉璃、頗梨珠山，影則久住。",
    "T25n1509_034:0312b19_15": "又如火燒草木，然少則速滅，然多則久住；不可以滅處無火故，謂多然處亦無。",
    "T25n1509_034:0312b21_16": "光明長短義，亦如是。",
    "T25n1509_034:0312b22_0": "大智度論釋初品中信持無三毒義第",
    "T25n1509_034:0312b23_0": "五十二",
    "T25n1509_034:0312b24_0": "【經】「我成阿耨多羅三藐三菩提時，世界中無有婬欲、瞋恚、愚癡，亦無三毒之名。",
    "T25n1509_034:0312b25_1": "一切眾生成就如是智慧，善施、善戒、善定、善梵行、善不嬈眾生者，當學般若波羅蜜。」",
    "T25n1509_034:0312b28_0": "【論】問曰：若世界無三毒、亦無三毒名者，佛為何等故出生其國？",
    "T25n1509_034:0312b29_1": "答曰：貪欲、瞋恚、愚癡名為三不善根，是欲界繫法。",
    "T25n1509_034:0312c01_2": "佛若說貪欲、瞋恚、愚癡，是欲界繫不善；若說染愛、無明，是則通三界。",
    "T25n1509_034:0312c03_3": "有佛世界純諸欲人，為是眾生故，菩薩願言：「我成佛時，國無三毒及三毒之名。」",
    "T25n1509_034:0312c05_4": "復有清淨佛國，純阿鞞跋致、法性生身菩薩，無諸煩惱，唯有餘習，是故言「無三毒之名」。",
    "T25n1509_034:0312c07_5": "若有人言：如菩薩願言「我當度一切眾生」，而眾生實不盡度；此亦如是，欲令世界無三毒之名，亦應實有三毒不盡。",
    "T25n1509_034:0312c09_6": "若無三毒，何用佛為？",
    "T25n1509_034:0312c10_7": "如地無大闇，則不須日照。",
    "T25n1509_034:0312c11_8": "如經所說：「若無三法則佛不出世，若三法不斷則不得離老、病、死。」",
    "T25n1509_034:0312c12_9": "「三法」者則是三毒，如《三法經》，此中應廣說。",
    "T25n1509_034:0312c13_10": "復次，有世界，眾生分別諸法是善、是不善，是縛、是解等，於一相寂滅法中而生戲論；菩薩以是故願言：「令我世界中眾生不生三毒，知三毒實相即是涅槃。」",
    "T25n1509_034:0312c17_11": "問曰：一切眾生得如是智慧，是何等智慧？",
    "T25n1509_034:0312c18_12": "答曰：智慧是世間正見。",
    "T25n1509_034:0312c19_0": "世間正見中，說有布施、有罪福、有今世後世、有阿羅漢。",
    "T25n1509_034:0312c20_1": "信罪福故，能善布施。",
    "T25n1509_034:0312c20_2": "信有阿羅漢故，能善持戒、善禪定、善梵行。",
    "T25n1509_034:0312c21_3": "得正見力故，能善不嬈眾生。",
    "T25n1509_034:0312c22_4": "世間正見是無漏智慧根本，以是故說「國中無三毒之名」。",
    "T25n1509_034:0312c23_5": "貪欲有二種：一者、邪貪欲，二者、貪欲。",
    "T25n1509_034:0312c24_6": "瞋恚有二種：一者、邪瞋恚，二者、瞋恚。",
    "T25n1509_034:0312c25_7": "愚癡有二種：一者、邪見愚癡，二者、愚癡。",
    "T25n1509_034:0312c26_8": "是三種邪毒眾生難可化度，餘三易度。",
    "T25n1509_034:0312c27_9": "「無三毒名」者，無邪三毒之名。",
    "T25n1509_034:0312c28_10": "「善布施」等五事，如上〈放光品〉中說。",
    "T25n1509_034:0312c29_0": "【經】「使我般涅槃後，法無滅盡，亦無滅盡之名，當學般若波羅蜜。」",
    "T25n1509_034:0313a02_0": "【論】問曰：佛為法王尚自滅度，云何言「法無滅盡」？",
    "T25n1509_034:0313a03_1": "答曰：如上說，是菩薩願事不必實。",
    "T25n1509_034:0313a04_0": "一切有為法，從因緣和合生，云何常住而不滅？",
    "T25n1509_034:0313a05_1": "佛如日明，法如日沒餘光，云何日沒而餘光不滅？",
    "T25n1509_034:0313a06_2": "但久住故，無能見滅者，故名不滅。",
    "T25n1509_034:0313a07_3": "復次，是菩薩見諸佛法住有多有少，如迦葉佛法住七日，如釋迦牟尼佛法住千歲；是故菩薩發是願言：「法雖有為，願令相續不滅；如火得薪，相傳不絕。」",
    "T25n1509_034:0313a10_4": "復次，諸法實相名為佛法。",
    "T25n1509_034:0313a11_5": "是實法相，不生不滅、不斷不常、不一不異、不來不去、不受不動、不著不依、無所有，如涅槃相。",
    "T25n1509_034:0313a13_6": "法相如是，云何有滅？",
    "T25n1509_034:0313a13_7": "問曰：法相如是者，一切佛法皆應不滅！",
    "T25n1509_034:0313a14_8": "答曰：如所言，諸法實相無有滅者。",
    "T25n1509_034:0313a15_9": "有人憶想分別取諸法相、壞實法相，用二法說，是故有滅；實相法中無有滅也。",
    "T25n1509_034:0313a17_10": "復次，行般若波羅蜜無礙法、集無量功德故，隨其本願，法法相續，無有見其滅者；譬如仰射虛空，箭去極遠，人雖不見，要必當墮。",
    "T25n1509_034:0313a21_0": "【經】「『我得阿耨多羅三藐三菩提時，十方如恒河沙等世界中眾生聞我名者，必得阿耨多羅三藐三菩提。』",
    "T25n1509_034:0313a23_1": "欲得如是等功德者，當學般若波羅蜜。」",
    "T25n1509_034:0313a25_0": "【論】問曰：有人生值佛世，在佛法中，或墮地獄者，如提婆達、俱迦利、訶多釋子等，三不善法覆心故墮地獄。",
    "T25n1509_034:0313a27_1": "此中云何言「去佛如恒河沙等世界，但聞佛名便得道」耶？",
    "T25n1509_034:0313a28_2": "答曰：上已說有二種佛：一者、法性生身佛，二者、隨眾生優劣現化佛。",
    "T25n1509_034:0313b01_3": "為法性生身佛故，說「乃至聞名得度」；為隨眾生現身佛故，說「雖共佛住，隨業因緣有墮地獄者」。",
    "T25n1509_034:0313b03_4": "法性生身佛者，無事不濟、無願不滿。",
    "T25n1509_034:0313b04_5": "所以者何？",
    "T25n1509_034:0313b05_0": "於無量阿僧祇劫積集一切善本功德，一切智慧無礙具足，為眾聖主，諸天及大菩薩希能見者。",
    "T25n1509_034:0313b07_1": "譬如如意寶珠難見、難得，若有見者，所願必果。",
    "T25n1509_034:0313b08_2": "如喜見藥，其有見者，眾患悉除。",
    "T25n1509_034:0313b09_3": "如轉輪聖王，人有見者，無不富足。",
    "T25n1509_034:0313b09_4": "如釋提桓因，有人見者，隨願悉得。",
    "T25n1509_034:0313b10_5": "如梵天王，眾生依附，恐怖悉除。",
    "T25n1509_034:0313b11_6": "如人念觀世音菩薩名者，悉脫厄難。",
    "T25n1509_034:0313b12_7": "是事尚爾，何況諸佛法性生身！",
    "T25n1509_034:0313b13_8": "問曰：釋迦文佛亦是法性生身分，無有異體；何以故佛在世時，有作五逆罪人、飢餓、賊盜如是等惡？",
    "T25n1509_034:0313b15_9": "答曰：釋迦文佛本誓：「我出惡世，欲以道法度脫眾生，不為富貴世樂故出。」",
    "T25n1509_034:0313b17_10": "若佛以力與之則無事不能。",
    "T25n1509_034:0313b17_11": "又亦是眾生福德力薄、罪垢深重故，不得隨意度脫。",
    "T25n1509_034:0313b19_12": "又今佛但說清淨涅槃，而眾生譏論誹謗言：「何以多畜弟子化導人民？",
    "T25n1509_034:0313b20_13": "此亦是繫縛法。」",
    "T25n1509_034:0313b21_14": "但以涅槃法化猶尚譏謗，何況雜以世樂！",
    "T25n1509_034:0313b22_15": "如提婆達欲令足下有千輻相輪故，以鐵作模燒而爍之，爍已，足壞，身惱大呼。",
    "T25n1509_034:0313b24_16": "爾時阿難聞已涕泣白佛：「我兄欲死，願佛哀救！」",
    "T25n1509_034:0313b25_17": "佛即伸手就摩其身，發至誠言：「我看羅睺羅與提婆達等者，彼痛當滅。」",
    "T25n1509_034:0313b26_18": "是時提婆達眾痛即除；執手觀之，知是佛手，便作是言：「淨飯王子以此醫術足自生活。」",
    "T25n1509_034:0313b28_19": "佛告阿難：「汝觀提婆達不？",
    "T25n1509_034:0313b29_20": "用心如是，云何可度？」",
    "T25n1509_034:0313c01_0": "若好世人則無是咎。",
    "T25n1509_034:0313c01_1": "如是眾生，若以世樂，不得度也。",
    "T25n1509_034:0313c02_2": "是事種種因緣上已廣說。",
    "T25n1509_034:0313c02_3": "以是故說：「聞佛名有得道者，有不得者。」",
    "T25n1509_034:0313c03_4": "復次，佛身無量阿僧祇種種不同：有佛為眾生說法令得道者；有佛放無量光明，眾生遇之而得道者；有以神通變化指示其心而得道者；有佛但現色身而得道者；有佛遍身毛孔出眾妙香，眾生聞之而得道者；有佛以食與眾生令得道者；有佛眾生但念而得道者；有佛能以一切草木之聲而作佛事令眾生得道者；有佛眾生聞名而得道者，為是佛故說言：「我作佛時，其聞名者皆令得度。」",
    "T25n1509_034:0313c13_5": "復次，聞名，不但以名便得道也；聞已修道，然後得度。",
    "T25n1509_034:0313c14_6": "如須達長者，初聞佛名，內心驚喜，詣佛聽法而能得道。",
    "T25n1509_034:0313c15_7": "又如貰夷羅婆羅門，從雞泥耶結髮梵志所初聞佛名，心即驚喜，直詣佛所，聞法得道。",
    "T25n1509_034:0313c17_8": "是但說聞名，聞名為得道因緣，非得道也。",
    "T25n1509_034:0313c18_9": "問曰：此經言「聞諸佛名即時得道」，不言「聞名已修道乃得」。",
    "T25n1509_034:0313c20_10": "答曰：今言「即時」，不言「一心中」；但言更無異事聞之，故言「即時」。",
    "T25n1509_034:0313c21_11": "譬如經中說：「修慈心時即修七覺意。」",
    "T25n1509_034:0313c22_12": "難者言：「慈三昧，有漏，是緣眾生法，云何得即時修七覺？」",
    "T25n1509_034:0313c23_13": "答者言：「從慈起已即修七覺，更無餘法，故言即時。",
    "T25n1509_034:0313c25_14": "即時有二種：一者、同時，二者、雖久，更無異法。",
    "T25n1509_034:0313c26_15": "即是心而得修七覺亦名即時。」",
    "T25n1509_034:0313c27_0": "復次，有眾生福德淳熟、結使心薄，應當得道，若聞佛名，即時得道。",
    "T25n1509_034:0313c28_1": "又復以佛威力故，聞即得度；譬如熟癰，若無治者，得小因緣而便自潰；亦如熟果，若人無取，微風因緣，便自墮落；譬如新淨白[疊*毛]易為受色。",
    "T25n1509_034:0314a02_2": "為是人故，說若聞佛名即時得道。",
    "T25n1509_034:0314a03_3": "譬如鬼神著人，聞仙人呪名，即時捨去。",
    "T25n1509_034:0314a04_4": "問曰：過如恒河沙等世界，誰傳此名令彼得聞？",
    "T25n1509_034:0314a05_5": "答曰：佛以神力舉身毛孔放無量光明，一一光上皆有寶華，一一華上皆有坐佛，一一諸佛各說妙法以度眾生，又說諸佛名字，以是故聞。",
    "T25n1509_034:0314a09_6": "如〈放光〉中說。",
    "T25n1509_034:0314a09_7": "復次，諸大菩薩以本願欲至無佛法處稱揚佛名，如此品中說者，是故得聞。",
    "T25n1509_034:0314a11_8": "復有大功德人從虛空中聞佛名號，如薩陀波崙菩薩。",
    "T25n1509_034:0314a12_9": "又有從諸天聞，或從樹木音聲中聞，或從夢中。",
    "T25n1509_034:0314a13_10": "復次，諸佛有不可思議力故自往語，或以聲告。",
    "T25n1509_034:0314a14_11": "又如菩薩作願誓度一切眾生，以是故說：「我成佛時，過如恒河沙等世界眾生聞我名皆得成佛。",
    "T25n1509_034:0314a17_12": "欲得是者，當學般若波羅蜜。」",
    "T25n1509_034:0314a18_0": "問曰：上欲得諸功德及諸所願，是諸事皆是眾行和合所成，何以故但說「當學般若波羅蜜」？",
    "T25n1509_034:0314a20_1": "答曰：是經名「般若波羅蜜」，佛欲解說其事，是故品品中皆讚般若波羅蜜。",
    "T25n1509_034:0314a21_2": "復次，般若波羅蜜是諸佛母，父母之中母功最重，是故佛以般若為母、般舟三昧為父。",
    "T25n1509_034:0314a23_3": "三昧唯能攝持亂心令智慧得成，而不能觀諸法實相。",
    "T25n1509_034:0314a25_4": "般若波羅蜜能遍觀諸法分別實相，無事不達、無事不成；功德大故，名之為母。",
    "T25n1509_034:0314a27_0": "以是故，行者雖行六波羅蜜及種種功德和合能具眾願，而但說「當學般若波羅蜜」。",
    "T25n1509_034:0314a28_1": "復次，如《般若》後品中說：「若無般若波羅蜜，餘五事不名波羅蜜。」",
    "T25n1509_034:0314b01_2": "雖普修眾行，亦不能滿具諸願；如種種畫彩，若無膠者，亦不中用。",
    "T25n1509_034:0314b02_3": "眾生從無始世界中來，雖修布施、持戒、忍辱、精進、一心、智慧，受世間果報已而復還盡。",
    "T25n1509_034:0314b04_4": "所以者何？",
    "T25n1509_034:0314b05_5": "離般若波羅蜜故。",
    "T25n1509_034:0314b05_6": "今以佛恩，以般若波羅蜜修行六事故得名波羅蜜，成就佛道，使佛佛相續而無窮盡。",
    "T25n1509_034:0314b07_7": "復次，菩薩行般若波羅蜜時，普觀諸法皆空，空亦復空，滅諸觀，得無礙般若波羅蜜，以大悲方便力還起諸功德業；此清淨業因緣故，無願不得。",
    "T25n1509_034:0314b10_8": "餘功德離般若波羅蜜，無有無礙智慧，云何言「欲得諸願，當學檀波羅蜜等」？",
    "T25n1509_034:0314b12_9": "復次，又以五波羅蜜離般若，不得波羅蜜名字；五波羅蜜如盲，般若波羅蜜如眼；五波羅蜜如坏瓶盛水，般若波羅蜜如盛熟瓶；五波羅蜜如鳥無兩翼，般若波羅蜜如有翼之鳥。",
    "T25n1509_034:0314b16_10": "如是等種種因緣故，般若波羅蜜能成大事，以是故言：「欲得諸功德及願，當學般若波羅蜜。」",
    "T25n1509_034:0314b19_0": "大智度論卷第三十四"
}