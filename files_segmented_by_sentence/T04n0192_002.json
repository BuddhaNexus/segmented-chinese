{
    "T04n0192_002:0010c09_0": "佛所行讚卷第二(亦云佛本行經)",
    "T04n0192_002:0010c11_0": "馬鳴菩薩造",
    "T04n0192_002:0010c12_0": "北涼天竺三藏曇無讖譯",
    "T04n0192_002:0010c13_0": "車匿還品第六",
    "T04n0192_002:0010c14_0": "　須臾夜已過，　　眾生眼光出，　顧見林樹間，　　跋伽仙人處。",
    "T04n0192_002:0010c16_0": "　林流極清曠，　　禽獸親附人，　太子見心喜，　　形勞自然息。",
    "T04n0192_002:0010c18_0": "　此則為祥瑞，　　必獲未曾利，　又見彼仙人，　　是所應供養，　并自護其儀，　　滅除高慢跡。",
    "T04n0192_002:0010c21_0": "　下馬手摩頭，　　汝今已度我。",
    "T04n0192_002:0010c22_0": "「慈目視車匿，　　猶清涼水洗，　駿足馳若飛，　　汝常係馬後。",
    "T04n0192_002:0010c24_0": "　感汝深敬勤，　　精勤無懈惓，　餘事不足計，　　唯取汝真心。",
    "T04n0192_002:0010c26_0": "　心敬形堪勤，　　此二今始見，　人有心至誠，　　身力無所堪。",
    "T04n0192_002:0010c28_0": "　力堪心不至，　　汝今二俱備，　捐棄世榮利，　　進步隨我來。",
    "T04n0192_002:0011a01_0": "　何人不向利？",
    "T04n0192_002:0011a01_1": "　　無利親戚離，　汝今空隨我，　　不求現世報。",
    "T04n0192_002:0011a03_0": "　夫人生育子，　　為以紹宗嗣，　所以奉敬王，　　為以報恩養。",
    "T04n0192_002:0011a05_0": "　一切皆求利，　　汝獨背利遊。",
    "T04n0192_002:0011a06_0": "　至言不煩多，　　今當略告汝，　汝事我已畢，　　今且乘馬還。",
    "T04n0192_002:0011a08_0": "　自我長夜來，　　所求處今得。」",
    "T04n0192_002:0011a09_0": "　即脫寶瓔珞，　　以授於車匿，　具持是賜汝，　　以慰汝憂悲。",
    "T04n0192_002:0011a11_0": "　寶冠頂摩尼，　　光明照其身，　即脫置掌中，　　如日曜須彌。",
    "T04n0192_002:0011a13_0": "「車匿持此珠，　　還歸父王所，　持珠禮王足，　　以表我虔心。",
    "T04n0192_002:0011a15_0": "　為我啟請王，　　願捨愛戀情，　為脫生老死，　　故入苦行林。",
    "T04n0192_002:0011a17_0": "　亦不求生天，　　非無仰戀心，　亦不懷結恨，　　唯欲捨憂悲。",
    "T04n0192_002:0011a19_0": "　長夜集恩愛，　　要當有別離，　以有當離故，　　故求解脫因。",
    "T04n0192_002:0011a21_0": "　若得解脫者，　　永無離親期，　為斷憂出家，　　勿為子生憂；　五欲為憂根，　　應憂著欲者。",
    "T04n0192_002:0011a24_0": "　乃祖諸勝王，　　堅固志不移，　今我襲餘財，　　唯法捨非宜。",
    "T04n0192_002:0011a26_0": "　夫人命終時，　　財產悉遺子，　子多貪俗利，　　而我樂法財。",
    "T04n0192_002:0011a28_0": "　若言年少壯，　　非是遊學時，　當知求正法，　　無時非為時。",
    "T04n0192_002:0011b01_0": "　無常無定期，　　死怨常隨伺，　是故我今日，　　決定求法時。",
    "T04n0192_002:0011b03_0": "　如上諸所啟，　　汝悉為我宣，　唯願今父王，　　不復我顧戀。",
    "T04n0192_002:0011b05_0": "　若以形毀我，　　令王割愛者，　汝慎勿惜言，　　使王念不絕。」",
    "T04n0192_002:0011b07_0": "　車匿奉教勅，　　悲塞情惛迷，　合掌而[跍*月]跪，　　還答太子言：「如勅具宣言，　　恐更增憂悲，　憂悲增轉深，　　如象溺深泥。",
    "T04n0192_002:0011b11_0": "　決定恩愛乖，　　有心孰不哀？",
    "T04n0192_002:0011b12_0": "　金石尚摧碎，　　何況溺哀情？",
    "T04n0192_002:0011b13_0": "　太子長深宮，　　少樂身細軟，　投身刺棘林，　　苦行安可堪？",
    "T04n0192_002:0011b15_0": "　初命我索馬，　　下情甚不安，　天神見驅逼，　　命我速莊嚴。",
    "T04n0192_002:0011b17_0": "　何意令太子，　　決定捨深宮？",
    "T04n0192_002:0011b18_0": "　迦毘羅衛國，　　合境生悲痛。",
    "T04n0192_002:0011b19_0": "　父王年已老，　　念子愛亦深，　決定捨出家，　　此則非所應。",
    "T04n0192_002:0011b21_0": "　邪見無父母，　　此則無復論。",
    "T04n0192_002:0011b22_0": "　瞿曇彌長養，　　乳哺形枯乾，　慈愛難可忘，　　莫作背恩人。",
    "T04n0192_002:0011b24_0": "　嬰兒功德母，　　勝族能奉事，　得勝而復棄，　　此則非勝人。",
    "T04n0192_002:0011b26_0": "　耶輸陀勝子，　　嗣國掌正法，　厥年尚幼少，　　是亦不應捨。",
    "T04n0192_002:0011b28_0": "　已違捨父王，　　及宗親眷屬，　勿復遺棄我，　　要不離尊足。",
    "T04n0192_002:0011c01_0": "　我心懷湯火，　　不堪獨還國。",
    "T04n0192_002:0011c02_0": "　今於空野中，　　棄捐太子歸，　則同須曼提，　　棄捨於羅摩，　今若獨還宮，　　白王當何言？",
    "T04n0192_002:0011c05_0": "　合宮同見責，　　復以何辭答？",
    "T04n0192_002:0011c06_0": "　太子向告我，　　隨方便形毀。",
    "T04n0192_002:0011c07_0": "　牟尼功德所，　　云何而虛說？",
    "T04n0192_002:0011c08_0": "　我深慚愧故，　　舌亦不能言，　設使有所說，　　天下誰復信？",
    "T04n0192_002:0011c10_0": "　若言月光熱，　　世間有信者；　脫有信太子，　　所行非法行？",
    "T04n0192_002:0011c12_0": "　太子心柔軟，　　常慈悲一切，　深愛而棄捨，　　此則違宿心。",
    "T04n0192_002:0011c14_0": "　願可思還宮，　　以慰我愚誠。」",
    "T04n0192_002:0011c15_0": "　太子聞車匿，　　悲切苦諫言，　心安轉堅固，　　而復告之曰：「汝今為我故，　　而生別離苦，　當捨此悲念，　　且自慰其心，　眾生各異趣，　　乖離理自常。",
    "T04n0192_002:0011c20_0": "　縱令我今日，　　不捨諸親族，　死至形神乖，　　當復云何留？",
    "T04n0192_002:0011c22_0": "　慈母懷妊我，　　深愛常抱苦。",
    "T04n0192_002:0011c23_0": "　生已即命終，　　竟不蒙子養，　存亡各異路，　　今為何處求？",
    "T04n0192_002:0011c25_0": "　曠野茂高樹，　　眾鳥群聚栖，　暮集晨必散，　　世間離亦然。",
    "T04n0192_002:0011c27_0": "　浮雲興高山，　　四集盈虛空，　俄而復消散，　　人理亦復然。",
    "T04n0192_002:0011c29_0": "　世間本自乖，　　暫會恩愛纏，　如夢中聚散，　　不應計我親。",
    "T04n0192_002:0012a02_0": "　譬如春生樹，　　漸長柯葉茂，　秋霜遂零落，　　同體尚分離，　況人暫合會，　　親戚豈常俱？",
    "T04n0192_002:0012a05_0": "　汝且息憂苦，　　順我教而歸，　歸意猶存我，　　且歸後更還。",
    "T04n0192_002:0012a07_0": "　迦毘羅衛人，　　聞我心決定，　顧遺念我者，　　汝當宣我言，　越度生死海，　　然後當來還；　情願若不果，　　身滅山林間。」",
    "T04n0192_002:0012a11_0": "　白馬聞太子，　　發斯真實言，　屈膝而舐足，　　長息淚流連。",
    "T04n0192_002:0012a13_0": "　輪掌網鞔手，　　順摩白馬頂，　汝莫生憂悲，　　我今懺謝汝，　良馬之勤勞，　　其功今已畢，　惡道苦長息，　　妙果現於今。",
    "T04n0192_002:0012a17_0": "　眾寶莊嚴劍，　　車匿常執隨，　太子拔利劍，　　如龍曜光明，　寶冠籠玄髮，　　合剃置空中。",
    "T04n0192_002:0012a20_0": "　上昇凝虛境，　　飄若鸞鳥翔，　忉利諸天下，　　執髮還天宮。",
    "T04n0192_002:0012a22_0": "　常欲奉事足，　　況今得頂髮？",
    "T04n0192_002:0012a23_0": "　盡心加供養，　　至於正法盡。",
    "T04n0192_002:0012a24_0": "　太子時自念，　　莊嚴具悉除，　唯有素繒衣，　　猶非出家儀。",
    "T04n0192_002:0012a26_0": "　時淨居天子，　　知太子心念，　化為獵師像，　　持弓佩利箭，　身被袈裟衣，　　徑至太子前。",
    "T04n0192_002:0012a29_0": "　太子念此衣，　　染色清淨服，　仙人上標飾，　　獵者非所應。",
    "T04n0192_002:0012b02_0": "　即呼獵師前，　　軟語而告曰：「汝於此衣服，　　貪愛似不深，　以我身上服，　　與汝相貿易。」",
    "T04n0192_002:0012b05_0": "　獵師白太子：　　「非不惜此衣，　用謀諸群鹿，　　誘之令見趣。",
    "T04n0192_002:0012b07_0": "　苟是汝所須，　　今當與交易。」",
    "T04n0192_002:0012b08_0": "　獵者既貿衣，　　還自復天身，　太子及車匿，　　見生奇特想，　此必無事衣，　　定非世人服。",
    "T04n0192_002:0012b11_0": "　內心大歡喜，　　於衣倍增敬，　即與車匿別，　　被著袈裟衣。",
    "T04n0192_002:0012b13_0": "　猶若青絳雲，　　圍繞日月輪，　安詳而諦步，　　入於仙人窟。",
    "T04n0192_002:0012b15_0": "　車匿自隨矚，　　漸隱不復見，　太子捨父王，　　眷屬及我身，　愛著袈裟衣，　　入於苦行林。",
    "T04n0192_002:0012b18_0": "　舉首仰呼天，　　迷悶而躃地，　起抱白馬頸，　　望絕隨路歸。",
    "T04n0192_002:0012b20_0": "　徘徊屢反顧，　　形往心反馳，　或沈思失魂，　　或俯仰垂身，　或倒而復起，　　悲泣隨路還。",
    "T04n0192_002:0012b23_0": "佛所行讚入苦行林品第七",
    "T04n0192_002:0012b24_0": "　太子遣車匿，　　將入仙人處，　端嚴身光曜，　　普照苦行林。",
    "T04n0192_002:0012b26_0": "　具足一切義，　　隨義而之彼，　譬如師子王，　　入于群獸中，　俗容悉已捨，　　唯見道真形。",
    "T04n0192_002:0012b29_0": "　彼諸學仙士，　　忽覩未曾見，　懍然心驚喜，　　合掌端目矚，　男女隨執事，　　即視不改儀。",
    "T04n0192_002:0012c03_0": "　如天觀帝釋，　　瞪視目不瞬，　諸仙不移足，　　瞪視亦復然。",
    "T04n0192_002:0012c05_0": "　任重手執作，　　瞻敬不釋事，　如牛在轅軛，　　形來而心依。",
    "T04n0192_002:0012c07_0": "　俱學神仙者，　　咸說未曾見，　孔雀等眾鳥，　　亂聲而翔鳴。",
    "T04n0192_002:0012c09_0": "　持鹿戒梵志，　　隨鹿遊山林，　麤性鹿睒睗，　　見太子端視，　隨鹿諸梵志，　　端視亦復然。",
    "T04n0192_002:0012c12_0": "　甘蔗燈重明，　　猶如初日光，　能感群乳牛，　　增出甜香乳。",
    "T04n0192_002:0012c14_0": "　彼諸梵志等，　　驚喜傳相告，　為八婆藪天，　　為二阿濕波，　為第六魔王，　　為梵迦夷天，　為日月天子，　　而來下此耶？",
    "T04n0192_002:0012c18_0": "　要是所應敬，　　奔競來供養，　太子亦謙下，　　敬辭以問訊。",
    "T04n0192_002:0012c20_0": "　菩薩遍觀察，　　林中諸梵志，　種種修福業，　　悉求生天樂。",
    "T04n0192_002:0012c22_0": "　問長宿梵志，　　所行真實道，「今我初至此，　　未知行何法？",
    "T04n0192_002:0012c24_0": "　隨事而請問，　　願為我解說。」",
    "T04n0192_002:0012c25_0": "　爾時彼二生，　　具以諸苦行，　及與苦行果，　　次第隨事答。",
    "T04n0192_002:0012c27_0": "　非聚落所出，　　清淨水生物，　或食根莖葉，　　或復食華果。",
    "T04n0192_002:0012c29_0": "　種種各異道，　　服食亦不同，　或習於鳥生，　　兩足鉗取食。",
    "T04n0192_002:0013a02_0": "　有隨鹿食草，　　吸風蟒蛇仙，　木石舂不食，　　兩齒嚙為痕。",
    "T04n0192_002:0013a04_0": "　或乞食施人，　　取殘而自食，　或常水沐頭，　　或復奉事火，　水居習魚仙，　　如是等種種。",
    "T04n0192_002:0013a07_0": "　梵志修苦行，　　壽終得生天，　以因苦行故，　　當得安樂果。",
    "T04n0192_002:0013a09_0": "　兩足尊賢士，　　聞此諸苦行，　不見真實義，　　內心不欣悅，　思惟哀念彼，　　心口自相告。",
    "T04n0192_002:0013a12_0": "　哀哉大苦行，　　唯求人天報，　輪迴向生死，　　苦多而果少。",
    "T04n0192_002:0013a14_0": "　違親捨勝境，　　決定求天樂，　雖免於小苦，　　終為大苦縛。",
    "T04n0192_002:0013a16_0": "　自枯槁其形，　　修行諸苦行，　而求於受生，　　增長五欲因。",
    "T04n0192_002:0013a18_0": "　不觀生死故，　　以苦而求苦，　一切眾生類，　　心常畏於死。",
    "T04n0192_002:0013a20_0": "　精勤求受生，　　生已會當死，　雖復畏於苦，　　而長沒苦海。",
    "T04n0192_002:0013a22_0": "　此生極疲勞，　　將生復不息，　任苦求現樂，　　求生天亦勞，　求樂心下劣，　　俱墮於非義。",
    "T04n0192_002:0013a25_0": "　方於極鄙劣，　　精勤則為勝，　未若修智慧，　　兩捨永無為。",
    "T04n0192_002:0013a27_0": "　苦身是法者，　　安樂為非法，　行法而後樂，　　因法果非法。",
    "T04n0192_002:0013a29_0": "　身所行起滅，　　皆由心意力，　若離心意者，　　此身如枯木，　是故當調心，　　心調形自正。",
    "T04n0192_002:0013b03_0": "　食淨為福者，　　禽獸貧窮子，　常食於果葉，　　斯等應有福。",
    "T04n0192_002:0013b05_0": "　若言善心起，　　苦行為福因，　彼諸安樂行，　　何不善心起？",
    "T04n0192_002:0013b07_0": "　樂非善心起，　　善亦非苦因。",
    "T04n0192_002:0013b08_0": "　若彼諸外道，　　以水為淨者，　樂水居眾生，　　惡業能常淨。",
    "T04n0192_002:0013b10_0": "　彼本功德仙，　　所可住止處。",
    "T04n0192_002:0013b11_0": "　功德仙住故，　　普世之所重，　應尊彼功德，　　不應重其處。",
    "T04n0192_002:0013b13_0": "　如是廣說法，　　遂至日云暮，　見有事火者，　　或鑽或吹然。",
    "T04n0192_002:0013b15_0": "　或有酥油灑，　　或舉聲呪願，　如是竟日夜，　　觀察彼所行，　不見真實義，　　則便欲捨去。",
    "T04n0192_002:0013b18_0": "　時彼諸梵志，　　悉來請留住，　眷仰菩薩德，　　無不勤勸請。",
    "T04n0192_002:0013b20_0": "　汝從非法處，　　來至正法林，　而復欲棄捨，　　是故勸請留。",
    "T04n0192_002:0013b22_0": "　諸長宿梵志，　　蓬髮服草衣，　追隨菩薩後，　　願請小留神。",
    "T04n0192_002:0013b24_0": "　菩薩見諸老，　　隨逐身疲勞，　止住一樹下，　　安慰遣令還。",
    "T04n0192_002:0013b26_0": "　梵志諸長幼，　　圍繞合掌請：「汝忽來至此，　　園林妙充滿，　而今棄捨去，　　遂成丘曠野。",
    "T04n0192_002:0013b29_0": "　如人愛壽命，　　不欲捨其身，　我等亦如是，　　唯願小留住。",
    "T04n0192_002:0013c02_0": "　此處諸梵志，　　王仙及天仙，　皆依於此處，　　又隣雪山側。",
    "T04n0192_002:0013c04_0": "　增長人苦行，　　其處莫過此，　眾多諸學士，　　由此路生天。",
    "T04n0192_002:0013c06_0": "　求福學仙者，　　皆從此已北，　攝受於正法，　　慧者不遊南。",
    "T04n0192_002:0013c08_0": "　若汝見我等，　　懈怠不精進，　行諸不淨法，　　而不樂住者。",
    "T04n0192_002:0013c10_0": "　我等悉應去，　　汝可留止此，　此諸梵志等，　　常求苦行伴。",
    "T04n0192_002:0013c12_0": "　汝為苦行長，　　云何相棄捨？",
    "T04n0192_002:0013c13_0": "　若能止住此，　　奉事如帝釋，　亦如天奉事，　　毘梨訶鉢低。」",
    "T04n0192_002:0013c15_0": "　菩薩向梵志，　　說己心所期：「我修正方便，　　唯欲滅諸有。",
    "T04n0192_002:0013c17_0": "　汝等心質直，　　行法亦寂默，　親念於來賓，　　我心實愛樂。",
    "T04n0192_002:0013c19_0": "　美說感人懷，　　聞者皆沐浴，　聞汝等所說，　　增我樂法情，　汝等悉歸我，　　以為法良朋。",
    "T04n0192_002:0013c22_0": "　而今棄捨汝，　　其心甚悵然，　先違本親屬，　　今與汝等乖，　合會別離苦，　　其苦等無異。",
    "T04n0192_002:0013c25_0": "　非我心不樂，　　亦不見他過，　但汝等苦行，　　悉求生天樂，　我求滅三有，　　形背而心乖。",
    "T04n0192_002:0013c28_0": "　汝等所行法，　　自習先師業，　我為滅諸集，　　以求無集法，　是故於此林，　　永無久停理。」",
    "T04n0192_002:0014a02_0": "　爾時諸梵志，　　聞菩薩所說，　真實有義言，　　辭辯理高勝，　其心大歡喜，　　倍深加宗敬。",
    "T04n0192_002:0014a05_0": "　時有一梵志，　　常臥塵土中，　縈髮衣樹皮，　　黃眼脩高鼻。",
    "T04n0192_002:0014a07_0": "　而白菩薩言：　　「志固智慧明，　決定了生過，　　善知離生安。",
    "T04n0192_002:0014a09_0": "　祠祀祈天神，　　及種種苦行，　悉求生天樂，　　未離貪欲境。",
    "T04n0192_002:0014a11_0": "　能與貪欲爭，　　志求真解脫，　此則為丈夫，　　決定正覺士。",
    "T04n0192_002:0014a13_0": "　斯處不足留，　　當至頻陀山，　彼有大牟尼，　　名曰阿羅藍，　唯彼得究竟，　　第一增勝眼。",
    "T04n0192_002:0014a16_0": "　汝當往詣彼，　　得聞真實道，　能使心悅者，　　必當行其法。",
    "T04n0192_002:0014a18_0": "　我觀汝志樂，　　恐亦非所安，　當復捨彼遊，　　更求餘多聞。",
    "T04n0192_002:0014a20_0": "　隆鼻廣長目，　　丹脣素利齒，　薄膚面光澤，　　朱舌長軟薄，　如是眾妙相，　　悉飲爾炎水。",
    "T04n0192_002:0014a23_0": "　當度不測深，　　世間無有比，　耆舊諸仙人，　　不得者當得。」",
    "T04n0192_002:0014a25_0": "　菩薩領其言，　　與諸仙人別，　彼諸仙人眾，　　右繞各辭還。",
    "T04n0192_002:0014a27_0": "佛所行讚合宮憂悲品第八",
    "T04n0192_002:0014a28_0": "　車匿牽馬還，　　望絕心悲塞，　隨路號泣行，　　不能自開割。",
    "T04n0192_002:0014b01_0": "　先與太子俱，　　一宿之徑路，　今捨太子還，　　生奪天蔭故。",
    "T04n0192_002:0014b03_0": "　徘徊心顧戀，　　八日乃至城，　良馬素體駿，　　奮迅有威相。",
    "T04n0192_002:0014b05_0": "　躑躅顧瞻仰，　　不覩太子形，　流淚四體垂，　　憔悴失光澤。",
    "T04n0192_002:0014b07_0": "　旋轉慟悲鳴，　　日夜忘水草，　遺失救世主，　　還歸迦毘羅。",
    "T04n0192_002:0014b09_0": "　國土悉廓然，　　如入空聚落，　如日隱須彌，　　舉世悉曛冥。",
    "T04n0192_002:0014b11_0": "　泉池不澄清，　　華果不榮茂，　巷路諸士女，　　憂慼失歡容。",
    "T04n0192_002:0014b13_0": "　車匿與白馬，　　悵怏行不前，　問事不能答，　　遲遲若尸行。",
    "T04n0192_002:0014b15_0": "　眾見車匿還，　　不見釋王子，　舉聲大號泣，　　如棄羅摩還。",
    "T04n0192_002:0014b17_0": "　有人來路傍，　　傾身問車匿：「王子世所愛，　　舉國人之命。",
    "T04n0192_002:0014b19_0": "　汝輙盜將去，　　今為何所在？」",
    "T04n0192_002:0014b20_0": "　車匿抑悲心，　　而答眾人言：「我眷戀追逐，　　不捨於王子，　王子捐棄我，　　并捨俗威儀，　剃頭被法服，　　遂入苦行林。」",
    "T04n0192_002:0014b24_0": "　眾人聞出家，　　驚起奇特想，　嗚咽而啼泣，　　涕淚交流下，　各各相告語，　　我等作何計？",
    "T04n0192_002:0014b27_0": "　眾人咸議言：　　「悉當追隨去，　如人命根壞，　　身死形神離。",
    "T04n0192_002:0014b29_0": "　王子是我命，　　失命我豈生？",
    "T04n0192_002:0014c01_0": "　此邑成丘林，　　彼林城郭邑，　此城失威德，　　如殺毘梨多。」",
    "T04n0192_002:0014c03_0": "　城內諸士女，　　虛傳王子還，　奔馳出路上，　　唯見馬空歸，　莫知其存亡，　　悲泣種種聲。",
    "T04n0192_002:0014c06_0": "　車匿步牽馬，　　歔欷垂淚還，　失太子憂悲，　　加增怖懼心，　如戰士破敵，　　執怨送王前。",
    "T04n0192_002:0014c09_0": "　入門淚雨下，　　滿目無所見，　仰天大啼哭，　　白馬亦悲鳴，　宮中雜鳥獸，　　內廐諸群馬，　聞白馬悲鳴，　　長鳴而應之，　謂呼太子還，　　不見而絕聲。",
    "T04n0192_002:0014c14_0": "　後宮諸婇女，　　聞馬鳥獸鳴，　亂髮面萎黃，　　形瘦脣口乾。",
    "T04n0192_002:0014c16_0": "　弊衣不浣濯，　　垢穢不浴身，　悉捨莊嚴具，　　毀悴不鮮明。",
    "T04n0192_002:0014c18_0": "　舉體無光耀，　　猶如細小星，　衣裳壞襤縷，　　狀如被賊形。",
    "T04n0192_002:0014c20_0": "　見車匿白馬，　　涕泣絕望歸，　感結而號咷，　　猶如新喪親，　狂亂而搔擾，　　如牛失其道。",
    "T04n0192_002:0014c23_0": "　大愛瞿曇彌，　　聞太子不還，　竦身自投地，　　四體悉傷壞，　猶如狂風摧，　　金色芭蕉樹。",
    "T04n0192_002:0014c26_0": "　又聞子出家，　　長歎增悲感：「右旋細軟髮，　　一孔一髮生。",
    "T04n0192_002:0014c28_0": "　黑淨鮮光澤，　　平住而灑地，　何意合天冠？",
    "T04n0192_002:0014c29_1": "　　剃著草土中。",
    "T04n0192_002:0015a01_0": "　傭臂師子步，　　脩廣牛王目，　身光黃金炎，　　方臆梵音聲。",
    "T04n0192_002:0015a03_0": "　持是上妙相，　　入於苦行林，　世間何薄福，　　失斯聖地主？",
    "T04n0192_002:0015a05_0": "　妙網柔軟足，　　清淨蓮花色，　土石刺棘林，　　云何而可蹈？",
    "T04n0192_002:0015a07_0": "　生長於深宮，　　溫衣細軟服，　沐浴以香湯，　　末香以塗身。",
    "T04n0192_002:0015a09_0": "　今則置風露，　　寒暑安可堪？",
    "T04n0192_002:0015a10_0": "　華族大丈夫，　　標挺勝多聞，　德備名稱高，　　常施無所求，　云何忽一朝，　　乞食以活身？",
    "T04n0192_002:0015a13_0": "　清淨寶床臥，　　奏樂以覺惽，　豈能山樹間，　　草土以籍身？」",
    "T04n0192_002:0015a15_0": "　念子心悲痛，　　悶絕而躄地，　侍人扶令起，　　為拭其目淚。",
    "T04n0192_002:0015a17_0": "　其餘諸夫人，　　憂苦四體垂，　內感心慘結，　　不動如畫人。",
    "T04n0192_002:0015a19_0": "　時耶輸陀羅，　　深責車匿言：「生亡我所欽，　　今為在何所？",
    "T04n0192_002:0015a21_0": "　人馬三共行，　　今唯二來歸，　我心極惶怖，　　戰慄不自安。",
    "T04n0192_002:0015a23_0": "　終是不正人，　　不昵非善友，　不吉縱強暴，　　應笑用啼為？",
    "T04n0192_002:0015a25_0": "　將去而啼還，　　反覆不相應。",
    "T04n0192_002:0015a26_0": "　愛念自在伴，　　隨欲恣心作，　故使聖王子，　　一去不復歸。",
    "T04n0192_002:0015a28_0": "　汝今應大喜，　　作惡已果成。",
    "T04n0192_002:0015a29_0": "　寧近智慧怨，　　不習愚癡友，　假名為良朋，　　內實懷怨結。",
    "T04n0192_002:0015b02_0": "　今此勝王家，　　一旦悉破壞，　此諸貴夫人，　　憂悴毀形好，　涕泣氣息絕，　　雨淚橫流下。",
    "T04n0192_002:0015b05_0": "　夫主尚在世，　　依止如雪山，　安意如大地，　　憂悲殆至死，　況此窓牖中，　　悲泣長叫者，　生亡其所天，　　是苦何可堪？",
    "T04n0192_002:0015b09_0": "　告馬汝無義，　　奪人心所重，　猶如闇冥中，　　怨賊劫珍寶。",
    "T04n0192_002:0015b11_0": "　乘汝戰鬪時，　　刀刃鋒利箭，　一切悉能堪，　　今有何不忍？",
    "T04n0192_002:0015b13_0": "　一族之殊勝，　　強奪我心去，　汝是弊惡蟲，　　造諸不正業。",
    "T04n0192_002:0015b15_0": "　今日大嗚呼！",
    "T04n0192_002:0015b15_1": "　　聲滿於王宮，　先劫我所念，　　爾時何以瘂？",
    "T04n0192_002:0015b17_0": "　若爾時有聲，　　舉宮悉應覺，　爾時若覺者，　　不生今苦惱。」",
    "T04n0192_002:0015b19_0": "　車匿聞苦言，　　飲氣而息結，　收淚合掌答：　　「願聽我自陳，　莫嫌責白馬，　　亦莫恚於我。",
    "T04n0192_002:0015b22_0": "　我等悉無過，　　天神之所為，　我極畏王法，　　天神所駈逼。",
    "T04n0192_002:0015b24_0": "　速牽馬與之，　　俱去疾如飛，　厭氣令無聲，　　足亦不觸地。",
    "T04n0192_002:0015b26_0": "　城門自然開，　　虛空自然明，　斯皆天神力，　　豈是我所為？」",
    "T04n0192_002:0015b28_0": "　耶輸陀聞說，　　心生奇特想，　天神之所為，　　非是斯等咎。",
    "T04n0192_002:0015c01_0": "　嫌責心消除，　　熾然大苦息，　躃地稱怨歎：　　「雙輸鳥分乖，　我今失依怙，　　同法行生離，　樂法捨同行，　　何處更求法？",
    "T04n0192_002:0015c05_0": "　古昔諸先勝，　　大快見王等，　斯皆夫妻俱，　　學道遊林野。",
    "T04n0192_002:0015c07_0": "　而今捨於我，　　為求何等法？",
    "T04n0192_002:0015c08_0": "　梵志祠祀典，　　夫妻必同行，　同行法為因，　　終則同受報，　汝何獨法慳，　　棄我而隻遊？",
    "T04n0192_002:0015c11_0": "　或見我嫉惡，　　更求無嫉者？",
    "T04n0192_002:0015c12_0": "　或當嫌薄我，　　更求淨天女？",
    "T04n0192_002:0015c13_0": "　為何勝德色，　　修習於苦行？",
    "T04n0192_002:0015c14_0": "　以我薄命故，　　夫妻生別離，　羅睺羅何故，　　不蒙於膝下？",
    "T04n0192_002:0015c16_0": "　嗚呼不吉士！",
    "T04n0192_002:0015c16_1": "　　貌柔而心剛，　勝族盛光榮，　　怨憎猶宗仰。",
    "T04n0192_002:0015c18_0": "　又子生未孩，　　而能永棄捨，　我亦無心腸，　　夫棄遊山林，　不能自泯沒，　　此則木石人。」",
    "T04n0192_002:0015c21_0": "　言已心迷亂，　　或哭或狂言，　或瞪視沈思，　　哽咽不自勝，　惙惙氣殆盡，　　臥於塵土中。",
    "T04n0192_002:0015c24_0": "　諸餘婇女眾，　　見生悲痛心，　猶如盛蓮花，　　風雹摧令萎。",
    "T04n0192_002:0015c26_0": "　父王失太子，　　晝夜心悲戀，　齋戒求天神，　　願令子速還。",
    "T04n0192_002:0015c28_0": "　發願祈請已，　　出於天祠門，　聞諸啼哭聲，　　驚怖心迷亂，　如天大雷震，　　群象亂奔馳。",
    "T04n0192_002:0016a02_0": "　見車匿白馬，　　廣問知出家，　舉身投於地，　　如崩帝釋幢。",
    "T04n0192_002:0016a04_0": "　諸臣徐扶起，　　以法勸令安，　久而心小醒，　　而告白馬言：「我數乘汝戰，　　每念汝有功，　今者憎惡汝，　　倍於愛念時。",
    "T04n0192_002:0016a08_0": "　所念功德子，　　汝輙運令去，　擲著山林中，　　猶自空來歸。",
    "T04n0192_002:0016a10_0": "　汝速持我往，　　不爾往將還，　不為此二者，　　我命將不存。",
    "T04n0192_002:0016a12_0": "　更無餘方治，　　唯待子為藥，　如珊闍梵志，　　為子死殺身，　我失行法子，　　自殺令無身。",
    "T04n0192_002:0016a15_0": "　摩[少/兔]眾生主，　　亦當為子憂，　況復我常人？",
    "T04n0192_002:0016a16_1": "　　失子能自安？",
    "T04n0192_002:0016a17_0": "　古昔阿闍王，　　愛子遊山林，　感思而命終，　　即時得生天。",
    "T04n0192_002:0016a19_0": "　吾今不能死，　　長夜住憂苦，　合宮念吾子，　　虛渴如餓鬼，　如人渴探水，　　欲飲而奪之。",
    "T04n0192_002:0016a22_0": "　守渴而命終，　　必生餓鬼趣。",
    "T04n0192_002:0016a23_0": "　今我至虛渴，　　得子水復失，　及我未命終，　　速語我子處，　勿令我渴死，　　墮於餓鬼中。",
    "T04n0192_002:0016a26_0": "　我素志力強，　　難動如大地，　失子心躁亂，　　如昔十車王。」",
    "T04n0192_002:0016a28_0": "　王師多聞士，　　大臣智聰達，　二人勸諫王，　　不緩亦不切：「願自寬情念，　　勿以憂自傷，　古昔諸勝王，　　棄國如散花。",
    "T04n0192_002:0016b03_0": "　子今行學道，　　何足苦憂悲？",
    "T04n0192_002:0016b04_0": "　當憶阿私記，　　理數自應然。",
    "T04n0192_002:0016b05_0": "　天樂轉輪聖，　　蕭然不累清，　豈曰世界王，　　能移金王心？",
    "T04n0192_002:0016b07_0": "　今當使我等，　　推求到其所，　方便苦諫諍，　　以表我丹誠，　要望降其志，　　以慰王憂悲。」",
    "T04n0192_002:0016b10_0": "　王喜即答言：　　「唯汝等速行，　如舍君陀鳥，　　為子空中旋，　我今念太子，　　便悁心亦然。」",
    "T04n0192_002:0016b13_0": "　二人既受命，　　王與諸眷屬，　其心小清涼，　　氣宣飡飲通。",
    "T04n0192_002:0016b15_0": "佛所行讚推求太子品第九",
    "T04n0192_002:0016b16_0": "　王正以憂悲，　　感切師大臣，　如鞭策良馬，　　馳駛若迅流，　身疲不辭勞，　　逕詣苦行林。",
    "T04n0192_002:0016b19_0": "　捨俗五儀飾，　　善攝諸情根，　入梵志精廬，　　敬禮彼諸仙。",
    "T04n0192_002:0016b21_0": "　諸仙請就座，　　說法安慰之。",
    "T04n0192_002:0016b22_0": "　即白仙人言：　　「意有所諮問，　淨稱淨飯王，　　甘蔗名勝胄。",
    "T04n0192_002:0016b24_0": "　我等為師臣，　　法教典要事，　王如天帝釋，　　子如闍延多。",
    "T04n0192_002:0016b26_0": "　為度老病死，　　出家或投此，　我等為彼來，　　惟尊應當知。」",
    "T04n0192_002:0016b28_0": "　答言：「有此人，　　長臂大人相，　擇我等所行，　　隨順生死法。",
    "T04n0192_002:0016c01_0": "　往詣阿羅藍，　　以求勝解脫。」",
    "T04n0192_002:0016c02_0": "　既得定實已，　　遵崇王速命，　不敢計疲勞，　　尋路而馳進。",
    "T04n0192_002:0016c04_0": "　見太子處林，　　悉捨俗儀飾，　真體猶光耀，　　如日出烏雲。",
    "T04n0192_002:0016c06_0": "　國奉天神師，　　執正法大臣，　捨除俗威儀，　　下乘而步進。",
    "T04n0192_002:0016c08_0": "　猶王婆摩疊，　　仙人婆私吒，　往詣山林中，　　見王子羅摩，　各隨其本儀，　　恭敬禮問訊。",
    "T04n0192_002:0016c11_0": "　猶如儵迦羅，　　及與央耆羅，　盡心加恭敬，　　奉事天帝釋。",
    "T04n0192_002:0016c13_0": "　王子亦隨敬，　　王師及大臣，　如帝釋安慰，　　儵迦央耆羅。",
    "T04n0192_002:0016c15_0": "　即命彼二人，　　坐於王子前，　如富那婆藪，　　兩星侍月傍。",
    "T04n0192_002:0016c17_0": "　王師及大臣，　　啟請於王子，　如毘利波低，　　語彼闍延多。",
    "T04n0192_002:0016c19_0": "「父王念太子，　　如利刺貫心，　荒迷發狂亂，　　臥於塵土中。",
    "T04n0192_002:0016c21_0": "　日夜增悲思，　　流淚常如雨，　勅我有所命，　　唯願留心聽。",
    "T04n0192_002:0016c23_0": "『知汝樂法情，　　決定無所疑，　非時入林藪，　　悲戀嬈我心，　汝若念法者，　　應當哀愍我。",
    "T04n0192_002:0016c26_0": "　望寬遠遊情，　　以慰我懸心，　勿令憂悲水，　　崩壞我心岸。",
    "T04n0192_002:0016c28_0": "　如雲水草山，　　風日火雹災，　憂悲為四患，　　飄乾燒壞心。",
    "T04n0192_002:0017a01_0": "　且還食土邑，　　時至更遊仙，　不顧於親戚，　　父母亦棄捐，　此豈名慈悲，　　覆護一切耶？",
    "T04n0192_002:0017a04_0": "　法不必山林，　　在家亦脩閑，　覺悟勤方便，　　是則名出家。",
    "T04n0192_002:0017a06_0": "　剃髮服染衣，　　自放山藪間，　此則懷畏怖，　　何足名學仙？",
    "T04n0192_002:0017a08_0": "　願得一抱汝，　　以水雨其頂，　冠汝以天冠，　　置於傘蓋下，　矚目一觀汝，　　然後我出家。",
    "T04n0192_002:0017a11_0": "　頭留摩先王，　　阿[少/兔]闍阿涉，　跋闍羅婆休，　　毘跋羅安提，　毘提訶闍那，　　那羅濕波羅，　如是等諸王，　　悉皆著天冠，　瓔珞以嚴容，　　手足貫珠環，　婇女眾娛樂，　　不違解脫因。",
    "T04n0192_002:0017a17_0": "　汝今可還家，　　崇習於二事，　心修增上法，　　為地增上主。』",
    "T04n0192_002:0017a19_0": "　垂淚約勅我，　　令宣如是言。",
    "T04n0192_002:0017a20_0": "　既有此勅旨，　　汝應奉教還。",
    "T04n0192_002:0017a21_0": "　父王因汝故，　　沒溺憂悲海，　無救無所依，　　無由自開釋，　汝當為船師，　　渡著安隱處。",
    "T04n0192_002:0017a24_0": "　毘林摩王子，　　二羅彌跋祗，　聞父勅恭命，　　汝今亦應然。",
    "T04n0192_002:0017a26_0": "　慈母鞠養恩，　　盡壽報罔極，　如牛失其犢，　　悲呼忘眠食。",
    "T04n0192_002:0017a28_0": "　汝今應速還，　　以救我生命，　孤鳥離群哀，　　龍象獨遊苦。",
    "T04n0192_002:0017b01_0": "　憑依者失蔭，　　當思為救護，　一子孩幼孤，　　遭苦莫知告，　勉彼焭焭苦，　　如人救月蝕。",
    "T04n0192_002:0017b04_0": "　舉國諸士女，　　別離苦熾然，　歎息烟衝天，　　熏慧眼令闇，　唯求見汝水，　　滅火目開明。」",
    "T04n0192_002:0017b07_0": "　菩薩聞父王，　　切教苦備至，　端坐正思惟，　　隨宜遜順答。",
    "T04n0192_002:0017b09_0": "「我亦知父王，　　慈念心過厚，　畏生老病死，　　故違罔極恩。",
    "T04n0192_002:0017b11_0": "　誰不重所生？",
    "T04n0192_002:0017b11_1": "　　以終別離故，　正使生相守，　　死至莫能留，　是故知所重，　　長辭而出家。",
    "T04n0192_002:0017b14_0": "　聞父王憂悲，　　增戀切我心，　但如夢暫會，　　倐忽歸無常。",
    "T04n0192_002:0017b16_0": "　汝當決定知，　　眾生性不同，　憂苦之所生，　　不必子與親。",
    "T04n0192_002:0017b18_0": "　所以生離苦，　　皆從癡惑生，　如人隨路行，　　中道暫相逢，　須臾各分析，　　乖理本自然。",
    "T04n0192_002:0017b21_0": "　合會暫成親，　　隨緣理自分，　深達親假合，　　不應生憂悲。",
    "T04n0192_002:0017b23_0": "　此世違親愛，　　他世更求親，　暫親復乖離，　　處處無非親。",
    "T04n0192_002:0017b25_0": "　常合而常散，　　散散何足哀？",
    "T04n0192_002:0017b26_0": "　處胎漸漸變，　　分分死更生。",
    "T04n0192_002:0017b27_0": "　一切時有死，　　山林何非時？",
    "T04n0192_002:0017b28_0": "　侍時受五欲，　　求財時亦然，　一切時死故，　　除死法無時。",
    "T04n0192_002:0017c01_0": "　欲使我為王，　　慈愛法難違，　如病服非藥，　　是故我不堪。",
    "T04n0192_002:0017c03_0": "　高位愚癡處，　　放逸隨愛憎，　終身常畏怖，　　思慮形神疲，　順眾心違法，　　智者所不為。",
    "T04n0192_002:0017c06_0": "　七寶妙宮殿，　　於中盛火然，　天厨百味飯，　　於中有雜毒，　蓮華清涼池，　　於中多毒蟲，　位高為災宅，　　慧者所不居。",
    "T04n0192_002:0017c10_0": "　古昔先勝王，　　見居國多愆，　楚毒加眾生，　　厭患而出家。",
    "T04n0192_002:0017c12_0": "　故知王正苦，　　不如行法安，　寧處於山林，　　食草同禽獸。",
    "T04n0192_002:0017c14_0": "　不堪處深宮，　　黑蛇同其穴，　捨王位五欲，　　任苦遊山林，　此則為隨順，　　樂法漸增明。",
    "T04n0192_002:0017c17_0": "　今棄閑靜林，　　還家受五欲，　日夜苦法增，　　此則非所應。",
    "T04n0192_002:0017c19_0": "　名族大丈夫，　　樂法而出家，　永背名稱族，　　建大丈夫志，　毀形被法服，　　樂法遊山林。",
    "T04n0192_002:0017c22_0": "　今復棄法服，　　有違慚愧心，　天王尚不可，　　況歸人勝宅？",
    "T04n0192_002:0017c24_0": "　已吐貪恚癡，　　而復還服食，　如人反食吐，　　此苦安可堪？",
    "T04n0192_002:0017c26_0": "　如世舍被燒，　　方便馳走出，　須臾還復入，　　此豈為黠夫？",
    "T04n0192_002:0017c28_0": "　見生老死過，　　厭患而出家，　今當還復入，　　愚癡與彼同。",
    "T04n0192_002:0018a01_0": "　處宮修解脫，　　則無有是處，　解脫寂靜生，　　王者如楚罰。",
    "T04n0192_002:0018a03_0": "　寂靜廢王威，　　王正解脫乖，　動靜猶水火，　　二理何得俱？",
    "T04n0192_002:0018a05_0": "　決定修解脫，　　亦不居王位。",
    "T04n0192_002:0018a06_0": "　若言居王位，　　兼修解脫者，　此則非決定，　　決定解亦然。",
    "T04n0192_002:0018a08_0": "　既非決定心，　　或出還復入；　我今已決定，　　斷親屬鉤餌，　正方便出家，　　云何還復入？」",
    "T04n0192_002:0018a11_0": "　大臣內思惟：　　「太子大丈夫，　深識德隨順，　　所說有因緣。」",
    "T04n0192_002:0018a13_0": "　而告太子言：　　「如王子所說，　求法法應爾，　　但今非是時。",
    "T04n0192_002:0018a15_0": "　父王衰暮年，　　念子增憂悲，　雖曰樂解脫，　　反更為非法。",
    "T04n0192_002:0018a17_0": "　雖樂出無慧，　　不思深細理，　不見因求果，　　徒捨現法歡。",
    "T04n0192_002:0018a19_0": "　有言有後世，　　又復有言無，　有無既不判，　　何為捨現樂？",
    "T04n0192_002:0018a21_0": "　若當有後世，　　應任其所得，　若言後世無，　　無即為解脫。",
    "T04n0192_002:0018a23_0": "　有言有後世，　　不說解脫因，　如地堅火暖，　　水濕風飄動，　後世亦復然，　　此則性自爾。",
    "T04n0192_002:0018a26_0": "　有說淨不淨，　　各從自性起，　言可方便移，　　此則愚癡說。",
    "T04n0192_002:0018a28_0": "　諸根行境界，　　自性皆決定，　愛念與不念，　　自性定亦然，　老病死等苦，　　誰方便使然？",
    "T04n0192_002:0018b02_0": "　謂水能滅火，　　火令水煎消，　自性增相壞，　　性和成眾生。",
    "T04n0192_002:0018b04_0": "　如人處胎中，　　手足諸體分，　神識自然成，　　誰有為之者？",
    "T04n0192_002:0018b06_0": "　蕀刺誰令利？",
    "T04n0192_002:0018b06_1": "　　此則性自然，　及種種禽獸，　　無欲使爾者。",
    "T04n0192_002:0018b08_0": "　諸有生天者，　　自在天所為，　及餘造化者，　　無自力方便。",
    "T04n0192_002:0018b10_0": "　若有所由生，　　彼亦能令滅，　何須自方便，　　而求於解脫？",
    "T04n0192_002:0018b12_0": "　有言我令生，　　亦復我令滅，　有言無由生，　　要方便而滅。",
    "T04n0192_002:0018b14_0": "　如人生育子，　　不負於祖宗，　學仙人遺典，　　奉天大祠祀，　此三無所負，　　則名為解脫。",
    "T04n0192_002:0018b17_0": "　古今之所傳，　　此三求解脫，　若以餘方便，　　徒勞而無實。",
    "T04n0192_002:0018b19_0": "　汝欲求解脫，　　唯習上方便，　父王憂悲息，　　解脫道得申，　捨家遊山林，　　還歸亦非過。",
    "T04n0192_002:0018b22_0": "　昔奄婆梨王，　　久處苦行林，　捨徒眾眷屬，　　還家居王位。",
    "T04n0192_002:0018b24_0": "　國王子羅摩，　　去國處山林，　聞國風俗離，　　還歸維正化。",
    "T04n0192_002:0018b26_0": "　娑樓婆國王，　　名曰頭樓摩，　父子遊山林，　　終亦俱還國。",
    "T04n0192_002:0018b28_0": "　婆私晝牟尼，　　及與安低疊，　山林修梵行，　　父亦歸本國。",
    "T04n0192_002:0018c01_0": "　如是等先勝，　　正法善名稱，　悉還王領國，　　如燈照世間。",
    "T04n0192_002:0018c03_0": "　是故捨山林，　　正法化非過。」",
    "T04n0192_002:0018c04_0": "　太子聞大臣，　　愛語饒益說，　以常理不亂，　　無礙而庠序，　固志安隱說，　　而答於大臣：「有無等猶豫，　　二心疑惑增，　而作有無說，　　我不決定取，　淨智修苦行，　　決定我自知。",
    "T04n0192_002:0018c10_0": "　世間猶豫論，　　展轉相傳習，　無有真實義，　　此則我不安，　明人別真偽，　　信豈由他生？",
    "T04n0192_002:0018c13_0": "　猶如生盲人，　　以盲人為導，　於夜大闇中，　　當復何所從？",
    "T04n0192_002:0018c15_0": "　於淨不淨法，　　世間生疑惑，　設不見真實，　　應行清淨道，　寧苦行淨法，　　非樂行不淨。",
    "T04n0192_002:0018c18_0": "　觀彼相承說，　　無一決定相，　真言虛心受，　　永離諸過患，　語過虛偽說，　　智者所不言。",
    "T04n0192_002:0018c21_0": "　如說羅摩等，　　捨家修梵行，　終歸還本國，　　服習五欲者，　此等為陋行，　　智者所不依。",
    "T04n0192_002:0018c24_0": "　我今當為汝，　　略說其要義。",
    "T04n0192_002:0018c25_0": "　日月墜於地，　　須彌雪山轉，　我身終不易，　　退入於非處。",
    "T04n0192_002:0018c27_0": "　寧身投盛火，　　不以義不畢，　還歸於本國，　　入於五欲火。」",
    "T04n0192_002:0018c29_0": "　表斯要誓已，　　徐起而長辭。",
    "T04n0192_002:0019a01_0": "　太子辯鋒炎，　　猶如盛日光，　王師及大臣，　　言論莫能勝。",
    "T04n0192_002:0019a03_0": "　相謂計已盡，　　唯當辭退還，　深敬嘆太子，　　不敢強逼留。",
    "T04n0192_002:0019a05_0": "　敬奉王命故，　　不敢速疾還，　徘徊於中路，　　行邁顧遲遲。",
    "T04n0192_002:0019a07_0": "　選擇黠慧人，　　審諦機悟士，　隱身密伺候，　　然後捨而還。",
    "T04n0192_002:0019a09_0": "佛所行讚卷第二"
}