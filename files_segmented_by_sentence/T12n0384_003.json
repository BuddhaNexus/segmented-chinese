{
    "T12n0384_003:1026a12_0": "菩薩處胎經卷第三",
    "T12n0384_003:1026a14_0": "姚秦涼州沙門竺佛念譯",
    "T12n0384_003:1026a15_0": "◎想無想品第六",
    "T12n0384_003:1026a16_0": "爾時，世尊告彌勒菩薩：「今此座中無有異類，純一生補處。",
    "T12n0384_003:1026a17_1": "今當說識、想、受，無識、無想、無受。",
    "T12n0384_003:1026a18_0": "是時菩薩云何說識、想、受？",
    "T12n0384_003:1026a18_1": "於是菩薩分別說識、想、受，識非想非受，受非識非想，想非受非識。",
    "T12n0384_003:1026a20_2": "想非過去、非未來、非現在，受非過去、非未來、非現在，識非過去、非未來、非現在；非識非過去、非未來、非現在，非想非過去、非未來、非現在，非受非過去、非未來、非現在。",
    "T12n0384_003:1026a23_3": "云何識非過去、未來、現在？",
    "T12n0384_003:1026a24_4": "於是菩薩入無閡定，化受識眾生，從有住地至無住地。",
    "T12n0384_003:1026a25_5": "此識非過去、非未來、非現在。",
    "T12n0384_003:1026a26_6": "復次，菩薩摩訶薩化想眾生，從住地至無住地。",
    "T12n0384_003:1026a27_7": "菩薩化受眾生，從住地至無住地。」",
    "T12n0384_003:1026a28_8": "爾時，尊者大迦葉即從坐起，偏露右臂，右膝著地前白佛言：「世尊！",
    "T12n0384_003:1026a29_9": "意、心、識、受、想，有何差別？」",
    "T12n0384_003:1026b01_10": "佛告迦葉：「知身即知差別。",
    "T12n0384_003:1026b01_11": "為眾生故，從足至頭支節各各別名，如《樹喻經》說：『根、皮、莖、節、枝、葉故名為樹。』",
    "T12n0384_003:1026b03_12": "心、意、識、受、想亦復如是。」",
    "T12n0384_003:1026b03_13": "大迦葉白佛言：「想是外法，受是內法。",
    "T12n0384_003:1026b04_14": "云何為一？」",
    "T12n0384_003:1026b04_15": "佛告大迦葉：「想從外來從內出也？」",
    "T12n0384_003:1026b05_16": "迦葉白佛言：「想從外來。",
    "T12n0384_003:1026b06_17": "何以故知？",
    "T12n0384_003:1026b06_18": "若外無形，內想何由得生？",
    "T12n0384_003:1026b07_19": "若外物不害，內何由知痛？」",
    "T12n0384_003:1026b07_20": "佛告迦葉：「此事不然。",
    "T12n0384_003:1026b08_21": "何以故？",
    "T12n0384_003:1026b08_22": "此識非外非內非兩中間，識住處非識住處，外想外受，即是內法非外法也。",
    "T12n0384_003:1026b10_23": "菩薩摩訶薩信解甚深內外中間法，乃能解了識所住處，此是眾生此非眾生，乃至有無法非此非彼，便入無礙獨步三昧。」",
    "T12n0384_003:1026b12_24": "迦葉白佛言：「今聞說法增益狐疑。",
    "T12n0384_003:1026b13_25": "何以故？",
    "T12n0384_003:1026b13_26": "如佛所說，想亦是受，受亦是想，識法分別識亦是想，亦是受想，想自空受，受自空識，識自空想。",
    "T12n0384_003:1026b16_0": "空非識空，識空非受空，受空非想空。",
    "T12n0384_003:1026b16_1": "如樹喻者是事不然。」",
    "T12n0384_003:1026b17_2": "佛告迦葉：「我當與汝說喻，智者以喻得解。",
    "T12n0384_003:1026b18_3": "往昔有王，王名特異，王有四子，一、名喜悅，二、名長壽，三、名百歲，四、名無畏。",
    "T12n0384_003:1026b19_4": "彼長壽子，不滿月數即便命終。",
    "T12n0384_003:1026b20_5": "喜悅子者，身生瘡痍見者惡賤，父母厭患常無歡心。",
    "T12n0384_003:1026b21_6": "百歲子者，不滿百日復取命終。",
    "T12n0384_003:1026b22_7": "無畏子者，脣騫鼻嵃反齒橫牙，人見恐畏。",
    "T12n0384_003:1026b23_8": "此亦如是，想、受、識無若干差別。」",
    "T12n0384_003:1026b24_9": "佛告迦葉：「吾今與汝說識想受一一分別。",
    "T12n0384_003:1026b25_10": "過去九十一劫有王名智慧，專行十善以法治化，無有煩惱，察眾生意行，知彼眾生所念不同，即遣侍臣案行國界，諸有盲人盡仰來集宮庭，臣受王教，即出巡行國界，得五百盲人將詣庭內。",
    "T12n0384_003:1026b29_11": "王復以五百白象羅列殿前，一一令諸盲人自在捉象。",
    "T12n0384_003:1026c01_12": "是時盲人，或捉象鼻，或捉象耳，或捉象頭，或捉象脚，或捉象腹，或捉象尾。",
    "T12n0384_003:1026c03_13": "王問諸盲人曰：『象何所像類？』",
    "T12n0384_003:1026c04_0": "盲人答白，捉鼻者言：『如角。』",
    "T12n0384_003:1026c04_1": "捉頭者言：『如甕。』",
    "T12n0384_003:1026c05_0": "捉耳者言：『如簸箕。』",
    "T12n0384_003:1026c05_1": "捉腹者言：『如簞。』",
    "T12n0384_003:1026c05_2": "捉脚者言：『如柱。』",
    "T12n0384_003:1026c06_3": "捉尾者言：『如橛。』",
    "T12n0384_003:1026c06_4": "時傍觀有目之士，笑彼盲者不得象具相。",
    "T12n0384_003:1026c07_5": "盲人屏處自共論說，各言己是而共諍競。",
    "T12n0384_003:1026c08_6": "此眾生類亦復如是，識、想、受法各各不同。」",
    "T12n0384_003:1026c09_7": "佛告迦葉：「猶如有人設百味食，粳米、豆、麥、大小麻子，當其所得得粳米者，不知有餘豆麥之屬。",
    "T12n0384_003:1026c11_8": "迦葉！",
    "T12n0384_003:1026c11_9": "此亦如是，識、想、受法各各不同，觀諸法性無異無別。」",
    "T12n0384_003:1026c12_10": "爾時世尊即與迦葉而說頌曰：「見額知有頭，　　視煙知有火，　覩雲知有雨，　　觀行知體性。",
    "T12n0384_003:1026c16_0": "　空雨無兩足，　　水影不可捉；　言議盡法師，　　結使盡涅槃。",
    "T12n0384_003:1026c18_0": "　想盡在無想，　　受滅亦無受，　識滅無有識，　　梵行無上道。",
    "T12n0384_003:1026c20_0": "　吾從無數劫，　　常為識所惑；　今世及後世，　　不遇安樂處。",
    "T12n0384_003:1026c22_0": "　我今現在胎，　　分別諸法相；　不見想受名，　　況當有識法。」",
    "T12n0384_003:1026c24_0": "爾時，世尊說此偈時，五百比丘得不起法忍，有千眾生心樂空行，於無餘涅槃界心得自在。",
    "T12n0384_003:1026c27_0": "菩薩處胎經住不住品第七",
    "T12n0384_003:1026c28_0": "爾時，座中有菩薩名曰無住法行，即從坐起偏露右臂，右膝著地叉手前白佛言：「善哉，善哉！",
    "T12n0384_003:1027a01_1": "此諸大會快得善利，得聞如來無量法義，昔所誓願今乃得聞。」",
    "T12n0384_003:1027a02_2": "即於佛前以偈歎曰：「虛空無邊界，　　演出無量義；　有無不生滅，　　惔怕無受想。",
    "T12n0384_003:1027a05_0": "　過去諸佛等，　　修施、戒、忍辱，　入定心不亂，　　慧光照世間。",
    "T12n0384_003:1027a07_0": "　其德不可量，　　非有亦非無；　音響極清妙，　　無等無儔匹，　一音報萬億，　　由是得成佛。",
    "T12n0384_003:1027a10_0": "　法鼓聲遠聞，　　聲聲各各別；　猶如轉輪王，　　念則雨七寶；　佛聲極遠振，　　雨七覺意寶。",
    "T12n0384_003:1027a13_0": "　修治佛道場，　　莊嚴道樹果；　不住不不住，　　慈悲護眾生；　心念身相具，　　不辭劫數難。",
    "T12n0384_003:1027a16_0": "　十方諸如來，　　發印開法藏；　我等今得聞，　　得住無為岸。",
    "T12n0384_003:1027a18_0": "　善哉如來力，　　曠大無崖底；　解縛不處有，　　真際實相法；　欲界煩惱世，　　教化諸愚癡。",
    "T12n0384_003:1027a21_0": "　佛秘深藏義，　　布現示眾生；　疆界無邊際，　　皆得無上道。」",
    "T12n0384_003:1027a23_0": "爾時，無住菩薩說此偈讚佛已，前白佛言：「過去、當來、現在五陰清淨，不住不不住，乃至三十七品梵行不住不不住。",
    "T12n0384_003:1027a25_1": "前、後、中間境界究竟淨不淨空，不住不不住。",
    "T12n0384_003:1027a26_2": "我不造非不造，非梵行非不梵行。",
    "T12n0384_003:1027a27_3": "唯願世尊說住不住。」",
    "T12n0384_003:1027a27_4": "佛告無住菩薩曰：「色相不住不不住，受相不住不不住，想相不住不不住，行相不住不不住，識相不住不不住；內法清淨不住不不住，外法清淨不住不不住，內外法清淨不住不不住；從初發意乃至道場，斷除諸想淨一切智，不住不不住；除眾生垢清淨不住不不住，莊嚴佛土清淨不住不不住，入金剛三昧堅固其志，清淨不住不不住，碎身舍利清淨不住不不住；遊戲百千三昧，清淨不住不不住；不在凡夫地不入賢聖空，清淨不住不不住；不自稱己我成道果，清淨不住不不住；三十二大人之相，放大光明遠照十方無量世界，一切眾生尋光來至，得聞如來深奧之法，隨彼所念上、中、下語，悉令充足分別諸法，住亦不住，不住亦不住。",
    "T12n0384_003:1027b13_5": "色、受、想、行、識，十二因緣，四無閡慧，空無想願，四禪四無量慧，清淨不住不不住。",
    "T12n0384_003:1027b15_6": "以神足力入于五道，清淨不住不不住。",
    "T12n0384_003:1027b15_7": "入解脫門，戒身、定身、慧身、解脫身、解脫知見身，清淨不住不不住。」",
    "T12n0384_003:1027b17_8": "佛告迦葉：「今當說八清淨甘露法味池。",
    "T12n0384_003:1027b18_9": "何等為八？",
    "T12n0384_003:1027b18_10": "如我今日坐自在講堂，東視清淨浴池周匝欄楯七寶所成，當於爾時亦不與眾生說苦、集、滅、道，飲此池水皆成道果，是謂菩薩神力所作。",
    "T12n0384_003:1027b21_11": "在南、西、北方亦復如是，我本成佛四方以右不從四維成佛，四維成佛者，示現成佛不實。",
    "T12n0384_003:1027b23_12": "何以故？",
    "T12n0384_003:1027b23_13": "從無數阿僧祇劫成就八味法。",
    "T12n0384_003:1027b24_14": "何謂為八？",
    "T12n0384_003:1027b24_15": "一、為喜味，二、為盡味，三、為定味，四、為到味，五、為靜味，六、為相味，七、為不動味，八、為不究竟味，是為浴池八味。",
    "T12n0384_003:1027b27_16": "若菩薩摩訶薩飲此甘露漿者，不入地獄、餓鬼、畜生，成無上道。",
    "T12n0384_003:1027b28_17": "從初發心乃至道樹，洗除心垢永盡無餘。",
    "T12n0384_003:1027b29_18": "何者七覺意池、八解脫水？",
    "T12n0384_003:1027c01_19": "初心解脫未至中間已至，已至中間住二地，爾乃得名菩薩。",
    "T12n0384_003:1027c02_20": "若復菩薩從八池水分別氣味，此味非味，此道非道，耳不別聲，鼻不別香，舌不別味。",
    "T12n0384_003:1027c04_21": "一一分別無所有，諸法聾故，是為菩薩摩訶薩淨修清淨行。」",
    "T12n0384_003:1027c06_0": "菩薩處胎經八種身品第八",
    "T12n0384_003:1027c07_0": "佛告諸來會菩薩摩訶薩：「學、無學及四部眾，比丘、比丘尼、優婆塞、優婆夷，一切眾生所可供養。",
    "T12n0384_003:1027c09_1": "或有眾生，見地、薄地、淨地、如來地、辟支佛地、不退轉地、道場地、說法地，由此八地成無上等正覺。",
    "T12n0384_003:1027c11_2": "云何見地？",
    "T12n0384_003:1027c11_3": "菩薩發意趣向阿耨多羅三藐三菩提。",
    "T12n0384_003:1027c12_4": "復有菩薩摩訶薩，從初發意乃至坐道樹，自伏其心欲降伏諸魔，即於坐上入三昧定。",
    "T12n0384_003:1027c14_5": "其三昧者：去嫉妬三昧，心勝三昧，秘藏三昧，除癡三昧，威神伏三昧，如諸佛世尊無言教三昧，示現變化三昧。",
    "T12n0384_003:1027c16_6": "是時弊魔波旬來擾佛者，非自己力所能來至，皆是如來威神之所感致。",
    "T12n0384_003:1027c18_7": "所以者何？",
    "T12n0384_003:1027c18_8": "欲現世法為劣，第一義勝。",
    "T12n0384_003:1027c19_9": "何以故？",
    "T12n0384_003:1027c19_10": "如弊魔波旬起怒害心聲響震地，佛以忍三昧不動不搖，使無央數弊魔眾等顛倒墮地，猶如蛄蟥蟻子及蠅不能得動。",
    "T12n0384_003:1027c22_11": "弊魔波旬亦復如是，若魔來者不能動我一毛。",
    "T12n0384_003:1027c23_12": "爾時，世尊即以威神入三昧定，感動一佛境界滿中弊魔，令此諸魔惡聲流布。",
    "T12n0384_003:1027c25_13": "拘曇沙門，執心懦弱無丈夫意，在此大畏之處欲求佛道。」",
    "T12n0384_003:1027c26_14": "佛告大眾：「弊魔波旬是我所作，彼魔心者，為是惡心為是善心？」",
    "T12n0384_003:1027c27_15": "爾時有天子名曰拘毘，白佛言：「佛降伏魔，非是魔力是佛神力。",
    "T12n0384_003:1027c29_16": "何以故？",
    "T12n0384_003:1027c29_17": "彼眾生類不解俗法及以道法，以是欲化眾生故降致魔來。",
    "T12n0384_003:1028a01_18": "其有眾生見諸魔者，心不願樂如千眼比，數千萬眾心立不退轉地。」",
    "T12n0384_003:1028a04_0": "「復次，菩薩摩訶薩，從忉利天生十方剎，不因濕生、卵生、化生、胎生，教化眾生。",
    "T12n0384_003:1028a05_1": "此菩薩等成就無記根，所化眾生亦成無記根。",
    "T12n0384_003:1028a06_2": "何者是？",
    "T12n0384_003:1028a06_3": "阿閦佛境界是。",
    "T12n0384_003:1028a07_4": "或有菩薩摩訶薩，從忍世界生北方光影佛土，成就有記無記根，教化眾生皆成就有記無記根，欲樂世界妙光佛土眾生是也。",
    "T12n0384_003:1028a10_5": "或有菩薩摩訶薩，從初發意乃至成佛，執心一向無若干想無瞋無怒，願樂欲生無量壽佛國。",
    "T12n0384_003:1028a12_6": "一切眾生其生彼者，四部眾比丘、比丘尼、優婆塞、優婆夷，皆同一金色。",
    "T12n0384_003:1028a13_7": "西方去此閻浮提十二億那由他，有懈慢界，國土快樂作倡伎樂，衣被服飾香花莊嚴七寶轉關床，舉目東視寶床隨轉，北視、西視、南視亦如是轉。",
    "T12n0384_003:1028a17_8": "前後發意眾生，欲生阿彌陀佛國者，皆染著懈慢國土，不能前進生阿彌陀佛國。",
    "T12n0384_003:1028a19_9": "億千萬眾，時有一人能生阿彌陀佛國。",
    "T12n0384_003:1028a19_10": "何以故？",
    "T12n0384_003:1028a20_11": "皆由懈慢執心不牢固。",
    "T12n0384_003:1028a20_12": "斯等眾生自不殺生，亦教他不殺，有此福報生無量壽國。",
    "T12n0384_003:1028a21_13": "或有菩薩摩訶薩，具足六度施、戒、忍、精進、禪定、解脫智慧，生南方踊躍佛剎，去此閻浮提一億佛國，彼眾生等無有癡愛婬欲之想。",
    "T12n0384_003:1028a24_14": "何以故？",
    "T12n0384_003:1028a25_15": "皆從欲界斷三十六種婬欲行滅，種性成就所行清淨，如日光明無有塵翳。",
    "T12n0384_003:1028a26_16": "彼土眾生行十三苦行。",
    "T12n0384_003:1028a27_17": "云何十三？",
    "T12n0384_003:1028a27_18": "晝夜三時不失時節，經行坐禪，或在樹下，或在塚間，或在空地，或在巖石無人之處，或依泉源，或時一食，或不用食，法服齊整不失威儀，或時說法或不說法，周旋經行知足知滿，所可說法，少欲真道多欲非道，息心定意，解空無想不願之法，是謂踊躍世界菩薩所行。",
    "T12n0384_003:1028b04_19": "彼土眾生純一乘學，無有羅漢、辟支佛乘，相好具足稱譽正法，解空無我。」",
    "T12n0384_003:1028b06_20": "爾時世尊即說頌曰：「一切行已滅，　　識為是外法；　生者都歸盡，　　涅槃最為樂。",
    "T12n0384_003:1028b09_0": "　歸命踊躍佛，　　法王最第一；　坐閻浮樹下，　　最初破欲網，　說法度人民，　　供養諸福田。",
    "T12n0384_003:1028b12_0": "　樹下坐思惟，　　梵王來勸請：『願尊從禪覺，　　愍念愚惑人。』",
    "T12n0384_003:1028b14_0": "　時大梵天王，　　手執琉璃琴，　歎說佛功德，　　柔軟和雅音，　於億百千劫，　　時有發道心；　道心菩薩本，　　億劫時乃有；　願速從禪起，　　轉無上法輪。",
    "T12n0384_003:1028b19_0": "　如優曇鉢花，　　時時乃一有；　佛出照世間，　　除諸塵勞冥。",
    "T12n0384_003:1028b21_0": "　踊躍佛世界，　　聞戒施清淨，　不似能忍土，　　剛強難可化。",
    "T12n0384_003:1028b23_0": "　思惟禪定道，　　滅身不受證，　三轉五礙法，　　十二牽連縛，　道業三十二，　　十六慈哀心。",
    "T12n0384_003:1028b26_0": "　古昔無量劫，　　誓願金剛志；　演放大光明，　　遍照諸佛剎。」",
    "T12n0384_003:1028b28_0": "爾時，佛說偈已，告諸會者：「東北方去此能忍世界五百恒河沙剎土，國名果熟，佛名花英如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，上語亦善、中語亦善、下語亦善，義味深邃等同梵行。",
    "T12n0384_003:1028c04_1": "彼土眾生無有胎生、化生、濕生、卵生，從蓮花生。",
    "T12n0384_003:1028c05_2": "慈、悲、喜、捨，百七難有神足定意，皆共修習三昧王三昧，所有三昧者，首楞嚴三昧，覺道三昧，威儀禁戒三昧，除眾生苦本三昧，自照光明三昧，覺味眾生三昧，如此等百七三昧。",
    "T12n0384_003:1028c09_3": "內觀身外觀身內外觀身，內法外法內外法，內定外定內外定，思惟分別觀了無形無想無念，菩薩摩訶薩入解脫門，觀一切法空寂無形。」",
    "T12n0384_003:1028c12_4": "爾時世尊，即說偈曰：「虛空無邊際，　　音響說妙法；　果熟剎土人，　　花英最勝尊。",
    "T12n0384_003:1028c15_0": "　不由四胞胎，　　自然蓮花生；　無我無彼想，　　壽命不可量。",
    "T12n0384_003:1028c17_0": "　國土七寶成，　　亦如閻浮提；　轉輪七寶王，　　象、馬、玉女寶，　典藏四種兵，　　摩尼金輪寶，　所至無罣礙。",
    "T12n0384_003:1028c20_1": "　　彼界摩尼寶，　普照一佛剎，　　彼無日、月照，　星宿及火光。",
    "T12n0384_003:1028c22_2": "　　分別四妙諦；　無常苦空道，　　令彼眾生類，　無生斷滅想。」",
    "T12n0384_003:1028c25_0": "爾時，佛說偈已。",
    "T12n0384_003:1028c25_1": "告諸會者：「西北方去此閻浮提七萬恒河沙剎，國名寶琉璃，佛名慧成就如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初語善，中語善，竟語善。",
    "T12n0384_003:1028c29_2": "彼土眾生受性柔軟，觀道無常去離三患，無婬、怒、癡，無三惡道地獄、餓鬼、畜生。」",
    "T12n0384_003:1029a02_3": "爾時世尊，與諸大眾而說偈曰：「諸入煩惱道，　　及與四顛倒；　一切永除盡，　　如空無形像。",
    "T12n0384_003:1029a05_0": "　壽命無央數，　　無有中夭者，　行四無畏法，　　成果不動搖，　其生彼土者，　　行慈三昧報。",
    "T12n0384_003:1029a08_0": "　如我釋迦文，　　勇猛超劫數，　國財妻子施，　　去想無所戀。",
    "T12n0384_003:1029a10_0": "　汝等諸佛子，　　發願得生彼，　亦無聲聞法，　　因緣各佛道。",
    "T12n0384_003:1029a12_0": "　於此百千劫，　　勤苦修道德，　於此十六分，　　未能獲其一。",
    "T12n0384_003:1029a14_0": "　法性觀諸法，　　通達慧無礙，　盡滅吾我心，　　即住無生地。",
    "T12n0384_003:1029a16_0": "　彼土諸眾生，　　建志堅固法，　破有不住有，　　補處之所學。",
    "T12n0384_003:1029a18_0": "　汝等諸佛子，　　曉了無所行，　捨禪入初禪，　　始知眾生苦；　中間九無礙，　　禪相不可量，　眾生心清淨，　　各各念不同。",
    "T12n0384_003:1029a22_0": "　已離五道淵，　　佛日照三界，　善哉獲大利，　　感動諸天宮。",
    "T12n0384_003:1029a24_0": "　童真一切智，　　開化而無倦，　眾生得慈心，　　戀慕無上道。",
    "T12n0384_003:1029a26_0": "　從無央數劫，　　捨身復受身，　輪轉生死中，　　於縛得離縛。",
    "T12n0384_003:1029a28_0": "　四諦栴檀香，　　木榓細搗香，　三昧智慧力，　　破壞魔兵眾。",
    "T12n0384_003:1029b01_0": "　過去一念結，　　以何三昧斷？",
    "T12n0384_003:1029b02_0": "　未來二念結，　　何定何道除？",
    "T12n0384_003:1029b03_0": "　現在三念結，　　除盡要有本。",
    "T12n0384_003:1029b04_0": "　過去一念結，　　九萬億塵垢；　以空清淨定，　　得至空無岸。",
    "T12n0384_003:1029b06_0": "　未來無九結，　　定意無想念；　寂然至佛道，　　永處無所住。",
    "T12n0384_003:1029b08_0": "　現在三九結，　　願法無罣閡；　蠲除心意識，　　漸住至無礙。」",
    "T12n0384_003:1029b10_0": "佛說此偈已，告諸大眾：「西南方去此能忍世界三十二恒河沙，剎名無想，佛名一住如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，義味深邃，分別五陰——色、受、想、行、識——六情、六塵，修無常想係意在前。",
    "T12n0384_003:1029b15_1": "初法思惟壞破身惑，此身非有四蛇為家，此身如毒壞人禪道，是身如烏心無滿足，是身如龍樂住深淵。",
    "T12n0384_003:1029b17_2": "佛道無為清淨無瑕，如水蓮花塵垢不染，日照天地蔽翳螢火，眾山岳峙須彌為上，眾星微光明月為最，如來出世法燈第一。」",
    "T12n0384_003:1029b20_3": "爾時世尊，而說偈言：「斷垢滅除想，　　縛著心得離；　意念寂然定，　　淨行得具足。",
    "T12n0384_003:1029b24_0": "　一意一念中，　　斷滅結使跡；　除去永劫苦，　　令盡無復生。",
    "T12n0384_003:1029b26_0": "　空寂無上道，　　如有如不有；　彼我及諸識，　　如夢影幻想。",
    "T12n0384_003:1029b28_0": "　菩薩積苦行，　　劫數難可量；　欲說盡根本，　　非一非二形。",
    "T12n0384_003:1029c01_0": "　若有智慧人，　　口演無量義；　一義有億句，　　句句各各異；　虛空可填滿，　　其義不可盡。",
    "T12n0384_003:1029c04_0": "　吾昔從本來，　　行六度無極；　布施除貪想，　　禪定亦如是。",
    "T12n0384_003:1029c06_0": "　劫燒心不動，　　不到餘佛剎；　神力之所感，　　住劫而教化。」",
    "T12n0384_003:1029c08_0": "爾時，世尊說此偈已，即以定意自莊嚴身，告眾會者：「東南方去此能忍世界三十三恒河沙，其剎名琉璃，佛名信解如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，分別四道吉祥之行，七生更三不復往來，即於現法般涅槃。",
    "T12n0384_003:1029c14_1": "斷苦、集、滅取道成證。」",
    "T12n0384_003:1029c14_2": "時有天子名曰眼淨，在彼眾中心懷狐疑：「今我寧可問如來義，及我同類悉得開悟。」",
    "T12n0384_003:1029c16_3": "爾時天子即從坐起，長跪叉手前白佛言：「唯願世尊，與我等說平等大乘婬、怒、癡業。",
    "T12n0384_003:1029c18_4": "何等過去、未來、現在癡冥眾生，入解脫門？」",
    "T12n0384_003:1029c19_5": "佛告眼淨菩薩曰：「善哉，善哉！",
    "T12n0384_003:1029c20_6": "乃為一切開示眼目，汝今諦聽，諦聽！",
    "T12n0384_003:1029c20_7": "善思念之！",
    "T12n0384_003:1029c21_8": "吾當與汝一一分別。",
    "T12n0384_003:1029c21_9": "云何眼是色耶？」",
    "T12n0384_003:1029c21_10": "答曰：「非也。」",
    "T12n0384_003:1029c22_11": "又問：「非色耶？」",
    "T12n0384_003:1029c22_12": "對曰：「非也。」",
    "T12n0384_003:1029c22_13": "又問：「是色非色耶？」",
    "T12n0384_003:1029c23_14": "對曰：「色無住處也。」",
    "T12n0384_003:1029c23_15": "佛告眼淨菩薩：「如卿所說，是色非色。",
    "T12n0384_003:1029c24_16": "色非色，無住處者，云何立字名曰色？」",
    "T12n0384_003:1029c25_17": "眼淨菩薩白佛言：「色性久敗，現滅不住、過去不現，此世後世永盡無餘，故曰無餘涅槃。」",
    "T12n0384_003:1029c27_18": "佛告眼淨：「此識從本已來為從何生？",
    "T12n0384_003:1029c28_19": "今日四眾滅三世垢去至何處？」",
    "T12n0384_003:1029c28_20": "眼淨白佛言：「本從空來，今還於空。」",
    "T12n0384_003:1029c29_21": "佛言：「前空後空復有何異也？」",
    "T12n0384_003:1030a01_22": "對曰：「無也。",
    "T12n0384_003:1030a01_23": "當知諸法實相，前不可窮後不可盡。」",
    "T12n0384_003:1030a02_24": "佛告眼淨菩薩：「吾從無數阿僧祇劫積行福業，普念一切沈溺眾生，悲念哀苦欲令度脫。",
    "T12n0384_003:1030a04_25": "所以者何？",
    "T12n0384_003:1030a04_26": "吾今處胎所欲滅者，都已滅盡，果願成報今日已獲。",
    "T12n0384_003:1030a05_27": "彼土眾生，不以成佛不成佛以此為累。",
    "T12n0384_003:1030a06_28": "所以者何？",
    "T12n0384_003:1030a06_29": "彼土眾生建意勇猛，不處有胎不處無胎不處化生，功德成就非覺非不覺。",
    "T12n0384_003:1030a08_30": "何者是覺？",
    "T12n0384_003:1030a08_31": "云何非覺？",
    "T12n0384_003:1030a08_32": "一切眾生愚癡者，我悉覺之，是覺。",
    "T12n0384_003:1030a09_33": "一切學人斷結使者，是非覺。」",
    "T12n0384_003:1030a10_34": "爾時世尊，即說偈言：「覺佛出世間，　　遠放大光明；　苦、集、滅結使，　　獨立無敢近。",
    "T12n0384_003:1030a13_0": "　正使地振動，　　三界猶若塵；　執心入定意，　　眾相各不異。",
    "T12n0384_003:1030a15_0": "　如來至真念，　　除想不入定；　還入眾生中，　　因造更造緣。",
    "T12n0384_003:1030a17_0": "　精進勇慧智，　　化導愚癡人；　導引眾生類，　　可度不度者。」",
    "T12n0384_003:1030a19_0": "菩薩處胎經全身舍利品第九",
    "T12n0384_003:1030a20_0": "爾時，世尊告諸來會者：「念我古昔所行功德，捨身受身非一非二，今當為汝說一形法。",
    "T12n0384_003:1030a21_1": "云何名一形法？",
    "T12n0384_003:1030a22_2": "此大地種，厚八十四萬億里；乃有利風，厚八十四萬億里；風下有水，厚八十四萬億里；水下有火，厚八十四萬億里；火下有沙，厚八十四萬億里；沙下有金鋼剎，厚八十四萬億里，諸佛全身舍利，盡在彼金鋼剎中。",
    "T12n0384_003:1030a27_3": "金剛剎復厚八十四萬億里，下有諸佛碎身舍利，盡在彼剎。",
    "T12n0384_003:1030a28_4": "彼有佛剎名曰妙音(丹本香)，佛名不住如來，十號具足，今現在說法，初善、中善、竟善。",
    "T12n0384_003:1030b01_5": "淨修梵行國土成就彼佛舍利極小微細，能現佛身弟子眷屬周旋授化，如我今日處胎說法。",
    "T12n0384_003:1030b03_6": "彼諸眾生不見我，我此眾生不見彼，破有至無永寂寞性住無疑處，是謂一舍利之所感也。」",
    "T12n0384_003:1030b05_7": "佛復告諸來會者：「碎身舍利下，厚八十四萬億里，國土名清淨，佛名遍光十號具足，彼佛今現在說法，初、中、竟善，淨修梵行。",
    "T12n0384_003:1030b08_8": "彼佛光明色色各異，一一光明皆成就佛，一一諸佛盡說六度無極。",
    "T12n0384_003:1030b10_0": "何謂六度？",
    "T12n0384_003:1030b10_1": "布施、持戒、忍辱、精進、禪定、智慧，善權方便降伏心識，不生愚癡，無婬、無欲，曉了觀法如月除雲。",
    "T12n0384_003:1030b12_2": "復自觀身彼我無異，心得空定皆悉成就，端坐道場稱揚正法無怯弱心。",
    "T12n0384_003:1030b14_0": "去此下方光明佛剎，八十四萬億里，有土名曰施無盡藏，佛號觀(丹鄉勸)助如來，十號具足，今現在說法，初、中、竟善，常修梵行，所施惠物，有人執持便得道果，是謂如來一未曾有施。",
    "T12n0384_003:1030b18_0": "無盡世界下有法鼓世界，厚八十四萬億里，佛名善見，十號具足，今現在說法。",
    "T12n0384_003:1030b19_1": "彼土眾生，盡同一姓一字無若干名，聞法則解不重思惟，彼土乃有全身舍利，過去億千萬佛皆留舍利。",
    "T12n0384_003:1030b22_2": "彼土舍利，我亦有分非一非二。",
    "T12n0384_003:1030b22_3": "彼佛舍利不住一處非不住，周旋往來恒河沙剎土，光相具足隨眾生化無懈怠者，三十一億結使斷滅，妄想纏連二萬二千，十八持勝不共之法，示現教化受無畏證。」",
    "T12n0384_003:1030b26_4": "爾時世尊，即說偈言：「吾從無數劫，　　往來生死道；　捨身復受身，　　不離胞胎生。",
    "T12n0384_003:1030c01_0": "　計我所經歷，　　記一不說餘；　純作白狗形，　　積骨億須彌，　以針刺地種，　　無不值我體；　何況餘色狗，　　其數不可量。",
    "T12n0384_003:1030c05_0": "　吾故攝其心，　　不令道放逸，　如人立須彌，　　執不死藥執，　下人以瓶承，　　注藥不遺落，　中間諸艱難，　　隨嵐風所吹。",
    "T12n0384_003:1030c09_0": "　凡夫身如塵，　　唯除入住人；　此二持瓶人，　　何者為最妙？",
    "T12n0384_003:1030c11_0": "　下人執心正，　　恒恐東西波；　受藥不失義，　　故名神足道。",
    "T12n0384_003:1030c13_0": "　上有大慈心，　　一說不尋究；　意識各各異，　　成道亦如是。",
    "T12n0384_003:1030c15_0": "　我此苦忍界，　　成佛由下人；　積行阿僧祇，　　乃能成佛道。",
    "T12n0384_003:1030c17_0": "　從剎至一剎，　　如是數千億；　如針投於海，　　舒手便得之。",
    "T12n0384_003:1030c19_0": "　無慧抒水求，　　積劫不能得；　世間愚惑人，　　不別善惡行。",
    "T12n0384_003:1030c21_0": "　須彌四寶山，　　謂為灰堆聚；　金翅飛鳥王，　　謂呼蚊蚋是。",
    "T12n0384_003:1030c23_0": "　夏熱牛跡蟲，　　不覩海廣大；　日光實野馬，　　愚者謂火焰。",
    "T12n0384_003:1030c25_0": "　彼法非我造，　　愚惑行自成；　出入識無間，　　鍊精道術成。」",
    "T12n0384_003:1030c27_0": "爾時，世尊即說呪曰：「伊禰魔禰　茶譬茶離譬　淳同　翅離翅」爾時，毘沙門大天王，即從坐起頭面禮佛足，「我當擁護行法善人、善男子、善女人，擁護其身三光三影。",
    "T12n0384_003:1031a02_1": "何等為三光三影？",
    "T12n0384_003:1031a02_2": "如我今日領羅剎眾，身影，身身影，影影。」",
    "T12n0384_003:1031a03_3": "「何等為身影？",
    "T12n0384_003:1031a03_4": "何等為身身影？",
    "T12n0384_003:1031a04_5": "何等為影影？」",
    "T12n0384_003:1031a04_6": "爾時世尊，即以偈說曰：「身為四大聚，　　地、水、火、風成；　來往周旋處，　　住亦不見住。",
    "T12n0384_003:1031a07_0": "　身及身身者，　　周生年蛻身；　影影三句義，　　如佛留神光。",
    "T12n0384_003:1031a09_0": "　白[疊*毛]裹魔祇，　　香去處故香；　諸佛此要法，　　清淨無瑕穢。",
    "T12n0384_003:1031a11_0": "　身身影教化，　　度不得度脫；　或見身相法，　　入定身身念，　影影無狐疑，　　悉成無上道。」",
    "T12n0384_003:1031a14_0": "爾時，提頭賴吒，欲得擁護諸法師，即說呪曰：「伊醯　魔醯　閻浮　閻嵐浮突突勒翅「我當擁護法師，億千百萬由旬內，令無嬈亂者。」",
    "T12n0384_003:1031a18_1": "毘樓勒叉天王，即從坐起前白佛言：「我亦擁護真實法師。」",
    "T12n0384_003:1031a19_2": "即說呪曰：「伽梨　伽羅梨　尼稚　究槃稚「令億百萬由旬內無有觸嬈者。」",
    "T12n0384_003:1031a21_3": "毘樓搏叉天王，即從坐起頭面禮足，前白佛言：「世尊！",
    "T12n0384_003:1031a23_0": "我當擁護真實法師。」",
    "T12n0384_003:1031a23_1": "即說呪曰：「舍彌　舍彌　鉢婆大磨樓醯「令百億由旬內無有觸嬈者。」",
    "T12n0384_003:1031a25_2": "爾時世尊，即說偈曰：「花香色極妙，　　感動諸佛國；　佛從無想念，　　成佛一向道。",
    "T12n0384_003:1031a29_0": "　忍力無壃界，　　破有無二乘；　全身舍利相，　　及與微細塵，　拯濟恒沙等，　　不墮三惡趣。",
    "T12n0384_003:1031b03_0": "　佛出勤苦劫，　　覆護行大慈；　眾生無邊際，　　令成無上道。」",
    "T12n0384_003:1031b05_0": "爾時，座中三十二億眾生，即發無上平等道意。",
    "T12n0384_003:1031b07_0": "菩薩處胎經常無常品第十",
    "T12n0384_003:1031b08_0": "爾時，座中有菩薩，名曰觀見無常，即從坐起偏露右臂右膝著地，叉手合掌前白佛言：「善哉，善哉！",
    "T12n0384_003:1031b10_1": "世尊！",
    "T12n0384_003:1031b10_2": "快說斯義。",
    "T12n0384_003:1031b10_3": "諸佛正法不可思議，非羅漢、辟支佛所能及，本無真性不可窮盡，如來降形出一入一變化無方，或碎身舍利，或全身舍利，或隱沒不現，或流布世間，或現一佛境界，或現若干諸佛境界，神足變化道力自在，甚奇甚特。",
    "T12n0384_003:1031b15_4": "如虛空界，常亦無常，無常亦無常，住亦無住，無住亦無住，變易非一，願從如來聞說常無常義。",
    "T12n0384_003:1031b17_5": "如我今日在於九地，為是常耶？",
    "T12n0384_003:1031b18_6": "為是無常耶？」",
    "T12n0384_003:1031b18_7": "爾時世尊，告常無常菩薩曰：「我今問汝，汝當以真性報我。",
    "T12n0384_003:1031b19_8": "云何？",
    "T12n0384_003:1031b20_0": "族姓子！",
    "T12n0384_003:1031b20_1": "色為常耶？」",
    "T12n0384_003:1031b20_2": "對曰：「非也。",
    "T12n0384_003:1031b20_3": "世尊！」",
    "T12n0384_003:1031b20_4": "「色無常耶？」",
    "T12n0384_003:1031b21_5": "對曰：「非也。」",
    "T12n0384_003:1031b21_6": "「色常無常耶？」",
    "T12n0384_003:1031b21_7": "對曰：「非也。」",
    "T12n0384_003:1031b21_8": "「色非常非無常耶？」",
    "T12n0384_003:1031b22_9": "對曰：「非也。」",
    "T12n0384_003:1031b22_10": "「云何？",
    "T12n0384_003:1031b22_11": "族姓子！",
    "T12n0384_003:1031b22_12": "色有餘耶？」",
    "T12n0384_003:1031b23_13": "對曰：「非也。」",
    "T12n0384_003:1031b23_14": "「色無餘耶？」",
    "T12n0384_003:1031b23_15": "對曰：「非也。」",
    "T12n0384_003:1031b23_16": "「色有餘無餘耶？」",
    "T12n0384_003:1031b24_17": "對曰：「非也。」",
    "T12n0384_003:1031b24_18": "「色非有餘非無餘耶？」",
    "T12n0384_003:1031b24_19": "對曰：「非也。」",
    "T12n0384_003:1031b25_20": "佛告族姓子：「受、想、行、識常耶？」",
    "T12n0384_003:1031b25_21": "對曰：「非也。」",
    "T12n0384_003:1031b26_22": "「受、想、行、識無常耶？」",
    "T12n0384_003:1031b26_23": "對曰：「非也。」",
    "T12n0384_003:1031b26_24": "「受、想、行、識常無常耶？」",
    "T12n0384_003:1031b27_25": "對曰：「非也。」",
    "T12n0384_003:1031b27_26": "「受、想、行、識非常非無常耶？」",
    "T12n0384_003:1031b28_0": "對曰：「非也。」",
    "T12n0384_003:1031b28_1": "「受、想、行、識有餘耶？」",
    "T12n0384_003:1031b28_2": "對曰：「非也。」",
    "T12n0384_003:1031b28_3": "「受、想、行、識、無餘耶？」",
    "T12n0384_003:1031b29_4": "對曰：「非也。」",
    "T12n0384_003:1031b29_5": "「受、想、行、識有餘無餘耶？」",
    "T12n0384_003:1031c01_6": "對曰：「非也。」",
    "T12n0384_003:1031c01_7": "「受、想、行、識、非有餘非無餘耶？」",
    "T12n0384_003:1031c02_0": "對曰：「非也。」",
    "T12n0384_003:1031c02_1": "佛問常無常菩薩曰：「涅槃淨耶？」",
    "T12n0384_003:1031c02_2": "對曰：「非也。」",
    "T12n0384_003:1031c03_3": "「涅槃不淨耶？」",
    "T12n0384_003:1031c03_4": "對曰：「非也。」",
    "T12n0384_003:1031c03_5": "「涅槃淨不淨耶？」",
    "T12n0384_003:1031c04_6": "對曰：「非也。」",
    "T12n0384_003:1031c04_7": "佛告常無常菩薩曰：「涅槃實性正何所立？」",
    "T12n0384_003:1031c05_8": "對曰：「立無所立。」",
    "T12n0384_003:1031c05_9": "又問：「非有眾生非無眾生耶？」",
    "T12n0384_003:1031c06_10": "對曰：「非也。",
    "T12n0384_003:1031c06_11": "緣未斷從五聚性，乃至三十七品，空、無想、無願，緣未斷無離無不離，無生無不生，故曰立無所立。",
    "T12n0384_003:1031c08_12": "何以故？",
    "T12n0384_003:1031c08_13": "性自然空，此空、彼空、內空、外空、涅槃空，如來出現於五濁世，不見有生、滅、著斷，不見有定、有亂，不見持戒、犯戒，不見有忍、有瞋，不見精進、懈怠，不見有煩惱、定意，不見有愚癡、智慧，不見有意識思想，不見是道、是俗波羅蜜，不見佛土清淨，不見淨修道場，不見有斷垢眾生，是謂菩薩立無所立。」",
    "T12n0384_003:1031c15_14": "爾時世尊，即說偈曰：「梵行心清淨，　　破壞魔境界；　忍力無上道，　　寂定不思議。",
    "T12n0384_003:1031c18_0": "　吾從無數劫，　　常處立無立；　一向入空慧，　　眾想莊嚴身。",
    "T12n0384_003:1031c20_0": "　當來族姓子，　　及諸現在者，　悉當立無立，　　解常無常性。",
    "T12n0384_003:1031c22_0": "　塵垢諸障礙，　　壞我善業行；　蠲除塵垢盡，　　如金無瑕穢。",
    "T12n0384_003:1031c24_0": "　慧為世間將，　　示道開無目；　乃令愚惑人，　　深解真如法。",
    "T12n0384_003:1031c26_0": "　無為因緣道，　　開進六神通；　無盡大法藏，　　給施下劣人。",
    "T12n0384_003:1031c28_0": "　貪愛三解脫，　　三世無所著；　現在一切法，　　垢盡入佛定。",
    "T12n0384_003:1032a01_0": "　如來大慧光，　　斷除狐疑法；　癡相澄然淨，　　解空、無常道。",
    "T12n0384_003:1032a03_0": "　一切計常人，　　貪著在生死；　不離有為法，　　煩惱所係著。",
    "T12n0384_003:1032a05_0": "　六度三慧法，　　珍寶及妻子；　割愛無所惜，　　出家道得成。",
    "T12n0384_003:1032a07_0": "　人有善、惡念，　　初、中、下品等；　輪轉五道中，　　生滅無真性。",
    "T12n0384_003:1032a09_0": "　苦本無央數，　　生生不休息；　法鼓振大千，　　動彼魔境界。",
    "T12n0384_003:1032a11_0": "　汝等群生類，　　依憑六神通；　心念身則隨，　　所至無罣礙。",
    "T12n0384_003:1032a13_0": "　歲月修行道，　　晝夜不失時；　積德如須彌，　　成就佛果證。",
    "T12n0384_003:1032a15_0": "　生滅如幻化，　　亦如鏡影像；　受入三十六，　　入定乃成道。",
    "T12n0384_003:1032a17_0": "　如來真實法，　　無染無所著；　行慈起七度，　　眾寶自瓔珞。",
    "T12n0384_003:1032a19_0": "　三十二億結，　　縛著難可解；　要以智慧劍，　　割除無所有。",
    "T12n0384_003:1032a21_0": "　復以八解脫，　　甘露法味漿；　令彼渴愛者，　　充滿無思想。",
    "T12n0384_003:1032a23_0": "　昔我未行禪，　　恒處愚癡聚；　連著四顛倒，　　求解難可獲。",
    "T12n0384_003:1032a25_0": "　遊四無礙禪，　　自在無怯弱；　定意心堅固，　　盡生受不受。」",
    "T12n0384_003:1032a27_0": "爾時，世尊說此偈已，八十四億眾生發無上正真道意，立信行不復退轉。",
    "T12n0384_003:1032a29_0": "菩薩處胎經卷第三"
}