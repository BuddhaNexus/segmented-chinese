{
    "X53n0841_011:0443c01_0": "俱舍頌疏記　論本第十一",
    "X53n0841_011:0443c02_0": "富春沙門　遁麟　述",
    "X53n0841_011:0443c03_0": "器世間義　言許此三千大千世界如是安立者謂三輪異諸論同許有言五輪者義加空及地輪謂風下依空金輪上有地故今此但明三輪即風水金也准論三輪大小不等風輪量廣無數者謂合大千同為一輪金水各言俓十二億等即是唯一四天下輪新云略計八山七海已有六十萬餘踰繕那更加外海輪圍亦十二億下文云十萬為洛叉故知是億也婆沙有說金水輪廣量與風輪等有說狹少各為百俱胝一一廣量皆等(准此所說金水等風輪者即同約三千界輪若言金水狹者即約四天下說此論無初說也)滴如車軸者劫章云是光音金藏雲布及三千界雨滴如車軸。",
    "X53n0841_011:0443c14_0": "蘇迷盧翻妙高如章或云妙光山昔云須彌山或云須彌樓皆訛踰健達羅者昔云乾陀羅山謂此山峯有二隴道因名持雙伊沙駄羅山者昔云陀羅此云自在持亦云持軸謂此山多有諸峯形如車軸故以名焉蘇達梨舍那此云善見者謂此山端嚴秀麗見者皆稱善故毗那怛迦者(此云有障礙神也)謂此鬼神人形象頭凡見他事皆為障礙此山峯似彼神頭故以名焉尼民達羅昔云尼民陀羅言魚名者謂海中有此魚也隨寶威德色顯於空者四州空色各隨寶色南如瑠璃言吠璃瑠(伏癡反)昔云毗瑠璃亦云鞞瑠璃皆訛也從山為名謂遠山出此寶青色非焰煙等所能鎔鑄唯鬼神有通力者能破之為物或云是金翅卵[穀-禾+卵]此寶鬼神破之與人東如白銀西如頗胝迦北黃金也。",
    "X53n0841_011:0444a04_0": "約持雙山內邊周量至各三倍者言山內邊即海外際准此論文妙高山方以言四面數各三倍故總計有二億四萬也略計九山八海一四天下俓總有一百二十萬八百七十五由繕那所論其量皆約邊道云俓也。",
    "X53n0841_011:0444a09_0": "矩拉婆洲者(上俱禹反下盧答反)羅剎婆音義云阿羅剎婆是惡鬼之通名也又云羅叉婆此云護者若女則名羅叉私昔云羅剎訛略也婆沙云八州皆人住有說七州人住一州羅剎居焉有說是四大州異名以一一州皆有二異名故如是說者應如初說准彼此論二說中前說為正。",
    "X53n0841_011:0444a15_0": "言無熱池者梵云阿那婆答多池也昔云阿耨達池訛也謂此池龍離三熱惱一非熱沙所燥二無風吹衣露形三無金翅鳥所食無三種所生熱惱名無熱惱即法華云阿那婆達多龍王是也出四大河者華嚴經云十地菩薩以願力故化為龍王於中潛宅鱗甲之中出清冷水洽瞻部州諸有情類西域記云金銀瑠璃頗胝迦寶飾其峯焉金沙彌漫清波皎鏡是以池東面銀牛口流出殑伽河(巨外反)昔云恒河又云恒伽訛(此云天堂來見從高處而來故)入東南海池南面金象口流出信度河昔云辛頭河訛也(此云驗河流入西南海也)西瑠璃馬口流出縛蒭河昔云愽叉訛也此云青河流入西北海也池北面頗胝迦師子口流出徙多河昔云私陀訛也(此云冷河〔入東北海〕已上四河皆繞池一迊方入於海也)又云潛流地下出積石山即徙多河之流為中國之河源矣然今章中第三第四前後不次。",
    "X53n0841_011:0444b06_0": "言無間者梵云阿鼻旨或阿毗至或云阿鼻地獄義一也婆沙評家云謂諸有情造大惡業生彼地獄得廣大身遍滿多處中無隟故名為無間又一師雖亦有間假說無間有說彼處恒受苦無喜樂間名無間同此論後釋有說在無間傍者婆沙問云地獄在何處答多分在瞻部州下云何安立有說從此州下四萬踰繕那至無間底無間縱廣高下二萬次上一萬九千踰繕那中安立餘七地獄此七地獄縱廣萬踰繕那有說從此州下四萬踰繕那至無間無間縱廣高下各二萬次有三萬五千踰繕那安立餘七餘七一一縱廣高下各五千踰繕那有說無間有中央餘七周迊圍繞如今聚落圍遶大城煻煨(上徒郎反下烏迴反)通俗云熱灰謂之煻煨娘矩(下俱禹反)此云糞屎蟲有[此/朿]如針亦名針口虫穿骨食髓者也。",
    "X53n0841_011:0444b19_1": "[此/朿](子累反)廣雅云[此/束]口也言鳥啄。",
    "X53n0841_011:0444b20_2": "咂食或作唼(子盍反)通俗入口曰咂又蟲食曰唼銛利(私亷反)廣雅云銛籤利也謂刀銳曰銛。",
    "X53n0841_011:0444b21_3": "探啄(上他含反)說文云遠取曰探探摸也銕杖(治高反)執持曰仗謂兵器之總名也烈河增者論云如大鑊中滿盛灰汁置麻米等猛火下燃麻等於中上下迴轉舉體靡爛有情亦然刀槍(千羊反)蒼頡云木兩頭著銕曰槍禦捍爾雅云禦禁也謂未有而預修也捍(胡旦反)說文捍止也衛也釋十六增各二說者前以增上彼害故後以增加再受苦故名增也正理云此十六中受苦增劇過本地獄故說為增或於此中受種種苦苦具多類故說為增又云無間大熱炎熱此三於中皆無獄率防守大叫號叫及眾合此三少有獄率琰魔王使時時往來巡撿彼故其餘皆為獄率防守有情無情異類獄率防守治罸罪有情故一頞哳吒者(烏曷反涉黠反)謂寒增口不得開但得動舌作頞哳吒聲。",
    "X53n0841_011:0444c10_4": "曤曤婆者(呼名反)寒轉增故舌不得動但得口作曤曤聲。",
    "X53n0841_011:0444c11_5": "虎虎婆者寒更增故不得開口但得虎虎聲支派(普嫁反)說文云水之邪流別也正理云此寒地獄在繞四州輪圍山外極冥暗所鬼處者正理云此瞻部州南邊直下深過五百由繕那量有炎魔王都縱廣量亦爾舊云准此文金剛座近北諸地獄等在王都下稍近南邊不相妨也新云此無間傍有寒熱等地獄縱使少近南不侵金剛座今現人趣居處與鬼舍不相妨礙故知亦爾若不爾者鬼都豈無土等。",
    "X53n0841_011:0444c20_0": "日月輪各言下面者以上面者諸天所居但言下面也論云隨有情業增上所生能於眼身果華稼穡藥草等物如其所應為益為損還隨方俗以立三際者舊云隨世親造論處立三際也然光泰二師各說增減不同者並不異婆沙婆沙從秋分亦云從此已後夜漸增乃至夏至亦云從此已後夜漸增春分及冬至已後並云晝增然於四時皆說增減故此二說各不相違若以夜短其晝已知名晝增晝短其夜已短名夜增者即當泰法師義若以齊此時已去夜漸進長即第二夜長第一夜等名夜增者即同光法師說舊引此論證云日行此州向南向北如其次第晝增夜增故知約夏至冬至說增減新釋亦同今詳此文未為誠證論文言向前向北者為從正中向北名為向北為從正中向南名向南為從極北漸次歸南名為向南耶若極北向南即同光釋若正中向南便同泰解既通二釋為證豈成論文但言夜增晝增即通二釋向南向北豈局一途故不成證新又云此言第九日者是節氣日月非是月生月盡之日月以月生月盡之月不定故言更多解者即真諦法師等更有二說煩不述之問所以日向南北令晝夜增減者立世經云復次以何因緣冬天時夜長晝短其日宮過六月已次向南行日行六俱盧舍亦不差移但於此時其日在此州[宋木+取]南際地形狹少日過速疾由此因緣冬晝短夜長復次日宮過六月已向北而行一日六俱盧亦無差移但於彼時正在闇浮提內而行地寬行久由此因緣春夏晝長夜短問日既非地上行豈由地闊狹令日有長短答由地狹故照亦不廣故舉地狹以顯行速若爾南州地有闊狹日有長短北州地方應無長短由是應為別釋(云云)新云節氣從西向東南方夏西方秋北方冬東方春南方夜極短北夜極長東西晝夜停等言白半初黑半末者黑月十五日中近後名末近前名初故黑半中十六日已去漸缺白半中至十四日已來亦有缺以未及初缺相顯故然西方月與此方不同彼以十六日為月一日以十五日為月滿日由是前十五日為黑半後十五日為白半言世施設論者有云謂彼自古英賢共為此論非六足中施設論也言餘邊發影自覆月輪者且如日從東照西邊發影故曰餘邊由日體淨妙月體稍麤故月輪被照發影自覆於覆暗處遠見不圓如樹發影照既多少不同覆亦多少有異所以缺還不定言行度不同者先舊師釋由日月行道路不同於此路行應見其圓於此路行應見其缺舊又云日輪速疾月輪遲緩行度不同日光赫奕月明昧劣日漸近月照於月輪映奪不見若漸相去方得漸現後不照時故體全現映奪不現非由影覆今詳若月近日映奪不見何為非向日邊缺而背日邊缺耶故知不爾。",
    "X53n0841_011:0445b19_0": "傍出十六千者舊云若妙高山如皷聚即侵山有十六若如方座體外別出十六體廣八萬論層更多餘三層級皆作兩釋言初層級者即下海際第一層級也。",
    "X53n0841_011:0445b23_0": "其頂四面各八十千者此上下量等中腰細也論云有師說周八十千別說四邊各唯二萬新云此師意下廣上狹頌中但言八萬即通兩釋或俓周以山俓八萬為正准此言俓八萬即形如方座若言周八萬則形如糓聚藥叉者是暴惡義或云勇健或云有福神通天鬼傍生類金剛手者以手執金剛杖名金剛手百一雜寶者舊云一百箇一名為百一如言百味飲食有餘云百者凡義謂凡是諸物皆一故言百一妬羅綿者昔云兜羅綿也此是樹名綿從樹出因以為名如言柳絮又正理云城有千門嚴餝莊嚴有五百青衣藥叉勇健端嚴各着鎧執杖防守城門三雜林苑者諸天入中所翫皆同俱生勝喜又婆娑云如是四苑形皆正方一一周千踰繕那量八功德水盈其中隨欲妙華寶丹好鳥一一奇麗種種莊嚴芬馥方言芬和也謂香和調也馥字林云香氣也。",
    "X53n0841_011:0445c14_0": "言有色天者謂簡無色故言有色此通欲界四天非唯色界也言十六處者依有宗說合二十二天至住空居者此言有失以初二天非住空故准此論但言二十二天皆依外器義乃無違以四無色天無外器故通簡之故正理云有說空中密雲彌布如地為彼宮殿所依外器世間至色究竟天上無色故不可施設。",
    "X53n0841_011:0445c21_0": "執手笑視婬者論云毗婆娑師作如是釋六天皆形相交成婬世施設中說相抱等者但為顯彼時量差別以上諸天欲境轉妙貪心轉重故使之然。",
    "X53n0841_011:0445c24_0": "言印度者唐言月月有多名斯為一號如前已說又正理釋西天語云然不由學自解典語色圓滿者如梵眾天初生半踰繕那乃至色究竟天初生萬六千踰繕那。",
    "X53n0841_011:0446a04_0": "言依愛如生等者謂稱生等境自在而受也樂受現前諸妙欲境者謂樂受用宿業所感隨本所生現前欲境非別化作也彼於如是至自在而轉者謂隨現欲境中有勢力故自在而轉也。",
    "X53n0841_011:0446a07_1": "樂受他化諸妙欲境者有諸有情造異類業受用境時令劣天子化種種色聲香味觸境於中受用自在而轉言欲生者章云受欲界生故同集異門足釋又解受用五欲境生故名欲生婆娑問云何故人及前四天眾合立欲生後二天眾各別建立答人及前四天煩惱麤後二天煩惱細又說人及四天同受自然生境故合為一後二獨樂受用自他化境故各立一樂生九處者謂下三靜慮各有三天故成九處言第二靜慮長時離苦者謂至彼無三識為苦依故初靜慮雖現無苦仍有苦依三識故未得此名又第四禪已上無樂受故不名樂生論主難云靜慮中間都無喜樂應思何故亦號樂生天正理通云大梵既有喜樂現行名樂生天亦無有失。",
    "X53n0841_011:0446a21_0": "言最高名色究竟者有餘師說彼名質礙究竟天彼謂礙名目積集色至彼礙盡得究竟名。",
    "X53n0841_011:0446a23_0": "下天昇上總由三緣一自得神通力二依他通力三上天接往言下見上天者以同一地一繫縛故。",
    "X53n0841_011:0446a24_1": "言若來若至者來謂上來下至謂下往上言下眼不見上界地者此約異地說以別地繫麤細異故若從上來下地時非自身來要作下地化方得見下若自身來下眼不見大眾部說彼下地天隨樂亦能見上地色如生此界下見上天應知言得通者謂修得通非生得也明天量中論文具有四說今章但有三說准此初二說是欲界天後一是色界天更一說云下三靜慮如次量等小中大千第四靜慮量無邊際准頌文中初說梵世等四州為正。",
    "X53n0841_011:0446b10_0": "如是總說為一小千者正理云此中小千唯舉梵世故小光等非小千攝積小千等為中大千故中大千亦不攝彼。",
    "X53n0841_011:0446b12_1": "又言小者是卑下義以除上故如截角牛。",
    "X53n0841_011:0446b13_0": "南州人長三肘半四肘肘長一尺八寸總計成六尺三寸或七尺二寸。",
    "X53n0841_011:0446b14_1": "一俱盧舍四分之一者准此論明俱盧舍二里四分之一即半里也。",
    "X53n0841_011:0446b15_2": "言變易受者三禪樂捨相參名變易受四禪唯捨名不變易受言從第三禪變易受生入第四禪不變易受難故。",
    "X53n0841_011:0446b17_3": "減三劫者新云此言似倒也既得難定身壽應加應言下變易受以樂欲心勝由此造業引壽等勝不變易受引欣心劣由此造業引壽等減。",
    "X53n0841_011:0446b21_0": "依華開合者彼有[牛*句]物陀華鉢特摩華少光已上大全為劫者問梵王望少光身量但狹半踰繕那如何壽量懸隔爾許舊云身壽二量不可俱齊為順火災故梵王不受大劫為順水風灾故小光已上大全為劫倍倍增也新云詳其壽量增減及身量等不同者皆是生死法爾因果此不可細求所以如兩眼一眼及無足多足。",
    "X53n0841_011:0446c04_0": "言二十增減為一中者有說但一增減也彼以論文言八十中劫為大劫故故言一增減為一中也大龍有八謂難陀等者難陀(此云喜)餘七謂跋難陀沙伽羅等如法華經列言摩揭陀國一麻婆訶者謂彼國盛麻篅多受二十斛篅(音船)或云[竺二+屯](徙損反)佉梨(此云斛十斗也)新云受斛器名如此間升斗斛等名准此說非正名斛也言巨勝者謂烏麻也。",
    "X53n0841_011:0446c11_0": "一生所繫菩薩者謂無始來為多生死之所繫縛今唯一生所繫未得成佛故云一生所繫菩薩此定壽量四千歲必無中夭最後有菩薩者謂於此身定得無學名最後有若未證果必無中夭成無學亦有中夭樹提伽者昔梵音訛也今云彈底憍迦(此云有明)耆婆者亦是昔名或云耆域等皆訛也今云時縛迦(此云活命)涅槃經說外道記人所生為女佛記為男母死火焚佛令活命入火抱取有明俱不為害故無中夭信法行者即見道鈍利二種聖人以時速疾故無中夭懷彼二胎時者即菩薩母懷菩薩時輪王母懷輪王時以所懷子勝故母亦無中夭准前論文輪王亦無中夭此略不言。",
    "X53n0841_011:0446c24_0": "俱舍頌疏記"
}