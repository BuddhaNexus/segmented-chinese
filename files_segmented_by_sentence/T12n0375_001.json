{
    "T12n0375_001:0605a03_0": "大般涅槃經卷第一",
    "T12n0375_001:0605a05_0": "宋代沙門慧嚴等依泥洹經加之",
    "T12n0375_001:0605a06_0": "序品第一",
    "T12n0375_001:0605a07_0": "如是我聞：一時佛在拘尸城力士生地阿夷羅跋提河邊娑羅雙樹間。",
    "T12n0375_001:0605a08_1": "爾時，世尊與大比丘八十億百千人俱前後圍遶。",
    "T12n0375_001:0605a09_2": "二月十五日臨涅槃時，以佛神力出大音聲。",
    "T12n0375_001:0605a10_3": "其聲遍滿乃至有頂，隨其類音普告眾生：「今日如來、應供、正遍知——憐愍眾生、覆護眾生、等視眾生如羅睺羅、為作歸依、為世間舍——大覺世尊將欲涅槃。",
    "T12n0375_001:0605a14_4": "一切眾生若有所疑，今悉可問，為最後問。」",
    "T12n0375_001:0605a15_5": "爾時，世尊於晨朝時，從其面門放種種光，其明雜色——青、黃、赤、白、頗梨、馬瑙——光遍照此三千大千佛之世界；乃至十方亦復如是。",
    "T12n0375_001:0605a18_6": "其中所有六趣眾生遇斯光者，罪垢、煩惱一切消除。",
    "T12n0375_001:0605a19_7": "是諸眾生見聞是已，心大憂惱，同時舉聲悲號啼哭：「嗚呼，慈父！",
    "T12n0375_001:0605a20_8": "痛哉，苦哉。」",
    "T12n0375_001:0605a21_9": "舉手拍頭，搥胸大叫，其中或有身體戰慄、涕泣哽咽。",
    "T12n0375_001:0605a22_10": "爾時，大地、諸山、大海皆悉震動。",
    "T12n0375_001:0605a23_11": "時諸眾生共相謂言：「且各裁抑，莫大愁苦。",
    "T12n0375_001:0605a24_12": "當共疾往詣拘尸城力士生處，至如來所頭面禮敬，勸請如來莫般涅槃，住世一劫、若減一劫。」",
    "T12n0375_001:0605a26_13": "互相執手，復作是言：「世間虛空，眾生福盡，不善諸業增長出世。",
    "T12n0375_001:0605a27_14": "仁等今當速往速往，如來不久必入涅槃。」",
    "T12n0375_001:0605a28_15": "復作是言：「世間虛空，世間虛空。",
    "T12n0375_001:0605a29_16": "我等從今無有救護、無所宗仰，貧窮孤露。",
    "T12n0375_001:0605b01_17": "一旦遠離無上世尊，設有疑惑，當復問誰？」",
    "T12n0375_001:0605b03_0": "時有無量諸大弟子——尊者摩訶迦旃延、尊者薄俱羅、尊者優波難陀，如是等諸大比丘，遇佛光者，其身戰掉，乃至大動不能自持、心濁迷悶、發聲大叫，生如是等種種苦惱。",
    "T12n0375_001:0605b06_1": "爾時，復有八十百千諸比丘等——皆阿羅漢，心得自在，所作已辦，離諸煩惱，調伏諸根，如大龍王有大威德，成就空慧，逮得己利，如栴檀林栴檀圍遶、如師子王師子圍遶，成就如是無量功德，一切皆是佛之真子——各於晨朝日初出時離常住處，方用楊枝，遇佛光明，更相謂言：「仁等宜速澡漱清淨。」",
    "T12n0375_001:0605b13_2": "作是言已，舉身毛竪，遍體血現如波羅奢花，涕泣盈目，生大苦惱。",
    "T12n0375_001:0605b15_3": "為欲利益安樂眾生、成就大乘第一空行、顯發如來方便密教、為不斷絕種種說法、為諸眾生調伏因緣故，疾至佛所稽首佛足，繞百千匝，合掌恭敬，却坐一面。",
    "T12n0375_001:0605b20_0": "爾時，復有拘陀羅女、善賢比丘尼、優波難陀比丘尼、海意比丘尼，與六十億比丘尼等——一切亦是大阿羅漢，諸漏已盡，心得自在，所作已辦，離諸煩惱，調伏諸根猶如大龍，有大威德，成就空慧——亦於晨朝日初出時舉身毛竪，遍體血現如波羅奢花，涕泣盈目，生大苦惱。",
    "T12n0375_001:0605b26_1": "亦欲利益安樂眾生、成就大乘第一空行、顯發如來方便密教、為不斷絕種種說法、為諸眾生調伏因緣故，疾至佛所稽首佛足，遶百千匝，合掌恭敬，却坐一面。",
    "T12n0375_001:0605b29_2": "於比丘尼眾中復有諸比丘尼，皆是菩薩，人中之龍，位階十地，安住不動，為化眾生現受女身，而常修集四無量心，得自在力，能化作佛。",
    "T12n0375_001:0605c04_0": "爾時，復有一恒河沙菩薩摩訶薩——人中之龍，位階十地，安住不動，方便現身——其名曰：海德菩薩、無盡意菩薩，如是等菩薩摩訶薩而為上首。",
    "T12n0375_001:0605c07_1": "其心皆悉敬重大乘、安住大乘、深解大乘、愛樂大乘、守護大乘，善能隨順一切世間，作是誓言：「諸未度者當令得度。」",
    "T12n0375_001:0605c09_2": "已於過世無數劫中修持淨戒，善持所行，解未解者，紹三寶種使不斷絕；於未來世當轉法輪，以大莊嚴而自莊嚴；成就如是無量功德，等觀眾生如視一子。",
    "T12n0375_001:0605c13_3": "亦於晨朝日初出時遇佛光明，舉身毛竪，遍體血現如波羅奢花，涕泣盈目，生大苦惱。",
    "T12n0375_001:0605c15_4": "亦為利益安樂眾生、成就大乘第一空行、顯發如來方便密教、為不斷絕種種說法、為諸眾生調伏因緣故，疾至佛所稽首佛足，繞百千匝，合掌恭敬，却坐一面。",
    "T12n0375_001:0605c20_0": "爾時，復有二恒河沙諸優婆塞，受持五戒，威儀具足。",
    "T12n0375_001:0605c21_1": "其名曰：威德無垢稱王優婆塞、善德優婆塞等，而為上首。",
    "T12n0375_001:0605c22_2": "深樂觀察諸對治門，所謂：苦、樂，常、無常，淨、不淨，我、無我，實、不實，歸依、非歸依，眾生、非眾生，恒、非恒，安、非安，為、無為，斷、不斷，涅槃、非涅槃，增上、非增上。",
    "T12n0375_001:0605c25_3": "常樂觀察如是等法對治之門，亦欲樂聞無上大乘；如所聞已，能為他說。",
    "T12n0375_001:0605c27_4": "善持淨戒，渴仰大乘，既自充足，復能充足餘渴仰者。",
    "T12n0375_001:0605c28_5": "善能攝取無上智慧，愛樂大乘、守護大乘；善能隨順一切世間，度未度者、解未解者。",
    "T12n0375_001:0606a01_6": "紹三寶種使不斷絕，於未來世當轉法輪，以大莊嚴而自莊嚴，心常深味清淨戒行。",
    "T12n0375_001:0606a03_7": "悉能成就如是功德，於諸眾生生大悲心，平等無二，如視一子。",
    "T12n0375_001:0606a05_8": "亦於晨朝日初出時，為欲闍毘如來身故，人人各取香木萬束，栴檀、沈水、牛頭栴檀、天木香等，是一一木文理及附皆有七寶微妙光明，譬如種種雜彩畫飾，以佛力故有是妙色，青、黃、赤、白，為諸眾生之所樂見。",
    "T12n0375_001:0606a10_9": "諸木皆以種種香塗，欝金、沈水及膠香等，散以諸花而為莊嚴，優鉢羅花、拘物頭花、波頭摩花、分陀利花。",
    "T12n0375_001:0606a12_10": "諸香木上懸五色幡，柔軟微妙，猶如天衣、憍奢耶衣、芻摩繒綵。",
    "T12n0375_001:0606a14_11": "是諸香木載以寶車。",
    "T12n0375_001:0606a14_12": "是諸寶車出種種光，青、黃、赤、白，轅輻皆以七寶廁填。",
    "T12n0375_001:0606a16_13": "是一一車駕以四馬，是一一馬駿疾如風。",
    "T12n0375_001:0606a17_14": "一一車前竪立五十七寶妙幢，真金羅網彌覆其上。",
    "T12n0375_001:0606a18_15": "一一寶車復有五十微妙寶蓋。",
    "T12n0375_001:0606a19_0": "一一車上垂諸花鬘，優鉢羅花、拘物頭花、波頭摩花、分陀利花，其花純以真金為葉、金剛為臺。",
    "T12n0375_001:0606a21_1": "是花臺中多有黑蜂遊集其中，歡娛受樂，又出妙音，所謂：無常苦、空、無我。",
    "T12n0375_001:0606a22_2": "是音聲中復說菩薩本所行道。",
    "T12n0375_001:0606a23_3": "復有種種歌舞伎樂、箏、笛、箜篌、簫、瑟、鼓吹，是樂音中復出是言：「苦哉，苦哉。",
    "T12n0375_001:0606a25_4": "世間虛空。」",
    "T12n0375_001:0606a25_5": "一一車前有優婆塞擎四寶案，是諸案上有種種花，優鉢羅花、拘物頭花、波頭摩花、分陀利花，欝金諸香及餘薰香，微妙第一。",
    "T12n0375_001:0606a28_6": "諸優婆塞為佛及僧辦諸食具，種種備足，皆是栴檀、沈水、香薪、八功德水之所成熟。",
    "T12n0375_001:0606b01_7": "其食甘美，有六種味：一、苦，二、醋，三、甘，四、辛，五、醎，六、淡。",
    "T12n0375_001:0606b02_8": "復有三德：一者、輕軟，二者、淨潔，三者、如法。",
    "T12n0375_001:0606b03_9": "作如是等種種莊嚴，至力士生處娑羅雙樹間。",
    "T12n0375_001:0606b04_10": "復以金沙遍布其地，以迦陵伽衣、欽婆羅衣及繒綵衣而覆沙上，周匝遍滿十二由旬。",
    "T12n0375_001:0606b06_11": "為佛及僧敷置七寶師子之座，其座高大如須彌山，是諸座上皆有寶帳垂諸瓔珞。",
    "T12n0375_001:0606b08_12": "諸娑羅樹悉懸種種微妙幡蓋，種種好香用以塗樹、種種名花以散樹間。",
    "T12n0375_001:0606b10_13": "諸優婆塞各作是念：「一切眾生若有所乏，飲食、衣服、頭、目、支體，隨其所須皆悉給與。",
    "T12n0375_001:0606b12_14": "作是施時，離欲、瞋恚、穢濁毒心，無餘思願求世福樂，唯志無上清淨菩提。」",
    "T12n0375_001:0606b13_15": "是優婆塞等皆已安住於菩薩道，復作是念：「如來今者受我食已當入涅槃。」",
    "T12n0375_001:0606b15_16": "作是念已，身毛皆竪，遍體血現如波羅奢花，涕泣盈目，生大苦惱。",
    "T12n0375_001:0606b17_17": "各各齎持供養之具，載以寶車、香木、幢幡、寶蓋、飲食，疾至佛所稽首佛足，以其所持供養之具欲供養如來，遶百千匝，舉聲號泣，哀動天地，搥胸大叫，淚下如雨。",
    "T12n0375_001:0606b20_18": "復相謂言：「苦哉，仁者！",
    "T12n0375_001:0606b21_19": "世間虛空，世間虛空。」",
    "T12n0375_001:0606b21_20": "便自舉身投如來前，而白佛言：「唯願如來哀受我等最後供養。」",
    "T12n0375_001:0606b23_21": "世尊知時，默然不受。",
    "T12n0375_001:0606b23_22": "如是三請悉皆不許。",
    "T12n0375_001:0606b24_23": "諸優婆塞不果所願，心懷悲惱，默然而住。",
    "T12n0375_001:0606b25_24": "猶如慈父唯有一子卒病命終，殯送還歸，極大憂惱。",
    "T12n0375_001:0606b26_25": "諸優婆塞悲泣懊惱亦復如是，以諸供具安置一處，却住一面，默然而坐。",
    "T12n0375_001:0606b29_0": "爾時，復有三恒河沙諸優婆夷，受持五戒，威儀具足，其名曰：壽德優婆夷、德鬘優婆夷、毘舍佉優婆夷等，八萬四千而為上首。",
    "T12n0375_001:0606c02_1": "悉能堪任護持正法，為度無量百千眾生故現女身呵責家法。",
    "T12n0375_001:0606c04_2": "自觀己身如四毒蛇；是身常為無量諸蟲之所唼食；是身臭穢，貪欲獄縛；是身可惡，猶如死狗；是身不淨，九孔常流。",
    "T12n0375_001:0606c06_3": "是身如城，血、肉、筋、骨、皮裹其上，手、足以為却敵樓櫓，目為竅孔，頭為殿堂，心王處中。",
    "T12n0375_001:0606c08_4": "如是身城，諸佛世尊之所棄捨，凡夫愚人常所味著，貪、婬、瞋恚、愚癡羅剎止住其中。",
    "T12n0375_001:0606c10_5": "是身不堅，猶如蘆葦、伊蘭、水沫、芭蕉之樹；是身無常，念念不住，猶如電光、暴水、幻炎；亦如畫水，隨畫隨合。",
    "T12n0375_001:0606c13_6": "是身易壞，猶如河岸臨峻大樹；是身不久，當為狐、狼、鵄、梟、鵰、鷲、烏、鵲、餓狗之所食噉。",
    "T12n0375_001:0606c15_7": "誰有智者當樂此身？",
    "T12n0375_001:0606c15_8": "寧以牛跡盛大海水，不能具說是身無常、不淨、臭穢；寧丸大地使如棗等，漸漸轉小猶葶藶子、乃至微塵，不能具說是身過患。",
    "T12n0375_001:0606c18_9": "是故當捨，如棄涕唾。",
    "T12n0375_001:0606c19_10": "以是因緣，諸優婆夷以空、無相、無願之法常修其心，深樂諮受大乘經典，聞已亦能為他演說。",
    "T12n0375_001:0606c21_11": "護持本願，毀呰女身甚可患厭、性不堅牢。",
    "T12n0375_001:0606c22_12": "心常修集如是正觀，破壞生死無際輪轉，渴仰大乘——既自充足，復能充足餘渴仰者——深樂大乘、守護大乘。",
    "T12n0375_001:0606c25_13": "雖現女身，實是菩薩。",
    "T12n0375_001:0606c25_14": "善能隨順一切世間，度未度者、解未解者。",
    "T12n0375_001:0606c26_15": "紹三寶種使不斷絕，於未來世當轉法輪，以大莊嚴而自莊嚴，堅持禁戒。",
    "T12n0375_001:0606c28_16": "皆悉成就如是功德，於諸眾生生大悲心，平等無二，如視一子。",
    "T12n0375_001:0606c29_17": "亦於晨朝日初出時各相謂言：「今日宜應至雙樹間。」",
    "T12n0375_001:0607a02_18": "諸優婆夷所設供具倍勝於前，持至佛所，稽首佛足，遶百千匝而白佛言：「世尊！",
    "T12n0375_001:0607a03_19": "我等今者為佛及僧辦諸供具，唯願如來哀受我供。」",
    "T12n0375_001:0607a05_20": "如來默然而不許可。",
    "T12n0375_001:0607a05_21": "諸優婆夷不果所願，心懷惆悵，却坐一面。",
    "T12n0375_001:0607a07_0": "爾時，復有四恒河沙毘舍離城諸離車等男女、大小、妻子、眷屬及閻浮提諸王、眷屬，為求法故，善修戒行，威儀具足，摧伏異學、壞正法者。",
    "T12n0375_001:0607a10_1": "常相謂言：「我等當以金銀倉庫為令甘露、無盡正法、深奧之藏久住於世，願令我等常得修學。",
    "T12n0375_001:0607a12_2": "若有誹謗佛正法者，當斷其舌。」",
    "T12n0375_001:0607a13_3": "復作是願：「若有出家毀禁戒者，我當罷令還俗、策使；有能深樂護持正法，我當敬重，如事父母；若有眾僧能修正法，我當隨喜，令得勢力。」",
    "T12n0375_001:0607a16_4": "常欲樂聞大乘經典，聞已亦能為人廣說。",
    "T12n0375_001:0607a17_5": "皆悉成就如是功德。",
    "T12n0375_001:0607a17_6": "其名曰：淨無垢藏離車子、淨不放逸離車子、恒水無垢淨德離車子，如是等各相謂言：「仁等今可速往佛所。」",
    "T12n0375_001:0607a20_7": "所辦供養種種具足，一一離車各嚴八萬四千大象、八萬四千駟馬寶車、八萬四千明月寶珠，天木、栴檀、沈水、薪束，種種各有八萬四千。",
    "T12n0375_001:0607a23_8": "一一象前有寶幢幡蓋，其蓋小者，周匝縱廣滿一由旬；幡最短者，長三十三由旬；寶幢卑者，高百由旬。",
    "T12n0375_001:0607a25_9": "持如是等供養之具往至佛所，稽首佛足，遶百千匝而白佛言：「世尊！",
    "T12n0375_001:0607a27_10": "我等今者為佛及僧辦諸供具，唯願如來哀受我供。」",
    "T12n0375_001:0607a28_11": "如來默然而不許可。",
    "T12n0375_001:0607a28_12": "諸離車等不果所願，心懷愁惱，以佛神力去地七多羅樹，於虛空中默然而住。",
    "T12n0375_001:0607b01_13": "爾時，復有五恒河沙大臣長者——敬重大乘，若有異學謗正法者，是諸人等力能摧伏，猶如雹雨摧折草木——其名曰：日光長者、護世長者、護法長者，如是之等而為上首。",
    "T12n0375_001:0607b05_14": "所設供具五倍於前，俱共持往詣雙樹間，稽首佛足，遶百千匝而白佛言：「世尊！",
    "T12n0375_001:0607b07_15": "我等今者為佛及僧設諸供具，唯願哀愍，受我等供。」",
    "T12n0375_001:0607b08_16": "如來默然而不受之。",
    "T12n0375_001:0607b09_17": "諸長者等不果所願，心懷愁惱，以佛神力去地七多羅樹，於虛空中默然而住。",
    "T12n0375_001:0607b12_0": "爾時，復有毘舍離王及其後宮夫人、眷屬，閻浮提內所有諸王——除阿闍世——并及城邑聚落人民。",
    "T12n0375_001:0607b14_1": "其名曰：月無垢王等，各嚴四兵，欲往佛所。",
    "T12n0375_001:0607b15_2": "是一一王各有一百八十萬億人民眷屬。",
    "T12n0375_001:0607b16_3": "是諸車兵駕以象馬，象有六牙，馬疾如風。",
    "T12n0375_001:0607b17_4": "莊嚴供具六倍於前，寶蓋之中，有極小者，周匝縱廣滿八由旬；幡極短者，十六由旬；寶幢下者，三十六由旬。",
    "T12n0375_001:0607b19_5": "是諸王等安住正法，惡賤邪法，敬重大乘、深樂大乘，憐愍眾生等如一子。",
    "T12n0375_001:0607b21_6": "所持飲食香氣流布滿四由旬。",
    "T12n0375_001:0607b22_7": "亦於晨朝日初出時，持是種種上妙甘饍詣雙樹間，至如來所而白佛言：「世尊！",
    "T12n0375_001:0607b24_8": "我等為佛及比丘僧設是供具，唯願如來哀愍，受我最後供養。」",
    "T12n0375_001:0607b25_9": "如來知時亦不許可。",
    "T12n0375_001:0607b26_10": "是諸王等不果所願，心懷愁惱，却住一面。",
    "T12n0375_001:0607b28_0": "爾時，復有七恒河沙諸王夫人，唯除阿闍世王夫人。",
    "T12n0375_001:0607b29_1": "為度眾生現受女身，常觀身行，以空、無相、無願之法薰修其心。",
    "T12n0375_001:0607c01_2": "其名曰：三界妙夫人、愛德夫人，如是等諸王夫人。",
    "T12n0375_001:0607c02_3": "皆悉安住於正法中，修行禁戒，威儀具足，憐愍眾生等如一子。",
    "T12n0375_001:0607c04_4": "各相謂言：「今宜速往詣世尊所。」",
    "T12n0375_001:0607c05_5": "諸王夫人所設供養七倍於前，香花、寶幢、繒綵、幡蓋、上妙飲食，寶蓋小者，周匝縱廣十六由旬；幡最短者，三十六由旬；寶幢卑者，六十八由旬；飲食香氣周遍流布滿八由旬。",
    "T12n0375_001:0607c09_6": "持如是等供養之具往如來所，稽首佛足，遶百千匝而白佛言：「世尊！",
    "T12n0375_001:0607c10_7": "我等為佛及比丘僧設是供具，唯願如來哀愍，受我最後供養。」",
    "T12n0375_001:0607c12_8": "如來知時，默然不受。",
    "T12n0375_001:0607c12_9": "時諸夫人不果所願，心懷愁惱，自拔頭髮，搥胸大哭，猶如慈母新喪愛子，却住一面，默然而坐。",
    "T12n0375_001:0607c16_0": "爾時，復有八恒河沙諸天女等，其名曰：廣目天女，而為上首。",
    "T12n0375_001:0607c17_1": "作如是言：「汝等諸姊！",
    "T12n0375_001:0607c17_2": "諦觀諦觀，是諸人眾所設種種上妙供具欲供如來及比丘僧。",
    "T12n0375_001:0607c19_3": "我等亦當如是嚴設微妙供具供養如來，如來受已當入涅槃。",
    "T12n0375_001:0607c20_4": "諸姊！",
    "T12n0375_001:0607c20_5": "諸佛如來出世甚難，最後供養亦復倍難。",
    "T12n0375_001:0607c21_6": "若佛涅槃，世間虛空。」",
    "T12n0375_001:0607c22_7": "是諸天女——愛樂大乘、欲聞大乘，聞已亦能為人廣說；渴仰大乘，既自充足，復能充足餘渴仰者；守護大乘，若有異學憎嫉大乘，勢能摧滅，如雹摧草。",
    "T12n0375_001:0607c25_8": "護持戒行，威儀具足，善能隨順一切世間，度未度者、脫未脫者。",
    "T12n0375_001:0607c27_9": "於未來世當轉法輪，紹三寶種使不斷絕。",
    "T12n0375_001:0607c28_10": "修學大乘，以大莊嚴而自莊嚴，成就如是無量功德，等慈眾生如視一子——亦於晨朝日初出時各取種種天木香等，倍於人間所有香木，其木香氣能滅人中種種臭穢。",
    "T12n0375_001:0608a03_11": "白車白蓋，駕四白馬，一一車上皆張白帳，其帳四邊懸諸金鈴。",
    "T12n0375_001:0608a04_12": "種種香花、寶幢、幡蓋、上妙甘饍、種種伎樂敷師子座。",
    "T12n0375_001:0608a05_13": "其座四足純紺琉璃，於其座後各各皆有七寶倚床，一一座前復有金机。",
    "T12n0375_001:0608a07_14": "復以七寶而為燈樹，種種寶珠以為燈明，微妙天花遍布其地。",
    "T12n0375_001:0608a09_15": "是諸天女設是供已，心懷哀感，涕淚交流，生大苦惱。",
    "T12n0375_001:0608a10_16": "亦為利益安樂眾生、成就大乘第一空行、顯發如來方便密教、亦為不斷種種說法，往詣佛所，稽首佛足，遶百千匝而白佛言：「世尊！",
    "T12n0375_001:0608a13_17": "唯願如來哀受我等最後供養。」",
    "T12n0375_001:0608a14_18": "如來知時，默然不受。",
    "T12n0375_001:0608a14_19": "諸天女等不果所願，心懷憂惱，却在一面，默然而坐。",
    "T12n0375_001:0608a16_0": "爾時，復有九恒河沙諸龍王等住於四方，其名曰：和修吉龍王、難陀龍王、婆難陀龍王，而為上首。",
    "T12n0375_001:0608a18_1": "是諸龍王亦於晨朝日初出時設諸供具——倍於人天——持至佛所，稽首佛足，遶百千匝而白佛言：「唯願如來哀受我等最後供養。」",
    "T12n0375_001:0608a21_2": "如來知時，默然不受。",
    "T12n0375_001:0608a21_3": "是諸龍王不果所願，心懷愁惱，却坐一面。",
    "T12n0375_001:0608a23_0": "爾時，復有十恒河沙諸鬼、神王，毘沙門王而為上首，各相謂言：「仁等！",
    "T12n0375_001:0608a24_1": "今者可速詣佛所。」",
    "T12n0375_001:0608a25_0": "所設供具倍於諸龍，持往佛所，稽首佛足，遶百千匝而白佛言：「唯願如來哀受我等最後供養。」",
    "T12n0375_001:0608a27_1": "如來知時，默然不許。",
    "T12n0375_001:0608a27_2": "是諸鬼王不果所願，心懷愁惱，却坐一面。",
    "T12n0375_001:0608a29_0": "爾時，復有二十恒河沙金翅鳥王，降怨鳥王而為上首。",
    "T12n0375_001:0608b01_1": "復有三十恒河沙乾闥婆王，那羅達王而為上首。",
    "T12n0375_001:0608b02_2": "復有四十恒河沙緊那羅王，善見王而為上首。",
    "T12n0375_001:0608b03_3": "復有五十恒河沙摩睺羅伽王，大善見王而為上首。",
    "T12n0375_001:0608b04_4": "復有六十恒河沙阿修羅王，睒婆利王而為上首。",
    "T12n0375_001:0608b05_5": "復有七十恒河沙陀那婆王，無垢河水王、跋提達多王等而為上首。",
    "T12n0375_001:0608b07_6": "復有八十恒河沙羅剎王，可畏王而為上首，捨離惡心，更不食人，於怨憎中生慈悲心，其形醜陋，以佛神力皆悉端正。",
    "T12n0375_001:0608b10_7": "復有九十恒河沙樹林神王，樂香王而為上首。",
    "T12n0375_001:0608b11_8": "復有千恒河沙持呪王，大幻持呪王而為上首。",
    "T12n0375_001:0608b12_9": "復有一億恒河沙貪色鬼魅，善見王而為上首。",
    "T12n0375_001:0608b13_10": "復有百億恒河沙天諸婇女，藍婆女、欝婆尸女、帝路沾女、毘舍佉女而為上首。",
    "T12n0375_001:0608b15_11": "復有千億恒河沙等諸鬼王，白濕王而為上首。",
    "T12n0375_001:0608b16_12": "復有十萬億恒河沙等諸天子及諸天王、四天王等。",
    "T12n0375_001:0608b17_13": "復有十萬億恒河沙等四方風神，吹諸樹上，時、非時花散雙樹間。",
    "T12n0375_001:0608b18_14": "復有十萬億恒河沙主雲雨神，皆作是念：「如來涅槃焚身之時，我當注雨令火時滅，眾中熱悶為作清涼。」",
    "T12n0375_001:0608b21_15": "復有二十恒河沙大香象王，羅睺象王、金色象王、甘味象王、紺睺象王、欲香象王等而為上首，敬重大乘、愛樂大乘，知佛不久當般涅槃，各各拔取無量無邊諸妙蓮花來至佛所，頭面禮佛，却住一面。",
    "T12n0375_001:0608b26_16": "復有二十恒河沙等師子獸王，師子吼王而為上首，施與一切眾生無畏，持諸花菓來至佛所，稽首佛足，却住一面。",
    "T12n0375_001:0608b28_17": "復有二十恒河沙等諸飛鳥王，鳧、鴈、鴛鴦、孔雀諸鳥、乾闥婆鳥、迦蘭陀鳥、鴝鵒、鸚鵡、俱翅羅鳥、婆嘻伽鳥、迦陵頻伽鳥、耆婆耆婆鳥，如是等諸鳥，持諸花菓來至佛所，稽首佛足，却住一面。",
    "T12n0375_001:0608c04_18": "復有二十恒河沙等水牛、牛、羊往至佛所，出妙香乳。",
    "T12n0375_001:0608c05_19": "其乳流滿拘尸那城所有溝坑，色、香、美味悉皆具足。",
    "T12n0375_001:0608c06_20": "成是事已，却住一面。",
    "T12n0375_001:0608c07_21": "復有二十恒河沙等四天下中諸神仙人，忍辱仙等而為上首，持諸香花及諸甘菓來詣佛所，稽首佛足，遶佛三匝而白佛言：「唯願世尊哀受我等最後供養。」",
    "T12n0375_001:0608c10_22": "如來知時，默然不許。",
    "T12n0375_001:0608c11_23": "時諸仙人不果所願，心懷愁惱，却住一面。",
    "T12n0375_001:0608c12_24": "閻浮提中一切蜂王，妙音蜂王而為上首，持種種花來詣佛所，稽首佛足，遶佛一匝，却住一面。",
    "T12n0375_001:0608c15_0": "爾時，閻浮提中比丘、比丘尼一切皆集，唯除尊者摩訶迦葉、阿難二眾。",
    "T12n0375_001:0608c16_1": "復有無量阿僧祇恒河沙等世界中間及閻浮提所有諸山，須彌山王而為上首。",
    "T12n0375_001:0608c18_2": "其山莊嚴，叢林蓊欝，枝葉茂盛，蔭蔽日光，種種妙花周遍嚴飾，龍泉流水清淨香潔。",
    "T12n0375_001:0608c20_3": "諸天、龍、神、乾闥婆、阿修羅、迦樓羅、緊那羅、摩睺羅伽、神仙呪術、作倡伎樂，如是等眾彌滿其中。",
    "T12n0375_001:0608c22_4": "是諸山神亦來詣佛，稽首佛足，却住一面。",
    "T12n0375_001:0608c23_5": "復有阿僧祇恒河沙等四大海神及諸河神，有大威德，具大神足，所設供養倍勝於前。",
    "T12n0375_001:0608c25_6": "諸神身光、伎樂燈明悉蔽日月令不復現，以占婆花散熙連河，來至佛所，稽首佛足，却住一面。",
    "T12n0375_001:0608c28_0": "爾時，拘尸那城娑羅樹林，其林變白，猶如白鶴。",
    "T12n0375_001:0608c29_1": "於虛空中自然而有七寶堂閣，雕紋、刻鏤、綺飾分明，周匝欄楯眾寶雜廁。",
    "T12n0375_001:0609a01_2": "堂下多有流泉浴池，上妙蓮花彌滿其中，猶如北方欝單越國，亦如忉利歡喜之園；爾時娑羅樹林中間種種莊嚴、甚可愛樂，亦復如是。",
    "T12n0375_001:0609a04_3": "是諸天、人、阿修羅等，咸覩如來涅槃之相，皆悉悲感，愁憂不樂。",
    "T12n0375_001:0609a07_0": "爾時，四天王釋提桓因各相謂言：「汝等觀察諸天世人及阿修羅大設供養，欲於最後供養如來。",
    "T12n0375_001:0609a09_1": "我等亦當如是供養。",
    "T12n0375_001:0609a09_2": "若我最後得供養者，檀波羅蜜則為成就滿足不難。」",
    "T12n0375_001:0609a11_0": "爾時，四天王所設供養倍勝於前，持曼陀羅花、摩訶曼陀羅花、迦枳樓伽花、摩訶迦枳樓伽花、曼殊沙花、摩訶曼殊沙花、散多尼迦花、摩訶散多尼迦花、愛樂花、大愛樂花、普賢花、大普賢花、時花、大時花、香城花、大香城花、歡喜花、大歡喜花、發欲花、大發欲花、香醉花、大香醉花、普香花、大普香花、天金葉花、龍華、波利質多樹花、拘毘羅樹花，復持種種上妙甘饍來至佛所，稽首佛足。",
    "T12n0375_001:0609a19_1": "是諸天人所有光明能覆日月令不復現，以是供具欲供養佛。",
    "T12n0375_001:0609a21_2": "如來知時，默然不受。",
    "T12n0375_001:0609a21_3": "爾時，諸天不果所願，愁憂苦惱，却住一面。",
    "T12n0375_001:0609a23_0": "爾時，釋提桓因及三十三天設諸供具亦倍勝前，及所持花亦復如是，香氣微妙甚可愛樂，持得勝堂并諸小堂，來至佛所，稽首佛足而白佛言：「世尊！",
    "T12n0375_001:0609a26_1": "我等深樂、愛護大乘，唯願如來哀受我食。」",
    "T12n0375_001:0609a27_2": "如來知時，默然不受。",
    "T12n0375_001:0609a27_3": "時諸釋天不果所願，心懷愁惱，却住一面。",
    "T12n0375_001:0609a28_4": "乃至第六天，所設供養展轉勝前，寶幢、幡蓋——寶蓋小者覆四天下、幡最短者周圍四海、幢最卑者至自在天，微風吹幢出妙音聲——持上甘饍來詣佛所，稽首佛足，白佛言：「世尊！",
    "T12n0375_001:0609b04_5": "唯願如來哀受我等最後供養。」",
    "T12n0375_001:0609b04_6": "如來知時，默然不受。",
    "T12n0375_001:0609b05_7": "是諸天等不果所願，心懷愁惱，却住一面。",
    "T12n0375_001:0609b06_8": "上至有頂、其餘梵眾，一切來集。",
    "T12n0375_001:0609b07_9": "爾時，大梵天王及餘梵眾放身光明遍四天下，欲界人天日月光明悉不復現。",
    "T12n0375_001:0609b08_10": "持諸寶幢、繒綵、幡蓋——幡極短者，懸於梵宮至娑羅樹間——來詣佛所，稽首佛足，白佛言：「世尊！",
    "T12n0375_001:0609b10_11": "唯願如來哀受我等最後供養。」",
    "T12n0375_001:0609b11_12": "如來知時，默然不受。",
    "T12n0375_001:0609b12_13": "爾時，諸梵不果所願，心懷愁惱，却住一面。",
    "T12n0375_001:0609b13_14": "爾時，毘摩質多阿修羅王與無量阿修羅大眷屬俱，身諸光明勝於梵天，持諸寶幢、繒綵、幡蓋——其蓋小者覆千世界——上妙甘饍來詣佛所，稽首佛足而白佛言：「唯願如來哀受我等最後供養。」",
    "T12n0375_001:0609b17_15": "如來知時，默然不受。",
    "T12n0375_001:0609b18_16": "諸阿修羅不果所願，心懷愁惱，却住一面。",
    "T12n0375_001:0609b19_17": "爾時，欲界魔王波旬與其眷屬、諸天婇女、無量無邊阿僧祇眾，開地獄門，施清冷水，因而告曰：「汝等今者無所能為，唯當專念如來、應、正遍知，建立最後隨喜供養，當令汝等長夜獲安。」",
    "T12n0375_001:0609b23_18": "時魔波旬於地獄中悉除刀、劍、無量苦毒，熾然炎火注雨滅之。",
    "T12n0375_001:0609b24_19": "以佛神力復發是心：「令諸眷屬皆捨刀、劍、弓、弩、鎧、仗、鉾、槊、長鉤、金椎、鉞斧、鬪輪、羂索。」",
    "T12n0375_001:0609b26_20": "所持供養倍勝一切人天所設——其蓋小者覆中千界——來至佛所，稽首佛足而白佛言：「我等今者愛樂大乘、守護大乘。",
    "T12n0375_001:0609b29_21": "世尊！",
    "T12n0375_001:0609b29_22": "若有善男子、善女人為供養故、為怖畏故、為誑他故、為財利故、為隨他故，受是大乘，或真、或偽，我等爾時當為是人除滅怖畏，說如是呪：「『侘枳　咤咤羅侘枳　盧呵隷摩訶盧呵隸阿羅　遮羅　多羅　莎呵』「是呪能令諸失心者、怖畏者、說法者、不斷正法者，為伏外道故、護己身故、護正法故、護大乘故，說如是呪。",
    "T12n0375_001:0609c08_23": "若有能持如是呪者，無惡象怖，若至壙野空澤嶮處不生怖畏，亦無水、火、師子、虎、狼、盜賊、王難。",
    "T12n0375_001:0609c10_24": "世尊！",
    "T12n0375_001:0609c10_25": "若有能持如是呪者，悉能除滅如是等怖。",
    "T12n0375_001:0609c11_26": "「世尊！",
    "T12n0375_001:0609c12_27": "持是呪者，我當護之，如龜藏六。",
    "T12n0375_001:0609c12_28": "世尊！",
    "T12n0375_001:0609c13_0": "我等今者不以諛諂說如是事。",
    "T12n0375_001:0609c13_1": "持是呪者，我當至誠益其勢力。",
    "T12n0375_001:0609c14_2": "唯願如來哀受我等最後供養。」",
    "T12n0375_001:0609c15_3": "爾時，佛告魔波旬言：「我不受汝飲食供養，我已受汝所說神呪，為欲安樂一切眾生、四部眾故。」",
    "T12n0375_001:0609c17_4": "佛說是已，默然不受。",
    "T12n0375_001:0609c18_5": "如是三請皆亦不受。",
    "T12n0375_001:0609c18_6": "時魔波旬不果所願，心懷愁惱，却住一面。",
    "T12n0375_001:0609c20_0": "爾時，大自在天王與其眷屬、無量無邊及諸天眾所設供，具悉覆梵、釋、護世四王、人天八部及非人等所有供具，梵釋所設猶如聚墨在珂貝邊悉不復現，寶蓋小者能覆三千大千世界。",
    "T12n0375_001:0609c24_1": "持如是等供養之具來詣佛所，稽首佛足，遶無數匝，白佛言：「世尊！",
    "T12n0375_001:0609c25_2": "我等所奉微末供具，猶如蚊蚋供養於我；亦如有人以一掬水投於大海；然一小燈助百千日；春夏之月眾花茂盛，有持一花益於眾花；以葶藶子益須彌山，豈當有益大海、日明、眾花、須彌？",
    "T12n0375_001:0610a01_3": "世尊！",
    "T12n0375_001:0610a01_4": "我今所奉微末供具亦復如是。",
    "T12n0375_001:0610a02_5": "若以三千大千世界滿中香花、伎樂、幡蓋供養如來，尚不足言。",
    "T12n0375_001:0610a03_6": "何以故？",
    "T12n0375_001:0610a03_7": "如來為諸眾生常於地獄、餓鬼、畜生諸惡趣中受諸苦惱。",
    "T12n0375_001:0610a05_8": "是故，世尊！",
    "T12n0375_001:0610a05_9": "應見哀愍，受我等供。」",
    "T12n0375_001:0610a07_0": "爾時，東方去此無量無數阿僧祇恒河沙微塵等世界，彼有佛土名意樂美音，佛號虛空等如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0375_001:0610a10_1": "爾時，彼佛即告第一大弟子言：「善男子！",
    "T12n0375_001:0610a11_2": "汝今宜往西方娑婆世界。",
    "T12n0375_001:0610a12_3": "彼土有佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0375_001:0610a14_4": "彼佛不久當般涅槃。",
    "T12n0375_001:0610a14_5": "善男子！",
    "T12n0375_001:0610a15_0": "汝可持此世界香飯——其飯香美，食之安隱——可以奉獻彼佛世尊。",
    "T12n0375_001:0610a16_1": "世尊食已，入般涅槃。",
    "T12n0375_001:0610a16_2": "善男子！",
    "T12n0375_001:0610a17_3": "并可禮敬，請決所疑。」",
    "T12n0375_001:0610a17_4": "爾時，無邊身菩薩摩訶薩即受佛教，從座而起，稽首佛足，右遶三匝，與無量阿僧祇大菩薩眾俱從彼國發來至此娑婆世界。",
    "T12n0375_001:0610a20_5": "應時此間三千大千世界大地六種震動。",
    "T12n0375_001:0610a21_6": "於是眾中梵釋四王、魔王波旬、摩醯首羅，如是大眾見是地動，舉身毛竪，喉舌枯燥，驚怖戰慄，各欲四散，自見其身無復光明，所有威德悉滅無餘。",
    "T12n0375_001:0610a24_7": "是時，文殊師利法王子即從座起，告諸大眾：「諸善男子！",
    "T12n0375_001:0610a26_8": "汝等勿怖，汝等勿怖。",
    "T12n0375_001:0610a26_9": "何以故？",
    "T12n0375_001:0610a26_10": "東方去此無量無數阿僧祇恒河沙微塵等世界，有世界名意樂美音，佛號虛空等如來、應供、正遍知，十號具足。",
    "T12n0375_001:0610a29_11": "彼有菩薩名無邊身，與無量菩薩欲來至此供養如來。",
    "T12n0375_001:0610b01_12": "以彼菩薩威德力故，令汝身光悉不復現。",
    "T12n0375_001:0610b02_13": "是故，汝等應生歡喜，勿懷恐怖。」",
    "T12n0375_001:0610b03_14": "爾時，大眾悉皆遙見彼佛大眾，如明鏡中自觀己身。",
    "T12n0375_001:0610b04_15": "時文殊師利復告大眾：「汝今所見彼佛大眾如見此佛；以佛神力，復當如是得見九方無量諸佛。」",
    "T12n0375_001:0610b07_16": "爾時，大眾各相謂言：「苦哉，苦哉。",
    "T12n0375_001:0610b07_17": "世間虛空，如來不久當般涅槃。」",
    "T12n0375_001:0610b08_18": "是時大眾一切悉見無邊身菩薩及其眷屬。",
    "T12n0375_001:0610b09_19": "是菩薩身一一毛孔各各出生一大蓮花。",
    "T12n0375_001:0610b10_20": "一一蓮花各有七萬八千城邑，縱廣正等如毘舍離城，牆壁諸塹七寶雜廁，多羅寶樹七重行列。",
    "T12n0375_001:0610b12_21": "人民熾盛，安隱豐樂，閻浮檀金以為却敵。",
    "T12n0375_001:0610b13_22": "一一却敵各有種種七寶林樹，花菓茂盛，微風吹動出微妙音。",
    "T12n0375_001:0610b15_23": "其聲和雅猶如天樂，城中人民聞是音聲即時得受上妙快樂。",
    "T12n0375_001:0610b16_24": "是諸塹中妙水盈滿，清淨香潔如真琉璃。",
    "T12n0375_001:0610b17_25": "是諸水中有七寶船，諸人乘之，遊戲、澡浴，共相娛樂，快樂無極。",
    "T12n0375_001:0610b19_0": "復有無量雜色蓮花、優鉢羅花、拘物頭花、波頭摩花、分陀利花，其花縱廣猶如車輪。",
    "T12n0375_001:0610b20_1": "其塹岸上多有園林，一一園中有五泉池。",
    "T12n0375_001:0610b21_2": "是諸池中復有諸花，優鉢羅花、拘物頭花、波頭摩花、分陀利花。",
    "T12n0375_001:0610b23_3": "其花縱廣亦如車輪，香氣馚馥，甚可愛樂。",
    "T12n0375_001:0610b24_4": "其水清淨，柔軟第一，鳧、鴈、鴛鴦遊戲其中。",
    "T12n0375_001:0610b25_5": "其園各有眾寶宮宅，一一宮宅縱廣正等滿四由旬，所有牆壁四寶所成——所謂金、銀、琉璃、頗梨——真金窓牖、周匝欄楯，玟瑰為地，金沙布上。",
    "T12n0375_001:0610b28_6": "是宮宅中多有七寶流泉浴池，一一池邊各有十八黃金梯陛，閻浮檀金為芭蕉樹——如忉利天歡喜之園。",
    "T12n0375_001:0610c01_7": "是一一城各有八萬四千人王，一一諸王各有無量夫人、婇女，共相娛樂，歡喜受樂。",
    "T12n0375_001:0610c03_8": "其餘人民亦復如是，各於住處共相娛樂。",
    "T12n0375_001:0610c04_9": "是中眾生不聞餘名，純聞無上大乘之聲。",
    "T12n0375_001:0610c05_10": "是諸花中一一各有師子之座，其座四足皆紺琉璃，柔軟素衣以布座上——其衣微妙出過三界。",
    "T12n0375_001:0610c07_11": "一一座上有一王坐，以大乘法教化眾生，或有眾生書、持、讀誦、如說修行，如是流布大乘經典。",
    "T12n0375_001:0610c09_12": "爾時，無邊身菩薩安止如是無量眾生於自身已，令捨世樂，皆作是言：「苦哉，苦哉。",
    "T12n0375_001:0610c11_13": "世間虛空，如來不久當般涅槃。」",
    "T12n0375_001:0610c12_14": "爾時，無邊身菩薩與無量菩薩周匝圍遶，示現如是神通力已，持是種種無量供具及以上妙香美飲食。",
    "T12n0375_001:0610c14_15": "若有得聞是食香氣，煩惱、諸垢皆悉消滅。",
    "T12n0375_001:0610c15_16": "以是菩薩神通力故，一切大眾悉皆得見如是變化。",
    "T12n0375_001:0610c17_0": "無邊身菩薩身大無邊、量同虛空，唯除諸佛，餘無能見是菩薩身其量邊際。",
    "T12n0375_001:0610c18_1": "爾時，無邊身菩薩及其眷屬所設供養倍勝於前，來至佛所，稽首佛足，合掌恭敬白佛言：「世尊！",
    "T12n0375_001:0610c20_2": "唯願哀愍，受我等食。」",
    "T12n0375_001:0610c21_3": "如來知時，默然不受。",
    "T12n0375_001:0610c21_4": "如是三請悉亦不受。",
    "T12n0375_001:0610c22_5": "爾時，無邊身菩薩及其眷屬却住一面。",
    "T12n0375_001:0610c23_6": "南、西、北方諸佛世界亦有無量無邊身菩薩，所持供養倍勝於前，來至佛所，乃至却住一面皆亦如是。",
    "T12n0375_001:0610c26_0": "爾時，娑羅雙樹吉祥福地縱廣三十二由旬，大眾充滿，間無空缺。",
    "T12n0375_001:0610c27_1": "爾時，四方無邊身菩薩及其眷屬所坐之處或如錐頭、針鋒、微塵。",
    "T12n0375_001:0610c28_2": "十方如微塵等諸佛世界諸大菩薩悉來集會，及閻浮提一切大眾亦悉來集——唯除尊者摩訶迦葉、阿難二眾，阿闍世王及其眷屬——乃至毒蛇視能殺人，蛣、蜣、蝮、蝎及十六種行惡業者，一切來集。",
    "T12n0375_001:0611a04_3": "陀那婆神、阿修羅等悉捨惡念，皆生慈心，如父、如母、如姊、如妹；三千大千世界眾生慈心相向亦復如是，除一闡提。",
    "T12n0375_001:0611a07_4": "爾時，三千大千世界，以佛神力故地皆柔軟，無有丘墟、土沙、礫石、荊棘、毒草，眾寶莊嚴猶如西方無量壽佛極樂世界。",
    "T12n0375_001:0611a09_5": "是時大眾悉見十方如微塵等諸佛世界，如於明鏡自觀己身，見諸佛土亦復如是。",
    "T12n0375_001:0611a11_6": "爾時，如來面門所出五色光明，其光明曜覆諸大會，令彼身光悉不復現。",
    "T12n0375_001:0611a13_7": "所應作已，還從口入。",
    "T12n0375_001:0611a13_8": "時諸天人及諸會眾阿修羅等，見佛光明還從口入，皆大恐怖，身毛為竪。",
    "T12n0375_001:0611a15_9": "復作是言：「如來光明出已還入，非無因緣，必於十方所作已辦，將是最後涅槃之相。",
    "T12n0375_001:0611a17_10": "何其苦哉！",
    "T12n0375_001:0611a17_11": "何其苦哉！",
    "T12n0375_001:0611a18_12": "如何世尊一旦捨離四無量心，不受人天所奉供養？",
    "T12n0375_001:0611a19_13": "聖慧日光從今永滅，無上法船於斯沈沒。",
    "T12n0375_001:0611a20_14": "嗚呼痛哉！",
    "T12n0375_001:0611a20_15": "世間大苦。」",
    "T12n0375_001:0611a20_16": "舉手搥胸，悲號啼哭，支節戰動不能自持，身諸毛孔流血灑地。",
    "T12n0375_001:0611a23_0": "大般涅槃經卷第一"
}