{
    "T02n0099_047:0340a17_0": "雜阿含經卷第四十七",
    "T02n0099_047:0340a19_0": "宋天竺三藏求那跋陀羅譯",
    "T02n0099_047:0340a20_0": "（一二四一）如是我聞：一時，佛住舍衛國祇樹給孤獨園。",
    "T02n0099_047:0340a21_1": "時，給孤獨長者來詣佛所，稽首佛足，退坐一面，白佛言：「世尊！",
    "T02n0099_047:0340a22_2": "若有人在我舍者，皆得淨信；諸在我舍而命終者，皆得生天。」",
    "T02n0099_047:0340a24_3": "佛言：「善哉！",
    "T02n0099_047:0340a24_4": "善哉！",
    "T02n0099_047:0340a24_5": "長者！",
    "T02n0099_047:0340a24_6": "是深妙說，是一向受，於大眾中作師子吼言：『在我舍者，皆得淨信；及其命終，皆生天上。』",
    "T02n0099_047:0340a26_7": "有何大德神力比丘為汝說言：『凡在汝舍命終者，皆生天上。』",
    "T02n0099_047:0340a28_8": "耶？」",
    "T02n0099_047:0340a28_9": "長者白佛：「不也，世尊！」",
    "T02n0099_047:0340a28_10": "復問：「云何？",
    "T02n0099_047:0340a28_11": "為比丘尼、為諸天、為從我所面前聞說？」",
    "T02n0099_047:0340a29_12": "長者白佛：「不也，世尊！」",
    "T02n0099_047:0340b01_13": "「云何？",
    "T02n0099_047:0340b01_14": "長者！",
    "T02n0099_047:0340b01_15": "汝緣自知見，知『在我舍命終者，皆生天上』耶？」",
    "T02n0099_047:0340b02_16": "長者白佛：「不也，世尊！」",
    "T02n0099_047:0340b03_17": "佛告長者：「汝既不從大德神力比丘所聞，非比丘尼、非諸天，又不從我面前聞說，復不緣自見知：『若有諸人於我舍命終者，皆生天上。』",
    "T02n0099_047:0340b06_18": "汝今何由能作如是甚深妙說，作一向受，於大眾中作師子吼，而作是言：『有人於我舍命終者，皆生天上。』",
    "T02n0099_047:0340b08_19": "？」",
    "T02n0099_047:0340b08_20": "長者白佛：「無有比丘大德神力而來告我……」如上廣說，乃至「悉皆生天。",
    "T02n0099_047:0340b10_21": "世尊！",
    "T02n0099_047:0340b10_22": "然我有眾生主懷妊之時，我即教彼，為其子故，歸佛、歸法、歸比丘僧；及其生已，復教三歸；及生知見，復教持戒。",
    "T02n0099_047:0340b13_23": "設復婢使、下賤客人懷妊及生，亦如是教。",
    "T02n0099_047:0340b14_24": "若人賣奴婢者，我輒往彼語言：『賢者！",
    "T02n0099_047:0340b15_25": "我欲買人。",
    "T02n0099_047:0340b15_26": "汝當歸佛、歸法、歸比丘僧，受持禁戒。』",
    "T02n0099_047:0340b16_27": "隨我教者，輒授五戒，然後隨價而買；不隨我教，則所不取。",
    "T02n0099_047:0340b17_28": "若復止客，若傭作人，亦復先要受三歸五戒，然後受之。",
    "T02n0099_047:0340b19_29": "若復有來求為弟子，若復乞貸舉息，我悉要以三歸五戒，然後受之。",
    "T02n0099_047:0340b20_30": "又復我舍供養佛及比丘僧時，稱父母名，兄弟、妻子、宗親、知識、國王、大臣、諸天、龍神，若存若亡，沙門、婆羅門、內外眷屬、下至僕使，皆稱其名，而為呪願。",
    "T02n0099_047:0340b24_31": "又從世尊聞稱名呪願因緣，皆得生天，或因園田布施、或因房舍、或因床臥具、或因常施、或施行路，下至一摶施與眾生，此諸因緣，皆生天上。」",
    "T02n0099_047:0340b27_32": "佛言：「善哉！",
    "T02n0099_047:0340b27_33": "善哉！",
    "T02n0099_047:0340b27_34": "長者！",
    "T02n0099_047:0340b28_35": "汝以信心，故能作是說。",
    "T02n0099_047:0340b28_36": "如來於彼有無上知見，審知汝舍有人命終，皆悉生天。」",
    "T02n0099_047:0340b29_37": "爾時，給孤獨長者聞佛所說，歡喜隨喜，作禮而去。",
    "T02n0099_047:0340c03_0": "（一二四二）如是我聞：一時，佛住舍衛國祇樹給孤獨園。",
    "T02n0099_047:0340c04_1": "爾時，世尊告諸比丘：「當恭敬住，常當繫心，常當畏慎，隨他自在諸修梵行上、中、下座。",
    "T02n0099_047:0340c06_2": "所以者何？",
    "T02n0099_047:0340c06_3": "若有比丘不恭敬住，不繫心，不畏慎，不隨他自在諸修梵行上、中、下座，而欲令威儀足者，無有是處！",
    "T02n0099_047:0340c08_4": "不備威儀，欲令學法滿者，無有是處！",
    "T02n0099_047:0340c09_5": "學法不滿，欲令戒身、定身、慧身、解脫身、解脫知見身具足者，無有是處！",
    "T02n0099_047:0340c11_6": "解脫知見不滿足，欲令得無餘涅槃者，無有是處！",
    "T02n0099_047:0340c12_7": "「如是，比丘！",
    "T02n0099_047:0340c12_8": "當勤恭敬、繫心、畏慎，隨他德力諸修梵行上、中、下座，而威儀具足者，斯有是處！",
    "T02n0099_047:0340c14_9": "威儀具足已，而學法具足者，斯有是處，學法備足已，而戒身、定身、慧身、解脫身、解脫知見身具足者，斯有是處！",
    "T02n0099_047:0340c17_10": "解脫知見身具足已，得無餘涅槃者，斯有是處！",
    "T02n0099_047:0340c18_11": "是故，比丘！",
    "T02n0099_047:0340c18_12": "當勤恭敬、繫心、畏慎，隨他德力諸修梵行上、中、下座，威儀滿足，乃至無餘涅槃，當如是學。」",
    "T02n0099_047:0340c20_13": "佛說此經已，諸比丘聞佛所說，歡喜奉行。",
    "T02n0099_047:0340c22_0": "（一二四三）如是我聞：一時，佛住舍衛國祇樹給孤獨園。",
    "T02n0099_047:0340c23_1": "爾時，世尊告諸比丘：「有二淨法，能護世間。",
    "T02n0099_047:0340c24_2": "何等為二？",
    "T02n0099_047:0340c24_3": "所謂慚、愧。",
    "T02n0099_047:0340c24_4": "假使世間無此二淨法者，世間亦不知有父母、兄弟、姊妹、妻子、宗親、師長尊卑之序，顛倒渾亂，如畜生趣。",
    "T02n0099_047:0340c27_5": "以有二種淨法，所謂慚、愧，是故世間知有父母，乃至師長尊卑之序，則不渾亂，如畜生趣。」",
    "T02n0099_047:0340c29_6": "爾時，世尊即說偈言：「世間若無有，　　慚愧二法者，　違越清淨道，　　向生老病死。",
    "T02n0099_047:0341a03_0": "　世間若成就，　　慚愧二法者，　增長清淨道，　　永閉生死門。」",
    "T02n0099_047:0341a05_0": "佛說此經已，諸比丘聞佛所說，歡喜奉行。",
    "T02n0099_047:0341a06_0": "（一二四四）如是我聞：一時，佛住舍衛國祇樹給孤獨園。",
    "T02n0099_047:0341a07_1": "爾時，世尊告諸比丘：「有燒燃法、不燒燃法。",
    "T02n0099_047:0341a08_2": "諦聽，善思，當為汝說。",
    "T02n0099_047:0341a08_3": "「云何燒燃法？",
    "T02n0099_047:0341a08_4": "若男、若女犯戒行惡不善法，身惡行成就，口、意惡行成就，若彼後時疾病困苦，沈頓床褥，受諸苦毒；當於爾時，先所行惡悉皆憶念。",
    "T02n0099_047:0341a11_5": "譬如大山，日西影覆。",
    "T02n0099_047:0341a12_6": "如是眾生先所行惡，身、口、意業諸不善法，臨終悉現，心乃追悔：『咄哉！",
    "T02n0099_047:0341a13_7": "咄哉！",
    "T02n0099_047:0341a14_8": "先不修善，但行眾惡，當墮惡趣，受諸苦毒。』",
    "T02n0099_047:0341a15_9": "憶念是已，心生燒燃，心生變悔；心生悔已，不得善心，命終後世，亦不善心相續生，是名燒燃法。",
    "T02n0099_047:0341a17_10": "「云何不燒燃？",
    "T02n0099_047:0341a17_11": "若男子、女人受持淨戒，修真實法，身善業成就，口、意善業成就，臨壽終時，身遭苦患，沈頓床褥，眾苦觸身；彼心憶念先修善法，身善行，口、意善行成就，當於爾時，攀緣善法：『我作如是身、口、意善，不為眾惡，當生善趣，不墮惡趣。』",
    "T02n0099_047:0341a23_12": "心不變悔，不變悔故，善心命終，後世續善，是名不燒燃法。」",
    "T02n0099_047:0341a24_13": "爾時，世尊即說偈言：「已種燒燃業，　　依於非法活，　乘斯惡業行，　　必生地獄中。",
    "T02n0099_047:0341a27_0": "　等活及黑繩，　　眾合二叫呼，　燒燃極燒燃，　　無澤大地獄。",
    "T02n0099_047:0341a29_0": "　是八大地獄，　　極苦難可過，　惡業種種故，　　各別十六處。",
    "T02n0099_047:0341b02_0": "　四周開四門，　　中間量悉等，　鐵為四周板，　　四門扇亦鐵。",
    "T02n0099_047:0341b04_0": "　鐵地盛火燃，　　其焰普周遍，　縱廣百由旬，　　焰焰無間息。",
    "T02n0099_047:0341b06_0": "　調伏非諸行，　　考治強梁者，　長夜加楚毒，　　其苦難可見。",
    "T02n0099_047:0341b08_0": "　見者生恐怖，　　悚慄身毛竪，　墮彼地獄時，　　足上頭向下。",
    "T02n0099_047:0341b10_0": "　止聖柔和心，　　修行梵行者，　於此賢聖所，　　輕心起非義。",
    "T02n0099_047:0341b12_0": "　及殺害眾生，　　墮斯熱地獄，　宛轉於火中，　　猶如火炙魚。",
    "T02n0099_047:0341b14_0": "　苦痛號叫呼，　　如群戰象聲，　大火自然生，　　斯由自業故。」",
    "T02n0099_047:0341b16_0": "佛說此經已，諸比丘聞佛所說，歡喜奉行。",
    "T02n0099_047:0341b17_0": "（一二四五）如是我聞：一時，佛住舍衛國祇樹給孤獨園。",
    "T02n0099_047:0341b18_1": "爾時，世尊告諸比丘：「捨身惡行者，能得身惡行斷；不得身惡行斷者，我不說彼捨身惡行。",
    "T02n0099_047:0341b20_2": "以彼能得身惡行斷故，是故我說彼捨身惡行。",
    "T02n0099_047:0341b21_3": "身惡行者，不以義饒益安樂。",
    "T02n0099_047:0341b22_4": "眾生離身惡行，以義饒益，得安樂故，是故我說捨身惡行；口、意惡行亦如是說。」",
    "T02n0099_047:0341b23_5": "佛說此經已，諸比丘聞佛所說，歡喜奉行。",
    "T02n0099_047:0341b25_0": "（一二四六）如是我聞：一時，佛住王舍城金師住處。",
    "T02n0099_047:0341b26_1": "爾時，世尊告諸比丘：「如鑄金者，積聚沙土，置於槽中，然後以水灌之，麁上煩惱、剛石堅塊隨水而去，猶有麁沙纏結。",
    "T02n0099_047:0341b28_2": "復以水灌，麁沙隨水流出，然後生金，猶為細沙、黑土之所纏結。",
    "T02n0099_047:0341c01_3": "復以水灌，細沙、黑土隨水流出，然後真金純淨無雜，猶有似金微垢。",
    "T02n0099_047:0341c02_4": "然後金師置於爐中，增火鼓韛，令其融液，垢穢悉除，然其生金猶故，不輕、不軟、光明不發，屈伸則斷。",
    "T02n0099_047:0341c05_5": "彼鍊金師、鍊金弟子復置爐中，增火鼓韛，轉側陶鍊，然後生金輕軟光澤，屈伸不斷，隨意所作釵、鐺、鐶、釧諸莊嚴具。",
    "T02n0099_047:0341c08_0": "「如是，淨心進向比丘麁煩惱纏、惡不善業、諸惡邪見漸斷令滅，如彼生金，淘去剛石堅塊。",
    "T02n0099_047:0341c10_1": "「復次，淨心進向比丘除次麁垢，欲覺、恚覺、害覺，如彼生金除麁沙礫。",
    "T02n0099_047:0341c11_2": "「復次，淨心進向比丘次除細垢，謂親里覺、人眾覺、生天覺，思惟除滅，如彼生金除去塵垢、細沙、黑土。",
    "T02n0099_047:0341c14_3": "「復次，淨心進向比丘有善法覺，思惟除滅，令心清淨，猶如生金除去金色相似之垢，令其純淨。",
    "T02n0099_047:0341c16_4": "「復次，比丘於諸三昧有行所持，猶如池水周匝岸持，為法所持，不得寂靜勝妙，不得息樂，盡諸有漏。",
    "T02n0099_047:0341c18_5": "如彼金師、金師弟子陶鍊生金，除諸垢穢，不輕、不軟、不發光澤，屈伸斷絕，不得隨意成莊嚴具。",
    "T02n0099_047:0341c20_6": "「復次，比丘得諸三昧，不為有行所持，得寂靜勝妙，得息樂道，一心一意，盡諸有漏。",
    "T02n0099_047:0341c22_7": "如鍊金師、鍊金師弟子陶鍊生金，令其輕軟、不斷、光澤，屈伸隨意。",
    "T02n0099_047:0341c24_8": "「復次，比丘離諸覺觀，乃至得第二、第三、第四禪。",
    "T02n0099_047:0341c25_9": "如是正受，純一清淨，離諸煩惱，柔軟真實不動。",
    "T02n0099_047:0341c26_10": "於彼彼入處，欲求作證悉能得證。",
    "T02n0099_047:0341c27_11": "如彼金師陶鍊生金，極令輕軟、光澤、不斷，任作何器，隨意所欲。",
    "T02n0099_047:0341c29_12": "如是，比丘三昧正受，乃至於諸入處悉能得證。」",
    "T02n0099_047:0342a01_13": "佛說此經已，時諸比丘聞佛所說，歡喜奉行。",
    "T02n0099_047:0342a03_0": "（一二四七）如是我聞：一時，佛住王舍城迦蘭陀竹園。",
    "T02n0099_047:0342a04_1": "爾時，世尊告諸比丘：「應當專心方便，隨時思惟三相。",
    "T02n0099_047:0342a05_2": "云何為三？",
    "T02n0099_047:0342a05_3": "隨時思惟止相，隨時思惟舉相，隨時思惟捨相。",
    "T02n0099_047:0342a06_4": "若比丘一向思惟止相，則於是處其心下劣。",
    "T02n0099_047:0342a07_5": "若復一向思惟舉相，則於是處掉亂心起，若復一向思惟捨相，則於是處不得正定，盡諸有漏。",
    "T02n0099_047:0342a10_6": "「以彼比丘隨時思惟止相，隨時思惟舉相，隨時思惟捨相故，心則正定，盡諸有漏。",
    "T02n0099_047:0342a11_7": "如巧金師、金師弟子以生金著於爐中增火，隨時扇韛，隨時水灑，隨時俱捨。",
    "T02n0099_047:0342a13_8": "若一向鼓韛者，即於是處生金焦盡。",
    "T02n0099_047:0342a14_9": "一向水灑，則於是處，生金堅強。",
    "T02n0099_047:0342a15_10": "若一向俱捨，則於是處生金不熟，則無所用。",
    "T02n0099_047:0342a16_11": "是故，巧金師、金師弟子於彼生金隨時鼓韛，隨時水灑，隨時兩捨。",
    "T02n0099_047:0342a18_12": "如是生金，得等調適，隨事所用。",
    "T02n0099_047:0342a18_13": "如是，比丘！",
    "T02n0099_047:0342a19_14": "專心方便，時時思惟，憶念三相，乃至漏盡。」",
    "T02n0099_047:0342a20_15": "佛說是經已，諸比丘聞佛所說，歡喜奉行。",
    "T02n0099_047:0342a22_0": "（一二四八）如是我聞：一時，佛住王舍城迦蘭陀竹園。",
    "T02n0099_047:0342a23_1": "爾時，世尊告諸比丘：「過去世時，摩竭提國有牧牛者，愚癡無慧，夏末秋初，不善觀察恒水此岸，亦不善觀恒水彼岸，而駈群牛峻岸而下，峻岸而上，中間洄澓，多起患難。",
    "T02n0099_047:0342a26_2": "諸比丘！",
    "T02n0099_047:0342a27_3": "過去世時，摩竭提國有牧牛人，不愚不癡者，有方便慧，夏末秋初，能善觀察恒水此岸，亦善觀察恒水彼岸，善度其牛，至平博山谷好水草處。",
    "T02n0099_047:0342b01_4": "彼初度時，先度大牛能領群者，斷其急流。",
    "T02n0099_047:0342b02_5": "次駈第二多力少牛，隨後而度，然後第三駈羸小者，隨逐下流，悉皆次第安隱得度。",
    "T02n0099_047:0342b04_6": "新生犢子愛戀其母，亦隨其後，得度彼岸。",
    "T02n0099_047:0342b05_7": "「如是，比丘！",
    "T02n0099_047:0342b05_8": "我說斯譬，當知其義。",
    "T02n0099_047:0342b06_9": "彼摩竭提牧牛者，愚癡無慧；彼諸六師富蘭那等亦復如是，習諸邪見，向於邪道。",
    "T02n0099_047:0342b08_10": "如彼牧牛人愚癡無慧，夏末秋初，不善觀察此岸彼岸，高峻山嶮，從峻岸下，峻岸而上，中間洄澓，多生患難。",
    "T02n0099_047:0342b10_11": "如是六師富蘭那等愚癡無慧，不觀此岸，謂於此世；不觀彼岸，謂於他世；中間洄澓，謂境諸魔，自遭苦難。",
    "T02n0099_047:0342b13_12": "彼諸見者，習其所學，亦遭患難。",
    "T02n0099_047:0342b13_13": "「彼摩竭提善牧牛者，不愚不癡，有方便慧，謂如來、應、等正覺。",
    "T02n0099_047:0342b15_14": "如牧牛者善觀此岸，善觀彼岸，善度其牛，於平博山谷，先度大牛能領群者，橫截急流，安度彼岸。",
    "T02n0099_047:0342b17_15": "如是我聲聞能盡諸漏，乃至自知不受後有。",
    "T02n0099_047:0342b18_16": "橫截惡魔世間貪流，安隱得度生死彼岸。",
    "T02n0099_047:0342b19_17": "「如摩竭提國善牧牛者，次度第二多力少牛，截流橫度。",
    "T02n0099_047:0342b21_18": "如是我諸聲聞斷五下分結，得阿那含，於彼受生，不還此世，亦復斷截惡魔貪流，安隱得度生死彼岸。",
    "T02n0099_047:0342b23_19": "「如摩竭提國善牧牛者，駈其第三羸小少牛，隨其下流，安隱得度。",
    "T02n0099_047:0342b25_20": "如是我聲聞斷三結，貪、恚、癡薄，得斯陀含，一來此世，究竟苦邊，橫截於彼惡魔貪流，安隱得度生死彼岸。",
    "T02n0099_047:0342b27_21": "「如摩竭提國善牧牛者，新生犢子愛戀其母，亦隨得度。",
    "T02n0099_047:0342b29_22": "如是我聲聞斷三結，得須陀洹，不墮惡趣，決定正向三菩提，七有天人往生，究竟苦邊，斷截惡魔貪流，安隱得度生死彼岸。」",
    "T02n0099_047:0342c03_23": "爾時，世尊即說偈言：「此世及他世，　　明智善顯現，　諸魔得未得，　　乃至於死魔。",
    "T02n0099_047:0342c06_0": "　一切悉知者，　　三藐三佛智，　斷截諸魔流，　　破壞令消亡。",
    "T02n0099_047:0342c08_0": "　開示甘露門，　　顯現正真道，　心常多欣悅，　　逮得安隱處。」",
    "T02n0099_047:0342c10_0": "佛說此經已，諸比丘聞佛所說，歡喜奉行。",
    "T02n0099_047:0342c11_0": "（一二四九）如是我聞：一時，佛住舍衛國祇樹給孤獨園。",
    "T02n0099_047:0342c12_1": "爾時，世尊告諸比丘：「若牧牛人成就十一法者，不能令牛增長，亦不能擁護大群牛，令等安樂。",
    "T02n0099_047:0342c14_2": "何等為十一？",
    "T02n0099_047:0342c14_3": "謂不知色、不知相、不去蟲、不能覆護其瘡、不能起烟、不知擇路、不知擇處、不知度處、不知食處、盡[(殼一)/牛]其乳、不善料理能領群者，是名十一法成就，不能黨護大群牛。",
    "T02n0099_047:0342c18_4": "「如是，比丘成就十一法者，不能自安，亦不安他。",
    "T02n0099_047:0342c20_0": "何等為十一？",
    "T02n0099_047:0342c20_1": "謂不知色、不知相、不能除其害蟲、不覆其瘡、不能起烟、不知正路、不知止處、不知度處、不知食處、盡[(殼一)/牛]其乳、若有上座多聞耆舊，久修梵行，大師所歎，不向諸明智修梵行者稱譽其德，悉令宗敬、奉事、供養。",
    "T02n0099_047:0342c25_2": "「云何名不知色？",
    "T02n0099_047:0342c25_3": "諸所有色，彼一切四大，及四大造，是名為色不如實知。",
    "T02n0099_047:0342c27_0": "「云何不知相？",
    "T02n0099_047:0342c27_1": "事業是過相，事業是慧相，是不如實知，是名不知相。",
    "T02n0099_047:0342c28_2": "「云何名不知去蟲？",
    "T02n0099_047:0342c29_0": "所起欲覺能安，不離、不覺、不滅，所起瞋恚、害覺能安，不離，不覺、不滅，是名不去蟲。",
    "T02n0099_047:0343a01_1": "「云何不覆瘡？",
    "T02n0099_047:0343a02_2": "謂眼見色，隨取形相，不守眼根，世間貪憂，惡不善法，心隨生漏，不能防護；耳、鼻、舌、身、意根亦復如是。",
    "T02n0099_047:0343a04_3": "是名不覆其瘡。",
    "T02n0099_047:0343a05_0": "「云何不起烟？",
    "T02n0099_047:0343a05_1": "如所聞，如所受法，不能為人分別顯示，是名不起烟。",
    "T02n0099_047:0343a06_2": "「云何不知正道？",
    "T02n0099_047:0343a07_3": "八正道及聖法、律是名為道，彼不如實知，是名不知道。",
    "T02n0099_047:0343a08_4": "「云何不知止處？",
    "T02n0099_047:0343a08_5": "謂於如來所知法，不得歡喜、悅樂、勝妙、出離、饒益，是名不知止處。",
    "T02n0099_047:0343a10_6": "「云何不知度處？",
    "T02n0099_047:0343a10_7": "謂彼不知修多羅、毘尼、阿毘曇，不隨時往到其所，諮問請受：『云何為善？",
    "T02n0099_047:0343a12_8": "云何不善？",
    "T02n0099_047:0343a12_9": "云何有罪？",
    "T02n0099_047:0343a12_10": "云何無罪？",
    "T02n0099_047:0343a13_11": "作何等法為勝非惡？』",
    "T02n0099_047:0343a13_12": "於隱密法不能開發，於顯露法不能廣問，於甚深句義自所知者，不能廣宣顯示，是名不知度處。",
    "T02n0099_047:0343a16_0": "「云何不知放牧處？",
    "T02n0099_047:0343a16_1": "謂四念處及賢聖法、律是名放牧處，於此不如實知，是名不知放牧處。",
    "T02n0099_047:0343a18_2": "「云何為盡[(殼一)/牛]其乳？",
    "T02n0099_047:0343a18_3": "彼剎利、婆羅門長者自在施與衣被、飲食、床臥、醫藥、資生眾具，彼比丘受者不知限量，是名盡[(殼一)/牛]其乳。",
    "T02n0099_047:0343a20_4": "「云何為上座大德多聞耆舊，乃至不向諸勝智梵行者所稱其功德，令其宗重承事供養，令得悅樂？",
    "T02n0099_047:0343a23_5": "謂比丘不稱彼上座，乃至令諸智慧梵行者往詣其所，以隨順身、口、意業承望奉事，是名不於上座多聞耆舊，乃至令智慧梵行往詣其所，承望奉事，令得悅樂。",
    "T02n0099_047:0343a27_6": "「彼牧牛者成就十一法，堪能令彼群牛增長，擁護群牛，令其悅樂。",
    "T02n0099_047:0343a28_7": "何等為十一？",
    "T02n0099_047:0343a28_8": "謂知色、知相，如上清淨分說，乃至能領群者，隨時料理，令得安樂，是名牧牛者十一事成就，能令群牛增長擁護，令得安樂。",
    "T02n0099_047:0343b02_9": "如是，比丘成就十一法者，能自安樂，亦能安他。",
    "T02n0099_047:0343b03_10": "何等十一？",
    "T02n0099_047:0343b04_11": "謂知色、知相乃至十一……」如清淨分廣說，「是名比丘十一事成就，自安安他。」",
    "T02n0099_047:0343b05_12": "佛說此經已，諸比丘聞佛所說，歡喜奉行。",
    "T02n0099_047:0343b07_0": "（一二五〇）如是我聞：一時，佛在拘薩羅人間遊行，至一奢能伽羅聚落，住一奢能伽羅林中。",
    "T02n0099_047:0343b09_1": "時，有尊者那提迦，舊住一奢能伽羅聚落。",
    "T02n0099_047:0343b10_2": "一奢能伽羅聚落沙門、婆羅門聞沙門瞿曇拘薩羅國人間遊行，至一奢能伽羅聚落，住一奢能伽羅林中。",
    "T02n0099_047:0343b12_3": "聞已，各辦一釜食，著門邊，作是念：「我先供養世尊！",
    "T02n0099_047:0343b13_4": "我先供養善逝！」",
    "T02n0099_047:0343b14_5": "各各高聲大聲，作如是唱。",
    "T02n0099_047:0343b14_6": "爾時，世尊聞園林內有多人眾高聲大聲，語尊者那提伽：「何因、何緣園林內有眾多人高聲大聲唱說之聲？」",
    "T02n0099_047:0343b17_7": "尊者那提伽白佛言：「世尊！",
    "T02n0099_047:0343b17_8": "此一奢能伽羅聚落諸剎利、婆羅門長者聞世尊住此林中，各作一釜食置園林內，各自唱言：『我先供養世尊！",
    "T02n0099_047:0343b20_9": "我先供養善逝！』",
    "T02n0099_047:0343b20_10": "以是故，於此林中多人高聲大聲唱說之聲。",
    "T02n0099_047:0343b21_11": "唯願世尊當受彼食。」",
    "T02n0099_047:0343b22_12": "佛告那提伽：「莫以利我，我不求利；莫以稱我，我不求稱。",
    "T02n0099_047:0343b23_13": "那提伽！",
    "T02n0099_047:0343b24_0": "若於如來如是便得出要、遠離、寂滅、等正覺樂者，則於彼彼所起利樂，若味若求？",
    "T02n0099_047:0343b25_1": "那提伽！",
    "T02n0099_047:0343b26_2": "唯我於此像類得出要、遠離、寂滅、等正覺樂，不求而得，不苦而得，於何彼彼所起利樂，若味若求？",
    "T02n0099_047:0343b28_3": "那提伽！",
    "T02n0099_047:0343b28_4": "汝等於如是像類色不得出要、遠離、寂滅、等正覺樂故，不得不求之樂、不苦之樂。",
    "T02n0099_047:0343c01_5": "那提迦！",
    "T02n0099_047:0343c01_6": "天亦不得如是像類出要、遠離、寂滅、等正覺樂、不求之樂、不苦之樂。",
    "T02n0099_047:0343c03_7": "唯有我得如是像類出要、遠離、寂滅、等正覺樂、不求之樂、不苦之樂。",
    "T02n0099_047:0343c04_8": "於何彼彼所起利樂，若味若求？」",
    "T02n0099_047:0343c05_9": "那提伽白佛言：「世尊！",
    "T02n0099_047:0343c06_10": "我今欲說譬。」",
    "T02n0099_047:0343c06_11": "佛告那提伽：「宜知是時。」",
    "T02n0099_047:0343c07_12": "那提迦白佛言：「世尊！",
    "T02n0099_047:0343c07_13": "譬如天雨，水流順下，隨其彼彼世尊住處，於彼彼處剎利、婆羅門長者信敬奉事，以世尊戒德清淨，正見真直。",
    "T02n0099_047:0343c10_14": "是故，我今作如是說，唯願世尊哀受彼請。」",
    "T02n0099_047:0343c11_15": "佛告那提伽：「莫以利我，我不求利。",
    "T02n0099_047:0343c12_16": "乃至云何於彼彼所起利樂，有味有求？",
    "T02n0099_047:0343c13_17": "那提迦！",
    "T02n0099_047:0343c13_18": "我見比丘食好食已，仰腹而臥，急喘長息。",
    "T02n0099_047:0343c14_19": "我見已，作是思惟：『如此長老不得出要、遠離、寂滅、等正覺樂、不求之樂、不苦之樂。』",
    "T02n0099_047:0343c16_20": "復次，那提迦！",
    "T02n0099_047:0343c16_21": "我見此有二比丘食好食已，飽腹喘息，偃闡而行。",
    "T02n0099_047:0343c17_22": "我作是念：『非彼長老能得出要、遠離、寂滅、等正覺之樂、不求之樂、不苦之樂。』",
    "T02n0099_047:0343c19_23": "「那提迦！",
    "T02n0099_047:0343c19_24": "我見眾多比丘食好食已，從園至園，從房至房，從人至人，從群聚至群聚。",
    "T02n0099_047:0343c21_25": "我見是已，而作是念：『非彼長老如是能得出要、遠離、寂滅、等正覺樂、不求之樂、不苦之樂；我得如是像類出要、遠離、寂滅、等正覺樂、不求之樂、不苦之樂。』",
    "T02n0099_047:0343c25_26": "「復次，那提迦！",
    "T02n0099_047:0343c25_27": "我於一時隨道行，見有比丘於前遠去，復有比丘於後來亦遠。",
    "T02n0099_047:0343c27_28": "我於爾時，閑靜無為，亦無有便利之勞。",
    "T02n0099_047:0343c28_0": "所以者何？",
    "T02n0099_047:0343c28_1": "依於食飲，樂著滋味，故有便利，此則為依。",
    "T02n0099_047:0343c29_2": "觀五受陰生滅，而厭離住，此則為依。",
    "T02n0099_047:0344a01_3": "於六觸入處觀察集滅，厭離而住，此則為依。",
    "T02n0099_047:0344a02_4": "於群聚之樂勤習群聚，厭於遠離，是則為依。",
    "T02n0099_047:0344a03_5": "樂修遠離，則勤於遠離，厭離群聚，是則為依。",
    "T02n0099_047:0344a04_6": "是故，那提迦！",
    "T02n0099_047:0344a04_7": "當如是學：『於五受陰觀察生滅，於六觸入處觀察集滅，樂於遠離，精勤遠離。』",
    "T02n0099_047:0344a06_8": "當如是學。」",
    "T02n0099_047:0344a06_9": "佛說此經已，尊者那提迦聞佛所說，歡喜隨喜，作禮而去。",
    "T02n0099_047:0344a08_0": "（一二五一）如是我聞：一時，佛在拘薩羅人間遊行，至那楞伽羅聚落……如上廣說，乃至彼彼所起求利。",
    "T02n0099_047:0344a10_1": "佛告那提迦：「我見聚落邊有精舍，有比丘坐禪。",
    "T02n0099_047:0344a11_2": "我見已，作如是念：『今此尊者聚落人，此或沙彌，來往聲響作亂，障其禪思，覺其正受，於不到欲到、不獲欲獲、不證欲證而作留難。』",
    "T02n0099_047:0344a14_3": "那提迦！",
    "T02n0099_047:0344a14_4": "我不喜彼比丘住聚落精舍。",
    "T02n0099_047:0344a15_5": "「那提迦！",
    "T02n0099_047:0344a15_6": "我見比丘住空閑處，仰臥吁咄。",
    "T02n0099_047:0344a16_7": "我見是已，而作是念：『令彼比丘覺寤睡眠，思空閑想。』",
    "T02n0099_047:0344a17_8": "那提迦！",
    "T02n0099_047:0344a17_9": "我亦不喜如是比丘住空閑處。",
    "T02n0099_047:0344a18_10": "「那提迦！",
    "T02n0099_047:0344a18_11": "我復見比丘住空閑處，搖身坐睡。",
    "T02n0099_047:0344a19_12": "見已，作是念：『今此比丘於睡覺寤，不定得定，定心者得解脫。』",
    "T02n0099_047:0344a20_13": "是故，那提迦！",
    "T02n0099_047:0344a21_14": "我不喜如是比丘住空閑處。",
    "T02n0099_047:0344a21_15": "「那提迦！",
    "T02n0099_047:0344a22_16": "我復見比丘住空閑處，端坐正受。",
    "T02n0099_047:0344a22_17": "我見已，作是念：『令此比丘不解脫者，疾得解脫；已解脫者，令自防護，使不退失。』",
    "T02n0099_047:0344a24_18": "那提迦！",
    "T02n0099_047:0344a25_0": "我喜如是比丘住空閑處。",
    "T02n0099_047:0344a25_1": "「那提迦！",
    "T02n0099_047:0344a25_2": "我復見比丘住空閑處，彼於後時，遠離空處集捨床臥具，還入聚落受床臥具。",
    "T02n0099_047:0344a27_3": "那提迦！",
    "T02n0099_047:0344a27_4": "我亦不喜如是比丘還入聚落。",
    "T02n0099_047:0344a28_5": "「復次，那提迦！",
    "T02n0099_047:0344a28_6": "我見比丘住聚落精舍，名聞大德能感財利、衣被、飲食、湯藥、眾具。",
    "T02n0099_047:0344b01_7": "彼於後時，集捨利養聚落床座，至於空閑，床臥安止。",
    "T02n0099_047:0344b02_8": "那提迦！",
    "T02n0099_047:0344b02_9": "我喜如是比丘集捨利養聚落床臥，住於空閑。",
    "T02n0099_047:0344b03_10": "那提迦！",
    "T02n0099_047:0344b04_11": "比丘當如是學。」",
    "T02n0099_047:0344b04_12": "佛說此經已，那提迦比丘歡喜隨喜，作禮而去。",
    "T02n0099_047:0344b06_0": "（一二五二）如是我聞：一時，佛住鞞舍離國獼猴池側重閣講堂。",
    "T02n0099_047:0344b07_1": "爾時，世尊告諸比丘：「諸離車子常枕木枕，手足龜坼，疑畏莫令摩竭陀王阿闍世毘提希子得其間便。",
    "T02n0099_047:0344b09_2": "是故，常自儆策，不放逸住；以彼不放逸住故，摩竭陀王阿闍世毘提希子不能伺求得其間便。",
    "T02n0099_047:0344b12_3": "於未來世，不久，諸離車子恣樂無事，手足柔軟，繒纊為枕，四體安臥，日出不起，放逸而住；以放逸住故，摩竭陀王阿闍世毘提希子得其間便。",
    "T02n0099_047:0344b15_4": "「如是，比丘精勤方便，堅固堪能，不捨善法，肌膚損瘦，筋連骨立。",
    "T02n0099_047:0344b16_5": "精勤方便，不捨善法，乃至未得所應得者，不捨精進，常攝其心，不放逸住，以不放逸住故；魔王波旬不得其便。",
    "T02n0099_047:0344b19_6": "「當來之世，有諸比丘恣樂無事，手足柔軟，繒纊為枕，四體安臥，日出不起，放逸而住；以放逸住故，惡魔波旬伺得其便。",
    "T02n0099_047:0344b22_7": "是故，比丘！",
    "T02n0099_047:0344b22_8": "當如是學：『精勤方便，乃至不得未得，不捨方便。』」",
    "T02n0099_047:0344b23_9": "佛說此經已，諸比丘聞佛所說，歡喜奉行。",
    "T02n0099_047:0344b25_0": "（一二五三）如是我聞：一時，佛住舍衛國祇樹給孤獨園。",
    "T02n0099_047:0344b26_1": "爾時，世尊告諸比丘：「譬如士夫晨朝以三百釜食惠施眾生，日中、日暮亦復如是。",
    "T02n0099_047:0344b28_2": "第二士夫，時節須臾，於一切眾生修習慈心，乃至如[(殼一)/牛]牛乳頃，比先士夫惠施功德所不能及，百分千分巨億萬分，算數譬類不得為比！",
    "T02n0099_047:0344c02_3": "是故，比丘！",
    "T02n0099_047:0344c02_4": "當作是學：『時節須臾，於一切眾生修習慈心，下至如[(殼一)/牛]牛乳頃。』」",
    "T02n0099_047:0344c04_5": "佛說此經已，諸比丘聞佛所說，歡喜奉行。",
    "T02n0099_047:0344c06_0": "（一二五四）如是我聞：一時，佛住舍衛國祇樹給孤獨園。",
    "T02n0099_047:0344c07_1": "爾時，世尊告諸比丘：「譬如人家多女人少男子，當知是家易為盜賊之所劫奪。",
    "T02n0099_047:0344c09_0": "如是善男子、善女人，不能數數下至如[(殼一)/牛]牛乳頃，於一切眾生修習慈心，當知是人易為諸惡鬼神所欺。",
    "T02n0099_047:0344c11_1": "「譬如人家多男子少女人，不為盜賊數數劫奪。",
    "T02n0099_047:0344c12_2": "如是，善男子數數下至如[(殼一)/牛]牛乳頃，於一切眾生修習慈心，不為諸惡鬼神所欺。",
    "T02n0099_047:0344c14_3": "是故，諸比丘！",
    "T02n0099_047:0344c14_4": "常當隨時數數下至如[(殼一)/牛]牛乳頃，修習慈心。」",
    "T02n0099_047:0344c15_5": "佛說此經已，諸比丘聞佛所說，歡喜奉行。",
    "T02n0099_047:0344c17_0": "（一二五五）如是我聞：一時，佛住舍衛國祇樹給孤獨園。",
    "T02n0099_047:0344c18_1": "爾時，世尊告諸比丘：「譬如有人有匕手劍，其刃廣利。",
    "T02n0099_047:0344c19_2": "有健士夫言：『我能以手以拳椎打汝劍，令其摧碎。』",
    "T02n0099_047:0344c20_3": "諸比丘！",
    "T02n0099_047:0344c20_4": "彼健士夫當能以手以拳椎打彼劍，令摧碎不？」",
    "T02n0099_047:0344c22_0": "比丘白佛：「不能。",
    "T02n0099_047:0344c22_1": "世尊！",
    "T02n0099_047:0344c22_2": "彼匕手劍其刃廣利，非彼士夫能以手以拳椎打碎折，正足自困。",
    "T02n0099_047:0344c24_3": "「如是，比丘！",
    "T02n0099_047:0344c24_4": "若沙門、婆羅門下至如[(殼一)/牛]牛乳頃，於一切眾生修習慈心，若有諸惡鬼神欲往伺求其短，不能得其間便，正可反自傷耳。",
    "T02n0099_047:0344c27_5": "是故，諸比丘！",
    "T02n0099_047:0344c27_6": "當如是學：『數數下至如[(殼一)/牛]牛乳頃，修習慈心。』」",
    "T02n0099_047:0344c28_7": "佛說此經已，諸比丘聞佛所說，歡喜奉行。",
    "T02n0099_047:0345a01_0": "（一二五六）如是我聞：一時，佛住舍衛國祇樹給孤獨園。",
    "T02n0099_047:0345a02_1": "爾時，世尊以爪抄土，告諸比丘：「於意云何？",
    "T02n0099_047:0345a03_2": "我爪上土多，為大地土多？」",
    "T02n0099_047:0345a03_3": "比丘白佛：「世尊！",
    "T02n0099_047:0345a04_4": "爪上土甚少少耳，其大地土無量無數，不可為比。」",
    "T02n0099_047:0345a05_5": "佛告諸比丘：「如是，眾生能數數下至彈指頃，於一切眾生修習慈心者，如甲上土耳；其諸眾生不能數數下至如彈指頃，於一切眾生修習慈心者，如大地土。",
    "T02n0099_047:0345a09_6": "是故，諸比丘！",
    "T02n0099_047:0345a09_7": "常當數數於一切眾生修習慈心。」",
    "T02n0099_047:0345a10_8": "佛說此經已，諸比丘聞佛所說，歡喜奉行。",
    "T02n0099_047:0345a12_0": "（一二五七）如是我聞：一時，佛住鞞舍離國獼猴池側重閣講堂。",
    "T02n0099_047:0345a13_1": "爾時，世尊告諸比丘：「一切行無常，不恒、不安，是變易法。",
    "T02n0099_047:0345a14_2": "諸比丘！",
    "T02n0099_047:0345a14_3": "常當觀察一切諸行，修習厭離、不樂、解脫。」",
    "T02n0099_047:0345a15_4": "時，有異比丘從座起，整衣服，為佛作禮，右膝著地，合掌白佛：「壽命遷滅，遲速如何？」",
    "T02n0099_047:0345a17_5": "佛告比丘：「我則能說，但汝欲知者難。」",
    "T02n0099_047:0345a18_6": "比丘白佛：「可說譬不？」",
    "T02n0099_047:0345a19_7": "佛言：「可說。」",
    "T02n0099_047:0345a19_8": "佛告比丘：「有四士夫手執強弓，一時放發，俱射四方。",
    "T02n0099_047:0345a20_9": "有一士夫及箭未落，接取四箭。",
    "T02n0099_047:0345a21_10": "云何？",
    "T02n0099_047:0345a21_11": "比丘！",
    "T02n0099_047:0345a21_12": "如是士夫為捷疾不？」",
    "T02n0099_047:0345a22_13": "比丘白佛：「捷疾。",
    "T02n0099_047:0345a22_14": "世尊！」",
    "T02n0099_047:0345a22_15": "佛告比丘：「此接箭士夫雖復捷疾，有地神天子倍疾於彼，虛空神天倍疾地神，四王天子來去倍疾於虛空神天，日月天子復倍捷疾於四王天，導日月神復倍捷疾於日月天子。",
    "T02n0099_047:0345a26_16": "諸比丘！",
    "T02n0099_047:0345a27_17": "命行遷變倍疾於彼導日月神。",
    "T02n0099_047:0345a27_18": "是故，諸比丘！",
    "T02n0099_047:0345a28_19": "當勤方便，觀察命行無常迅速如是。」",
    "T02n0099_047:0345a28_20": "佛說此經已，諸比丘聞佛所說，歡喜奉行。",
    "T02n0099_047:0345b01_0": "（一二五八）如是我聞：一時，佛住波羅[木*奈]國仙人住處鹿野苑中。",
    "T02n0099_047:0345b02_1": "爾時，世尊告諸比丘：「過去世時，有一人名陀舍羅訶，彼陀舍羅訶有鼓名阿能訶，好聲、美聲、深聲，徹四十里。",
    "T02n0099_047:0345b05_0": "彼鼓既久，處處裂壞。",
    "T02n0099_047:0345b05_1": "爾時，鼓士裁割牛皮，周匝纏縛；雖復纏縛，鼓猶無復高聲、美聲、深聲。",
    "T02n0099_047:0345b07_2": "彼於後時，轉復朽壞，皮大剝落，唯有聚木。",
    "T02n0099_047:0345b08_3": "「如是，比丘！",
    "T02n0099_047:0345b08_4": "修身、修戒、修心、修慧，以彼修身、修戒、修心、修慧故，於如來所說修多羅甚深明照，難見難覺，不可思量，微密決定，明智所知，彼則頓受、周備受，聞其所說，歡喜崇習，出離饒益。",
    "T02n0099_047:0345b12_5": "當來比丘不修身、不修戒、不修心、不修慧，聞如來所說修多羅甚深明照空相應隨順緣起法，彼不頓受持，不至到受。",
    "T02n0099_047:0345b15_6": "聞彼說者，不歡喜崇習，而於世間眾雜異論、文辭綺飾、世俗雜句，專心頂受，聞彼說者，歡喜崇習，不得出離饒益。",
    "T02n0099_047:0345b17_7": "於彼如來所說甚深明照空相要法隨順緣起者，於此則滅，猶如彼鼓，朽故壞裂，唯有聚木。",
    "T02n0099_047:0345b19_8": "是故，諸比丘！",
    "T02n0099_047:0345b20_9": "當勤方便修身、修戒、修心、修慧，於如來所說甚深明照空相要法隨順緣起，頓受、遍受。",
    "T02n0099_047:0345b22_10": "聞彼說者，歡喜崇習，出離饒益。」",
    "T02n0099_047:0345b22_11": "佛說此經已，諸比丘聞佛所說，歡喜奉行。",
    "T02n0099_047:0345b24_0": "（一二五九）如是我聞：一時，佛住舍衛國祇樹給孤獨園。",
    "T02n0099_047:0345b25_1": "爾時，世尊告諸比丘：「譬如鐵丸投著火中，與火同色，盛著劫貝綿中。",
    "T02n0099_047:0345b26_2": "云何？",
    "T02n0099_047:0345b26_3": "比丘！",
    "T02n0099_047:0345b27_4": "當速燃不？」",
    "T02n0099_047:0345b27_5": "比丘白佛：「如是，世尊！」",
    "T02n0099_047:0345b27_6": "佛告比丘：「愚癡之人依聚落住，晨朝著衣持鉢，入村乞食，不善護身，不守根門，心不繫念，若見年少女人，不正思惟，取其色相，起貪欲心；欲燒其心，欲燒其身；身心燒已，捨戒退減。",
    "T02n0099_047:0345c03_7": "是愚癡人長夜當得非義饒益。",
    "T02n0099_047:0345c03_8": "是故，比丘！",
    "T02n0099_047:0345c04_9": "當如是學：『善護其身，守護根門，繫念，入村乞食。』",
    "T02n0099_047:0345c05_10": "當如是學。」",
    "T02n0099_047:0345c05_11": "佛說此經已，諸比丘聞佛所說，歡喜奉行。",
    "T02n0099_047:0345c07_0": "（一二六〇）如是我聞：一時，佛住舍衛國祇樹給孤獨園。",
    "T02n0099_047:0345c08_1": "爾時，世尊告諸比丘：「過去世時，有一猫狸，飢渴羸瘦，於孔穴中伺求鼠子。",
    "T02n0099_047:0345c09_2": "若鼠子出，當取食之。",
    "T02n0099_047:0345c10_3": "有時鼠子出穴遊戲，時，彼猫狸疾取吞之。",
    "T02n0099_047:0345c11_4": "鼠子身小，生入腹中；入腹中已，食其內藏，食內藏時，猫狸迷悶，東西狂走，空宅、塜間，不知何止，遂至於死。",
    "T02n0099_047:0345c13_5": "「如是，比丘！",
    "T02n0099_047:0345c14_6": "有愚癡人依聚落住，晨朝著衣持鉢，入村乞食，不善護身，不守根門，心不繫念，見諸女人，起不正思惟，而取色相，發貪欲心，貪欲發已，欲火熾燃，燒其身心；燒身心已，馳心狂逸，不樂精舍、不樂空閑、不樂樹下，為惡不善心侵食內法，捨戒退減，此愚癡人長夜常得不饒益苦。",
    "T02n0099_047:0345c20_7": "是故，比丘！",
    "T02n0099_047:0345c21_0": "當如是學：『善護其身，守諸根門，繫心正念，入村乞食。』",
    "T02n0099_047:0345c22_1": "當如是學。」",
    "T02n0099_047:0345c22_2": "佛說此經已，諸比丘聞佛所說，歡喜奉行。",
    "T02n0099_047:0345c24_0": "（一二六一）如是我聞：一時，佛住舍衛國祇樹給孤獨園。",
    "T02n0099_047:0345c25_1": "爾時，世尊告諸比丘：「譬如木杵，常用不止，日夜消減。",
    "T02n0099_047:0345c26_2": "如是，比丘！",
    "T02n0099_047:0345c26_3": "若沙門、婆羅門從本以來，不閉根門，食不知量，初夜、後夜不勤覺悟修習善法，當知是輩終日損減，不增善法，如彼木杵。",
    "T02n0099_047:0345c29_4": "「諸比丘！",
    "T02n0099_047:0345c29_5": "譬如優鉢羅、鉢曇摩、拘牟頭、分陀利生於水中，長於水中，隨水增長。",
    "T02n0099_047:0346a02_6": "如是，沙門、婆羅門善閉根門，飲食知量，初夜、後夜精勤覺悟，當知是等善根功德日夜增長，終不退減。",
    "T02n0099_047:0346a04_7": "當如是學：『善閉根門，飲食知量，初夜、後夜精勤覺悟，功德善法日夜增長。』",
    "T02n0099_047:0346a06_8": "當如是學。」",
    "T02n0099_047:0346a06_9": "佛說此經已，諸比丘聞佛所說，歡喜奉行。",
    "T02n0099_047:0346a08_0": "（一二六二）如是我聞：一時，佛住王舍城迦蘭陀竹園。",
    "T02n0099_047:0346a09_1": "爾時，世尊於後夜時聞野狐鳴。",
    "T02n0099_047:0346a09_2": "爾時，世尊夜過天明，於大眾前敷座而坐，告諸比丘：「汝等後夜時聞野狐鳴不？」",
    "T02n0099_047:0346a11_3": "諸比丘白佛：「如是，世尊！」",
    "T02n0099_047:0346a12_4": "佛告諸比丘：「有一愚癡人作如是念：『令我受身得如是形類，作如是聲。』",
    "T02n0099_047:0346a14_5": "此愚癡人欲求如是像類處所受生，何足不得？",
    "T02n0099_047:0346a15_6": "是故，比丘！",
    "T02n0099_047:0346a15_7": "汝等但當精勤方便，求斷諸有，莫作方便，增長諸有，當如是學。」",
    "T02n0099_047:0346a17_0": "佛說此經已，諸比丘聞佛所說，歡喜奉行。",
    "T02n0099_047:0346a18_0": "（一二六三）如是我聞：一時，佛住王舍城迦蘭陀竹園。",
    "T02n0099_047:0346a19_1": "爾時，世尊告諸比丘：「我不讚歎受少有身，況復多受？",
    "T02n0099_047:0346a20_2": "所以者何？",
    "T02n0099_047:0346a20_3": "受有者苦。",
    "T02n0099_047:0346a20_4": "譬如糞屎，少亦臭穢，何況於多？",
    "T02n0099_047:0346a21_5": "如是諸有，少亦不歎，乃至剎那，況復於多？",
    "T02n0099_047:0346a22_6": "所以者何？",
    "T02n0099_047:0346a22_7": "有者，苦故。",
    "T02n0099_047:0346a23_8": "是故，比丘！",
    "T02n0099_047:0346a23_9": "當如是學：『斷除諸有，莫增長有。』",
    "T02n0099_047:0346a24_10": "當如是學。」",
    "T02n0099_047:0346a24_11": "佛說此經已，諸比丘聞佛所說，歡喜奉行。",
    "T02n0099_047:0346a26_0": "（一二六四）如是我聞：一時，佛住王舍城迦蘭陀竹園。",
    "T02n0099_047:0346a27_1": "爾時，世尊夜後分時聞野狐鳴。",
    "T02n0099_047:0346a27_2": "是夜過已，於大眾前敷座而坐，告諸比丘：「汝等於夜後分聞野狐鳴不？」",
    "T02n0099_047:0346a29_3": "比丘白佛：「如是，世尊！」",
    "T02n0099_047:0346b01_0": "佛告比丘：「彼野狐者，疥瘡所困，是故鳴喚。",
    "T02n0099_047:0346b02_0": "若能有人為彼野狐治疥瘡者，野狐必當知恩報恩。",
    "T02n0099_047:0346b03_1": "而今有一愚癡之人，無有知恩報恩。",
    "T02n0099_047:0346b04_2": "是故，諸比丘！",
    "T02n0099_047:0346b04_3": "當如是學：『知恩報恩。』",
    "T02n0099_047:0346b05_4": "其有小恩尚報，終不忘失，況復大恩？」",
    "T02n0099_047:0346b05_5": "佛說此經已，諸比丘聞佛所說，歡喜奉行。",
    "T02n0099_047:0346b07_0": "（一二六五）如是我聞：一時，佛住王舍城迦蘭陀竹園。",
    "T02n0099_047:0346b08_1": "爾時，有尊者跋迦梨住王舍城金師精舍，疾病困苦，尊者富隣尼瞻視供養。",
    "T02n0099_047:0346b09_2": "時，跋迦梨語富隣尼：「汝可詣世尊所，為我稽首禮世尊足，問訊世尊少病少惱、起居輕利、安樂住不？",
    "T02n0099_047:0346b12_3": "言：『跋迦梨住金師精舍，疾病困篤，委積床褥，願見世尊。",
    "T02n0099_047:0346b13_4": "疾病困苦，氣力羸惙，無由奉詣。",
    "T02n0099_047:0346b14_5": "唯願世尊降此金師精舍，以哀愍故！』」",
    "T02n0099_047:0346b15_6": "時，富隣尼受跋迦梨語已，詣世尊所，稽首禮足，退住一面，白佛言：「世尊！",
    "T02n0099_047:0346b16_7": "尊者跋迦梨稽首世尊足，問訊世尊少病少惱、起居輕利、安樂住不？」",
    "T02n0099_047:0346b18_8": "世尊答言：「令彼安樂。」",
    "T02n0099_047:0346b18_9": "富隣尼白佛言：「世尊！",
    "T02n0099_047:0346b19_10": "尊者跋迦梨住金師精舍，疾病困篤，委在床褥，願見世尊，無有身力來詣世尊。",
    "T02n0099_047:0346b21_11": "善哉！",
    "T02n0099_047:0346b21_12": "世尊！",
    "T02n0099_047:0346b21_13": "詣金師精舍，以哀愍故！」",
    "T02n0099_047:0346b22_0": "爾時，世尊默然聽許。",
    "T02n0099_047:0346b22_1": "時，富隣尼知世尊聽許已，禮足而去。",
    "T02n0099_047:0346b23_2": "爾時，世尊晡時從禪覺，往詣金師精舍，至跋迦梨住房。",
    "T02n0099_047:0346b24_3": "跋迦梨比丘遙見世尊，從床欲起。",
    "T02n0099_047:0346b25_4": "佛告跋迦梨：「且止！",
    "T02n0099_047:0346b25_5": "勿起！」",
    "T02n0099_047:0346b25_6": "世尊即坐異床，語跋迦梨：「汝心堪忍此病苦不？",
    "T02n0099_047:0346b27_7": "汝身所患，為增、為損？」",
    "T02n0099_047:0346b27_8": "跋迦梨白佛……如前叉摩比丘修多羅廣說。",
    "T02n0099_047:0346b28_9": "「世尊！",
    "T02n0099_047:0346b28_10": "我身苦痛，極難堪忍，欲求刀自殺，不樂苦生。」",
    "T02n0099_047:0346b29_11": "佛告跋迦梨：「我今問汝，隨意答我。",
    "T02n0099_047:0346c01_12": "云何？",
    "T02n0099_047:0346c01_13": "跋迦梨！",
    "T02n0099_047:0346c01_14": "色是常耶？",
    "T02n0099_047:0346c02_15": "為非常耶？」",
    "T02n0099_047:0346c02_16": "跋迦梨答言：「無常。",
    "T02n0099_047:0346c02_17": "世尊！」",
    "T02n0099_047:0346c03_0": "復問：「若無常，是苦耶？」",
    "T02n0099_047:0346c03_1": "答言：「是苦。",
    "T02n0099_047:0346c03_2": "世尊！」",
    "T02n0099_047:0346c03_3": "復問：「跋迦梨！",
    "T02n0099_047:0346c04_4": "若無常、苦者，是變易法，於中寧有可貪、可欲不？」",
    "T02n0099_047:0346c05_5": "跋迦梨白佛：「不也，世尊！」",
    "T02n0099_047:0346c05_6": "受、想、行、識亦如是說。",
    "T02n0099_047:0346c06_7": "佛告跋迦梨：「若於彼身無可貪、可欲者，是則善終，後世亦善。」",
    "T02n0099_047:0346c07_8": "爾時，世尊為跋迦梨種種說法，示、教、照、喜已，從座起去。",
    "T02n0099_047:0346c09_9": "即於彼夜，尊者跋迦梨思惟解脫，欲執刀自殺，不樂久生。",
    "T02n0099_047:0346c10_10": "時，有二天身極端正，於後夜時詣世尊所，稽首禮足，退住一面，白佛言：「世尊！",
    "T02n0099_047:0346c12_11": "尊者跋迦梨疾病困苦，思惟解脫，欲執刀自殺，不樂久生。」",
    "T02n0099_047:0346c13_12": "第二天言：「彼尊者跋迦梨已於善解脫而得解脫。」",
    "T02n0099_047:0346c14_13": "說此語已，俱禮佛足，即沒不現。",
    "T02n0099_047:0346c15_14": "爾時，世尊夜過晨朝，於大眾前敷座而坐，告諸比丘：「昨夜有二天子，形體端正，來詣我所，稽首作禮，退住一面。",
    "T02n0099_047:0346c18_15": "而作是言：『尊者跋迦梨住金師精舍，疾病困苦，思惟解脫，欲執刀自殺，不樂久生。』",
    "T02n0099_047:0346c20_16": "第二天言：『尊者跋迦梨已於善解脫而得解脫。』",
    "T02n0099_047:0346c21_17": "說此語已，稽首作禮，即沒不現。」",
    "T02n0099_047:0346c21_18": "爾時，世尊告一比丘：「汝當往詣尊者跋迦梨比丘所，語跋迦梨言：『昨夜有二天來詣我所，稽首作禮，退住一面，語我言：「尊者跋迦梨疾病困篤，思惟解脫，欲執刀自殺，不樂久生。」",
    "T02n0099_047:0346c26_0": "第二天言：「尊者跋迦梨於善解脫而得解脫。」",
    "T02n0099_047:0346c27_1": "說此語已，即沒不現。",
    "T02n0099_047:0346c27_2": "此是天語，佛復記汝：「汝於此身不起貪欲，是則善終，後世亦善。」』」",
    "T02n0099_047:0346c29_3": "時，彼比丘受世尊教已，詣金師精舍跋迦梨房。",
    "T02n0099_047:0347a01_4": "爾時，跋迦梨語侍病者：「汝等持繩床，共舉我身，著精舍外，我欲執刀自殺，不樂久生。」",
    "T02n0099_047:0347a03_5": "時，有眾多比丘出房舍，露地經行。",
    "T02n0099_047:0347a04_6": "受使比丘詣眾多比丘所，問眾多比丘言：「諸尊！",
    "T02n0099_047:0347a05_7": "跋迦梨比丘住在何所？」",
    "T02n0099_047:0347a05_8": "諸比丘答言：「跋迦梨比丘告侍病者，令舉繩床，出精舍外，欲執刀自殺，不樂久生。」",
    "T02n0099_047:0347a07_9": "受使比丘即詣跋迦梨所。",
    "T02n0099_047:0347a08_10": "跋迦梨比丘遙見使比丘來，語侍病者：「下繩床著地，彼比丘疾來，似世尊使。」",
    "T02n0099_047:0347a10_11": "彼侍病者即下繩床著地。",
    "T02n0099_047:0347a10_12": "時，彼使比丘語跋迦梨：「世尊有教及天有所說。」",
    "T02n0099_047:0347a11_13": "時，跋迦梨語侍病者：「扶我著地，不可於床上受世尊教及天所說。」",
    "T02n0099_047:0347a13_14": "時，侍病者即扶跋迦梨，下置於地。",
    "T02n0099_047:0347a14_15": "時，跋迦梨言：「汝可宣示世尊告勅及天所說。」",
    "T02n0099_047:0347a15_16": "使比丘言：「跋迦梨！",
    "T02n0099_047:0347a15_17": "大師告汝：『夜有二天來白我言：「跋迦梨比丘疾病困篤，思惟解脫，欲執刀自殺，不樂久生。」",
    "T02n0099_047:0347a18_0": "第二天言：「跋迦梨比丘已於善解脫而得解脫。」",
    "T02n0099_047:0347a19_1": "說此語已，即沒不現。』",
    "T02n0099_047:0347a19_2": "世尊復記說，汝善於命終，後世亦善。」",
    "T02n0099_047:0347a20_3": "跋迦梨言：「尊者！",
    "T02n0099_047:0347a20_4": "大師善知所知，善見所見；彼二天者亦善知所知，善見所見。",
    "T02n0099_047:0347a22_5": "然我今日於色常、無常，決定無疑；無常者是苦，決定無疑。",
    "T02n0099_047:0347a23_6": "若無常、苦者，是變易法，於彼無有可貪、可欲，決定無疑。",
    "T02n0099_047:0347a24_7": "受、想、行、識亦復如是。",
    "T02n0099_047:0347a25_8": "然我今日疾病苦痛猶故隨身，欲刀自殺，不樂久生。」",
    "T02n0099_047:0347a26_9": "即執刀自殺。",
    "T02n0099_047:0347a26_10": "時，使比丘供養跋迦梨死身已，還詣佛所，稽首禮足，退坐一面，白佛言：「世尊！",
    "T02n0099_047:0347a28_11": "我以世尊所勅，具告尊者跋迦梨。",
    "T02n0099_047:0347a29_12": "彼作是言：『大師善知所知，善見所見；彼二天者亦善知所知，善見所見……』」廣說乃至「執刀自殺。」",
    "T02n0099_047:0347b03_0": "爾時，世尊告諸比丘：「共詣金師精舍跋迦梨尸所。」",
    "T02n0099_047:0347b04_1": "見跋迦梨死身，有遠離之色。",
    "T02n0099_047:0347b04_2": "見已，語諸比丘：「汝等見是跋迦梨比丘死身在地，有遠離之色不？」",
    "T02n0099_047:0347b06_3": "諸比丘白佛：「已見。",
    "T02n0099_047:0347b06_4": "世尊！」",
    "T02n0099_047:0347b06_5": "復告諸比丘：「遶跋迦梨身，四面周匝，有闇冥之相圍遶身不？」",
    "T02n0099_047:0347b08_6": "諸比丘白佛：「已見。",
    "T02n0099_047:0347b08_7": "世尊！」",
    "T02n0099_047:0347b08_8": "佛告諸比丘：「此是惡魔之像，周匝求覓跋迦梨善男子識神當生何處。」",
    "T02n0099_047:0347b10_9": "佛告諸比丘：「跋迦梨善男子不住識神，以刀自殺。」",
    "T02n0099_047:0347b11_10": "爾時，世尊為彼跋迦梨說第一記。",
    "T02n0099_047:0347b12_11": "佛說此經已，諸比丘聞佛所說，歡喜奉行。",
    "T02n0099_047:0347b14_0": "（一二六六）如是我聞：一時，佛住王舍城迦蘭陀竹園。",
    "T02n0099_047:0347b15_1": "時，有尊者闡陀，住那羅聚落好衣菴羅林中，疾病困篤。",
    "T02n0099_047:0347b16_2": "時，尊者舍利弗聞尊者闡陀在那羅聚落好衣菴羅林中，疾病困篤。",
    "T02n0099_047:0347b17_3": "聞已，語尊者摩訶拘絺羅：「尊者知不？",
    "T02n0099_047:0347b18_4": "闡陀比丘在那羅聚落好衣菴羅林中疾病困篤，當往共看。」",
    "T02n0099_047:0347b20_5": "摩訶拘絺羅默然許之。",
    "T02n0099_047:0347b20_6": "時，尊者舍利弗與尊者摩訶拘絺羅共詣那羅聚落好衣菴羅林中，至尊者闡陀住房。",
    "T02n0099_047:0347b22_7": "尊者闡陀遙見尊者舍利弗、尊者摩訶拘絺羅，凭床欲起。",
    "T02n0099_047:0347b23_8": "尊者舍利弗語尊者闡陀：「汝且莫起！」",
    "T02n0099_047:0347b24_9": "尊者舍利弗、尊者摩訶拘絺羅坐於異床，問尊者闡陀：「云何？",
    "T02n0099_047:0347b26_10": "尊者闡陀！",
    "T02n0099_047:0347b26_11": "所患為可堪忍不？",
    "T02n0099_047:0347b26_12": "為增、為損？",
    "T02n0099_047:0347b27_13": "……」如前叉摩修多羅廣說。",
    "T02n0099_047:0347b27_14": "尊者闡陀言：「我今身病，極患苦痛，難可堪忍。",
    "T02n0099_047:0347b28_15": "所起之病，但增無損，唯欲執刀自殺，不樂苦活。」",
    "T02n0099_047:0347b29_16": "尊者舍利弗言：「尊者闡陀！",
    "T02n0099_047:0347c01_17": "汝當努力，莫自傷害！",
    "T02n0099_047:0347c01_18": "若汝在世，我當與汝來往周旋；汝若有乏，我當給汝如法湯藥；汝若無看病人，我當看汝，必令適意，非不適意。」",
    "T02n0099_047:0347c04_19": "闡陀答言：「我有供養，那羅聚落諸婆羅門長者悉見看視，衣被、飲食、臥具、湯藥無所乏少；自有弟子修梵行者隨意瞻病，非不適意。",
    "T02n0099_047:0347c07_20": "但我疾病苦痛逼身，難可堪忍，唯欲自殺，不樂苦生。」",
    "T02n0099_047:0347c08_21": "舍利弗言：「我今問汝，隨意答我。",
    "T02n0099_047:0347c09_22": "闡陀！",
    "T02n0099_047:0347c09_23": "眼及眼識、眼所識色，彼寧是我、異我、相在不？」",
    "T02n0099_047:0347c10_24": "闡陀答言：「不也。」",
    "T02n0099_047:0347c11_25": "尊者舍利弗復問：「闡陀！",
    "T02n0099_047:0347c11_26": "耳、鼻、舌、身、意及意識、意識所識法，彼寧是我、異我、相在不？」",
    "T02n0099_047:0347c12_27": "闡陀答言：「不也。」",
    "T02n0099_047:0347c13_28": "尊者舍利弗復問：「闡陀！",
    "T02n0099_047:0347c13_29": "汝於眼、眼識及色，為何所見、何所識、何所知故，言眼、眼識及色，非我、不異我、不相在？」",
    "T02n0099_047:0347c15_30": "闡陀答言：「我於眼、眼識及色，見滅、知滅故，見眼、眼識及色，非我、不異我、不相在。」",
    "T02n0099_047:0347c17_31": "復問：「闡陀！",
    "T02n0099_047:0347c17_32": "汝於耳、鼻、舌、身、意、意識及法，何所見、何所知故，於意、意識及法，見非我、不異我、不相在？」",
    "T02n0099_047:0347c19_33": "闡陀答言：「尊者舍利弗！",
    "T02n0099_047:0347c20_34": "我於意、意識及法，見滅、知滅故，於意、意識及法，見非我、不異我、不相在。",
    "T02n0099_047:0347c22_35": "尊者舍利弗！",
    "T02n0099_047:0347c22_36": "然我今日身病苦痛，不能堪忍，欲以刀自殺，不樂苦生。」",
    "T02n0099_047:0347c23_37": "時，尊者摩訶拘絺羅語尊者闡陀：「汝今當於大師修習正念，如所說句：『有所依者，則為動搖；動搖者，有所趣向；趣向者，為不休息；不休息者，則隨趣往來；隨趣往來者，則有未來生死；有未來生死故，有未來出沒；有未來出沒故，則有生、老、病、死、憂、悲、苦、惱。",
    "T02n0099_047:0347c29_38": "如是純一苦聚集。』",
    "T02n0099_047:0348a01_39": "如所說句：『無所依者，則不動搖；不動搖者，得無趣向；無趣向者，則有止息；有止息故，則不隨趣往來；不隨趣往來，則無未來出沒，無未來出沒者；則無生、老、病、死、憂、悲、惱、苦。",
    "T02n0099_047:0348a05_40": "如是純大苦聚滅。』」",
    "T02n0099_047:0348a05_41": "闡陀言：「尊者摩訶拘絺羅！",
    "T02n0099_047:0348a06_42": "供養世尊事，於今畢矣！",
    "T02n0099_047:0348a06_43": "隨順善逝，今已畢矣！",
    "T02n0099_047:0348a07_44": "適意，非不適意。",
    "T02n0099_047:0348a07_45": "弟子所作，於今已作。",
    "T02n0099_047:0348a08_0": "若復有餘弟子所作供養師者，亦當如是供養大師，適意，非不適意。",
    "T02n0099_047:0348a09_1": "然我今日身病苦痛，難可堪忍，唯欲以刀自殺，不樂苦生。」",
    "T02n0099_047:0348a11_2": "爾時，尊者闡陀即於那羅聚落好衣菴羅林中以刀自殺。",
    "T02n0099_047:0348a12_3": "時，尊者舍利弗供養尊者闡陀舍利已，往詣佛所，稽首禮足，退住一面，白佛言：「世尊！",
    "T02n0099_047:0348a14_4": "尊者闡陀於那羅聚落好衣菴羅林中以刀自殺。",
    "T02n0099_047:0348a15_5": "云何？",
    "T02n0099_047:0348a15_6": "世尊！",
    "T02n0099_047:0348a15_7": "彼尊者闡陀當至何趣？",
    "T02n0099_047:0348a16_8": "云何受生？",
    "T02n0099_047:0348a16_9": "後世云何？」",
    "T02n0099_047:0348a16_10": "佛告尊者舍利弗：「彼不自記說言：『尊者摩訶拘絺羅！",
    "T02n0099_047:0348a18_0": "我供養世尊，於今已畢；隨順善逝，於今已畢，適意，非不適意。",
    "T02n0099_047:0348a19_1": "若復有餘供養大師者，當如是作，適意，非不適意。』",
    "T02n0099_047:0348a20_2": "耶？」",
    "T02n0099_047:0348a20_3": "爾時，尊者舍利弗復問：「世尊！",
    "T02n0099_047:0348a21_4": "彼尊者闡陀先於鎮珍尼婆羅門聚落，有供養家、極親厚家、善言語家。」",
    "T02n0099_047:0348a23_0": "佛告舍利弗：「如是，舍利弗！",
    "T02n0099_047:0348a23_1": "正智、正善解脫善男子，有供養家、親厚家、善言語家。",
    "T02n0099_047:0348a24_2": "舍利弗！",
    "T02n0099_047:0348a24_3": "我不說彼有大過。",
    "T02n0099_047:0348a25_4": "若有捨此身，餘身相續者，我說彼等則有大過；若有捨此身已，餘身不相續者，我不說彼有大過也。",
    "T02n0099_047:0348a27_5": "無大過故，於那羅聚落好衣菴羅林中以刀自殺。」",
    "T02n0099_047:0348a29_0": "如是，世尊為彼尊者闡陀說第一記。",
    "T02n0099_047:0348a29_1": "佛說此經已，尊者舍利弗歡喜作禮而去。",
    "T02n0099_047:0348b02_0": "雜阿含經卷第四十七"
}