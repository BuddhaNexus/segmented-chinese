{
    "T26n1532_002:0342a02_0": "勝思惟梵天所問經論卷第二",
    "T26n1532_002:0342a04_0": "天親菩薩造",
    "T26n1532_002:0342a05_0": "後魏北印度三藏菩提流支譯",
    "T26n1532_002:0342a06_0": "◎復有異義：依世間珍寶四種功德相似相對說出世間法寶應知。",
    "T26n1532_002:0342a07_1": "何等名為世間珍寶四種功德？",
    "T26n1532_002:0342a08_2": "云何復名相似相對？",
    "T26n1532_002:0342a08_3": "一者最上大價貴重。",
    "T26n1532_002:0342a09_4": "如世間人得彼寶故，則能出生無量財寶；菩薩如是得出世間佛法寶故，能生出世無量善根。",
    "T26n1532_002:0342a11_5": "二者最勝法相應。",
    "T26n1532_002:0342a11_6": "如世間人得彼寶故，則能療治種種諸病；菩薩如是得出世間佛法寶故，則能斷除一切諸煩惱病如彼妙藥。",
    "T26n1532_002:0342a14_7": "三者如意。",
    "T26n1532_002:0342a14_8": "如世間人得彼摩尼寶體，依彼寶故如心所須求之皆得；菩薩如是得出世間佛法寶故，依法思惟一切善根功德具足。",
    "T26n1532_002:0342a17_9": "四者寶體。",
    "T26n1532_002:0342a17_10": "如世間人得彼摩尼寶故，如心所須求得無盡；菩薩如是為過世間一切諸苦、得出世間佛法寶故，得果無盡，得為眾生說不生不死寶。",
    "T26n1532_002:0342a21_0": "又復有義：世間眾生得無量寶，寶在手故則能隨意成就無量殊勝之事；菩薩如是，得出世間大乘法寶，則能隨意成就世間及出世間一切功德殊勝果報。",
    "T26n1532_002:0342a24_1": "如是得無量寶治諸病等，依初句釋，餘句應知。",
    "T26n1532_002:0342a26_0": "如是求法隨順多聞有巧方便能離諸過，是故次第說彼法相。",
    "T26n1532_002:0342a27_1": "善出毀禁之罪者，依如實觀不取不捨、依不生滅不去不來、依未來世不復作惡、依能遠離一切所疑。",
    "T26n1532_002:0342a29_2": "得無生忍者，謂內心忍滅諸法忍，如實觀察不取不捨故。",
    "T26n1532_002:0342b02_0": "得無滅忍者，如實觀察罪過之體虛妄分別不生不滅，以不去不來故。",
    "T26n1532_002:0342b03_1": "得因緣忍者，觀察因緣本來不生，以他體攝故，如實觀察毀禁染體離生因故，於未來世不復作惡。",
    "T26n1532_002:0342b05_2": "得無住忍者，以異異心展轉生悔。",
    "T26n1532_002:0342b06_3": "如實觀察諸罪根本即在身中不離於心，不見彼罪過，如是不見一切罪過，遠離一切心中所疑，能滅悔故善出過罪。",
    "T26n1532_002:0342b10_0": "如是諸過根本是虛妄染法，若欲斷過要斷過本，是故次說斷彼過本。",
    "T26n1532_002:0342b11_1": "善斷諸煩惱者，依三世說。",
    "T26n1532_002:0342b12_2": "正觀察者，如實正念，依邪念行現起煩惱，如實正觀不見彼體故，遠離未來諸障。",
    "T26n1532_002:0342b14_0": "增長諸白法者，於未來世更不作惡，以是至心不作惡故得清淨心。",
    "T26n1532_002:0342b15_1": "得善法力者，觀察虛妄煩惱諸過，不見過去一切煩惱，以得白法力故。",
    "T26n1532_002:0342b17_2": "獨處遠離者，以得寂靜心種子故。",
    "T26n1532_002:0342b17_3": "如是次第善根增上故，隨順不生煩惱境界，護諸煩惱故、得因緣力故、未來世中煩惱不起故，如是折伏諸煩惱已，善往諸大眾，是故次第說彼法相。",
    "T26n1532_002:0342b21_4": "善往諸大眾者，有二種差別：依人差別、依心差別。",
    "T26n1532_002:0342b22_5": "依人差別者，往何等人？",
    "T26n1532_002:0342b22_6": "何所為往？",
    "T26n1532_002:0342b23_7": "何義故往？",
    "T26n1532_002:0342b23_8": "云何而往？",
    "T26n1532_002:0342b23_9": "此明何義？",
    "T26n1532_002:0342b23_10": "貴人出家有多聞慧，為求法故生貴重心往詣彼人，不覓其過，此人如是不覓彼人過失故往。",
    "T26n1532_002:0342b26_0": "賤人出家有多聞慧，為求法故生尊重心往詣彼人，非憍慢心，此人如是非憍慢心往詣彼人。",
    "T26n1532_002:0342b28_1": "阿蘭若人無多聞慧，非輕賤心，求少善法往詣彼人，不自顯故。",
    "T26n1532_002:0342b29_2": "此人如是不自顯故，往詣彼人憒鬧處。",
    "T26n1532_002:0342c01_3": "人無多聞慧，不為欺彼、不為自身我是高勝。",
    "T26n1532_002:0342c02_4": "何所為往？",
    "T26n1532_002:0342c02_5": "以為自身、為於他身求善根故往詣彼人，不為自身供養恭敬名稱讚歎。",
    "T26n1532_002:0342c04_6": "此人如是不為自身供養恭敬名稱讚歎故往彼人。",
    "T26n1532_002:0342c05_7": "依心差別者，以依四種心成就故。",
    "T26n1532_002:0342c06_8": "一者求法心成就，以見法勝猶如真寶，為求彼法故往大眾。",
    "T26n1532_002:0342c07_9": "二者威儀心成就，脫去金冠寶履傘等威儀，柔軟而往大眾。",
    "T26n1532_002:0342c08_10": "三者求上上義善根心成就，雖得上法不以為足，更求上上勝中勝法，為與法施故往大眾。",
    "T26n1532_002:0342c11_11": "四者本願心成就，不求自身供養恭敬名稱讚歎，為自他利故往大眾。",
    "T26n1532_002:0342c13_0": "如是往諸大眾應行法施，是故次第說彼法相。",
    "T26n1532_002:0342c14_1": "善開法施者，以何法說？",
    "T26n1532_002:0342c14_2": "以何義說？",
    "T26n1532_002:0342c14_3": "依何事說？",
    "T26n1532_002:0342c15_4": "云何而說，因彼事說故。",
    "T26n1532_002:0342c15_5": "以何法說者，以法攝取法故，如得聞慧如是說法。",
    "T26n1532_002:0342c16_6": "以何義說者，以得義故，自作誓願已畢竟故，內自思惟為他人說。",
    "T26n1532_002:0342c18_7": "依何事說者，以作妙事作賢事故，如所說法如是作事，以諸言語不虛妄故。",
    "T26n1532_002:0342c20_0": "云何而說者，示現染淨法故、示現二二諦法相次第故。",
    "T26n1532_002:0342c22_0": "如是為他說法令生善根，增長堅固自身因力，是故次第說彼法相。",
    "T26n1532_002:0342c23_1": "得先因力不失善根者，依四種法說：一者教化眾生；二者能忍諸苦；三者遠離邪見；四者修行一切功德善根，依止因力堅固說故。",
    "T26n1532_002:0342c26_2": "於他闕失不見其過者，不見他過、護自身過，應眾生過故，得化眾生因力堅固，生生世世常能教化一切眾生。",
    "T26n1532_002:0342c28_3": "因力增長現前堅固，依止如是堅固因力，於未來世教化眾生堅固增長而得成就，是名菩薩得先因力不失善根。",
    "T26n1532_002:0343a02_4": "於瞋怒人常修慈心者，樂修大慈，以能忍彼瞋恨眾生作苦惱事，能忍諸苦因力堅固，生生世世樂修大慈常能忍彼故。",
    "T26n1532_002:0343a05_5": "瞋恨眾生作苦惱事，因力增長現前堅固，菩薩依彼依止如是堅固因力，於未來世能忍諸苦堅固增長而得成就，是名菩薩得先因力不失善根。",
    "T26n1532_002:0343a08_6": "常說諸法因緣者，於諸法中為他示現非顛倒因因力得果，為離邪見樂正見事因力堅固，生生世世於諸法中為他示現非顛倒因因力得果，為離邪見樂正見事，因力增長現前堅固。",
    "T26n1532_002:0343a12_7": "菩薩依彼堅固因力，於未來世自身正見、不樂邪見堅固增長而得成就，是名菩薩得先因力不失善根。",
    "T26n1532_002:0343a15_8": "常念菩提者，不捨菩提心願力故，常不捨離菩提之心，修行一切功德善根。",
    "T26n1532_002:0343a16_9": "見大菩薩心願力堅固，生生世世常修一切功德善根因力增長現前堅固。",
    "T26n1532_002:0343a18_10": "菩薩依彼堅固因力，於未來世修行一切功德善根堅固增長悉得成就，是名具足得先因力不失善根。",
    "T26n1532_002:0343a21_0": "如是以有先因力故，雖未有人說波羅蜜行，而有方便波羅蜜行，是故次說不由他教而能自行波羅蜜行法。",
    "T26n1532_002:0343a23_1": "以施導人者，謂於布施波羅蜜中最為上首，初自修行，後為他人令入修行。",
    "T26n1532_002:0343a25_2": "菩薩如是修行布施，故於未來施行成就，生生世世不由他教而能自行檀波羅蜜故。",
    "T26n1532_002:0343a27_3": "不說他人毀禁之罪者，示現不見他人過失故。",
    "T26n1532_002:0343a28_4": "善住持戒菩薩如是善住持戒故，於未來不失一切諸禁戒行，生生世世不由他教而能自行尸波羅蜜故。",
    "T26n1532_002:0343b01_5": "善知攝法教化眾生者，以為教化諸眾生故，為諸眾生令得安隱忍。",
    "T26n1532_002:0343b03_6": "彼眾生不修諸行，勤說諸法不生疲惓，知心知使攝取眾生。",
    "T26n1532_002:0343b04_7": "菩薩如是修行忍辱、精進、禪定故，於未來忍辱、精進、禪定成就，生生世世如是次第不由他教而能自行忍辱、精進、禪波羅蜜故。",
    "T26n1532_002:0343b07_8": "解達深法者，善知一切諸法無我。",
    "T26n1532_002:0343b08_9": "菩薩如是信解深法故，於未來智慧成就，生生世世不由他教而能自行般若波羅蜜故。",
    "T26n1532_002:0343b10_10": "如是修行波羅蜜行得柔軟勝行，能迴轉諸禪還生欲界，是故次第說彼法相。",
    "T26n1532_002:0343b11_11": "其心柔軟者，謂諸菩薩以得三昧三摩跋提有自在力，以巧方便而能轉起勝妙境界，以彼菩薩於禪定中得自在力，不為禪定生於色界故。",
    "T26n1532_002:0343b15_0": "得諸善根力者，謂諸菩薩能勝處去而不取勝處，雖生下地於彼禪定亦不退失故。",
    "T26n1532_002:0343b16_1": "善修智慧方便力者，謂諸菩薩以有方便般若故善修諸行，是故不退下地厭中、不受彼地亦不修行生彼處行，示現正因故。",
    "T26n1532_002:0343b19_2": "不捨一切諸眾生者，謂諸菩薩以不捨離諸眾生故，捨勝妙處取下處生，示現教化諸眾生故。",
    "T26n1532_002:0343b21_3": "◎◎如是不著自樂、為與他樂，示現與眾生樂，以得不退法輪地故，是以次第說彼法相。",
    "T26n1532_002:0343b23_4": "得不退轉法輪地者，以對三種所治退法故，說四種對治之法，此義應知。",
    "T26n1532_002:0343b25_5": "應云何知？",
    "T26n1532_002:0343b25_6": "所謂修行菩薩行中，有三種法令菩薩退：一者時節久遠無量，以不能忍生等種種諸苦惱故而生退心；二者功德智慧少故而生退心；三者捨棄一切眾生，無慈悲故而生退心。",
    "T26n1532_002:0343c01_7": "堪受無量生死者，所謂菩薩畢竟心取無量無邊久遠時節，雖有生等種種諸苦，堪能忍受而不怖畏不生疲倦。",
    "T26n1532_002:0343c03_8": "供養無量諸佛者，所謂菩薩供養恭敬無量諸佛，從佛聞法獲得無量功德智慧，是故菩薩快妙功德智慧成就。",
    "T26n1532_002:0343c06_9": "修行無量大慈修行無量大悲者，所謂菩薩如是次第為與一切眾生安隱、為與一切諸眾生樂，以不捨離諸眾生故。",
    "T26n1532_002:0343c09_0": "如是以得不退地故，不斷佛種如實修行，是故次第說彼法相。",
    "T26n1532_002:0343c10_1": "不斷佛種如實修行者，為得第一義佛地故、為得世間佛地故。",
    "T26n1532_002:0343c11_2": "第一義佛地者，有三種因得：一者根本欲心；二者至心欲得；三者上欲心。",
    "T26n1532_002:0343c13_3": "不退本願者，以不失根本故，是名根本欲心。",
    "T26n1532_002:0343c14_4": "如是示現根本欲心，示現本願力相故。",
    "T26n1532_002:0343c15_5": "如說修行者，此有如來，如法如說如是修行，是名如說修行，示現諸菩薩至心欲得故。",
    "T26n1532_002:0343c17_6": "於諸善法大欲精進者，是上欲心雖得少分不以為足，更求勝法故。",
    "T26n1532_002:0343c18_7": "深心行於佛道者，示現假名佛地因故。",
    "T26n1532_002:0343c19_8": "假名佛者，入涅槃時生佛示現。",
    "T26n1532_002:0343c20_9": "言深心者，示現求彼生佛心故。",
    "T26n1532_002:0343c21_10": "行於佛道者，如實修行故、生佛示現住持佛故。",
    "T26n1532_002:0343c22_11": "又為示現彼生佛時，復有說法、轉法輪等攝取眾生故。",
    "T26n1532_002:0343c24_0": "為受何等法義樂故，佛放光明攝取聖者勝思惟梵天？",
    "T26n1532_002:0343c25_1": "為欲受彼種種法樂故。",
    "T26n1532_002:0343c25_2": "聖者網明童子菩薩依彼先說問中勝故，問彼種種勝說法相；自此以下，勝思惟梵天廣說應知。",
    "T26n1532_002:0343c28_0": "彼問有八種邪問正問記為說彼法。",
    "T26n1532_002:0343c28_1": "如經「梵天言：網明！",
    "T26n1532_002:0343c29_2": "若菩薩見我故問，名為邪問非為正問」如是等故。",
    "T26n1532_002:0344a01_3": "何等八種？",
    "T26n1532_002:0344a01_4": "一者依；二者體；三者依止；四者依事；五者過；六者利益；七者起；八者根本。",
    "T26n1532_002:0344a04_0": "所言依者，謂依大乘，以依彼乘此中正問故。",
    "T26n1532_002:0344a05_0": "所言體者，邪問為體。",
    "T26n1532_002:0344a05_1": "彼體有三種，謂外道、聲聞、始發心菩薩。",
    "T26n1532_002:0344a07_0": "言依止者，有三種無智，謂麁、中、微。",
    "T26n1532_002:0344a07_1": "彼三種闇，謂外道等次第應知。",
    "T26n1532_002:0344a08_2": "應云何知？",
    "T26n1532_002:0344a08_3": "外道之人依麁無智，是故不識無我體相，自他身中執著有我。",
    "T26n1532_002:0344a10_4": "以不能知諸法相故，依自心見所說邪論，隨彼句義執著法相。",
    "T26n1532_002:0344a11_5": "如是次第，自身他身虛妄見問，如是一切非正念問，悉是邪問。",
    "T26n1532_002:0344a13_0": "聲聞分知無我法相，復有不知，是故名為中無智闇。",
    "T26n1532_002:0344a14_1": "依中無智，取自業等造作諸業，即因彼業受於果報，不於餘處。",
    "T26n1532_002:0344a15_2": "及著自體同相異相，成就色等諸法必有。",
    "T26n1532_002:0344a16_3": "彼如是問，執著自身及他身法，以有隨順斷煩惱障，依於自乘名為正念，依斷煩惱障名為邪念，以不隨順斷智障故。",
    "T26n1532_002:0344a19_4": "依於大乘名為邪問，始發心菩薩少分能知諸法無我，復有不知有微無智，依微無智、依有無物，離於有相取於無相，於二法中一向取無法取無法相問，是不正問。",
    "T26n1532_002:0344a23_0": "言依事者，事有六種：一者陰入界事；二者因緣集事；三者諦事；四者證智事；五者對對治事；六者佛法事。",
    "T26n1532_002:0344a25_1": "依陰入界事者，依我，我問故。",
    "T26n1532_002:0344a26_2": "依因緣集事者，依順問故、依逆問故，以生故問、以滅故問，以是處、非處故問。",
    "T26n1532_002:0344a27_3": "即彼因緣集問，生滅即是是處非處。",
    "T26n1532_002:0344a28_4": "如經中說「身口等業修行諸善，若生惡道無有是處」。",
    "T26n1532_002:0344a29_5": "依諦事者，順因緣集、逆因緣集。",
    "T26n1532_002:0344b01_6": "順因緣集者，染體二諦有因有果，是有漏行法之體故。",
    "T26n1532_002:0344b02_7": "逆因緣集者，淨體二諦依道能滅，是故道諦名為滅諦。",
    "T26n1532_002:0344b04_0": "如是依二二諦為染淨問。",
    "T26n1532_002:0344b04_1": "依二種諦染法體故，有生死世間問。",
    "T26n1532_002:0344b05_2": "依二種諦淨法體故，有寂滅涅槃問。",
    "T26n1532_002:0344b06_3": "如是次第生於世間、過於世間獲得涅槃，如是世間涅槃二種差別，依有餘涅槃、無餘涅槃故。",
    "T26n1532_002:0344b08_4": "如是問世間等事依實諦問，此義應知。",
    "T26n1532_002:0344b09_5": "以是義故，依諦四種事遮法無我。",
    "T26n1532_002:0344b11_0": "依證智事者，依知依離問、為得為修問。",
    "T26n1532_002:0344b11_1": "如是次第，彼智於見道時得智名，已證智者自此以上得修道名，以得彼證知依證智問。",
    "T26n1532_002:0344b13_2": "得智名修行名，此義應知。",
    "T26n1532_002:0344b14_3": "以離彼集得出世間正道果故，以離諸使煩惱身故，依離彼事問。",
    "T26n1532_002:0344b16_0": "如經「是故網明！",
    "T26n1532_002:0344b16_1": "以何處無得無取、無證無分別、無知無依止、無修無修見問，是為正問」故。",
    "T26n1532_002:0344b17_2": "此明何義？",
    "T26n1532_002:0344b18_3": "於真如中如所說字句，說無如是智，為遮彼處無如是法，如一一句分別之處，亦遮彼句一一之處無如是故。",
    "T26n1532_002:0344b20_4": "言無取者，以不虛妄分別我已得故。",
    "T26n1532_002:0344b21_5": "無分別者，以不虛妄分別我已證故。",
    "T26n1532_002:0344b22_6": "無依止者，以不虛妄分別我已知涅槃故。",
    "T26n1532_002:0344b23_7": "不分別者，是第一義。",
    "T26n1532_002:0344b23_8": "言依止者，依止見道見道為修道依止說故。",
    "T26n1532_002:0344b24_9": "無修見者，不見我修道故。",
    "T26n1532_002:0344b25_10": "如是說法則名為正。",
    "T26n1532_002:0344b26_0": "依對對治事者，所謂善不善等法。",
    "T26n1532_002:0344b26_1": "不善法名為對善法名，為對治。",
    "T26n1532_002:0344b27_2": "又彼善法二種差別，謂有漏、無漏差別。",
    "T26n1532_002:0344b28_3": "又諸外道以邪見濁長夜有過，此義應知。",
    "T26n1532_002:0344b29_4": "無過亦有二種差別，謂有為、無為差別。",
    "T26n1532_002:0344c01_5": "善法復有二種差別，謂世間、出世間差別。",
    "T26n1532_002:0344c02_6": "彼有分別、以無分別依彼所治治能治事問。",
    "T26n1532_002:0344c03_7": "「網明！",
    "T26n1532_002:0344c03_8": "若菩薩不見二不見不二者，不見二數、不見一數，以遮可取法無我故。",
    "T26n1532_002:0344c04_9": "無明無相平等行問，名為正問」者，為取彼法相遮彼能取可取相故。",
    "T26n1532_002:0344c06_10": "又無相無相平等行問者，遮彼能說可說相故。",
    "T26n1532_002:0344c07_11": "又能說者，說名平等；可說名相，以一切事平等知故。",
    "T26n1532_002:0344c08_12": "彼可說法亦名平等，多種法相同名說故。",
    "T26n1532_002:0344c10_0": "依佛法事者，依佛、依法、依修行、依處、依可化眾生、依進取證智，如是次第佛等示現，因彼差別故問。",
    "T26n1532_002:0344c12_1": "佛等種種應知。",
    "T26n1532_002:0344c12_2": "佛種種者，謂時、家、姓、命差別故。",
    "T26n1532_002:0344c13_3": "法種種者，謂修多羅、祇夜等差別故。",
    "T26n1532_002:0344c14_4": "僧種種者，謂一向菩薩、聲聞雜僧多少差別故。",
    "T26n1532_002:0344c15_5": "國土種種者，謂一向清淨、染雜差別故。",
    "T26n1532_002:0344c16_6": "眾生種種者，謂貪、瞋、癡雜等差別故。",
    "T26n1532_002:0344c17_7": "乘種種者，謂聲聞乘等差別故。",
    "T26n1532_002:0344c18_0": "所言過者，謂外道等為生法滅法、是處非處問，見生法問、見滅法問，見染法問、見淨法問，如是等問皆是染問，是故名過。",
    "T26n1532_002:0344c20_1": "聲聞之人如是等一切問，為滅為淨、為成涅槃，而不得大菩提，是故名過。",
    "T26n1532_002:0344c22_2": "始發菩提心菩薩亦不正念問，以不成就如實淨智，是故名過。",
    "T26n1532_002:0344c23_3": "言利益者，若如是不問即名利益，此義應知。",
    "T26n1532_002:0344c25_0": "如是等問非正問等、如是等問名正問等，示現彼義。",
    "T26n1532_002:0344c27_0": "所言起者，即非正問及正問等，示現彼義。",
    "T26n1532_002:0344c27_1": "如經「復次網明！",
    "T26n1532_002:0344c28_2": "一切法正、一切法邪」故。",
    "T26n1532_002:0344c28_3": "此以何義？",
    "T26n1532_002:0344c29_4": "陰界入等皆悉攝在佛法中說。",
    "T26n1532_002:0344c29_5": "如向所說陰界入等事相，諸法如說不可思議名為正，而起思議名為邪者，是不正問及正問事。",
    "T26n1532_002:0345a02_6": "如經「梵天言：網明！",
    "T26n1532_002:0345a03_7": "以何義故？",
    "T26n1532_002:0345a03_8": "諸法不可思議故，一切法名為正。",
    "T26n1532_002:0345a04_9": "若不可思議而思議者，一切法名為邪」故。",
    "T26n1532_002:0345a05_10": "以何義故，一切諸法不可思議？",
    "T26n1532_002:0345a06_11": "如經「一切法寂靜，名為正思惟」故。",
    "T26n1532_002:0345a06_12": "以離虛妄分別體故，名為寂靜。",
    "T26n1532_002:0345a07_13": "以離戲論故，亦名寂靜。",
    "T26n1532_002:0345a08_14": "以不信寂靜法無我故，墮增上慢邊，虛妄分別可分別法而修諸行，以分別四大故起彼問。",
    "T26n1532_002:0345a10_15": "法示現非正問法正性者，離自境界、離餘欲際，是名法性。",
    "T26n1532_002:0345a11_16": "此以示現正問因故。",
    "T26n1532_002:0345a12_0": "此以何義？",
    "T26n1532_002:0345a12_1": "以何等觀而能離欲？",
    "T26n1532_002:0345a12_2": "以何等智知於彼法？",
    "T26n1532_002:0345a13_3": "彼二不二名為真如，此中如是無分別智真如智相名為實際。",
    "T26n1532_002:0345a14_4": "言實際者，謂離餘欲之勝際也。",
    "T26n1532_002:0345a15_5": "言實際者，離於諸欲，謂無分別真如智相，此謂內心自境界中如實觀察地觀相故。",
    "T26n1532_002:0345a17_6": "如是次第明為法性寂靜應知。",
    "T26n1532_002:0345a17_7": "地者，自心境界成就及觀真如。",
    "T26n1532_002:0345a18_8": "是所觀地何等法上？",
    "T26n1532_002:0345a19_9": "謂如所說陰界等事。",
    "T26n1532_002:0345a19_10": "彼陰等事離於真如，以彼真如無戲論故。",
    "T26n1532_002:0345a20_11": "觀彼真如無分別智，彼智寂靜，以彼真如離於能取可取處故。",
    "T26n1532_002:0345a22_0": "如是說甚深法，知此正法甚深難解。",
    "T26n1532_002:0345a22_1": "如經「網明菩薩言：梵天！",
    "T26n1532_002:0345a23_2": "少有眾生能解如是諸法正性」故。",
    "T26n1532_002:0345a24_3": "如此中說諸法正性，離正法性更求智者則不可得，以彼法性出過世間一異數故。",
    "T26n1532_002:0345a26_0": "遮有法體所言少者，依一數故。",
    "T26n1532_002:0345a26_1": "離彼一數，更無少分。",
    "T26n1532_002:0345a27_2": "如是為遮取有物體，非彼法體一向是無，不覺不知遮無法相。",
    "T26n1532_002:0345a28_3": "此說何義？",
    "T26n1532_002:0345a28_4": "此中謂說信此三世諸法根本不見法相，非謂實證遮。",
    "T26n1532_002:0345b01_5": "諸菩薩摩訶薩等有實證法，示現此義，以隨順此義故名為信非證。",
    "T26n1532_002:0345b02_6": "此法證者，名為不見一事。",
    "T26n1532_002:0345b03_7": "「網明！",
    "T26n1532_002:0345b03_8": "若有善男子善女人，得聞如是諸法正性勤行精進，是名如實修行」者，依聞思慧於智慧中說彼法相。",
    "T26n1532_002:0345b05_9": "如向所說，以依何心、以依何意如來說法，此義應知。",
    "T26n1532_002:0345b06_10": "不戲一切法故，是名證法。",
    "T26n1532_002:0345b07_11": "以如實知故，是故彼人不住世間、不住涅槃。",
    "T26n1532_002:0345b08_12": "以彼世間煩惱染中無一法捨，是故不減。",
    "T26n1532_002:0345b09_13": "以涅槃中無一法取，是故不增。",
    "T26n1532_002:0345b10_14": "示現諸菩薩摩訶薩不住世間、涅槃相故。",
    "T26n1532_002:0345b11_0": "如是聞說正法相者，次第從他聞法，然後內心自正思惟，次第能生出世正見獲得彼果，離於諸相示現實體不住相故，示現不住涅槃因故。",
    "T26n1532_002:0345b14_1": "此以如來見法無我等一味故，示現諸菩薩世間、涅槃諸過功德無有分別，平等相故，如是諸菩薩得不住世間、不住涅槃故。",
    "T26n1532_002:0345b17_0": "說法次第至此已竟。",
    "T26n1532_002:0345b17_1": "復依異義：次下更問此明何義？",
    "T26n1532_002:0345b18_2": "如來說法不能異過於者，不能異過於身，不能異過世間更有一法，是故世間無一法減、於涅槃中無一法增，遮離一物遮得一物故。",
    "T26n1532_002:0345b21_3": "此以何義？",
    "T26n1532_002:0345b21_4": "非謂一向不過世間有過世間，以為遮彼見無物故。",
    "T26n1532_002:0345b22_5": "此示何義？",
    "T26n1532_002:0345b22_6": "以為示現過二相故。",
    "T26n1532_002:0345b23_7": "此義云何？",
    "T26n1532_002:0345b23_8": "言二相者，一者世間行；二者涅槃。",
    "T26n1532_002:0345b24_9": "分別世間過、分別功德過，彼二種過菩薩摩訶薩畢竟遠離故。",
    "T26n1532_002:0345b25_10": "此義云何？",
    "T26n1532_002:0345b26_11": "平等法中無染無淨，以依離欲實際法性故如是說。",
    "T26n1532_002:0345b27_12": "以彼實際一向不同生死世間，以其常故，是故無有入涅槃者，以是義故不染不淨。",
    "T26n1532_002:0345b29_13": "如是次第不必說法默然而住，亦得如法修行諸行。",
    "T26n1532_002:0345c01_14": "若欲說者，應當如彼梵天所說，是故讚言「善哉善哉！",
    "T26n1532_002:0345c02_15": "法不可說而能說之」，是故如來重讚「善哉！",
    "T26n1532_002:0345c03_16": "我不得生死、不得涅槃」如是等者領先說義，更無有法而可說也。",
    "T26n1532_002:0345c04_17": "如來何故重說此法？",
    "T26n1532_002:0345c05_18": "以五百比丘聞說此法生於驚怖，如來為欲令彼比丘於此義中畢竟定故。",
    "T26n1532_002:0345c07_19": "此示何義？",
    "T26n1532_002:0345c07_20": "示現如來意亦如是，非獨梵天如是。",
    "T26n1532_002:0345c08_21": "眾生墮無物邊，是故如來同梵天說空，修梵行者不解深意義，虛妄分別也。",
    "T26n1532_002:0345c09_22": "何者梵行？",
    "T26n1532_002:0345c10_23": "謂受持戒，如說修行而不毀犯故。",
    "T26n1532_002:0345c10_24": "修行正道者，修行四諦差別觀也。",
    "T26n1532_002:0345c11_25": "諸禪者，初禪等四禪也。",
    "T26n1532_002:0345c12_26": "三昧者，有覺有觀等種種行也。",
    "T26n1532_002:0345c12_27": "三摩跋提者，無色四定也。",
    "T26n1532_002:0345c13_28": "彼諸比丘以見有法、見無法故，聞上說已，謂如來說一向無物亦無修行梵行，故生驚怖。",
    "T26n1532_002:0345c15_29": "以彼比丘見有法故、見無法故，為斷比丘有見無見，則於其人佛不出世等者，彼人乃至涅槃以為有物故求得涅槃，為對治此有物見故。",
    "T26n1532_002:0345c18_30": "如經「彼人乃至求決定相」故。",
    "T26n1532_002:0345c19_31": "如是依無名相正說法已，為呵責彼驚怖比丘故以二喻。",
    "T26n1532_002:0345c20_32": "此二種喻，令生二種念因，謂生厭念因、生觀念因。",
    "T26n1532_002:0345c21_33": "因彼二因獲得涅槃，是故呵責。",
    "T26n1532_002:0345c22_34": "此示何義？",
    "T26n1532_002:0345c22_35": "示現依彼求法見過逼惱心故起於厭觀，初喻相似相對治法。",
    "T26n1532_002:0345c24_36": "示現利益觀故，共樂身轉故生歡喜觀，第二譬喻相似相對治法。",
    "T26n1532_002:0345c25_37": "次明彼人雖行正相而是邪行相，以起生相、以起滅相、以得涅槃相、以證道相故。",
    "T26n1532_002:0345c27_38": "向來說法，諸比丘聞，微損惡行；自此已下，為令諸比丘入於法中，是故聖者網明菩薩請於梵天令入法者，此中示現二種法相：一者示現實體；二者示現得果。",
    "T26n1532_002:0346a02_39": "言實體者，令信法故。",
    "T26n1532_002:0346a02_40": "所言果者，令離邪見得解脫故。",
    "T26n1532_002:0346a03_41": "畢竟示現正見相故，為比丘身此間說法能生種子，餘佛國土諸佛如來亦說此法。",
    "T26n1532_002:0346a05_42": "明彼比丘以何處畏而無去處，不能遠離所說法相。",
    "T26n1532_002:0346a06_43": "以一切處不離於法、以不可避，示如是相，令彼不去故，說虛空以為譬喻。",
    "T26n1532_002:0346a08_44": "示現此義？",
    "T26n1532_002:0346a08_45": "何處怖畏捨之而去，終不遠離所怖畏處。",
    "T26n1532_002:0346a09_46": "如畏空者，不能過空有無空處而可求也，依彼證法示現得相。",
    "T26n1532_002:0346a10_47": "空無相無願者，是真如應知。",
    "T26n1532_002:0346a11_48": "欲求涅槃行涅槃中而不得涅槃者，涅槃是真如清淨相故。",
    "T26n1532_002:0346a12_49": "此以何義？",
    "T26n1532_002:0346a13_0": "以彼真如一切法中悉平等故名為涅槃，口中言說不可取故。",
    "T26n1532_002:0346a14_1": "此為何義？",
    "T26n1532_002:0346a14_2": "遮彼實體是可取故。",
    "T26n1532_002:0346a15_3": "如是遠離有無物法，能如實知諸法體相。",
    "T26n1532_002:0346a16_4": "彼諸比丘如是見已心得解脫，得心解脫已則得實法，得實法已自說法相。",
    "T26n1532_002:0346a17_5": "彼諸比丘先是凡夫，次作學人，次成羅漢。",
    "T26n1532_002:0346a18_6": "以此義故，於三時後依先不成而作是言「世尊！",
    "T26n1532_002:0346a19_7": "我等今者非凡夫、非學、非無學、非阿羅漢也」。",
    "T26n1532_002:0346a20_8": "不在世間者，謂彼無餘涅槃界中永斷一切受生處故。",
    "T26n1532_002:0346a22_9": "不在涅槃者，有餘涅槃中取陰相未盡故，如實示現有佛出世現覺知相。",
    "T26n1532_002:0346a23_10": "所言動者，散亂心也。",
    "T26n1532_002:0346a24_11": "言我想者，謂我見也。",
    "T26n1532_002:0346a24_12": "所言發者，謂能起作行心相也。",
    "T26n1532_002:0346a25_13": "所言戲者，動等三句分別心也。",
    "T26n1532_002:0346a26_14": "如是因果或盡示現彼人有佛出世。",
    "T26n1532_002:0346a26_15": "聖者舍利弗依道依得依滅依證，問諸比丘，諸比丘應如是答。",
    "T26n1532_002:0346a28_16": "如舍利弗說。",
    "T26n1532_002:0346a28_17": "而諸比丘如是說言：我已得七不可作，而作言語問答。",
    "T26n1532_002:0346a29_18": "此為示現實答返答故。",
    "T26n1532_002:0346b01_19": "此有二種：一者所證答；二者說答。",
    "T26n1532_002:0346b02_20": "以有如是所立記故，同行諸比丘說法不能至到，大生尊重心，以彼比丘說彼法體生尊重心故。",
    "T26n1532_002:0346b04_21": "◎勝思惟梵天所問經論卷第二"
}