{
    "T08n0228_024:0669a07_0": "佛說佛母出生三法藏般若",
    "T08n0228_024:0669a08_0": "波羅蜜多經卷第二十四",
    "T08n0228_024:0669a10_0": "西天譯經三藏朝奉大夫試光祿卿",
    "T08n0228_024:0669a11_0": "傳法大師賜紫臣施護奉　詔譯",
    "T08n0228_024:0669a12_0": "◎常啼菩薩品第三十之二",
    "T08n0228_024:0669a13_0": "爾時，佛告須菩提：「彼常啼菩薩摩訶薩，如是憂愁啼泣時，忽然見有如來形像住立其前，作是讚言：『善哉，善哉！",
    "T08n0228_024:0669a15_1": "善男子！",
    "T08n0228_024:0669a15_2": "諸佛如來、應供、正等正覺本行菩薩道時求般若波羅蜜多，亦如汝今如是勤求等無有異。",
    "T08n0228_024:0669a17_3": "是故汝應益加精進勇猛堅固，從此東行五百由旬，有一大城名曰眾香，其城七重——七重垣牆縱廣十二由旬，廣博清淨妙好殊麗，人民熾盛安隱豐樂，有五百街道處處連接，橋津平正人所愛樂——其七重城七寶嚴飾，一一城上皆以閻浮檀金而為樓閣，七寶行樹周匝圍繞，復有七多羅樹。",
    "T08n0228_024:0669a24_4": "彼七寶行樹，各有種種寶華寶菓，一一樹間眾寶間錯，有諸寶網互映交絡，彌覆城上垂諸寶鈴，風吹鈴聲甚可愛樂，如五種樂巧出音聲，清妙和雅聞者適悅。",
    "T08n0228_024:0669a27_5": "其城四邊，流泉浴池清淨具足，中有諸船七寶裝鉸，池水自然冷暖調適人所愛樂。",
    "T08n0228_024:0669a29_6": "是諸池中有眾色華，所謂優鉢羅華、俱母陀華、奔拏利迦華等，及餘種種妙色香華，乃至三千大千世界所有一切諸妙華等，皆悉具足。",
    "T08n0228_024:0669b03_7": "其城四邊有五百園，一一園中有五百池，其池縱廣一俱盧舍，彼一一池七寶裝鉸甚可愛樂。",
    "T08n0228_024:0669b06_8": "是諸池中亦有種種妙色香華，所謂優鉢羅華、俱母陀華、奔拏利迦華等，是一一華大如車輪，青色青光，黃色黃光，赤色赤光，白色白光。",
    "T08n0228_024:0669b09_9": "一一池中復有白鶴、鳧、鴈、鴛鴦等種種異鳥游集其上。",
    "T08n0228_024:0669b10_10": "是諸園林浴池，城中人民自在遊適無所繫屬，但以眾生先業所感。",
    "T08n0228_024:0669b11_11": "彼諸眾生於長夜中，修行般若波羅蜜多，清淨信解甚深法門故，獲如是最勝果報。",
    "T08n0228_024:0669b13_12": "善男子！",
    "T08n0228_024:0669b13_13": "彼眾香城中有大高臺，法上菩薩摩訶薩所止宮舍在於其上。",
    "T08n0228_024:0669b15_14": "其臺分量縱廣正等各一由旬，七重垣牆七寶莊嚴殊特妙好，七重行樹周匝圍繞，復有七多羅樹。",
    "T08n0228_024:0669b17_15": "於其宮中有四大園，一名常喜，二名無憂，三名適悅，四名華莊嚴。",
    "T08n0228_024:0669b19_0": "一一園中有八大池，一名賢，二名賢上，三名歡喜，四名喜上，五名安樂，六名妙樂，七名決定，八名阿嚩訶。",
    "T08n0228_024:0669b21_1": "彼一一池四邊皆以四寶莊嚴，東黃金寶，南白銀寶，西吠瑠璃寶，北頗胝迦寶，玟瑰為底金沙布上。",
    "T08n0228_024:0669b23_2": "一一池側有八梯陛七寶莊嚴，以眾寶物而為層級，其層級間有閻浮檀金芭蕉行樹。",
    "T08n0228_024:0669b25_3": "彼諸池中亦有種種妙色香華，所謂優鉢羅華、俱母陀華、奔拏利迦華等，亦復有諸白鶴、鳧、鴈、鴛鴦等種種異鳥游集其上。",
    "T08n0228_024:0669b28_4": "彼一一池四邊各有妙香華樹，香如栴檀，色味具足，風吹其華墮池水中。",
    "T08n0228_024:0669c01_0": "而彼宮舍園林池沼如是嚴飾，法上菩薩摩訶薩處其宮內，與六萬八千婇女眷屬俱，於如是等園林池沼遊翫適悅，五欲娛樂嬉戲自在。",
    "T08n0228_024:0669c04_1": "眾香城中所有人民若男若女，亦復皆入常喜等園、賢等諸池遊戲娛樂。",
    "T08n0228_024:0669c05_2": "彼法上菩薩摩訶薩既娛樂已，於自宮內日三時中，說般若波羅蜜多。",
    "T08n0228_024:0669c07_3": "又復眾香城中一切人民，於其城內多人聚處，為法上菩薩摩訶薩敷大法座——其座四足，黃金、白銀、吠琉璃、頗胝迦四寶所成，復有種種真珠、瓔珞而為裝鉸，座高半俱盧舍，於其座上敷以茵褥及憍尸迦衣，上妙細[疊*毛]種種嚴飾，於座周匝散五色華，燒眾妙香，嚴好殊特清淨可愛——法上菩薩摩訶薩處其法座，天人四眾集會一處恭敬圍繞，以重法故，各各燒香散華供養法上菩薩摩訶薩。",
    "T08n0228_024:0669c16_4": "是時，菩薩廣為一切天、人四眾，宣說般若波羅蜜多。",
    "T08n0228_024:0669c17_5": "隨應說已，中有受持者、有讀誦者、有思惟者、有書寫者、有如說行者、有不退轉於阿耨多羅三藐三菩提者。",
    "T08n0228_024:0669c19_6": "善男子！",
    "T08n0228_024:0669c19_7": "彼法上菩薩摩訶薩說法會中有如是等功德利益，是故汝今宜應東行往彼法上菩薩摩訶薩所，汝當從彼得聞般若波羅蜜多，而彼菩薩摩訶薩能以此法為汝示教利喜。",
    "T08n0228_024:0669c23_8": "汝今東行勿計晝夜，勇猛精進一心勤求，即當不久決定得聞般若波羅蜜多。』",
    "T08n0228_024:0669c26_0": "「爾時，常啼菩薩摩訶薩聞是說已，心生歡喜適悅慶快。",
    "T08n0228_024:0669c27_1": "譬如有人為箭所中苦痛斯甚，是人爾時無復餘念，但念何時得大良藥而為救療，使我得脫如是苦惱。",
    "T08n0228_024:0669c29_2": "須菩提！",
    "T08n0228_024:0669c29_3": "常啼菩薩摩訶薩，亦復如是而無餘念，但念何時得瞻禮親近法上菩薩摩訶薩？",
    "T08n0228_024:0670a02_4": "從彼得聞般若波羅蜜多。",
    "T08n0228_024:0670a03_5": "即於是處一心諦想法上菩薩摩訶薩，思惟般若波羅蜜多。",
    "T08n0228_024:0670a04_6": "常啼菩薩摩訶薩作是思惟時，於一切法中生無所依想，得入無量無數三摩地門，所謂：觀一切法自性三摩地，一切法自性無所得三摩地，一切法自性智生三摩地，破一切法無明三摩地，一切法不壞見三摩地，一切法作光明三摩地，一切法離癡瞑三摩地，破一切法無智三摩地，一切法離闇三摩地，一切法相不可得三摩地，散華三摩地，一切法無我相三摩地，離幻三摩地，如鏡像出生三摩地，一切眾生語言三摩地，離塵三摩地，一切眾生歡喜三摩地，隨一切眾生善巧語言三摩地，種種語言文字章句出生三摩地，無畏三摩地，自性三摩地，離障得解脫三摩地，無染三摩地，名句文莊嚴三摩地，等觀一切法三摩地，一切法離境界相三摩地，一切法無礙際三摩地，如虛空三摩地，金剛喻三摩地，清淨相王三摩地，無負三摩地，得勝三摩地，不退觀三摩地，法界決定三摩地，法界寂靜三摩地，安隱三摩地，師子吼三摩地，勝一切眾生三摩地，離垢三摩地，清淨三摩地，蓮華莊嚴三摩地，斷愛三摩地，隨一切堅固三摩地，一切法最上三摩地，得神通力無所畏三摩地，一切法通達三摩地，壞一切法印三摩地，一切法無差別見三摩地，離一切見三摩地，大法光明三摩地，一切法離相三摩地，解脫一切著三摩地，一切法無懈三摩地，甚深法光明三摩地，等高三摩地，不可奪三摩地，破魔境界三摩地，三界最勝三摩地，光明門三摩地，見一切如來三摩地。",
    "T08n0228_024:0670b04_7": "「須菩提！",
    "T08n0228_024:0670b04_8": "彼常啼菩薩摩訶薩得入如是等諸三摩地門，於三摩地中見十方無量阿僧祇世界諸佛如來，各各為諸菩薩摩訶薩，說般若波羅蜜多。",
    "T08n0228_024:0670b07_9": "是諸如來皆悉安慰讚歎常啼菩薩摩訶薩言：『善哉，善哉！",
    "T08n0228_024:0670b08_10": "善男子！",
    "T08n0228_024:0670b09_0": "汝能勤求般若波羅蜜多。",
    "T08n0228_024:0670b09_1": "我等本行菩薩道時求般若波羅蜜多，亦如汝今得是諸三摩地等無有異。",
    "T08n0228_024:0670b11_2": "汝今得是諸三摩地已，而能通達般若波羅蜜多，方便安住不退轉法。",
    "T08n0228_024:0670b12_3": "我等得是諸三摩地已，即得阿耨多羅三藐三菩提。",
    "T08n0228_024:0670b14_4": "我等於諸三摩地中，觀察自性無法可見。",
    "T08n0228_024:0670b15_0": "從諸三摩地出已，於一切法生無住想。",
    "T08n0228_024:0670b15_1": "善男子！",
    "T08n0228_024:0670b16_2": "無住法者是謂般若波羅蜜多。",
    "T08n0228_024:0670b16_3": "我等於是無住法中，得金色身種種光明，三十二大人相、八十種隨形好皆悉具足，得不思議佛無上智、佛無上慧，成就一切佛法功德，到一切法彼岸。",
    "T08n0228_024:0670b20_4": "善男子！",
    "T08n0228_024:0670b20_5": "如是功德，諸佛如來猶尚不能稱量讚歎說其邊際，何況聲聞、緣覺？",
    "T08n0228_024:0670b21_6": "是故汝今於是法中，益加恭敬尊重愛樂精進勤求，以是義故阿耨多羅三藐三菩提不為難得。",
    "T08n0228_024:0670b24_0": "又，善男子！",
    "T08n0228_024:0670b24_1": "汝今宜應於善知識極生恭敬尊重愛樂。",
    "T08n0228_024:0670b25_2": "何以故？",
    "T08n0228_024:0670b25_3": "菩薩摩訶薩為善知識所護助者，速得阿耨多羅三藐三菩提。』",
    "T08n0228_024:0670b26_4": "爾時，常啼菩薩摩訶薩白諸如來言：『誰當是我真善知識？",
    "T08n0228_024:0670b28_5": "願諸如來示教於我。』",
    "T08n0228_024:0670b28_6": "即時，諸佛如來謂言：『善男子！",
    "T08n0228_024:0670b29_7": "當知法上菩薩摩訶薩者是汝善知識，而彼菩薩世世已來常教化汝，令汝通達般若波羅蜜多方便、學諸佛法，成就汝於阿耨多羅三藐三菩提。",
    "T08n0228_024:0670c03_8": "汝應知彼重恩，當念報恩。",
    "T08n0228_024:0670c04_9": "善男子！",
    "T08n0228_024:0670c04_10": "汝於法上菩薩摩訶薩欲報恩者，假使一劫百劫，乃至百千劫中恭敬頂戴，以一切樂具乃至三千大千世界所有上妙色聲香味觸等而為供養，亦未能報一少分恩。",
    "T08n0228_024:0670c08_11": "何以故？",
    "T08n0228_024:0670c08_12": "汝以法上菩薩摩訶薩因緣故，令汝得入諸三摩地門，通達般若波羅蜜多方便。",
    "T08n0228_024:0670c10_13": "是故當知彼恩深重。』",
    "T08n0228_024:0670c10_14": "爾時如來作是說已忽然不現。",
    "T08n0228_024:0670c11_15": "「彼常啼菩薩摩訶薩從三摩地出已，不復見彼諸佛如來，心生悲惱啼泣而住。",
    "T08n0228_024:0670c12_16": "即作是念：『向者如來從何所來？",
    "T08n0228_024:0670c13_17": "去至何所？",
    "T08n0228_024:0670c13_18": "彼為我說法上菩薩摩訶薩甚為希有，而彼菩薩摩訶薩已得陀羅尼及五神通，已曾供養無量諸佛，彼即是我真善知識。",
    "T08n0228_024:0670c16_19": "世世已來常所教化利益於我，我今於彼益加恭敬尊重愛樂，是故宜應往彼瞻禮親近供養聽受般若波羅蜜多。",
    "T08n0228_024:0670c19_20": "及問向者如來從何所來？",
    "T08n0228_024:0670c19_21": "去至何所？",
    "T08n0228_024:0670c20_22": "然我今者自念貧乏一無所有，金銀珍寶、衣服臥具、幢幡寶蓋、香華燈塗，如是等物悉不能辦，乃至一華亦不能及，當以何物而為供養？",
    "T08n0228_024:0670c23_23": "我若空往心非所安。』",
    "T08n0228_024:0670c23_24": "如是憂愁思惟方計。",
    "T08n0228_024:0670c24_25": "「爾時，常啼菩薩摩訶薩作是念已未即東行，且於中路別入一城，於其城中靜住思惟：『我欲東行為求法故，供養法上菩薩摩訶薩是大利益，我今宜應自賣其身，隨所得價當買香華，自持往彼供養法上菩薩摩訶薩。",
    "T08n0228_024:0670c28_26": "何以故？",
    "T08n0228_024:0670c29_27": "我從世世已來，為欲因緣故於輪迴中受生死身，歷無量苦流轉諸趣，破壞其身終無利益，不曾為此清淨法故捨自身命，是故我今為求法故無所悋惜。』",
    "T08n0228_024:0671a03_28": "作是思惟已，即於城中多人聚處如是唱言：『我今賣身。",
    "T08n0228_024:0671a04_29": "誰當買我？",
    "T08n0228_024:0671a05_30": "誰當買我？』",
    "T08n0228_024:0671a05_31": "「爾時諸魔知是事已，即作是念：『今常啼菩薩以樂法故自賣其身，欲買香華供養法上菩薩，為求般若波羅蜜多。",
    "T08n0228_024:0671a07_32": "何故諸菩薩行般若波羅蜜多，皆能成就阿耨多羅三藐三菩提，猶如大海無所傾動，我等諸魔不能壞亂？",
    "T08n0228_024:0671a10_33": "彼因緣故空我境界，是故我今宜設方便壞其道意。』",
    "T08n0228_024:0671a11_34": "爾時惡魔如是念已，當彼常啼菩薩作此唱時，即以魔力隱蔽城中一切人眾，皆不令聞常啼菩薩所唱之聲。",
    "T08n0228_024:0671a13_35": "「爾時，常啼菩薩摩訶薩如是三唱皆無買者。",
    "T08n0228_024:0671a14_36": "菩薩爾時心生愁惱啼泣而言：『苦哉，苦哉！",
    "T08n0228_024:0671a15_37": "我所賣身為供養法上菩薩摩訶薩，今無買者，故知我身深為罪咎。』",
    "T08n0228_024:0671a18_0": "「爾時，帝釋天主知是事已，即作是念：『我應往彼常啼菩薩摩訶薩所，當試其心可能堅固深心樂法，真實能捨如是身不？』",
    "T08n0228_024:0671a20_1": "帝釋天主作是念已，即是變身為婆羅門，來住常啼菩薩摩訶薩前，作是問言：『汝今何故如是憂愁啼泣苦惱？』",
    "T08n0228_024:0671a23_2": "常啼菩薩言：『我今欲賣此身，無有買者，以是緣故啼泣而住。』",
    "T08n0228_024:0671a24_3": "婆羅門言：『汝所賣身欲何所作？』",
    "T08n0228_024:0671a25_4": "常啼菩薩言：『我為愛樂法故，今自賣身買諸香華，欲供養法上菩薩摩訶薩，為求般若波羅蜜多。",
    "T08n0228_024:0671a27_5": "而我此身薄福德故，賣無售者。』",
    "T08n0228_024:0671a28_6": "爾時，婆羅門謂常啼菩薩摩訶薩言：『我不須人無所施作，我於今時將欲大祠，須用人心人血人髓，汝今可能而相與不？』",
    "T08n0228_024:0671b01_7": "爾時，常啼菩薩摩訶薩聞此語已，踊躍歡喜即作是念：『我於今時得最上利，定當得聞般若波羅蜜多圓滿所願。",
    "T08n0228_024:0671b04_8": "此婆羅門而肯須我心及血髓，我應歡喜一一授與。』",
    "T08n0228_024:0671b05_9": "作是念已，即謂婆羅門言：『仁者所須，我當相奉。』",
    "T08n0228_024:0671b06_10": "婆羅門言：『汝欲價直其數幾何？』",
    "T08n0228_024:0671b07_11": "常啼菩薩言：『隨所相與我即當受。』",
    "T08n0228_024:0671b08_12": "「爾時，常啼菩薩摩訶薩即執利刀刺其右臂出血，次欲於其右髀破骨出髓。",
    "T08n0228_024:0671b09_13": "是時，有一長者女在高樓上，遙見常啼菩薩摩訶薩先自刺臂出血，又欲破骨出髓，即作是念：『此善男子何故如是苦楚其身？",
    "T08n0228_024:0671b12_14": "我應往彼詢問其故。』",
    "T08n0228_024:0671b13_15": "時長者女作是念已，即下高樓來菩薩所，發是問言：『善男子！",
    "T08n0228_024:0671b14_16": "汝何緣故於其自身受是苦楚？",
    "T08n0228_024:0671b15_17": "所出血髓欲將何用？』",
    "T08n0228_024:0671b15_18": "常啼菩薩言：『善女人！",
    "T08n0228_024:0671b16_19": "當知我今貧乏無有財寶，所出血髓賣與此婆羅門，所得價直當買香華，供養法上菩薩摩訶薩。』",
    "T08n0228_024:0671b18_20": "長者女言：『汝以香華供養彼菩薩摩訶薩，當有何等功德利益？』",
    "T08n0228_024:0671b19_21": "常啼菩薩言：『汝善女人當知，彼法上菩薩摩訶薩能為我說般若波羅蜜多及方便門。",
    "T08n0228_024:0671b21_22": "學彼法已，能為眾生作所歸趣，即能成就阿耨多羅三藐三菩提，得金色身三十二大人相、八十種隨形好，常光無量光，大慈大悲大喜大捨，十力、四無所畏、四無礙智、十八不共法等，不可思議無量無數佛功德法悉能圓滿，及以一切無上法寶，分布施與一切眾生。",
    "T08n0228_024:0671b27_23": "是故我今為欲成就如是功德故，往供養彼菩薩摩訶薩，聽受般若波羅蜜多及方便門。』",
    "T08n0228_024:0671b29_24": "「爾時，長者女白常啼菩薩摩訶薩言：『善男子！",
    "T08n0228_024:0671c01_25": "如汝所說，甚為希有！",
    "T08n0228_024:0671c02_0": "若人為求如是法故，假使如兢伽沙數身命盡以供養，是所應作，功不唐捐有大利益。",
    "T08n0228_024:0671c03_1": "善男子！",
    "T08n0228_024:0671c04_2": "我家具有金、銀、瑠璃、硨磲、瑪瑙、珊瑚、琥珀及頗胝迦等種種珍寶，乃至衣服臥具、幢幡寶蓋、香華燈塗，隨汝所須我悉當與，汝當持以供養法上菩薩摩訶薩，勿復賣身受諸苦楚。",
    "T08n0228_024:0671c08_3": "我今亦欲同汝往彼法上菩薩摩訶薩所，瞻禮親近隨喜供養種諸善根。』",
    "T08n0228_024:0671c09_4": "時長者女作是說已住於一面。",
    "T08n0228_024:0671c10_5": "「爾時，帝釋天主隱其婆羅門身還復本相，住常啼菩薩摩訶薩前，作如是言：『善哉，善哉。",
    "T08n0228_024:0671c12_6": "善男子！",
    "T08n0228_024:0671c12_7": "汝能堅固深心樂法勇猛勤求。",
    "T08n0228_024:0671c13_8": "善男子！",
    "T08n0228_024:0671c13_9": "過去諸佛如來、應供、正等正覺本行菩薩道時，求般若波羅蜜多亦如汝今等無有異，汝當決定得成阿耨多羅三藐三菩提，圓滿一切佛功德法。",
    "T08n0228_024:0671c16_10": "善男子！",
    "T08n0228_024:0671c16_11": "我實不須人心血髓，故來相試。",
    "T08n0228_024:0671c17_12": "汝今有何所須，我當授汝。』",
    "T08n0228_024:0671c18_13": "常啼菩薩言：『天主！",
    "T08n0228_024:0671c18_14": "汝可與我阿耨多羅三藐三菩提？』",
    "T08n0228_024:0671c19_15": "帝釋天主言：『善男子！",
    "T08n0228_024:0671c19_16": "此是諸佛境界，非我境界；諸佛如來可能成辦，我不能辦。",
    "T08n0228_024:0671c21_17": "餘有所須，我皆相奉。』",
    "T08n0228_024:0671c21_18": "常啼菩薩言：『我今無復餘願，以汝帝釋天主實語力故，又復以我自所願力自實語力，及佛世尊威神力故，若我決定不退轉於阿耨多羅三藐三菩提，諸佛如來、應供、正等正覺知我深心者，願我此身平復如故。』",
    "T08n0228_024:0671c26_19": "爾時，常啼菩薩摩訶薩發是言已，於須臾間身即平復，乃至無有瘢痕等相。",
    "T08n0228_024:0671c28_20": "爾時，帝釋天主見是相已，讚歎希有隱身不現。",
    "T08n0228_024:0671c29_21": "「爾時，彼長者女即白常啼菩薩摩訶薩言：『善男子！",
    "T08n0228_024:0672a01_22": "汝今應可同往我舍，白我父母求索所須，持以供養法上菩薩摩訶薩。』",
    "T08n0228_024:0672a02_23": "爾時，常啼菩薩摩訶薩謂長者女言：『善哉！",
    "T08n0228_024:0672a03_24": "同往，今正是時。』",
    "T08n0228_024:0672a04_25": "「于是彼長者女，與常啼菩薩摩訶薩同詣父舍。",
    "T08n0228_024:0672a05_26": "到其舍已，常啼菩薩摩訶薩住於門側，彼長者女即入其舍白父母言：『父母！",
    "T08n0228_024:0672a07_27": "我家具有金銀珍寶及種種物，願以少分見賜於我，及所供給我五百侍女聽許從我，我當與一菩薩摩訶薩名曰常啼，同往供養一菩薩摩訶薩名曰法上。",
    "T08n0228_024:0672a10_28": "而彼法上菩薩摩訶薩，能為我等說甚深法，聞彼法已即能成就一切佛法功德利益，是故父母願賜聽許。』",
    "T08n0228_024:0672a13_0": "是時父母即告女言：『汝所說者常啼菩薩摩訶薩，今在何處？』",
    "T08n0228_024:0672a14_1": "彼女答言：『今在門外。",
    "T08n0228_024:0672a14_2": "父母當知，彼菩薩摩訶薩者，深心樂法勇猛堅固，為欲成就阿耨多羅三藐三菩提，廣度一切眾生出生死苦，欲往供養法上菩薩摩訶薩，求般若波羅蜜多故自賣其身，於此城中高聲唱言：「誰當買我？」",
    "T08n0228_024:0672a19_3": "如是三唱無有買者。",
    "T08n0228_024:0672a19_4": "是時，常啼菩薩憂愁苦惱啼泣而住。",
    "T08n0228_024:0672a20_5": "我於爾時在高樓上，見一婆羅門來菩薩所，互言謂已，即時菩薩手執利刀刺其右臂出血，復欲割其右髀破骨出髓。",
    "T08n0228_024:0672a23_6": "我時見是事已即作是念：「此善男子！",
    "T08n0228_024:0672a24_7": "何故如是苦楚其身？",
    "T08n0228_024:0672a24_8": "我宜往彼詢問其故。」",
    "T08n0228_024:0672a25_9": "念已即往。",
    "T08n0228_024:0672a25_10": "我問彼言：「汝何緣故受斯苦楚？",
    "T08n0228_024:0672a26_11": "所出血髓欲將何用？」",
    "T08n0228_024:0672a26_12": "彼答我言：「我欲買諸香華持往供養法上菩薩摩訶薩，我貧乏故無有財寶，故出血髓賣與此婆羅門，其得價直當買香華供養菩薩。」",
    "T08n0228_024:0672a29_13": "父母！",
    "T08n0228_024:0672a29_14": "我聞彼說，深所讚歎，復問彼言：「汝今如是供養彼菩薩，當有何等功德利益？」",
    "T08n0228_024:0672b02_15": "彼答我言：「供養彼菩薩故，從彼得聞般若波羅蜜多及方便門。",
    "T08n0228_024:0672b03_16": "學是法已，乃能成就不可思議無量無數佛功德法。」",
    "T08n0228_024:0672b04_17": "我聞是說已心生歡喜，即謂彼言：「善男子！",
    "T08n0228_024:0672b05_18": "為求法故行難行行，甚為希有！",
    "T08n0228_024:0672b06_19": "汝今不須如是苦楚其身，我家具有金銀珍寶及種種物，隨汝所欲我當相與，我亦樂欲同汝往彼法上菩薩摩訶薩所，瞻禮親近隨喜供養。」",
    "T08n0228_024:0672b09_20": "我復謂言：「今且同汝往我父舍，白我父母求索財寶，與汝俱持供養法上菩薩摩訶薩。」",
    "T08n0228_024:0672b11_21": "彼即答言：「善哉！",
    "T08n0228_024:0672b12_22": "可行。",
    "T08n0228_024:0672b12_23": "今正是時。」",
    "T08n0228_024:0672b12_24": "父母！",
    "T08n0228_024:0672b12_25": "以是緣故，常啼菩薩摩訶薩同我至此。",
    "T08n0228_024:0672b13_26": "是故父母若欲令我成就一切無上功德法者，如我所欲種種財寶及侍女等，願賜見聽，勿復為礙。』",
    "T08n0228_024:0672b15_27": "「爾時，父母即告女言：『汝所說者彼善男子，甚為希有！",
    "T08n0228_024:0672b16_28": "為求法故行難行行，而欲成就不可思議佛功德法，欲為一切眾生作大利益。",
    "T08n0228_024:0672b18_29": "此因緣者，是為一切世間勝上事業。",
    "T08n0228_024:0672b19_30": "今聽汝往，凡諸所欲自當隨意，我等亦欲往彼法上菩薩摩訶薩所，瞻禮親近隨喜供養。』",
    "T08n0228_024:0672b21_31": "爾時，彼長者女為供養法上菩薩摩訶薩因緣故白父母言：『我亦不敢障人功德，父母欲往自當隨意。』",
    "T08n0228_024:0672b24_0": "「爾時，長者女即時嚴整五百乘車眾寶莊嚴，令五百侍女各嚴身已，人乘一車，所有金銀珍寶、衣服臥具、幢幡寶蓋、香華燈塗及種種物載以一車。",
    "T08n0228_024:0672b27_1": "時，長者女與常啼菩薩摩訶薩共乘一車，父母眷屬亦乘寶車。",
    "T08n0228_024:0672b28_2": "如是莊嚴導從圍繞，出所住舍東行往詣法上菩薩摩訶薩所。",
    "T08n0228_024:0672c01_3": "如是行經五百由旬，常啼菩薩摩訶薩與長者女，遙見一城，其城七重，七重垣牆、七寶行樹周匝圍繞，其城縱廣十二由旬，廣博清淨，五百街巷處處連接，橋津平正安隱豐樂，人民熾盛甚可愛樂。",
    "T08n0228_024:0672c05_4": "於其城中多人聚處，有大法座高廣妙好眾寶莊嚴，遙見法上菩薩摩訶薩處于座上，有無量百千天人四眾，恭敬圍繞聽受說法。",
    "T08n0228_024:0672c08_5": "如是見已，常啼菩薩摩訶薩心生慶快踊躍歡喜，譬如苾芻得第三禪樂，一心專注尊重恭敬，即謂長者女言：『此城名為眾香，彼菩薩者是謂法上菩薩摩訶薩。",
    "T08n0228_024:0672c12_6": "我等今時不應乘車前詣其所。』",
    "T08n0228_024:0672c12_7": "發是言已即各下車，歡喜肅恭步進於前。",
    "T08n0228_024:0672c14_0": "佛說佛母出生三法藏般若波羅蜜多經卷第二十四"
}