{
    "T11n0320_015:0961b09_0": "父子合集經卷第十五",
    "T11n0320_015:0961b11_0": "西天譯經三藏朝散大夫",
    "T11n0320_015:0961b12_0": "試鴻臚卿宣梵大師賜紫",
    "T11n0320_015:0961b13_0": "沙門臣日稱等奉　詔譯",
    "T11n0320_015:0961b14_0": "外道婆羅門授記品第二十五",
    "T11n0320_015:0961b15_0": "爾時會中有外道婆羅門，名鉢哩沒囉惹迦，與其眷屬六萬人俱，見諸阿修羅王、迦樓羅王，諸大龍王、夜叉、乾闥婆等，及瓔珞天、四天王天、三十三天、焰摩天、覩史多天、樂變化天、他化自在天、梵眾天、光音天、遍淨天、廣果天等，作供養已，蒙佛授記，及聞淨居諸天子眾以妙音聲，說偈讚佛，歡喜踊躍，得未曾有。",
    "T11n0320_015:0961b22_0": "時彼外道從座而起合掌向佛，而作是言：「我聞瞿曇說無我法，心不愛樂，而生疑惑，不樂住處，無家所歸。",
    "T11n0320_015:0961b24_1": "沙門瞿曇！",
    "T11n0320_015:0961b24_2": "若無我者，何故此身從因緣生？",
    "T11n0320_015:0961b25_3": "我見瞿曇神通色相，於天人中最為第一，具足成就廣大威德，令諸見者皆生歡喜。",
    "T11n0320_015:0961b27_4": "又嘗為諸廣果天子，說一切法即是如來。",
    "T11n0320_015:0961b28_5": "云何乃言無有我耶？",
    "T11n0320_015:0961b28_6": "沙門瞿曇！",
    "T11n0320_015:0961b28_7": "願為時會如實分別，我當聽受，唯有如來他心能知，令我了解，斷除疑網。」",
    "T11n0320_015:0961c01_8": "佛言：「善哉！",
    "T11n0320_015:0961c01_9": "外道！",
    "T11n0320_015:0961c01_10": "假使汝伸百千問難，我悉能答，不以為難。",
    "T11n0320_015:0961c02_11": "我返問汝，隨汝意答。",
    "T11n0320_015:0961c03_12": "外道！",
    "T11n0320_015:0961c03_13": "云何有情最初結生入母胎中，汝知之否？」",
    "T11n0320_015:0961c04_14": "外道答言：「我宗所說有三種因，父、母、和合，如是成胎。」",
    "T11n0320_015:0961c05_15": "佛言：「外道！",
    "T11n0320_015:0961c05_16": "彼胎為從父貪起耶？」",
    "T11n0320_015:0961c06_17": "答言：「不也。」",
    "T11n0320_015:0961c06_18": "佛言：「外道！",
    "T11n0320_015:0961c06_19": "彼胎為從母思起耶？」",
    "T11n0320_015:0961c07_20": "答言：「不也。」",
    "T11n0320_015:0961c07_21": "佛言：「外道！",
    "T11n0320_015:0961c07_22": "彼胎為從天中退沒，入母腹耶？」",
    "T11n0320_015:0961c08_23": "外道答言：「不知也。」",
    "T11n0320_015:0961c08_24": "「外道！",
    "T11n0320_015:0961c08_25": "彼胎為從人趣中歿，入母腹耶？」",
    "T11n0320_015:0961c09_26": "答言：「不知也。」",
    "T11n0320_015:0961c09_27": "「外道！",
    "T11n0320_015:0961c09_28": "彼胎為從阿修羅中、地獄中、畜生中、餓鬼中歿，入母腹耶？」",
    "T11n0320_015:0961c11_29": "外道答言：「皆不知也。」",
    "T11n0320_015:0961c11_30": "佛言：「外道！",
    "T11n0320_015:0961c11_31": "於意云何？",
    "T11n0320_015:0961c12_32": "彼胎為從色生，入母腹耶？」",
    "T11n0320_015:0961c12_33": "答言：「不知也！」",
    "T11n0320_015:0961c13_0": "佛言：「外道！",
    "T11n0320_015:0961c13_1": "於意云何？",
    "T11n0320_015:0961c13_2": "彼胎為從受、想、行、識生，入母腹耶？」",
    "T11n0320_015:0961c14_3": "答言：「不知也。」",
    "T11n0320_015:0961c14_4": "作是說已，佛即告言：「外道！",
    "T11n0320_015:0961c15_5": "此法甚深微細難知，非汝論議測度能解，唯具正見，專心修學，於此理趣，方能了知。",
    "T11n0320_015:0961c17_0": "譬如有人患其眼根，得遇良醫，治差其目，由是緣故，復見眾色。",
    "T11n0320_015:0961c18_1": "外道！",
    "T11n0320_015:0961c18_2": "若能親近諸善知識，是人即得慧眼清淨，以其慧眼得見深法。",
    "T11n0320_015:0961c19_3": "若不具足信等五根，入解深法無有是處。",
    "T11n0320_015:0961c20_4": "是故汝等諸外道輩，在昔生死長夜之中，為彼邪論之所誑惑，起於異見，堅執不捨；於其非法取為正法，於非解脫執為解脫，於非出離而為出離。",
    "T11n0320_015:0961c24_5": "汝師自壞，亦壞汝等。",
    "T11n0320_015:0961c24_6": "外道！",
    "T11n0320_015:0961c24_7": "譬如有人自己無目，為諸盲者而作引導；當知此輩必墮險難。",
    "T11n0320_015:0961c26_8": "如是沙門惑婆羅門，實非先覺自稱先覺，自處非道說為正道，自未調伏謂已調伏，自依邪念謂為正念，自非救度謂能救度，自不能知出離之道，謂我能知出離之道。」",
    "T11n0320_015:0961c29_9": "佛言：「外道！",
    "T11n0320_015:0962a01_10": "如牧牛人牽牛渡水，先不能知水之淺處，悞入深淵旋轉洄洑，彼牛捨此未達彼岸，溺於中流，困厄無救。",
    "T11n0320_015:0962a03_11": "何以故？",
    "T11n0320_015:0962a03_12": "由牧牛者不能導故。",
    "T11n0320_015:0962a04_13": "外道！",
    "T11n0320_015:0962a04_14": "如汝等輩，實非導師自謂導師，令受化者返遭困厄，亦復如是。」",
    "T11n0320_015:0962a05_15": "佛言：「外道！",
    "T11n0320_015:0962a05_16": "我稱導師真善調伏，令於正法，決定安隱；我是正覺，如實覺了，令諸有情真實覺悟；我常正念憶持不忘，亦令眾生離諸散亂；我善出離永脫輪迴，令所化者得盡苦際；我示正道決定無異，令所化者得到彼岸。",
    "T11n0320_015:0962a10_17": "外道！",
    "T11n0320_015:0962a10_18": "汝今欲求解脫法者，應當發起清淨樂欲，一心尊重，精勤修學，先所未聞出離法要，當生淨信，令汝入解。",
    "T11n0320_015:0962a13_19": "先已學者汝宗論議，應當捨離更不尋求，先未獲得正法之藏，令汝悟入通達無礙。」",
    "T11n0320_015:0962a15_0": "佛言：「外道！",
    "T11n0320_015:0962a15_1": "於我法中說有三種和合相應，得入胎藏。",
    "T11n0320_015:0962a16_2": "所言父者，是為過去先業之因；所言母者，乃為過去先業之緣；最初結生羯邏藍位。",
    "T11n0320_015:0962a18_3": "業招彼識，託母胎中，此業熟故，於彼受生，如尋香城隨心所現。",
    "T11n0320_015:0962a19_4": "識依胎已，漸次增廣，譬如世間藥草叢林，依彼大地而得生長。",
    "T11n0320_015:0962a20_5": "外道！",
    "T11n0320_015:0962a21_0": "如是彼識入母胎已，漸次成就身支具足。",
    "T11n0320_015:0962a21_1": "將及產生，形分顯現，因緣和合，相續不斷。",
    "T11n0320_015:0962a22_2": "外道！",
    "T11n0320_015:0962a23_0": "如是胎中最初結生分位差別，唯除如來具一切智號正遍知，真實了達，無智愚夫則不能解。」",
    "T11n0320_015:0962a26_0": "佛言：「外道！",
    "T11n0320_015:0962a26_1": "若彼有情從地獄歿，得生人趣，入母胎中，出生世間，當有是相：其聲嘶嗄，語不明了，有所言說，人不信用。",
    "T11n0320_015:0962a28_2": "怱遽慞惶，事多忘失，心常恐怖，身毛顫聳。",
    "T11n0320_015:0962a29_3": "夢中時見，大火熾然，釜鑊沸騰，奔走求避，獄卒羅剎執杖驅逐，或見被縛，置於柱橛，以杖捶打，求脫不能。",
    "T11n0320_015:0962b02_4": "或見狂象毒蛇所趁，交橫馳走，不知方處，為人輕賤，視之如賊外道，是為從地獄來，有是餘習；智者了知，愚夫不解。」",
    "T11n0320_015:0962b06_0": "佛言：「外道！",
    "T11n0320_015:0962b06_1": "若彼有情從畜生歿，得生人趣，入母胎中，出生世間，當有是相：為人闇鈍、懶惰、多睡，樂食泥土，咀嚼草木，與愚癡人共為交友，常處黑暗及泥塗中。",
    "T11n0320_015:0962b09_2": "或坐或立，足指掘地，頭多臭氣，蠅虫咂食，動搖無時，不能暫止，常苦飢渴，或得微劣不淨飲食，便生喜足。",
    "T11n0320_015:0962b11_3": "多為諂詐，虛說見聞。",
    "T11n0320_015:0962b12_4": "或於夢中，身墮糞穢；或於田野噉其水草；或夢山谷叢林之中，為彼大蟒纏遶於身，受大驚怖無救護者。",
    "T11n0320_015:0962b14_5": "外道！",
    "T11n0320_015:0962b14_6": "是為從畜生來有是餘習，設經一劫說不能盡；智者了知，愚夫不解。」",
    "T11n0320_015:0962b17_0": "佛言：「外道！",
    "T11n0320_015:0962b17_1": "若彼有情從鬼趣歿，得生人趣。",
    "T11n0320_015:0962b17_2": "入母胎中出生世間，當有是相：其髮黃赤，怒目直視，常苦飢渴，性唯慳嫉。",
    "T11n0320_015:0962b19_3": "多希財利，心無止足，若見他財，為己有想。",
    "T11n0320_015:0962b20_4": "於他好物，思欲竊取，不淨殘食，食而無恥。",
    "T11n0320_015:0962b21_5": "見他所有園林花果，多欲摘取而損壞之。",
    "T11n0320_015:0962b22_6": "外道！",
    "T11n0320_015:0962b22_7": "是為從鬼趣來有是餘習；智者了知，愚夫不解。」",
    "T11n0320_015:0962b24_0": "佛言：「外道，若彼有情從脩羅歿得生人趣，入母胎中，出生世間。",
    "T11n0320_015:0962b25_1": "當有是相：常懷忿怒，我慢高心，樂為諍競，結怨不捨，勇健多力，喜於鬪戰，多恃脣吻，陵蔑於他。",
    "T11n0320_015:0962b27_2": "亦有智力及無明力，攻破他論，以自活命。",
    "T11n0320_015:0962b28_3": "外道！",
    "T11n0320_015:0962b28_4": "是為從脩羅來有是餘習；智者所知，愚夫不解。」",
    "T11n0320_015:0962c01_0": "佛言：「外道！",
    "T11n0320_015:0962c01_1": "若彼有情從人趣歿，復生人趣。",
    "T11n0320_015:0962c01_2": "入母胎中，出生世間，當有是相：是人質直，樂近賢善，棄遠惡人，篤信守節，顧惜善名。",
    "T11n0320_015:0962c03_3": "性樂工巧，常懷愧恥，樂行惠施。",
    "T11n0320_015:0962c04_4": "於善人所，心無違逆。",
    "T11n0320_015:0962c05_0": "先觀後作，言無踈謬，善能機辯，通致使命。",
    "T11n0320_015:0962c05_1": "所有教勅憶持不忘，於處非處而能揀擇。",
    "T11n0320_015:0962c06_2": "外道！",
    "T11n0320_015:0962c07_0": "是為從人趣來，有是餘習；智者所知，愚夫不解。」",
    "T11n0320_015:0962c09_0": "佛言：「外道！",
    "T11n0320_015:0962c09_1": "若彼有情從天界歿，得生人趣。",
    "T11n0320_015:0962c09_2": "入母胎中，出生世間。",
    "T11n0320_015:0962c10_3": "當有是相：為人端正，常好潔淨，喜服華鬘，薰香塗香，沐浴其身，厭於塵垢，於彼五欲歌舞音樂，唯擇上妙而不淫泆，常與善人共為交契。",
    "T11n0320_015:0962c13_4": "好登樓閣華麗堂宇，性唯慈忍，令他喜悅。",
    "T11n0320_015:0962c14_5": "常以上服瓔珞嚴身，進止威儀心無懈惰。",
    "T11n0320_015:0962c15_6": "外道！",
    "T11n0320_015:0962c15_7": "是為從天中來有是餘習；智者所知，愚夫不解。」",
    "T11n0320_015:0962c17_0": "佛言：「外道！",
    "T11n0320_015:0962c17_1": "若善男子，善女人，於善知識親近恭敬，供養禮拜，樂聞正法，如理作意，即得超越如向所說諸惡色相。",
    "T11n0320_015:0962c20_0": "「外道！",
    "T11n0320_015:0962c20_1": "當知：若地獄來生人間者，以其先因多造瞋業損害有情，墮在地獄受諸苦惱，今得為人，尚懷瞋惱，遇善知識為說對治相應善法，令起慈心，漸令修習戒波羅蜜。",
    "T11n0320_015:0962c24_0": "「外道！",
    "T11n0320_015:0962c24_1": "當知：若畜生來生人間者，以其先因積集愚癡，數數造作彼不淨行，今得為人尚多婬泆，遇善知識為說十二緣生觀行，對治無明，令生覺悟，發生淨慧，漸令修習般若波羅蜜。",
    "T11n0320_015:0962c29_0": "「外道！",
    "T11n0320_015:0962c29_1": "當知：若鬼趣來生人間者，彼由先因慳貪嫉妬，長時造作，而無間斷，今得人身，性多鄙悋，遇善知識為說布施相應善法，對治彼慳，漸令修習施波羅蜜。",
    "T11n0320_015:0963a03_2": "「外道！",
    "T11n0320_015:0963a03_3": "當知：若阿修羅中來生人間者，彼先造作廣大福行，常生我慢，陵蔑他人，今生人中，性多高舉，遇善知識為說六處及空法門，對治我慢，漸令修習忍波羅蜜。",
    "T11n0320_015:0963a08_0": "「外道！",
    "T11n0320_015:0963a08_1": "當知：若人趣中來生人間者，由彼先修十善業道慣習力故，樂近善友，柔和共住。",
    "T11n0320_015:0963a09_2": "觀察正理悟無常法，厭生死苦，忻真常樂。",
    "T11n0320_015:0963a10_3": "漸次修習六波羅蜜，能發無上菩提道意，當得如來一切種智。",
    "T11n0320_015:0963a13_0": "「外道！",
    "T11n0320_015:0963a13_1": "當知：若天趣中來生人間者，是人前身所修施戒，不能忘相，皆希果報，以是緣故得生天上，久受天樂，退生人世，為由宿昔福慧力故，念已先業，必從天墮，而於此身勤加精進。",
    "T11n0320_015:0963a17_2": "勸行布施，不應希報，若住相者，則為過患，應住無相，得福無量，勸持淨戒，不應希報。",
    "T11n0320_015:0963a18_3": "若取相者則為瑕垢，應當純淨，離諸染污。",
    "T11n0320_015:0963a19_4": "如是持戒，得福無量，於佛菩提，得不退轉。",
    "T11n0320_015:0963a21_0": "「復次，外道！",
    "T11n0320_015:0963a21_1": "從地獄出，得生人趣者，是人應當近善知識，樂聞三世佛所說法，住阿蘭若專修梵行，精勤習學，心無疲懈，巧於問難分別義趣，了一切法無有自性，由解法故樂為他說。",
    "T11n0320_015:0963a25_2": "或於聚落城邑之中，化諸比丘及比丘尼，諸優婆塞、優婆夷等，講宣正法，能令自他斷惡修善，漸次修習得無上道。",
    "T11n0320_015:0963a28_0": "「復次，外道！",
    "T11n0320_015:0963a28_1": "從畜生脫得生人趣，彼應親近善友良緣，得聞正法，捨離愚癡，由善友力多聞熏習，觀諸法空，離諸纏縛，而於自身作非有想，於大眾中心無所畏，自然證得平等法性，了一切法本無自性，速能獲得一切種智。",
    "T11n0320_015:0963b04_0": "「復次，外道！",
    "T11n0320_015:0963b04_1": "從餓鬼脫得生人趣者，彼應依止善友知識，初習布施，除其慳貪。",
    "T11n0320_015:0963b05_2": "由行施故，發生善慧，樂求出離，修清淨行，於所修福而不取著，了知三世諸法平等，皆唯一相所謂無相，漸次修習得一切智。",
    "T11n0320_015:0963b09_0": "「復次，外道！",
    "T11n0320_015:0963b09_1": "從修羅中來生人趣者，應先發心依善知識，與煩惱魔共為鬪戰。",
    "T11n0320_015:0963b10_2": "煩惱魔者，所謂我慢。",
    "T11n0320_015:0963b11_3": "應當思惟：『何者是慢？",
    "T11n0320_015:0963b11_4": "誰起此慢？",
    "T11n0320_015:0963b11_5": "誰受此慢？",
    "T11n0320_015:0963b12_6": "亦不見有捨此慢者。』",
    "T11n0320_015:0963b12_7": "如是作意、思惟、觀察，我慢之相了不可得，自誑己身都無實性，則能了達諸法無性。",
    "T11n0320_015:0963b14_8": "若法自性不有，彼則非物，若非物者則不可成辦。",
    "T11n0320_015:0963b15_9": "若非成辦，彼則不生不滅；若無生滅，則不可分別；若無分別，則無過去未來現在；若三際不可得，當知彼法不可破壞。」",
    "T11n0320_015:0963b18_10": "佛言：「外道！",
    "T11n0320_015:0963b18_11": "如是法性無變、無異，體即真如，名為如來。",
    "T11n0320_015:0963b19_12": "應知我相實不可得，由起我慢生修羅中，或人或天，流轉諸趣；是故觀察我慢之相，本無體性自他平等，斷除餘習心得清淨。",
    "T11n0320_015:0963b22_13": "外道！",
    "T11n0320_015:0963b22_14": "此名捨離我慢善巧方便波羅蜜多，汝於是中當勤修學。」",
    "T11n0320_015:0963b23_15": "時彼會中六萬外道，聞說此法，得無生忍，從座而起，頂禮佛足，一心合掌，說偈讚佛：「世尊智力無與等，　　能了眾生所行行，　亦知諸法所歸趣，　　如觀掌中菴羅果。",
    "T11n0320_015:0963b28_0": "　觀彼世間諸惡業，　　猶如雲霧蔽虛空，　愚夫不了鎮沈淪，　　亦如盲者失正道。",
    "T11n0320_015:0963c01_0": "　有說世間為無常，　　或言世間非無常，　又云非常非不常，　　譬如狂象為拘縛。",
    "T11n0320_015:0963c03_0": "　有說世間無有邊，　　或言世間非無邊，　又云非邊非無邊，　　如彼飛禽被籠罩。",
    "T11n0320_015:0963c05_0": "　有說即身執為我，　　或言離身別有我，　此皆妄見之所迷，　　如獸觸網心生惱。",
    "T11n0320_015:0963c07_0": "　有說大自在天化，　　亦云非因之所生，　如是惡見覆有情，　　如雲翳彼水中月。",
    "T11n0320_015:0963c09_0": "　猶如籠中所拘鳥，　　眼視籠竅欲求出，　當知外道愚癡人，　　彼無解脫亦如是。",
    "T11n0320_015:0963c11_0": "　或有歸依大梵天，　　那羅延天多聞天，　如人處暗為賊侵，　　彼無解脫常生怖。",
    "T11n0320_015:0963c13_0": "　外道愚夫著邪見，　　心求出離無所依，　如囚拘繫於獄中，　　常如貧餧而求丐。",
    "T11n0320_015:0963c15_0": "　若能捨邪修正行，　　如來於彼起慈心，　速令免離於輪迴，　　如王赦宥蠲諸咎。",
    "T11n0320_015:0963c17_0": "　如來備修諸苦行，　　始證最上佛菩提，　為度愚癡邪見人，　　皆悉解脫無明縛。",
    "T11n0320_015:0963c19_0": "　人中師子二足尊，　　於諸法中得自在，　愍彼沈淪苦海中，　　以方便力而拔濟。",
    "T11n0320_015:0963c21_0": "　若蒙如來大智力，　　消伏魔怨無有餘，　願我當得如世尊，　　於大眾中師子吼。",
    "T11n0320_015:0963c23_0": "　如來能動三千界，　　放無量光普照明，　成熟一切諸有情，　　唯願與授菩提記。」",
    "T11n0320_015:0963c25_0": "爾時世尊知諸外道深心信解，口放淨光。",
    "T11n0320_015:0963c25_1": "時尊者馬勝以偈問曰：「如來威德無與等，　　令諸外道生信心，　今於天人大眾中，　　放大光明叵思議。",
    "T11n0320_015:0963c29_0": "　覩佛淨光從口出，　　猶如秋空月滿時，　諸天及人咸有疑，　　願聞佛光所因起。",
    "T11n0320_015:0964a02_0": "　何人於佛伸妙供，　　何人稱悅如來心，　何人住佛功德中，　　感得如來現斯瑞？",
    "T11n0320_015:0964a04_0": "　外道今聞授佛記，　　一切眾生亦發心，　如來出現於世間，　　為攝受彼令調伏。",
    "T11n0320_015:0964a06_0": "　善哉牟尼大聖主，　　能斷一切諸疑惑，　今此眾會咸樂聞，　　於佛法中生愛樂。」",
    "T11n0320_015:0964a08_0": "爾時世尊為馬勝比丘說伽陀曰：「馬勝比丘汝當知，　　今正是時發斯問，　為欲利樂諸有情，　　請益如來放光事。",
    "T11n0320_015:0964a11_0": "　我今為汝分別說，　　應當諦聽無異思，　如來所作非無因，　　宜生忻慶住正念。",
    "T11n0320_015:0964a13_0": "　此諸外道悉調伏，　　捨於邪見得正見，　由入正法起對治，　　故能安住菩提道。",
    "T11n0320_015:0964a15_0": "　了知無垢寂靜法，　　而於見取心厭離，　從佛聞斯授記音，　　決定自知當作佛。",
    "T11n0320_015:0964a17_0": "　已曾往昔修正行，　　得值二十俱胝佛，　供養承事不疲勞，　　為求無上菩提故。",
    "T11n0320_015:0964a19_0": "　廣行惠施心無悋，　　堅持淨戒住忍力，　精勤修習總持門，　　依三摩地發淨慧。",
    "T11n0320_015:0964a21_0": "　具足六度諸功德，　　念念增進無退轉，　摧諸異論捨邪宗，　　百千問難善分別。",
    "T11n0320_015:0964a23_0": "　昔由習近惡知識，　　依止群邪異見中，　得遇如來大導師，　　頓棄所修邪教行。",
    "T11n0320_015:0964a25_0": "　於彼未來星宿劫，　　皆當作佛同一名，　各各出現於世間，　　號曰普遍勝名稱。",
    "T11n0320_015:0964a27_0": "　其佛國土極嚴淨，　　種種珍寶妙莊嚴，　得離邪見諸眾生，　　同依佛教生明慧。",
    "T11n0320_015:0964a29_0": "　彼土無有三惡道，　　及以八難所逼惱，　諸佛壽命極延長，　　等同八萬四千歲。",
    "T11n0320_015:0964b02_0": "　若人聞此佛名者，　　悉能捨離於貪欲，　女人得轉丈夫形，　　斯由聞佛功德力。",
    "T11n0320_015:0964b04_0": "　如來善伏魔怨者，　　與諸外道授佛記，　聞已咸生歡喜心，　　皆當成就一切智。」",
    "T11n0320_015:0964b06_0": "父子合集經卷第十五"
}