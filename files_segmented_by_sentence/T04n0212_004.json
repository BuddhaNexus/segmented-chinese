{
    "T04n0212_004:0626c23_0": "出曜經卷第四",
    "T04n0212_004:0626c25_0": "姚秦涼州沙門竺佛念譯",
    "T04n0212_004:0626c26_0": "欲品第二",
    "T04n0212_004:0626c27_0": "　欲我知汝本，　　意以思想生；　我不思想汝，　　則汝而不有。",
    "T04n0212_004:0626c29_0": "昔佛在舍衛國祇樹給孤獨園。",
    "T04n0212_004:0626c29_1": "爾時世尊并將侍者阿難，著衣持鉢入舍衛城中，乞食已周還出城外。",
    "T04n0212_004:0627a02_2": "有一婦人抱兒持瓶詣井汲水，有一男子顏貌端正，座井右邊彈瑟自娛。",
    "T04n0212_004:0627a03_3": "時彼女人欲意偏多躭著彼人，彼人亦復欲意熾盛躭著女人，女人欲意迷荒，以索繫小兒頸懸於井中，尋還挽出小兒即死，愁憂傷結呼天墮淚，而說頌曰：「欲我知汝本，　　意以思想生；　我不思想汝，　　則汝而不有。」",
    "T04n0212_004:0627a10_0": "爾時世尊告阿難曰：「向所聞偈，過去恒沙諸佛所說，汝善誦習。",
    "T04n0212_004:0627a11_1": "日晡集眾，在眾人中宣暢此偈。」",
    "T04n0212_004:0627a12_2": "爾時世尊食後收攝三衣，即集大眾詣普會講堂，在眾人中坐。",
    "T04n0212_004:0627a13_3": "爾時世尊告諸比丘：「我向清旦將阿難入城乞食，已復周遍還出城外，見有婦人抱兒持瓶詣井汲水，去井不遠復有一人彈瑟自娛。",
    "T04n0212_004:0627a16_4": "二人相見各興欲意，熟視相看目不移轉，錯繫兒頸懸於井中，尋還挽出兒已命終。",
    "T04n0212_004:0627a18_5": "愁憂號悲，尋說頌曰：「『欲我知汝本，　　意以思想生；　　我不思想汝，　　則汝而不有。』」",
    "T04n0212_004:0627a21_0": "佛告比丘：「婬火熾盛，便能燔燒諸善之本，婬荒之士不識善惡，亦復不別清白之行，不知縛解出要之道。",
    "T04n0212_004:0627a23_1": "如斯輩人遂無慚愧，寧喪親族分受形辱，不闕婬性以違其志。",
    "T04n0212_004:0627a24_2": "或因婬欲，殺害父母兄弟姊妹，斯受其殃。",
    "T04n0212_004:0627a25_3": "或因婬逸罪及五逆，王者所戮死受惡報，猶野火行傍樹為燋，既罪自深復及宗親。",
    "T04n0212_004:0627a27_4": "人由婬欲違佛慢法、謗毀聖眾，為諸聖賢之所嗤笑。",
    "T04n0212_004:0627a28_5": "我今當說犯婬之本，汝等善聽！",
    "T04n0212_004:0627a29_6": "昔有一人姦婬不止，父母所生唯此一子，夜非人時天陰雷電，帶刀持箭至他婬女村中。",
    "T04n0212_004:0627b02_7": "時母覺知，即捉曉諭：『今夜冥闇陰曀雷電，設不果者便為人所害，吾宿尠德唯有一子，會遇惡者吾無所恃。』",
    "T04n0212_004:0627b05_0": "子報母曰：『子要當去，不得復住。』",
    "T04n0212_004:0627b05_1": "母知意正便向兒拜。",
    "T04n0212_004:0627b06_2": "『今暮且住，須明日乃往。』",
    "T04n0212_004:0627b06_3": "兒語母曰：『速放我去，若違我情當取母殺。』",
    "T04n0212_004:0627b07_4": "母報兒言：『寧取我殺，不忍見汝為他所害。』",
    "T04n0212_004:0627b08_5": "兒復語母：『可時放我，及闇至彼，若不見聽正爾殺母。』",
    "T04n0212_004:0627b09_6": "母語兒曰：『死死不放汝。』",
    "T04n0212_004:0627b10_7": "兒即拔刀取母刺殺，不慮後世殃罪深重，即至彼家打門微喚，女人應曰：『汝是何人？』",
    "T04n0212_004:0627b12_8": "其人以頌報曰：「『婬恚諸根羸，　　為想所謬誤，　　不慮眾事業，　　為愚闇覆蓋。",
    "T04n0212_004:0627b15_0": "　　念汝取母害，　　折伏猶汝奴，　　翹立在門外，　　如客附使役。』",
    "T04n0212_004:0627b17_0": "「爾時女人復遙見問曰：『審殺母耶？』",
    "T04n0212_004:0627b17_1": "報曰：『審殺。』",
    "T04n0212_004:0627b18_2": "女人問曰：『何故殺母？』",
    "T04n0212_004:0627b18_3": "男子報曰：『母不見放來至此間。』",
    "T04n0212_004:0627b19_4": "女人報曰：『不須入家裏。』",
    "T04n0212_004:0627b19_5": "是時，女人以頌報曰：「『咄嗟背恩養，　　害母種罪災，　　何忍見汝顏？",
    "T04n0212_004:0627b22_6": "　　宜速遠吾家。",
    "T04n0212_004:0627b23_0": "　　父母抱育養，　　為子歷眾苦，　　害母行地上，　　地不陷汝殺。",
    "T04n0212_004:0627b25_0": "　　立身無慈仁，　　加害諸親族，　　我是外種類，　　豈能恩德將？』",
    "T04n0212_004:0627b27_0": "「爾時彼男子復報曰：『由汝害母造無邊罪，小見寬恕見為開門，暫得言談便復還家。』",
    "T04n0212_004:0627b28_1": "女人報曰：『聽我偈言：「『「寧入投炭鑪，　　從山投幽谷，　　　生把七步蛇，　　不與愚從事。」』",
    "T04n0212_004:0627c03_0": "「是時，二人各各共相別離。",
    "T04n0212_004:0627c03_1": "男子還家，道逢惡寇為賊所害，死入阿鼻地獄，受罪無數劫。",
    "T04n0212_004:0627c04_2": "婬之為病受殃無量，以微積大漸致燒身，自陷於道亦及他人，不至究竟，猶自飲毒復飲他人。",
    "T04n0212_004:0627c07_3": "是故說曰，婬不可從。」",
    "T04n0212_004:0627c08_0": "　愛欲生憂，　　愛欲生畏，　　無所愛欲，　何憂何畏？",
    "T04n0212_004:0627c10_0": "愛欲生憂，或遭婦喪為人所奪，或抱久患，夫或遠行積久不歸，是故說曰，愛欲生憂。",
    "T04n0212_004:0627c11_1": "愛欲生畏者，為豪貴見奪其婦，或抱久患命在旦夕，或適他方。",
    "T04n0212_004:0627c13_2": "是故說曰，愛欲生畏。",
    "T04n0212_004:0627c13_3": "無所愛欲者，云何無所愛欲？",
    "T04n0212_004:0627c14_4": "阿那含、阿羅漢者，別二人者無憂無畏。",
    "T04n0212_004:0627c15_5": "何以故？",
    "T04n0212_004:0627c15_6": "已離諸憂無所畏難。",
    "T04n0212_004:0627c15_7": "有憂畏者，欲界色界，阿那含者欲界憂畏盡，阿羅漢者三界結使盡，於中不生憂畏想，是故說曰，無所愛欲，何憂何畏？",
    "T04n0212_004:0627c19_0": "　好樂生憂，　　好樂生畏，　　無所好樂，　何憂何畏？",
    "T04n0212_004:0627c21_0": "好樂生憂者，作倡伎樂五欲自娛，為王所嫌，欲奪樂器，緣此起憂。",
    "T04n0212_004:0627c22_1": "或為王所使遠適他方，於中生憂。",
    "T04n0212_004:0627c23_2": "或抱久病，纏綿著褥於中失明，恐喪命根便生畏懼，緣此樂器以致喪身。",
    "T04n0212_004:0627c24_3": "或有王者種亡國失位，事不由己，憶本豪貴所遊戲處，便生愁憂遂致篤疾。",
    "T04n0212_004:0627c26_4": "或為宿讐欲害其命，晝夜伺捕，復於其中生憂惱想，是故說曰，好樂生憂，好樂生畏也。",
    "T04n0212_004:0627c28_5": "云何無所好樂者？",
    "T04n0212_004:0627c28_6": "阿那含、阿羅漢捨諸五樂，以法樂自娛。",
    "T04n0212_004:0627c29_7": "猶如難陀前白佛言：「不覩我孫陀利，意終不樂。」",
    "T04n0212_004:0628a01_8": "世尊告難陀曰：「無厭有何足？",
    "T04n0212_004:0628a03_9": "　　不足有何樂？",
    "T04n0212_004:0628a04_0": "　無樂有何愛？",
    "T04n0212_004:0628a04_1": "　　無愛有何樂？",
    "T04n0212_004:0628a05_0": "　汝今放意，　　無有厭足，　　志常熾盛，　何時當息？",
    "T04n0212_004:0628a07_0": "「是故汝今思惟內觀不淨之想，便當自悟意中得解。",
    "T04n0212_004:0628a08_1": "汝今所以不得解者，斯由不思惟想故。」",
    "T04n0212_004:0628a09_2": "以不思惟婬怒癡熾盛，是故難陀忍精懃一意，思惟惡露不淨。",
    "T04n0212_004:0628a10_3": "何以故？",
    "T04n0212_004:0628a10_4": "求人身難，與賢聖相值亦復難，得諸根不缺亦復難，遇諸佛興出亦不可遇。",
    "T04n0212_004:0628a12_5": "如優曇鉢華時時乃現，欲聞正法亦不可值。",
    "T04n0212_004:0628a13_6": "休息無為常樂安寧，皆由正法得至彼岸。",
    "T04n0212_004:0628a14_7": "是故難陀念自謹慎，思惟正法興不淨想，便當得至處無為境。",
    "T04n0212_004:0628a15_8": "是故說曰，好樂生憂，好樂生畏，無所好樂，何憂何畏？",
    "T04n0212_004:0628a16_9": "佛復頌曰：「菓先甜後苦，　　婬怒亦如斯，　後受苦痛報，　　經歷無數劫。",
    "T04n0212_004:0628a20_0": "　愚者受燒煮，　　恒在盛火焰，　為獄伺所執，　　如鉤制伏象。」",
    "T04n0212_004:0628a22_0": "昔佛與諸弟子說苦陰。",
    "T04n0212_004:0628a22_1": "契經云：「著欲之人自共歎說：『沙門瞿曇婆羅門，恒自談說豫防未然，慮將來欲穢污不淨。",
    "T04n0212_004:0628a24_2": "不如我等意染妙色，五欲自娛細滑更樂，有何可失？』",
    "T04n0212_004:0628a25_3": "若有眾生固猗此法造不善行，身壞命終入地獄中，已生地獄方自覺悟共相悔責：『我等為人不信沙門婆羅門語，云欲穢污不淨之行。",
    "T04n0212_004:0628a28_4": "由此婬穢，受無量苦求出無期，己身自造向誰怨訴？』」",
    "T04n0212_004:0628b01_5": "是故說曰，菓先甜後苦，猶如有菓入口甘美，當時悅意後必患生。",
    "T04n0212_004:0628b02_6": "即說譬喻悅解智者，或有智人由勸勵成就，或有智人呵制禁止，或有智人觀其志趣而得受化，或有智人漸誘勸進而得度者，或有智人遠遊觀俗意自悟者。",
    "T04n0212_004:0628b06_7": "世尊觀察隨意所染，以何療治，即投其藥，眾生漸漸意得開悟。",
    "T04n0212_004:0628b07_8": "承如來教羞意愆負，漸盡諸結，有漏心得解脫，然後乃知婬欲之為病，先甘而後苦也。",
    "T04n0212_004:0628b10_0": "　堅材鐵銅錫，　　此牢不為固，　好染著彼色，　　此牢最為固。",
    "T04n0212_004:0628b12_0": "昔有人遇事閉在鐵牢，竊作方宜以自免罪，或依豪強、或用財貨、或依姓族，用免其愆。",
    "T04n0212_004:0628b13_1": "欲愛牢縛，非凡夫所能解，唯有諸佛出世，以智慧之赫焰，燒燔山野之結藂，以刃利劍割斷七使原本，然後乃得解脫。",
    "T04n0212_004:0628b16_2": "昔有一人遇事被繫，會遇眾僧在講說法，罪人求吏暫詣講聽法，值一比丘夜半寂靜誦經：「為老所縛、為生所縛、為病所縛、為死所縛，今世後世所縛。」",
    "T04n0212_004:0628b19_3": "時人宗族求王脫過，即得免罪。",
    "T04n0212_004:0628b20_4": "時諸五親知識朋友，至罪人家共相慶賀：「聞汝得出甚用慶賀。」",
    "T04n0212_004:0628b22_0": "其人報曰：「汝等何為見誑？",
    "T04n0212_004:0628b22_1": "如我昨暮聞比丘誦經，我所被繫甚過王者。」",
    "T04n0212_004:0628b23_2": "眾人問曰：「汝雖得出，故復荒錯耶？」",
    "T04n0212_004:0628b24_3": "其人報曰：「我不荒錯，但諸君自誤耳，我所被縛非王者所解也。",
    "T04n0212_004:0628b25_4": "汝等諸親設見愛我者，願聽出家得在道次。」",
    "T04n0212_004:0628b26_5": "諸親勸諫為說留難：「父母宗親男女成就，何由捐捨苟貪為道？」",
    "T04n0212_004:0628b28_6": "其人報曰：「我先誓願要出家學。」",
    "T04n0212_004:0628b28_7": "諸親重求且停住止。",
    "T04n0212_004:0628b29_8": "復經七日並解疲勞還服氣力，其人出門復遇道人靜寂誦習，而說斯偈：「堅材鐵銅錫，　　此牢不為固，　好染著彼色，　　此牢最為固。」",
    "T04n0212_004:0628c04_0": "復還入屋語諸五親：「我意志趣不樂在家，願聽出學修無上梵行。」",
    "T04n0212_004:0628c05_1": "時諸五親即聽出學。",
    "T04n0212_004:0628c05_2": "進修其行晝夜不息，得阿羅漢果，永離縛著不復流轉生死。",
    "T04n0212_004:0628c08_0": "　縛中牢固者，　　流室緩難解，　能斷此為要，　　不觀斷欲愛。",
    "T04n0212_004:0628c10_0": "縛中牢固者，恩愛戀著皆是縛著，唯有諸佛興，出執金剛心，牢固難沮壞，眾德自纓絡，捐棄諸惡不興罪緣能斷諸惡，是故名曰縛中牢固。",
    "T04n0212_004:0628c13_1": "流室緩難解者，流者流在界中有中生中趣中，今當與汝說譬，智者以譬喻自解。",
    "T04n0212_004:0628c15_0": "昔有國王，恩惠普潤大赦天下，諸在牢獄重繫者皆悉放出。",
    "T04n0212_004:0628c16_1": "其中生類，厭患縛著不堪牢獄，志常遠離速出離獄，心不願住。",
    "T04n0212_004:0628c17_2": "復有生類樂在獄中，心意戀慕，樂聞苦惱之音，即住獄中不肯去離，是故說曰，流室緩難解。",
    "T04n0212_004:0628c19_3": "所以緩者，遭赦被恩而不肯離。",
    "T04n0212_004:0628c20_4": "昔所積善作諸功德乃能斷之，故言能斷此為要。",
    "T04n0212_004:0628c21_5": "不顧慕兄弟家業宗親，不觀斷欲愛，欲愛已斷永無遺餘。",
    "T04n0212_004:0628c23_6": "度世八事以二盟誓。",
    "T04n0212_004:0628c23_7": "何謂為二？",
    "T04n0212_004:0628c23_8": "一者智誓，二為盡誓。",
    "T04n0212_004:0628c24_9": "以此二誓，誓度眾生。",
    "T04n0212_004:0628c25_0": "　世容眾妙色，　　此不名為欲，　世欲久存世，　　唯賢能覺知。",
    "T04n0212_004:0628c27_0": "昔佛在世，諸比丘自相謂言：「我等宜可捨眾僧食，在人間乞求。",
    "T04n0212_004:0628c28_1": "所以然者，諸乞求比丘者遊觀人間，便得覩見極妙之色，耳聞極妙之音，鼻嗅極妙之香，身近極妙細滑。」",
    "T04n0212_004:0629a01_2": "爾時世尊以天耳清淨寂寞無塵垢，聞諸比丘自相謂言，各生戀慕染著世榮。",
    "T04n0212_004:0629a03_3": "爾時世尊即遣信喚集普會講堂，諸比丘即集講堂。",
    "T04n0212_004:0629a04_4": "佛告諸比丘：「云何比丘！",
    "T04n0212_004:0629a05_5": "我曾與汝說諸乞食，比丘遊在人間便得覩極妙之色，耳聞極妙之音，鼻嗅極妙之香，身近極妙細滑？",
    "T04n0212_004:0629a07_6": "云何比丘！",
    "T04n0212_004:0629a07_7": "心為輕飄？",
    "T04n0212_004:0629a08_0": "汝等方念色聲香味細滑之法，猶如熾火焰極隆盛，復以脂酥而益之倍復增益，汝等倍益色聲香味細滑之法。",
    "T04n0212_004:0629a10_1": "諸有比丘能自禁制，在外乞求心恒懷懼：『受他信施為可易不？",
    "T04n0212_004:0629a11_2": "令諸檀越奔趣四方，勞情役思乃得財貨，信有後世減割布施；我今尠德恐不消化。』",
    "T04n0212_004:0629a13_3": "觀彼檀越當施之時，意欲受信施如不欲受想，自觀己身如抱重病想，施物如藥想，念空閑處如遭死亡想，意常繫念修諸善本，觀諸婦女如塜墓想，如是比類人間乞求。",
    "T04n0212_004:0629a17_4": "諸有貪著色聲香味細滑法，依猗道者是謂大賊。」",
    "T04n0212_004:0629a18_5": "時尊者舍利弗問摩訶拘絺羅曰：「云何拘絺羅！",
    "T04n0212_004:0629a19_6": "眼為色相色為眼相，耳鼻舌身細滑法，法為意相意為法相？」",
    "T04n0212_004:0629a21_7": "時摩訶拘絺羅報舍利弗曰：「眼非色相色非眼相，耳鼻舌身意，意非法相法非意相。",
    "T04n0212_004:0629a23_8": "所謂相者，貪欲自用是謂與相。」",
    "T04n0212_004:0629a23_9": "復引喻自解：「猶如白牛黑牛同繫一處，或同一軛與縛繫相應。",
    "T04n0212_004:0629a25_10": "云何舍利弗？",
    "T04n0212_004:0629a25_11": "頗有人說白牛繫黑牛、黑牛繫白牛，為平等繫不？」",
    "T04n0212_004:0629a26_12": "對曰：「非也。」",
    "T04n0212_004:0629a26_13": "「舍利弗！",
    "T04n0212_004:0629a27_14": "非白牛繫黑牛、非黑牛繫白牛，所謂縛者，或索或靷或軛，是謂縛也。",
    "T04n0212_004:0629a28_15": "如是舍利弗！",
    "T04n0212_004:0629a28_16": "眼非色相色非眼相，耳鼻舌身意，意非法相法非意相，於中生貪欲自用者，是謂為相。」",
    "T04n0212_004:0629b01_17": "是故說曰，世容眾妙色，此不名為欲也。",
    "T04n0212_004:0629b03_0": "　人間欲無常，　　內欲縛是常，　此滅不受有，　　餘趣不受生。",
    "T04n0212_004:0629b05_0": "人間欲無常者，欲是無常為衰耗法，變易不停不可恃怙，人間欲者不久停住，或亡或失、或為人所奪，是故非常不可久保。",
    "T04n0212_004:0629b07_1": "內欲深固與神相染，心為禍首殃及身口，是故說曰，內欲縛是常。",
    "T04n0212_004:0629b09_2": "或為豪強伺命所害，如是欲者難制難禁，不可以己力留住不更趣諸有，亦不願生世後世，是故說曰，世欲久存世，唯賢能覺知。",
    "T04n0212_004:0629b13_0": "　欲生無漏行，　　意願常充滿，　於欲心不縛，　　上流一究竟。",
    "T04n0212_004:0629b15_0": "欲生無漏行者，欲亦是善亦是不善，欲善者或是有漏、或是無漏。",
    "T04n0212_004:0629b16_1": "無漏欲者滅一切愛，此中不說有漏。",
    "T04n0212_004:0629b17_2": "意願常充滿者，一切諸善之法，普充滿體中。",
    "T04n0212_004:0629b18_3": "於欲心不縛者，心於彼心不染著亦無所污，是故說曰，於欲心不縛。",
    "T04n0212_004:0629b19_4": "上流一究竟者，即阿那含是。",
    "T04n0212_004:0629b20_5": "所以然者，因說阿那含果，因說五下分結，因說斷欲愛，此亦復說上流一究竟。",
    "T04n0212_004:0629b23_0": "　智者不越次，　　漸漸以微微，　巧匠漸刈垢，　　淨除諸穢污。",
    "T04n0212_004:0629b25_0": "智者不越次者，博古明今分別是非，於慧無減損，受性不懈怠，是故說曰，智者不越次也。",
    "T04n0212_004:0629b27_1": "漸漸以微者，漸漸日進勿懷中息，猶如巧匠除刈重垢積日乃成。",
    "T04n0212_004:0629b28_2": "人去心垢亦復如是，為諸天、阿須倫、真陀羅、摩休勒等，所見稱譽。",
    "T04n0212_004:0629c02_0": "　猶如車巧匠，　　善能修治樸，　隨欲能滅欲，　　後必受永康。",
    "T04n0212_004:0629c04_0": "猶如彼巧匠者，觀彼朽車嚴治修飾，遠致重載無所缺損，便成二義。",
    "T04n0212_004:0629c05_1": "云何為二？",
    "T04n0212_004:0629c05_2": "一為名譽遠布，二為得其財貨。",
    "T04n0212_004:0629c06_3": "彼巧比丘亦復如是，唯捨於欲便得二稱，名聲遠布、諸天所譽，於現法中受無量樂。",
    "T04n0212_004:0629c08_4": "是故說曰：「猶如車巧匠，　　善能修治樸，　隨欲能滅欲，　　後必受永康。」",
    "T04n0212_004:0629c11_0": "時諸眾會聞佛所說，歡喜而去。",
    "T04n0212_004:0629c12_0": "　欲受一切樂，　　當捨諸愛欲，　已捨諸愛欲，　　永受無窮樂。",
    "T04n0212_004:0629c14_0": "若有眾生欲受一切樂者，當念四支五支禪樂、行神通樂、道出要樂，彼人當念捨一切欲，已捨諸欲倍獲功德受樂無窮，得遊戲樂，遇諸福業樂，於現法中俗財無乏。",
    "T04n0212_004:0629c17_1": "昔外道異學各作是說，二二合會者，彼即清淨尋得解脫亦得出要。",
    "T04n0212_004:0629c19_2": "復有說者，欲妙欲淨，當與欲共相娛樂，欲無厭足，欲除彼狐疑故，是故說曰，隨欲能滅欲，後必受永康。",
    "T04n0212_004:0629c22_0": "　不念欲有厭，　　豈能修禪定？",
    "T04n0212_004:0629c23_0": "　變悔尋行本，　　智慧療乃止。",
    "T04n0212_004:0629c24_0": "若有眾生，念欲不去，心懷遂生塵垢，猶如有人近大火坑，遂近遂熱，欲避其熱，當求巧便求滅彼火。",
    "T04n0212_004:0629c26_1": "人亦如是，遂不念欲欲自然滅，猶如毒藥，顏色成就香美且甘，若人遇病而服此藥，咽喉通利，入腹未久即喪命根。",
    "T04n0212_004:0629c28_2": "貪欲亦如是，當時悅意非法行欲，身壞命終入地獄中。",
    "T04n0212_004:0630a01_0": "今當引喻，智者以譬喻自解。",
    "T04n0212_004:0630a01_1": "昔閻浮利地，有頂生王出現於世，壽十四億。",
    "T04n0212_004:0630a02_2": "時頂生王四方遊觀，至忉利天，三十六釋取命終故住彼天宮。",
    "T04n0212_004:0630a04_3": "時彼人王經歷久遠心作是念：「我今壽命過於天壽，躬自眼見三十六釋盡取命終，我今宜可殺釋提桓因，即於此治遙王四天下，領人天王，豈不樂也？」",
    "T04n0212_004:0630a07_4": "以生此念便失神足，還墮世間住閻浮利，患身疼痛受諸苦惱。",
    "T04n0212_004:0630a08_5": "時王大臣問訊王曰：「王今患重或就後世，若有人民來見問者，頂生王臨欲終時有何言教？」",
    "T04n0212_004:0630a11_0": "時頂生王告諸大臣：「若有人民來問卿等，當以此語報：『頂生王者，貪著五欲七寶無厭足；頂生王者，生千子無厭足；頂生王者，領四天下無厭足，而取命終；頂生王者，七日七夜於宮殿上雨七寶而無厭足，而取命終；頂生王者，遊觀至忉利天宮，興意欲害釋提桓因，而取命終。』",
    "T04n0212_004:0630a17_1": "是故說曰：「不念欲有厭，　　豈能修禪定？",
    "T04n0212_004:0630a19_0": "　變悔尋行本，　　智慧療乃止。」",
    "T04n0212_004:0630a20_0": "爾時諸來會者，皆離愛欲無貪著心，皆發無上正真道意。",
    "T04n0212_004:0630a22_0": "　智慧厭足者，　　不復觀欲愛，　人以智慧厭，　　不隨愛蹤跡。",
    "T04n0212_004:0630a24_0": "智慧厭足者，何以故言智慧厭足者？",
    "T04n0212_004:0630a24_1": "與諸世尊共同法室，與真人羅漢觀不淨行起厭患心，除諸患苦知苦原本。",
    "T04n0212_004:0630a26_2": "諸佛世尊思惟智慧，是故說曰：「智慧厭足者，不復觀欲愛，欲者知其體，實而不親近。",
    "T04n0212_004:0630a28_3": "曾所愛著，今已遠離，智者謹慎，不染著欲。」",
    "T04n0212_004:0630a29_4": "是時眾會聞說此欲興不淨想，即於坐上逮得摠持。",
    "T04n0212_004:0630b02_0": "　人貪著愛欲，　　習於非法行，　不觀死命至，　　謂命為久長。",
    "T04n0212_004:0630b04_0": "昔佛在舍衛國祇樹給孤獨園。",
    "T04n0212_004:0630b04_1": "有一男子居業貧匱多乏財貨，躬自困苦勞功役力，周遍四方而乃獲寶。",
    "T04n0212_004:0630b06_2": "所獲無量從遠歸家，與父母五親共相娛樂，在大眾中而自誇說：「吾今獲寶價直數億，今當娉娶豪族女，人中盛壯不肥不瘦不白不黑，婦女姿態一以備悉。」",
    "T04n0212_004:0630b09_3": "既自端正面如桃華色，復以香華脂粉莊嚴其身，日共娛樂不能捨離，餚饌飲食日日不同，殺害眾生不可稱計，縱情放恣獨勝無匹，會復遇疾即便命終。",
    "T04n0212_004:0630b13_4": "見婦去世心迷意亂，遂致狂顛遊諸街巷，稱怨而行。",
    "T04n0212_004:0630b14_5": "「一何酷毒？",
    "T04n0212_004:0630b14_6": "殺鬼無道害我婦命，亦是諸人宗族五親懷嫉妬心，各興斯意欲奪我婦，恐事彰露竊共陰謀中陷我婦。」",
    "T04n0212_004:0630b17_7": "如是怨訴日日不止。",
    "T04n0212_004:0630b17_8": "爾時世尊以天眼觀清淨無瑕穢，見此男子怨訴街巷，心意迷惑不識正真。",
    "T04n0212_004:0630b19_9": "爾時世尊欲現其義尋究本末，為後世眾生示現大明，亦使正法久存於世，過去如來神口印封而印封之，在大眾中，而說頌曰：「人貪著愛欲，　　習於非法行，　不觀死命至，　　謂命為久長。」",
    "T04n0212_004:0630b25_0": "爾時眾會聞說此偈，諸塵垢盡得法眼淨。",
    "T04n0212_004:0630b26_0": "　愚以貪自縛，　　不求度彼岸，　貪為財愛故，　　害人亦自害。",
    "T04n0212_004:0630b28_0": "昔佛在舍衛國祇樹給孤獨園。",
    "T04n0212_004:0630b28_1": "時有長者名曰難陀，饒財多寶金銀珍寶，車璩馬瑙珊瑚虎珀，象馬車乘奴婢僕使，服飾田業不可限量，居一國之富無有過者。",
    "T04n0212_004:0630c02_2": "雖處榮富無有信心，慳貪妬嫉，門閤七重立守門人，有人來者不妄得入於中庭，虛空上安鐵籠疏，恐有飛鳥食噉穀米，四壁牆下以白噤泥，恐鼠穿穴傷缺財物。",
    "T04n0212_004:0630c06_3": "然彼長者無常對至，唯有一子名栴檀香，即喚子前勅告子曰：「吾今患苦必不濟度，設我無常後所有財寶七珍之具勿妄費耗，亦莫施與沙門婆羅門，有乞匃者莫持一錢施與，此諸財寶足七世父母食噉。」",
    "T04n0212_004:0630c11_4": "作此教勅已即取命終，即生舍衛城中處盲栴陀婦腹中，經八九月出生在外，生盲無目。",
    "T04n0212_004:0630c13_5": "左右人問：「為生男女耶？」",
    "T04n0212_004:0630c13_6": "母報：「生男。」",
    "T04n0212_004:0630c13_7": "自念：「若生男者，吾今目冥須兒扶侍供養。」",
    "T04n0212_004:0630c14_8": "左右報曰：「雖遇此兒，生無兩目。」",
    "T04n0212_004:0630c15_9": "母聞此已，倍增愁憂悲泣說曰：「子盲吾亦盲，　　二俱無兩目，　遇此衰耗物，　　益我愁憂苦。」",
    "T04n0212_004:0630c19_0": "爾時世尊將侍者阿難，在祇洹精舍門外經行，奮手而說曰：「禍災禍災！」",
    "T04n0212_004:0630c20_1": "是時，阿難叉手長跪白佛言：「向者世尊稱言禍災，有何因緣？",
    "T04n0212_004:0630c21_2": "願聞其意？」",
    "T04n0212_004:0630c22_3": "佛告阿難：「汝頗聞舍衛城中有長者難陀不耶？」",
    "T04n0212_004:0630c23_4": "阿難白佛：「舍衛城裏曾有長者，久以命終。」",
    "T04n0212_004:0630c24_5": "世尊告曰：「此長者神還處舍衛城裏，為盲旃陀婦作子，生無兩目。",
    "T04n0212_004:0630c25_6": "昔所居業豪富無量，今故觀者斯為所在？",
    "T04n0212_004:0630c26_7": "象馬七珍不可稱計，然復慳貪妬嫉禁忌，是故說曰禍災。」",
    "T04n0212_004:0630c28_0": "阿難白佛而說頌曰：「生死有畏懼，　　幻化非有真，　有成必有敗，　　智者誰可樂？」",
    "T04n0212_004:0631a02_0": "是時，盲母養兒年八九歲堪能行來，母以杖一枚、食器一具而告子曰：「吾今養汝堪能行來，宜求自活不須住此；吾亦無目，復當乞求以濟餘命。」",
    "T04n0212_004:0631a05_1": "此盲小兒家家乞求，漸至栴檀香長者家，在門外立而自說曰：「飢餓切已困，　　兼復無兩目，　眾苦無端緒，　　誰當愍而施？」",
    "T04n0212_004:0631a09_0": "時守門人聞此語已，瞋恚熾盛，即前捉手遠擲深坑，尋傷左臂復打頭破，所乞飯食盡捐在地。",
    "T04n0212_004:0631a11_1": "其中有人臨坑見者，甚憐愍傷，往語盲母：「汝子為守門人所打，甚見困苦，傷臂破頭痛不可堪。」",
    "T04n0212_004:0631a13_2": "時母聞已，匍匐拄杖到盲兒所抱著膝上，而說頌曰：「汝今有何愆？",
    "T04n0212_004:0631a15_3": "　　子今速說之，　與誰誰與子？",
    "T04n0212_004:0631a16_4": "　　遭此苦戹難。」",
    "T04n0212_004:0631a17_0": "子報母曰：「母我向者乞，　　至此栴檀家，　暫立此門外，　　便遇惡人手。」",
    "T04n0212_004:0631a20_0": "爾時世尊慈育眾生如母如父，興大慈悲欲有所濟，過食後著衣端嚴，比丘僧前後圍繞，入舍衛城至栴檀長者門外。",
    "T04n0212_004:0631a22_1": "爾時城裏長者人民，見如來非時入城，必當有緣，或能演說過去當來現在事，盡共翼從隨如來後，普共至栴檀門外，至盲小兒所。",
    "T04n0212_004:0631a25_2": "栴檀香聞如來至，尋出門外，頭面禮足在一面立。",
    "T04n0212_004:0631a26_3": "爾時世尊觀大眾已集，復見栴檀長者集在門外，復欲演說慳貪妬嫉受罪無量，加說惠施受報無量，欲使離有不著三界，指授泥洹趣無為道。",
    "T04n0212_004:0631b01_0": "爾時世尊告小兒曰：「汝是難陀非也？」",
    "T04n0212_004:0631b01_1": "小兒報曰：「實是難陀。」",
    "T04n0212_004:0631b02_2": "佛復重問：「是難陀耶？」",
    "T04n0212_004:0631b02_3": "即報佛言：「實是難陀。」",
    "T04n0212_004:0631b03_4": "其城中人民聞佛小兒相問字，皆共愕然。",
    "T04n0212_004:0631b04_5": "「云何難陀長者乃受此形？」",
    "T04n0212_004:0631b04_6": "爾時世尊，欲與栴檀長者拔地獄苦，除慳貪心安立福田，佛告栴檀香而說偈言：「昔父今難陀，　　慳貪意纏裹，　本不造善行，　　遭此眾苦惱。",
    "T04n0212_004:0631b09_0": "　設當從此終，　　當入無擇獄，　成惡眾生室，　　繫以宿緣強。」",
    "T04n0212_004:0631b11_0": "爾時栴檀長者，悲泣墮淚不能自止，頭面禮足前白佛言：「唯願世尊慈愍見憐拔濟罪根，於如來所得蒙遺福，唯願世尊！",
    "T04n0212_004:0631b13_1": "今請佛及比丘僧。」",
    "T04n0212_004:0631b14_2": "爾時世尊為彼長者默然受請。",
    "T04n0212_004:0631b14_3": "時世尊明清旦著衣持鉢，比丘僧前後圍繞，至彼長者家，各次第坐。",
    "T04n0212_004:0631b16_4": "長者躬自行水清淨飯食，供養飲食已訖，行清淨水取一小床，在如來前坐欲得聞法。",
    "T04n0212_004:0631b18_5": "爾時世尊以權方便，漸與長者說微妙法，論講如來深奧之藏，所謂論者，施論戒論生天之論，欲不淨行，婬為穢濁，如是說法不可思議。",
    "T04n0212_004:0631b21_6": "爾時長者即於座上，諸塵垢盡得法眼淨。",
    "T04n0212_004:0631b22_7": "長者自察得法見法，分別諸法，得無所畏，即從坐起禮世尊足。",
    "T04n0212_004:0631b23_8": "「我今於如來受三自歸，歸命佛法僧，自今已後聽為優婆塞，盡形壽不復殺生。」",
    "T04n0212_004:0631b25_9": "爾時世尊欲呵難陀長者，而說此偈：「愚者喪財貨，　　亦非自為己，　愚者貪財貨，　　自沒溝為獄。",
    "T04n0212_004:0631b29_0": "　如是貪無利，　　當知從癡生，　愚為此害賢，　　首領分于地。」",
    "T04n0212_004:0631c02_0": "愚者喪財貨者，所謂喪者已盡已滅更無有餘，是故說曰，喪財貨也。",
    "T04n0212_004:0631c03_1": "愚者無智無所覺了，或貯聚財產，不能自食，復不施人，愚中之愚不過此人。",
    "T04n0212_004:0631c05_2": "人有財貨，一者施與，二者自食。",
    "T04n0212_004:0631c06_0": "然彼長者自既不食，又不施人。",
    "T04n0212_004:0631c06_1": "自不為己者，慳嫉是也，纏裹心本，不能自解不能自為，愚者貪財貨，愛心染著不能捨離，是故智者去欲而守靜，是故說曰：「如是貪無利，　　當知從癡生，　愚為此害賢，　　首領分于地。」",
    "T04n0212_004:0631c12_0": "時諸大會聞佛所說，歡喜而去。",
    "T04n0212_004:0631c13_0": "　天雨七寶，　　猶欲無厭，　　樂少苦多，　覺之為賢。",
    "T04n0212_004:0631c15_0": "昔佛與頂生王而說此偈。",
    "T04n0212_004:0631c15_1": "是時，頂生王宮天雨七寶七日七夜，時王臨見心無厭足，貪欲者苦多樂少。",
    "T04n0212_004:0631c17_2": "是時，彼王遊在天上，受天五樂，遊四方域快樂無窮，臨知欲命終受無量苦，智者觀察恒防未然，是故說曰，覺者為賢也。",
    "T04n0212_004:0631c20_0": "　雖有天欲，　　惠捨不貪，　　樂離恩愛，　三佛弟子。",
    "T04n0212_004:0631c22_0": "昔佛在摩頭羅國尼拘類園中。",
    "T04n0212_004:0631c22_1": "爾時有一比丘，靜室坐禪形不移動，復有毒蛇床下蟠臥，比丘為睡所屈，或低或仰。",
    "T04n0212_004:0631c24_2": "毒蛇自念：「此人見恐必欲害我。」",
    "T04n0212_004:0631c25_3": "毒蛇即舉身投擲螫坐禪比丘。",
    "T04n0212_004:0631c26_0": "比丘命終即生忉利天上，諸天玉女各來衛侍，天子告曰：「汝等諸妹莫近我身，設當近者必犯於戒。」",
    "T04n0212_004:0631c28_1": "諸女自念：「此天前身，必是沙門，故生此間受天之福。」",
    "T04n0212_004:0631c29_2": "時諸天女，各執鏡前照，天子見鏡，衣天之服頭串天冠，天自念言：「咄嗟形變！",
    "T04n0212_004:0632a02_3": "云何吾身捨人形今來生天？」",
    "T04n0212_004:0632a02_4": "即自悲泣從坐而起，行諸天闕，見諸衛從，有端正者有醜陋者，漸從行至園坐一樹下，端坐思惟求定三昧。",
    "T04n0212_004:0632a05_5": "池水之中有異類奇鳥，相對悲鳴聲哀響響，鳥形若干形色不同，欲求成道不能得辦。",
    "T04n0212_004:0632a07_6": "是時，天子盡其天壽，從三十三天至閻浮利，到世尊所，頭面禮足叉手向佛，以偈問義：「天女無數眾，　　侍衛有醜陋，　後園名迷惑，　　何由而拔濟？",
    "T04n0212_004:0632a12_0": "「然我，世尊！",
    "T04n0212_004:0632a12_1": "竟不見諦而取命終，雖生為天受天之福，福盡還入泰山地獄，如是流轉無有窮已。",
    "T04n0212_004:0632a14_2": "如今處窮所向無趣，唯憑如來當見愍念。」",
    "T04n0212_004:0632a15_3": "是時，世尊以偈報曰：「道名直一向，　　彼方名無畏，　車名無曲戾，　　觀法所成就。」",
    "T04n0212_004:0632a18_0": "爾時天子聞佛所說，即於坐上諸塵垢盡得法眼淨。",
    "T04n0212_004:0632a19_1": "爾時天子歡喜踊躍不能自勝，繞佛七匝作禮而去。",
    "T04n0212_004:0632a20_2": "爾時世尊觀察此義尋究本末，示現大明，亦使正法久存於世，在大眾中而說此偈：「雖有天欲，　　惠捨不貪，　　樂離恩愛，　三佛弟子。」",
    "T04n0212_004:0632a25_0": "爾時眾會聞佛所說，歡喜而去。",
    "T04n0212_004:0632a26_0": "　眾山盡為金，　　猶如鐵圍山，　此猶無厭足，　　唯聖能覺知。",
    "T04n0212_004:0632a28_0": "爾時世尊亦與頂生而說此偈。",
    "T04n0212_004:0632a28_1": "未斷欲之人，意所規郭境界方域，得一復念一，意貪無厭足。",
    "T04n0212_004:0632b01_2": "彼頂生王由貪著故，山中大者莫過此鐵圍，盡化為金彌滿世界，猶無厭足也。",
    "T04n0212_004:0632b03_0": "　不觀苦原本，　　愛生焉能別？",
    "T04n0212_004:0632b04_0": "　解知世愛刺，　　進意修學戒。",
    "T04n0212_004:0632b05_0": "不觀苦原本者，諸有眾生奔趣四方經歷嶮難，或遇虎狼盜賊、毒虺惡鬼、荊棘深林無人蹤跡，或遇刀劍所見屠割，復入大海遭諸眾難，或遇暴風迴波曲折傷壞大船，或遇黑山鬼魅墮羅剎界。",
    "T04n0212_004:0632b09_1": "由此因緣，是故說曰，不觀苦原本也。",
    "T04n0212_004:0632b10_2": "愛生焉能別者，皆由貪欲展轉相生也。",
    "T04n0212_004:0632b11_3": "解知世愛刺者，結使亦名為刺，四大亦名為刺，人有此二刺，不離生死受諸苦惱。",
    "T04n0212_004:0632b13_0": "刺者亦名愛刺，亦名見刺。",
    "T04n0212_004:0632b13_1": "進意修學戒者，進名為智，演說幽奧，捨非就是，智慧成就。",
    "T04n0212_004:0632b15_0": "◎出曜經卷第四"
}