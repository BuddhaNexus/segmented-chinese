{
    "X10n0255_001:0433a03_0": "大方廣圓覺修多羅了義經註序",
    "X10n0255_001:0433a05_0": "龍沙章江禪院傳法沙門如山　註序",
    "X10n0255_001:0433a06_0": "金紫光祿大夫守中書侍郎尚書門下平章事充集賢殿大學　裴休　撰裴公河東濟懸人登進士甲科應賢良方正官至平章政事先世名許玄度建越州塔未終而化後託梁武之孫姓蕭名詧因訪曇彥禪師為入定觀明其宿因師云許玄度來何暮昔日浮屠今如故後眾請師修龍江大殿師云非吾所為三百年後自有非衣功德主遂銘之至唐三生為裴休果如其言。",
    "X10n0255_001:0433a15_0": "夫血氣之屬必有知凡有知者必同體所謂真淨明妙虗徹靈通卓然而獨存者也。",
    "X10n0255_001:0433a17_0": "血氣滋運一切同體故曰屬血氣既同必同有知所謂真淨明等皆具足於同體中有聖不增有凡不減故曰獨存。",
    "X10n0255_001:0433a20_0": "是眾生之本源故曰心地是諸佛之所得故曰菩提。",
    "X10n0255_001:0433a21_0": "二是字皆指上文真淨明等總是諸佛眾生心地菩提本源同得故經註云諸佛光嚴住持即眾生淨覺妙明心地是也。",
    "X10n0255_001:0433a24_0": "交徹融攝故曰法界。",
    "X10n0255_001:0433b01_0": "會上十法界身心聖凡交徹理事融攝同歸寂滅平等本際。",
    "X10n0255_001:0433b03_0": "寂靜常樂故曰涅槃不濁不漏故曰清淨不妄不變故曰真如離過絕非故曰佛性護善遮惡故曰總持。",
    "X10n0255_001:0433b05_0": "護善有不失之功內持萬德遮惡有不入之義外遣百非梵語陀羅尼此云總持。",
    "X10n0255_001:0433b07_0": "隱覆含攝故曰如來藏。",
    "X10n0255_001:0433b08_0": "真如隱覆在藏識之中亦能含攝恒沙性功德。",
    "X10n0255_001:0433b09_0": "超越玄悶故曰密嚴國。",
    "X10n0255_001:0433b10_0": "超越重玄之悶證秘密妙莊嚴域此上十義収歸別教之極談。",
    "X10n0255_001:0433b12_0": "統眾德而大備爍群昏而獨照故曰圓覺其實皆一心也。",
    "X10n0255_001:0433b14_0": "總結上文義皆歸圓覺之妙心。",
    "X10n0255_001:0433b15_0": "背之則凡順之則聖迷之則生死始悟之則輪迴息親而求之則止觀定慧推而廣之則六度萬行。",
    "X10n0255_001:0433b17_0": "親近隨順止觀定慧是本覺之內薰推究止觀定慧而開廣之則成六度萬行是圓覺之妙用。",
    "X10n0255_001:0433b19_0": "引而為智然後為正智依而為因然後為正因其實皆一法也。",
    "X10n0255_001:0433b21_0": "引依六度萬行為正因上來皆以任持自捨成究竟覺從因至果皆遵稟一法之規範也。",
    "X10n0255_001:0433b23_0": "終日圓覺而未甞圓覺者凡夫也。",
    "X10n0255_001:0433b24_0": "下凡真隨妄轉唯背無順持珠作丐所謂眾生日用而不知也。",
    "X10n0255_001:0433c02_0": "欲證圓覺而未極圓覺者菩薩也具足圓覺而住持圓覺者如來也。",
    "X10n0255_001:0433c04_0": "欲證者謂菩薩歷地位階梯等覺已前細念未斷故曰未極具足而住持者唯佛與佛廼能究盡安住任持也。",
    "X10n0255_001:0433c07_0": "離圓覺無六道捨圓覺無三乘。",
    "X10n0255_001:0433c08_0": "反顯六道性中皆具足圓覺終日圓覺而未甞圓覺之義六道受生更無別法謂迷此本覺妙心派成三界業果故云離圓覺別無六道可得三乘聖位亦非別法但悟此覺心斷惑證真成無上道。",
    "X10n0255_001:0433c12_0": "非圓覺無如來泯圓覺無真法其實皆一道也。",
    "X10n0255_001:0433c13_0": "裴公該而収之不出一道。",
    "X10n0255_001:0433c14_0": "三世諸佛之所證盖證此也如來為一大事出現盖為此也三藏十二部一切修多羅蓋詮此也。",
    "X10n0255_001:0433c16_0": "三世諸佛同證圓覺非別有法如來為一大事因緣故出現於世亦無別事即此圓覺為一大事也三乘十二分教一切契經皆詮圓覺更無別法。",
    "X10n0255_001:0433c19_0": "然如來垂教指法有顯密。",
    "X10n0255_001:0433c20_0": "顯說修多羅密示陀羅尼。",
    "X10n0255_001:0433c21_0": "立義有廣略。",
    "X10n0255_001:0433c22_0": "就辨音章二十五輪為廣就威德章三觀行相為略粗可明矣。",
    "X10n0255_001:0433c24_0": "乘時有先後。",
    "X10n0255_001:0434a01_0": "華嚴頓開智眼不歷諸漸乘時先也涅槃直指人心不務速說乘時後也。",
    "X10n0255_001:0434a03_0": "當機有深淺。",
    "X10n0255_001:0434a04_0": "對文殊破無明言簡而當機深者也對金剛藏破無明辭繁而備機淺者也圓覺一法而該備八義。",
    "X10n0255_001:0434a06_0": "非上根圓智其孰能大通之故如來於光明藏與十二大士密說而顯演潛通廣被以印定其法為一切經之宗也。",
    "X10n0255_001:0434a09_0": "密說則非器不傳潛通後進顯演則觀機授法廣被當來以圓覺一印印定為諸經之宗。",
    "X10n0255_001:0434a11_0": "圭峯禪師。",
    "X10n0255_001:0434a12_0": "終南一峯其形如圭師遯其下故以稱焉。",
    "X10n0255_001:0434a13_0": "得法於荷澤嫡孫南印上足道圓和尚。",
    "X10n0255_001:0434a14_0": "西京河南府有荷澤寺因祈雨得驗故名荷澤神會禪師居之乃六祖高弟先六祖曰吾有一物無名無字神會出云是諸佛之本源神會之佛性祖云喚作一物即不中汝喚作佛性若此子有片瓦遮頭只是成這箇知解宗徒會乃自立為七祖此下滋州法如禪師如出為荊南惟忠禪師傳法法如之印蓋出南能宗下故曰南印道圓和尚乃南印之門人圭峯於道圓得法此明起教之因。",
    "X10n0255_001:0434a22_0": "一日從眾僧齋于州民任灌家居下位以次受經。",
    "X10n0255_001:0434a23_0": "染削之後隨眾赴供以﨟小居下位。",
    "X10n0255_001:0434a24_0": "遇圓覺了義卷未終軸感悟流涕歸以所悟告其師師撫之曰汝當大弘圓頓之教此經諸佛授汝耳禪師既佩南宗密印受圓覺懸記於是閱大藏經律通唯識起信等論。",
    "X10n0255_001:0434b04_0": "經律論為三藏唯識乃戒賢法師所傳起信是馬鳴菩薩所造。",
    "X10n0255_001:0434b06_0": "然後頓轡於華嚴法界宴坐圓覺妙場究一兩之所霑窮五教之殊致。",
    "X10n0255_001:0434b08_0": "後閱華嚴如來良馬頓策其轡更不他適詳其本末與圓覺無差遂游心於法界宴坐於妙場究如來一味之法雨五教者小乘教始教終教頓教圓教差別不同故云殊致。",
    "X10n0255_001:0434b12_0": "乃為之疏解凡大疏三卷大鈔十三卷略疏兩卷小鈔六卷道場修證儀一十八卷並行於世。",
    "X10n0255_001:0434b14_0": "在智炬寺并退居草堂造此疏鈔等。",
    "X10n0255_001:0434b15_0": "其敘教也圓其見法也徹其釋義也端如折薪其入觀也明若秉燭。",
    "X10n0255_001:0434b17_0": "剖釋其義如折薪折宗從斧徑直分破故曰端毛詩云南山折薪匪斧不克今以疏喻於斧經喻於薪入三觀之妙門如秉炬火。",
    "X10n0255_001:0434b20_0": "其辭也極於理而已不虗騁其文也扶於教而已不苟飾。",
    "X10n0255_001:0434b22_0": "辭研性理不是虗誕馳騁文扶聖教不是苟間花飾。",
    "X10n0255_001:0434b24_0": "不以其所長病人故無排斥之說不以其未至羞人故無胸臆之論。",
    "X10n0255_001:0434c02_0": "不以己長而疾惡他人所短故無毀斥之說若以己短而蓋覆彼人所能是為臆度之論圭峯皆離此過。",
    "X10n0255_001:0434c05_0": "蕩蕩然實十二部經(注見經中)之眼目三十五祖之骨髓。",
    "X10n0255_001:0434c06_0": "竺乾四七唐土二三兼之荷澤。",
    "X10n0255_001:0434c07_0": "生靈之大本三世之達道後世雖有作者不能過矣其四依之一乎或淨土之親間乎何盡其義味如此也。",
    "X10n0255_001:0434c10_0": "涅槃四依品云依法不依人依義不依語依智不依識依了義不依不了義又唐稱生肇融叡四法師為四依故裴休亦稱美圭峯為四依之一或有淨土與十二大士親聞如來所說乎。",
    "X10n0255_001:0434c14_0": "或曰(設難)道無形視者莫能覩道無方行者莫能至況文字乎在性之而已。",
    "X10n0255_001:0434c16_0": "悟性之者不立文字直指人心。",
    "X10n0255_001:0434c17_0": "豈區區數萬言而可詮之哉對曰噫是不足以語道也前不云乎統眾德而大備爍群昏而獨照者圓覺也蓋圓覺能出一切法一切法未甞離圓覺今夫經律論三藏之文傳于中國者五千餘卷其所詮者何也戒定慧而已修戒定慧而求者何也圓覺而已圓覺一法也張萬行而求之者行眾生之根器異也。",
    "X10n0255_001:0434c23_0": "上根之士不待言詮中下根劣故廣張義相引令悟入。",
    "X10n0255_001:0435a01_0": "然則大藏皆圓覺之經此疏乃大藏之疏也。",
    "X10n0255_001:0435a02_0": "大藏既是一大圓覺今疏圓覺者即是一大藏也。",
    "X10n0255_001:0435a03_0": "羅五千軸之文而以數卷之疏通之豈不至簡哉何言其繁也及其斷言語之道息思想之心忘能所滅影像然後為得也固不在詮表耳。",
    "X10n0255_001:0435a06_0": "此結答前難者說謂今以數卷之疏該通一藏可謂省力若能絕言思忘能所了無相狀是即圓覺清淨境界何用詮表耳。",
    "X10n0255_001:0435a09_0": "嗚呼生靈之所以往來者六道也鬼神沈幽愁之苦鳥獸懷獝狘之悲修羅方瞋諸天正樂可以慗心慮趣菩提唯人道為能耳人而不為吾未如之何也已矣。",
    "X10n0255_001:0435a13_0": "鬼神者此說地獄餓鬼二道常沒於幽暗哀愁之苦獝者鳥驚飛貌狘者獸走貌畜生道中唯知畏死貪生何由出離修羅以瞋業好戰何暇進修諸天躭樂不了妙覺明心福盡還墮上五不可惟人界中可修苦心勞慮攝歸正念趣向菩提師教聞薰前言住行悟入圓覺雖六道皆為苦趣然作佛作祖亦從人道但盡凡心別無聖解人而不為無奈之何也已矣。",
    "X10n0255_001:0435a21_0": "休常遊禪師之閫域受禪師之顯訣無以自斆輙直讚其法而普告大眾耳其他備乎本序云。",
    "X10n0255_001:0435a23_0": "公既入禪師之閫奧受顯了妙訣無以自効親傳之報直讚美圓覺之法其佗備盡經中綸貫之旨"
}