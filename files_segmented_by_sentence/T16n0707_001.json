{
    "T16n0707_001:0813c08_0": "佛說出家功德經",
    "T16n0707_001:0813c10_0": "失譯人今附東晉錄",
    "T16n0707_001:0813c11_0": "如是我聞：一時佛在毘舍離國。",
    "T16n0707_001:0813c11_1": "食時到，入城乞食。",
    "T16n0707_001:0813c12_2": "時毘舍離城中，有一梨車，名鞞羅羨那(秦言勇軍)。",
    "T16n0707_001:0813c13_3": "譬如天與諸天女共相娛樂，時此王子與諸婇女在閣上共相娛樂，耽於色欲亦復如是。",
    "T16n0707_001:0813c15_4": "爾時世尊以一切智聞彼樂音，告阿難言：「我知此人——貪五欲樂者——不久命終。",
    "T16n0707_001:0813c17_5": "却後七日，當捨如是眷屬快樂，決定當死。",
    "T16n0707_001:0813c18_6": "阿難！",
    "T16n0707_001:0813c18_7": "如此人若當不捨欲樂，不出家者，命終或能墮於地獄。」",
    "T16n0707_001:0813c19_8": "爾時阿難頂奉佛教，欲利益此王子故，次至其舍。",
    "T16n0707_001:0813c20_9": "爾時王子聞阿難在外，即出奉見，以敬念故，請阿難入坐。",
    "T16n0707_001:0813c22_0": "坐已，未久，爾時王子起恭敬心，白阿難言：「善哉！",
    "T16n0707_001:0813c23_1": "好親友來，今正是時。",
    "T16n0707_001:0813c23_2": "我今見汝，踊躍歡喜。",
    "T16n0707_001:0813c24_3": "汝字歡喜，汝今當教，告我佛所教法，令我歡喜。」",
    "T16n0707_001:0813c25_4": "爾時王子如是三請。",
    "T16n0707_001:0813c25_5": "阿難為欲作大利益，默然無言。",
    "T16n0707_001:0813c26_6": "王子又言：「鞞陀呵牟尼大仙，利益一切眾生。",
    "T16n0707_001:0813c27_7": "有何嫌恨，默然無所說？",
    "T16n0707_001:0813c28_8": "不見少告！」",
    "T16n0707_001:0813c28_9": "時第三師——持佛法藏、利世間者——慘然告言：「汝今善聽！",
    "T16n0707_001:0813c29_10": "却後七日，汝當命終。",
    "T16n0707_001:0814a01_11": "汝若於此五欲樂中，不能覺悟，不出家者，命終或當墮地獄中。",
    "T16n0707_001:0814a02_12": "佛一切智人，正語正說，記汝如是。",
    "T16n0707_001:0814a03_13": "譬火燒物，終不虛發。",
    "T16n0707_001:0814a03_14": "汝諦思惟！」",
    "T16n0707_001:0814a04_15": "時彼王子聞此語已，甚大憂怖，愁憒不樂，受阿難教：「我當出家，定且聽更六日受樂。",
    "T16n0707_001:0814a06_16": "第七日中，我辭家眷屬，定必出家。」",
    "T16n0707_001:0814a07_0": "阿難可之。",
    "T16n0707_001:0814a07_1": "第七日畏生死故，求佛出家，佛即聽之。",
    "T16n0707_001:0814a08_2": "一日一夜，修持淨戒，即便命終。",
    "T16n0707_001:0814a08_3": "燒香畢已，尊者阿難與其眷屬，往白佛言：「世尊！",
    "T16n0707_001:0814a10_4": "此鞞羅羨那比丘，今已命終，神生何處？」",
    "T16n0707_001:0814a10_5": "時佛、世尊、天人之師、一切智人，以大梵音，勝出雷鼓迦陵頻伽眾妙音聲，以八種音告阿難言：「此鞞羅羨那比丘，畏於生死、地獄苦故，捨欲出家。",
    "T16n0707_001:0814a14_6": "一日一夜，持淨戒故，捨此世已，生四天王天，為北方天王毘沙門子，恣心受於五欲快樂。",
    "T16n0707_001:0814a16_7": "貪受五欲，與諸婇女共相娛樂，壽五百歲。",
    "T16n0707_001:0814a17_8": "五百歲已，命終轉生三十三天，為帝釋子。",
    "T16n0707_001:0814a18_9": "具受五欲，極天之樂，天妙婇女，恣意千歲。",
    "T16n0707_001:0814a19_10": "壽盡，生焰天，為焰天王子，自恣受天色、聲、香、味、觸，快心欲樂。",
    "T16n0707_001:0814a20_11": "受天二千歲已，命終生於兜率天王子，恣心受於五欲快樂，目視相欲，心自厭足，常談法語，解脫智慧，壽天中壽。",
    "T16n0707_001:0814a23_12": "滿四千歲已，命終往生自在天上，為天王子，受種種五欲妙樂，於婇女中化應恣意八千歲。",
    "T16n0707_001:0814a25_13": "八千歲已，命終生他化自在天，為天王子。",
    "T16n0707_001:0814a26_14": "此第六天，其中欲樂，下五天中所不能及。",
    "T16n0707_001:0814a27_15": "生此中已，受最妙樂，眾樂之藏。",
    "T16n0707_001:0814a28_16": "受此樂時，心極迷醉，具足受於諸妙勝樂，萬六千歲。",
    "T16n0707_001:0814a29_17": "如是受樂，於六欲天，往來七反。",
    "T16n0707_001:0814b01_18": "此毘羅羨那，以一日一夜出家故，滿二十劫，不墮地獄、餓鬼、畜生，常生天人，受福自然。",
    "T16n0707_001:0814b03_19": "最後人中，生富樂家，財富珍寶具足。",
    "T16n0707_001:0814b04_20": "壯年已過，諸根熟時，畏惡生、老、病、死患故，厭世出家，剃除鬚髮故，身披法服，勤修精進，持四威儀，常行正念，觀於五陰苦、空、無我，解法因緣，成辟支佛，名毘流帝。",
    "T16n0707_001:0814b07_21": "於是時，放大光明，多有人、天，生於善根，令諸群生種於三乘解脫因緣。」",
    "T16n0707_001:0814b09_22": "爾時阿難叉手，白佛言：「世尊！",
    "T16n0707_001:0814b10_23": "若當有人放人出家，若有出家者，任其所須，得幾所福？",
    "T16n0707_001:0814b11_24": "若復有人，毀破他人出家因緣，受何罪報？",
    "T16n0707_001:0814b12_25": "唯願世尊具盡告示！」",
    "T16n0707_001:0814b12_26": "佛告阿難：「汝若具滿於百歲中，問我此事，我以無盡智慧，除飲食時，滿百歲中，廣為汝說此人功德，猶不能盡。",
    "T16n0707_001:0814b15_27": "是人恒生天上、人中，常為國王，受天、人樂。",
    "T16n0707_001:0814b16_28": "若有於此沙門法中使人出家，若復營佐出家因緣，於生死中常受快樂。",
    "T16n0707_001:0814b18_29": "我滿百歲，說其福德，不可窮盡。",
    "T16n0707_001:0814b18_30": "是故阿難！",
    "T16n0707_001:0814b19_31": "汝滿百歲，盡壽問我，我至涅槃，說此功德，亦不能盡。」",
    "T16n0707_001:0814b20_32": "佛告阿難：「若復有人破壞他人出家因緣，即為劫奪無盡善財福藏，壞三十七助菩提法、涅槃之因。",
    "T16n0707_001:0814b22_33": "設有欲壞出家因緣者，應善觀察如是之事。",
    "T16n0707_001:0814b23_34": "何以故？",
    "T16n0707_001:0814b23_35": "緣此罪業，墮地獄中，常盲無目，受極處苦。",
    "T16n0707_001:0814b24_36": "若作畜生，亦常生盲；若生餓鬼中，亦常生盲。",
    "T16n0707_001:0814b25_37": "在三惡苦，久乃得脫。",
    "T16n0707_001:0814b26_38": "若生為人，在母腹中，受胎便盲。",
    "T16n0707_001:0814b27_39": "汝於百歲常問是義，我百歲以無盡智說是罪報，亦不可盡。",
    "T16n0707_001:0814b28_40": "於四道中，生而常盲，我終不記此人當有得脫時。",
    "T16n0707_001:0814b29_41": "所以者何？",
    "T16n0707_001:0814c01_42": "皆由毀出家故。",
    "T16n0707_001:0814c01_43": "「或成就無邊功德，以破如是善因緣故，受無量罪。",
    "T16n0707_001:0814c02_44": "由障出家故，於此清淨智慧鏡中，為於解脫諸善法故，若見出家修持淨戒，趣解脫處，破他出家，為作留難；以是因緣故，生便常盲，不見涅槃。",
    "T16n0707_001:0814c05_45": "由毀出家故，常觀癡等十二因緣，應得解脫；以毀破他智慧眼故，破出家緣，覆慧眼故，從生至生，常盲無目，不見三界。",
    "T16n0707_001:0814c08_46": "緣障出家故，出家應見五陰、二十我見，人趣正道；破出家因，壞正見故，所生常盲，不見正道。",
    "T16n0707_001:0814c10_47": "出家應見一切法聚、善法住處，應觀諸佛清淨法身；以破出家善因緣故，所生常盲，不能覩見佛法身。",
    "T16n0707_001:0814c13_48": "以因出家應具沙門形貌，及與持戒、清淨福田，種佛道因；破出家故，於善法中斷一切望，由是罪緣，生生常盲。",
    "T16n0707_001:0814c15_49": "由毀出家故，出家應善觀察，一切身心，皆苦、無常、無我、不淨；破他出家，為作留難，則破此眼。",
    "T16n0707_001:0814c17_50": "破此眼故，不見四道、四念處、四正勤、四如意足、五根、五力、七覺分、八正道、趣涅槃城。",
    "T16n0707_001:0814c19_51": "是罪緣故，所生常盲，乃至不見空、無相、無作清淨善法，向涅槃城。",
    "T16n0707_001:0814c21_0": "「是以智慧之人知出家者，應當成就如是善法，不應破壞善法因緣，獲如是罪。",
    "T16n0707_001:0814c22_1": "誰毀破他人如是出家沙門正見因緣者，終不能得見涅槃城，所生常盲。",
    "T16n0707_001:0814c24_2": "「若復有人滿百劫中，餘方出家，修持淨戒。",
    "T16n0707_001:0814c25_3": "若復有人於此閻浮提，出家持戒，一日一夜，乃至須臾，清淨出家。",
    "T16n0707_001:0814c26_4": "於十六分彼百劫出家持戒，十六分中不及其一。",
    "T16n0707_001:0814c28_5": "「若有顛倒，婬姊妹女。",
    "T16n0707_001:0814c28_6": "不應婬處，強生慳嫉，此中罪報，不可計限。",
    "T16n0707_001:0814c29_7": "若有一人能正思惟有出家心，欲捨諸惡。",
    "T16n0707_001:0815a01_8": "若復有人破壞此人出家因緣，不令願滿，是罪因緣增長於前，復倍百劫。」",
    "T16n0707_001:0815a03_9": "爾時阿難復白佛言：「世尊！",
    "T16n0707_001:0815a03_10": "此毘羅羨那所種善根，生尊貴處，當受福樂，為過去世亦有善行？",
    "T16n0707_001:0815a05_11": "為但齊今一日一夜出家功德，受爾許福？」",
    "T16n0707_001:0815a06_12": "佛告阿難：「汝不應觀過去因緣！",
    "T16n0707_001:0815a07_0": "於此一日一夜清淨出家故，此善根，六欲天中，七反受福，二十劫中常受生死世間之樂。",
    "T16n0707_001:0815a09_1": "最後人中，生福樂家。",
    "T16n0707_001:0815a09_2": "壯年已過，諸根熟時，畏於生、老、病、死、苦故，出家持戒，成辟支佛。」",
    "T16n0707_001:0815a12_0": "佛告阿難：「我今說喻，汝當善聽！",
    "T16n0707_001:0815a12_1": "譬四天下，東弗婆提、南閻浮提、西瞿耶尼、北欝單越，滿中阿羅漢，若稻麻叢林。",
    "T16n0707_001:0815a14_2": "若有一人，滿百歲中，盡心供養此諸羅漢衣服飲食、病瘦醫藥、房舍臥具，乃至涅槃後若起塔廟，種種珍寶、花香、瓔珞、幡蓋、伎樂、懸諸寶鈴、掃灑香水，以諸偈頌，讚歎供養。",
    "T16n0707_001:0815a18_3": "所得功德，若有人為涅槃故，出家受戒，乃至一日一夜所作功德，比前功德，十六分中不及其一。",
    "T16n0707_001:0815a20_4": "以是因緣，善男子當應出家，修持淨戒。",
    "T16n0707_001:0815a21_5": "諸善男子！",
    "T16n0707_001:0815a21_6": "諸須功德者、求善法者、自受法者，不應留難出家因緣，應勤方便勸作令成。」",
    "T16n0707_001:0815a23_7": "時諸大眾聞佛所說，莫不厭世，出家持戒，有得須陀洹乃至阿羅漢者，有種辟支佛善根者，有發無上菩提心者，皆大歡喜，頂戴奉行。",
    "T16n0707_001:0815a27_0": "佛說出家功德經"
}