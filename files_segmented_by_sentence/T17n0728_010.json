{
    "T17n0728_010:0510c03_0": "諸法集要經卷第十",
    "T17n0728_010:0510c05_0": "觀無畏尊者集",
    "T17n0728_010:0510c06_0": "西天譯經三藏朝散大夫",
    "T17n0728_010:0510c07_0": "試鴻臚卿宣梵大師賜紫",
    "T17n0728_010:0510c08_0": "沙門臣日稱等奉　詔譯",
    "T17n0728_010:0510c09_0": "生天品第三十二",
    "T17n0728_010:0510c10_0": "　若人修眾善，　　清淨心質直，　當得生天中，　　牟尼之所說。",
    "T17n0728_010:0510c12_0": "　樂布施愛語，　　慈心常相應，　護念諸眾生，　　此因為真實。",
    "T17n0728_010:0510c14_0": "　由彼心清淨，　　為白法依止，　受天中快樂，　　身出於光明。",
    "T17n0728_010:0510c16_0": "　是光明最勝，　　相續而不絕，　如世有燈明，　　不墮諸險難。",
    "T17n0728_010:0510c18_0": "　若人心清淨，　　如摩尼無垢，　平等常謙和，　　得生於諸天。",
    "T17n0728_010:0510c20_0": "　若心善調伏，　　持戒修諸定，　清淨如真金，　　得生於諸天。",
    "T17n0728_010:0510c22_0": "　於一切有情，　　心常生憐愍，　不造殺生罪，　　得生於諸天。",
    "T17n0728_010:0510c24_0": "　處世身光潔，　　不染諸罪法，　離一切損害，　　得生於諸天。",
    "T17n0728_010:0510c26_0": "　見欲境如毒，　　視金寶如草。",
    "T17n0728_010:0510c27_0": "　離貪欲過患，　　得生於諸天。",
    "T17n0728_010:0510c28_0": "　若人離貪欲，　　心不為境牽，　脫怖畏險難，　　得生於諸天。",
    "T17n0728_010:0511a01_0": "　遠親眷朋屬，　　彼互相纏縛，　單己而修行，　　得生於諸天。",
    "T17n0728_010:0511a03_0": "　具足殊勝行，　　安住於淨慧，　善降伏貪欲，　　得生於諸天。",
    "T17n0728_010:0511a05_0": "　三業離毀犯，　　樂修諸禪定，　為眾所稱讚，　　得生於諸天。",
    "T17n0728_010:0511a07_0": "　棄背惡知識，　　遠離愛毒箭，　不為女索縛，　　得生於諸天。",
    "T17n0728_010:0511a09_0": "　善離彼愛纏，　　如劍斷朽索，　安隱離諸怖，　　得生於諸天。",
    "T17n0728_010:0511a11_0": "　慧力極堅勇，　　常專求正法，　修施戒禪定，　　得生於諸天。",
    "T17n0728_010:0511a13_0": "　又彼諸眾生，　　廣修其善行，　感果生天中，　　諸天常恭敬。",
    "T17n0728_010:0511a15_0": "　人作善生天，　　天修福為人，　常依於正法，　　互相有力能。",
    "T17n0728_010:0511a17_0": "　或從天退沒，　　或餘趣生天，　若離彼善業，　　則趣三惡道。",
    "T17n0728_010:0511a19_0": "　諸寂靜善法，　　為樂之因本，　乃至於夢中，　　不應捨善法。",
    "T17n0728_010:0511a21_0": "　善法滅非法，　　真實摧虛妄，　諸天降非天，　　智慧破愚鈍。",
    "T17n0728_010:0511a23_0": "　善法為階梯，　　智者能昇蹈，　往趣諸天中，　　受上妙快樂。",
    "T17n0728_010:0511a25_0": "　謂身語七支，　　不行殺盜等，　此七能為梯，　　得生於天界。",
    "T17n0728_010:0511a27_0": "　由淨業嚴身，　　光潔極可愛，　猶如彼明燈，　　從自身而發。",
    "T17n0728_010:0511a29_0": "　是故諸天人，　　皆以戒為本，　常生適悅心，　　受樂無窮極。",
    "T17n0728_010:0511b02_0": "　諸天女侍衛，　　如眾星拱月，　遊戲於天中，　　皆善因所得。",
    "T17n0728_010:0511b04_0": "　隨所欲從心，　　得已無減失，　彼樂常增長，　　皆善因所得。",
    "T17n0728_010:0511b06_0": "　善修布施行，　　憐愍諸有情，　與慈心相應，　　得生於天上。",
    "T17n0728_010:0511b08_0": "　遠離殺生罪，　　不害諸眾生，　與善行相應，　　得生於天上。",
    "T17n0728_010:0511b10_0": "　遠離不與取，　　而樂行布施，　不悋惜少物，　　得生於天上。",
    "T17n0728_010:0511b12_0": "　棄捨欲邪行，　　常依彼正道，　離垢心寂靜，　　得生於天上。",
    "T17n0728_010:0511b14_0": "　離飲酒過失，　　意不生迷亂，　不為人輕笑，　　得生於天上。",
    "T17n0728_010:0511b16_0": "　諸天受快樂，　　不應生放逸，　當求寂靜樂，　　彼則常安隱。",
    "T17n0728_010:0511b18_0": "　受天中妙欲，　　及最勝宮殿，　念念即無常，　　不久後當盡。",
    "T17n0728_010:0511b20_0": "　彌盧極高勝，　　善業能過彼，　乃至究竟天，　　匪善何能詣？",
    "T17n0728_010:0511b22_0": "　於欲境無厭，　　天中更殊勝，　由愛轉增長，　　何由得寂靜？",
    "T17n0728_010:0511b24_0": "　諸天由愛故，　　著樂無休息，　常為愛火燒，　　於樂何能得？",
    "T17n0728_010:0511b26_0": "　作善有三品，　　三類為三因，　三有三現行，　　三業感三果。",
    "T17n0728_010:0511b28_0": "　由汝樂善法，　　修施忍不害，　真實行相應，　　得生於天上。",
    "T17n0728_010:0511c01_0": "　具足勝莊嚴，　　花鬘寶纓絡，　受樂於天中，　　皆由善業得。",
    "T17n0728_010:0511c03_0": "　又天中妙樂，　　上中下差別，　如是三品因，　　隨福果所現。",
    "T17n0728_010:0511c05_0": "　隨修彼善行，　　不失二種報，　或人或天中，　　則受於快樂。",
    "T17n0728_010:0511c07_0": "　汝昔修福業，　　善護七支戒，　今來此天中，　　自受其樂果。",
    "T17n0728_010:0511c09_0": "　有妙蓮花池，　　生清涼香風，　珍妙樓閣中，　　諸天共遊戲。",
    "T17n0728_010:0511c11_0": "　極殊妙金山，　　琉璃為峰頂，　寶樹多花果，　　諸天共遊戲。",
    "T17n0728_010:0511c13_0": "　上妙劫波林，　　枝葉悉滋茂，　清泉繞其中，　　諸天共遊戲。",
    "T17n0728_010:0511c15_0": "　復有七寶山，　　河流四圍繞，　金沙布其底，　　諸天共遊戲。",
    "T17n0728_010:0511c17_0": "　青蓮花妙香，　　曼陀羅花林，　眾鳥出妙音，　　諸天共遊戲。",
    "T17n0728_010:0511c19_0": "　復有餘勝處，　　皆眾寶林木，　宮殿寶莊嚴，　　諸天共遊戲。",
    "T17n0728_010:0511c21_0": "　微妙五音樂，　　及最勝歌舞，　聞已咸適悅，　　諸天共遊戲。",
    "T17n0728_010:0511c23_0": "　戒為其種子，　　出生諸樂果，　於上妙五欲，　　隨心而受用。",
    "T17n0728_010:0511c25_0": "　諸天光明鬘，　　殊勝淨無垢，　乃至諸快樂，　　皆善因所感。",
    "T17n0728_010:0511c27_0": "　與諸天遊戲，　　受無量快樂，　如是快樂因，　　此因非我作。",
    "T17n0728_010:0511c29_0": "　最勝妙樓閣，　　眾寶而莊嚴，　由夙植善因，　　得其中安住。",
    "T17n0728_010:0512a02_0": "　受廣大五欲，　　不生染著心，　由離三種縛，　　為帝釋天王。",
    "T17n0728_010:0512a04_0": "　若人心質直，　　修定除散亂，　來生此天中，　　自業為現證。",
    "T17n0728_010:0512a06_0": "　廣修眾善業，　　受樂常相續，　悟昔所行因，　　今來受斯果。",
    "T17n0728_010:0512a08_0": "　此現生修善，　　猶如植林木，　令相續滋榮，　　是人為智者。",
    "T17n0728_010:0512a10_0": "　於在所生處，　　作善或不善，　各各如其因，　　而受種種報。",
    "T17n0728_010:0512a12_0": "　若人修善因，　　得生於天中，　造彼不善因，　　當墮於地獄。",
    "T17n0728_010:0512a14_0": "　愚癡著欲人，　　捨善作不善，　不怖命終時，　　彼為自損壞。",
    "T17n0728_010:0512a16_0": "　善不善業報，　　如種各滋長，　愚夫心著樂，　　而未甞暫捨。",
    "T17n0728_010:0512a18_0": "　修三品善業，　　觀身語七支，　解脫彼三毒，　　得生於天中。",
    "T17n0728_010:0512a20_0": "　於欲境不動，　　亦不生讚美，　住離染清淨，　　得生於天中。",
    "T17n0728_010:0512a22_0": "　善修種種施，　　治彼慳悋心，　越諸苦難處，　　得生於天中。",
    "T17n0728_010:0512a24_0": "　不害眾生命，　　而常生愛護，　住寂靜慈心，　　得生於天中。",
    "T17n0728_010:0512a26_0": "　遠離不與取，　　其心如熾火，　安住正思惟，　　得生於天中。",
    "T17n0728_010:0512a28_0": "　不染欲淤泥，　　見他色如母，　以慧善觀察，　　得生於天中。",
    "T17n0728_010:0512b01_0": "　自心懷獄火，　　從舌薪發起，　斯由說妄言，　　離此生天中；　由舌無真實，　　指虛而談有。",
    "T17n0728_010:0512b04_0": "　離詭飾言詞，　　得生於天中。",
    "T17n0728_010:0512b05_0": "　常遠彼兩舌，　　慈心相愛敬，　不說離間語，　　得生於天中。",
    "T17n0728_010:0512b07_0": "　惡語如刀杖，　　智者當遠離，　常出美妙言，　　得生於天中。",
    "T17n0728_010:0512b09_0": "　善護斯七戒，　　則能生諸天，　智者當了知，　　此諸佛所說。",
    "T17n0728_010:0512b11_0": "　以眾善莊嚴，　　得生於天上，　若廢昔修行，　　彼則生後悔。",
    "T17n0728_010:0512b13_0": "　天上妙林藤，　　修蔓四垂布，　好花香莊嚴，　　諸天憩其下。",
    "T17n0728_010:0512b15_0": "　若修眾善行，　　當獲諸快樂，　往趣於天中，　　得見如是果。",
    "T17n0728_010:0512b17_0": "　又彼諸天眾，　　受三品快樂，　各各如先業，　　而得彼彼果。",
    "T17n0728_010:0512b19_0": "　因與果相似，　　而不肯修因，　因果善了知，　　當獲於樂分。",
    "T17n0728_010:0512b21_0": "　勝妙五欲境，　　諸天生樂著，　愚夫意迷妄，　　不覺後大怖。",
    "T17n0728_010:0512b23_0": "　希上妙欲樂，　　求殊勝境界，　愛果不修因，　　彼愚癡增上。",
    "T17n0728_010:0512b25_0": "　若樂彼樂果，　　而不持淨戒，　如人處暗中，　　離燈而求明。",
    "T17n0728_010:0512b27_0": "　離種子無果，　　離燈何有光？",
    "T17n0728_010:0512b28_0": "　離戒不生天，　　離智無解脫。",
    "T17n0728_010:0512b29_0": "　樂因業所招，　　一切皆染濁，　當生決定心，　　而求無垢樂。",
    "T17n0728_010:0512c02_0": "　若人棄欲樂，　　永絕於追求，　彼無愛染心，　　善除我所執。",
    "T17n0728_010:0512c04_0": "　如屈伸臂頃，　　得生夜摩天，　天眾競來迎，　　身光常照耀。",
    "T17n0728_010:0512c06_0": "　如彌盧山王，　　眾寶所嚴瑩，　從彼大海中，　　涌出於空住。",
    "T17n0728_010:0512c08_0": "　寶樹生涼風，　　禽鹿相依止，　天女處紅蓮，　　而共相遊戲。",
    "T17n0728_010:0512c10_0": "　殊妙寶花鬘，　　適意眾歌舞，　諸天及天女，　　咸供養恭敬。",
    "T17n0728_010:0512c12_0": "　普遍光明鬘，　　清河可愛樂，　聞妙五樂音，　　悟緣生虛幻。",
    "T17n0728_010:0512c14_0": "　無量諸天眾，　　咸共相遊戲，　依昔所修因，　　受三品快樂。",
    "T17n0728_010:0512c16_0": "　久修習施戒，　　志念常堅固，　由具足彼行，　　是人生彼天。",
    "T17n0728_010:0512c18_0": "　常遵於佛語，　　護念諸眾生，　安住寂靜心，　　是人生彼天。",
    "T17n0728_010:0512c20_0": "　具足於慈忍，　　除怨根深慼，　慈心常相應，　　是人生彼天。",
    "T17n0728_010:0512c22_0": "　若人意寂靜，　　不著於三有，　由善調彼心，　　是人生彼天。",
    "T17n0728_010:0512c24_0": "　唯一真實言，　　不樂多虛說，　遠離非義利，　　是人生彼天。",
    "T17n0728_010:0512c26_0": "　悟彼老病死，　　怖輪迴流轉，　樂求寂滅樂，　　是人生彼天。",
    "T17n0728_010:0512c28_0": "　棲巖谷林泉，　　塚間或樹下，　深修諸禪定，　　是人生彼天。",
    "T17n0728_010:0513a01_0": "　具足妙辯才，　　知時方說法，　常捨惡知識，　　是人生彼天。",
    "T17n0728_010:0513a03_0": "　於聚落城邑，　　不遊往觀翫，　唯處一空閑，　　是人生彼天。",
    "T17n0728_010:0513a05_0": "　常觀於自身，　　以不淨為本，　剎那不久停，　　是人生彼天。",
    "T17n0728_010:0513a07_0": "　善達諸法性，　　是法住法位，　不著彼輪迴，　　是人生彼天。",
    "T17n0728_010:0513a09_0": "　如實知諸受，　　能生於取著，　心不生愛樂，　　是人生彼天。",
    "T17n0728_010:0513a11_0": "　了諸法如幻，　　如乾闥婆城，　善調伏自心，　　是人生彼天。",
    "T17n0728_010:0513a13_0": "　乃至色等蘊，　　彼唯一空性，　志求於涅盤，　　是人生彼天。",
    "T17n0728_010:0513a15_0": "　於男子女人，　　皆生父母想，　平等觀眾生，　　是人生彼天。",
    "T17n0728_010:0513a17_0": "　離兩舌過惡，　　樂發於愛語，　其心常質直，　　是人生彼天。",
    "T17n0728_010:0513a19_0": "　遠離心高舉，　　觀身如瓦木，　知足常謙和，　　是人生彼天。",
    "T17n0728_010:0513a21_0": "　於彼晝夜中，　　心不生疲倦，　樂勤修眾善，　　是人生彼天。",
    "T17n0728_010:0513a23_0": "　於掉舉惽沈、　　睡眠懈怠等，　心常生遠離，　　是人生彼天。",
    "T17n0728_010:0513a25_0": "　由五根散亂，　　數數取諸境，　以智善防護，　　是人生彼天。",
    "T17n0728_010:0513a27_0": "　善修四攝行，　　明了四諦法，　具廣大知見，　　是人生彼天。",
    "T17n0728_010:0513a29_0": "　於苦因苦果，　　及盡苦邊際，　皆真實了知，　　是人生彼天。",
    "T17n0728_010:0513b02_0": "　設遇極險難，　　不捨諸善法，　由心寂靜故，　　是人生彼天。",
    "T17n0728_010:0513b04_0": "　不樂殊妙衣，　　常持於毳服，　依淨命乞食，　　是人生彼天。",
    "T17n0728_010:0513b06_0": "　心樂修禪定，　　安坐如朽木，　善修出離行，　　是人生彼天。",
    "T17n0728_010:0513b08_0": "　隨所得飲食，　　精妙或麁糲，　心不生欣厭，　　是人生彼天。",
    "T17n0728_010:0513b10_0": "　依地為臥具，　　樹下如樓觀，　其心常泰然，　　是人生彼天。",
    "T17n0728_010:0513b12_0": "　諸根常寂靜，　　不為境所牽，　離散亂垢染，　　是人生彼天。",
    "T17n0728_010:0513b14_0": "　眼觀色等境，　　了彼相皆空，　如是皆正知，　　是人生彼天。",
    "T17n0728_010:0513b16_0": "　若毀若稱讚，　　聞已心不動，　無煩惱相應，　　是人生彼天。",
    "T17n0728_010:0513b18_0": "　了善不善業，　　受報咸決定，　當修彼梵行，　　是人生彼天。",
    "T17n0728_010:0513b20_0": "　當離貪等咎，　　作已招惡報，　常怖諸苦惱，　　是人生彼天。",
    "T17n0728_010:0513b22_0": "　如是大義利，　　則為彼樂因，　眾善當奉行，　　是人生彼天。",
    "T17n0728_010:0513b24_0": "快樂品第三十三",
    "T17n0728_010:0513b25_0": "　定為功德林，　　最上清淨樂，　能引至菩提，　　如犢隨其母。",
    "T17n0728_010:0513b27_0": "　若新修樂因，　　則能除舊苦，　或新造苦因，　　則能壞舊樂。",
    "T17n0728_010:0513b29_0": "　如蜜塗其蘗，　　如毒雜其膳，　由善惡相參，　　甘味不可得。",
    "T17n0728_010:0513c02_0": "　樂不因貪生，　　此樂唯清淨，　能趣寂靜道，　　則無三毒名。",
    "T17n0728_010:0513c04_0": "　是樂無過上，　　初中後皆善，　則於貪愛心，　　畢竟不復起。",
    "T17n0728_010:0513c06_0": "　愚夫心散亂，　　不能了無我，　於苦樂境中，　　常求彼欲樂。",
    "T17n0728_010:0513c08_0": "　若人離染欲，　　則斷輪迴因，　由依止淨業，　　能到於彼岸。",
    "T17n0728_010:0513c10_0": "　彼染愛非樂，　　與貪瞋相應，　解脫貪等失，　　則得無垢樂。",
    "T17n0728_010:0513c12_0": "　雖受天中樂，　　而不生欣樂，　彼善求出離，　　於愛無所著。",
    "T17n0728_010:0513c14_0": "　若為愛羂拘，　　纏縛實非樂，　得至不滅處，　　斯為畢竟樂。",
    "T17n0728_010:0513c16_0": "　若樂從欲生，　　非智者所樂，　離染欲因緣，　　斯為最上樂。",
    "T17n0728_010:0513c18_0": "　不樂寂靜行，　　遠離阿蘭若，　如鷲依蓮池，　　無食何能住？",
    "T17n0728_010:0513c20_0": "　諸天由放逸，　　不樂依寂靜，　於日求涼光，　　顛倒非相應。",
    "T17n0728_010:0513c22_0": "　若樂離其愛，　　則能脫諸苦，　是樂無過上，　　愚夫所不知。",
    "T17n0728_010:0513c24_0": "　善修諸禪定，　　能除心散亂，　則離貪羞恥，　　此樂無能勝。",
    "T17n0728_010:0513c26_0": "　智者處林中，　　常思惟寂靜，　得離彼貪心，　　諸天樂難比。",
    "T17n0728_010:0513c28_0": "　一切五欲樂，　　畢竟非長久，　於彼不生貪，　　此樂為最上。",
    "T17n0728_010:0514a01_0": "　若棲止林野，　　得最上安隱，　一切諸苦因，　　以貪欲為本，　為貪之所覆，　　樂飲食衣服，　是人則不能，　　於林中宴坐。",
    "T17n0728_010:0514a05_0": "　常以智觀察，　　依止善境界，　常樂於林中，　　修無貪等行。",
    "T17n0728_010:0514a07_0": "　若人心寂靜，　　則不生散亂，　常樂於林中，　　得離於貪染。",
    "T17n0728_010:0514a09_0": "　若人離癡行，　　無三有過失，　常樂於林中，　　得最上寂靜；　由心寂靜故，　　則無諸希求，　常樂於林中，　　修習諸禪定。",
    "T17n0728_010:0514a13_0": "　於城邑聚落，　　心不生愛樂，　唯依止空閑，　　棲心而宴坐。",
    "T17n0728_010:0514a15_0": "　若人邪思惟，　　為貪等圍繞，　不樂處林中，　　何由盡諸漏？",
    "T17n0728_010:0514a17_0": "　若近於憒閙，　　則生彼散亂，　是故當遠離，　　為人所稱讚。",
    "T17n0728_010:0514a19_0": "　當知處林中，　　為勝清淨樂，　離貪等惽濁，　　智者常親近。",
    "T17n0728_010:0514a21_0": "　若棲止林中，　　諸根常適悅，　雖帝釋天主，　　於樂所不及。",
    "T17n0728_010:0514a23_0": "　常修習禪定，　　安住清淨法，　彼夜摩諸天，　　著樂不能習。",
    "T17n0728_010:0514a25_0": "　若耽五欲樂，　　常生諸苦惱，　為癡愛所覆，　　彼樂何能久？",
    "T17n0728_010:0514a27_0": "　常求善法財，　　不造三惡行，　當知如是人，　　癡愛無能繫。",
    "T17n0728_010:0514a29_0": "　於所修善法，　　心常生守護，　愍念諸眾生，　　令至安隱處。",
    "T17n0728_010:0514b02_0": "　若心生散亂，　　善法不現前，　既無彼善因，　　後樂不可得。",
    "T17n0728_010:0514b04_0": "　智者常觀察，　　世間諸眾生，　皆苦空無常，　　則不生貪著。",
    "T17n0728_010:0514b06_0": "　樂行寂靜法，　　勤求於佛智，　常出真實言，　　得盡苦邊際。",
    "T17n0728_010:0514b08_0": "　遠離一貪法，　　及苦樂二種，　了三世過患，　　是人得樂分。",
    "T17n0728_010:0514b10_0": "　樂果從因生，　　生已即隨減，　彼有漏樂因，　　不修不增長。",
    "T17n0728_010:0514b12_0": "　於樂不生著，　　此為離貪者，　善越三有海，　　能到於彼岸。",
    "T17n0728_010:0514b14_0": "　又彼有漏樂，　　剎那不久住，　是故當遠離，　　勤求不動樂。",
    "T17n0728_010:0514b16_0": "　於苦不疲厭，　　於樂不生愛，　於二無所著，　　能趣菩提道。",
    "T17n0728_010:0514b18_0": "　愚夫著快樂，　　無出離方便，　如沙中求油，　　畢竟不可得。",
    "T17n0728_010:0514b20_0": "　愚癡心散亂，　　起百千思惟，　常造諸惡因，　　於善無少分。",
    "T17n0728_010:0514b22_0": "　若人須快樂，　　常依止正法，　樂行非法者，　　則受諸苦惱。",
    "T17n0728_010:0514b24_0": "　自作諸苦因，　　何能見彼樂？",
    "T17n0728_010:0514b25_0": "　苦樂各依因，　　知已修眾善。",
    "T17n0728_010:0514b26_0": "　世樂非寂靜，　　無常力廣大，　為彼愛所染，　　如毒雜嘉饌。",
    "T17n0728_010:0514b28_0": "　善人依妙樂，　　得至不滅處，　離愛除煩惱，　　無氷炭交心。",
    "T17n0728_010:0514c01_0": "　樂從女色生，　　此說彼唯苦，　為諸惡種子，　　當墮於惡趣。",
    "T17n0728_010:0514c03_0": "　若樂後招苦，　　彼何名為樂？",
    "T17n0728_010:0514c04_0": "　凡夫不了知，　　自受其苦報。",
    "T17n0728_010:0514c05_0": "　受用彼欲樂，　　為時分所遷，　如日不久停，　　光明亦隨沒。",
    "T17n0728_010:0514c07_0": "　若人於苦樂，　　心不隨彼轉，　無怖亦無愛，　　是為具智者。",
    "T17n0728_010:0514c09_0": "　受昔修福業，　　不作新善行，　彼樂隨減少，　　大怖即將至。",
    "T17n0728_010:0514c11_0": "　又彼諸天人，　　受上妙快樂，　是樂非堅固，　　為無常破壞。",
    "T17n0728_010:0514c13_0": "　若不悟彼樂，　　如幻泡水月，　如是著樂者，　　身樂皆散壞。",
    "T17n0728_010:0514c15_0": "　此世間大怖，　　無方便能免，　死魔勢速疾，　　去已無迴者。",
    "T17n0728_010:0514c17_0": "　壽命及快樂，　　一切皆散壞，　為業索所拘，　　牽至餘惡道。",
    "T17n0728_010:0514c19_0": "　過去受諸樂，　　廣大豈能說，　云何彼癡人，　　而不生厭足？",
    "T17n0728_010:0514c21_0": "　現在所受樂，　　愛毒二相雜，　彼有為無常，　　一切皆墮落。",
    "T17n0728_010:0514c23_0": "　彼三有快樂，　　智者不愛樂，　能惛醉諸天，　　何由離熱惱？",
    "T17n0728_010:0514c25_0": "　時分非久長，　　迅速如飛電，　彼著樂諸天，　　如火益乾薪。",
    "T17n0728_010:0514c27_0": "　一切樂已過，　　當心修眾善，　無令命終時，　　後生於憂悔。",
    "T17n0728_010:0514c29_0": "　於百千生中，　　受用諸快樂，　愚夫何久住？",
    "T17n0728_010:0515a01_1": "　　彼樂復何往？",
    "T17n0728_010:0515a02_0": "　愚者樂無厭，　　如以薪投火，　是故當捨離，　　彼樂非究竟。",
    "T17n0728_010:0515a04_0": "　知五欲過患，　　當離於渴愛，　修禪除散亂，　　斯樂最清淨。",
    "T17n0728_010:0515a06_0": "　若人著貪欲，　　彼所得非樂，　能生輪迴因，　　如毒雜其蜜。",
    "T17n0728_010:0515a08_0": "　是故於五欲，　　常不生愛樂，　彼樂不寂靜，　　當求畢竟樂。",
    "T17n0728_010:0515a10_0": "　善降伏諸根，　　不為境所嬈，　諸有具智人，　　心不隨境轉。",
    "T17n0728_010:0515a12_0": "　愚夫無少智，　　於苦妄為樂，　起迷妄顛倒，　　馳流於五趣。",
    "T17n0728_010:0515a14_0": "　智者常稱讚，　　最上寂靜樂，　若樂欲樂者，　　不怖後險難。",
    "T17n0728_010:0515a16_0": "　未來諸苦惱，　　以智而對治，　由罪生苦因，　　不作則無咎。",
    "T17n0728_010:0515a18_0": "善知識品第三十四",
    "T17n0728_010:0515a19_0": "　由自他對待，　　相勉遠諸惡，　於難能救護，　　此說名知識。",
    "T17n0728_010:0515a21_0": "　常說利益言，　　令自他安樂，　若樂行眾惡，　　彼則非其友。",
    "T17n0728_010:0515a23_0": "　若近惡知識，　　則能生苦惱，　依止賢善人，　　永離諸憂患。",
    "T17n0728_010:0515a25_0": "　彼二所習行，　　謂染污清淨，　於此二友中，　　智者善揀擇。",
    "T17n0728_010:0515a27_0": "　當遠離諸惡，　　專修於眾善，　既無其苦因，　　唯獲於樂分。",
    "T17n0728_010:0515a29_0": "　若近善知識，　　得供養稱讚，　親附不善人，　　即墮於險難。",
    "T17n0728_010:0515b02_0": "　遠離彼我慢，　　怖畏一切罪，　善拔諸罪根，　　除貪等過失。",
    "T17n0728_010:0515b04_0": "　堅固眾善業，　　違背彼惡者，　增長功德行，　　不生諸懈怠。",
    "T17n0728_010:0515b06_0": "　具足於正見，　　心安固不動，　勇猛心調柔，　　此名為良友。",
    "T17n0728_010:0515b08_0": "　當知如是人，　　世間所希有，　諸有具智人，　　於此應親近。",
    "T17n0728_010:0515b10_0": "　若離惡知識，　　則得善名聞，　如是善了知，　　相依求出離。",
    "T17n0728_010:0515b12_0": "　若人恃種姓，　　及豪富端嚴，　如醉象奔馳，　　不怖於深穽；　其心常高舉，　　諸根常散亂，　當知如是人，　　為世間輕賤。",
    "T17n0728_010:0515b16_0": "　不怖後苦報，　　盲然造眾罪，　先因不易得，　　彼何自輕毀？",
    "T17n0728_010:0515b18_0": "　雖具諸福業，　　今不修善行，　彼無智愚夫，　　復漂沈苦海。",
    "T17n0728_010:0515b20_0": "　彼種性珍財，　　及餘諸快樂，　一切皆無常，　　無有能防護。",
    "T17n0728_010:0515b22_0": "　若具彼明智，　　不捨於淨戒，　求生勝族中，　　斯則善安住。",
    "T17n0728_010:0515b24_0": "　當知淨戒法，　　如清涼深淵，　能離煩惱熱，　　其心常泰然。",
    "T17n0728_010:0515b26_0": "　具足諸勝行，　　為真實富饒，　與勝族相應，　　心不生捨離。",
    "T17n0728_010:0515b28_0": "　常親近智者，　　不生下種姓，　勤修彼福慧，　　善住於勝族。",
    "T17n0728_010:0515c01_0": "王者治國品第三十五",
    "T17n0728_010:0515c02_0": "　若王行正法，　　臣佐悉清淨，　善調伏諸根，　　得諸天守護。",
    "T17n0728_010:0515c04_0": "　常行安忍行，　　愛語無喜怒，　彼王於世間，　　人民咸敬奉。",
    "T17n0728_010:0515c06_0": "　以時而輸賦，　　依正法受用，　彼王無貪心，　　作夜摩天主。",
    "T17n0728_010:0515c08_0": "　清淨無偏黨，　　及無冤親想，　彼王平等心，　　當得為天主。",
    "T17n0728_010:0515c10_0": "　於先王所賜，　　而不生奪取，　不惱諸有情，　　當得為天主。",
    "T17n0728_010:0515c12_0": "　樂勤修施戒，　　常發真實言，　等視諸眾生，　　當得為天主。",
    "T17n0728_010:0515c14_0": "　當樂賢善人，　　擯棄惡營從，　守護於正法，　　當得為天主。",
    "T17n0728_010:0515c16_0": "　樂忠直臣佐，　　不著於女色，　心離垢寂靜，　　當得為天主。",
    "T17n0728_010:0515c18_0": "　不聽諂佞言，　　樂正人所說，　如甘露之美，　　當得為天主。",
    "T17n0728_010:0515c20_0": "　常樂聞正法，　　不著世珍玩，　解脫貪欲垢，　　當得為天主。",
    "T17n0728_010:0515c22_0": "　常生於正見，　　不依彼邪教，　清淨心不動，　　當得為天主。",
    "T17n0728_010:0515c24_0": "　與戒慧相應，　　樂勇猛行施，　得人民稱讚，　　當得為天主。",
    "T17n0728_010:0515c26_0": "　常以柔軟語，　　愛念於群生，　以真實相應，　　當得為天主。",
    "T17n0728_010:0515c28_0": "　不畏財增減，　　亦未甞慳悋，　其心如須彌，　　當得為天主。",
    "T17n0728_010:0516a01_0": "　或他兵侵暴，　　知勇悍怯弱，　以權智和平，　　當得為天主。",
    "T17n0728_010:0516a03_0": "　於彼三界中，　　三寶為第一，　能以力興顯，　　當得為天主。",
    "T17n0728_010:0516a05_0": "　依時而布令，　　利樂諸群生，　令離於險難，　　當得為天主。",
    "T17n0728_010:0516a07_0": "　離染欲過惡，　　不樂多睡眠，　常與智相應，　　當得為天主。",
    "T17n0728_010:0516a09_0": "　堅固心精進，　　未甞生疲倦，　越三有瀑流，　　當得為天主。",
    "T17n0728_010:0516a11_0": "　於所作事業，　　審諦無錯謬，　愛念於群臣，　　當得為天主。",
    "T17n0728_010:0516a13_0": "　口不施惡言，　　不喜諸惡者，　唯仁恕和平，　　當得為天主。",
    "T17n0728_010:0516a15_0": "　不造諸罪惡，　　不妄生喜慍，　心離彼垢染，　　當得為天主。",
    "T17n0728_010:0516a17_0": "　當決擇思惟，　　然後隨所作，　依正法而行，　　當得為天主。",
    "T17n0728_010:0516a19_0": "　不嗜諸飲食，　　常樂於正法，　獲清淨輕安，　　為智中智者。",
    "T17n0728_010:0516a21_0": "　由解彼正法，　　愛育於黎民，　彼王具福慧，　　天龍常守護；　輪迴極長遠，　　如絲緒不絕，　若入解正法，　　於彼善超越。",
    "T17n0728_010:0516a25_0": "　於如來所說，　　十善真實法，　彼王能奉行，　　依法而治世，　善達因緣法，　　及福非福業，　見色離其貪，　　常生大覺悟；　以上妙諸物，　　奉施於如來，　由是得人天，　　展轉常恭敬。",
    "T17n0728_010:0516b02_0": "　清淨心無染，　　護后妃眷屬，　遠離彼邪非，　　知足無憂惱。",
    "T17n0728_010:0516b04_0": "　凡夫為境牽，　　智者心無垢，　當樂修正行，　　於戒能守護。",
    "T17n0728_010:0516b06_0": "　離彼毀戒者，　　憐念諸善人，　住正見思惟，　　常樂於法樂。",
    "T17n0728_010:0516b08_0": "　以正法治國，　　護大臣人民，　彼王於世間，　　等諸天無異。",
    "T17n0728_010:0516b10_0": "　由王修淨德，　　臣佐依正行，　民庶悉清淨，　　如月麗秋空。",
    "T17n0728_010:0516b12_0": "　了知因果相，　　則無相攻罰，　一切處吉祥，　　自他獲安隱。",
    "T17n0728_010:0516b14_0": "稱讚功德品第三十六",
    "T17n0728_010:0516b15_0": "　歸依正遍知，　　為世間之父，　能斷三有縛，　　令登於覺路。",
    "T17n0728_010:0516b17_0": "　歸依淨智眼，　　能破諸疑暗，　善摧眾異論，　　令住於正見。",
    "T17n0728_010:0516b19_0": "　歸依良福田，　　滋榮諸善果，　離三毒過患，　　令離垢清淨。",
    "T17n0728_010:0516b21_0": "　歸依最上慧，　　住勝三摩地，　以最勝法寶，　　為眾生開示。",
    "T17n0728_010:0516b23_0": "　稱讚佛世尊，　　相好諸功德，　能令彼見者，　　適悅心清淨。",
    "T17n0728_010:0516b25_0": "　若人意清淨，　　常禮敬諸佛，　獲最上吉祥，　　得離諸恐怖。",
    "T17n0728_010:0516b27_0": "　若人意清淨，　　善說微妙法，　能至於菩提，　　獲畢竟安隱。",
    "T17n0728_010:0516b29_0": "　若人意清淨，　　常起正思惟，　乘彼智慧舟，　　能渡於彼岸。",
    "T17n0728_010:0516c02_0": "　智眼最清淨，　　能矚於幽顯，　自他情非情，　　普遍無不盡。",
    "T17n0728_010:0516c04_0": "　若離貪等過，　　心不生惛濁，　如彼淨琉璃，　　一切悉明了。",
    "T17n0728_010:0516c06_0": "　彼一切外道，　　不覩智光明，　當以真實言，　　方便為開示。",
    "T17n0728_010:0516c08_0": "　極放逸眾生，　　唯佛能濟度，　令至於彼岸，　　號最上丈夫。",
    "T17n0728_010:0516c10_0": "　佛於諸世間，　　作第一歸救，　未安者令安，　　未度者令度；　從無始輪迴，　　為無明所蔽，　依佛語能斷，　　如日除黑暗。",
    "T17n0728_010:0516c14_0": "　常思惟此言，　　智者能超越，　得至不滅處，　　獲最上寂靜；　以無盡法智，　　作廣大光明，　功德難稱量，　　於聖中最勝。",
    "T17n0728_010:0516c18_0": "諸法集要經卷第十"
}