{
    "T33n1716_010:0800a16_0": "妙法蓮華經玄義卷第十上",
    "T33n1716_010:0800a18_0": "天台智者大師說",
    "T33n1716_010:0800a19_0": "大章第五、釋教相者，若弘餘經，不明教相，於義無傷；若弘《法華》，不明教者，文義有闕。",
    "T33n1716_010:0800a21_1": "但聖意幽隱，教法彌難。",
    "T33n1716_010:0800a21_2": "前代諸師，或祖承名匠，或思出神衿，雖阡陌縱橫，莫知孰是。",
    "T33n1716_010:0800a23_0": "然義不雙立、理無兩存，若深有所以，復與修多羅合者，錄而用之；無文無義，不可信受。",
    "T33n1716_010:0800a25_1": "南岳大師心有所證，又勘同經論，聿遵佛語，天台師述而從用，略明教為五：一、大意。",
    "T33n1716_010:0800a27_2": "二、出異。",
    "T33n1716_010:0800a27_3": "三、明難。",
    "T33n1716_010:0800a27_4": "四、去取。",
    "T33n1716_010:0800a27_5": "五、判教。",
    "T33n1716_010:0800a27_6": "大意者，佛於無名相中假名相說，說餘經典，各赴緣取益。",
    "T33n1716_010:0800a29_7": "至如《華嚴》，初逗圓別之機，高山先照，直明次第、不次第，修行住上、地上之功德，不辨如來說頓之意。",
    "T33n1716_010:0800b02_8": "若說四《阿含》，《增一》明人天因果，《中》明真寂深義，《雜》明諸禪定，《長》破外道，而通說無常，知苦斷集證滅修道，不明如來曲巧施小之意。",
    "T33n1716_010:0800b05_9": "若諸方等折小彈偏，歎大褒圓，慈悲行願，事理殊絕，不明並對訶讚之意。",
    "T33n1716_010:0800b07_10": "若《般若》論通，則三人同入；論別，則菩薩獨進，廣歷陰入，盡淨虛融，亦不明共別之意。",
    "T33n1716_010:0800b09_11": "若《涅槃》在後，略斥三修，粗點五味，亦不委說如來置教，原始結要之終。",
    "T33n1716_010:0800b11_12": "凡此諸經皆是逗會他意，令他得益，不譚佛意，意趣何之？",
    "T33n1716_010:0800b12_13": "今經不爾，絓是法門網目，大小觀法，十力無畏，種種規矩，皆所不論，為前經已說故；但論如來布教之元始，中間取與漸頓適時，大事因緣，究竟終訖，說教之綱格，大化之筌罤。",
    "T33n1716_010:0800b16_14": "其宿殖淳厚者，初即頓與，直明菩薩位行功德，言不涉小。",
    "T33n1716_010:0800b17_15": "文云：「始見我身，聞我所說，即皆信受，入如來慧。」",
    "T33n1716_010:0800b19_0": "其不堪者，隱其無量神德，以貧所樂法方便附近，語令勤作。",
    "T33n1716_010:0800b20_1": "文云：「我若讚佛乘，眾生沒在苦。」",
    "T33n1716_010:0800b21_2": "如此之人，應以此法漸入佛慧。",
    "T33n1716_010:0800b22_0": "既得道已，宜須彈斥，即如方等，以大破小。",
    "T33n1716_010:0800b23_0": "文云：「苦切責之已，示以所繫珠。」",
    "T33n1716_010:0800b23_1": "若宜兼通，半滿洮汰，如《大品》遣蕩相著，會其宗途。",
    "T33n1716_010:0800b24_2": "文云：「將導眾人欲過嶮道。」",
    "T33n1716_010:0800b25_3": "過此難已，定之以子父，付之以家業，拂之以權迹，顯之以實本。",
    "T33n1716_010:0800b27_4": "當知此經，唯論如來設教大綱，不委微細綱目。",
    "T33n1716_010:0800b28_5": "譬如算者，初下後除，紀定大數，不存斗斛。",
    "T33n1716_010:0800b29_6": "故《無量義》云：「無量義者，從一法生。」",
    "T33n1716_010:0800c01_7": "則於一佛乘，分別說三。",
    "T33n1716_010:0800c01_8": "此譬下算。",
    "T33n1716_010:0800c02_0": "若收無量以入一、會三而歸大者，此譬除算，唯記大數焉。",
    "T33n1716_010:0800c03_1": "如是等意皆法身地寂而常照，非始道樹逗大逗小。",
    "T33n1716_010:0800c04_2": "佛智照機其來久矣。",
    "T33n1716_010:0800c05_3": "文云：「唯以一大事因緣，出現於世」，此照大久矣。",
    "T33n1716_010:0800c06_4": "文云：「殷勤稱歎方便」，此照小久矣。",
    "T33n1716_010:0800c07_5": "文云：「諸佛法久後，要當說真實」，此照會小歸大久矣！",
    "T33n1716_010:0800c08_6": "〈信解品〉云：「踞師子床，見子便識」，此語初鑒大機久矣！",
    "T33n1716_010:0800c09_7": "「於牕牖中，遙見其子」者，此鑒小機久矣！",
    "T33n1716_010:0800c10_8": "「密遣二人，方便附近，語令勤作」，此鑒須開三久矣！",
    "T33n1716_010:0800c11_9": "「心相體信，入出無難」，此鑒調斥久矣！",
    "T33n1716_010:0800c12_10": "「領知眾物」，此鑒洮汰久矣。",
    "T33n1716_010:0800c13_11": "「後付家業」，此鑒教行等久矣！",
    "T33n1716_010:0800c13_12": "當知佛意深遠，彌勒不識所為因緣，況下地二乘凡夫等耶！",
    "T33n1716_010:0800c15_13": "文云：「唯我知是相，十方佛亦然。」",
    "T33n1716_010:0800c16_0": "又，已今當說，最為難信難解。",
    "T33n1716_010:0800c16_1": "前經是已說，隨他意，彼不明此意，故易信易解。",
    "T33n1716_010:0800c17_2": "《無量義》是今說，亦是隨他意，亦易信易解。",
    "T33n1716_010:0800c18_3": "《涅槃》是當說，先已聞故，亦易信易解。",
    "T33n1716_010:0800c19_4": "將說此教，疑請重疊，具如迹本二文。",
    "T33n1716_010:0800c20_5": "受請說時，秖是說於教意，教意是佛意，佛意即是佛智，佛智至深，是故三止四請。",
    "T33n1716_010:0800c22_6": "如此艱難，比於餘經，餘經則易。",
    "T33n1716_010:0800c23_7": "若始坐道場，梵王初請，直言請法，亦無疑網。",
    "T33n1716_010:0800c24_8": "往復殷勤，說諸方等，觀文可知。",
    "T33n1716_010:0800c24_9": "說《大品》時，猶酬梵請。",
    "T33n1716_010:0800c25_10": "唯《華嚴》中，請金剛藏，可為連類。",
    "T33n1716_010:0800c26_11": "而人師偏著，謂加於法華。",
    "T33n1716_010:0800c26_12": "言小乘致請，不及菩薩，此見一邊耳。",
    "T33n1716_010:0800c27_13": "身子騰眾心云：「佛口所生子，合掌瞻仰待，求佛諸菩薩，大數有八萬，欲聞具足道」，何獨是一小乘？",
    "T33n1716_010:0800c29_14": "又彌勒闔眾，求決文殊與解脫月、金剛藏，若為有異？",
    "T33n1716_010:0801a02_15": "又本門中，菩薩請佛說於佛法，豈比菩薩請菩薩說菩薩法耶？",
    "T33n1716_010:0801a03_16": "若就此意，有加於彼。",
    "T33n1716_010:0801a04_17": "若彼列眾，十方雲集，皆是盧舍那佛宿世知識；此經雲集，地涌菩薩皆從釋尊發心，是我所化，此一往則齊而不無疎密。",
    "T33n1716_010:0801a07_18": "又彼明十方佛說《華嚴》被加者，同名法慧、金剛藏等，不言彼佛是舍那分身；今明三變土田，一方各四百萬億那由他土，滿中諸佛，悉是釋尊分身，此意異彼。",
    "T33n1716_010:0801a10_19": "彼以《華嚴》為勝薳，復出一兩句，非故興毀；若較其優劣，恐成失旨。",
    "T33n1716_010:0801a12_20": "但此《法華》開權顯本，前後二文疑多請倍，不比餘經，秖為深論佛教、妙說聖心，近會圓因、遠申本果，所以疑請不已。",
    "T33n1716_010:0801a15_21": "若能精知教相，則識如來權實二智也。",
    "T33n1716_010:0801a16_0": "教意甚深，其略如是。",
    "T33n1716_010:0801a17_0": "○二出異解者，即為十意：所謂南三、北七。",
    "T33n1716_010:0801a18_0": "南北地通用三種教相：一、頓。",
    "T33n1716_010:0801a18_1": "二、漸。",
    "T33n1716_010:0801a18_2": "三、不定。",
    "T33n1716_010:0801a18_3": "《華嚴》為化菩薩，如日照高山，名為頓教。",
    "T33n1716_010:0801a19_4": "三藏為化小乘，先教半字，故名有相教。",
    "T33n1716_010:0801a20_5": "十二年後，為大乘人，說五時般若，乃至常住，名無相教。",
    "T33n1716_010:0801a22_6": "此等俱為漸教也。",
    "T33n1716_010:0801a22_7": "別有一經，非頓漸攝，而明佛性常住，《勝鬘》、《光明》等是也，此名偏方不定教，此之三意通途共用也。",
    "T33n1716_010:0801a24_8": "一者、虎丘山岌師，述頓與不定，不殊前舊。",
    "T33n1716_010:0801a25_9": "漸更為三：十二年前明三藏，見有得道，名有相教；十二年後齊至法華，明見空得道，名無相教；最後雙林，明一切眾生佛性、闡提作佛，明常住教也。",
    "T33n1716_010:0801a29_10": "二者、宗愛法師，頓與不定同前，就漸更判四時教，即莊嚴旻師所用。",
    "T33n1716_010:0801b01_11": "三時不異前，更於無相後、常住之前，指法華會三歸一，萬善悉向菩提，名同歸教也。",
    "T33n1716_010:0801b03_12": "三者、定林柔、次二師，及道場觀法師，明頓與不定同前，更判漸為五時教，即開善光宅所用也。",
    "T33n1716_010:0801b06_13": "四時不異前，更約無相之後、同歸之前，指《淨名》、《思益》諸方等經，為褒貶抑揚教。",
    "T33n1716_010:0801b08_14": "四者、北地師亦作五時教，而取提謂波利為人天教，合《淨名》、《般若》為無相教，餘三不異南方。",
    "T33n1716_010:0801b10_15": "五者、菩提流支明半滿教，十二年前皆是半字教，十二年後皆是滿字教。",
    "T33n1716_010:0801b11_16": "六者、佛馱三藏、學士光統所辨四宗判教：一、因緣宗，指毘曇六因四緣；二、假名宗，指《成論》三假；三、誑相宗，指《大品》、三論；四、常宗，指《涅槃》、《華嚴》等，常住佛性，本有湛然也。",
    "T33n1716_010:0801b15_17": "七者、有師開五宗教，四義不異前，更指《華嚴》為法界宗，即護身自軌大乘所用也。",
    "T33n1716_010:0801b17_18": "八者、有人稱光統云：四宗有所不收，更開六宗：指《法華》萬善同歸，諸佛法久後要當說真實，名為真宗。",
    "T33n1716_010:0801b20_19": "《大集》染淨俱融，法界圓普，名為圓宗。",
    "T33n1716_010:0801b20_20": "餘四宗如前，即是耆闍凜師所用。",
    "T33n1716_010:0801b21_21": "九者、北地禪師，明二種大乘教：一、有相大乘。",
    "T33n1716_010:0801b22_22": "二、無相大乘。",
    "T33n1716_010:0801b23_23": "有相者，如《華嚴》、《瓔珞》、《大品》等，說階級十地功德行相也。",
    "T33n1716_010:0801b24_24": "無相者，如《楞伽》、《思益》，真法無詮次，一切眾生即涅槃相也。",
    "T33n1716_010:0801b25_25": "十者、北地禪師，非四宗、五宗、六宗、二相、半滿等教，但一佛乘，無二亦無三，一音說法，隨類異解。",
    "T33n1716_010:0801b27_26": "諸佛常行一乘，眾生見三，但是一音教也。",
    "T33n1716_010:0801b28_27": "出異解竟。",
    "T33n1716_010:0801c01_0": "○三明難者，先難南地五時，其義不成，餘四時、三時，例壞也。",
    "T33n1716_010:0801c02_1": "若言十二年前名有相教者，成實論師，自誣己論。",
    "T33n1716_010:0801c03_2": "論云：「我今正欲明三藏中實義。」",
    "T33n1716_010:0801c04_3": "實義者，所謂空，是空非無相耶？",
    "T33n1716_010:0801c05_4": "三藏非十二年前耶？",
    "T33n1716_010:0801c05_5": "又《阿含》中說：「是老死，誰老死，二皆邪見；無是老死即法空，無誰老死即生空。」",
    "T33n1716_010:0801c07_6": "三藏經中自說二空，二空豈非無相？",
    "T33n1716_010:0801c08_7": "又《釋論》云：「三藏中明法空為大空。」",
    "T33n1716_010:0801c09_8": "摩訶衍中明十方空為大空。",
    "T33n1716_010:0801c09_9": "即以法空為大空，即大無相。",
    "T33n1716_010:0801c10_10": "又成道六年，即說《殃掘摩羅經》，明空最切，此非無相，誰是無相耶(云云)？",
    "T33n1716_010:0801c12_11": "又《大論》云：「從得道夜至泥洹夜，常說般若。」",
    "T33n1716_010:0801c13_12": "般若即空慧也。",
    "T33n1716_010:0801c13_13": "復次，十二年前名有相教，為得道？",
    "T33n1716_010:0801c14_14": "為不得道？",
    "T33n1716_010:0801c14_15": "若得道則乖《成論》。",
    "T33n1716_010:0801c14_16": "論師云：有相四諦是調心方便，實不得道；須見空平乃能得道。",
    "T33n1716_010:0801c16_17": "既言有相，那忽得道？",
    "T33n1716_010:0801c16_18": "若不得道，用此教為？",
    "T33n1716_010:0801c17_19": "又拘隣如五人，最初於佛法，寂然無聲字，獲真實知見。",
    "T33n1716_010:0801c18_20": "最初之言，豈非十二年前得道耶？",
    "T33n1716_010:0801c19_21": "又若得道，教同無相；若不得道，教同邪說。",
    "T33n1716_010:0801c20_22": "又若得道，得何等道？",
    "T33n1716_010:0801c21_23": "若見空得道，還同無相；若不見空得道，亦同九十五種，非得佛道。",
    "T33n1716_010:0801c22_24": "有相之教，具有二過(云云)。",
    "T33n1716_010:0801c23_25": "二、難十二年後名無相教，明空蕩相，未明佛性常住，猶是無常。",
    "T33n1716_010:0801c24_26": "八十年佛，亦不會三歸一，亦無彈訶褒貶者，此不可解。",
    "T33n1716_010:0801c26_27": "若言無相，何意不蕩無常？",
    "T33n1716_010:0801c26_28": "猶有無常，何謂無相？",
    "T33n1716_010:0801c27_29": "若言不明佛性法身常住者，共般若可非佛性法身常等；不共般若，云何非佛性耶？",
    "T33n1716_010:0801c29_30": "《大經》云：「佛性有五種名，亦名首楞嚴，亦名般若。」",
    "T33n1716_010:0802a01_31": "般若乃是佛性之異名，何得言非？",
    "T33n1716_010:0802a02_32": "彼即救言：經稱佛性，亦名般若者，是三德之般若，何關無相之般若。",
    "T33n1716_010:0802a03_33": "若爾者，《涅槃》第八何意云：「如我先於摩訶般若中說，我與無我，其性不二。」",
    "T33n1716_010:0802a05_34": "不二之性，即是實性，實性之性，即是佛性。",
    "T33n1716_010:0802a06_35": "如此遙指，明文灼然，何意言非？",
    "T33n1716_010:0802a07_36": "又《涅槃》佛性，秖是法性常住，不可變易。",
    "T33n1716_010:0802a08_37": "《般若》明實相實際，不來不去，即是佛無生法，無生法即是佛。",
    "T33n1716_010:0802a09_38": "二義何異？",
    "T33n1716_010:0802a09_39": "故知法性實相，即是正因佛性；般若觀照，即是了因佛性；五度功德資發般若，即是緣因佛性。",
    "T33n1716_010:0802a11_40": "此三般若，與涅槃三佛性，復何異耶？",
    "T33n1716_010:0802a12_41": "《金剛般若論》云：「福不趣菩提，二能趣菩提。」",
    "T33n1716_010:0802a13_42": "於餘名生因，於實名了因。",
    "T33n1716_010:0802a14_43": "實相了因能趣菩提，豈非佛性？",
    "T33n1716_010:0802a15_44": "但名異義同，如前分別，何得聞釋提婆那民，謂非帝釋？",
    "T33n1716_010:0802a16_45": "其謬類此。",
    "T33n1716_010:0802a16_46": "若言無常，八十年佛說，非佛性常住者，《涅槃》亦云：「八十年佛背痛有疾，於娑羅入滅。」",
    "T33n1716_010:0802a18_47": "那忽譚常辨性(云云)？",
    "T33n1716_010:0802a19_48": "《釋論》云：「佛有生身、法身」，生身同人法，有寒熱病患，馬麥乞乳；法性身佛，光明無邊，色像無邊。",
    "T33n1716_010:0802a21_49": "尊特之身，猶如虛空，為法性身菩薩說法，聽法之眾尚非生死身，何況佛耶。",
    "T33n1716_010:0802a23_50": "《釋論》云：「又生身佛壽則有量，法身佛壽則無量」，豈可以無常八十年加於法身耶？",
    "T33n1716_010:0802a24_51": "小乘中云：法身尚其不滅，如均提沙彌憂惱。",
    "T33n1716_010:0802a26_0": "佛問：汝和尚戒身滅不？",
    "T33n1716_010:0802a26_1": "答言：不。",
    "T33n1716_010:0802a26_2": "乃至解脫知見滅不？",
    "T33n1716_010:0802a27_3": "答言：不。",
    "T33n1716_010:0802a27_4": "何況般若法身而言無常！",
    "T33n1716_010:0802a27_5": "若言般若無會三者，何故〈問住品〉云：「諸天子今未發三菩提心者，應當發。",
    "T33n1716_010:0802a29_6": "若入聲聞正位，是人不能發三菩提心，何以故？",
    "T33n1716_010:0802b01_7": "與生死作障隔故。",
    "T33n1716_010:0802b02_8": "是人若發三菩提心者，我亦隨喜。",
    "T33n1716_010:0802b03_9": "所以者何？",
    "T33n1716_010:0802b03_10": "上人應求上法，我終不斷其功德。」",
    "T33n1716_010:0802b04_11": "若聲聞不求上法，何所隨喜？",
    "T33n1716_010:0802b04_12": "既隨喜上法，即是會三。",
    "T33n1716_010:0802b05_13": "若言般若無彈訶者，《大品》云：「二乘智慧猶如螢火，菩薩一日學智慧，如日照四天下。」",
    "T33n1716_010:0802b07_14": "又十三卷云：「譬如狗，不從大家求食，反從作務者索。",
    "T33n1716_010:0802b08_15": "當來世，善男女人棄深般若，而攀枝葉，取聲聞辟支佛所應行經。」",
    "T33n1716_010:0802b10_16": "又云：「見像觀跡，皆名不黠。」",
    "T33n1716_010:0802b10_17": "豈有彈訶更劇於此，謂無褒貶耶？",
    "T33n1716_010:0802b11_18": "若言般若是第二時教，引諸天子白佛云：「見第二法輪轉」者，何經不見第二，而獨言般若？",
    "T33n1716_010:0802b13_19": "《淨名》云：「始坐道樹力降魔，得甘露滅覺道成。",
    "T33n1716_010:0802b14_20": "乃至說法不有亦不無。」",
    "T33n1716_010:0802b15_21": "兩說相對，亦應是第二法輪轉。",
    "T33n1716_010:0802b16_22": "《法華》亦云：「昔於波羅柰轉四諦法輪，今復更轉最上之法輪。」",
    "T33n1716_010:0802b17_23": "《涅槃》又云：「昔於波羅柰初轉法輪，八萬天人得須陀洹果，今於此間拘尸那城轉法輪時，八十萬億人得不退轉。」",
    "T33n1716_010:0802b20_24": "經經皆有此旨，亦應併是第二，何獨《般若》耶？",
    "T33n1716_010:0802b21_25": "若言十二年後明無相者，何得二夜常說般若？",
    "T33n1716_010:0802b22_26": "故知無相之過亦甚眾多(云云)。",
    "T33n1716_010:0802b23_27": "次難褒貶教是第三時。",
    "T33n1716_010:0802b23_28": "雖七百阿僧祇，猶是無常，不明常住，直是彈訶褒揚而已。",
    "T33n1716_010:0802b25_0": "今問：說般若時，諸大弟子皆轉教說法，雖不悕取，咸以具知菩薩法門，何得被訶？",
    "T33n1716_010:0802b26_1": "茫然不識是何言，不知以何答，故知褒貶不應在般若之後，非第三時也。",
    "T33n1716_010:0802b28_2": "又彌勒等亦被屈折，何但聲聞。",
    "T33n1716_010:0802b29_3": "若言七百阿僧祇者，此亦不然。",
    "T33n1716_010:0802c01_4": "其文自說佛身無為，不墮諸數，金剛之體，何疾何惱？",
    "T33n1716_010:0802c02_5": "為度眾生，現斯事耳！",
    "T33n1716_010:0802c02_6": "文辨金剛，而人判七百；《涅槃》亦辨金剛，那忽常住？",
    "T33n1716_010:0802c04_7": "又云：「觀身實相，觀佛亦然」，又不思議解脫有三種：真性、實慧、方便，即是三佛性義。",
    "T33n1716_010:0802c06_0": "且復塵勞之儔是如來種，豈非正因佛性；不斷癡愛起諸明脫，明即了因性，脫即緣因性。",
    "T33n1716_010:0802c08_1": "三義宛然，判是無常；涅槃三種佛性，何得是常耶？",
    "T33n1716_010:0802c09_2": "次難第四時同歸教，正是收束萬善，入於一乘，不明佛性，神通延壽，前過恒沙，後倍上數，亦不明常。",
    "T33n1716_010:0802c11_3": "此不應爾。",
    "T33n1716_010:0802c11_4": "《法華》明一種性相，一地所生，其所說法，皆悉到於一切智地，命章即云：「開示悟入佛之知見。」",
    "T33n1716_010:0802c14_5": "《華嚴》明佛智慧，猶帶菩薩智慧，菩薩智慧如爪上土，如來智慧如十方土。",
    "T33n1716_010:0802c15_6": "《法華》純說佛之智慧如十方土，而非常者，《華嚴》爪上土，云何明常住？",
    "T33n1716_010:0802c17_7": "又《華嚴》始坐道場，初成正覺，成佛太近。",
    "T33n1716_010:0802c18_8": "《法華》明成佛久遠，中間今日皆是迹耳。",
    "T33n1716_010:0802c19_9": "迹中所說而言是常，本地之教豈不明常？",
    "T33n1716_010:0802c20_10": "又《無量義經》云：「說華嚴海空歷劫修行，未曾宣說如是甚深無量義經。」",
    "T33n1716_010:0802c21_11": "甚深《無量義經》已自甚深，甚深之經為《法華》弄引，豈不明常？",
    "T33n1716_010:0802c23_12": "若言常住語少者，如天子一語，可非勅耶？",
    "T33n1716_010:0802c24_13": "文云：「世間相常住」，又云：「無量阿僧祇劫，壽命無量，常住不滅。」",
    "T33n1716_010:0802c25_14": "伽耶城壽命及數數示現等，是應佛壽命；阿僧祇壽命無量者，是報佛壽命；常住不滅者，是法佛壽命也。",
    "T33n1716_010:0802c28_0": "三佛宛然，常住義足。",
    "T33n1716_010:0802c28_1": "《法華論》云：示現三種菩提：一者、應化佛菩提：隨所應見而為示現，謂出釋氏宮，去伽耶城不遠，坐道場得三菩提也。",
    "T33n1716_010:0803a02_2": "二、報佛菩提：謂十地滿足得常涅槃。",
    "T33n1716_010:0803a03_3": "文云：「我實成佛已來，無量無邊百千萬億那由他劫也。」",
    "T33n1716_010:0803a04_4": "三、法佛菩提：謂如來藏性淨涅槃，常清淨不變。",
    "T33n1716_010:0803a05_5": "文云：「如來如實知見三界之相……不如三界，見於三界。」",
    "T33n1716_010:0803a06_6": "謂眾生界即涅槃界；不離眾生界，即如來藏。",
    "T33n1716_010:0803a07_7": "又云：「我不敢輕於汝等。",
    "T33n1716_010:0803a08_8": "汝等皆當作佛。」",
    "T33n1716_010:0803a08_9": "即正因佛性。",
    "T33n1716_010:0803a09_0": "又云：「為令眾生開佛知見」，即了因佛性。",
    "T33n1716_010:0803a09_1": "又云：「佛種從緣起」，即緣因佛性。",
    "T33n1716_010:0803a10_2": "《法華論》亦明三種佛性。",
    "T33n1716_010:0803a11_3": "論云：唯佛如來證大菩提，究竟滿足一切智慧，故名大。",
    "T33n1716_010:0803a12_4": "言：「我不敢輕於汝等汝等皆當作佛」者，示諸眾生皆有佛性也。",
    "T33n1716_010:0803a13_5": "經論明據，云何言無？",
    "T33n1716_010:0803a14_6": "又《涅槃》云：「是經出世，如彼果實，多所利益安樂一切，能令眾生見如來性，如法華中八千聲聞得受記莂，成大果實，如秋收冬藏，更無所作。」",
    "T33n1716_010:0803a17_7": "若八千聲聞於《法華》中不見佛性，《涅槃》不應懸指，明文信驗，何勞苟執？",
    "T33n1716_010:0803a19_8": "又《涅槃》二十五云：「究竟畢竟者，一切眾生所得一乘，一乘者名為佛性。",
    "T33n1716_010:0803a21_9": "以是義故，我說一切眾生悉有佛性，一切眾生悉有一乘。」",
    "T33n1716_010:0803a22_10": "故今經是一乘之教，與涅槃玄會。",
    "T33n1716_010:0803a23_11": "且《涅槃》猶帶三乘得道，此經純一無雜；《涅槃》更不發迹，此經顯本義彰。",
    "T33n1716_010:0803a24_12": "處處唱生，處處現滅，未來常住，三世益物，人眾見燒，我土不毀，豈是神通延壽有滅盡耶？",
    "T33n1716_010:0803a27_0": "破神通延壽義(云云)。",
    "T33n1716_010:0803a27_1": "難第五時教，雙林常住，眾生佛性，闡提作佛者，問成論師，依二諦解義，第五時教為二諦攝不？",
    "T33n1716_010:0803a29_2": "若二諦攝，與諸教同，前教二諦猶是無常，雙林二諦何得是常？",
    "T33n1716_010:0803b02_3": "若雙林不出二諦，能照別理，破別惑，得是常者；前教所明二諦，亦照別理，破別惑，那忽無常？",
    "T33n1716_010:0803b04_4": "眾生佛性，闡提作佛，例如此難。",
    "T33n1716_010:0803b05_5": "故知明理不異前時，據何為常住耶？",
    "T33n1716_010:0803b06_0": "難頓教者，例此可解。",
    "T33n1716_010:0803b06_1": "實既是同，據何為頓？",
    "T33n1716_010:0803b07_0": "權雖別異，不應從事判大小，則大顛倒(云云)。",
    "T33n1716_010:0803b08_1": "次難偏方不定教，謂非次第，別為一緣，如《金光》、《勝鬘》、《楞伽》、《殃掘》之流也。",
    "T33n1716_010:0803b09_2": "問：《殃掘》之經，六年所說，列次第眾，委悉餘經，彈斥明常，分明餘教，釋梵四王及十弟子，乃至文殊，皆被訶斥，同聞宛然，應入次第，而今判作偏方。",
    "T33n1716_010:0803b13_3": "《淨名》亦是彈訶，那得引為次第？",
    "T33n1716_010:0803b13_4": "又《淨名》所訶，事在往昔，追述前語，以辭不堪。",
    "T33n1716_010:0803b14_5": "當知十二年前已應被訶，與《殃掘》同。",
    "T33n1716_010:0803b15_6": "若殃掘偏方，則《淨名》非次。",
    "T33n1716_010:0803b16_7": "若謂《殃掘》明常，別為一緣者，《淨名》云：「塵勞之儔是如來種」，何得是次第之說(云云)？",
    "T33n1716_010:0803b18_8": "次難其依《涅槃》五味判五時教。",
    "T33n1716_010:0803b19_9": "用從牛出乳，譬三藏十二年前有相教；從乳出酪，譬十二年後般若無相教；從酪出生蘇，譬方等褒貶教；從生蘇出熟蘇，譬萬善同歸法華教；從熟蘇出醍醐，譬涅槃常住教。",
    "T33n1716_010:0803b23_10": "此現見乖文義理、顛倒相生，殊不次第。",
    "T33n1716_010:0803b24_11": "何者？",
    "T33n1716_010:0803b24_12": "經云：「從牛出乳」，譬初從佛出十二部經，云何以十二部對於九部有相教耶？",
    "T33n1716_010:0803b26_13": "一者、有相教無十二部。",
    "T33n1716_010:0803b26_14": "二者、有相教非佛初說，故不應以此為對(云云)。",
    "T33n1716_010:0803b27_15": "彼即救云：小乘亦有十二部。",
    "T33n1716_010:0803b28_16": "引文證云：雪山忍草，牛若食者，即出醍醐。",
    "T33n1716_010:0803b29_17": "更有異草，牛若食者，不出醍醐，故知大小通有十二部，但有佛性無佛性之異耳！",
    "T33n1716_010:0803c02_18": "今問：縱令通有十二部者，何故不取明佛性之十二部為乳教耶？",
    "T33n1716_010:0803c03_19": "大經第七云：「九部不明佛性，是人無罪。",
    "T33n1716_010:0803c04_20": "如言大海，唯有七寶，無有八寶，是人無罪。」",
    "T33n1716_010:0803c05_21": "例此而言，若十二部無佛性者，是人得罪。",
    "T33n1716_010:0803c06_22": "既言具十二部，何意不明佛性即墮得罪之句，豈會無罪十二部耶？",
    "T33n1716_010:0803c08_23": "若言從十二部出修多羅，修多羅對無相般若教者，脩多羅則通一切有相無相，五時皆名脩多羅，何以獨對無相般若？",
    "T33n1716_010:0803c11_24": "解云：般若中有直說義，復是第二時，故以對之。",
    "T33n1716_010:0803c12_25": "若言直說應是脩多羅者，般若中有譬說、因緣說、授記說、論義說，那得獨是直說耶？",
    "T33n1716_010:0803c14_26": "般若兼具眾說、以脩多羅為名者、餘經亦直說、何不對脩多羅？",
    "T33n1716_010:0803c15_27": "若言第二時者，何經非第二時，已如前難。",
    "T33n1716_010:0803c16_28": "從修多羅出方等經，用對褒貶淨名等教者，《淨名》不應在《大品》之後，已如前破(云云)。",
    "T33n1716_010:0803c18_29": "從方等出般若，用對法華者，經文自云般若，而曲辨為法華，迴經文就義，最為無意。",
    "T33n1716_010:0803c20_30": "《涅槃》云：「八千聲聞於法華受記」，不道般若受記，那得喚法華為般若？",
    "T33n1716_010:0803c22_31": "乖文失旨，不成次第也。",
    "T33n1716_010:0803c23_0": "從般若出大涅槃，彼即解云：從法華出大涅槃。",
    "T33n1716_010:0803c24_1": "此亦不會經文，譬如很子，又似[仁-二+戾]羊(云云)。",
    "T33n1716_010:0803c25_2": "五時之失，其過如是，其四時、三時，無勞更難，南方教相，不可復依也。",
    "T33n1716_010:0803c26_3": "今更難用三時義家云：十二年後訖至法華，同名無相教者，法華會三，般若亦應歸一。",
    "T33n1716_010:0803c28_4": "若不爾者，云何同是無相？",
    "T33n1716_010:0803c29_5": "四時亦例爾。",
    "T33n1716_010:0803c29_6": "次難北地五時義。",
    "T33n1716_010:0804a01_0": "若言《提謂》說五戒十善者，彼經但明五戒不明十善，唯是人教，則非天教。",
    "T33n1716_010:0804a02_1": "縱以此為人天教者，諸經皆明戒善，亦應是人天教耶？",
    "T33n1716_010:0804a04_2": "又彼經云：「五戒為諸佛之母，欲求佛道讀是經，欲求阿羅漢讀是經。」",
    "T33n1716_010:0804a05_3": "又云：「欲得不死地，當佩長生之符，服不死之藥，持長樂之印。」",
    "T33n1716_010:0804a07_4": "長生符者，即三乘法是。",
    "T33n1716_010:0804a07_5": "長樂印者，即泥洹道是。",
    "T33n1716_010:0804a08_6": "云何獨言是人天教耶？",
    "T33n1716_010:0804a08_7": "又云：五戒天地之根、眾靈之源，天持之和陰陽，地持之萬物生，萬物之母，萬神之父，大道之元，泥洹之本。",
    "T33n1716_010:0804a11_8": "又四事本，五陰、六衰本，四事即四大，四事本淨，五陰本淨，六衰本淨，如此等意，窮元極妙之說，云何獨是人天教耶？",
    "T33n1716_010:0804a13_9": "又提謂長者得不起法忍，三百人得信忍，二百人得須陀洹，四天王得柔順法忍，龍王得信根，阿須輪眾皆發無上正真道意，觀此得道，豈是人天教耶？",
    "T33n1716_010:0804a17_10": "復次，《釋論》結集法藏，初從波羅奈至泥洹夕，凡所說小乘法，結為三法藏；從初生至雙樹，凡說大乘，結為摩訶衍藏；奈苑之前，不預小乘攝。",
    "T33n1716_010:0804a20_11": "何者？",
    "T33n1716_010:0804a20_12": "爾時未有僧寶，故不應用《提謂》為初教也。",
    "T33n1716_010:0804a21_13": "若言《提謂》是祕密教、一音異解者，不應在顯露之初。",
    "T33n1716_010:0804a23_0": "餘四時同南家，已如前破(云云)。",
    "T33n1716_010:0804a23_1": "次難流支半滿義。",
    "T33n1716_010:0804a24_2": "從初鹿苑三藏皆明半義，從般若已去訖至涅槃，皆明滿者，此不應然。",
    "T33n1716_010:0804a25_3": "從得道夜，常說般若，鹿苑已來，何曾不滿？",
    "T33n1716_010:0804a26_4": "如提謂時，無量天人得無生忍。",
    "T33n1716_010:0804a27_5": "成道六年已，說《殃掘摩羅》。",
    "T33n1716_010:0804a28_6": "《涅槃》云：「我初成道，恒沙菩薩來問是義。",
    "T33n1716_010:0804a29_0": "如汝無異。」",
    "T33n1716_010:0804a29_1": "當知鹿苑，不應純半。",
    "T33n1716_010:0804a29_2": "從般若已去諸經皆滿者，《釋論》云：「般若非祕密教，以付阿難；法華是祕密教，付諸菩薩。」",
    "T33n1716_010:0804b02_3": "若同是滿教，何得一祕一不祕？",
    "T33n1716_010:0804b03_4": "又，若皆是滿，應同會三。",
    "T33n1716_010:0804b04_5": "又，若同是滿，生、熟二蘇應同是醍醐，醍醐應同是生、熟蘇。",
    "T33n1716_010:0804b05_6": "能譬之味既差別不同，所譬之法豈併是滿(云云)？",
    "T33n1716_010:0804b06_7": "次難四宗者，謂因緣宗，指阿毘曇六因四緣。",
    "T33n1716_010:0804b07_8": "若爾，《成論》亦明三因四緣，一切諸法皆為因緣所成，因緣語通，何獨在毘曇？",
    "T33n1716_010:0804b09_9": "又因緣宗異假名宗，故《成論》云：「見有四諦，是調心法，不能得道。」",
    "T33n1716_010:0804b10_10": "既立因緣宗，得何等道？",
    "T33n1716_010:0804b11_11": "若得小乘道，則與假名宗同，何須別立？",
    "T33n1716_010:0804b12_12": "若得大乘道，即與圓常等同，何須別立？",
    "T33n1716_010:0804b13_13": "今別以為宗，應別判一道(云云)。",
    "T33n1716_010:0804b14_0": "次難假名宗者，指《成實論》觀三假浮虛，乃是世諦事法，非彼論宗。",
    "T33n1716_010:0804b15_1": "彼論見空得道，應用空為宗。",
    "T33n1716_010:0804b16_2": "又《釋論》明三藏中空門，無假名門，若指彼義，應用彼宗，既別立名，則非見空得道(云云)。",
    "T33n1716_010:0804b18_3": "次難不真宗，此指《大品》十喻，為不真誑相者。",
    "T33n1716_010:0804b19_4": "龍樹彈方廣云：「取佛十喻，說一切如幻如化，無生無滅，失般若意，與外道同。」",
    "T33n1716_010:0804b21_5": "云何拾他被彈之義，立不真經？",
    "T33n1716_010:0804b21_6": "若謂文明幻化，不辨佛性常住為不真者，此則不然。",
    "T33n1716_010:0804b23_7": "經明佛性常住，已如前說，何但此經明幻化耶？",
    "T33n1716_010:0804b24_8": "《華嚴》亦云：「如化忍、如夢忍。」",
    "T33n1716_010:0804b25_0": "「心如工幻師」等，種種譬喻。",
    "T33n1716_010:0804b25_1": "《涅槃》亦云：「諸法如幻化，佛於中不著」，絓是諸經皆明幻化，亦應是不真宗。",
    "T33n1716_010:0804b27_2": "若諸經幻化，非不真宗，何獨《大品》苦為誑相？",
    "T33n1716_010:0804b28_3": "又難常宗指於《涅槃》，《涅槃》之經何但明常，亦明非常、非無常，能常、能無常雙用，具足八術，云何單取常用為宗？",
    "T33n1716_010:0804c01_4": "何不取無常用為宗？",
    "T33n1716_010:0804c02_5": "單輪隻翼，不能飛運(云云)。",
    "T33n1716_010:0804c03_0": "彼云誑相不真宗即是通教，常宗秖是真宗，即是通宗者，宗則通真、不真，不真何意沒宗而用教？",
    "T33n1716_010:0804c05_1": "真宗何意無教而立宗？",
    "T33n1716_010:0804c05_2": "宗若無教，何得知真？",
    "T33n1716_010:0804c06_3": "真宗若沒宗有教，則同名通教。",
    "T33n1716_010:0804c07_0": "若俱沒教留宗，則同名通宗。",
    "T33n1716_010:0804c07_1": "若俱安教，則同名通宗教。",
    "T33n1716_010:0804c08_2": "若留不真真，則名通不真宗。",
    "T33n1716_010:0804c09_0": "教通真宗，教通不真宗，可為三乘通脩，通真宗亦應三乘通脩也。",
    "T33n1716_010:0804c10_1": "若言此通是融通之通者，通教亦是通真之真也。",
    "T33n1716_010:0804c11_2": "此則兩名混同，義無別也。",
    "T33n1716_010:0804c12_3": "彼引《楞伽經》云：「說通教童蒙，宗通教菩薩」，故以真宗為通宗也。",
    "T33n1716_010:0804c13_4": "若爾，是則因緣、假名不真，皆是童蒙，不應悉立宗也。",
    "T33n1716_010:0804c15_0": "覆却並決，四宗名義，甚不便也。",
    "T33n1716_010:0804c15_1": "次難五宗者，難四宗如前。",
    "T33n1716_010:0804c16_2": "若言《華嚴》為法界宗，異《大涅槃》，《涅槃》非法界，但名常宗。",
    "T33n1716_010:0804c17_3": "《大經》云：「大般涅槃是諸佛法界」，若為劣謝《華嚴》耶？",
    "T33n1716_010:0804c18_4": "若常非法界，法界非常，法界非常應有生滅，常非法界攝法不盡，此皆不可然也。",
    "T33n1716_010:0804c20_5": "《大品》云：「不見一法出法性外」者，法性即是法界。",
    "T33n1716_010:0804c22_0": "又云：「一切法趣色，是趣不過」，豈非法界之說？",
    "T33n1716_010:0804c23_1": "而獨言華嚴是法界，異於《涅槃》、《大品》耶？",
    "T33n1716_010:0804c24_0": "次難六宗者，四宗如前難。",
    "T33n1716_010:0804c24_1": "今問：真、常兩宗，真、常若同，何故開兩？",
    "T33n1716_010:0804c25_2": "真、常若異，俱非妙法。",
    "T33n1716_010:0804c26_0": "何者？",
    "T33n1716_010:0804c26_1": "真若非常，真則生滅；常若非真，常則虛偽。",
    "T33n1716_010:0804c27_2": "又真若非常，與前三宗何異？",
    "T33n1716_010:0804c27_3": "若常非真，即有破壞法。",
    "T33n1716_010:0804c28_4": "次難圓宗，若言《大集》染淨圓融，異於《涅槃》、《華嚴》者，此亦不然。",
    "T33n1716_010:0804c29_5": "《大品》云：「即色是空，非色滅空。」",
    "T33n1716_010:0805a01_6": "《釋論》解云：「色是生死，空是涅槃，生死際，涅槃際，一而無二。」",
    "T33n1716_010:0805a02_7": "此豈非染淨俱融？",
    "T33n1716_010:0805a03_8": "又云：「一切趣色欲，趣瞋、趣癡、諸見等。」",
    "T33n1716_010:0805a04_9": "豈非俱融之相。",
    "T33n1716_010:0805a04_10": "《淨名》云：「一切塵勞是如來種。",
    "T33n1716_010:0805a05_11": "不斷癡愛，起諸明脫，行於非道，通達佛道」，此圓融何異《大集》(云云)。",
    "T33n1716_010:0805a06_12": "此六宗五宗皆倚傍四宗而開，但四宗無文，或言出《頂王經》，經云：「初說因緣諸法空，次教諸子一乘常住法。」",
    "T33n1716_010:0805a09_13": "諸法空者，不應是假名宗也。",
    "T33n1716_010:0805a10_14": "一乘常住者，不應是通教誑相也。",
    "T33n1716_010:0805a10_15": "或言經不度也。",
    "T33n1716_010:0805a11_16": "四宗既爾，五宗、六宗約四開立，皆難信用也。",
    "T33n1716_010:0805a12_17": "次難有相無相大乘教者，相無相不應單說。",
    "T33n1716_010:0805a13_18": "何者？",
    "T33n1716_010:0805a13_19": "本約真論俗，還約俗論真，一切智人以無為法而有差別。",
    "T33n1716_010:0805a14_20": "《華嚴》雖論十地，何曾不約法身？",
    "T33n1716_010:0805a15_21": "《楞伽》、《思益》雖復論空，何曾不說無生忍？",
    "T33n1716_010:0805a16_22": "若純用有相，相則無體，教何所詮？",
    "T33n1716_010:0805a17_23": "亦不得道。",
    "T33n1716_010:0805a17_24": "若純用無相，無相真寂，絕言離相，言語道斷，心行處滅，則非復是教，云何可說？",
    "T33n1716_010:0805a19_25": "若言是教，教即是相，何謂無相？",
    "T33n1716_010:0805a20_26": "《大品》須菩提問云：若諸法畢竟無所有，云何說有一地乃至十地？",
    "T33n1716_010:0805a21_27": "佛答云：以諸法畢竟無所有故，則有菩薩初地至十地，若諸法有決定性者，則無一地乃至十地。",
    "T33n1716_010:0805a24_28": "故知二種大乘，別說乖經(云云)。",
    "T33n1716_010:0805a24_29": "次難一音教者，但言一大乘無三差別者，秖是實智，不見權智。",
    "T33n1716_010:0805a26_30": "若但大乘者，《法華》何故云：「我若讚佛乘，眾生沒在苦，破法不信故，墜於三惡道，尋時思方便，諸佛皆歡喜。」",
    "T33n1716_010:0805a28_31": "故知非獨一大乘教。",
    "T33n1716_010:0805a29_32": "若純是一乘，亦應純長者身，既有垢衣之體，亦有大小教異，那得混判一音，失於方便？",
    "T33n1716_010:0805b02_33": "若言佛常說一乘，眾生見三者，此則眾生能化，佛是所化。",
    "T33n1716_010:0805b03_34": "佛既是能化，應能說三乘，何得用一乘？",
    "T33n1716_010:0805b04_35": "若言《法華》純一，可爾。",
    "T33n1716_010:0805b05_36": "《華嚴》五天往反，亦為鈍根菩薩開別方便，況餘經耶？",
    "T33n1716_010:0805b06_37": "故知一音之教，但有一大車，無有僕從方便侍衛，但有智慧波羅蜜，無方便波羅蜜(云云)。",
    "T33n1716_010:0805b09_0": "○四研詳去取者，覈實故言研，覈權故言詳，適法相故言去取。",
    "T33n1716_010:0805b10_1": "若五時明教，得五味方便之文，而失一道真實之意。",
    "T33n1716_010:0805b11_2": "雖得其文，配對失旨，其文通用，其對宜休。",
    "T33n1716_010:0805b12_3": "若言十二年前明有相教，此得小乘一門而失三門。",
    "T33n1716_010:0805b14_0": "何者？",
    "T33n1716_010:0805b14_1": "三藏有四門得道，或見有得道，如阿毘曇；或見空得道，如成實；或見亦有亦空得道，如昆勒；或見非空非有得道，如車匿。",
    "T33n1716_010:0805b17_2": "故知泥洹真法寶，眾生各以種種門入，若欲舉一標四，應總言三藏，若欲廣明，備立四種，何意偏存有相，失沒三耶？",
    "T33n1716_010:0805b19_3": "疑誤後生，空有成諍。",
    "T33n1716_010:0805b20_4": "若三藏中菩薩，須廣學四門，通諸方便，後得佛時，名正遍知。",
    "T33n1716_010:0805b21_5": "若但標有相之教，唯得見有得道一門聲聞，全失三門，入泥洹路，則於小乘義闕。",
    "T33n1716_010:0805b23_6": "若但有相，秖偏知一門，不解三門，非正遍知，於菩薩義闕。",
    "T33n1716_010:0805b25_7": "其闕則眾，故須棄；其得則寡，唯存一。",
    "T33n1716_010:0805b26_8": "若十二年後明無相，無相者，此得共般若，失不共般若。",
    "T33n1716_010:0805b27_9": "共般若有四門：如幻如化即有門，幻化即無是空門，幻化有而不有是亦空亦有門，雙非幻化即非空非有門。",
    "T33n1716_010:0805b29_10": "若言般若無相者，秖得共般若一空門，全失三門，亦失七門。",
    "T33n1716_010:0805c02_11": "尚不是因中正遍知，況果上正遍知。",
    "T33n1716_010:0805c03_12": "其失則去，其得則取(云云)。",
    "T33n1716_010:0805c03_13": "若言第三時，抑挫聲聞褒揚菩薩，此得斥小一種聲聞，全失七種聲聞；得顯大一意，全不得折挫諸偏菩薩，褒揚極圓菩薩；亦不得折挫諸權菩薩，褒揚於實菩薩。",
    "T33n1716_010:0805c07_14": "又不識偏、圓、權、實四門，所得處少，不得處多。",
    "T33n1716_010:0805c08_15": "若言第四時同歸之教，唯得萬善同歸一乘之名，不得萬善同歸一乘之所。",
    "T33n1716_010:0805c10_16": "所者，即佛性。",
    "T33n1716_010:0805c10_17": "同歸常住等也。",
    "T33n1716_010:0805c11_18": "秖得會三歸一，不得會五歸一，不得會七歸一；唯得歸於一，不得歸佛性常住，有如此等失(云云)。",
    "T33n1716_010:0805c13_19": "第五時，若依二諦論常住，則非常住；若不依二諦，無所間然。",
    "T33n1716_010:0805c14_20": "彼雖明常，全失非常非無常，雙用常無常，唯得四術之一，永失七術，復不得其正體(云云)。",
    "T33n1716_010:0805c17_21": "四時教，三時教，無文可依，無實可據，進退無所可取(云云)。",
    "T33n1716_010:0805c18_22": "北地五時亦無文據，又失實意，其間去取，類前可知。",
    "T33n1716_010:0805c19_23": "半滿教得實意，失方便意。",
    "T33n1716_010:0805c20_24": "四宗教失五味方便意，又失實意。",
    "T33n1716_010:0805c21_25": "五宗、六宗例如此。",
    "T33n1716_010:0805c21_26": "二種大乘教，權實乖離，父母乖離，導師云何得生？",
    "T33n1716_010:0805c22_27": "權若離實，無實相印，是魔所說。",
    "T33n1716_010:0805c23_28": "實若離權，不可說示。",
    "T33n1716_010:0805c23_29": "一音教得實失權，鰥夫寡婦，不成生活，永無子孫。",
    "T33n1716_010:0805c25_30": "眾家解教，種種不同，皆是當世之師，各各自謂有於深致。",
    "T33n1716_010:0805c26_31": "時既流播，義亦添雜，晚賢情執，苟諍紛紜，所以上來研難，次論去取，略知大意(云云)。",
    "T33n1716_010:0805c28_32": "若除其病，如上所說，若不除法，用之則異。",
    "T33n1716_010:0805c29_33": "云何用異？",
    "T33n1716_010:0805c29_34": "有相則具用四門；無相則用共不共八門。",
    "T33n1716_010:0806a01_35": "褒貶則用貶小褒大，貶偏褒圓，貶權褒實。",
    "T33n1716_010:0806a02_36": "同歸則用同歸一乘，常住佛性，究竟圓趣。",
    "T33n1716_010:0806a03_37": "常住則用非常、非無常，雙用常無常，二鳥俱遊，八術具足。",
    "T33n1716_010:0806a05_38": "用五味則次第如文，在下當說。",
    "T33n1716_010:0806a05_39": "用提謂波利，亦不止是人天之乘。",
    "T33n1716_010:0806a06_40": "用半滿則有五句：滿、開滿立半、破半明滿、帶半明滿、廢半明滿。",
    "T33n1716_010:0806a08_41": "用因緣、假名，則為三藏兩門耳。",
    "T33n1716_010:0806a09_0": "用誑相，是通教一門耳。",
    "T33n1716_010:0806a09_1": "用真秖是常，常秖是真。",
    "T33n1716_010:0806a10_2": "法界不獨在《華嚴》；圓宗不偏指《大集》。",
    "T33n1716_010:0806a11_0": "用有相無相者，約有相明無相，約無相明有相，二不相離。",
    "T33n1716_010:0806a12_1": "用一音者，有慧方便解，有方便慧解。",
    "T33n1716_010:0806a13_2": "設取其名，用義永異(云云)。",
    "T33n1716_010:0806a14_0": "○五、判教相者，即為六：一、舉大綱。",
    "T33n1716_010:0806a14_1": "二、引三文證。",
    "T33n1716_010:0806a15_2": "三、五味半滿相成。",
    "T33n1716_010:0806a15_3": "四、明合不合。",
    "T33n1716_010:0806a15_4": "五、通別料簡。",
    "T33n1716_010:0806a16_5": "六、增數明教。",
    "T33n1716_010:0806a16_6": "一、大綱三種：一、頓。",
    "T33n1716_010:0806a16_7": "二、漸。",
    "T33n1716_010:0806a17_8": "三、不定。",
    "T33n1716_010:0806a17_9": "此三名同舊，義異也(云云)。",
    "T33n1716_010:0806a17_10": "今釋此三教各作二解：一、約教門解。",
    "T33n1716_010:0806a18_11": "二、約觀門解。",
    "T33n1716_010:0806a19_12": "教門為信行人，又成聞義；觀門為法行人，又成慧義。",
    "T33n1716_010:0806a20_13": "聞慧具足，如人有目，日光明照，見種種色，具如《釋論》偈(云云)。",
    "T33n1716_010:0806a21_14": "先約教者，若《華嚴》七處八會之說，譬如「日出先照高山」。",
    "T33n1716_010:0806a23_15": "《淨名》中「唯嗅薝蔔」。",
    "T33n1716_010:0806a23_16": "《大品》中說「不共般若」。",
    "T33n1716_010:0806a24_0": "《法華》云：「但說無上道」，又：「始見我身，聞我所說，即皆信受，入如來慧，若遇眾生，盡教佛道。」",
    "T33n1716_010:0806a26_1": "《涅槃》二十七云：「雪山有草名為忍辱，牛若食者，即得醍醐。」",
    "T33n1716_010:0806a27_2": "又云：「我初成佛，恒沙菩薩來問是義，如汝無異。」",
    "T33n1716_010:0806a28_3": "諸大乘經如此意義類例，皆名頓教相也，非頓教部也。",
    "T33n1716_010:0806a29_4": "二、漸教相者，如《涅槃》十三云：「從佛出十二部經，從十二部經出修多羅，從修多羅出方等經，從方等經出般若，從般若出涅槃。」",
    "T33n1716_010:0806b03_5": "如此等意即是漸教相也。",
    "T33n1716_010:0806b04_6": "又始自人天、二乘、菩薩、佛道，亦是漸也。",
    "T33n1716_010:0806b05_7": "又中間次第入，亦是漸(云云)。",
    "T33n1716_010:0806b06_8": "三、不定教者，此無別法，但約頓、漸，其義自明。",
    "T33n1716_010:0806b07_9": "今依《大經》二十七云：「置毒乳中，乳即殺人，酪、蘇、醍醐亦能殺人。」",
    "T33n1716_010:0806b08_10": "此謂過去佛所，甞聞大乘實相之教，譬之以毒。",
    "T33n1716_010:0806b09_11": "今值釋迦聲教，其毒即發，結惑人死。",
    "T33n1716_010:0806b10_12": "若如提謂波利，但聞五戒，不起法忍，三百人得信忍，四天王得柔順忍，皆服長樂之藥，佩長生之符，住於戒中，見諸佛母，即是乳中殺人也。",
    "T33n1716_010:0806b13_13": "酪中殺人者，如《智度論》云：「教有二種：一、顯露教。",
    "T33n1716_010:0806b14_14": "二、祕密教。」",
    "T33n1716_010:0806b15_15": "顯露者，初轉法輪，五比丘及八萬諸天得法眼淨。",
    "T33n1716_010:0806b16_16": "若祕密教，無量菩薩得無生法忍。",
    "T33n1716_010:0806b17_17": "此是毒至於酪而能殺人也。",
    "T33n1716_010:0806b17_18": "生蘇中殺人者，有諸菩薩，於方等大乘教得見佛性，住大涅槃，即其義也。",
    "T33n1716_010:0806b19_19": "熟蘇殺人者，有諸菩薩，於摩訶般若教得見佛性，即其義也。",
    "T33n1716_010:0806b20_20": "醍醐殺人者，如涅槃教中，鈍根聲聞開發慧眼，得見佛性，乃至鈍根緣覺、菩薩七種方便，皆入究竟涅槃，即其義也。",
    "T33n1716_010:0806b23_21": "是名不定教相也，非不定部。",
    "T33n1716_010:0806b24_22": "二、約觀門明義者，一、圓頓觀，從初發心即觀實相，修四種三昧，行八正道，即於道場開佛知見，得無生忍。",
    "T33n1716_010:0806b26_23": "如牛食忍草，即得醍醐，其意具在《止觀》(云云)。",
    "T33n1716_010:0806b27_24": "二、漸次觀，從初發心為圓極故，修阿那波那十二門禪，即是根本之行。",
    "T33n1716_010:0806b29_25": "故云：「凡夫如雜血乳。」",
    "T33n1716_010:0806c01_26": "次修六妙門，十六特勝、觀、練、熏、修等，乃至道品、四諦觀等，即是聲聞法，如清淨乳行也。",
    "T33n1716_010:0806c03_27": "次修十二緣觀，即是緣覺，如酪行也。",
    "T33n1716_010:0806c03_28": "次修四弘誓願，六波羅蜜，通藏菩薩所行事理之法，皆如生蘇行也。",
    "T33n1716_010:0806c05_29": "次修別教菩薩所行之行，皆如熟蘇，故云菩薩如熟蘇也。",
    "T33n1716_010:0806c06_30": "次修自性禪、入一切禪，乃至清淨淨禪，此諸法門，能見佛性，住大涅槃，真應具足，故名醍醐行也。",
    "T33n1716_010:0806c09_31": "若的就菩薩位，辨五味義，如上行妙中辨，亦如《次第禪門》說也，是名漸次觀也。",
    "T33n1716_010:0806c11_32": "不定觀者，從過去佛深種善根，今修證十二門，豁然開悟，得無生忍，即是毒在乳中，即能殺人也。",
    "T33n1716_010:0806c13_33": "若坐證不淨觀，九想、十想、背捨、勝處、有作四聖諦觀等，因此禪定，豁然心開意解，得無生忍，即是毒至酪中殺人也。",
    "T33n1716_010:0806c16_0": "若有人發四私誓願，修於六度，體假入空，無生四諦觀，豁然悟解，得無生忍，即是毒至生蘇殺人也。",
    "T33n1716_010:0806c18_1": "若人修行六度，修從空出假，修無量四諦觀，豁然心悟，得無生忍，是毒至熟蘇而殺人也。",
    "T33n1716_010:0806c20_2": "若有坐禪，修中道自性等禪正觀，學無作四聖諦，行法華、般舟等四種三昧，豁然心悟，得無生忍，即是醍醐行中殺人也。",
    "T33n1716_010:0806c23_3": "今辨信、法兩行，明於佛法，各作三意，歷前諸教，無有一科而不異諸法師也。",
    "T33n1716_010:0806c25_4": "若欲修禪學道，歷前諸觀，為法行人，說安心法，無有一科與世間禪師同也。",
    "T33n1716_010:0806c26_5": "是名略點教觀大意，大該佛法。",
    "T33n1716_010:0806c27_6": "二、引三文證者，所謂〈方便品〉、《無量義經》、〈信解品〉也。",
    "T33n1716_010:0806c28_7": "〈方便品〉云：「我始坐道場，觀樹亦經行，於三七日中，思惟如此事，我所得智慧，微妙最第一，眾生諸根鈍，云何而可度？",
    "T33n1716_010:0807a02_8": "我寧不說法，疾入於涅槃。",
    "T33n1716_010:0807a03_9": "尋念過去佛，所行方便力，我今所得道，亦應說三乘。」",
    "T33n1716_010:0807a04_10": "「我始坐道場」，即是明頓，何者？",
    "T33n1716_010:0807a05_11": "從兜率下，法身眷屬，如陰雲籠月，共降母胎，胎若虛空，常說妙法，乃至寂滅道場，始成正覺，為諸菩薩純說大乘，如日初出，前照高山。",
    "T33n1716_010:0807a08_12": "此明釋迦最初頓說也。",
    "T33n1716_010:0807a09_13": "〈序品〉云：「佛放眉間光，遍照東方萬八千土，覩聖主師子，演說經法，微妙第一，教諸菩薩。」",
    "T33n1716_010:0807a11_14": "次云：「若人遭苦……為說涅槃，盡諸苦際。」",
    "T33n1716_010:0807a12_0": "即是現在佛先頓後漸。",
    "T33n1716_010:0807a12_1": "又文殊釋疑，引昔佛亦爾。",
    "T33n1716_010:0807a13_2": "文云：「又見諸如來，自然成佛道。",
    "T33n1716_010:0807a13_3": "世尊在大眾，敷演深法義。」",
    "T33n1716_010:0807a14_4": "次即云：「一一諸佛土，聲聞眾無數。」",
    "T33n1716_010:0807a15_5": "即是古佛，先頓後漸。",
    "T33n1716_010:0807a15_6": "又下方涌出菩薩問訊，佛答云：「如是！",
    "T33n1716_010:0807a16_7": "如是！",
    "T33n1716_010:0807a16_8": "眾生易度，始見我身，聞我所說，即皆信受，入如來慧。",
    "T33n1716_010:0807a18_0": "除先修習學小乘者，如是之人，我今亦令得聞是經，入於佛慧。」",
    "T33n1716_010:0807a19_1": "即是釋迦，初頓後漸。",
    "T33n1716_010:0807a20_0": "如此等初頓，未必純教法身菩薩，亦有凡夫大根性者。",
    "T33n1716_010:0807a21_1": "即有兩義，當體圓頓得悟者，即是醍醐。",
    "T33n1716_010:0807a22_2": "初心之人，雖聞大教，始入十信，最是初味，初能生後，復是於乳。",
    "T33n1716_010:0807a23_3": "何者？",
    "T33n1716_010:0807a23_4": "雖言是頓，或乘戒俱急，或戒緩乘急，如此業生，無由自致，必須應生，引入七處八會。",
    "T33n1716_010:0807a25_5": "大機扣佛，譬忍辱草，圓應頓說，譬出醍醐。",
    "T33n1716_010:0807a26_6": "又頓教最初，始入內凡，仍呼為乳。",
    "T33n1716_010:0807a27_7": "呼為乳者，意不在淡，以初故本故。",
    "T33n1716_010:0807a28_8": "如牛新生，血變為乳，純淨在身，犢子若[口*數]，牛即出乳。",
    "T33n1716_010:0807a29_9": "佛亦如是，始坐道場，新成正覺，無明等血轉變為明，八萬法藏十二部經具在法身，大機犢子，先感得乳，乳為眾味之初，譬頓在眾教之首，故以華嚴為乳耳。",
    "T33n1716_010:0807b04_10": "三教分別，即名頓教，亦即醍醐。",
    "T33n1716_010:0807b05_11": "五味分別，即名乳教。",
    "T33n1716_010:0807b05_12": "又約行者，大機稟頓，即破無明，得無生忍，行如醍醐。",
    "T33n1716_010:0807b06_13": "又雖稟此頓，未能悟入，始初立行，故其行如乳。",
    "T33n1716_010:0807b08_14": "若望小根性人，行又如乳。",
    "T33n1716_010:0807b08_15": "何者？",
    "T33n1716_010:0807b08_16": "大教擬小，如聾如瘂，非己智分，行在凡地，全生如乳。",
    "T33n1716_010:0807b10_17": "以此義故，頓教在初，亦名醍醐，亦名為乳，其意可見也。",
    "T33n1716_010:0807b11_18": "次開漸者，佛本以大乘擬度眾生，其不堪者，尋思方便，趣波羅柰，於一乘道分別說三，即是開三藏教也。",
    "T33n1716_010:0807b14_19": "非但釋迦隱其無量神德作斯漸化，過現諸佛亦復如是。",
    "T33n1716_010:0807b15_20": "如前所引，當知初頓之後，次開於漸。",
    "T33n1716_010:0807b16_21": "故《涅槃》云：「從佛出十二部經，從十二部出修多羅。」",
    "T33n1716_010:0807b17_22": "正與此義相應。",
    "T33n1716_010:0807b17_23": "譬如從牛出乳，從乳出酪，其譬不違。",
    "T33n1716_010:0807b18_24": "漸機於頓教未轉，全生如乳；三藏中轉，革凡成聖，喻變乳為酪，即是次第相生，為第二時教，不取濃淡優劣為喻也。",
    "T33n1716_010:0807b21_25": "〈方便品〉文齊於此。",
    "T33n1716_010:0807b22_0": "妙法蓮華經玄義卷第十上",
    "T33n1716_010:0807b25_0": "妙法蓮華經玄義卷第十下",
    "T33n1716_010:0807b27_0": "天台智者大師說",
    "T33n1716_010:0807b28_0": "次、引《無量義》為證者：文云：「我以佛眼觀一切法，不可宣說。",
    "T33n1716_010:0807b29_1": "所以者何？",
    "T33n1716_010:0807b29_2": "諸眾生性欲不同。」",
    "T33n1716_010:0807c01_3": "性欲不同，種種說法，文辭是一而義別異，義異故眾生解異，解異故得法、得果、得道亦異。",
    "T33n1716_010:0807c03_4": "初說四諦為求聲聞人，而八億諸天來下聽法，發菩提心。",
    "T33n1716_010:0807c04_5": "中於處處說甚深十二因緣，為求支佛人。",
    "T33n1716_010:0807c05_6": "次說方等十二部經、摩訶般若、華嚴海空，宣說菩薩歷劫修行，而百千比丘、無量眾生發菩提心，或住聲聞，萬億人天得須陀洹，至阿羅漢，住辟支佛。",
    "T33n1716_010:0807c08_7": "「佛眼觀一切法」，即是頓法在前，四諦、十二緣即是次漸。",
    "T33n1716_010:0807c10_8": "若依此文，說三藏竟，次說方等十二部經。",
    "T33n1716_010:0807c11_9": "所以次小說大者，佛本授大，眾生不堪，抽大出小，令斷結成聖，雖有此益，非佛本懷。",
    "T33n1716_010:0807c13_10": "次說《方等》、《維摩》、《思益》、《殃掘摩羅》，彈訶小乘保果之僻，譏刺三藏斷滅之非。",
    "T33n1716_010:0807c14_11": "故身子、善吉，齊教專小，初不曾聞大乘威德，或茫然棄鉢，或怖畏却華，不知是何言，不知以何答。",
    "T33n1716_010:0807c17_12": "然方等彈斥教在三藏之後，被訶之時應在十二年前。",
    "T33n1716_010:0807c18_13": "何以得知？",
    "T33n1716_010:0807c18_14": "皆追述昔訶，驗是前事。",
    "T33n1716_010:0807c19_15": "何者？",
    "T33n1716_010:0807c19_16": "前已稟教得道，證於無學，荷佛恩深，心相體信，不復恚怒。",
    "T33n1716_010:0807c20_17": "自昔至今，恣殃掘之譏、任淨名之折，得為恥小慕大之益，喻如烹酪作生蘇，即此義也。",
    "T33n1716_010:0807c22_18": "按《無量義》，得知方等是三藏之後，為第三時教也。",
    "T33n1716_010:0807c24_19": "按《無量義經》云：「次說摩訶般若，華嚴海空，歷劫修行者」，此是方等之後而明《大品》。",
    "T33n1716_010:0807c26_20": "《大品》或說無常無我，或說於空，或說不生不滅，皆歷色心至一切種智，句句迴轉，明修行法，即是歷劫修行之意也。",
    "T33n1716_010:0807c28_21": "又云：「百千比丘萬億人天得須陀洹及阿羅漢，住辟支佛」者，驗是共般若也。",
    "T33n1716_010:0808a01_22": "而言華嚴海空者，若作寂滅道場之華嚴，此非次第。",
    "T33n1716_010:0808a02_23": "今依《法性論》云：「鈍根菩薩三處入法界，初則《般若》，次則《法華》，後則《涅槃》。」",
    "T33n1716_010:0808a04_24": "因《般若》入法界，即是華嚴海空。",
    "T33n1716_010:0808a05_25": "又《華嚴》時節長，昔小機未入，如聾如瘂；今聞《般若》即能得入，即其義焉。",
    "T33n1716_010:0808a06_26": "《大品》通三乘人，可得有四果，《華嚴》隔小，故無此義。",
    "T33n1716_010:0808a08_0": "故《方等》之後，次說《般若》，為第四時教也。",
    "T33n1716_010:0808a08_1": "復言熟蘇味者，命令轉教，領知眾物，心漸通泰，自知螢火不及日光，敬伏之情，倍更轉熟，如從生蘇轉成熟蘇也。",
    "T33n1716_010:0808a11_2": "又解「般若之後明華嚴海空」者，即是圓頓法華教也。",
    "T33n1716_010:0808a12_3": "何者？",
    "T33n1716_010:0808a12_4": "初成道時，純說圓頓，為不解者大機未濃，以三藏方等般若洮汰淳熟根利障除，堪聞圓頓，即說法華，開佛知見，得入法界，與華嚴齊，《法性論》中入者是也。",
    "T33n1716_010:0808a16_5": "故下文云：「始見我身……入如來慧。」",
    "T33n1716_010:0808a17_6": "今聞是經入於佛慧，初後佛慧圓頓義齊，故次般若之後，說華嚴海空，齊法華也，亦第五時教也。",
    "T33n1716_010:0808a19_7": "復言醍醐者，是眾味之後也。",
    "T33n1716_010:0808a20_8": "《涅槃》稱為醍醐，此經名大王饍，故知二經俱是醍醐。",
    "T33n1716_010:0808a21_9": "又燈明佛說《法華經》竟，即於中夜唱入涅槃。",
    "T33n1716_010:0808a22_10": "彼佛一化，初說《華嚴》，後說《法華》。",
    "T33n1716_010:0808a23_11": "迦葉佛時，亦復如是，悉不明《涅槃》，皆以《法華》為後教後味。",
    "T33n1716_010:0808a24_12": "今佛熟前番人，以《法華》為醍醐，更熟後段人，重將《般若》洮汰，方入《涅槃》。",
    "T33n1716_010:0808a26_13": "復以《涅槃》為後教後味。",
    "T33n1716_010:0808a27_0": "譬如田家先種先熟先收，晚種後熟後收。",
    "T33n1716_010:0808a27_1": "《法華》八千聲聞，無量損生菩薩，即是前熟果實，於《法華》中收，更無所作。",
    "T33n1716_010:0808a29_2": "若五千自起，人天被移，皆是後熟，《涅槃》中收。",
    "T33n1716_010:0808b01_3": "為此義故，故云：「從摩訶般若出大涅槃。」",
    "T33n1716_010:0808b02_4": "即後番次第也。",
    "T33n1716_010:0808b02_5": "按《無量義》云：「摩訶般若，次華嚴海空。」",
    "T33n1716_010:0808b03_6": "即前番法華中次第也。",
    "T33n1716_010:0808b04_7": "問：何意知鈍者於《法華》不入，更用《般若》洮汰？",
    "T33n1716_010:0808b05_8": "答：《釋論》云：須菩提何故更問菩薩畢定不畢定？",
    "T33n1716_010:0808b06_9": "答云：須菩提於《法華》中，聞諸菩薩受記作佛，今於《般若》中，更問畢定不畢定。",
    "T33n1716_010:0808b08_10": "當知《法華》之後，更明般若也。",
    "T33n1716_010:0808b08_11": "三引〈信解品〉，四大聲聞領教證次第者，文云：「其父先來，求子不得，中止一城，其家大富，多有僮僕，臣佐吏民，亦甚眾多。",
    "T33n1716_010:0808b11_12": "時貧窮子，遇到父舍，疾走而去，即遣傍人，急追將還。",
    "T33n1716_010:0808b12_13": "窮子驚愕，稱怨大喚，無罪囚執，此必定死。",
    "T33n1716_010:0808b13_14": "父語使言：不須此人，勿強將來。」",
    "T33n1716_010:0808b14_15": "此領何義？",
    "T33n1716_010:0808b15_0": "領初成佛，寂滅道場，法身大士四十一地眷屬圍遶，說圓頓教門，于時以大擬子，機生悶絕，當知佛日初出，頓教先開，譬如從牛，必先出乳。",
    "T33n1716_010:0808b18_1": "「爾時長者將欲誘引其子，而以方便，密遣二人形色憔悴，無威德者，汝可詣彼，徐語窮子：雇汝除糞。",
    "T33n1716_010:0808b20_2": "即脫纓珞，著垢膩衣，以方便故，得近其子。」",
    "T33n1716_010:0808b21_3": "此領何義？",
    "T33n1716_010:0808b21_4": "此領次頓之後，隱舍那威德相好，作老比丘像，說三藏之教，二十年中常令除糞，得一日之價，即是從十二部後出修多羅，于時見思已斷，無漏心淨，譬如從乳出酪也。",
    "T33n1716_010:0808b25_5": "「又經過是已後，心相體信，出入無難，然其所止，故在本處。」",
    "T33n1716_010:0808b27_6": "此領何義？",
    "T33n1716_010:0808b27_7": "明三藏之後，次說方等，已得道果，心相體信，聞大名「入」，住小名「出」，苦言彈訶名「無難」。",
    "T33n1716_010:0808b29_8": "又進宅內名「入」，入見群臣豪族，大功德力，聞寶炬陀羅尼，見不思議解脫神變，故名「入」也。",
    "T33n1716_010:0808c02_9": "出者止宿草庵，二乘境界名「出」也。",
    "T33n1716_010:0808c03_10": "心相體信者，得羅漢已，聞罵不瞋，內心慚愧，不敢以聲聞支佛法化人，心漸淳熟，如從酪出生蘇，是名從修多羅出方等經，即第三時教也。",
    "T33n1716_010:0808c06_11": "「是時長者有疾，自知將死不久，語窮子言：我今多有金銀珍寶，倉庫盈溢，其中多少，所應取與。",
    "T33n1716_010:0808c09_12": "窮子受勅，領知眾物，而無悕取一餐之意，然其所止，故在本處。」",
    "T33n1716_010:0808c10_13": "此領何義？",
    "T33n1716_010:0808c10_14": "從方等後，次說《般若》。",
    "T33n1716_010:0808c11_15": "《般若》觀慧，即是家業，歷於名色，乃至種智，即是眾物。",
    "T33n1716_010:0808c12_16": "善吉等轉教，即是領知。",
    "T33n1716_010:0808c13_17": "但為菩薩說，自不行證，故無怖取，即是從方等經出《摩訶般若》。",
    "T33n1716_010:0808c14_18": "因是得識大士法門，滅破無知，譬從生蘇出熟蘇，是為第四時教也。",
    "T33n1716_010:0808c16_19": "「復經少時，父知子意，漸已通泰，臨欲終時，而命其子，并會親族，即自宣言：此實我子，我實其父，今吾所有，皆是子有。",
    "T33n1716_010:0808c19_0": "付以家業，窮子歡喜，得未曾有。」",
    "T33n1716_010:0808c19_1": "此領何義？",
    "T33n1716_010:0808c20_0": "即是《般若》之後，次說《法華》。",
    "T33n1716_010:0808c20_1": "先以領知庫藏諸物，後不須說，但付業而已。",
    "T33n1716_010:0808c21_2": "譬前轉教，皆知法門，不須重演觀法，直破草庵，賜一大車，授作佛記，豈非明見佛性住大涅槃？",
    "T33n1716_010:0808c23_3": "故言從《摩訶般若》出《大涅槃》，是時無明破，中道理顯，其心皎潔，如清醍醐，即是從於熟蘇轉出醍醐，為第五時教也。",
    "T33n1716_010:0808c26_4": "此五味教，調熟一段漸機眾生，如身子等大德聲聞，於《法華》中得受記莂，見如來性，成大果實，如秋收冬藏，更無所作，不生不生，名大涅槃，即是前番。",
    "T33n1716_010:0809a01_5": "從《摩訶般若》出《妙法華》，為未熟者更論《般若》，入於《涅槃》而見佛性，即是後番，又從《般若》出《大涅槃》也。",
    "T33n1716_010:0809a03_6": "然二經教意，起盡是同。",
    "T33n1716_010:0809a04_7": "如《法華》三周說法，斷奠聲聞，咸歸一實，後開近顯遠，明菩薩事。",
    "T33n1716_010:0809a05_8": "《涅槃》亦爾，先勝三修，斷奠聲聞，入祕密藏，後三十六問，明菩薩事也。",
    "T33n1716_010:0809a07_9": "又《涅槃》臨滅，更扶三藏，誡約將來，使末代鈍根，不於佛法起斷滅見，廣開常宗，破此顛倒，令佛法久住。",
    "T33n1716_010:0809a09_10": "如此等事，其意則別，第五醍醐，佛性味同也。",
    "T33n1716_010:0809a10_11": "三、約五味半滿相成者，若直論五味，猶同南師，但得方便；若直半滿，猶同北師，但得其實。",
    "T33n1716_010:0809a12_12": "今明五味不離半滿，半滿不離五味。",
    "T33n1716_010:0809a13_13": "五味有半滿，則有慧方便解；半滿有五味，有方便慧解；權實俱遊，如鳥二翼，雖復俱遊，行藏得所。",
    "T33n1716_010:0809a16_0": "若《華嚴》頓滿大乘家業，但明一實，不須方便，唯滿不半，於漸成乳。",
    "T33n1716_010:0809a17_1": "三藏客作，但是方便，唯半不滿，於漸成酪。",
    "T33n1716_010:0809a18_2": "若方等彈訶，則半滿相對，以滿斥半，於漸成生蘇。",
    "T33n1716_010:0809a19_3": "若《大品》領教，帶半論滿，半則通為三乘，滿則獨為菩薩，於漸成熟蘇。",
    "T33n1716_010:0809a21_4": "若《法華》付財，廢半明滿，若無半字方便，調熟鈍根，則亦無滿字開佛知見，於漸成醍醐。",
    "T33n1716_010:0809a23_5": "如來殷勤稱歎方便者，半有成滿之功。",
    "T33n1716_010:0809a24_6": "意在此也。",
    "T33n1716_010:0809a24_7": "四大聲聞領解。",
    "T33n1716_010:0809a25_0": "無上寶聚，不求自得，安住實智中者，皆由半滿相成，意在此也。",
    "T33n1716_010:0809a26_1": "四、明合不合者，半滿五味，既通約諸經，諸經不同，今當辨其開合。",
    "T33n1716_010:0809a28_2": "若《華嚴》正隔小明大，於彼初分永無聲聞，後分則有，雖復在坐，如聾如瘂，非其境界。",
    "T33n1716_010:0809b01_3": "爾時尚未有半，何所論合？",
    "T33n1716_010:0809b01_4": "次開三乘，引接小機，令斷見思，則以小隔大，既不論滿，何所可合？",
    "T33n1716_010:0809b03_5": "故《無量義》云：「三法、四果、二道不一。」",
    "T33n1716_010:0809b04_6": "不一即不合也。",
    "T33n1716_010:0809b04_7": "若方等教，或半滿雙明，或半滿相對，或以滿彈半，稟半聞滿，雖知耻小，猶未入大，故云：「止宿草庵」，下劣之心，猶未能改，則半滿不合。",
    "T33n1716_010:0809b07_8": "《般若》以滿洮練於半，命領家業，明半方便，通入無生，半字法門皆是摩訶衍，是合其法，「而不悕取一餐之物」，即是未合其人，是故半滿不合。",
    "T33n1716_010:0809b11_0": "若至法華，覺悟化城，云非真實，「汝等所行，是菩薩道」，即是合法。",
    "T33n1716_010:0809b12_1": "「汝實我子」，即是合人，人法俱合。",
    "T33n1716_010:0809b13_2": "自鹿苑開權，歷諸經教，來至《法華》，始得合實，故《無量義》云：「四十餘年，未顯真實。」",
    "T33n1716_010:0809b15_3": "若於法華未合，於涅槃得合，《法性論》明中、下二根入法界者，即是得合菩薩也。",
    "T33n1716_010:0809b17_4": "若論聲聞：一、祕密合；二、顯露合。",
    "T33n1716_010:0809b17_5": "祕密合者，初為提謂說五戒法，已有密悟無生忍者，況修多羅、方等、《般若》，豈無密悟？",
    "T33n1716_010:0809b19_6": "此則不論。",
    "T33n1716_010:0809b20_7": "若就顯露，未入位聲聞，亦隨處得合。",
    "T33n1716_010:0809b20_8": "例如《般若》三百比丘得記者是也。",
    "T33n1716_010:0809b21_9": "若住果聲聞，決至《法華》敦信令合。",
    "T33n1716_010:0809b22_10": "若住果不合，是增上慢未入位，五千簡眾起去，到《涅槃》中，方復得合。",
    "T33n1716_010:0809b24_11": "總就諸教通作四句，華嚴、三藏非合非不合，方等、般若一向不合，法華一向合，涅槃亦合亦不合。",
    "T33n1716_010:0809b26_12": "何者？",
    "T33n1716_010:0809b26_13": "涅槃為末代更開諸權，引後代鈍根，故言亦不合。",
    "T33n1716_010:0809b27_14": "問：菩薩因《法華》入法界與《華嚴》合，不見因《華嚴》入一乘與《法華》合。",
    "T33n1716_010:0809b29_15": "答：《華嚴》入法界，即是入一乘(云云)。",
    "T33n1716_010:0809c01_16": "五、料簡者，為三意：一、約通別。",
    "T33n1716_010:0809c01_17": "二、益不益。",
    "T33n1716_010:0809c02_0": "三、約諸教。",
    "T33n1716_010:0809c02_1": "通別者：夫五味半滿，論別，別有齊限；論通，通於初後。",
    "T33n1716_010:0809c03_2": "若華嚴頓乳，別但在初，通則至後，故《無量義》云：「次說般若歷劫修行，華嚴海空。」",
    "T33n1716_010:0809c05_3": "《法華》會入佛慧，即是通至二經。",
    "T33n1716_010:0809c06_4": "又《像法決疑經》云：「今日坐中無央數眾，各見不同，或見如來入涅槃，或見如來住世一劫、若減一劫、若無量劫。",
    "T33n1716_010:0809c08_5": "或見如來丈六之身、或見小身、或見大身、或見報身蓮華藏世界海，為千百億釋迦牟尼佛說心地法門。",
    "T33n1716_010:0809c11_6": "或見法身同於虛空，無有分別，無相無礙，遍同法界。",
    "T33n1716_010:0809c12_7": "或見此處山林地土沙，或見七寶，或見此處乃是三世諸佛所行之處，或見此處即是不可思議諸佛境界真實之法。」",
    "T33n1716_010:0809c15_0": "夫日初出，先照高山，日若垂沒，亦應餘輝峻嶺。",
    "T33n1716_010:0809c16_1": "故蓮華藏海通至涅槃之後，況前教耶。",
    "T33n1716_010:0809c17_0": "若修多羅半酪之教，別論在第二時，通論亦至於後。",
    "T33n1716_010:0809c18_1": "何者？",
    "T33n1716_010:0809c18_2": "迦留陀夷於法華中面得授記，後入聚落被害，作結戒緣起。",
    "T33n1716_010:0809c19_3": "又如身子，法華請主，後入滅，均提持三衣至佛問(云云)。",
    "T33n1716_010:0809c21_4": "豈非三藏至後耶？",
    "T33n1716_010:0809c21_5": "《釋論》云：「從初鹿苑至涅槃夜，所說戒定慧，結為修妬路等藏。」",
    "T33n1716_010:0809c23_0": "當知三藏，通至於後。",
    "T33n1716_010:0809c23_1": "若方等教半滿相對，是生蘇教，別論是第三時，通論亦至於後。",
    "T33n1716_010:0809c24_2": "何者？",
    "T33n1716_010:0809c25_3": "〈陀羅尼〉云：先於王舍城授諸聲聞記，今復於舍衛國祇陀林中，復授聲聞記。",
    "T33n1716_010:0809c26_4": "昔於波羅柰授聲聞記，身子云：世尊不虛，所言真實，故能第二、第三，授我等記。",
    "T33n1716_010:0809c28_5": "故知方等至法華後。",
    "T33n1716_010:0809c29_6": "般若帶半論滿，是熟蘇教。",
    "T33n1716_010:0809c29_7": "別論在第四時，通論亦至初後。",
    "T33n1716_010:0810a01_8": "何者？",
    "T33n1716_010:0810a01_9": "從得道夜至泥洹夜，常說般若。",
    "T33n1716_010:0810a02_10": "又《釋論》云：「須菩提問畢定不畢定」，當知般若亦至後。",
    "T33n1716_010:0810a03_11": "若涅槃醍醐滿教，別論在第五時，通論亦至於初。",
    "T33n1716_010:0810a04_12": "何者？",
    "T33n1716_010:0810a05_13": "《釋論》云：「從初發心，常觀涅槃行道。」",
    "T33n1716_010:0810a05_14": "前來諸教，豈無發心菩薩觀涅槃耶？",
    "T33n1716_010:0810a06_15": "《大經》云：「我坐道場菩提樹下，初成正覺，爾時無量阿僧祇恒沙世界諸菩薩，亦曾問我是甚深義。",
    "T33n1716_010:0810a08_16": "然其所問句義功德，亦皆如是，等無有異。",
    "T33n1716_010:0810a09_17": "如是問者，則能利益無量眾生。」",
    "T33n1716_010:0810a10_18": "此則通至於前。",
    "T33n1716_010:0810a11_19": "若《法華》顯露邊論不見在前；祕密邊論，理無障礙。",
    "T33n1716_010:0810a12_20": "故身子云：「我昔從佛聞如是法，見諸菩薩受記作佛。」",
    "T33n1716_010:0810a13_21": "豈非證昔通記之文。",
    "T33n1716_010:0810a14_0": "問：《涅槃》追說四，《方等》正開四，別教復有四，若為分別？",
    "T33n1716_010:0810a15_1": "答：涅槃當四，通入佛性；別教次第後見佛性；方等保證，二不見性(云云)。",
    "T33n1716_010:0810a16_2": "二、就益不益料簡者，若華嚴為乳，三藏為酪，此則方便味濃，大乘味薄。",
    "T33n1716_010:0810a18_3": "釋此為三：一、取用益為論，如貴藥非病治，賤藥是病宜，貴藥非宜，徒服無益。",
    "T33n1716_010:0810a20_4": "初說華嚴，於初心未深益，於漸機亦未轉，於二緣如乳。",
    "T33n1716_010:0810a21_5": "若漸機稟三藏，能斷見思，三毒稍盡，即轉凡成聖，如變乳為酪。",
    "T33n1716_010:0810a23_6": "不可以用益謂賤勝、不用益謂貴劣。",
    "T33n1716_010:0810a24_7": "華嚴亦如是，於小如乳，於大如醍醐。",
    "T33n1716_010:0810a25_8": "少分譬喻，不可全求也。",
    "T33n1716_010:0810a25_9": "二、如良醫，有一祕方具十二藥，三種最貴，善占病相，盈縮所宜，終不乖候，謬有所治。",
    "T33n1716_010:0810a27_10": "佛亦如是，圓方妙治，具十二部，無問、廣記，最為甚深。",
    "T33n1716_010:0810a29_11": "菩薩智利，具足全服，二乘病重，以九為劑。",
    "T33n1716_010:0810b01_12": "此若不縮，於病無益。",
    "T33n1716_010:0810b01_13": "於不縮為乳，於縮為酪。",
    "T33n1716_010:0810b02_14": "此取相生，次第為譬，不取濃淡淺深。",
    "T33n1716_010:0810b03_15": "三、約行人心者，說華嚴時，凡夫見思不轉，故言如乳。",
    "T33n1716_010:0810b04_16": "說三藏時，斷見思惑，故言如酪。",
    "T33n1716_010:0810b05_17": "至方等時，被挫耻伏，不言真極，故如生蘇。",
    "T33n1716_010:0810b06_18": "至般若時，領教識法，如熟蘇。",
    "T33n1716_010:0810b07_0": "至法華時，破無明，開佛知見，受記作佛，心已清淨，故言如醍醐。",
    "T33n1716_010:0810b08_1": "行人心生，教亦未轉；行人心熟，教亦隨熟。",
    "T33n1716_010:0810b09_2": "問：為一人稟五味，為五人耶？",
    "T33n1716_010:0810b10_3": "答：自有一人稟一味，如華嚴中純一根性，即得醍醐，不歷五味也。",
    "T33n1716_010:0810b11_4": "《大經》云：「雪山有草，牛若食者，即得醍醐。」",
    "T33n1716_010:0810b12_5": "自有一人歷五味，如小乘根性於頓如乳，三藏如酪，乃至醍醐，方乃究竟。",
    "T33n1716_010:0810b14_6": "如《大經》云：「從牛出乳，乃至蘇出醍醐。」",
    "T33n1716_010:0810b15_7": "自有利根菩薩，未入位聲聞，或於三藏中見性，是歷二味。",
    "T33n1716_010:0810b16_8": "自有方等中見性，是歷三味。",
    "T33n1716_010:0810b17_9": "般若中見性，是歷四味，如三百比丘。",
    "T33n1716_010:0810b18_10": "《大經》云：「置毒乳中，遍五味中，悉能殺人。」",
    "T33n1716_010:0810b19_11": "即此意也。",
    "T33n1716_010:0810b19_12": "三、歷諸教料簡者，如《大經》云：「凡夫如乳，聲聞如酪，菩薩如生、熟蘇，佛如醍醐。」",
    "T33n1716_010:0810b21_13": "今釋此譬，總喻半滿五時，凡夫無治道，全生如乳，聲聞發真通皆如酪，通教菩薩及二乘如生蘇，別教如熟蘇，圓教如醍醐。",
    "T33n1716_010:0810b24_14": "今當教各判五味。",
    "T33n1716_010:0810b24_15": "《大經》云：「凡夫如乳，須陀洹如酪，斯陀含如生蘇，阿那含如熟蘇，阿羅漢、支佛、佛如醍醐。」",
    "T33n1716_010:0810b26_16": "有超果者，即得醍醐；或有味味入者，此即三藏教中三意也。",
    "T33n1716_010:0810b28_17": "當通教中五味者：《大經》三十二云：「凡夫佛性如雜血乳，血者，即是無明、行等一切煩惱；乳者，即善五陰。",
    "T33n1716_010:0810c01_18": "是故我說，從諸煩惱及善五陰得三菩提，如眾生身皆從精血而得成就，佛性亦爾。",
    "T33n1716_010:0810c03_19": "須陀洹、斯陀含斷少煩惱如真乳，阿那含如酪，阿羅漢如生蘇，支佛至十地菩薩如熟蘇，佛如醍醐。」",
    "T33n1716_010:0810c05_20": "超果不定(云云)。",
    "T33n1716_010:0810c06_0": "當別教自明五味者，第九云：「眾生如牛新生，血乳未別。」",
    "T33n1716_010:0810c07_1": "聲聞緣覺如酪，菩薩之人如生、熟蘇，諸佛世尊猶如醍醐。",
    "T33n1716_010:0810c08_2": "具有超果不定(云云)。",
    "T33n1716_010:0810c09_3": "當圓教但一味，《大經》云：「雪山有草，名曰忍辱，牛若食者，即得醍醐。」",
    "T33n1716_010:0810c10_4": "正直純一，故不論五味。",
    "T33n1716_010:0810c11_5": "若無差別中作差別者，約名字即，乃至究竟即，判五味相生也。",
    "T33n1716_010:0810c12_6": "從佛出十二部即是出乳，新醫用乳也，可約四善根，就發中為五味也。",
    "T33n1716_010:0810c14_7": "六、增數明教者，先、約迹，次、約本。",
    "T33n1716_010:0810c15_8": "夫教本逗機，機既不一，教迹眾多，何但半滿五時，當知無量種教，今且增一至八。",
    "T33n1716_010:0810c17_9": "初、約一法明開合者，「十方佛土中，唯有一乘法」，於此法不解，全生如乳。",
    "T33n1716_010:0810c18_10": "若欲開者，開圓出別教一乘也。",
    "T33n1716_010:0810c19_11": "若於別不解，亦全生如乳，又開通一乘也。",
    "T33n1716_010:0810c20_12": "若於通不解，亦全生如乳，又開三藏一乘也。",
    "T33n1716_010:0810c21_13": "雖開為四，皆名一大乘法，俱求佛果也。",
    "T33n1716_010:0810c22_14": "若於三藏一乘得解，即變乳成酪，乃至入本一乘也(云云)。",
    "T33n1716_010:0810c23_15": "若於四一乘不解，又更於三藏開出聲聞支佛教。",
    "T33n1716_010:0810c25_0": "若斷結證果，心漸通泰者，即却二乘，唯言大乘求佛，漸以《般若》洮汰，令心調熟，即廢方便一乘，唯圓實一乘。",
    "T33n1716_010:0810c27_1": "故云：「如我本誓願，今者已滿足，化一切眾生，皆令入佛道。",
    "T33n1716_010:0810c28_2": "若以小乘化，我則墮慳貪，是事為不可。」",
    "T33n1716_010:0810c29_3": "是故始從一而開一，終從一而歸一。",
    "T33n1716_010:0811a01_4": "若約二法論開合者，約半滿兩教，初明《華嚴》之滿。",
    "T33n1716_010:0811a02_5": "若眾生無機，次、約滿開半。",
    "T33n1716_010:0811a03_6": "次、方等對半明滿。",
    "T33n1716_010:0811a04_0": "次、般若帶半明滿。",
    "T33n1716_010:0811a04_1": "次、法華捨半明滿。",
    "T33n1716_010:0811a04_2": "始則從滿開半，終則廢半歸滿(云云)。",
    "T33n1716_010:0811a05_3": "次約三法論開合者，即是於一佛乘，方便說三。",
    "T33n1716_010:0811a06_4": "既知息已，滅却化城，亦是約三善，聲聞為下善(云云)。",
    "T33n1716_010:0811a08_5": "次約四法論開合者，即是四教。",
    "T33n1716_010:0811a08_6": "約圓開別，約別開通，次開三藏，如是次第，會來合圓(云云)。",
    "T33n1716_010:0811a10_7": "又四法論開合者，約四門。",
    "T33n1716_010:0811a10_8": "本是圓四門，眾生不解，開出別四門，乃至通、三藏四門，利者得傳傳入，鈍者五味調入。",
    "T33n1716_010:0811a12_9": "次約五法論開合者，即是五味。",
    "T33n1716_010:0811a13_10": "從初十二部開修多羅，乃至涅槃，教教論五味。",
    "T33n1716_010:0811a14_11": "從初五味開諸五味，細細漸合，還歸圓滿五味。",
    "T33n1716_010:0811a15_12": "次約六法論開合者，即是四教，大乘六度、七覺分、八正道也。",
    "T33n1716_010:0811a17_13": "初開圓出別，乃至三藏，如是縮合，還一圓道(云云)。",
    "T33n1716_010:0811a18_14": "次約七法論開合者，謂四教、二乘、并人天乘，若上向合圓、別；不者，下向合人天，令七數足開合(云云)。",
    "T33n1716_010:0811a20_15": "次約八法論開合者，約前八法開合(云云)。",
    "T33n1716_010:0811a21_16": "若得開合之意，自在說之。",
    "T33n1716_010:0811a22_17": "二、約本門明教開合者，借迹知本，本亦復如是。",
    "T33n1716_010:0811a23_18": "復次本門中，明或示己身，或示他身，或說己法，或說他法。",
    "T33n1716_010:0811a24_19": "己身是佛法界像，他身是九法界像，己法是圓頓佛之知見，降此已下，皆是他法，雖示種種形，欲令度脫，故雖說種種道，其實為一乘，此即開合意也。",
    "T33n1716_010:0811a28_20": "如是開合，半滿五味，宛然無失，次第之意，彌復分明，非次第意，自然可解，不定之教，彌為易見矣！",
    "T33n1716_010:0811b01_21": "從一開一者，十方佛土中，唯有一乘法，眾生不解，全生如乳。",
    "T33n1716_010:0811b03_22": "從此圓一乘，開出別一乘，眾生又不解，亦全生如乳。",
    "T33n1716_010:0811b04_23": "又開出體法一乘，眾生又不解，亦全生如乳。",
    "T33n1716_010:0811b05_24": "又開出析法一乘，眾生即解，是則轉乳為酪。",
    "T33n1716_010:0811b06_25": "次入體法，即轉酪為生蘇。",
    "T33n1716_010:0811b07_26": "次入別一乘，即轉生蘇為熟蘇。",
    "T33n1716_010:0811b07_27": "次轉入圓一乘，如轉熟蘇為醍醐，是中備有頓、漸、不定(云云)。",
    "T33n1716_010:0811b09_28": "此是從一以開一，從一以歸一也。",
    "T33n1716_010:0811b10_29": "次從二以開二者，元本是如來藏，如來藏中備有半滿不思議之二，眾生不解，全生如乳。",
    "T33n1716_010:0811b12_30": "又開出帶半之滿，又不解，全生如乳。",
    "T33n1716_010:0811b13_0": "又開出破半之滿，眾生不解，亦全生如乳。",
    "T33n1716_010:0811b14_0": "又單說半，眾生解，轉乳為酪。",
    "T33n1716_010:0811b14_1": "次說破半之滿，轉酪為生蘇。",
    "T33n1716_010:0811b15_2": "次說帶半之滿，眾生為一熟蘇。",
    "T33n1716_010:0811b16_3": "次純說不思議之滿，眾生如醍醐。",
    "T33n1716_010:0811b16_4": "此中具有頓、漸、不定，即從二開二，從二歸二。",
    "T33n1716_010:0811b18_0": "從三歸三，本是即空即假即中之三，眾生不解，即開次第之三；又不解，即開體真之三；又不解，即開析法之三。",
    "T33n1716_010:0811b20_1": "利人從析空之三，入體空之三。",
    "T33n1716_010:0811b21_2": "從體入次，從次入即。",
    "T33n1716_010:0811b21_3": "鈍者住析三，故用即空三調之，即生蘇。",
    "T33n1716_010:0811b22_4": "又用次三調為熟蘇，今方得入即空即假即中。",
    "T33n1716_010:0811b23_5": "此約三法論開合也。",
    "T33n1716_010:0811b24_6": "四法開合者，未是圓四門，眾生不解，開別四門，乃至三藏四門，傳傳令入如前。",
    "T33n1716_010:0811b26_7": "約五法論開合者，約五味準前(云云)，乃至八亦如是。",
    "T33n1716_010:0811b28_0": "○記者私錄異同。",
    "T33n1716_010:0811b28_1": "有人引《釋論．會宗品》，舉十大經：《雲經》、《大雲經》、《法華經》，《般若》最大。",
    "T33n1716_010:0811b29_2": "又〈大明品〉云：「諸餘善法入《般若》中，謂《法華經》亦是善法也。」",
    "T33n1716_010:0811c02_3": "第百卷云：「《法華》是祕密，《般若》非祕密，為不明二乘作佛故。」",
    "T33n1716_010:0811c03_4": "又云：《般若》、《法華》是異名耳。",
    "T33n1716_010:0811c04_5": "此三種云何通？",
    "T33n1716_010:0811c04_6": "有人會云：眾聖以無心契無相，如眾流納海。",
    "T33n1716_010:0811c05_7": "若其化物，以無相為宗，如空總包。",
    "T33n1716_010:0811c06_8": "《般若》盛明此二，故於十經最大。",
    "T33n1716_010:0811c07_9": "又《般若》明第一義悉檀，是故最大。",
    "T33n1716_010:0811c08_0": "又九十品，前六十品明實慧，〈無盡品〉去明方便。",
    "T33n1716_010:0811c09_1": "二慧是三世佛法身父母，是故最大善。",
    "T33n1716_010:0811c09_2": "眾經明此二，皆攝入《般若》中。",
    "T33n1716_010:0811c10_3": "問：眾經明此二，亦應《般若》攝入眾經中。",
    "T33n1716_010:0811c11_4": "答：《大品》最初專明此二，餘經不爾。",
    "T33n1716_010:0811c12_5": "古來稱《般若》是得道經，故知大也。",
    "T33n1716_010:0811c13_6": "今謂還是論語專大義，何謂會通？",
    "T33n1716_010:0811c13_7": "會通者，有共般若、不共般若。",
    "T33n1716_010:0811c14_8": "不共般若最大，餘經若明不共，其義正等(云云)。",
    "T33n1716_010:0811c15_9": "他會通：《法華》明二乘作佛，是祕密；《般若》不明二乘作佛，故非祕密。",
    "T33n1716_010:0811c17_10": "祕密則深，般若則淺。",
    "T33n1716_010:0811c17_11": "何者？",
    "T33n1716_010:0811c17_12": "《般若》明菩薩是佛因，於義易解，故非祕密。",
    "T33n1716_010:0811c18_13": "二乘作佛，與昔教反，於義難解，故是祕密。",
    "T33n1716_010:0811c19_14": "論云：如用藥為藥，其事易，用毒為藥，其事難(云云)。",
    "T33n1716_010:0811c21_15": "然密、顯通大小，《釋論》第四云：「顯示教明羅漢斷惑清淨，菩薩不斷惑、不清淨，故菩薩在後列。」",
    "T33n1716_010:0811c23_16": "若祕密法，明菩薩得六神通，斷一切煩惱，超二乘上，當知顯示淺、祕密深。",
    "T33n1716_010:0811c24_17": "今《般若》、《法華》皆明菩薩得無生忍，具六神通，並祕密並深並大。",
    "T33n1716_010:0811c26_18": "就祕密更論祕不祕，《般若》不明二乘作佛，闕此一條，故言不祕耳。",
    "T33n1716_010:0811c28_0": "問：《般若》未開權，應是祕密；《法華》開權，應是顯示？",
    "T33n1716_010:0811c29_1": "答：若取開權，如所問；今取淺易為顯示耳。",
    "T33n1716_010:0812a01_2": "問：若爾，未了者云何言大？",
    "T33n1716_010:0812a01_3": "答：據二慧為深大，不明二乘作佛為未了。",
    "T33n1716_010:0812a02_4": "問：既言深大，何不說二乘是方便，令得作佛；此義未了，亦何大乎？",
    "T33n1716_010:0812a04_5": "答：非獨自釋。",
    "T33n1716_010:0812a04_6": "叡師亦云：「般若照也，法華實也，論窮理盡，性明萬行，則實不如照；取大明真化，解本無三，則照不如實。",
    "T33n1716_010:0812a07_7": "是故歎深則《般若》之功重，美實則《法華》之用高也。」",
    "T33n1716_010:0812a08_8": "問：雖引叡師，如攀枯求力，不覺人杌俱倒，釋猶未了。",
    "T33n1716_010:0812a09_9": "今謂不共般若，何時不明二乘作佛？",
    "T33n1716_010:0812a10_10": "與《法華》平等大慧，更復何殊耶？",
    "T33n1716_010:0812a11_11": "眾經論明教非一，若摩得勒伽有二藏：聲聞藏、菩薩藏。",
    "T33n1716_010:0812a12_12": "又諸經有三藏：二如上，加雜藏。",
    "T33n1716_010:0812a13_13": "分十一部經是聲聞藏，方廣部是菩薩藏，合十二部是雜藏。",
    "T33n1716_010:0812a14_14": "又有四藏，更開佛藏。",
    "T33n1716_010:0812a15_15": "《菩薩處胎經》八藏，謂：胎化藏、中陰藏、摩訶衍方等藏、戒律藏、十住藏、雜藏、金剛藏、佛藏。",
    "T33n1716_010:0812a17_16": "彼諸藏云何會通？",
    "T33n1716_010:0812a17_17": "通二藏者：其一通聲聞，其二通菩薩藏。",
    "T33n1716_010:0812a18_18": "通三藏者：初通聲聞藏，次通雜，其一通菩薩藏。",
    "T33n1716_010:0812a19_19": "通四藏者：一一相通。",
    "T33n1716_010:0812a20_20": "通八藏者：八藏降神已來，四教從轉法輪已來，時節節有異，今以轉法輪來八教通之。",
    "T33n1716_010:0812a22_21": "若胎化藏、中陰藏，未為阿難說時，即是祕密教；為阿難說時，即是不定教；摩訶衍、方等藏即頓教；戒律藏去五藏，即漸教中之次第。",
    "T33n1716_010:0812a25_22": "戒律藏即三藏教，十住藏即方等教，雜藏即通教，金剛藏即別教，佛藏即圓教。",
    "T33n1716_010:0812a27_23": "然佛意難測，一往相望，作此會通(云云)。",
    "T33n1716_010:0812a28_0": "問：四教名義出何經？",
    "T33n1716_010:0812a28_1": "答：《長阿含．行品》：「佛在圓彌城北尸舍婆村，說四大教者，從佛聞，從和合眾、多比丘聞，從一比丘聞，是名四大教。」",
    "T33n1716_010:0812b02_2": "《月燈三昧經》第六，明四種修多羅，謂諸行、訶責、煩惱、清淨。",
    "T33n1716_010:0812b03_3": "私釋會之。",
    "T33n1716_010:0812b03_4": "諸行是因緣生法，即三藏義也。",
    "T33n1716_010:0812b04_5": "訶責是體，知過罪，即通教義也。",
    "T33n1716_010:0812b05_6": "煩惱者，不入巨海，不得寶珠；若無煩惱，則無智慧，即別教義也。",
    "T33n1716_010:0812b06_7": "清淨者，既舉一淨當名，任運有我常樂等，即圓教也。",
    "T33n1716_010:0812b07_8": "又一一教具四修多羅，諸行即集諦，諸行果即苦諦，諸行對治對治煩惱即道諦，諸行清淨即滅諦，此三藏中具四修多羅也。",
    "T33n1716_010:0812b10_9": "又訶責諸行即集諦，訶責諸有即苦諦，訶責煩惱對治即道諦，訶責清淨即滅諦，此通教中具四修多羅。",
    "T33n1716_010:0812b13_10": "又煩惱諸行是集諦，煩惱諸有是苦諦，煩惱行被訶責即道諦，煩惱清淨即滅諦，此別教中具四修多羅。",
    "T33n1716_010:0812b15_11": "又涅槃即生死，苦諦清淨也；菩提即煩惱，集諦清淨也；煩惱即菩提，道諦清淨也；生死即涅槃，滅諦清淨也。",
    "T33n1716_010:0812b18_12": "此圓教中四修多羅。",
    "T33n1716_010:0812b18_13": "彼經復明：四論、四法、四境界、四門、四斷煩惱智、四苦、四集、四道，皆與四教相應，具如彼應知。",
    "T33n1716_010:0812b20_14": "《地論》第七地云：「一念心具十波羅蜜、四攝、三十七品、四家。」",
    "T33n1716_010:0812b21_15": "釋四家云：「般若家、諦家、捨煩惱家、苦清淨家。」",
    "T33n1716_010:0812b22_16": "私釋者，約苦諦為初門修道品，令苦清淨者，即三藏義也。",
    "T33n1716_010:0812b24_17": "捨煩惱家者，即無相體達為捨，如色是空，以空捨無相。",
    "T33n1716_010:0812b25_18": "論修道品者，此即通教義也。",
    "T33n1716_010:0812b26_19": "般若家者，般若智照，諸法明了，恒沙法門，皆悉通達而修道品，此即別教義也。",
    "T33n1716_010:0812b28_20": "諦家者，諦即實相之理，即是圓教，約實相而修道品也，具如彼說(云云)。",
    "T33n1716_010:0812b29_21": "達摩欝多羅釋教迹義云：教者謂佛被下之言，迹謂蹤跡，亦應跡、化跡。",
    "T33n1716_010:0812c02_22": "言聖人布教各有歸從，然諸家判教非一，一云釋迦一代不出頓漸，漸有七階五時，世共同傳，無不言是。",
    "T33n1716_010:0812c05_0": "又云：五時之言，那可得定？",
    "T33n1716_010:0812c05_1": "但雙林已前，是有餘不了，涅槃之唱，以之為了。",
    "T33n1716_010:0812c06_2": "又言：佛一音報萬，眾生大小並受，何可以頓漸往定，判無頓漸？",
    "T33n1716_010:0812c08_3": "今驗之經論，皆是穿鑿耳。",
    "T33n1716_010:0812c08_4": "何者？",
    "T33n1716_010:0812c08_5": "人云佛教不出頓漸，而實頓漸攝教不盡，如四阿含經、五部戒律，教未窮深，未得名頓，說亘始終，復不與大次第為漸，是則頓漸不攝，何得云佛教不出頓漸也！",
    "T33n1716_010:0812c12_6": "然不無頓，不得全破。",
    "T33n1716_010:0812c13_7": "何者？",
    "T33n1716_010:0812c13_8": "凡論頓漸，蓋隨所為，若就如來，實大小並陳，時無前後，但所為之人，悟解不同，自有頓受，或從漸入，隨所聞結集，何得言無頓也？",
    "T33n1716_010:0812c16_9": "但不可定其時節，比其淺深耳。",
    "T33n1716_010:0812c17_10": "人言漸教中有七階五時，言佛初成道，為提謂、波利說五戒十善人天教門。",
    "T33n1716_010:0812c19_11": "然佛隨眾生，宜聞便說，何得唯局初時為二人說五戒也？",
    "T33n1716_010:0812c20_12": "又《五戒經》中，二長者得不起法忍，三百人得信忍，二百人得須陀洹果。",
    "T33n1716_010:0812c22_13": "《普曜經》中，佛為二長者授記，號密成如來。",
    "T33n1716_010:0812c23_14": "若爾，言初為二人說人天教門，義何依據？",
    "T33n1716_010:0812c24_15": "又二長者見佛聞法，禮佛而去，竟不向鹿苑。",
    "T33n1716_010:0812c25_16": "初說五戒時，未化陳如，與誰接次而名為漸？",
    "T33n1716_010:0812c26_17": "人言第二時，十二年中說三乘別教。",
    "T33n1716_010:0812c27_18": "若爾，過十二年，有宜聞四諦、因緣、六度，豈可不說？",
    "T33n1716_010:0812c28_19": "若說，是則三乘別教不止在十二年中。",
    "T33n1716_010:0812c29_20": "若不說，是一段在後宜聞者，佛豈可不化也？",
    "T33n1716_010:0813a01_21": "定無此理。",
    "T33n1716_010:0813a01_22": "經言：為聲聞說四諦，乃至說六度；不止十二年，蓋一代中隨宜聞者即說耳。",
    "T33n1716_010:0813a03_23": "如四阿含經、五部律，是為聲聞說，乃訖於聖滅，即是其事。",
    "T33n1716_010:0813a04_24": "故《增一經》說：「釋迦十二年中略說戒，後瑕玼起，乃廣制。」",
    "T33n1716_010:0813a06_0": "《長阿含遊行經》說：「乃至涅槃」，何得言小乘悉十二年中也。",
    "T33n1716_010:0813a07_1": "人言第三時，三十年中說空宗《般若》、《維摩》、《思益》，依何經文知三十年也？",
    "T33n1716_010:0813a08_2": "言四十年後說《法華》一乘，《法華經》中彌勒言佛成道來，始過四十餘年，然不可言《法華》定在《大品》經後。",
    "T33n1716_010:0813a11_3": "何故？",
    "T33n1716_010:0813a11_4": "《大智論》云：須菩提於《法華》中，聞說舉手低頭，皆得作佛，是以今問退義。",
    "T33n1716_010:0813a13_5": "若爾，《大品》與《法華》前後何定也？",
    "T33n1716_010:0813a13_6": "然《大品》、《法華》及《涅槃》，三教淺深，難可輒言。",
    "T33n1716_010:0813a14_7": "何者？",
    "T33n1716_010:0813a14_8": "涅槃佛性亦名般若，亦名一乘，一乘是《法華》之宗，《般若》是大品所說，即是明性，復有何未了乎？",
    "T33n1716_010:0813a17_9": "《大品》中說第一義空，與《涅槃經》明空無異，皆云色空，乃至大涅槃亦空。",
    "T33n1716_010:0813a18_10": "又《大品》說「涅槃非化」，《維摩》說佛身離五非常，與涅槃明常說涅槃不空，有何異而自生分別，言《維摩》偏詺明常，《大品》一向說空也？",
    "T33n1716_010:0813a21_11": "人以阿難等諸聲聞在《大品》會，復經《法華》會，終至《涅槃》會，故知《大品》、《法華》、《涅槃》應有淺深。",
    "T33n1716_010:0813a24_0": "義不必爾。",
    "T33n1716_010:0813a24_1": "何者？",
    "T33n1716_010:0813a24_2": "如阿難、迦葉，經《法華》會，若未聞說常，《涅槃》會中二人不在，何由得有常解流通《涅槃》？",
    "T33n1716_010:0813a26_3": "復次，舍利弗在佛涅槃前七日滅度，大目連為執杖外道所打，亦在佛前涅槃，皆不在雙林之會，豈可不得常解乎？",
    "T33n1716_010:0813a29_4": "即知法華中，已悟常竟，不假更聞。",
    "T33n1716_010:0813a29_5": "又舍利弗等諸聲聞，皆是如來影響，如《法華經》說：「知眾樂小法，而畏於大智，是故諸菩薩作聲聞、緣覺。」",
    "T33n1716_010:0813b03_6": "《涅槃》亦云：「我法最長子，是名大迦葉，阿難多聞士，能斷一切疑，自然能解了，是常與無常。」",
    "T33n1716_010:0813b05_7": "故知影響之人，在大則大，在小則小，何可就其人以定階漸也？",
    "T33n1716_010:0813b07_0": "又若從法華後入涅槃者，《法華經》中已明王宮非始，久來成道，何由涅槃中，方引道樹，始成執實為疑。",
    "T33n1716_010:0813b09_1": "故知為一段眾生，最後聞常者《涅槃經》；聞法華者，不假聞《涅槃》也。",
    "T33n1716_010:0813b11_2": "又《涅槃經》有大利益，如《法華》中，八千聲聞得受記莂，成大果實。",
    "T33n1716_010:0813b12_3": "若以法華得記，證涅槃之益，即是理同，教無深淺明矣。",
    "T33n1716_010:0813b13_4": "又《法華優波提舍》中，明《法華經》理圓教極，無所缺少。",
    "T33n1716_010:0813b15_5": "龍樹於《大智論》中，歎法華最為甚深。",
    "T33n1716_010:0813b16_6": "何故餘經皆付阿難，唯《法華》但付菩薩？",
    "T33n1716_010:0813b17_0": "是知法華究竟滿足，弗須致疑。",
    "T33n1716_010:0813b17_1": "復應當知諸大乘經指歸不殊，但隨宜為異耳。",
    "T33n1716_010:0813b18_2": "如《華嚴》、《無量義》、《法華》皆三昧名，《般若》是大智慧，《維摩》說「不思議解脫」是解脫、大涅槃是究竟滅，文殊問菩提是滿足道，悉是佛法。",
    "T33n1716_010:0813b21_3": "法無優劣，於中明果皆是佛果，明因皆是地行，明理皆是法性，所為皆是菩薩，指歸不當有異，人何為強作優劣？",
    "T33n1716_010:0813b24_4": "若爾，誕公云：雙樹已前，指《法華經》悉不了，豈非誣誷也？",
    "T33n1716_010:0813b25_5": "人情既爾，經論云何？",
    "T33n1716_010:0813b26_6": "摩得勒伽說十二部經，唯方廣部是菩薩藏，十一部是聲聞藏。",
    "T33n1716_010:0813b27_7": "又佛為聲聞菩薩說出苦道，諸集經者，以為菩薩所說為菩薩藏；以為聲聞所說為聲聞藏。",
    "T33n1716_010:0813b29_8": "龍樹於《大智論》中亦云：「大迦葉與阿難在香山撰集三藏為聲聞藏，文殊與阿難集摩訶衍經為菩薩藏。」",
    "T33n1716_010:0813c03_9": "《涅槃》亦云：「十一部經為二乘所持，方等部為菩薩所持。」",
    "T33n1716_010:0813c04_10": "是以依按經論，略唯二種，聲聞藏及菩薩藏也。",
    "T33n1716_010:0813c05_11": "然教必對人，人別各二：聲聞藏中有決定聲聞及退菩提心聲聞；菩薩藏中有頓悟大士有漸入菩薩。",
    "T33n1716_010:0813c08_0": "聲聞藏中決定聲聞者，久習別異善根，小心狹劣，成就小性，一向樂小；佛為說小，畢竟作證，不能趣大。",
    "T33n1716_010:0813c10_1": "言退菩提心聲聞者，是人甞於先佛及諸菩薩所發菩提心，但經生歷死，忘失本念，遂生小心，志願於小；佛為說小，終令趣大。",
    "T33n1716_010:0813c13_2": "然決定聲聞一向住小，退菩提心聲聞後能趣大。",
    "T33n1716_010:0813c14_3": "雖有去有住，而受小時一，故對此二人所說為聲聞藏。",
    "T33n1716_010:0813c15_4": "菩薩藏中有能頓悟者，如《華嚴》等經所為眾生，不由小來，一往入大，故名為頓。",
    "T33n1716_010:0813c17_5": "從漸入者，即向退菩提心聲聞，後能入大，大從小來，故稱為漸。",
    "T33n1716_010:0813c19_6": "雖有頓漸不同，然受大處一，故對此二人所說為菩薩藏也。",
    "T33n1716_010:0813c20_7": "然此二藏，隨所為、隨所說，聲聞藏中有菩薩為影響，然非所為，不可從菩薩名作大乘經。",
    "T33n1716_010:0813c22_8": "菩薩藏中亦有聲聞人，非正所為宗，不說聲聞法，故不可名為小乘法。",
    "T33n1716_010:0813c24_9": "擬人定法，各目不同，是以要而攝之，略唯二也。",
    "T33n1716_010:0813c25_10": "問：佛為三乘人說三種教，何以故判藏唯有其二？",
    "T33n1716_010:0813c26_11": "答：佛為求三乘人說三乘法，然聞因緣者，即是聲聞。",
    "T33n1716_010:0813c28_12": "辟支佛出無佛世，但現神通，默無所說，故結集經者集為二藏也。",
    "T33n1716_010:0813c29_13": "依經判教，厥致云爾。",
    "T33n1716_010:0814a01_14": "今之四教與達摩二藏，會通云何？",
    "T33n1716_010:0814a01_15": "彼自云要而攝之，略唯二種。",
    "T33n1716_010:0814a02_16": "今開分之，判為四教耳：聲聞藏即三藏教也；菩薩藏即通、別、圓教也。",
    "T33n1716_010:0814a04_17": "為決定聲聞說三藏教；為退大聲聞說通教；為漸悟菩薩說別教；為頓悟菩薩說圓教。",
    "T33n1716_010:0814a06_18": "非唯名數易融，而義意玄合，今古符契，一無二焉。",
    "T33n1716_010:0814a07_19": "唯文略而義廣，教一而蔽諸。",
    "T33n1716_010:0814a08_20": "若申隱以使顯，須多作論義。",
    "T33n1716_010:0814a08_21": "如捕獵川澤、饒結筌罤，豈漁獵者好博耶？",
    "T33n1716_010:0814a09_22": "不得已而博耳。",
    "T33n1716_010:0814a10_23": "師云：我以五章，略譚玄義，非能申文外之妙，特是粗述所懷，常恨言不能暢意，況復記能盡言！",
    "T33n1716_010:0814a12_24": "雖然，若能尋七義，次通十妙，研別體七，餘五鉤瑣相承，宛宛如繡，引經印定，句句環合，非直包諸名教，該乎半滿而已矣！",
    "T33n1716_010:0814a15_25": "又即事成觀，鑿凡夫之乾土，見聖法之水泥。",
    "T33n1716_010:0814a16_26": "圓通之道，於斯通矣！",
    "T33n1716_010:0814a17_0": "遍朗之朗，於茲明矣！",
    "T33n1716_010:0814a17_1": "此備於前，今更消文於後也。",
    "T33n1716_010:0814a19_0": "妙法蓮華經玄義卷第十下"
}