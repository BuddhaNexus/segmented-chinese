{
    "T03n0166_001:0406b27_0": "佛說月光菩薩經",
    "T03n0166_001:0406b29_0": "西天譯經三藏朝散大夫試鴻臚少卿",
    "T03n0166_001:0406c01_0": "明教大師臣法賢奉　詔譯",
    "T03n0166_001:0406c02_0": "如是我聞：一時，佛在王舍城竹林精舍，與大苾芻眾，而為說法。",
    "T03n0166_001:0406c03_1": "時舍利弗、大目乾連，前詣佛所，五體投地，禮佛足已，白佛言：「世尊！",
    "T03n0166_001:0406c05_0": "我等今者，不忍見佛入於圓寂，而於此時，先入滅度。」",
    "T03n0166_001:0406c06_1": "爾時眾中，有一苾芻，合掌向佛，而作是言：「世尊！",
    "T03n0166_001:0406c07_2": "舍利弗、大目乾連，有何因緣，今於佛前，先欲入滅？",
    "T03n0166_001:0406c08_3": "唯願世尊，為解眾疑。」",
    "T03n0166_001:0406c09_0": "爾時世尊，告苾芻言：「汝今諦聽！",
    "T03n0166_001:0406c09_1": "吾為汝說。",
    "T03n0166_001:0406c10_0": "舍利弗、大目乾連，貪瞋癡等諸漏斷盡，所作已辦，梵行已立，不受後有，非唯今日先欲入滅。",
    "T03n0166_001:0406c12_1": "於過去世，北印度內，有一大城，名曰賢石，長十二由旬，廣闊亦爾。",
    "T03n0166_001:0406c13_2": "彼有國王，名為月光，壽四萬歲，有天眼、宿命通，身色端嚴，諸相具足，光明照耀，如天滿月；所往之處，不假燈燭日月之明，故號月光。",
    "T03n0166_001:0406c16_3": "統領四洲六萬八千國土。",
    "T03n0166_001:0406c17_4": "時世豐熟，人民安隱，金銀珍寶，飲食衣服，象馬車乘，悉皆盈滿。",
    "T03n0166_001:0406c19_0": "於城四門，皆有樓閣，戶牖軒窻，俱用眾寶而為嚴飾；街巷道陌，掃灑清淨，竪立幢幡寶蓋，真珠瓔珞。",
    "T03n0166_001:0406c21_1": "復有沈香、粖香、栴檀之香，微風時起，吹其香氣，周徧國城，車馬行人，不聞穢氣。",
    "T03n0166_001:0406c23_2": "處處復有花果樹木——多摩羅樹、迦尼迦囉樹、無優樹、貝多樹、娑羅樹、帝羅迦樹、龍花樹、末俱羅樹、阿底目伽樹、播吒羅樹、繁欝茂盛。",
    "T03n0166_001:0406c26_3": "鸚鵡舍利、迦陵頻伽、俱計羅鳥等，於諸樹間，作微妙音。",
    "T03n0166_001:0406c27_4": "於城內外，流泉浴池，常出好花——優鉢羅花、俱母那花、奔吒利迦花等，如是富貴，種種裝嚴。」",
    "T03n0166_001:0406c29_5": "佛告苾芻：「爾時月光天子，於市肆街巷及城四門，堆聚金銀珍寶、象馬車乘、飲食衣服、臥具醫藥、種種莊嚴之物，即擊金鼓，告令眾人：『月光天子，以種種財物，普施一切。",
    "T03n0166_001:0407a04_6": "隨意所須，求者相給。』",
    "T03n0166_001:0407a05_7": "爾時南贍部洲，一切眾生，皆至王城，求其所施，無不豐足，得大富貴，無一貧乏及徒行者。",
    "T03n0166_001:0407a07_8": "「爾時月光天子，復自思惟：『雖諸眾生無有貧乏，對我所用猶未齊等。』",
    "T03n0166_001:0407a08_9": "復以細妙衣服、最上珍寶、頭冠瓔珞、臥具飲食等，施諸眾生，富貴莊嚴，皆如月光天子身；城邑宮殿，樓閣園林，種種嚴飾，如忉利天。",
    "T03n0166_001:0407a11_10": "「有七十二百千那由他人，常止此城；有二千五百大臣，有二輔相：一名大月、二名持地，容貌端正，福德淳厚，智慧深遠，高才博識，恒以十善，化諸眾生。",
    "T03n0166_001:0407a15_11": "「是時大月，於夜睡眠，而作一夢，王戴天冠，變黑煙色，復有鬼來，就王頭上，奪冠而去。",
    "T03n0166_001:0407a17_12": "作是夢已，憂惶驚懼，恐有不祥而自思惟：『我王慈愍，惠施一切，求者不違。",
    "T03n0166_001:0407a19_13": "必有惡人，來乞王頭。』",
    "T03n0166_001:0407a19_14": "作是念已，即用七寶，造一寶頭，如有乞者，以此代之。",
    "T03n0166_001:0407a20_15": "「時持地輔相，亦作一夢，見月光身，四體分散。",
    "T03n0166_001:0407a21_16": "即召婆羅門，占夢凶吉。",
    "T03n0166_001:0407a22_17": "婆羅門曰：『此夢甚惡，必有遠人，來乞王頭。』",
    "T03n0166_001:0407a23_18": "持地聞已，悲泣感傷：『云何我王，有斯大禍？』",
    "T03n0166_001:0407a24_19": "「爾時，一萬二千五百親位大臣，俱作惡夢，幢幡倒地，金鼓不鳴，恩愛別離，悲啼哭泣。",
    "T03n0166_001:0407a26_20": "如是夢已，共相議曰：『王若不吉，一切眾生，誰為救濟？",
    "T03n0166_001:0407a27_21": "我等云何而得安隱？』",
    "T03n0166_001:0407a28_22": "「時月光天子，又告大臣：『盡我壽命，施於眾生，不得間斷。』",
    "T03n0166_001:0407a29_23": "「爾時香醉山中，有大婆羅門，名曰惡眼，聰明多智，善解技術。",
    "T03n0166_001:0407b01_24": "知月光天子，於城四門，大開施會，擊鼓宣令，普告四方：『求者供給，而無乏少。』",
    "T03n0166_001:0407b03_25": "『我今往彼，乞於王頭。』",
    "T03n0166_001:0407b04_26": "作是語已，下香醉山。",
    "T03n0166_001:0407b04_27": "「山有天人，知婆羅門來乞王頭，悲痛傷歎：『苦哉，苦哉！",
    "T03n0166_001:0407b06_0": "此王心懷慈愍，利樂群生；如若命終，世間薄祐。』",
    "T03n0166_001:0407b07_1": "作是語時，天地昏黑、日月不現、泉井枯乾、暴風卒起、吹砂走石、樹木摧折、大地震動，有如是不祥之相。",
    "T03n0166_001:0407b09_2": "「去城不遠，有一仙人，身具五通，名彌濕嚩弭怛囉，與五百眷屬，常以慈愍，護念眾生，見此徵祥，甚懷憂惱，告摩拏嚩迦曰：『必有災禍，臨於民主。",
    "T03n0166_001:0407b12_3": "我等云何而為救護？』",
    "T03n0166_001:0407b13_4": "虛空中緊那羅眾及諸天人，皆悉下淚，如降微雨；一切人民，心懷驚怖。",
    "T03n0166_001:0407b15_0": "「時惡眼婆羅門，將欲至城。",
    "T03n0166_001:0407b15_1": "護城天人，詣月光天子前：『今有惡人，從香醉山來，懷殺害心，欲乞王頭，不得聽之。",
    "T03n0166_001:0407b17_2": "宜保愛自身，固安聖體。』",
    "T03n0166_001:0407b18_3": "「王既聞已，心生踊躍，歎言：『善哉！",
    "T03n0166_001:0407b18_4": "令我圓滿檀波羅蜜。』",
    "T03n0166_001:0407b19_5": "「時惡眼婆羅門，即入王城；守門天人，見婆羅門，神情醜惡，隔住門外，終不放入。",
    "T03n0166_001:0407b21_6": "時月光天子，知彼來至、不放入城，即告宰臣大月：『有婆羅門，從香醉山來，欲見於我。",
    "T03n0166_001:0407b23_7": "令彼門司，不得障礙。』",
    "T03n0166_001:0407b23_8": "「大月受教，白守門天人：『即令放入。』",
    "T03n0166_001:0407b24_9": "大月見已，問婆羅門曰：『汝來至此，有何所求？』",
    "T03n0166_001:0407b25_10": "「婆羅門言：『我聞月光天子，慈愍有情，設大施會，若有所求，一切無悋。",
    "T03n0166_001:0407b27_11": "今來至此，欲乞王頭。』",
    "T03n0166_001:0407b27_12": "大月告言：『婆羅門！",
    "T03n0166_001:0407b28_13": "王頭膿血所成，終歸爛壞，汝今乞得，有何所用？",
    "T03n0166_001:0407b29_14": "我有七寶頭，復有種種金銀珍寶，俱奉施之，乃令子孫永得大富。』",
    "T03n0166_001:0407c01_15": "「婆羅門言：『我本乞頭，非為珍寶。』",
    "T03n0166_001:0407c02_16": "「時二大臣，啼泣雨淚，悲痛憂惱：『我等云何得免斯害？』",
    "T03n0166_001:0407c03_17": "「時婆羅門，即詣王前，見已頂禮，住立一面，合掌白言：『聞王慈愍，普施一切。",
    "T03n0166_001:0407c05_18": "我今遠來，只乞王頭。",
    "T03n0166_001:0407c06_19": "願垂慈愍，歡喜布施。』",
    "T03n0166_001:0407c06_20": "而說偈言：「『菩薩志求無上智，　　安住最勝清淨法，　　願垂慈愍速捨頭，　　圓滿檀度波羅蜜。』",
    "T03n0166_001:0407c09_0": "「時月光天子，即起合掌而說偈言：「『父母所生不淨身，　　汝求我頭歡喜捨，　　滿爾本願稱心歸，　　令我速成菩提果。』」",
    "T03n0166_001:0407c12_0": "「說此偈已，白婆羅門言：『勿嫌我頭，骨髓膿血，皮肉相連，無有清淨，而即施之，滿汝本願。』",
    "T03n0166_001:0407c14_1": "「時婆羅門，心大歡喜。",
    "T03n0166_001:0407c14_2": "王欲截頭，即去頭冠；是時南贍部洲，一切頭冠悉皆落地，人各驚惶。",
    "T03n0166_001:0407c16_3": "輔相二人，不忍見王捨棄身命，即於彼處，自盡其壽；以善根力，生大梵宮。",
    "T03n0166_001:0407c17_4": "「時菩摩夜叉，於虛空中，高聲唱言：『苦哉，天子！",
    "T03n0166_001:0407c19_0": "今將命終。』",
    "T03n0166_001:0407c19_1": "復有百千億人，奔詣王宮，啼泣下淚，傷愛別離。",
    "T03n0166_001:0407c20_2": "王即說法安慰，令發道心。",
    "T03n0166_001:0407c21_0": "「婆羅門言：『王若捨頭，宜於淨處。』",
    "T03n0166_001:0407c21_1": "「王即告言：『我有一苑，名摩尼寶藏，花果茂盛，流泉浴池，種種莊嚴，最為第一；於斯捨頭，汝意云何？』",
    "T03n0166_001:0407c24_2": "「婆羅門言：『宜速往彼。』",
    "T03n0166_001:0407c24_3": "「王即携劒，往彼苑中，立瞻蔔樹下，告婆羅門言：『我今捨頭，汝來截之。』",
    "T03n0166_001:0407c26_4": "「婆羅門曰：『王不自斷，令我持刃，非布施行。』",
    "T03n0166_001:0407c27_5": "「時有護苑天人，見是事已，悲泣涕淚，告婆羅門曰：『汝大惡人！",
    "T03n0166_001:0407c28_6": "月光天子，慈愍一切，普利群生。",
    "T03n0166_001:0407c29_7": "何以此處，害天子命？』",
    "T03n0166_001:0407c29_8": "「王告天人：『莫作是言，障礙勝事。",
    "T03n0166_001:0408a01_9": "我於過去無量生中，為大國王；於此苑內，千度捨頭。",
    "T03n0166_001:0408a02_10": "時諸天人，皆無障礙。",
    "T03n0166_001:0408a03_11": "昔濟餓虎，捨身命等，超於慈氏四十劫，彼時天人，亦不障礙。",
    "T03n0166_001:0408a04_12": "汝於今日，發隨喜心，當獲勝利。』",
    "T03n0166_001:0408a05_13": "「月光天子復告天龍八部一切賢聖：『我今捨頭，不求輪王、不求生天、不求魔王、不求帝釋、不求梵王，為求無上正等正覺，令未受化者迴心受化、已受化者速得解脫，得解脫者圓證寂滅究竟彼岸。",
    "T03n0166_001:0408a10_14": "又願命終之後，舍利如白芥子，於摩尼寶藏苑，建一大塔，令一切眾生，禮拜供養見聞隨喜；命終之後，皆得生天，發菩提心，出生死界。』",
    "T03n0166_001:0408a13_15": "「發是願已，婆羅門曰：『王捨內財，甚為稀有，於未來世，速成佛道。』",
    "T03n0166_001:0408a14_16": "作是語時，王以首髮，繫無憂樹枝，即執利劒，自斷其頭。",
    "T03n0166_001:0408a16_17": "「爾時三千大千世界六種振動，於虛空中，天人讚言：『善哉，善哉！",
    "T03n0166_001:0408a17_18": "今月光天子當得成佛。』",
    "T03n0166_001:0408a18_19": "復雨優鉢羅花、鉢納摩花、俱母那花、曼陀羅花，及沈香、粖香、旃檀之香，種種供養；即以旃檀香木，焚燒遺體，收其舍利，於摩尼苑及四衢路，各起一塔，恒時供養。",
    "T03n0166_001:0408a22_0": "現在未來一切眾生，於此苑中，行住坐臥，及於塔前，瞻禮供養；命終之後，生六欲天，及梵天上。」",
    "T03n0166_001:0408a24_1": "爾時佛告諸苾芻：「往昔月光天子者，今我身是；大月、持地二輔相者，今舍利弗、大目乾連是；惡眼婆羅門者，今提婆達多是。",
    "T03n0166_001:0408a27_2": "由是因緣，先於佛前，而請入滅。」",
    "T03n0166_001:0408a27_3": "時諸苾芻，聞佛所說，皆大歡憙，信受奉行。",
    "T03n0166_001:0408a28_4": "禮佛而退。",
    "T03n0166_001:0408b01_0": "佛說月光菩薩經"
}