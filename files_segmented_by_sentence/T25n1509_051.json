{
    "T25n1509_051:0422a19_0": "◎大智度論釋勝出品第二十二(卷五十一)聖者龍樹造後秦龜茲國三藏鳩摩羅什譯【經】慧命須菩提白佛言：「世尊！",
    "T25n1509_051:0422a23_1": "摩訶衍、摩訶衍者，勝出一切世間及諸天、人、阿修羅。",
    "T25n1509_051:0422a24_2": "世尊！",
    "T25n1509_051:0422a25_3": "是摩訶衍與虛空等。",
    "T25n1509_051:0422a25_4": "如虛空受無量無邊阿僧祇眾生，摩訶衍亦如是受無量無邊阿僧祇眾生。",
    "T25n1509_051:0422a27_5": "世尊！",
    "T25n1509_051:0422a27_6": "是摩訶衍不見來處，不見去處，不見住處。",
    "T25n1509_051:0422a28_7": "是摩訶衍前際不可得，後際不可得，中際不可得，三世等是摩訶衍。",
    "T25n1509_051:0422a29_8": "世尊！",
    "T25n1509_051:0422a29_9": "以是故，是乘名摩訶衍。」",
    "T25n1509_051:0422b01_10": "佛告須菩提：「如是！",
    "T25n1509_051:0422b01_11": "如是！",
    "T25n1509_051:0422b02_0": "菩薩摩訶薩摩訶衍，所謂六波羅蜜：檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，是名菩薩摩訶薩摩訶衍。",
    "T25n1509_051:0422b05_1": "復次，須菩提！",
    "T25n1509_051:0422b05_2": "菩薩摩訶薩摩訶衍，所謂一切陀羅尼門、一切三昧門，所謂首楞嚴三昧乃至離著虛空不染三昧，是名菩薩摩訶薩摩訶衍。",
    "T25n1509_051:0422b08_3": "復次，須菩提！",
    "T25n1509_051:0422b08_4": "菩薩摩訶薩摩訶衍，所謂內空乃至無法有法空，是名菩薩摩訶薩摩訶衍。",
    "T25n1509_051:0422b10_5": "復次，須菩提！",
    "T25n1509_051:0422b10_6": "菩薩摩訶薩摩訶衍，所謂四念處乃至十八不共法，是名菩薩摩訶薩摩訶衍。",
    "T25n1509_051:0422b12_7": "「如須菩提所言：『是摩訶衍勝出一切世間及諸天、人、阿修羅。』",
    "T25n1509_051:0422b13_8": "須菩提！",
    "T25n1509_051:0422b13_9": "若欲界當有實、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。",
    "T25n1509_051:0422b16_10": "須菩提！",
    "T25n1509_051:0422b16_11": "以欲界虛妄憶想分別，和合名字等有，一切無常相、無法，以是故，摩訶衍勝出一切世間及諸天、人、阿修羅。",
    "T25n1509_051:0422b18_12": "須菩提！",
    "T25n1509_051:0422b18_13": "色界、無色界若當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。",
    "T25n1509_051:0422b21_14": "須菩提！",
    "T25n1509_051:0422b21_15": "以色界、無色界虛妄憶想分別，和合名字等有，一切無常、破壞相、無法，以是故，摩訶衍勝出一切世間及諸天、人、阿修羅。",
    "T25n1509_051:0422b24_16": "「須菩提！",
    "T25n1509_051:0422b24_17": "若色當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。",
    "T25n1509_051:0422b27_18": "須菩提！",
    "T25n1509_051:0422b27_19": "以色虛妄憶想分別，和合名字等有，一切無常、破壞相、無法，以是故，是摩訶衍勝出一切世間及諸天、人、阿修羅。",
    "T25n1509_051:0422b29_20": "受、想、行、識亦如是。",
    "T25n1509_051:0422c01_21": "須菩提！",
    "T25n1509_051:0422c01_22": "若眼乃至意、色乃至法、眼識乃至意識、眼觸乃至意觸、眼觸因緣生受乃至意觸因緣生受，若當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。",
    "T25n1509_051:0422c05_23": "須菩提！",
    "T25n1509_051:0422c06_0": "以眼乃至意觸因緣生受，虛妄憶想分別，和合名字等有，一切無常、破壞相、無法，以是故，摩訶衍勝出一切世間及諸天、人、阿修羅。",
    "T25n1509_051:0422c08_1": "「須菩提！",
    "T25n1509_051:0422c09_2": "若法性是有法、非無法者，是摩訶衍不能勝出一切世間及諸天、人、阿修羅；須菩提！",
    "T25n1509_051:0422c11_0": "以法性無法、非法，以是故，摩訶衍勝出一切世間及諸天、人、阿修羅。",
    "T25n1509_051:0422c12_1": "須菩提！",
    "T25n1509_051:0422c12_2": "若如、實際、不可思議性是有法、非無法者，是摩訶衍不能勝出一切世間及諸天、人、阿修羅；須菩提！",
    "T25n1509_051:0422c14_3": "以如、實際、不可思議性無法、非法；以是故，摩訶衍勝出一切世間及諸天、人、阿修羅。",
    "T25n1509_051:0422c16_4": "「須菩提！",
    "T25n1509_051:0422c17_0": "若檀波羅蜜是有法、非無法者，是摩訶衍不能勝出一切世間及諸天、人、阿修羅；以檀波羅蜜無法、非法，以是故，摩訶衍勝出一切世間及諸天、人、阿修羅。",
    "T25n1509_051:0422c20_1": "若尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，是有法、非無法者，是摩訶衍不能勝出一切世間及諸天、人、阿修羅；以尸羅波羅蜜乃至般若波羅蜜無法、非法，以是故，摩訶衍勝出一切世間及諸天、人、阿修羅。",
    "T25n1509_051:0422c25_2": "「須菩提！",
    "T25n1509_051:0422c25_3": "若內空乃至無法有法空，是有法、非無法者，是摩訶衍不能勝出一切世間及諸天人、阿修羅；以內空乃至無法有法空無法、非法，以是故，摩訶衍勝出一切世間及諸天人、阿修羅。",
    "T25n1509_051:0422c29_4": "「須菩提！",
    "T25n1509_051:0423a01_5": "若四念處乃至十八不共法是有法、非無法者，是摩訶衍不能勝出一切世間及諸天、人、阿修羅；以四念處乃至十八不共法無法、非法，以是故，摩訶衍勝出一切世間及諸天、人、阿修羅。",
    "T25n1509_051:0423a05_6": "「須菩提！",
    "T25n1509_051:0423a05_7": "若性人法是有法、非無法者，是摩訶衍不能勝出一切世間及諸天、人、阿修羅；以性人法無法、非法，以是故，摩訶衍勝出一切世間及諸天、人、阿修羅。",
    "T25n1509_051:0423a08_8": "須菩提！",
    "T25n1509_051:0423a08_9": "若八人法、須陀洹法、斯陀含法、阿那含法、阿羅漢法、辟支佛法、佛法是有法、非無法者，是摩訶衍不能勝出一切世間及諸天、人、阿修羅；以八人法乃至佛法，無法、非法，以是故，摩訶衍勝出一切世間及諸天、人、阿修羅。",
    "T25n1509_051:0423a13_10": "「須菩提！",
    "T25n1509_051:0423a14_0": "若性人是有法、非無法者，是摩訶衍不能勝出一切世間及諸天、人、阿修羅。",
    "T25n1509_051:0423a15_1": "以性人無法、非法；以是故，摩訶衍勝出一切世間及諸天、人、阿修羅。",
    "T25n1509_051:0423a17_2": "須菩提！",
    "T25n1509_051:0423a17_3": "若八人、須陀洹乃至佛是有法、非無法者，是摩訶衍不能勝出一切世間及諸天、人、阿修羅；以八人乃至佛無法、非法，以是故，摩訶衍勝出一切世間及諸天、人、阿修羅。",
    "T25n1509_051:0423a21_4": "「須菩提！",
    "T25n1509_051:0423a21_5": "若一切世間及諸天、人、阿修羅是有法、非無法者，是摩訶衍不能勝出一切世間及諸天、人、阿修羅；以一切世間及諸天、人、阿修羅無法、非法，以是故，摩訶衍勝出一切世間及諸天、人、阿修羅。",
    "T25n1509_051:0423a25_6": "「須菩提！",
    "T25n1509_051:0423a25_7": "若菩薩摩訶薩從初發心乃至道場，於其中間諸心，若當是有法、非無法者，是摩訶衍不能勝出一切世間及諸天、人、阿修羅；以菩薩從初發心乃至道場諸心無法、非法；以是故，摩訶衍勝出一切世間及諸天、人、阿修羅。",
    "T25n1509_051:0423b01_8": "「須菩提！",
    "T25n1509_051:0423b01_9": "若菩薩摩訶薩如金剛慧若是有法、非無法者，是菩薩摩訶薩不能知一切結使及習無法、非法，得一切種智；須菩提！",
    "T25n1509_051:0423b04_10": "以菩薩摩訶薩如金剛慧無法、非法，是故菩薩知一切結使及習無法、非法，得一切種智，以是故，摩訶衍勝出一切世間及諸天、人、阿修羅。",
    "T25n1509_051:0423b07_11": "「須菩提！",
    "T25n1509_051:0423b07_12": "若諸佛三十二相是有法、非無法者，諸佛威德不能照然、勝出一切世間及諸天、人、阿修羅；須菩提！",
    "T25n1509_051:0423b10_13": "以諸佛三十二相無法、非法，以是故，諸佛威德照然，勝出一切世間及諸天、人、阿修羅。",
    "T25n1509_051:0423b12_0": "「須菩提！",
    "T25n1509_051:0423b12_1": "若諸佛光明是有法、非無法者，諸佛光明不能普照恒河沙等世界；須菩提！",
    "T25n1509_051:0423b13_2": "以諸佛光明無法、非法，以是故，諸佛能以光明普照恒河沙等世界。",
    "T25n1509_051:0423b15_3": "「須菩提！",
    "T25n1509_051:0423b15_4": "若諸佛六十種莊嚴音聲是有法、非無法者，諸佛不能以六十種莊嚴音聲遍至十方無量阿僧祇世界；須菩提！",
    "T25n1509_051:0423b18_5": "以諸佛六十種莊嚴音聲無法、非法，以是故，諸佛能以六十種莊嚴音聲遍至十方無量阿僧祇世界。",
    "T25n1509_051:0423b20_6": "「須菩提！",
    "T25n1509_051:0423b20_7": "諸佛法輪若是有法、非無法者，諸佛不能轉法輪，諸沙門、婆羅門、若天、若魔、若梵及世間餘眾所不能如法轉者；須菩提！",
    "T25n1509_051:0423b23_8": "以諸佛法輪無法、非法，以是故，諸佛轉法輪，諸沙門、婆羅門、若天、若魔、若梵及世間餘眾所不能如法轉者。",
    "T25n1509_051:0423b25_9": "須菩提！",
    "T25n1509_051:0423b26_0": "諸佛為眾生轉法輪，是眾生若實有法、非無法者，不能令是眾生於無餘涅槃而般涅槃；須菩提！",
    "T25n1509_051:0423b28_1": "以諸佛為眾生轉法輪，是眾生無法、非法，以是故，眾生於無餘涅槃中已滅、今滅、當滅。」",
    "T25n1509_051:0423c02_0": "【論】者言：須菩提上以五事問摩訶衍，佛已答竟。",
    "T25n1509_051:0423c03_1": "須菩提歡喜讚歎，作是言：「世尊！",
    "T25n1509_051:0423c03_2": "是摩訶衍有大力勢，破壞人、天世間已，能於中勝出。」",
    "T25n1509_051:0423c05_3": "譬如三人度惡道：一者、於夜逃遁，獨脫其身；二者、以錢求免；三者、如大王將大軍眾，摧破寇賊，舉軍全濟，無所畏難。",
    "T25n1509_051:0423c07_4": "三乘亦如是，如阿羅漢不能知一切總相、別相，亦不能破魔王，又不能降伏外道；厭老、病、死，直趣涅槃。",
    "T25n1509_051:0423c10_5": "如辟支佛入諸法實相，深於聲聞，少有悲心，以神通力化度眾生；能破煩惱，不能破魔人及外道。",
    "T25n1509_051:0423c12_6": "如菩薩從初發心，於一切眾生起大慈悲，雖未得佛，於其中間利益無量眾生；決定知諸法實相、具足六波羅蜜故，破諸魔王及壞外道；斷煩惱習，具足一切種智，總相、別相，悉知悉了，成阿耨多羅三藐三菩提。",
    "T25n1509_051:0423c17_7": "三人雖俱免生死，然方便道各異。",
    "T25n1509_051:0423c18_8": "是故須菩提讚歎摩訶衍：「摧破一切世間，勝出人、天、阿修羅上。」",
    "T25n1509_051:0423c20_9": "譬如虛空含受一切國土，而虛空故不盡；摩訶衍亦如是，含受三世諸佛及諸弟子，摩訶衍亦不滿。",
    "T25n1509_051:0423c22_10": "又如虛空常相故，無入相、無出相、無住相；是乘亦如是，無未來世入處、無過去世出處、無現在世住處；破三時故，三世等名摩訶衍。",
    "T25n1509_051:0423c25_11": "問曰：佛應讚須菩提所歎言「善哉」，何以更說摩訶衍？",
    "T25n1509_051:0423c26_12": "答曰：佛將欲順須菩提所歎而讚說，以上說摩訶衍遠故，今略說摩訶衍相，然後廣述。",
    "T25n1509_051:0423c28_13": "須菩提所讚摩訶衍者，所謂六波羅蜜、諸陀羅尼門、三昧門、十八空、四念處乃至十八不共法等。",
    "T25n1509_051:0424a01_14": "如須菩提所說「摩訶衍，破壞一切世間，勝出人、天、阿修羅上」者，是事實爾。",
    "T25n1509_051:0424a03_15": "何以故？",
    "T25n1509_051:0424a03_16": "是三界虛誑，如幻如夢，無明虛妄，因緣故有，因果無有定實，一切無常、破壞、磨滅，皆是空相。",
    "T25n1509_051:0424a05_17": "以摩訶衍與三界相違，故能摧破勝出。",
    "T25n1509_051:0424a06_18": "若三界定實、常、不虛妄，是摩訶衍不能摧破勝出。",
    "T25n1509_051:0424a08_0": "何以故？",
    "T25n1509_051:0424a08_1": "力等故。",
    "T25n1509_051:0424a08_2": "五眾、十二入、十八界、六觸生諸受亦如是。",
    "T25n1509_051:0424a09_3": "若法性是有法、非無法者，摩訶衍不能破世間得勝出；須菩提！",
    "T25n1509_051:0424a10_4": "以法性非有故，摩訶衍能得勝出世間。",
    "T25n1509_051:0424a11_5": "問曰：有為法，因緣和合虛誑故言無；如、法性、實際、不思議性，是無為實法，名為實際，云何言無？",
    "T25n1509_051:0424a13_6": "答曰：無為空故言無。",
    "T25n1509_051:0424a14_7": "復次，佛說：「離有為，無為法不可得；有為法實相即是無為法。」",
    "T25n1509_051:0424a15_8": "復次，觀是有為法虛誑。",
    "T25n1509_051:0424a16_9": "如「如、法性、實際」是實；以人於法性取相起諍故，言「無法性」。",
    "T25n1509_051:0424a17_10": "或說「有」、或說「無」，各有因緣故無咎。",
    "T25n1509_051:0424a18_11": "如、實際、不可思議性亦如是。",
    "T25n1509_051:0424a19_12": "世間檀波羅蜜著故有，出世間檀波羅蜜無故空；為破慳貪故言「有檀波羅蜜」，破邪見故言「檀波羅蜜無」；為度初學者說言「有」，若聖人心中說言「無」。",
    "T25n1509_051:0424a22_13": "如檀波羅蜜，乃至若眾生實有、非是無法，不應令強滅、入無餘涅槃。",
    "T25n1509_051:0424a24_14": "問曰：從三十二相已後，何以不說言「摩訶衍勝出」？",
    "T25n1509_051:0424a25_15": "答曰：應當說，直文煩故不說。",
    "T25n1509_051:0424a26_16": "復次，三十二相乃至為眾生轉法輪亦是摩訶衍，但名字異耳。",
    "T25n1509_051:0424a27_17": "復次，上總相說摩訶衍勝出，不知云何勝出；今別相說，所謂佛三十二相莊嚴身故，勝一切眾生；佛光明勝日月、諸天一切光明；佛音聲勝一切音樂、世界妙聲、諸天梵音；佛法輪勝轉輪聖王寶輪及諸外道一切法輪，無障無礙。",
    "T25n1509_051:0424b03_18": "餘法輪所利益微淺，或一世、二世，極至千萬世；佛法輪能令永入無餘涅槃，不復還入生死。",
    "T25n1509_051:0424b06_19": "復次，若眾生實有者，佛不應令眾生入涅槃，永拔其根，此過於殺一身，有如是大咎。",
    "T25n1509_051:0424b08_20": "以眾生顛倒心見我故，佛欲破其顛倒，說言涅槃，無眾生可滅，故無咎。",
    "T25n1509_051:0424b09_21": "有如是功德故，摩訶衍能勝出一切世間。",
    "T25n1509_051:0424b10_22": "問曰：「一切世間」者，十方六道眾生，何以獨說勝出諸天、人、阿修羅？",
    "T25n1509_051:0424b12_23": "答曰：六道中，三是善道，三是惡道。",
    "T25n1509_051:0424b13_24": "摩訶衍尚能破三善道勝出，何況惡道！",
    "T25n1509_051:0424b14_25": "問曰：《龍王經》中說龍得菩薩道，何以說是惡道？",
    "T25n1509_051:0424b15_26": "答曰：眾生無量無邊，龍得道者少。",
    "T25n1509_051:0424b16_0": "復次，有人言：「大菩薩變化身教化故，作龍王身。」",
    "T25n1509_051:0424b17_1": "◎◎大智度論釋含受品第二十三【經】佛告須菩提：「汝所言：『衍與空等。』",
    "T25n1509_051:0424b19_2": "如是！",
    "T25n1509_051:0424b19_3": "如是！",
    "T25n1509_051:0424b20_4": "須菩提！",
    "T25n1509_051:0424b20_5": "摩訶衍與空等。",
    "T25n1509_051:0424b20_6": "「須菩提！",
    "T25n1509_051:0424b20_7": "如虛空無東方，無南方西方北方、四維、上下；須菩提！",
    "T25n1509_051:0424b22_0": "摩訶衍亦如是，無東方，無南方西方北方、四維、上下。",
    "T25n1509_051:0424b23_1": "「須菩提！",
    "T25n1509_051:0424b23_2": "如虛空非長非短、非方非圓；須菩提！",
    "T25n1509_051:0424b24_3": "摩訶衍亦如是，非長、非短，非方非圓。",
    "T25n1509_051:0424b25_0": "「須菩提！",
    "T25n1509_051:0424b25_1": "如虛空非青、非黃、非赤、非白、非黑；摩訶衍亦如是，非青、非黃、非赤、非白、非黑。",
    "T25n1509_051:0424b26_2": "以是故說摩訶衍與空等。",
    "T25n1509_051:0424b27_3": "「須菩提！",
    "T25n1509_051:0424b27_4": "如虛空非過去、非未來、非現在；摩訶衍亦如是，非過去、非未來、非現在。",
    "T25n1509_051:0424b29_5": "以是故說摩訶衍與空等。",
    "T25n1509_051:0424b29_6": "「須菩提！",
    "T25n1509_051:0424c01_0": "如虛空不增不減；摩訶衍亦如是，不增不減。",
    "T25n1509_051:0424c02_0": "「須菩提！",
    "T25n1509_051:0424c02_1": "如虛空無垢無淨；摩訶衍亦如是，無垢無淨。",
    "T25n1509_051:0424c03_2": "「須菩提！",
    "T25n1509_051:0424c03_3": "如虛空無生、無滅、無住、無異；摩訶衍亦如是，無生、無滅、無住、無異。",
    "T25n1509_051:0424c04_4": "「須菩提！",
    "T25n1509_051:0424c05_0": "如虛空非善、非不善、非記、非無記；摩訶衍亦如是，非善、非不善、非記、非無記。",
    "T25n1509_051:0424c06_1": "以是故說摩訶衍與空等。",
    "T25n1509_051:0424c07_2": "「如虛空無見、無聞、無知、無識；摩訶衍亦如是，無見、無聞、無知、無識。",
    "T25n1509_051:0424c08_3": "「如虛空不可知、不可識、不可見、不可斷、不可證、不可修；摩訶衍亦如是，不可知、不可識、不可見、不可斷、不可證、不可修。",
    "T25n1509_051:0424c11_4": "以是故說摩訶衍與空等。",
    "T25n1509_051:0424c11_5": "「如虛空非染相、非離相；摩訶衍亦如是，非染相、非離相。",
    "T25n1509_051:0424c13_6": "「如虛空不繫欲界、不繫色界、不繫無色界；摩訶衍亦如是，不繫欲界、不繫色界、不繫無色界。",
    "T25n1509_051:0424c15_7": "「如虛空無初發心，亦無二、三、四、五、六、七、八、九、第十心；摩訶衍亦如是，無初發心乃至無第十心。",
    "T25n1509_051:0424c17_8": "「如虛空無乾慧地、姓地、八人地、見地、薄地、離欲地、已辦地；摩訶衍亦如是，無乾慧地乃至已作地。",
    "T25n1509_051:0424c19_9": "「如虛空無須陀洹果、無斯陀含果、無阿那含果、無阿羅漢果；摩訶衍亦如是，無須陀洹果乃至無阿羅漢果。",
    "T25n1509_051:0424c21_10": "「如虛空無聲聞地、無辟支佛地、無佛地；摩訶衍亦如是，無聲聞地乃至無佛地。",
    "T25n1509_051:0424c23_11": "以是故說摩訶衍與空等。",
    "T25n1509_051:0424c24_12": "「如虛空非色、非無色，非可見、非不可見，非有對、非無對，非合、非散；摩訶衍亦如是，非色、非無色，非可見、非不可見，非有對、非無對，非合、非散。",
    "T25n1509_051:0424c27_13": "以是故說摩訶衍與空等。",
    "T25n1509_051:0424c28_0": "「須菩提！",
    "T25n1509_051:0424c28_1": "如虛空非常、非無常，非樂、非苦，非我、非無我；摩訶衍亦如是，非常、非無常，非樂、非苦，非我、非無我。",
    "T25n1509_051:0425a01_2": "以是故說摩訶衍與空等。",
    "T25n1509_051:0425a01_3": "「須菩提！",
    "T25n1509_051:0425a02_4": "如虛空非空、非不空，非相、非無相，非作、非無作；摩訶衍亦如是，非空、非不空，非相、非無相，非作、非無作。",
    "T25n1509_051:0425a04_5": "以是故說摩訶衍與空等。",
    "T25n1509_051:0425a05_0": "「須菩提！",
    "T25n1509_051:0425a05_1": "如虛空非寂滅、非不寂滅，非離、非不離；摩訶衍亦如是，非寂滅、非不寂滅，非離、非不離。",
    "T25n1509_051:0425a07_2": "以是故說摩訶衍與空等。",
    "T25n1509_051:0425a07_3": "「須菩提！",
    "T25n1509_051:0425a07_4": "如虛空非闇、非明；摩訶衍亦如是，非闇、非明。",
    "T25n1509_051:0425a08_5": "以是故說摩訶衍與空等。",
    "T25n1509_051:0425a09_6": "「須菩提！",
    "T25n1509_051:0425a09_7": "如虛空非可得、非不可得；摩訶衍亦如是，非可得、非不可得。",
    "T25n1509_051:0425a11_0": "以是故說摩訶衍與空等。",
    "T25n1509_051:0425a11_1": "「須菩提！",
    "T25n1509_051:0425a11_2": "如虛空非可說、非不可說；摩訶衍亦如是，非可說、非不可說。",
    "T25n1509_051:0425a13_3": "以是故，說摩訶衍與空等。",
    "T25n1509_051:0425a13_4": "「須菩提！",
    "T25n1509_051:0425a13_5": "以是諸因緣故說摩訶衍與空等。」",
    "T25n1509_051:0425a15_0": "【論】者言：須菩提讚衍如虛空，佛即廣述成其事。",
    "T25n1509_051:0425a16_1": "如虛空無十方，是摩訶衍亦無十方；無長短、方圓、青黃赤白等，是摩訶衍亦如是。",
    "T25n1509_051:0425a18_2": "問曰：虛空應爾，是無為法，無色、無方；摩訶衍是有為法，是色法，所謂布施、持戒等，云何言「與虛空等」？",
    "T25n1509_051:0425a20_3": "答曰：六波羅蜜有二種：世間、出世間。",
    "T25n1509_051:0425a21_4": "世間者，是有為法、色法，不同虛空；出世間者，與如、法性、實際、智慧和合故，似如虛空。",
    "T25n1509_051:0425a23_5": "從得無生忍已後，無所分別如虛空。",
    "T25n1509_051:0425a24_6": "復次，如佛以無礙智觀實相如虛空；餘人則不然，智慧未畢竟清淨故。",
    "T25n1509_051:0425a25_7": "復次，佛前後說「諸法畢竟空，如無餘涅槃相，如虛空」，不應致疑。",
    "T25n1509_051:0425a27_8": "餘法亦如是。",
    "T25n1509_051:0425a27_9": "乃至如虛空非說、非不說亦如是。",
    "T25n1509_051:0425a28_10": "問曰：如虛空，言「無所有」便足，何以說無種種相？",
    "T25n1509_051:0425a29_11": "答曰：初發心菩薩於內外種種因緣法中著心，以是故，佛說如虛空無是種種相，摩訶衍亦如是。",
    "T25n1509_051:0425b03_0": "【經】「須菩提！",
    "T25n1509_051:0425b03_1": "如汝所言：『如虛空受無量無邊阿僧祇眾生，摩訶衍亦受無量無邊阿僧祇眾生。』",
    "T25n1509_051:0425b05_2": "如是！",
    "T25n1509_051:0425b05_3": "如是！",
    "T25n1509_051:0425b05_4": "須菩提！",
    "T25n1509_051:0425b05_5": "眾生無所有故，當知虛空無所有；虛空無所有故，當知摩訶衍亦無所有。",
    "T25n1509_051:0425b07_6": "以是因緣故，摩訶衍受無量無邊阿僧祇眾生。",
    "T25n1509_051:0425b08_7": "何以故？",
    "T25n1509_051:0425b08_8": "是眾生、虛空、摩訶衍，是法皆不可得故。",
    "T25n1509_051:0425b09_9": "「復次，須菩提！",
    "T25n1509_051:0425b09_10": "摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。",
    "T25n1509_051:0425b13_11": "以是因緣故，須菩提！",
    "T25n1509_051:0425b13_12": "是摩訶衍受無量無邊阿僧祇眾生。",
    "T25n1509_051:0425b14_13": "何以故？",
    "T25n1509_051:0425b14_14": "是眾生、虛空、摩訶衍、阿僧祇、無量、無邊，是一切法不可得故。",
    "T25n1509_051:0425b15_15": "「復次，須菩提！",
    "T25n1509_051:0425b16_16": "我無所有乃至知者、見者無所有故，當知如、法性、實際無所有；如、法性、實際無所有故，當知乃至無量、無邊、阿僧祇無所有；無量、無邊、阿僧祇無所有故，當知一切法無所有。",
    "T25n1509_051:0425b20_17": "以是因緣故，須菩提！",
    "T25n1509_051:0425b20_18": "摩訶衍受無量無邊阿僧祇眾生。",
    "T25n1509_051:0425b21_19": "何以故？",
    "T25n1509_051:0425b21_20": "是眾生乃至知者、見者，實際乃至無量、無邊、阿僧祇，是一切法不可得故。",
    "T25n1509_051:0425b23_21": "「復次，須菩提！",
    "T25n1509_051:0425b23_22": "我無所有乃至知者、見者無所有故，當知不可思議性無所有；不可思議性無所有故，當知色、受、想、行、識無所有；色、受、想、行、識無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。",
    "T25n1509_051:0425c02_23": "以是因緣故，須菩提！",
    "T25n1509_051:0425c02_24": "當知摩訶衍受無量無邊阿僧祇眾生。",
    "T25n1509_051:0425c03_25": "何以故？",
    "T25n1509_051:0425c03_26": "須菩提！",
    "T25n1509_051:0425c03_27": "我乃至知者、見者等一切法皆不可得故。",
    "T25n1509_051:0425c04_28": "「復次，須菩提！",
    "T25n1509_051:0425c05_0": "我無所有乃至知者、見者無所有故，當知眼無所有，耳、鼻、舌、身、意無所有；眼乃至意無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。",
    "T25n1509_051:0425c11_1": "以是因緣故，須菩提！",
    "T25n1509_051:0425c12_2": "摩訶衍受無量無邊阿僧祇眾生。",
    "T25n1509_051:0425c12_3": "何以故？",
    "T25n1509_051:0425c13_4": "須菩提！",
    "T25n1509_051:0425c13_5": "我乃至一切諸法皆不可得故。",
    "T25n1509_051:0425c14_0": "「復次，須菩提！",
    "T25n1509_051:0425c14_1": "我無所有乃至知者、見者無所有故，當知檀波羅蜜無所有，尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜無所有；般若波羅蜜無所有故，當知虛空無所有；虛空無所有故，當知摩訶衍無所有；摩訶衍無所有故，當知無量無邊阿僧祇無所有；無量無邊阿僧祇無所有故，當知一切諸法無所有。",
    "T25n1509_051:0425c21_2": "以是因緣故，須菩提！",
    "T25n1509_051:0425c21_3": "摩訶衍受無量無邊阿僧祇眾生。",
    "T25n1509_051:0425c22_4": "何以故？",
    "T25n1509_051:0425c22_5": "我、眾生乃至一切諸法皆不可得故。",
    "T25n1509_051:0425c23_6": "「復次，須菩提！",
    "T25n1509_051:0425c23_7": "我無所有乃至知者、見者無所有故，當知內空無所有，乃至無法有法空無所有；無法有法空無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。",
    "T25n1509_051:0425c29_8": "以是因緣故，須菩提！",
    "T25n1509_051:0426a01_9": "摩訶衍受無量無邊阿僧祇眾生。",
    "T25n1509_051:0426a01_10": "何以故？",
    "T25n1509_051:0426a02_11": "我、眾生乃至一切諸法皆不可得故。",
    "T25n1509_051:0426a02_12": "「復次，須菩提！",
    "T25n1509_051:0426a03_13": "我、眾生乃至知者、見者無所有故，當知四念處無所有；四念處無所有故，乃至十八不共法無所有；十八不共法無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。",
    "T25n1509_051:0426a09_14": "以是因緣故，須菩提！",
    "T25n1509_051:0426a09_15": "是摩訶衍受無量無邊阿僧祇眾生。",
    "T25n1509_051:0426a10_16": "何以故？",
    "T25n1509_051:0426a10_17": "我、眾生乃至一切諸法皆不可得故。",
    "T25n1509_051:0426a11_18": "「復次，須菩提！",
    "T25n1509_051:0426a12_19": "我、眾生無所有乃至知者、見者無所有故，當知性地無所有，乃至已作地無所有；已作地無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。",
    "T25n1509_051:0426a17_20": "以是因緣故，是摩訶衍受無量無邊阿僧祇眾生。",
    "T25n1509_051:0426a18_21": "何以故？",
    "T25n1509_051:0426a19_22": "我、眾生乃至一切諸法皆不可得故。",
    "T25n1509_051:0426a19_23": "「復次，須菩提！",
    "T25n1509_051:0426a20_24": "我、眾生乃至知者、見者無所有故，當知須陀洹無所有；須陀洹無所有故，當知斯陀含無所有；斯陀含無所有故，當知阿那含無所有；阿那含無所有故，當知阿羅漢無所有；阿羅漢無所有故，當知乃至一切諸法無所有。",
    "T25n1509_051:0426a25_25": "以是因緣故，須菩提！",
    "T25n1509_051:0426a25_26": "摩訶衍受無量無邊阿僧祇眾生。",
    "T25n1509_051:0426a26_27": "何以故？",
    "T25n1509_051:0426a26_28": "須菩提！",
    "T25n1509_051:0426a26_29": "我乃至一切諸法皆不可得故。",
    "T25n1509_051:0426a27_30": "「復次，須菩提！",
    "T25n1509_051:0426a27_31": "我乃至知者、見者無所有故，當知聲聞乘無所有；聲聞乘無所有故，當知辟支佛乘無所有；辟支佛乘無所有故，當知佛乘無所有；佛乘無所有故，當知聲聞人無所有；聲聞人無所有故，當知須陀洹無所有；須陀洹無所有故，乃至佛無所有；佛無所有故，當知一切種智無所有；一切種智無所有故，當知虛空無所有；虛空無所有故，當知摩訶衍無所有；摩訶衍無所有故，當知乃至一切諸法無所有。",
    "T25n1509_051:0426b07_32": "以是因緣故，摩訶衍受無量無邊阿僧祇眾生。",
    "T25n1509_051:0426b08_33": "何以故？",
    "T25n1509_051:0426b09_0": "我乃至一切諸法皆不可得故。",
    "T25n1509_051:0426b09_1": "「譬如，須菩提！",
    "T25n1509_051:0426b10_0": "涅槃性中受無量無邊阿僧祇眾生，是摩訶衍亦受無量無邊阿僧祇眾生。",
    "T25n1509_051:0426b11_1": "以是因緣故，須菩提！",
    "T25n1509_051:0426b12_2": "如虛空受無量無邊阿僧祇眾生，是摩訶衍亦如是受無量無邊阿僧祇眾生。」",
    "T25n1509_051:0426b14_0": "【論】問曰：何以不說「虛空廣大無邊故受一切物」，而言「虛空無所有故能受一切物眾生，摩訶衍亦無所有」？",
    "T25n1509_051:0426b16_1": "答曰：現見虛空無所有，一切萬物皆在其中，以無所有故能受。",
    "T25n1509_051:0426b18_0": "問曰：心心數法亦無形質，何以不受一切物？",
    "T25n1509_051:0426b19_1": "答曰：心心數法覺知相，非是受相，又無住處：若內、若外，若近、若遠，但以分別相故知有心。",
    "T25n1509_051:0426b21_2": "形色法有住處，因色處故，知有虛空。",
    "T25n1509_051:0426b22_3": "以色不受物故，則知虛空受物；色與虛空相違，色若不受，則知虛空是受；如以無明故知有明，以苦故知有樂。",
    "T25n1509_051:0426b24_4": "因色無故說有虛空，更無別相。",
    "T25n1509_051:0426b25_5": "復次，心心數法更有不受義，如邪見心不受正見，正見心不受邪見。",
    "T25n1509_051:0426b27_6": "虛空則不然，一切皆受故。",
    "T25n1509_051:0426b27_7": "又心心數法生滅相，是可斷法，虛空則不然。",
    "T25n1509_051:0426b28_8": "心心數法、虛空，但無色、無形同，不得言都不異。",
    "T25n1509_051:0426b29_9": "以是故，諸法中說虛空能受一切。",
    "T25n1509_051:0426c01_10": "問曰：我先問意不然！",
    "T25n1509_051:0426c02_11": "何以不言「虛空無量無邊能受一切物」，而言「無所有受一切物」？",
    "T25n1509_051:0426c03_12": "答曰：我說虛空無自相，待色相說虛空；若無自相，則無虛空，云何言無量無邊？",
    "T25n1509_051:0426c05_13": "問曰：汝言「受相則是虛空」，云何言「無」？",
    "T25n1509_051:0426c06_14": "答曰：受相即是無色相，色不到處，名為虛空；以是故無虛空。",
    "T25n1509_051:0426c08_0": "若實有虛空，未有色時應有虛空！",
    "T25n1509_051:0426c08_1": "若未有色有虛空，虛空則無相。",
    "T25n1509_051:0426c09_2": "何以故？",
    "T25n1509_051:0426c09_3": "以未有色故。",
    "T25n1509_051:0426c10_4": "因色故知有虛空，有色故便有無色。",
    "T25n1509_051:0426c11_5": "若先有色後有虛空，虛空則是作法，作法不名為常。",
    "T25n1509_051:0426c12_6": "若有無相法，是不可得，以是故無虛空。",
    "T25n1509_051:0426c13_7": "問曰：若常有虛空，因色故虛空相現，然後相在虛空。",
    "T25n1509_051:0426c14_8": "答曰：若虛空先無相，後相亦無所住。",
    "T25n1509_051:0426c15_9": "若虛空先有相，相無所相；若先無相，相亦無所住。",
    "T25n1509_051:0426c16_10": "若離相、無相已，相無住處；若相無住處，所相處亦無；所相處無故，相亦無；離相及相處，更無有法。",
    "T25n1509_051:0426c18_11": "以是故，虛空不名為相、不名為所相，不名為法、不名為非法，不名為有、不名為無，斷諸語言，寂滅如無餘涅槃。",
    "T25n1509_051:0426c21_12": "餘一切法亦如是。",
    "T25n1509_051:0426c21_13": "問曰：若一切法如是者，即是虛空，何以復以虛空為喻？",
    "T25n1509_051:0426c23_14": "答曰：諸法因果皆是虛誑，因無明故有，誑眾生心；眾生於是法中生著，而不於虛空生著；六塵法誑眾生心，虛空雖復誑，則不爾！",
    "T25n1509_051:0426c26_15": "以是故，以虛空為喻，以麁現事破微細事。",
    "T25n1509_051:0426c27_16": "如虛空因色故，但有假名，無有定法；眾生亦如是，因五眾和合故，但有假名，亦無定法。",
    "T25n1509_051:0426c29_17": "摩訶衍亦如是，以眾生空，無佛無菩薩；以有眾生故，有佛有菩薩；若無佛無菩薩，則無摩訶衍。",
    "T25n1509_051:0427a03_0": "以是故，摩訶衍能受無量無邊阿僧祇眾生；若是有法，不能受無量諸佛及弟子。",
    "T25n1509_051:0427a04_1": "問曰：若實無虛空，云何能受無量無邊阿僧祇眾生？",
    "T25n1509_051:0427a06_0": "答曰：以是故，佛說：「摩訶衍無故，阿僧祇無；阿僧祇無故，無量亦無；無量無故，無邊亦無；無邊無故，一切法亦無，以是故能受。」",
    "T25n1509_051:0427a08_1": "「阿僧祇」者，「僧祇」，秦言數；「阿」，秦言無。",
    "T25n1509_051:0427a09_2": "眾生、諸法各各不可得邊故名「無數」，數虛空十方遠近不可得邊故名「無數」。",
    "T25n1509_051:0427a11_3": "分別數六波羅蜜，種種布施、種種持戒等無有數；數幾眾生已上乘、當上乘、今上乘不可數，是名「無數」。",
    "T25n1509_051:0427a14_0": "復次，有人言：初數為一，但有一；一一故言二，如是等皆一，更無餘數法。",
    "T25n1509_051:0427a15_1": "若皆是一，則無數。",
    "T25n1509_051:0427a16_2": "有人言：一切法和合故有名字，如輪、輞、輻、轂和合故名為車，無有定實法。",
    "T25n1509_051:0427a17_3": "一法無故，多亦無，先一後多故。",
    "T25n1509_051:0427a18_4": "復次，以繫數事，數事無故，數亦無。",
    "T25n1509_051:0427a19_5": "「無量」者，如以斗稱量物，以智慧量諸法亦如是。",
    "T25n1509_051:0427a20_6": "諸法空故無數，無數故無量無邊，無有實智，云何能得諸法定相？",
    "T25n1509_051:0427a22_7": "無量故無邊，「量」名總相，「邊」名別相；「量」為初始，「邊」名終竟。",
    "T25n1509_051:0427a23_8": "復次，我乃至知者、見者無故，實際亦無；實際無故，無數亦無；無數無故，無量亦無；無量無故，無邊亦無；無邊無故，一切法亦無。",
    "T25n1509_051:0427a26_9": "以是故，一切法無，畢竟清淨。",
    "T25n1509_051:0427a26_10": "是摩訶衍能含受一切眾生及法；二事相因：若無眾生則無法，若無法則無眾生。",
    "T25n1509_051:0427a28_11": "先總相說一切法空，後一一別說諸法空。",
    "T25n1509_051:0427a29_12": "實際是末後妙法，此若無者，何況餘法！",
    "T25n1509_051:0427b01_13": "從不可思議性乃至如涅槃性亦如是。",
    "T25n1509_051:0427b03_0": "【經】「須菩提！",
    "T25n1509_051:0427b03_1": "汝所言：『是摩訶衍不見來處，不見去處，不見住處。』",
    "T25n1509_051:0427b04_2": "如是！",
    "T25n1509_051:0427b04_3": "如是！",
    "T25n1509_051:0427b04_4": "須菩提！",
    "T25n1509_051:0427b04_5": "是摩訶衍不見來處，不見去處，不見住處。",
    "T25n1509_051:0427b05_6": "何以故？",
    "T25n1509_051:0427b05_7": "須菩提！",
    "T25n1509_051:0427b06_8": "一切諸法不動相故，是法無來處，無去處，無住處。",
    "T25n1509_051:0427b07_9": "何以故？",
    "T25n1509_051:0427b07_10": "須菩提！",
    "T25n1509_051:0427b07_11": "色，無所從來，亦無所去，亦無所住；受、想、行、識，無所從來，亦無所去，亦無所住。",
    "T25n1509_051:0427b09_12": "須菩提！",
    "T25n1509_051:0427b09_13": "色法，無所從來，亦無所去，亦無所住；受、想、行、識法，無所從來，亦無所去，亦無所住。",
    "T25n1509_051:0427b11_14": "須菩提！",
    "T25n1509_051:0427b11_15": "色如，無所從來，亦無所去，亦無所住；受、想、行、識如，無所從來，亦無所去，亦無所住。",
    "T25n1509_051:0427b13_16": "須菩提！",
    "T25n1509_051:0427b13_17": "色性，無所從來，亦無所去，亦無所住；受、想、行、識性，無所從來，亦無所去，亦無所住。",
    "T25n1509_051:0427b15_18": "須菩提！",
    "T25n1509_051:0427b15_19": "色相，無所從來，亦無所去，亦無所住；受、想、行、識相，無所從來，亦無所去，亦無所住。",
    "T25n1509_051:0427b17_20": "「須菩提！",
    "T25n1509_051:0427b17_21": "眼、眼法、眼如、眼性、眼相，無所從來，亦無所去，亦無所住；耳、鼻、舌、身；意、意法、意如、意性、意相，無所從來，亦無所去，亦無所住。",
    "T25n1509_051:0427b20_22": "色、聲、香、味、觸、法亦如是。",
    "T25n1509_051:0427b20_23": "「須菩提！",
    "T25n1509_051:0427b21_24": "地種、地種法、地種如、地種性、地種相，無所從來，亦無所去，亦無所住；水、火、風、空；識種、識種法、識種如、識種性、識種相，亦如是。",
    "T25n1509_051:0427b23_25": "「須菩提！",
    "T25n1509_051:0427b24_0": "如、如法、如如、如性、如相，無所從來，亦無所去，亦無所住。",
    "T25n1509_051:0427b25_1": "須菩提！",
    "T25n1509_051:0427b25_2": "實際、實際法、實際如、實際性、實際相，無所從來，亦無所去，亦無所住。",
    "T25n1509_051:0427b27_3": "須菩提！",
    "T25n1509_051:0427b27_4": "不可思議、不可思議法、不可思議如、不可思議性、不可思議相，無所從來，亦無所去，亦無所住。",
    "T25n1509_051:0427b29_5": "「須菩提！",
    "T25n1509_051:0427b29_6": "檀波羅蜜、檀波羅蜜法、檀波羅蜜如、檀波羅蜜性、檀波羅蜜相，無所從來，亦無所去，亦無所住；尸羅波羅蜜、羼提波羅蜜、毘梨耶波羅蜜、禪波羅蜜；般若波羅蜜、般若波羅蜜法、般若波羅蜜如、般若波羅蜜性、般若波羅蜜相，無所從來，亦無所去，亦無所住。",
    "T25n1509_051:0427c06_7": "「須菩提！",
    "T25n1509_051:0427c06_8": "四念處、四念處法、四念處如、四念處性、四念處相，無所從來，亦無所去，亦無所住；乃至十八不共法亦如是。",
    "T25n1509_051:0427c08_9": "「須菩提！",
    "T25n1509_051:0427c09_10": "菩薩、菩薩法、菩薩如、菩薩性、菩薩相，無所從來，亦無所去，亦無所住。",
    "T25n1509_051:0427c10_11": "「佛、佛法、佛如、佛性、佛相，無所從來，亦無所去，亦無所住。",
    "T25n1509_051:0427c11_12": "「阿耨多羅三藐三菩提、阿耨多羅三藐三菩提法如性相，無所從來，亦無所去，亦無所住。",
    "T25n1509_051:0427c13_13": "「須菩提！",
    "T25n1509_051:0427c14_0": "有為法、有為法法、有為法如、有為法性、有為法相，無所從來，亦無所去，亦無所住。",
    "T25n1509_051:0427c15_1": "須菩提！",
    "T25n1509_051:0427c15_2": "無為法、無為法法、無為法如、無為法性、無為法相，無所從來，亦無所去，亦無所住。",
    "T25n1509_051:0427c17_3": "「以是因緣故，須菩提！",
    "T25n1509_051:0427c18_4": "是摩訶衍不見來處、不見去處、不見住處。」",
    "T25n1509_051:0427c20_0": "【論】者言：佛謂：「須菩提！",
    "T25n1509_051:0427c20_1": "汝何以但讚摩訶衍無來、無去、無住？",
    "T25n1509_051:0427c21_2": "一切法亦如是無來、無去、無住，一切法實相不動故。」",
    "T25n1509_051:0427c22_3": "問曰：諸法現有來去可見，云何言「不動相」、「無來無去」？",
    "T25n1509_051:0427c23_4": "答曰：來去相先已破，今當更說。",
    "T25n1509_051:0427c24_5": "一切佛法中，無我、無眾生，乃至無知者、見者故，來者去者無；來者去者無故，來去相亦應無。",
    "T25n1509_051:0427c26_6": "復次，三世中求去相不可得。",
    "T25n1509_051:0427c27_7": "所以者何？",
    "T25n1509_051:0427c27_8": "已去中無去，未去中亦無去；離已去未去，去時亦無去。",
    "T25n1509_051:0427c28_9": "問曰：有身動處是名為去，已去、未去中無身動；以是故去時身動，即應有去！",
    "T25n1509_051:0428a01_10": "答曰：不然！",
    "T25n1509_051:0428a02_11": "離去相，去時不可得；離去時，去相不可得，云何言去時去？",
    "T25n1509_051:0428a03_12": "復次，若去時有去相，應離去相有去時。",
    "T25n1509_051:0428a04_13": "何以故？",
    "T25n1509_051:0428a04_14": "汝說去時有去故。",
    "T25n1509_051:0428a05_0": "復次，若去時去，應有二去：一者、知去時，二者、知去時去。",
    "T25n1509_051:0428a06_1": "問曰：若爾，有何咎？",
    "T25n1509_051:0428a06_2": "答曰：若爾，有二去者。",
    "T25n1509_051:0428a07_3": "何以故？",
    "T25n1509_051:0428a07_4": "離去者無去相。",
    "T25n1509_051:0428a07_5": "若離去者無去相，離去相無去者。",
    "T25n1509_051:0428a08_6": "是故去者不去，不去者亦不去；離去、不去，亦無有去。",
    "T25n1509_051:0428a10_0": "來者、住者亦如是。",
    "T25n1509_051:0428a10_1": "以是故佛說：「凡夫人法虛誑無實，雖復肉眼所見，與畜生無異，是不可信。」",
    "T25n1509_051:0428a12_2": "是故說：「諸法無來、無去、無住處，亦無動。」",
    "T25n1509_051:0428a13_3": "何者是？",
    "T25n1509_051:0428a13_4": "所謂色、色法、色如、色性、色相。",
    "T25n1509_051:0428a13_5": "「色」名眼見事，未分別好醜、實不實、自相他相。",
    "T25n1509_051:0428a14_6": "「色法」名無常生滅、不淨等。",
    "T25n1509_051:0428a15_7": "「色如」名色和合有，如水沫不牢固，離散則無，虛偽無實，但誑人眼。",
    "T25n1509_051:0428a17_8": "色現在如是，過去、未來亦爾。",
    "T25n1509_051:0428a17_9": "如現在火熱，比知過去、未來亦如是。",
    "T25n1509_051:0428a18_10": "復次，如諸佛觀色相畢竟清淨空，菩薩亦應如是觀。",
    "T25n1509_051:0428a19_11": "色眼法、色如，何因緣不如凡夫人所見？",
    "T25n1509_051:0428a20_12": "性自爾故！",
    "T25n1509_051:0428a21_13": "此性深妙，云何可知？",
    "T25n1509_051:0428a21_14": "以色相力故可知。",
    "T25n1509_051:0428a22_15": "如火以烟為相，見烟則知有火；今見眼色無常、破壞、苦惱、麁澁相，知其性爾。",
    "T25n1509_051:0428a24_0": "此五法不去、不來、不住，如先說。",
    "T25n1509_051:0428a24_1": "乃至無為、無為法、如、性、相，不來、不去、不住，亦如是。",
    "T25n1509_051:0428a26_0": "【經】「須菩提！",
    "T25n1509_051:0428a26_1": "汝所言：『是摩訶衍，前際不可得，後際不可得，中際不可得，是衍名三世等；以是故，說名摩訶衍。』",
    "T25n1509_051:0428a28_2": "如是！",
    "T25n1509_051:0428a28_3": "如是！",
    "T25n1509_051:0428a28_4": "須菩提！",
    "T25n1509_051:0428a28_5": "是摩訶衍，前際不可得，後際不可得，中際不可得，是衍名三世等。",
    "T25n1509_051:0428b01_6": "以是故說名摩訶衍。",
    "T25n1509_051:0428b01_7": "何以故？",
    "T25n1509_051:0428b01_8": "須菩提！",
    "T25n1509_051:0428b02_9": "過去世、過去世空，未來世、未來世空，現在世、現在世空，三世等、三世等空；摩訶衍、摩訶衍空，菩薩、菩薩空。",
    "T25n1509_051:0428b04_10": "何以故？",
    "T25n1509_051:0428b04_11": "須菩提！",
    "T25n1509_051:0428b04_12": "是空非一、非二、非三、非四、非五、非異。",
    "T25n1509_051:0428b05_13": "以是故說名三世等是菩薩摩訶薩摩訶衍。",
    "T25n1509_051:0428b06_14": "「是衍中，等、不等相不可得故，染、不染不可得，瞋、不瞋不可得，癡、不癡不可得，慢、不慢不可得，乃至一切善法、不善法不可得。",
    "T25n1509_051:0428b09_15": "是衍中，常不可得，無常不可得；樂不可得，苦不可得；實不可得，空不可得；我不可得，無我不可得；欲界不可得，色界不可得，無色界不可得；度欲界不可得，度色界不可得，度無色界不可得。",
    "T25n1509_051:0428b13_16": "何以故？",
    "T25n1509_051:0428b13_17": "是摩訶衍自法不可得故。",
    "T25n1509_051:0428b14_18": "「須菩提！",
    "T25n1509_051:0428b14_19": "過去色、過去色空，未來現在色、未來現在色空；過去受想行識、過去受想行識空；未來現在受想行識、未來現在受想行識空。",
    "T25n1509_051:0428b17_20": "空中過去色不可得。",
    "T25n1509_051:0428b17_21": "何以故？",
    "T25n1509_051:0428b18_22": "空中空亦不可得，何況空中過去色可得！",
    "T25n1509_051:0428b19_23": "空中未來、現在色不可得。",
    "T25n1509_051:0428b19_24": "何以故？",
    "T25n1509_051:0428b19_25": "空中空亦不可得，何況空中未來、現在色可得！",
    "T25n1509_051:0428b21_0": "空中過去受想行識不可得。",
    "T25n1509_051:0428b21_1": "何以故？",
    "T25n1509_051:0428b21_2": "空中空亦不可得，何況空中過去受想行識可得！",
    "T25n1509_051:0428b22_3": "空中未來現在受想行識不可得。",
    "T25n1509_051:0428b23_4": "何以故？",
    "T25n1509_051:0428b23_5": "空中空亦不可得，何況空中未來、現在受想行識可得！",
    "T25n1509_051:0428b25_6": "「須菩提！",
    "T25n1509_051:0428b25_7": "過去檀波羅蜜不可得、未來檀波羅蜜不可得、現在檀波羅蜜不可得，三世等中檀波羅蜜亦不可得。",
    "T25n1509_051:0428b27_8": "何以故？",
    "T25n1509_051:0428b27_9": "等中過去世不可得、未來世不可得、現在世不可得。",
    "T25n1509_051:0428b28_10": "等中等亦不可得，何況等中過去世、未來世、現在世可得！",
    "T25n1509_051:0428c01_11": "尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜亦如是。",
    "T25n1509_051:0428c02_12": "「復次，須菩提！",
    "T25n1509_051:0428c03_13": "過去世中四念處不可得，乃至過去世中十八不共法不可得；未來世、現在世亦如是。",
    "T25n1509_051:0428c05_0": "「復次，須菩提！",
    "T25n1509_051:0428c05_1": "三世等中四念處不可得，三世等中乃至十八不共法亦不可得。",
    "T25n1509_051:0428c06_2": "何以故？",
    "T25n1509_051:0428c06_3": "等中過去世四念處不可得，等中未來世四念處不可得，等中現在世四念處不可得。",
    "T25n1509_051:0428c08_4": "等中等亦不可得，何況等中過去世四念處、未來現在世四念處可得！",
    "T25n1509_051:0428c10_5": "等中等亦不可得，何況等中過去乃至十八不共法可得！",
    "T25n1509_051:0428c11_6": "未來、現在世亦如是。",
    "T25n1509_051:0428c12_7": "「復次，須菩提！",
    "T25n1509_051:0428c12_8": "過去世中凡夫人不可得，未來世現在世中凡夫人不可得，三世等中凡夫人亦不可得。",
    "T25n1509_051:0428c14_9": "何以故？",
    "T25n1509_051:0428c14_10": "眾生不可得，乃至知者、見者不可得故。",
    "T25n1509_051:0428c15_11": "過去世中聲聞、辟支佛、菩薩、佛不可得，未來現在世中聲聞、辟支佛、菩薩、佛不可得，三世等中聲聞、辟支佛、菩薩、佛不可得。",
    "T25n1509_051:0428c18_12": "何以故？",
    "T25n1509_051:0428c18_13": "眾生不可得，乃至知者、見者不可得故。",
    "T25n1509_051:0428c19_14": "「如是，須菩提！",
    "T25n1509_051:0428c19_15": "菩薩摩訶薩住般若波羅蜜中，學三世等相，當具足一切種智，是名菩薩摩訶薩摩訶衍，所謂三世等相。",
    "T25n1509_051:0428c21_16": "菩薩摩訶薩住是衍中，勝出一切世間及諸天、人、阿修羅，成就薩婆若。」",
    "T25n1509_051:0428c23_17": "爾時，須菩提白佛言：「世尊！",
    "T25n1509_051:0428c24_0": "善哉！",
    "T25n1509_051:0428c24_1": "善哉！",
    "T25n1509_051:0428c24_2": "是菩薩摩訶薩摩訶衍！",
    "T25n1509_051:0428c24_3": "何以故？",
    "T25n1509_051:0428c24_4": "過去諸菩薩是衍中學得一切種智，未來世諸菩薩摩訶薩亦是衍中學當得一切種智。",
    "T25n1509_051:0428c26_5": "「世尊！",
    "T25n1509_051:0428c27_6": "今十方無量阿僧祇世界中諸菩薩摩訶薩亦是衍中學得一切種智。",
    "T25n1509_051:0428c28_7": "以是故，世尊！",
    "T25n1509_051:0428c28_8": "是衍實是菩薩摩訶薩摩訶衍。」",
    "T25n1509_051:0428c29_9": "佛告須菩提：「如是！",
    "T25n1509_051:0429a01_10": "如是！",
    "T25n1509_051:0429a01_11": "過去、未來、現在諸佛，是摩訶衍中學，已得一切種智，當得、今得。」",
    "T25n1509_051:0429a03_0": "【論】者言：須菩提略讚說：「是摩訶衍，前際、後際、中際俱不可得，三世等故，名摩訶衍。」",
    "T25n1509_051:0429a05_0": "今佛廣演須菩提所讚。",
    "T25n1509_051:0429a05_1": "是三世云何不可得？",
    "T25n1509_051:0429a06_2": "所謂過去世、過去世空，未來世、未來世空，現在世、現在世空故不可得。",
    "T25n1509_051:0429a07_3": "三世等，等者空；摩訶衍、摩訶衍自空；菩薩、菩薩自空。",
    "T25n1509_051:0429a08_4": "是三世中三世相空。",
    "T25n1509_051:0429a09_5": "空義，如先說。",
    "T25n1509_051:0429a09_6": "此中佛自說空因緣，所謂：「空、空相，非一、非二、非三、非四、非五等，不異、不合、不散，無有分別。」",
    "T25n1509_051:0429a11_7": "是故三世等空相無所有故，是等亦空。",
    "T25n1509_051:0429a12_8": "菩薩能如是解諸法三世等，不以無始世來為疲厭，不以未來世無邊故為難，是為菩薩三世等名摩訶衍。",
    "T25n1509_051:0429a15_9": "是摩訶衍中等相不可得，不等相亦不可得。",
    "T25n1509_051:0429a16_10": "得是三世等三昧，破是不等相。",
    "T25n1509_051:0429a16_11": "不等相待故有等，不等畢竟無故等亦無。",
    "T25n1509_051:0429a17_12": "欲、不欲，乃至三界、度三界，是相待法亦如是。",
    "T25n1509_051:0429a18_13": "此中佛自說：「是諸法皆從因緣和合故無自性，自性無故空。」",
    "T25n1509_051:0429a20_14": "復次，過去色、過去色相空，未來、現在亦如是；如色，餘四眾亦如是。",
    "T25n1509_051:0429a21_15": "所以者何？",
    "T25n1509_051:0429a22_16": "空中空相不可得，何況空中有三世五眾相！",
    "T25n1509_051:0429a23_17": "菩薩觀五眾空，斷貪欲，入道行，所謂檀波羅蜜等，亦如是五眾三世中不可得。",
    "T25n1509_051:0429a25_0": "三世等故，等即是空，是等中檀波羅蜜不可得。",
    "T25n1509_051:0429a26_1": "問曰：何以故三世及三世等中檀波羅蜜不可得？",
    "T25n1509_051:0429a27_2": "答曰：諸法等中無三世，等等中等相亦不可得，何況三世！",
    "T25n1509_051:0429a28_3": "六波羅蜜乃至十八不共法亦如是。",
    "T25n1509_051:0429a29_4": "復次，三世中，凡夫相不可得，聲聞乃至佛亦不可得，以眾生空故。",
    "T25n1509_051:0429b01_5": "菩薩住般若波羅蜜，能如是學三世等空，集諸善功德，便具足一切種智。",
    "T25n1509_051:0429b03_6": "佛說：「菩薩能如是三世等中住，則能勝出一切世間及諸天、人、阿修羅。」",
    "T25n1509_051:0429b05_7": "是時，須菩提讚言：「世尊！",
    "T25n1509_051:0429b05_8": "善哉！",
    "T25n1509_051:0429b05_9": "善哉！",
    "T25n1509_051:0429b06_0": "是摩訶衍利益諸菩薩。",
    "T25n1509_051:0429b06_1": "所以者何？",
    "T25n1509_051:0429b06_2": "過去諸菩薩學是摩訶衍，得一切種智；未得、今得亦如是。」",
    "T25n1509_051:0429b08_3": "有人言：得清淨無因緣，染垢穢亦無因緣，大小、好醜、縛解皆無主所與。",
    "T25n1509_051:0429b09_4": "有人言：好醜、縛解，至時節自得。",
    "T25n1509_051:0429b10_5": "有人言：福德成就故得佛道。",
    "T25n1509_051:0429b11_6": "有人言：但得清淨實智慧得佛道。",
    "T25n1509_051:0429b11_7": "如是等說，皆是非因緣、少因緣，須菩提所不讚歎。",
    "T25n1509_051:0429b13_8": "今佛捨非因緣，亦捨不具足因緣，說是具足因緣，所謂六波羅蜜，三世菩薩學是乘具足，得成佛道。",
    "T25n1509_051:0429b15_9": "佛亦可須菩提所歎，言：「如是！",
    "T25n1509_051:0429b16_10": "如是！」",
    "T25n1509_051:0429b17_0": "大智度論卷第五十一"
}