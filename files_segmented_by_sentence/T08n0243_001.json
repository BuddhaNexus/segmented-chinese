{
    "T08n0243_001:0784a09_0": "大樂金剛不空真實三麼耶經",
    "T08n0243_001:0784a10_0": "開府儀同三司特進試鴻臚卿肅國公",
    "T08n0243_001:0784a11_0": "食邑三千戶賜紫贈司空謚大正監號大廣智大興善寺三藏沙門不空奉　詔譯般若波羅蜜多理趣品如是我聞：一時薄伽梵，成就殊勝一切如來金剛加持三麼耶智，已得一切如來灌頂寶冠，為三界主，已證一切如來一切智智，瑜伽自在，能作一切如來一切印平等種種事業，於無盡無餘一切眾生界，一切意願作業皆悉圓滿，常恒三世一切時，身語意業金剛大毘盧遮那如來。",
    "T08n0243_001:0784a20_1": "在於欲界他化自在天王宮中，一切如來常所遊處，吉祥稱歎大摩尼殿，種種間錯鈴鐸繒幡微風搖擊，珠鬘瓔珞半滿月等而為莊嚴。",
    "T08n0243_001:0784a23_2": "與八十俱胝菩薩眾俱，所謂：金剛手菩薩摩訶薩、觀自在菩薩摩訶薩、虛空藏菩薩摩訶薩、金剛拳菩薩摩訶薩、文殊師利菩薩摩訶薩、纔發心轉法輪菩薩摩訶薩、虛空庫菩薩摩訶薩、摧一切魔菩薩摩訶薩。",
    "T08n0243_001:0784a28_3": "與如是等大菩薩眾，恭敬圍遶而為說法。",
    "T08n0243_001:0784a29_4": "初中後善，文義巧妙，純一圓滿清淨潔白，說一切法清淨句門。",
    "T08n0243_001:0784b02_5": "所謂：「妙適清淨句是菩薩位；欲箭清淨句是菩薩位；觸清淨句是菩薩位；愛縛清淨句是菩薩位；一切自在主清淨句是菩薩位；見清淨句是菩薩位；適悅清淨句是菩薩位；愛清淨句是菩薩位；慢清淨句是菩薩位；莊嚴清淨句是菩薩位；意滋澤清淨句是菩薩位；光明清淨句是菩薩位；身樂清淨句是菩薩位；色清淨句是菩薩位；聲清淨句是菩薩位；香清淨句是菩薩位；味清淨句是菩薩位。",
    "T08n0243_001:0784b11_6": "何以故？",
    "T08n0243_001:0784b11_7": "一切法自性清淨故，般若波羅蜜多清淨。",
    "T08n0243_001:0784b12_8": "金剛手！",
    "T08n0243_001:0784b12_9": "若有聞此清淨出生句般若理趣，乃至菩提道場，一切蓋障及煩惱障、法障、業障，設廣積集，必不墮於地獄等趣。",
    "T08n0243_001:0784b15_10": "設作重罪，銷滅不難。",
    "T08n0243_001:0784b15_11": "若能受持，日日讀誦作意思惟，即於現生證一切法平等金剛三摩地，於一切法皆得自在，受於無量適悅歡喜，以十六大菩薩生，獲得如來及執金剛位。」",
    "T08n0243_001:0784b19_12": "時薄伽梵，一切如來大乘現證三麼耶一切曼荼羅持金剛勝薩埵，於三界中調伏無餘，一切義成就，金剛手菩薩摩訶薩，為欲顯明此義故，熈怡微笑，左手作金剛慢印，右手搊擲本初大金剛，作勇進勢，說大樂金剛不空三麼耶心：「吽(引)」爾時薄伽梵毘盧遮那如來，復說此一切如來寂靜法性現等覺出生般若理趣。",
    "T08n0243_001:0784b26_13": "所謂：「金剛平等現等覺，以大菩提金剛堅固故；義平等現等覺，以大菩提一義利故；法平等現等覺，以大菩提自性清淨故；一切業平等現等覺，以大菩提一切分別無分別性故。",
    "T08n0243_001:0784c02_0": "金剛手！",
    "T08n0243_001:0784c02_1": "若有聞此四出生法，讀誦受持，設使現行無量重罪，必能超越一切惡趣，乃至當坐菩提道場，速能剋證無上正覺。」",
    "T08n0243_001:0784c04_2": "時薄伽梵如是說已，欲重顯明此義故，熈怡微笑，持智拳印，說一切法自性平等心：「惡(引、重呼)」時調伏難調釋迦牟尼如來，復說一切法平等最勝出生般若理趣。",
    "T08n0243_001:0784c09_3": "所謂：「欲無戲論性故，瞋無戲論性；瞋無戲論性故，癡無戲論性；癡無戲論性故，一切法無戲論性；一切法無戲論性故，應知般若波羅蜜多無戲論性。",
    "T08n0243_001:0784c12_4": "金剛手！",
    "T08n0243_001:0784c13_5": "若有聞此理趣，受持讀誦，設害三界一切有情，不墮惡趣，為調伏故，疾證無上正等菩提。」",
    "T08n0243_001:0784c15_6": "時金剛手大菩薩，欲重顯明此義故，持降三世印，以蓮花面微笑而怒顰眉猛視，利牙出現，住降伏立相，說此金剛吽迦[口*邏]心：「吽(短)」時薄伽梵得自性清淨法性如來，復說一切法平等觀自在智印出生般若理趣。",
    "T08n0243_001:0784c20_7": "所謂：「世間一切欲清淨故，即一切瞋清淨；世間一切垢清淨故，即一切罪清淨；世間一切法清淨故，即一切有情清淨；世間一切智智清淨故，即般若波羅蜜多清淨。",
    "T08n0243_001:0784c24_8": "金剛手！",
    "T08n0243_001:0784c24_9": "若有聞此理趣，受持讀誦作意思惟，設住諸欲猶如蓮花，不為客塵諸垢所染，疾證無上正等菩提。」",
    "T08n0243_001:0784c28_0": "時薄伽梵觀自在大菩薩，欲重顯明此義故，熈怡微笑，作開敷蓮花勢，觀欲不染，說一切群生種種色心：「紇唎(二合、引、入)」時薄伽梵一切三界主如來，復說一切如來灌頂智藏般若理趣。",
    "T08n0243_001:0785a04_1": "所謂：「以灌頂施故，能得三界法王位；義利施故，得一切意願滿足；以法施故，得圓滿一切法；資生施故，得身口意一切安樂。」",
    "T08n0243_001:0785a07_2": "時虛空藏大菩薩，欲重顯明此義故，熈怡微笑，以金剛寶鬘自繫其首，說一切灌頂三麼耶寶心：「怛覽(二合、引)」時薄伽梵得一切如來智印如來，復說一切如來智印加持般若理趣。",
    "T08n0243_001:0785a12_3": "所謂：「持一切如來身印，即為一切如來身；持一切如來語印，即得一切如來法；持一切如來心印，即證一切如來三摩地；持一切如來金剛印，即成就一切如來身口意業最勝悉地。",
    "T08n0243_001:0785a16_4": "金剛手！",
    "T08n0243_001:0785a17_5": "若有聞此理趣，受持讀誦作意思惟，得一切自在、一切智智、一切事業、一切成就，得一切身口意金剛性、一切悉地，疾證無上正等菩提。」",
    "T08n0243_001:0785a20_6": "時薄伽梵，為欲顯明此義故，熈怡微笑，持金剛拳大三麼耶印，說此一切堅固金剛印悉地三麼耶自真心：「噁」時薄伽梵一切無戲論如來，復說轉字輪般若理趣。",
    "T08n0243_001:0785a25_7": "所謂：「諸法空，與無自性相應故；諸法無相，與無相性相應故；諸法無願，與無願性相應故；諸法光明，般若波羅蜜多清淨故。」",
    "T08n0243_001:0785a28_8": "時文殊師利童真，欲重顯明此義故，熈怡微笑，以自劍揮斫一切如來已，說此般若波羅蜜多最勝心：「菴」時薄伽梵一切如來入大輪如來，復說入大輪般若理趣。",
    "T08n0243_001:0785b04_9": "所謂：「入金剛平等，則入一切如來法輪；入義平等，則入大菩薩輪；入一切法平等，則入妙法輪；入一切業平等，則入一切事業輪。」",
    "T08n0243_001:0785b07_10": "時纔發心轉法輪大菩薩，欲重顯明此義故，熈怡微笑，轉金剛輪說一切金剛三麼耶心：「吽」時薄伽梵一切如來種種供養藏廣大儀式如來，復說一切供養最勝出生般若理趣。",
    "T08n0243_001:0785b13_0": "所謂：「發菩提心，則為於諸如來廣大供養；救濟一切眾生，則為於諸如來廣大供養；受持妙典，則為於諸如來廣大供養；於般若波羅蜜多，受持讀誦，自書教他書，思惟修習，種種供養，則為於諸如來廣大供養。」",
    "T08n0243_001:0785b18_0": "時虛空庫大菩薩，欲重顯明此義故，熈怡微笑，說此一切事業不空三麼耶一切金剛心：「唵」時薄伽梵能調持智拳如來，復說一切調伏智藏般若理趣。",
    "T08n0243_001:0785b22_1": "所謂：「一切有情平等故，忿怒平等；一切有情調伏故，忿怒調伏；一切有情法性故，忿怒法性；一切有情金剛性故，忿怒金剛性。",
    "T08n0243_001:0785b25_2": "何以故？",
    "T08n0243_001:0785b25_3": "一切有情調伏，則為菩提。」",
    "T08n0243_001:0785b26_4": "時摧一切魔大菩薩，欲重顯明此義故，熈怡微笑，以金剛藥叉形，持金剛牙，恐怖一切如來已，說金剛忿怒大笑心：「郝」時薄伽梵一切平等建立如來，復說一切法三麼耶最勝出生般若理趣。",
    "T08n0243_001:0785c02_5": "所謂：「一切平等性故，般若波羅蜜多平等性；一切義利性故，般若波羅蜜多義利性；一切法性故，般若波羅蜜多法性；一切事業性故，般若波羅蜜多事業性應知。」",
    "T08n0243_001:0785c06_6": "時金剛手，入一切如來菩薩三麼耶加持三摩地，說一切不空三麼耶心：「吽」時薄伽梵如來，復說一切有情加持般若理趣。",
    "T08n0243_001:0785c11_7": "所謂：「一切有情如來藏，以普賢菩薩一切我故；一切有情金剛藏，以金剛藏灌頂故；一切有情妙法藏，能轉一切語言故；一切有情羯磨藏，能作所作性相應故。」",
    "T08n0243_001:0785c14_8": "時外金剛部，欲重顯明此義故，作歡喜聲，說金剛自在自真實心：「怛[口*賴](二合)」爾時諸母女天，頂禮佛足，獻鈎召攝入能殺能成三麼耶真實心：「毘欲(二合)」爾時末度迦羅天三兄弟等，親禮佛足，獻自心：「娑嚩(二合)」爾時四姊妹女天，獻自心：「[山*含]」時薄伽梵無量無邊究竟如來，為欲加持此教令究竟圓滿故，復說平等金剛出生般若理趣。",
    "T08n0243_001:0785c28_9": "所謂：「般若波羅蜜多無量故，一切如來無量；般若波羅蜜多無邊故，一切如來無邊；一切法一性故，般若波羅蜜多一性；一切法究竟故，般若波羅蜜多究竟。",
    "T08n0243_001:0786a02_10": "金剛手！",
    "T08n0243_001:0786a03_0": "若有聞此理趣，受持讀誦思惟其義，彼於佛菩薩行皆得究竟。」",
    "T08n0243_001:0786a05_0": "時薄伽梵毘盧遮那得一切祕密法性無戲論如來，復說最勝無初中後大樂金剛不空三昧耶金剛法性般若理趣。",
    "T08n0243_001:0786a07_1": "所謂：「菩薩摩訶薩大欲最勝成就故，得大樂最勝成就；菩薩摩訶薩大樂最勝成就故，則得一切如來大菩提最勝成就；菩薩摩訶薩得一切如來大菩提最勝成就故，則得一切如來摧大力魔最勝成就；菩薩摩訶薩得一切如來摧大力魔最勝成就故，則得遍三界自在主成就；菩薩摩訶薩得遍三界自在主成就故，則得淨除無餘界一切有情住著流轉，以大精進常處生死，救攝一切利益安樂，最勝究竟皆悉成就。",
    "T08n0243_001:0786a17_2": "何以故？",
    "T08n0243_001:0786a18_0": "「菩薩勝慧者，　　乃至盡生死，　恒作眾生利，　　而不趣涅槃。",
    "T08n0243_001:0786a20_0": "　般若及方便，　　智度所加持，　諸法及諸有，　　一切皆清淨。",
    "T08n0243_001:0786a22_0": "　欲等調世間，　　令得淨除故，　有頂及惡趣，　　調伏盡諸有。",
    "T08n0243_001:0786a24_0": "　如蓮體本淨，　　不為垢所染，　諸欲性亦然，　　不染利群生，　大欲得清淨，　　大安樂富饒，　三界得自在，　　能作堅固利。",
    "T08n0243_001:0786a28_0": "「金剛手！",
    "T08n0243_001:0786a28_1": "若有聞此本初般若理趣，日日晨朝或誦或聽，彼獲一切安樂悅意大樂金剛不空三昧耶究竟悉地，現世獲得一切法自在悅樂，以十六大菩薩生，得於如來執金剛位。",
    "T08n0243_001:0786b04_0": "「吽」爾時一切如來，及持金剛菩薩摩訶薩等，皆來集會。",
    "T08n0243_001:0786b06_1": "欲令此法，不空無礙，速成就故，咸共稱讚金剛手言：「善哉，善哉！",
    "T08n0243_001:0786b08_2": "大薩埵！",
    "T08n0243_001:0786b08_3": "　　善哉，善哉！",
    "T08n0243_001:0786b08_4": "大安樂！",
    "T08n0243_001:0786b09_0": "　善哉，善哉！",
    "T08n0243_001:0786b09_1": "摩訶衍！",
    "T08n0243_001:0786b09_2": "　　善哉，善哉！",
    "T08n0243_001:0786b09_3": "大智慧！",
    "T08n0243_001:0786b10_0": "　善能演說此法教，　　金剛修多羅加持，　持此最勝教王者，　　一切諸魔不能壞，　得佛菩薩最勝位，　　於諸悉地得不久。」",
    "T08n0243_001:0786b13_0": "　一切如來及菩薩，　　共作如是勝說已，　為令持者速成就，　　皆大歡喜信受行。",
    "T08n0243_001:0786b15_0": "大樂金剛不空真實三麼耶經"
}