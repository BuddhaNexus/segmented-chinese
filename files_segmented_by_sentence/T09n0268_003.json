{
    "T09n0268_003:0264a14_0": "佛說廣博嚴淨不退轉輪經卷",
    "T09n0268_003:0264a15_0": "第三",
    "T09n0268_003:0264a17_0": "宋涼州沙門智嚴譯",
    "T09n0268_003:0264a18_0": "◎「復次，阿難！",
    "T09n0268_003:0264a18_1": "云何如來說菩薩摩訶薩名斯陀含？",
    "T09n0268_003:0264a19_2": "阿難當知！",
    "T09n0268_003:0264a19_3": "菩薩摩訶薩，隨學佛智解了菩提不從緣生，為無緣智故而求佛智；以眾因緣求無處所禪，而求佛智得燒煩惱法，燒諸煩惱得佛平等法，求未得法如諸佛、阿羅訶、三藐三佛陀；雖度眾生而不動眾生求、不動眾生界。",
    "T09n0268_003:0264a24_4": "有諸眾生慧心微薄，愁憂苦惱不解法界，欲令此眾住於智故而求佛智，於根、力、覺、道、解脫三昧，先自覺悟覺悟眾生，而求佛智所可用智能至道場。",
    "T09n0268_003:0264a27_5": "為得此智，而求佛智佛眼，是不可思議無障礙眼，恒以此眼利益世間。",
    "T09n0268_003:0264a29_6": "為求是智眼故，求智中勝智所可用智，知一切法如如亦不可得，此智所可用智，令一切眾生住是智中，所謂不住一切法智，以是事故而來此間。",
    "T09n0268_003:0264b03_7": "來已見眾生界，是不可思議界，求是界已不得此界，眾生從何而生？",
    "T09n0268_003:0264b05_8": "不知眾生生處。",
    "T09n0268_003:0264b05_9": "從眾生界有差別名，觀察法界眾生界時，不見是差別相，見眾生界盡入法界，見法界是平等道、佛法道，是眾生不可得道、眾生平等智道。",
    "T09n0268_003:0264b08_10": "為求是無比智故，此智清淨離塵垢，不得此智不可以此智求，知此智是無所知智。",
    "T09n0268_003:0264b10_11": "菩薩摩訶薩以此智故而有差別，未得此智，為求此智而來此間。",
    "T09n0268_003:0264b11_12": "阿難！",
    "T09n0268_003:0264b12_0": "以是事故，菩薩摩訶薩名斯陀含。」",
    "T09n0268_003:0264b12_1": "爾時世尊，欲重宣此義，而說偈言：「隨學諸佛智，　　其智無有上；　以求佛智故，　　是名斯陀含。",
    "T09n0268_003:0264b16_0": "　所說眾因緣，　　能生於菩提；　為如是緣故，　　是故來此間。",
    "T09n0268_003:0264b18_0": "　所說無處禪，　　能燒諸煩惱；　以是故來此，　　為生此禪故。",
    "T09n0268_003:0264b20_0": "　先所未得法，　　一切智所行；　我亦欲求故，　　而來於此間。",
    "T09n0268_003:0264b22_0": "　不動諸眾生，　　法界亦如是；　為不移動故，　　是故來此間。",
    "T09n0268_003:0264b24_0": "　苦惱無黠慧，　　愁憂諸眾生；　欲令如是眾，　　住佛無量智。",
    "T09n0268_003:0264b26_0": "　諸根力覺道，　　解脫及與禪；　自覺覺他故，　　而求於佛智。",
    "T09n0268_003:0264b28_0": "　能趣向道場，　　先佛所行法；　為求此法故，　　是故來此間。",
    "T09n0268_003:0264c01_0": "　為求如是智，　　不思議佛眼；　求如是眼故，　　而來於此間。",
    "T09n0268_003:0264c03_0": "　諸佛導世師，　　所行巧方便；　為求如是智，　　諸智中最勝。",
    "T09n0268_003:0264c05_0": "　諸所可用智，　　能知諸法如；　此智不可得，　　云何求諸法？",
    "T09n0268_003:0264c07_0": "　願令多眾生，　　安住無上智；　亦欲令他知，　　故來於此間。",
    "T09n0268_003:0264c09_0": "　來已見眾生，　　其界不思議；　是以斯陀含，　　來此求眾生。",
    "T09n0268_003:0264c11_0": "　以求眾生界，　　眾生不可得；　是故雖來求，　　亦復不可知。",
    "T09n0268_003:0264c13_0": "　不知諸眾生，　　及以眾生界；　若能知此界，　　知眾生差別。",
    "T09n0268_003:0264c15_0": "　觀察一切法，　　觀已無所見；　安住於定心，　　而求諸佛法。",
    "T09n0268_003:0264c17_0": "　若有此淨智，　　無垢性清淨；　亦不得此智，　　而知於所知。",
    "T09n0268_003:0264c19_0": "　以如是眾生，　　能逮得此智；　名無依菩薩，　　是故來此間。",
    "T09n0268_003:0264c21_0": "　阿難！",
    "T09n0268_003:0264c21_1": "以是事，　　名為斯陀含；　無黠慧眾生，　　謬分別是事。",
    "T09n0268_003:0264c23_0": "　阿難！",
    "T09n0268_003:0264c23_1": "以是事，　　名為斯陀含；　勤精進眾生，　　乃能知是事。",
    "T09n0268_003:0264c25_0": "　慧者解微密，　　於深法決定；　能解如是義，　　速能生菩提。",
    "T09n0268_003:0264c27_0": "「如是阿難！",
    "T09n0268_003:0264c27_1": "如來等正覺，以方便力為聲聞人，說菩薩摩訶薩名斯陀含。",
    "T09n0268_003:0264c29_0": "「復次，阿難！",
    "T09n0268_003:0264c29_1": "云何如來說菩薩摩訶薩名阿那含？",
    "T09n0268_003:0265a01_2": "阿難當知！",
    "T09n0268_003:0265a01_3": "菩薩摩訶薩，已過分行得佛所行，遠離一切諸所行法，知無來去法，於諸法中無所依無所住，是故不來此間。",
    "T09n0268_003:0265a03_4": "所以者何？",
    "T09n0268_003:0265a04_5": "亦不見法來去相故。",
    "T09n0268_003:0265a04_6": "已過凡夫離凡夫想，亦離佛想過無所住法，無有因緣能使來者。",
    "T09n0268_003:0265a06_0": "所以者何？",
    "T09n0268_003:0265a06_1": "已逮寂靜界故。",
    "T09n0268_003:0265a06_2": "諸佛導世者，說凡夫禪不往生，彼離諸難處永斷愛欲，不貪摶食永離食想，逮得菩提示諸邪見無所貪著。",
    "T09n0268_003:0265a09_0": "知六十二見性同涅槃離諸蓋想，離諸法中所有過患清淨無垢，制伏憍慢拔無明箭。",
    "T09n0268_003:0265a10_1": "已害愛結無復喜愛，燒諸煩惱離一切想，拔憂惱箭離慢大慢，善知諸音逮得照明，乘不可思議佛乘，得菩薩摩訶薩性。",
    "T09n0268_003:0265a13_2": "離欲污泥得先佛所藏，最勝智藏無增無減，得一切眾生乘中最上佛乘。",
    "T09n0268_003:0265a15_3": "離有無想斷一切疑，菩薩摩訶薩成就如是等法，不來此間名阿那含。",
    "T09n0268_003:0265a16_4": "復次，阿難！",
    "T09n0268_003:0265a17_5": "菩薩摩訶薩有緣眾生令住菩提。",
    "T09n0268_003:0265a17_6": "云何而住？",
    "T09n0268_003:0265a18_7": "所謂眾生即是菩提，菩提即是眾生，能覺眾生想。",
    "T09n0268_003:0265a19_8": "所以者何？",
    "T09n0268_003:0265a19_9": "已了知性空故。",
    "T09n0268_003:0265a19_10": "知眾生界是不可思議界故，是故能覺此想，能知眾生界即是虛空界，虛空界空故遠離眾生界，虛空界離虛空性無所止住，虛空界虛空性空，以如是法令諸眾生迴向菩提。",
    "T09n0268_003:0265a23_11": "所以者何？",
    "T09n0268_003:0265a24_12": "知眾生是虛空界。",
    "T09n0268_003:0265a24_13": "眾生界皆入虛空界。",
    "T09n0268_003:0265a25_0": "所以者何？",
    "T09n0268_003:0265a25_1": "眾生性諸法性各各相入。",
    "T09n0268_003:0265a25_2": "所以者何？",
    "T09n0268_003:0265a26_3": "以不可得故。",
    "T09n0268_003:0265a26_4": "以不可得故不來此間，是故數名阿那含。",
    "T09n0268_003:0265a27_5": "一切諸法中無有數相，諸佛已過數相。",
    "T09n0268_003:0265a28_6": "阿難！",
    "T09n0268_003:0265a28_7": "以是事故，菩薩摩訶薩名阿那含。」",
    "T09n0268_003:0265a29_8": "爾時世尊，欲重宣此義，而說偈言：「已離不復來，　　更不修分行；　已離分行故，　　是名阿那含。",
    "T09n0268_003:0265b03_0": "　善知來去相，　　不依一切法；　不得少處所，　　而可來此間。",
    "T09n0268_003:0265b05_0": "　諸佛導世師，　　所說凡夫禪；　更不往彼間，　　是名阿那含。",
    "T09n0268_003:0265b07_0": "　諸法無來相，　　去相不可得；　逮無來去相，　　是名阿那含。",
    "T09n0268_003:0265b09_0": "　其人更不復，　　趣向三惡道；　已逮諸佛法，　　是名阿那含。",
    "T09n0268_003:0265b11_0": "　永斷一切欲，　　不貪於摶食；　已逮菩提道，　　是名阿那含。",
    "T09n0268_003:0265b13_0": "　所說諸見處，　　凡有六十二；　更不住見處，　　故名阿那含。",
    "T09n0268_003:0265b15_0": "　諸法無性相，　　已離於性相；　如實了知故，　　更不來此間。",
    "T09n0268_003:0265b17_0": "　說涅槃寂靜，　　能燒諸煩惱；　能遠離諸相，　　故不來此間。",
    "T09n0268_003:0265b19_0": "　已斷諸難處，　　能遠離塵垢；　到安隱涅槃，　　是名阿那含。",
    "T09n0268_003:0265b21_0": "　已降伏惡魔，　　及其諸眷屬；　不為彼所動，　　是名阿那含。",
    "T09n0268_003:0265b23_0": "　已拔無明箭，　　亦害諸愛結；　已覺知喜愛，　　是名阿那含。",
    "T09n0268_003:0265b25_0": "　能燒諸煩惱，　　亦離諸有想；　決定勝妙果，　　是名阿那含。",
    "T09n0268_003:0265b27_0": "　已拔憂惱箭，　　除去諸憍慢；　善知五陰相，　　是名阿那含。",
    "T09n0268_003:0265b29_0": "　已逮諸照明，　　不思議佛乘；　遠離欲污泥，　　是名阿那含。",
    "T09n0268_003:0265c02_0": "　已得大智藏，　　先佛之所藏；　諸藏中最勝，　　是名阿那含。",
    "T09n0268_003:0265c04_0": "　已安住無上，　　諸佛之大乘；　永斷諸疑心，　　是名阿那含。",
    "T09n0268_003:0265c06_0": "　有緣諸眾生，　　皆令住菩提；　為彼住菩提，　　而不來此間。",
    "T09n0268_003:0265c08_0": "　能知諸空界，　　眾生界難思；　已離如是想，　　是名阿那含。",
    "T09n0268_003:0265c10_0": "　能知眾生界，　　及以法界空；　不得諸眾生，　　是名阿那含。",
    "T09n0268_003:0265c12_0": "　其心更不求，　　取著諸有相；　已到無相處，　　是名阿那含。",
    "T09n0268_003:0265c14_0": "　阿難！",
    "T09n0268_003:0265c14_1": "以是事，　　是名阿那含；　以無所住法，　　而住佛法中。",
    "T09n0268_003:0265c16_0": "「是故阿難！",
    "T09n0268_003:0265c16_1": "如來等正覺，以方便力為聲聞人，說菩薩摩訶薩名阿那含。",
    "T09n0268_003:0265c18_0": "「復次，阿難！",
    "T09n0268_003:0265c18_1": "云何如來說菩薩摩訶薩名阿羅漢？",
    "T09n0268_003:0265c19_2": "阿難當知！",
    "T09n0268_003:0265c19_3": "菩薩摩訶薩，離諸分行應行佛行，拔濟一切眾生行破諸煩惱，應為煩惱所苦眾生解煩惱縛，而不得眾生亦不得煩惱縛，應作是事名阿羅漢。",
    "T09n0268_003:0265c22_4": "捨有所得住無所得，知一切空，此空亦空，通達無相，以離諸相離一切想，知眾生想是過患法，能捨無智達無心法，曉了空法應逮菩提，應生不可思議佛菩提，以是事故名阿羅漢。",
    "T09n0268_003:0265c26_5": "應宣說法，如三世佛已說今說當說，其所說法皆悉寂靜，無有戲論清淨無穢，通達是事故名阿羅漢。",
    "T09n0268_003:0265c28_6": "應令眾生住於菩提，知一切法及與菩提是無所有而不可取，應修佛慈不著眾生慈，以如是慈遍緣眾生，而不得眾生，已逮眾生不可得慈，故名阿羅漢。",
    "T09n0268_003:0266a03_7": "應說諸法利益眾生，而不起法非法想，於諸法中，應常在先，是名阿羅漢。",
    "T09n0268_003:0266a05_0": "應為眾生說根、力、覺、道，而於此法不染不著，故名阿羅漢。",
    "T09n0268_003:0266a06_1": "應令眾生知清淨菩提，令彼眾生起如是菩提，故名阿羅漢。",
    "T09n0268_003:0266a07_2": "應於世間眾生利養而不貪著，應為眾生說不貪著利養法，說此法故名阿羅漢。",
    "T09n0268_003:0266a09_3": "應往諸佛世界，應見諸佛如佛見佛，見如是佛世界已，應當發心求如是世界，所謂不可思議世界，不可量世界，無等等世界，無邊世界，無戲論世界，不可說世界，空世界，無相世界，無作世界，不退轉世界，離女人世界，離婬欲世界，無煩惱世界，佛無礙辯世界，菩薩世界，無障礙世界，無染世界，降魔世界，無怨敵世界，無畢竟涅槃世界，此諸世界，於一切世界中上，應求如是世界，故名阿羅漢。",
    "T09n0268_003:0266a18_4": "未生諸法應生起，故名阿羅漢。",
    "T09n0268_003:0266a19_5": "於欲不染於可瞋法不生瞋，故名阿羅漢。",
    "T09n0268_003:0266a20_6": "於無上滅集智速通達故，名阿羅漢。",
    "T09n0268_003:0266a20_7": "以阿羅漢故名為菩提，以菩提故名阿羅漢。",
    "T09n0268_003:0266a21_8": "菩提不動，以眾生界不動故，應令百千萬億眾生住菩提道，住菩提道故名阿羅漢。",
    "T09n0268_003:0266a23_9": "一切眾生及與菩提，從無分別生，應以是平等法教諸眾生，此平等法，於一切法中無與等者，此平等菩提從無分別生，應知如是法，知是法已，為眾生說無有增減，成就無增減法故名阿羅漢。",
    "T09n0268_003:0266a28_10": "應說如是離音聲法，故名阿羅漢。",
    "T09n0268_003:0266a28_11": "應解如是多眾生著，所謂眾生不可得著，眾生斷常著，眾生身見著，不能過著，見諸法不生不滅無為無作著，不壞色著，不壞受、想、識、行著，離凡夫法著，建立諸佛法著，須陀洹果想著，斯陀含果想著，阿那含果想著，阿羅漢果想著，辟支佛果想著，如來等正覺想著，菩提心想著，為菩提故行施著，為菩提故護戒著，取瞋恚想行忍著，取懈怠想行精進著，取亂心想生禪定著，取惡慧想修智慧著，於父母妻子男女眷屬兄弟姊妹所愛諸親著，欲見愛念諸親著，樂談說著，煩惱法出要法作二見著，貪利養著，見在家出家著，見卑勝法著，離凡夫法著，緣佛法著，見下上法著，具足諸相方便著，生佛世界想著，應除眾生如是著故名阿羅漢。",
    "T09n0268_003:0266b14_12": "亦不分別是眾生是涅槃法、是眾生非涅槃法，是眾生能生法、是眾生不能生法，是眾生行菩提、是眾生不能行菩提，是眾生持戒、是眾生毀戒，是眾生多福、是眾生少福，不起如是二見名阿羅漢。",
    "T09n0268_003:0266b18_13": "亦不分別是眾生是福田、是眾生非福田，是眾生精進、是眾生不精進，是眾生凡小、是眾生智明，此是女人、此是男子、此是非男非女，此是法、此是非法，不起如是二見名阿羅漢。",
    "T09n0268_003:0266b22_14": "亦不分別是眾生於菩提退轉、是眾生於菩提不退轉，是眾生於菩提得自在、是眾生於菩提不得自在，是眾生近菩提、是眾生遠菩提，發如此心，我當得菩提入無餘涅槃，略說能除眾生一切著故名阿羅漢。",
    "T09n0268_003:0266b27_15": "阿難！",
    "T09n0268_003:0266b27_16": "阿羅漢如是除眾生著已，亦為眾生說眾生實性，說如是法故，菩薩摩訶薩名阿羅漢。」",
    "T09n0268_003:0266b29_17": "爾時世尊，欲重宣此義，而說偈言：「已能捨一切，　　所有諸分行；　能捨分行故，　　是名阿羅漢。",
    "T09n0268_003:0266c04_0": "　能斷諸煩惱，　　及苦眾生結；　皆令得解脫，　　是名阿羅漢。",
    "T09n0268_003:0266c06_0": "　遠離有所得，　　住無所得法；　知一切法空，　　是名阿羅漢。",
    "T09n0268_003:0266c08_0": "　已能知解空，　　亦通達無相；　遠離一切相，　　是名阿羅漢。",
    "T09n0268_003:0266c10_0": "　應行最勝行，　　諸佛之所行；　度脫諸眾生，　　生死大險難。",
    "T09n0268_003:0266c12_0": "　已離一切相，　　知眾生想過；　能捨諸想故，　　是名阿羅漢。",
    "T09n0268_003:0266c14_0": "　捨諸無知想，　　通達無心法；　已知空法故，　　是名阿羅漢。",
    "T09n0268_003:0266c16_0": "　應逮得諸佛，　　不思議菩提；　應勤行精進，　　是名阿羅漢。",
    "T09n0268_003:0266c18_0": "　應宣說諸法，　　清淨無戲論；　令眾生住道，　　是名阿羅漢。",
    "T09n0268_003:0266c20_0": "　應以遍緣慈，　　令眾生安樂；　而不得眾生，　　是名阿羅漢。",
    "T09n0268_003:0266c22_0": "　應宣說諸法，　　於眾最第一；　無法非法想，　　是名阿羅漢。",
    "T09n0268_003:0266c24_0": "　應為諸眾生，　　說根力覺道；　不染著此法，　　是名阿羅漢。",
    "T09n0268_003:0266c26_0": "　應令他眾生，　　覺了清淨法；　亦能生菩提，　　是名阿羅漢。",
    "T09n0268_003:0266c28_0": "　應不生貪著，　　世所有利養；　不貪利養故，　　是名阿羅漢。",
    "T09n0268_003:0267a01_0": "　應往詣諸佛，　　嚴淨妙世界；　諸佛所住處，　　為眾生說法。",
    "T09n0268_003:0267a03_0": "　應當發是心，　　求此嚴淨界；　應求是界故，　　是名阿羅漢。",
    "T09n0268_003:0267a05_0": "　於欲無所染，　　瞋處不生瞋；　知菩提平等，　　是名阿羅漢。",
    "T09n0268_003:0267a07_0": "　已於滅集智，　　通達寂滅相；　以菩提道故，　　是名阿羅漢。",
    "T09n0268_003:0267a09_0": "　於諸眾生界，　　不移動眾生；　令多億眾生，　　皆住菩提道。",
    "T09n0268_003:0267a11_0": "　眾生及菩提，　　從無分別生；　能知此平等，　　是名阿羅漢。",
    "T09n0268_003:0267a13_0": "　一切法等中，　　此法等最上；　此等及菩提，　　從無分別生。",
    "T09n0268_003:0267a15_0": "　知已為他說，　　而無有增減；　亦從此法生，　　故名阿羅漢。",
    "T09n0268_003:0267a17_0": "　應為此眾生，　　說無音聲法；　解脫多眾生，　　而無有動者。",
    "T09n0268_003:0267a19_0": "　眾生不可得，　　及斷常二邊；　為除諸邪見，　　令得脫眾苦。",
    "T09n0268_003:0267a21_0": "　著諸法生滅，　　無為無作相；　諸苦惱眾生，　　以相而分別。",
    "T09n0268_003:0267a23_0": "　不毀壞於色，　　於受亦復然；　想行及與識，　　令離此諸著。",
    "T09n0268_003:0267a25_0": "　於此凡夫法，　　而見有移動；　住佛法不住，　　皆令得解脫。",
    "T09n0268_003:0267a27_0": "　住於諸果想，　　緣覺想亦然；　為眾生說法，　　令離佛想著。",
    "T09n0268_003:0267a29_0": "　著於菩提心，　　著施亦復然；　著於戒忍者，　　為說無著法。",
    "T09n0268_003:0267b02_0": "　取於懈怠想，　　分別行精進；　定心與亂想，　　惡慧及妙慧。",
    "T09n0268_003:0267b04_0": "　不分別此法，　　知無種種相；　應當如是說，　　是名阿羅漢。",
    "T09n0268_003:0267b06_0": "　堅著於我想，　　聲聞多分別；　為除分別故，　　應為彼說法。",
    "T09n0268_003:0267b08_0": "　父母及妻子，　　無慧故貪著；　此道非菩提，　　是生死所行。",
    "T09n0268_003:0267b10_0": "　此是我兄弟，　　姊妹愛念心；　除彼貪愛著，　　是名阿羅漢。",
    "T09n0268_003:0267b12_0": "　故作巧談說，　　發他喜勇心；　生意欲得見，　　先舊諸所親。",
    "T09n0268_003:0267b14_0": "　若得相見時，　　展轉生愛著；　無智顛倒故，　　屬魔不自在。",
    "T09n0268_003:0267b16_0": "　遠離諸利養，　　知利養過患；　應為諸眾生，　　說諸利養過。",
    "T09n0268_003:0267b18_0": "　此是煩惱法，　　此是出要法；　不著此二見，　　是名阿羅漢。",
    "T09n0268_003:0267b20_0": "　貪著於利養，　　而不能自解；　能除彼著故，　　是名阿羅漢。",
    "T09n0268_003:0267b22_0": "　此是在家法，　　此是出家法；　凡小起分別，　　應為解彼著。",
    "T09n0268_003:0267b24_0": "　於一切法中，　　而見有卑勝；　著是器非器，　　應解如是著。",
    "T09n0268_003:0267b26_0": "　遠離凡夫法，　　而緣於佛法；　應為彼說法，　　離得不得著。",
    "T09n0268_003:0267b28_0": "　大小非堅法，　　如是甚眾多；　當應為解著，　　眾生如是相。",
    "T09n0268_003:0267c01_0": "　能生諸相好，　　其事亦眾多；　唯有調柔者，　　能除彼想著。",
    "T09n0268_003:0267c03_0": "　諸佛妙世界，　　興起修淨心；　著彼世界想，　　應當為除却。",
    "T09n0268_003:0267c05_0": "　涅槃非涅槃，　　能生不能生；　此行菩提道，　　此不求菩提；　惡戒及善戒，　　有福及無福；　愚智諸眾生，　　而作種種相。",
    "T09n0268_003:0267c09_0": "　如是諸眾生，　　多有種種想；　為除此想故，　　應為彼說法。",
    "T09n0268_003:0267c11_0": "　此是良福田，　　此非良福田；　分別愚智法，　　其事亦眾多。",
    "T09n0268_003:0267c13_0": "　取著於女想，　　亦復分別男；　是聖是非聖，　　分別起二見。",
    "T09n0268_003:0267c15_0": "　眾生無慧心，　　起於此二見；　著此二見者，　　應當為除斷。",
    "T09n0268_003:0267c17_0": "　退轉不退轉，　　有記及無記；　此近於菩提，　　此不近菩提。",
    "T09n0268_003:0267c19_0": "　已逮於菩提，　　畢竟般涅槃；　行如是諸相，　　分別於涅槃。",
    "T09n0268_003:0267c21_0": "　唯有調柔者，　　除眾生是想；　是名阿羅漢，　　亦名除想者。",
    "T09n0268_003:0267c23_0": "　此是菩薩法，　　說名阿羅漢；　若見此本緣，　　知是阿羅漢。",
    "T09n0268_003:0267c25_0": "「如是阿難！",
    "T09n0268_003:0267c25_1": "如來等正覺，以方便力為聲聞人，說菩薩摩訶薩名阿羅漢。",
    "T09n0268_003:0267c27_0": "「復次，阿難！",
    "T09n0268_003:0267c27_1": "云何如來說菩薩摩訶薩名為聲聞？",
    "T09n0268_003:0267c28_2": "阿難當知！",
    "T09n0268_003:0267c28_3": "菩薩摩訶薩以佛法聲、不可思議法聲、寂靜菩提法聲、無戲論法聲、無垢清淨法聲，令無量無邊不可計眾生聞故，名為聲聞。",
    "T09n0268_003:0268a02_4": "復以涅槃是無比法安樂法聲，念處、正勤、神足、根、力、覺、道法聲，令多眾生速能勤求，名為聲聞。",
    "T09n0268_003:0268a04_5": "說此身空非堅固法，堅固不可得，凡夫愚小貪著此身，為解說聲；又說眼入所見虛妄，應生佛眼不可思議法眼，以此眼故令多眾生無愚惑聲；又說諸法無生相聲，名為聲聞。",
    "T09n0268_003:0268a08_6": "又說音聲其喻如響，不應於聲而生染著，無有聞者亦無說者，於香不生嗅想，無有嗅香者，如人夢中嗅眾多香，實無有香亦無嗅者，以顛倒故起嗅香想，此香猶如夢法，而不可信亦無牢固，說是法聲名為聲聞。",
    "T09n0268_003:0268a13_0": "復說舌入猶如肉段，不能知味，如此肉段，猶如聚沫實無所有，如是味想不可思議，味界無心，離諸心法不應生心，知心是不住相，說如是法聲令眾生聞，名為聲聞。",
    "T09n0268_003:0268a16_1": "又於此法了了現見，如其所見能宣說聲，又說是身空無性相，以無相故不生亦無所生，為多眾生說是菩提法聲，名為聲聞。",
    "T09n0268_003:0268a19_2": "復說意入空無所有亦無自性，其猶如幻不生不滅，說是法聲名為聲聞。",
    "T09n0268_003:0268a21_3": "又說不可思議法施，此法能得菩提，菩提不可思議，法施亦不可思議，能生不可思議菩提法。",
    "T09n0268_003:0268a23_4": "所以者何？",
    "T09n0268_003:0268a23_5": "如其種子果實亦然，此中無果，以音聲故說果。",
    "T09n0268_003:0268a24_6": "復說財施下劣法施最勝，除却慳心，無所分別不生施想，猶如幻師於所幻事無所分別，如是以無所分別心，而行布施能生菩提，說是法聲名為聲聞。",
    "T09n0268_003:0268a28_7": "此聲離一切說息諸煩惱，過諸言說離諸染著，以是音聲為諸眾生宣說佛法。",
    "T09n0268_003:0268a29_8": "所以者何？",
    "T09n0268_003:0268b01_9": "此音聲一切音中最上。",
    "T09n0268_003:0268b01_10": "以是音聲宣說佛法，此聲不可破壞亦無所依，從無二無別生，如其所生說無二無別佛法。",
    "T09n0268_003:0268b03_11": "是故阿難！",
    "T09n0268_003:0268b03_12": "菩薩摩訶薩，以如是法聲令眾生聞，名為聲聞。」",
    "T09n0268_003:0268b05_0": "爾時世尊，欲重宣此義，而說偈言：「以不可思議，　　最上佛法聲；　令多眾生聞，　　菩薩名聲聞。",
    "T09n0268_003:0268b08_0": "　能為多眾生，　　說菩提寂滅；　清淨無戲論，　　是名為聲聞。",
    "T09n0268_003:0268b10_0": "　宣說涅槃樂，　　其樂無有比；　亦說寂滅相，　　是名為聲聞。",
    "T09n0268_003:0268b12_0": "　說念處正勤，　　根力及覺道；　速生此法故，　　是名為聲聞。",
    "T09n0268_003:0268b14_0": "　宣說此身空，　　牢固不可得；　為諸凡小者，　　顯說是身相。",
    "T09n0268_003:0268b16_0": "　又說於眼入，　　所見皆虛妄；　無智諸眾生，　　於此生染惑。",
    "T09n0268_003:0268b18_0": "　應生於佛眼，　　難思平等眼；　於無生法中，　　亦不生惑著。",
    "T09n0268_003:0268b20_0": "　知聲猶如響，　　解耳亦復然；　此中無聞者，　　亦復無說者。",
    "T09n0268_003:0268b22_0": "　以無聞說故，　　不應生染著；　宣示諸眾生，　　是名為聲聞。",
    "T09n0268_003:0268b24_0": "　如人於夢中，　　嗅種種諸香；　但依顛倒起，　　而實無所有。",
    "T09n0268_003:0268b26_0": "　應如是知鼻，　　不能嗅彼香；　為顛倒眾生，　　菩薩宣說是。",
    "T09n0268_003:0268b28_0": "　說舌是空無，　　肉段不知味；　若肉能知味，　　手觸時應知。",
    "T09n0268_003:0268c01_0": "　宣說如是想，　　味想多過患；　當知此味界，　　是不可思議。",
    "T09n0268_003:0268c03_0": "　菩薩無所依，　　能現見了了；　宣說現見法，　　是名為聲聞。",
    "T09n0268_003:0268c05_0": "　宣說如是身，　　空無有性相；　空無性相故，　　不生無所生。",
    "T09n0268_003:0268c07_0": "　菩提亦如是，　　不生無所生；　為多眾生說，　　故名為聲聞。",
    "T09n0268_003:0268c09_0": "　說意入性相，　　其實無所有；　說無所有法，　　故名為聲聞。",
    "T09n0268_003:0268c11_0": "　宣說布施法，　　法施難思議；　此施能出生，　　無上佛菩提。",
    "T09n0268_003:0268c13_0": "　財施是下劣，　　法施為最勝；　能除慳貪心，　　得至菩提果。",
    "T09n0268_003:0268c15_0": "　離諸宣說聲，　　息諸煩惱聲；　離諸染著聲，　　無垢清淨聲。",
    "T09n0268_003:0268c17_0": "　最上微妙聲，　　其聲性寂靜；　以此寂靜聲，　　說難思佛法。",
    "T09n0268_003:0268c19_0": "　此聲不可壞，　　亦復無所依；　說無二無別，　　故名為聲聞。",
    "T09n0268_003:0268c21_0": "　以如是音聲，　　宣諸佛所說；　隨音聲而說，　　而求菩提道。",
    "T09n0268_003:0268c23_0": "　常為他宣說，　　嚴淨佛世界；　無上道世師，　　諸佛所住處。",
    "T09n0268_003:0268c25_0": "　說此三千界，　　如虛空而住；　如空諸眾生，　　皆同涅槃相。",
    "T09n0268_003:0268c27_0": "　所說四十四，　　令眾生差別；　皆悉如虛空，　　不思無分別。",
    "T09n0268_003:0268c29_0": "　此界亦如是，　　莫生堅固想；　此中無生死，　　無煩惱可滅。",
    "T09n0268_003:0269a02_0": "　生中無法生，　　亦無有眾生；　此皆寂靜故，　　無有見生者。",
    "T09n0268_003:0269a04_0": "　恒為眾生說，　　晝夜不斷絕；　而不生是念，　　我為眾生說。",
    "T09n0268_003:0269a06_0": "　聲聞如是知，　　亦為眾生說；　無聞能聞故，　　是名為聲聞。",
    "T09n0268_003:0269a08_0": "　其心意勇猛，　　宣說最上法；　若能知此法，　　亦知諸法如。",
    "T09n0268_003:0269a10_0": "　聲聞說如是，　　無染無有漏；　亦為多眾生，　　說無染著法。",
    "T09n0268_003:0269a12_0": "　若知無染界，　　清淨無戲論；　於諸佛法中，　　欲觀不能見。",
    "T09n0268_003:0269a14_0": "　諸佛所說法，　　遠則不可見；　近亦復無有，　　而能得見者。",
    "T09n0268_003:0269a16_0": "　聲聞說是法，　　令多眾生信；　安住是法中，　　故名為聲聞。",
    "T09n0268_003:0269a18_0": "　阿難以是事，　　我說是聲聞；　當知是聲聞，　　是無依菩薩。",
    "T09n0268_003:0269a20_0": "「是故阿難！",
    "T09n0268_003:0269a20_1": "如來等正覺，以方便力為聲聞人，說菩薩摩訶薩名為聲聞。",
    "T09n0268_003:0269a22_0": "「復次，阿難！",
    "T09n0268_003:0269a22_1": "云何如來說菩薩摩訶薩名辟支佛？",
    "T09n0268_003:0269a23_2": "阿難當知！",
    "T09n0268_003:0269a23_3": "菩薩摩訶薩，於一切法現見了了，以現見了了故能知聖法，而於諸法不增不減，覺一切法無有增減，現見了了名辟支佛。",
    "T09n0268_003:0269a26_4": "覺知一切不可思議法，覺知一切眾生等同涅槃，而不可得不生不滅，不生不滅故即是實際，照涅槃際，眾生際，一切諸法無所有際，稱名字際，不可言說際，不依言說，不可以言說說。",
    "T09n0268_003:0269b01_5": "所以者何？",
    "T09n0268_003:0269b01_6": "言說法空不得自在，言說不能知眾生際及以法際，現見了了覺知此際名辟支佛。",
    "T09n0268_003:0269b03_7": "現見色陰，以言說故名為色陰，而此色陰無有言說，離言說故，但以言說名為色陰，此中無我我所。",
    "T09n0268_003:0269b05_8": "所以者何？",
    "T09n0268_003:0269b05_9": "言說說者此二皆空，不得自在不生不滅，言說無知，云何能說此是色陰，受、想、行、識？",
    "T09n0268_003:0269b07_10": "亦應如是了了現見，現見識陰，以言說故名為識陰，而此識陰無有言說，離言說故，但以言說名為識陰，此中無我我所。",
    "T09n0268_003:0269b10_11": "所以者何？",
    "T09n0268_003:0269b10_12": "言說說者此二皆空，不得自在不生不滅。",
    "T09n0268_003:0269b11_13": "言說無知，云何能說此是識陰？",
    "T09n0268_003:0269b12_14": "於此五陰言說諸緣了了現見，名辟支佛。",
    "T09n0268_003:0269b13_15": "所以者何？",
    "T09n0268_003:0269b13_16": "此陰言說諸緣，此緣無緣非緣能知。",
    "T09n0268_003:0269b14_17": "阿難！",
    "T09n0268_003:0269b14_18": "是菩薩摩訶薩名辟支佛。」",
    "T09n0268_003:0269b14_19": "爾時世尊，欲重宣此義，而說偈言：「現見一切法，　　知聖法亦然；　無諍不可壞，　　畢竟無有相。",
    "T09n0268_003:0269b18_0": "　現見一切法，　　其性相自空；　若知自性相，　　畢竟無所有。",
    "T09n0268_003:0269b20_0": "　已逮此現見，　　與彼法無異；　是名為正覺，　　難思辟支佛。",
    "T09n0268_003:0269b22_0": "　眾生如涅槃，　　其始不可得；　無始無終際，　　是名為實際。",
    "T09n0268_003:0269b24_0": "　眾生如涅槃，　　畢竟無有生；　若法無有生，　　說名為涅槃。",
    "T09n0268_003:0269b26_0": "　眾生如涅槃，　　亦有諸照用；　照用無有我，　　故名為涅槃。",
    "T09n0268_003:0269b28_0": "　眾生如涅槃，　　立種種名字；　不生亦不滅，　　以言說故說。",
    "T09n0268_003:0269c01_0": "　言說性是空，　　言說無所知；　以無所知故，　　眾生是涅槃。",
    "T09n0268_003:0269c03_0": "　言說不自在，　　無我無有心；　以言說無性，　　畢竟無所有。",
    "T09n0268_003:0269c05_0": "　言說不依際，　　亦復無所住；　言說所說者，　　難思眾生際。",
    "T09n0268_003:0269c07_0": "　眾生際涅槃，　　不思議實際；　安隱無戲論，　　最勝歸依處。",
    "T09n0268_003:0269c09_0": "　猶如電光際，　　即是眾生際；　無緣無處所，　　不思議實際。",
    "T09n0268_003:0269c11_0": "　一切法邊際，　　無有眾名字；　以名字名故，　　其際不可得。",
    "T09n0268_003:0269c13_0": "　實際不可名，　　亦無能知者；　眾生際無我，　　當知此際空。",
    "T09n0268_003:0269c15_0": "　言說不依際，　　言說無所宣；　若能了知此，　　無有眾生際。",
    "T09n0268_003:0269c17_0": "　言不自在空，　　言不知諸際；　言說所言者，　　難思眾生際。",
    "T09n0268_003:0269c19_0": "　如是等諸際，　　自然能覺知；　是名為正覺，　　難思辟支佛。",
    "T09n0268_003:0269c21_0": "　現見於色陰，　　以名字故說；　此陰無言說，　　常離言說故。",
    "T09n0268_003:0269c23_0": "　遠離於所知，　　所知名計壽；　能知此所知，　　而無有住處。",
    "T09n0268_003:0269c25_0": "　所說名色陰，　　色陰無有我；　言不自在空，　　畢竟無生滅。",
    "T09n0268_003:0269c27_0": "　所言言說性，　　畢竟無所有；　以無所有故，　　能說色陰名。",
    "T09n0268_003:0269c29_0": "　受想亦如是，　　行識亦復然；　以無有言說，　　說是五陰名。",
    "T09n0268_003:0270a02_0": "　此陰不可說，　　亦復不可斷；　不生亦不滅，　　無處非無常。",
    "T09n0268_003:0270a04_0": "　非煩惱出要，　　非報亦非業；　非取亦非捨，　　非戲論寂滅。",
    "T09n0268_003:0270a06_0": "　亦非奢摩他，　　非毘婆奢那；　非多欲知足，　　非懈怠精進。",
    "T09n0268_003:0270a08_0": "　非掉亦非悔，　　亦無有增減；　不得所生法，　　而可以為戒。",
    "T09n0268_003:0270a10_0": "　不修無分別，　　宣說無分別；　無怖無有諍，　　無縛亦無解。",
    "T09n0268_003:0270a12_0": "　以此入言說，　　言說無所入；　言說及諸法，　　無言說而說。",
    "T09n0268_003:0270a14_0": "　自能逮現見，　　說法無窮已；　依如是三昧，　　不著諸言說。",
    "T09n0268_003:0270a16_0": "　有此現見智，　　知言說平等；　如言說諸法，　　以無言說說。",
    "T09n0268_003:0270a18_0": "　已逮此現見，　　更不復隨他；　是名為正覺，　　難思辟支佛。",
    "T09n0268_003:0270a20_0": "「復次，阿難！",
    "T09n0268_003:0270a20_1": "菩薩摩訶薩，現見無明及行非生想，知識自性，知名色自性，知六入自性，知觸自性，知受自性，知愛自性，知取自性，知有自性，知生自性，知老死自性，於此法中了了現知名辟支佛。」",
    "T09n0268_003:0270a24_2": "爾時世尊，欲重宣此義，而說偈言：「現見於無明，　　畢竟不能生；　猶如水中影，　　終始無所有。",
    "T09n0268_003:0270a28_0": "　明見一切法，　　而無動搖相；　若見法如是，　　是故名為明。",
    "T09n0268_003:0270b01_0": "　明性如虛空，　　一切法皆爾；　若得此現見，　　是名辟支佛。",
    "T09n0268_003:0270b03_0": "　如說此身行，　　而不在於內；　亦不在於外，　　此身行不生。",
    "T09n0268_003:0270b05_0": "　身行如芭蕉，　　畢竟無堅固；　不生亦不滅，　　其性如虛空。",
    "T09n0268_003:0270b07_0": "　無畏諸菩薩，　　若得此現見；　是名為正覺，　　難思辟支佛。",
    "T09n0268_003:0270b09_0": "　了知一切法，　　其性常如幻；　亦能深信解，　　識無所有性。",
    "T09n0268_003:0270b11_0": "　觀察如此識，　　所行而虛妄；　以有此知故，　　能知識性空。",
    "T09n0268_003:0270b13_0": "　已知智非知，　　一切處無染；　若知如是法，　　識則同於幻。",
    "T09n0268_003:0270b15_0": "　如說諸名色，　　無受不可說；　而知其性相，　　畢竟無所有。",
    "T09n0268_003:0270b17_0": "　能說諸入性，　　而無有取相；　能如是知入，　　此是性空故。",
    "T09n0268_003:0270b19_0": "　觸性無不在，　　住於諸入中；　觀察此觸時，　　如幻無所有。",
    "T09n0268_003:0270b21_0": "　觸性本自空，　　分別故能知；　而此諸觸性，　　住處無方所。",
    "T09n0268_003:0270b23_0": "　若能現見觸，　　智者能遠離；　有慧遠離觸，　　是名辟支佛。",
    "T09n0268_003:0270b25_0": "　能知受相空，　　受亦無自性；◎　如泡不牢固，　　畢竟無所有。",
    "T09n0268_003:0270b27_0": "　已斷一切愛，　　通達無愛法；　已到愛盡處，　　是名辟支佛。",
    "T09n0268_003:0270b29_0": "　知取無所取，　　亦知是虛無；　不生無所有，　　如熱時炎水。",
    "T09n0268_003:0270c02_0": "　本來諸有想，　　及本有生想；　若知此性想，　　畢竟無所有。",
    "T09n0268_003:0270c04_0": "　已離一切老，　　更不復受死；　而於一切處，　　不復更受身。",
    "T09n0268_003:0270c06_0": "　已逮此現見，　　而無有所依；　以辟支佛名，　　宣說諸菩薩。",
    "T09n0268_003:0270c08_0": "「如是阿難！",
    "T09n0268_003:0270c08_1": "如來等正覺，以方便力為聲聞人，說菩薩摩訶薩名為辟支佛。",
    "T09n0268_003:0270c09_2": "如是阿難！",
    "T09n0268_003:0270c09_3": "諸佛如來，說菩薩摩訶薩名為堅信、堅法、八人、須陀洹、斯陀含、阿那含、阿羅漢、聲聞、辟支佛。」",
    "T09n0268_003:0270c11_4": "爾時尊者阿難，便說偈言：「自在導世師，　　不可說而說；　於空中作結，　　即空而解之。",
    "T09n0268_003:0270c15_0": "　佛有大方便，　　說無著法者；　於不可說法，　　而能分別說。」",
    "T09n0268_003:0270c17_0": "廣博嚴淨不退轉輪經卷第三"
}