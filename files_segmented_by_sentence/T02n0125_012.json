{
    "T02n0125_012:0601c23_0": "增壹阿含經卷第十二",
    "T02n0125_012:0601c25_0": "東晉罽賓三藏瞿曇僧伽提婆譯",
    "T02n0125_012:0601c26_0": "三寶品第二十一",
    "T02n0125_012:0601c27_0": "（一）聞如是：一時，佛在舍衛國祇樹給孤獨園。",
    "T02n0125_012:0601c28_1": "爾時，世尊告諸比丘：「有三自歸之德。",
    "T02n0125_012:0601c28_2": "云何為三？",
    "T02n0125_012:0601c29_3": "所謂歸佛第一之德，歸法第二之德，歸僧第三之德。",
    "T02n0125_012:0602a01_4": "「彼云何名為歸佛之德？",
    "T02n0125_012:0602a01_5": "諸有眾生，二足、四足、眾多足者，有色、無色，有想、無想，至尼維先天上，如來於中，最尊、最上，無能及者。",
    "T02n0125_012:0602a04_6": "由牛得乳，由乳得酪，由酪得酥，由酥得醍醐；然復醍醐於中，最尊、最上，無能及者。",
    "T02n0125_012:0602a06_7": "此亦如是，諸有眾生，二足、四足、眾多足者，有色、無色，有想、無想，至尼維先天上，如來於中，最尊、最上，無能及者。",
    "T02n0125_012:0602a08_8": "諸有眾生承事佛者，是謂承事第一之德。",
    "T02n0125_012:0602a09_9": "以獲第一之德，便受天上、人中之福，此名第一之德。",
    "T02n0125_012:0602a11_10": "「云何名為自歸法者？",
    "T02n0125_012:0602a11_11": "所謂諸法：有漏、無漏，有為、無為，無欲、無染，滅盡、涅槃；然涅槃法於諸法中，最尊、最上，無能及者。",
    "T02n0125_012:0602a13_12": "由牛得乳，由乳得酪，由酪得酥，由酥得醍醐；然復醍醐於中，最尊、最上，無能及者。",
    "T02n0125_012:0602a15_13": "此亦如是，所謂諸法：有漏、無漏，有為、無為，無欲、無染，滅盡、涅槃；然涅槃法，於諸法中，最尊、最上，無能及者。",
    "T02n0125_012:0602a18_14": "諸有眾生承事法者，是謂承事第一之德，以獲第一之德，便受天上、人中之福，此名第一之德。",
    "T02n0125_012:0602a20_15": "「云何名為自歸聖眾？",
    "T02n0125_012:0602a21_0": "所謂聖眾者，大眾大聚有形之類。",
    "T02n0125_012:0602a21_1": "眾生之中，如來眾僧於此眾中，最尊、最上，無能及者。",
    "T02n0125_012:0602a23_0": "由牛得乳，由乳得酪，由酪得酥，由酥得醍醐；然復醍醐於中，最尊、最上，無能及者。",
    "T02n0125_012:0602a25_1": "此亦如是，所謂聖眾者，大眾大聚者，有形之類眾生之中，如來眾僧於此眾中，最尊、最上，無能及者。",
    "T02n0125_012:0602a27_2": "是謂承事第一之德，以獲第一之德，便受天上、人中之福，此名第一之德。」",
    "T02n0125_012:0602a29_3": "爾時，世尊便說此偈：「第一承事佛，　　最尊無有上；　次復承事法，　　無欲無所著；　敬奉賢聖眾，　　最是良福田；　彼人第一智，　　受福最在前。",
    "T02n0125_012:0602b05_0": "　若在天人中，　　處眾為正導；　亦得最妙座，　　自然食甘露。",
    "T02n0125_012:0602b07_0": "　身著七寶衣，　　為人之所敬；　戒具最完全，　　諸根不缺漏。",
    "T02n0125_012:0602b09_0": "　亦獲智慧海，　　漸至涅槃界；　有此三歸者，　　趣道亦不難。」",
    "T02n0125_012:0602b11_0": "爾時，諸比丘聞佛所說，歡喜奉行。",
    "T02n0125_012:0602b12_0": "（二）聞如是：一時，佛在舍衛國祇樹給孤獨園。",
    "T02n0125_012:0602b13_1": "爾時，世尊告諸比丘：「有此三福之業。",
    "T02n0125_012:0602b13_2": "云何為三？",
    "T02n0125_012:0602b14_3": "施為福業，平等為福業，思惟為福業。",
    "T02n0125_012:0602b15_4": "「彼云何名施為福業？",
    "T02n0125_012:0602b15_5": "若有一人，開心布施沙門、婆羅門、極貧窮者、孤獨者、無所趣向者，須食與食，須漿給漿，衣被、飯食、床臥之具、病瘦醫藥、香花、宿止，隨身所便，無所愛惜，此名曰施福之業。",
    "T02n0125_012:0602b19_6": "「云何名平等為福業？",
    "T02n0125_012:0602b20_7": "若有一人不殺、不盜，恒知慚愧，不興惡想。",
    "T02n0125_012:0602b21_8": "亦不盜竊，好惠施人，無貪悋心，語言和雅，不傷人心。",
    "T02n0125_012:0602b22_9": "亦不他淫，自修梵行，己色自足。",
    "T02n0125_012:0602b23_10": "亦不妄語，恒念至誠，不欺誑言，世人所敬，無有增損。",
    "T02n0125_012:0602b24_11": "亦不飲酒，恒知避亂。",
    "T02n0125_012:0602b25_12": "復以慈心遍滿一方，二方、三方、四方亦爾，八方、上下遍滿其中，無量無限，不可限，不可稱計。",
    "T02n0125_012:0602b27_13": "以此慈心普覆一切，令得安隱。",
    "T02n0125_012:0602b28_14": "復以悲、喜、護心，普滿一方，二方、三方、四方亦爾，八方、上下悉滿其中，無量無限，不可稱計。",
    "T02n0125_012:0602c01_15": "以此悲、喜、護心悉滿其中，是謂名為平等為福之業。",
    "T02n0125_012:0602c02_16": "「彼法云何名思惟為福業？",
    "T02n0125_012:0602c03_17": "於是，比丘！",
    "T02n0125_012:0602c03_18": "修行念覺意，依無欲、依無觀、依滅盡、依出要。",
    "T02n0125_012:0602c04_19": "修法覺意，修念覺意，修猗覺意，修定覺意，修護覺意，依無欲、依無觀、依滅盡、依出要。",
    "T02n0125_012:0602c06_20": "是謂名為思惟為福業。",
    "T02n0125_012:0602c07_21": "「如是。",
    "T02n0125_012:0602c07_22": "比丘！",
    "T02n0125_012:0602c07_23": "有此三福之業。」",
    "T02n0125_012:0602c07_24": "爾時，世尊便說此偈：「布施及平等，　　慈心護思惟；　有此三處所，　　智者所親近。",
    "T02n0125_012:0602c11_0": "　此間受其報，　　天上亦復然；　緣有此三處，　　生天必不疑。",
    "T02n0125_012:0602c13_0": "「是故，諸比丘！",
    "T02n0125_012:0602c13_1": "當求方便，索此三處。",
    "T02n0125_012:0602c13_2": "如是，諸比丘！",
    "T02n0125_012:0602c14_3": "當作如是學。」",
    "T02n0125_012:0602c14_4": "爾時，諸比丘聞佛所說，歡喜奉行。",
    "T02n0125_012:0602c16_0": "（三）聞如是：一時，佛在舍衛國祇樹給孤獨園。",
    "T02n0125_012:0602c17_1": "爾時，世尊告諸比丘：「有三因緣，識來受胎。",
    "T02n0125_012:0602c18_2": "云何為三？",
    "T02n0125_012:0602c18_3": "於是，比丘！",
    "T02n0125_012:0602c18_4": "母有欲意，父母共集一處，與共止宿，然復外識未應來趣，便不成胎。",
    "T02n0125_012:0602c20_5": "若復欲識來趣，父母不集，則非成胎。",
    "T02n0125_012:0602c21_6": "若復母人無欲，父母共集一處，爾時父欲意盛，母不大慇懃，則非成胎。",
    "T02n0125_012:0602c22_7": "若復父母集在一處，母欲熾盛，父不大慇懃，則非成胎。",
    "T02n0125_012:0602c24_8": "「若復父母集在一處，父有風病，母有冷病，則不成胎。",
    "T02n0125_012:0602c25_9": "若復父母集在一處，母有風病，父有冷病，則非成胎。",
    "T02n0125_012:0602c26_10": "若復有時父母集在一處，父身水氣偏多，母無此患，則非成胎。",
    "T02n0125_012:0602c28_11": "「若復有時父母集在一處，父相有子，母相無子，則不成胎。",
    "T02n0125_012:0602c29_12": "若有時父母集在一處，母相有子，父相無子，則不成胎。",
    "T02n0125_012:0603a02_0": "若復有時父母俱相無子，則非成胎。",
    "T02n0125_012:0603a02_1": "「若復有時識神趣胎，父行不在，則非成胎。",
    "T02n0125_012:0603a03_2": "若復有時父母應集一處，然母遠行不在，則不成胎。",
    "T02n0125_012:0603a05_3": "若復有時父母應集一處，然父身遇重患，時識神來趣，則非成胎。",
    "T02n0125_012:0603a06_4": "若復有時父母應集一處，識神來趣，然母身得重患，則非成胎。",
    "T02n0125_012:0603a08_5": "若復有時父母應集一處，識神來趣，然復父母身俱得疾病，則非成胎。",
    "T02n0125_012:0603a10_6": "「若復，比丘！",
    "T02n0125_012:0603a10_7": "父母集在一處，父母無患，識神來趣，然復父母俱相有兒，此則成胎。",
    "T02n0125_012:0603a12_0": "是謂有此三因緣而來受胎。",
    "T02n0125_012:0603a12_1": "是故，比丘，當求方便，斷三因緣。",
    "T02n0125_012:0603a13_2": "如是，諸比丘！",
    "T02n0125_012:0603a13_3": "當作是學。」",
    "T02n0125_012:0603a14_4": "爾時，諸比丘聞佛所說，歡喜奉行。",
    "T02n0125_012:0603a15_0": "（四）聞如是：一時，佛在舍衛國祇樹給孤獨園。",
    "T02n0125_012:0603a16_1": "爾時，世尊告諸比丘：「若有眾生，欲起慈心，有篤信意，承受奉事父母、兄弟、宗族、室家、朋友、知識，當安三處，令不移動。",
    "T02n0125_012:0603a18_2": "云何為三？",
    "T02n0125_012:0603a19_0": "當發歡喜，於如來所，心不移動，彼如來、至真、等正覺、明行成為、善逝、世間解、無上士、道法御、天人師，號佛、世尊。",
    "T02n0125_012:0603a21_1": "「復當發意於正法中。",
    "T02n0125_012:0603a21_2": "如來法者，善說無礙，極為微妙，由此成果。",
    "T02n0125_012:0603a22_3": "如是智者當學知之！",
    "T02n0125_012:0603a23_4": "「亦當發意於聖眾所。",
    "T02n0125_012:0603a23_5": "如來聖眾，悉皆和合，無有錯亂，法法成就：戒成就、三昧成就、智慧成就、解脫成就、解脫見慧成就。",
    "T02n0125_012:0603a26_6": "所謂聖眾者，四雙八輩、十二賢聖，此是如來聖眾，可敬、可貴，此是世間無上福田。",
    "T02n0125_012:0603a28_7": "諸有比丘學此三處，則成大果報。",
    "T02n0125_012:0603a28_8": "如是，諸比丘！",
    "T02n0125_012:0603a29_9": "當作是學。」",
    "T02n0125_012:0603a29_10": "爾時，諸比丘聞佛所說，歡喜奉行。",
    "T02n0125_012:0603b02_0": "（五）聞如是：一時，佛在舍衛國祇樹給孤獨園。",
    "T02n0125_012:0603b03_1": "爾時，瞿波離比丘至世尊所，頭面禮足，在一面坐。",
    "T02n0125_012:0603b04_2": "爾時，彼比丘白世尊曰：「此舍利弗、目揵連比丘所行甚惡，造諸惡行。」",
    "T02n0125_012:0603b05_3": "世尊告曰：「勿作是語。",
    "T02n0125_012:0603b06_4": "汝發歡喜心於如來所，舍利弗、目揵連比丘所行純善，無有諸惡。」",
    "T02n0125_012:0603b07_5": "是時，瞿波離比丘再三白世尊曰：「如來所說誠無虛妄；然舍利弗、目揵連比丘所行甚惡，無有善本。」",
    "T02n0125_012:0603b10_6": "世尊告曰：「汝是愚人，不信如來之所說乎？",
    "T02n0125_012:0603b11_7": "方言：『舍利弗、目揵連比丘所行甚惡。』",
    "T02n0125_012:0603b11_8": "汝今造此惡行，後受報不久。」",
    "T02n0125_012:0603b12_9": "爾時，彼比丘即於坐上，身生惡瘡，大如芥子，轉如大豆，漸如阿摩勒果，稍如胡桃，遂如合掌，膿血流逸，身壞命終，生蓮華地獄中。",
    "T02n0125_012:0603b15_10": "是時，尊者大目揵連聞瞿波離命終，便至世尊所，頭面禮足，在一面坐。",
    "T02n0125_012:0603b17_11": "斯須退坐，白世尊曰：「瞿波離比丘為生何處？」",
    "T02n0125_012:0603b18_12": "世尊告曰：「彼命終者生蓮華地獄中。」",
    "T02n0125_012:0603b19_13": "是時，目連白世尊曰：「我今欲往至彼地獄，教化彼人。」",
    "T02n0125_012:0603b20_14": "世尊告曰：「目連！",
    "T02n0125_012:0603b21_15": "不須往彼。」",
    "T02n0125_012:0603b21_16": "目連復重白世尊曰：「欲往至彼地獄中，教化彼人。」",
    "T02n0125_012:0603b22_17": "爾時，世尊亦默然不對。",
    "T02n0125_012:0603b23_18": "是時，尊者大目揵連如力士屈申臂頃，從舍衛沒不現，便至蓮華大地獄中。",
    "T02n0125_012:0603b24_19": "當爾時，瞿波離比丘身體火然，又有百頭牛，以犁其舌。",
    "T02n0125_012:0603b26_20": "爾時，尊者大目揵連在虛空中結跏趺坐，彈指告彼比丘。",
    "T02n0125_012:0603b27_21": "彼比丘即仰問曰：「汝是何人？」",
    "T02n0125_012:0603b28_22": "目揵連報曰：「瞿波離！",
    "T02n0125_012:0603b28_23": "我是釋迦文佛弟子，字目揵連，姓拘利陀。」",
    "T02n0125_012:0603b29_24": "是時，比丘見目連已，吐此惡言：「我今墮此惡趣，猶不免汝前乎？」",
    "T02n0125_012:0603c02_25": "說此語訖，即其時以有千頭牛以犁其舌。",
    "T02n0125_012:0603c03_26": "目連見已，倍增愁悒，生變悔心，即於彼沒，還至舍衛國至世尊所，頭面禮足，在一面住。",
    "T02n0125_012:0603c05_27": "爾時，目連以此因緣具白世尊。",
    "T02n0125_012:0603c06_28": "世尊告曰：「我前語汝，不須至彼見此惡人。」",
    "T02n0125_012:0603c07_29": "爾時，世尊便說此偈：「夫士之生，　　斧在口中，　　所以斬身，　由其惡言；　　彼息我息，　　此二俱善。",
    "T02n0125_012:0603c10_0": "　已造惡行，　　斯墮惡趣，　　此為最惡，　有盡無盡，　　向如來惡，　　此者最重。",
    "T02n0125_012:0603c12_0": "　一萬三千，　　六一灰獄，　　謗聖墮彼，　身口所造。」",
    "T02n0125_012:0603c14_0": "爾時，世尊告諸比丘：「當學三法，成就其行。",
    "T02n0125_012:0603c15_0": "云何為三？",
    "T02n0125_012:0603c15_1": "身行善、口行善、意行善。",
    "T02n0125_012:0603c15_2": "如是，比丘！",
    "T02n0125_012:0603c16_0": "當作是學。」",
    "T02n0125_012:0603c16_1": "爾時，諸比丘聞佛所說，歡喜奉行。",
    "T02n0125_012:0603c18_0": "（六）聞如是：一時，佛在舍衛國祇樹給孤獨園。",
    "T02n0125_012:0603c19_1": "爾時，世尊告諸比丘：「若有比丘成就三法，於現法中善得快樂，勇猛精進，得盡有漏。",
    "T02n0125_012:0603c21_2": "云何為三？",
    "T02n0125_012:0603c21_3": "於是，比丘！",
    "T02n0125_012:0603c21_4": "諸根寂靜，飲食知節，不失經行。",
    "T02n0125_012:0603c22_5": "「云何比丘諸根寂靜？",
    "T02n0125_012:0603c22_6": "於是，比丘若眼見色，不起想著，無有識念，於眼根而得清淨，因彼求於解脫，恒護眼根。",
    "T02n0125_012:0603c25_0": "若耳聞聲，鼻嗅香，舌知味，身知細滑，意知法，不起想著，無有識念，於意根而得清淨，因彼求於解脫，恒護意根。",
    "T02n0125_012:0603c27_1": "如是，比丘諸根寂靜。",
    "T02n0125_012:0603c28_2": "「云何比丘飲食知節？",
    "T02n0125_012:0603c28_3": "於是，比丘思惟飲食所從來處，不求肥白，趣欲支形，得全四大。",
    "T02n0125_012:0604a01_4": "我今當除故痛，使新者不生，令身有力，得修行道，使梵行不絕。",
    "T02n0125_012:0604a02_5": "猶如男女身生惡瘡，或用脂膏塗瘡。",
    "T02n0125_012:0604a03_6": "所以塗瘡者，欲使時愈故，此亦如是。",
    "T02n0125_012:0604a04_7": "諸比丘！",
    "T02n0125_012:0604a05_0": "飲食知節，於是，比丘思惟飯食所從來處，不求肥白，趣欲支形，得全四大，我今當除故痛，使新者不生，令身有力，得修行道，使梵行不絕。",
    "T02n0125_012:0604a08_1": "猶如重載之車所以膏轂者，欲致重有所至。",
    "T02n0125_012:0604a09_2": "比丘亦如是，飲食知節，思惟所從來處，不求肥白，趣欲支形，得全四大，我今當除故痛，使新者不生，令身有力，得修行道，使梵行不絕。",
    "T02n0125_012:0604a12_3": "如是，比丘飲食知節。",
    "T02n0125_012:0604a13_4": "「云何比丘不失經行？",
    "T02n0125_012:0604a13_5": "於是，比丘前夜、後夜，恒念經行，不失時節，常念繫意在道品之中。",
    "T02n0125_012:0604a15_6": "若在晝日，若行、若坐，思惟妙法，除去陰蓋。",
    "T02n0125_012:0604a16_7": "復於初夜，若行、若坐，思惟妙法，除去陰蓋。",
    "T02n0125_012:0604a17_8": "復於中夜，右脇臥，思惟繫意在明。",
    "T02n0125_012:0604a18_9": "彼復於後夜起，行思惟深法，除去陰蓋。",
    "T02n0125_012:0604a19_10": "如是，比丘不失經行。",
    "T02n0125_012:0604a19_11": "「若有比丘諸根寂靜，飲食知節，不失經行，常念繫意在道品之中，此比丘便成二果，於現法中得阿那含。",
    "T02n0125_012:0604a22_12": "猶如善御之士，在平正道中，御四馬之車，無有凝滯，所欲到處，必果不疑。",
    "T02n0125_012:0604a24_13": "此比丘亦復如是，若諸根寂靜，飲食知節，不失經行，常念繫意在道品之中，此比丘便成二果，於現法中漏盡，得阿那含。」",
    "T02n0125_012:0604a26_14": "爾時，諸比丘聞佛所說，歡喜奉行。",
    "T02n0125_012:0604a28_0": "（七）聞如是：一時，佛在舍衛國祇樹給孤獨園。",
    "T02n0125_012:0604a29_1": "爾時，世尊告諸比丘：「有三大患。",
    "T02n0125_012:0604a29_2": "云何為三？",
    "T02n0125_012:0604b01_3": "所謂風為大患，痰為大患，冷為大患。",
    "T02n0125_012:0604b02_0": "是謂，比丘！",
    "T02n0125_012:0604b02_1": "有此三大患，然復此三大患有三良藥。",
    "T02n0125_012:0604b03_2": "云何為三？",
    "T02n0125_012:0604b03_3": "若風患者酥為良藥，及酥所作飯食。",
    "T02n0125_012:0604b04_4": "若痰患者蜜為良藥，及蜜所作飯食。",
    "T02n0125_012:0604b05_5": "若冷患者油為良藥，及油所作飯食。",
    "T02n0125_012:0604b06_6": "是謂，比丘！",
    "T02n0125_012:0604b06_7": "此三大患有此三藥。",
    "T02n0125_012:0604b06_8": "「如是，比丘亦有此三大患。",
    "T02n0125_012:0604b07_9": "云何為三？",
    "T02n0125_012:0604b07_10": "所謂貪欲、瞋恚，愚癡。",
    "T02n0125_012:0604b08_11": "是謂，比丘！",
    "T02n0125_012:0604b08_12": "有此三大患。",
    "T02n0125_012:0604b08_13": "然復此三大患，有三良藥。",
    "T02n0125_012:0604b09_14": "云何為三？",
    "T02n0125_012:0604b09_15": "若貪欲起時，以不淨往治，及思惟不淨道。",
    "T02n0125_012:0604b10_16": "瞋恚大患者，以慈心往治，及思惟慈心道。",
    "T02n0125_012:0604b11_17": "愚癡大患者，以智慧往治，及因緣所起道。",
    "T02n0125_012:0604b12_18": "是謂，比丘！",
    "T02n0125_012:0604b12_19": "此三患有此三藥。",
    "T02n0125_012:0604b13_20": "是故，比丘！",
    "T02n0125_012:0604b13_21": "當求方便，索此三藥。",
    "T02n0125_012:0604b14_22": "如是，比丘！",
    "T02n0125_012:0604b14_23": "當作是學。」",
    "T02n0125_012:0604b14_24": "爾時，諸比丘聞佛所說，歡喜奉行。",
    "T02n0125_012:0604b16_0": "（八）聞如是：一時，佛在舍衛國祇樹給孤獨園。",
    "T02n0125_012:0604b17_1": "爾時，世尊告諸比丘：「有三惡行。",
    "T02n0125_012:0604b17_2": "云何為三？",
    "T02n0125_012:0604b18_3": "所謂身惡行、口惡行、意惡行。",
    "T02n0125_012:0604b18_4": "是謂，比丘！",
    "T02n0125_012:0604b18_5": "有三惡行。",
    "T02n0125_012:0604b19_6": "當求方便，修三善行。",
    "T02n0125_012:0604b19_7": "云何為三？",
    "T02n0125_012:0604b19_8": "身惡行者，當修身善行；口惡行者，當修口善行；意惡行者，當修意善行。」",
    "T02n0125_012:0604b21_9": "爾時，世尊便說此偈：「當護身惡行，　　修習身善行，　念捨身惡行，　　當學身善行。",
    "T02n0125_012:0604b25_0": "　當護口惡行，　　修習口善行，　念捨口惡行，　　當學口善行。",
    "T02n0125_012:0604b27_0": "　當護意惡行，　　修習意善行，　念捨意惡行，　　當學意善行。",
    "T02n0125_012:0604b29_0": "　身行為善哉，　　口行亦復然，　意行為善哉，　　一切亦如是。",
    "T02n0125_012:0604c02_0": "　護口意清淨，　　身不為惡行，　淨此三行跡，　　至仙無為處。",
    "T02n0125_012:0604c04_0": "「如是，諸比丘！",
    "T02n0125_012:0604c04_1": "當捨三惡行，修三善行。",
    "T02n0125_012:0604c04_2": "如是，比丘！",
    "T02n0125_012:0604c05_3": "當作如是學。」",
    "T02n0125_012:0604c05_4": "爾時，諸比丘聞佛所說，歡喜奉行。",
    "T02n0125_012:0604c07_0": "（九）聞如是：一時，佛在舍衛國祇樹給孤獨園。",
    "T02n0125_012:0604c08_1": "爾時，有眾多比丘到時，著衣持鉢，入城乞食。",
    "T02n0125_012:0604c09_2": "是時，眾多比丘便生此念：「我等入城乞食，日時猶早，今可相率至外道梵志所。」",
    "T02n0125_012:0604c10_3": "爾時，眾多比丘便往至異學梵志所。",
    "T02n0125_012:0604c11_4": "到已，共相問訊，在一面坐。",
    "T02n0125_012:0604c12_5": "是時，梵志問沙門曰：「瞿曇道士恒說欲論、色論、痛論、想論，如此諸論有何差別？",
    "T02n0125_012:0604c14_6": "我等所論亦是沙門所說，沙門所說亦是我等所論。",
    "T02n0125_012:0604c15_7": "說法同我說法，教誨同我教誨。」",
    "T02n0125_012:0604c16_8": "是時，眾多比丘聞彼語已，亦不言善，復非言惡，即從坐起而去。",
    "T02n0125_012:0604c17_9": "並作是念：「我等當以此義往問世尊。」",
    "T02n0125_012:0604c18_10": "爾時，眾多比丘食後便至世尊所。",
    "T02n0125_012:0604c19_11": "到已，頭面禮足，在一面坐。",
    "T02n0125_012:0604c19_12": "是時，眾多比丘從梵志所，問事因緣本末，盡白世尊。",
    "T02n0125_012:0604c21_13": "爾時，世尊告諸比丘：「設彼梵志作是問者，汝等當以此義，詶彼來問：『欲有何味？",
    "T02n0125_012:0604c23_14": "復有何過？",
    "T02n0125_012:0604c23_15": "當捨離欲。",
    "T02n0125_012:0604c23_16": "色有何味？",
    "T02n0125_012:0604c23_17": "復有何過？",
    "T02n0125_012:0604c24_18": "當捨離色。",
    "T02n0125_012:0604c24_19": "痛有何味？",
    "T02n0125_012:0604c24_20": "復有何過？",
    "T02n0125_012:0604c25_0": "當捨離痛。』",
    "T02n0125_012:0604c25_1": "汝等設以此語詶彼來問者，彼諸梵志默然不對。",
    "T02n0125_012:0604c26_2": "設有所說者，亦不能解此深義，遂增愚惑，墮於邊際。",
    "T02n0125_012:0604c27_3": "所以然者，非彼境界。",
    "T02n0125_012:0604c28_4": "然復，比丘！",
    "T02n0125_012:0604c28_5": "魔及魔天、釋、梵、四天王、沙門、婆羅門、人及非人能解此深義者，除如來、等正覺及如來聖眾受吾教者，此即不論。",
    "T02n0125_012:0605a02_6": "「欲有何味？",
    "T02n0125_012:0605a02_7": "所謂五欲者是。",
    "T02n0125_012:0605a02_8": "云何為五？",
    "T02n0125_012:0605a03_0": "眼見色，為起眼識，甚愛敬念，世人所喜。",
    "T02n0125_012:0605a03_1": "若耳聞聲、鼻嗅香、舌知味、身知細滑，甚愛敬念，世人所喜。",
    "T02n0125_012:0605a05_2": "若復於此五欲之中，起苦、樂心，是謂欲味。",
    "T02n0125_012:0605a06_3": "「云何欲有何過者？",
    "T02n0125_012:0605a06_4": "若有一族姓子，學諸伎術，而自營己。",
    "T02n0125_012:0605a07_5": "或學田作，或學書疏，或學傭作，或學算數，或學權詐，或學剋鏤，或學通信，至彼來此。",
    "T02n0125_012:0605a09_6": "或學承事王身，不避寒暑，記累懃苦，不自由己，作此辛苦而獲財業，是為欲為大過。",
    "T02n0125_012:0605a11_7": "現世苦惱，由此恩愛，皆由貪欲。",
    "T02n0125_012:0605a12_8": "然復彼族姓子，作此懃勞，不獲財寶，彼便懷愁憂，苦惱不可稱記。",
    "T02n0125_012:0605a14_9": "便自思惟：『我作此功勞，施諸方計，不得財貨。",
    "T02n0125_012:0605a15_10": "如此之比者，當念捨離。』",
    "T02n0125_012:0605a15_11": "是為當捨離欲。",
    "T02n0125_012:0605a16_12": "「復次，彼族姓子或時作此方計而獲財貨，以獲財貨，廣施方宜，恒自擁護，恐王勅奪，為賊偷竊，為水所漂，為火所燒。",
    "T02n0125_012:0605a19_13": "復作是念：『正欲藏窖，恐後亡失，正欲出利，復恐不剋。",
    "T02n0125_012:0605a20_14": "或家生惡子，費散吾財。』",
    "T02n0125_012:0605a20_15": "是為欲為大患，皆緣欲本，致此災變。",
    "T02n0125_012:0605a21_16": "「復次，族姓子恒生此心，欲擁護財貨。",
    "T02n0125_012:0605a22_17": "後猶復為國王所奪，為賊所劫，為水所漂，為火所燒；所藏窖者亦復不剋；正使出利亦復不獲；居家生惡子，費散財貨，萬不獲一，便懷愁憂苦惱，椎胸喚呼：『我本所得財貨，今盡忘失！』",
    "T02n0125_012:0605a27_18": "遂成愚惑，心意錯亂，是謂欲為大患，緣此欲本，不至無為。",
    "T02n0125_012:0605a28_19": "「復次，緣此欲本，著鎧執仗，共相攻伐。",
    "T02n0125_012:0605a29_20": "以相攻伐，或在象眾前、或在馬眾前、或在步兵前、或在車眾前，見馬共馬鬪、見象共象鬪、見車共車鬪、見步兵共步兵鬪，或相斫射，以矟相斫刺。",
    "T02n0125_012:0605b04_0": "如此之比，欲為大患。",
    "T02n0125_012:0605b04_1": "緣欲為本，致此災變。",
    "T02n0125_012:0605b05_2": "「復次，緣此欲本，著鎧執仗，或在城門、或在城上，共相斫射，或以矟刺、或以鐵輪而轢其頭，或消鐵相灑。",
    "T02n0125_012:0605b07_3": "受此苦惱，死者眾多。",
    "T02n0125_012:0605b08_4": "「復次，欲者亦無有常，皆代謝變易，不停不解。",
    "T02n0125_012:0605b09_5": "此欲變易無常者，此謂欲為大患。",
    "T02n0125_012:0605b09_6": "「云何當捨離欲？",
    "T02n0125_012:0605b10_7": "若能修行除貪欲者，是謂捨欲。",
    "T02n0125_012:0605b11_8": "謂諸有沙門、婆羅門，不知欲之大患，亦復不知捨欲之原，如實不知沙門、沙門威儀，不知婆羅門、婆羅門威儀，此非沙門、婆羅門，亦復不能舉身作證而自遊戲。",
    "T02n0125_012:0605b15_0": "謂諸沙門、婆羅門審知欲為大患，能捨離欲，如實不虛。",
    "T02n0125_012:0605b16_1": "知沙門有沙門威儀，知婆羅門有婆羅門威儀，已身作證而自遊戱，是為捨離於欲。",
    "T02n0125_012:0605b18_2": "「云何色味？",
    "T02n0125_012:0605b18_3": "設有見剎利女種、婆羅門女種、長者女種，年十四、十五、十六，不長不短，不肥不瘦，不白不黑，端政無雙，世之希有。",
    "T02n0125_012:0605b21_4": "彼最初見彼顏色，起喜樂想，是謂色味。",
    "T02n0125_012:0605b22_5": "「云何為色大患？",
    "T02n0125_012:0605b22_6": "復次。",
    "T02n0125_012:0605b22_7": "若後見彼女人，年八十、九十，乃至百歲，顏色變異，年過少壯，牙齒缺落，頭髮皓白，身體垢堺，皮緩面皺，脊僂呻吟，身如故車，形體戰掉，扶杖而行。",
    "T02n0125_012:0605b26_0": "云何，比丘！",
    "T02n0125_012:0605b26_1": "初見妙色，後復變易，豈非是大患乎？」",
    "T02n0125_012:0605b27_2": "諸比丘對曰：「如是。",
    "T02n0125_012:0605b27_3": "世尊！」",
    "T02n0125_012:0605b27_4": "世尊告諸比丘：「是謂色為大患。",
    "T02n0125_012:0605b28_5": "復次，此若見彼女人，身抱重患，臥於床褥，失大小便，不能起止。",
    "T02n0125_012:0605c01_0": "云何，比丘！",
    "T02n0125_012:0605c01_1": "本見妙色，今致此患，豈非大患乎？」",
    "T02n0125_012:0605c02_2": "諸比丘對曰：「如是。",
    "T02n0125_012:0605c02_3": "世尊！」",
    "T02n0125_012:0605c02_4": "世尊告曰：「諸比丘！",
    "T02n0125_012:0605c03_5": "是謂色為大患。",
    "T02n0125_012:0605c03_6": "復次，比丘！",
    "T02n0125_012:0605c03_7": "若見彼女人身壞命終，將詣塜間。",
    "T02n0125_012:0605c04_8": "云何，比丘！",
    "T02n0125_012:0605c04_9": "本見妙色，今以變改，於中見起苦樂想，豈非大患乎？」",
    "T02n0125_012:0605c06_0": "諸比丘對曰：「如是。",
    "T02n0125_012:0605c06_1": "世尊！」",
    "T02n0125_012:0605c06_2": "世尊告曰：「是謂色為大患。",
    "T02n0125_012:0605c07_3": "復次，若見彼女人，死經一日、二日、三日、四日、五日，乃至七日，身體胮脹爛臭，散落一處。",
    "T02n0125_012:0605c09_4": "云何，比丘！",
    "T02n0125_012:0605c09_5": "本有妙色，今致此變，豈非大患乎？」",
    "T02n0125_012:0605c10_6": "諸比丘對曰：「如是。",
    "T02n0125_012:0605c10_7": "世尊！」",
    "T02n0125_012:0605c10_8": "世尊告曰：「是謂色為大患。",
    "T02n0125_012:0605c11_9": "復次，若見彼女人，烏、鵲、鵄、鷲競來食噉，或為狐、狗、狼、虎所見食噉，或為蜎飛蠢動、極細蠕蟲而見食噉。",
    "T02n0125_012:0605c13_10": "云何，比丘！",
    "T02n0125_012:0605c14_0": "彼本有妙色，今致此變，於中起苦、樂想，豈非大患乎？」",
    "T02n0125_012:0605c15_1": "諸比丘對曰：「如是。",
    "T02n0125_012:0605c15_2": "世尊！」",
    "T02n0125_012:0605c15_3": "世尊告曰：「是謂色為大患。",
    "T02n0125_012:0605c16_4": "復次，若見彼女人身，蟲鳥以食其半，腸胃肉血污穢不淨。",
    "T02n0125_012:0605c17_5": "云何，比丘！",
    "T02n0125_012:0605c18_6": "彼本有妙色，今致此變，於中起苦、樂想，此非大患乎？」",
    "T02n0125_012:0605c19_7": "諸比丘對曰：「如是。",
    "T02n0125_012:0605c19_8": "世尊！」",
    "T02n0125_012:0605c19_9": "世尊告曰：「是謂色為大患。",
    "T02n0125_012:0605c20_10": "復次，若見彼女人身，血肉以盡，骸骨相連。",
    "T02n0125_012:0605c21_11": "云何，比丘！",
    "T02n0125_012:0605c21_12": "彼本有妙色，今致此變，於中起苦、樂想，此豈非大患乎？」",
    "T02n0125_012:0605c23_13": "諸比丘對曰：「如是。",
    "T02n0125_012:0605c23_14": "世尊！」",
    "T02n0125_012:0605c23_15": "世尊告曰：「是謂色為大患。",
    "T02n0125_012:0605c24_16": "復次，若見彼女人身，血肉以盡，唯有筋纏束薪。",
    "T02n0125_012:0605c25_17": "云何，比丘！",
    "T02n0125_012:0605c25_18": "本有妙色，今致此變，於中起苦、樂想，此非大患乎？」",
    "T02n0125_012:0605c26_19": "諸比丘對曰：「如是。",
    "T02n0125_012:0605c27_20": "世尊！」",
    "T02n0125_012:0605c27_21": "世尊告曰：「是謂色為大患。",
    "T02n0125_012:0605c28_22": "復次，若復見彼女人身，骸骨散落，各在一處，或脚骨一處，或膊骨一處，或髀骨一處，或臗骨一處，或脇肋一處，或肩臂骨一處，或頸骨一處，或髑髏一處。",
    "T02n0125_012:0606a02_23": "云何，諸比丘！",
    "T02n0125_012:0606a02_24": "本有妙色，今致此變，於中起苦、樂想，此豈非大患乎？」",
    "T02n0125_012:0606a04_25": "諸比丘對曰：「如是。",
    "T02n0125_012:0606a04_26": "世尊！」",
    "T02n0125_012:0606a04_27": "世尊告曰：「是謂色為大患。",
    "T02n0125_012:0606a05_28": "復次，若見彼女人身，骨皓白色，或似鴿色。",
    "T02n0125_012:0606a06_29": "云何，比丘！",
    "T02n0125_012:0606a06_30": "本有妙色，今致此變，於中起苦、樂想，豈非大患乎？」",
    "T02n0125_012:0606a07_31": "諸比丘對曰：「如是。",
    "T02n0125_012:0606a08_32": "世尊！」",
    "T02n0125_012:0606a08_33": "世尊告曰：「是謂色為大患。",
    "T02n0125_012:0606a08_34": "復次，若見彼女人，骸骨經無數歲，或有腐爛壞敗，與土同色。",
    "T02n0125_012:0606a10_35": "云何，比丘！",
    "T02n0125_012:0606a10_36": "彼本有妙色，今致此變，於中起苦、樂想，豈非大患乎？」",
    "T02n0125_012:0606a11_37": "諸比丘對曰：「如是。",
    "T02n0125_012:0606a12_38": "世尊！」",
    "T02n0125_012:0606a12_39": "世尊告曰：「是謂色為大患。",
    "T02n0125_012:0606a13_40": "復次，此色無常、變易，不得久停，無有老幼，是謂色為大患。",
    "T02n0125_012:0606a14_41": "「云何色為出要？",
    "T02n0125_012:0606a15_0": "若能捨離於色，除諸亂想，是謂捨離於色。",
    "T02n0125_012:0606a16_1": "謂諸沙門、婆羅門，於色著色，不知大患，亦不捨離，如實而不知，此非沙門、婆羅門，於沙門不知沙門威儀，於婆羅門不知婆羅門威儀，不能己身作證而自遊戲。",
    "T02n0125_012:0606a19_2": "謂諸有沙門、婆羅門，於色不著色，深知為大患，能知捨離，是謂於沙門知沙門威儀，於婆羅門知婆羅門威儀，己身作證而自遊戲，是謂捨離於色。",
    "T02n0125_012:0606a23_3": "「云何為名痛味？",
    "T02n0125_012:0606a23_4": "於是，比丘！",
    "T02n0125_012:0606a24_5": "得樂痛時，便知我得樂痛；得苦痛時，便知我得苦痛；若得不苦不樂痛時，便知我得不苦不樂痛。",
    "T02n0125_012:0606a26_6": "若得食樂痛時，便知我得食樂痛；若得食苦痛時，便知我得食苦痛；若得食不苦不樂痛時，便知我得不苦不樂痛。",
    "T02n0125_012:0606a29_7": "不食苦痛時，便自知我不食苦痛；若不食樂痛時，便自知我不食樂痛；若不食不苦不樂痛時，便自知我不食不苦不樂痛。",
    "T02n0125_012:0606b03_8": "「復次，比丘！",
    "T02n0125_012:0606b03_9": "若得樂痛，爾時不得苦痛，亦復無不苦不樂痛，爾時我唯有樂痛。",
    "T02n0125_012:0606b05_10": "若得苦痛時，爾時無有樂痛，亦無不苦不樂痛，唯有苦痛。",
    "T02n0125_012:0606b06_11": "若復，比丘！",
    "T02n0125_012:0606b06_12": "得不苦不樂痛時，爾時無有樂痛、苦痛，唯有不苦不樂痛。",
    "T02n0125_012:0606b08_13": "復次，痛者無常、變易之法，以知痛無常、變易法者，是謂痛為大患。",
    "T02n0125_012:0606b09_14": "「云何痛為出要？",
    "T02n0125_012:0606b10_15": "若能於痛捨離於痛，除諸亂想，是謂捨離於痛。",
    "T02n0125_012:0606b11_16": "諸有沙門、婆羅門於痛著痛，不知大患，亦不捨離，如實而不知，此非沙門、婆羅門，於沙門不知沙門威儀，於婆羅門不知婆羅門威儀，不能以身作證而自遊戲。",
    "T02n0125_012:0606b15_17": "諸有沙門、婆羅門於痛不著痛，深知為大患，能知捨離，是謂於沙門知沙門威儀，於婆羅門知婆羅門威儀，以身作證而自遊戲，是謂捨離於痛。",
    "T02n0125_012:0606b18_18": "「復次，比丘！",
    "T02n0125_012:0606b18_19": "若有沙門、婆羅門不知苦痛、樂痛、不苦不樂痛，如實而不知，復教化人使行者，此非其宜。",
    "T02n0125_012:0606b21_20": "若有沙門、婆羅門能捨離痛，如實而知，復勸教人使遠離之，此正其宜，是謂捨離於痛。",
    "T02n0125_012:0606b23_21": "「我今，比丘！",
    "T02n0125_012:0606b23_22": "以說著欲、味欲，欲為大患，復能捨者；亦說著色、味色，色為大患，能捨離色；以說著痛、味痛，痛為大患，能捨離痛，諸如來所應行者，所謂施設者，我今周訖。",
    "T02n0125_012:0606b27_23": "常當念在樹下空閑之處，坐禪思惟，莫有懈怠，是謂我之教勅。」",
    "T02n0125_012:0606b28_24": "爾時，諸比丘聞佛所說，歡喜奉行。",
    "T02n0125_012:0606c01_0": "（一〇）聞如是：一時，佛在舍衛國祇樹給孤獨園。",
    "T02n0125_012:0606c02_1": "爾時，世尊告諸比丘：「有三不牢要。",
    "T02n0125_012:0606c02_2": "云何為三？",
    "T02n0125_012:0606c03_3": "身不牢要、命不牢要、財不牢要。",
    "T02n0125_012:0606c03_4": "是謂，比丘！",
    "T02n0125_012:0606c04_5": "有此三不牢要。",
    "T02n0125_012:0606c04_6": "於此，比丘！",
    "T02n0125_012:0606c04_7": "三不牢要中，當求方便，成三牢要。",
    "T02n0125_012:0606c05_8": "云何為三？",
    "T02n0125_012:0606c05_9": "不牢要身，求於牢要；不牢要命，求於牢要；不牢要財，求於牢要。",
    "T02n0125_012:0606c07_10": "「云何不牢要身，求於牢要？",
    "T02n0125_012:0606c07_11": "所謂謙敬禮拜，隨時問訊。",
    "T02n0125_012:0606c08_12": "是謂不牢要身，求於牢要。",
    "T02n0125_012:0606c09_13": "「云何不牢要命，求於牢要？",
    "T02n0125_012:0606c09_14": "於是，若有善男子、善女人，盡形壽不殺生，不加刀杖，常知慚愧，有慈悲心，普念一切眾生；盡形壽不盜，恒念惠施，心無悋相；盡形壽不淫，亦不他淫；盡形壽不妄語，常念至誠，不欺世人；盡形壽不飲酒，意不錯亂，持佛禁戒。",
    "T02n0125_012:0606c15_15": "是謂命不牢要，求於牢要。",
    "T02n0125_012:0606c15_16": "「云何財不牢要，求於牢要？",
    "T02n0125_012:0606c16_17": "若有善男子、善女人，常念惠施與沙門、婆羅門、諸貧匱者，須食者與食，須漿與漿，衣被、飲食、床敷臥具、病瘦醫藥、舍宅、城郭，所須之具悉皆與之。",
    "T02n0125_012:0606c19_18": "如是，財不牢要，求於牢要。",
    "T02n0125_012:0606c20_19": "「是謂，比丘！",
    "T02n0125_012:0606c20_20": "以此三不牢要，求此三牢要。」",
    "T02n0125_012:0606c21_21": "爾時，世尊便說此偈：「知身不牢要，　　命亦不牢固，　財貨衰耗法，　　當求牢要者。",
    "T02n0125_012:0606c24_0": "　人身甚難得，　　命亦不久停，　財貨磨滅法，　　歡喜念惠施。」",
    "T02n0125_012:0606c26_0": "爾時，諸比丘聞佛所說，歡喜奉行。",
    "T02n0125_012:0606c27_0": "　第一德、福業　　三因、三安、瞿　三夜、病、惡行　　苦除、不牢要增壹阿含經三供養品第二十二（一）聞如是：一時，佛在舍衛國祇樹給孤獨園。",
    "T02n0125_012:0607a02_0": "爾時，世尊告諸比丘：「有三人，世人所應供養。",
    "T02n0125_012:0607a03_1": "云何為三？",
    "T02n0125_012:0607a03_2": "如來、至真、等正覺，世人所應供養；如來弟子漏盡阿羅漢，世人所應供養；轉輪聖王，世人所應供養。",
    "T02n0125_012:0607a05_3": "「有何因緣，如來世人所應供養乎？",
    "T02n0125_012:0607a06_4": "夫如來者，不伏者伏，不降者降，不度者度，未得解脫者令得解脫，未般涅槃者使成涅槃，無救護者與作救護，盲者與作眼目，病者與作救護。",
    "T02n0125_012:0607a09_5": "最尊第一，魔若魔天、天及人民，於中最尊福田，可敬可貴，與人作導，令知正路，未知道者與說導教，以此因緣，如來世人所應供養。",
    "T02n0125_012:0607a12_6": "「復有何因緣，如來弟子漏盡阿羅漢世人所應供養乎？",
    "T02n0125_012:0607a14_7": "比丘當知，漏盡阿羅漢以度生死源，更不復受有，以得無上法，淫、怒、癡盡，永不得全，是世福田。",
    "T02n0125_012:0607a16_8": "以此因緣本末，使漏盡阿羅漢世人所應供養。",
    "T02n0125_012:0607a17_9": "「復以何因緣，轉輪聖王世人所應供養？",
    "T02n0125_012:0607a18_10": "比丘當知，轉輪聖王以法治化，終不殺生，復教化人使不殺生；自不盜竊，亦復教他人使不偷盜；自不淫泆，復教他人不行淫泆；自不妄語，亦復教人使不妄語；自不兩舌，鬪亂彼此，亦復教他人使不兩舌；自不嫉妬、恚、癡，亦復教他人不習此法；自行正見，復教他人使不邪見。",
    "T02n0125_012:0607a25_11": "以此因緣，以此本末，使轉輪聖王世人所應供養。」",
    "T02n0125_012:0607a26_12": "爾時，諸比丘聞佛所說，歡喜奉行。",
    "T02n0125_012:0607a28_0": "（二）聞如是：一時，佛在舍衛國祇樹給孤獨園。",
    "T02n0125_012:0607a29_1": "爾時，世尊告阿難：「有三善根，不可窮盡，漸至涅槃界。",
    "T02n0125_012:0607b01_2": "云何為三？",
    "T02n0125_012:0607b01_3": "所謂於如來所而種功德，此善根不可窮盡。",
    "T02n0125_012:0607b02_4": "於正法而種功德，此善根不可窮盡。",
    "T02n0125_012:0607b03_5": "於聖眾而種功德，此善根不可窮盡。",
    "T02n0125_012:0607b04_6": "是謂，阿難！",
    "T02n0125_012:0607b04_7": "此三善根不可窮盡，得至涅槃界。",
    "T02n0125_012:0607b05_8": "是故，阿難！",
    "T02n0125_012:0607b05_9": "當求方便，獲此不可窮盡之福。",
    "T02n0125_012:0607b06_10": "如是，阿難！",
    "T02n0125_012:0607b07_0": "當作是學。」",
    "T02n0125_012:0607b07_1": "爾時，阿難聞佛所說，歡喜奉行。",
    "T02n0125_012:0607b09_0": "（三）聞如是：一時，佛在舍衛國祇樹給孤獨園。",
    "T02n0125_012:0607b10_1": "爾時，世尊告諸比丘：「有此三痛。",
    "T02n0125_012:0607b10_2": "云何為三？",
    "T02n0125_012:0607b11_3": "所謂樂痛、苦痛、不苦不樂痛。",
    "T02n0125_012:0607b11_4": "諸比丘當知，彼樂痛者，欲愛使也；彼苦痛者，瞋恚使也；不苦不樂痛者，是癡使也。",
    "T02n0125_012:0607b13_5": "是故，諸比丘！",
    "T02n0125_012:0607b13_6": "當學方便，求滅此使。",
    "T02n0125_012:0607b14_7": "所以然者，當自熾然，當自修行法，得無比法。",
    "T02n0125_012:0607b15_8": "諸比丘當知，我滅度後，其有比丘念自熾然，修其行法，得無比法，此則是第一聲聞。",
    "T02n0125_012:0607b17_9": "「云何，比丘！",
    "T02n0125_012:0607b17_10": "當自熾然，當自修行，得修行法，獲無比法？",
    "T02n0125_012:0607b18_11": "於是，比丘！",
    "T02n0125_012:0607b19_12": "內自觀身，外自觀身，內外自觀身而自遊戲；內觀痛，外觀痛，內外觀痛；內觀意，外觀意，內外觀意；內觀法，外觀法，內外觀法而自遊戲。",
    "T02n0125_012:0607b22_13": "如是，比丘！",
    "T02n0125_012:0607b22_14": "當自熾然，盛修行其法，得無比法。",
    "T02n0125_012:0607b23_15": "諸比丘行此法者，於聲聞中第一弟子。",
    "T02n0125_012:0607b24_16": "如是，比丘！",
    "T02n0125_012:0607b24_17": "當作是學。」",
    "T02n0125_012:0607b24_18": "爾時，諸比丘聞佛所說，歡喜奉行。",
    "T02n0125_012:0607b26_0": "（四）聞如是：一時，佛在舍衛國祇樹給孤獨園。",
    "T02n0125_012:0607b27_1": "爾時，世尊告諸比丘：「有三事，覆則妙，露則不妙。",
    "T02n0125_012:0607b28_2": "云何為三？",
    "T02n0125_012:0607b28_3": "一者女人，覆則妙，露則不妙；婆羅門呪術，覆則妙，露則不妙；邪見之業，覆則妙，露則不妙。",
    "T02n0125_012:0607c01_4": "是謂，比丘！",
    "T02n0125_012:0607c01_5": "有此三事，覆則妙，露則不妙。",
    "T02n0125_012:0607c02_6": "「復有三事，露則妙，覆則不妙。",
    "T02n0125_012:0607c03_7": "云何為三？",
    "T02n0125_012:0607c03_8": "日、月，露則妙，覆則不妙；如來法語，露則妙，覆則不妙。",
    "T02n0125_012:0607c04_9": "是謂，比丘！",
    "T02n0125_012:0607c04_10": "有此三事，露則妙，覆則不妙。」",
    "T02n0125_012:0607c05_11": "爾時，世尊便說此偈：「女人及呪術，　　邪見不善行，　此是世三法，　　覆隱而最妙。",
    "T02n0125_012:0607c08_0": "　日月廣所照，　　如來正法語，　此是三世法，　　露則第一妙。",
    "T02n0125_012:0607c10_0": "「是故，諸比丘！",
    "T02n0125_012:0607c10_1": "當露現如來法，勿使覆隱。",
    "T02n0125_012:0607c10_2": "如是，比丘！",
    "T02n0125_012:0607c11_3": "當作是學。」",
    "T02n0125_012:0607c11_4": "爾時，諸比丘聞佛所說，歡喜奉行。",
    "T02n0125_012:0607c13_0": "（五）聞如是：一時，佛在舍衛國祇樹給孤獨園。",
    "T02n0125_012:0607c14_1": "爾時，世尊告諸比丘：「此三有為有為相。",
    "T02n0125_012:0607c14_2": "云何為三？",
    "T02n0125_012:0607c15_3": "知所從起，知當遷變，知當滅盡。",
    "T02n0125_012:0607c16_0": "彼云何知所從起？",
    "T02n0125_012:0607c16_1": "所謂生，長大成五陰形，得諸持、入，是謂所從起。",
    "T02n0125_012:0607c17_2": "彼云何為滅盡？",
    "T02n0125_012:0607c18_0": "所謂死，命過不住、無常，諸陰散壞，宗族別離，命根斷絕，是謂為滅盡。",
    "T02n0125_012:0607c19_1": "彼云何變易？",
    "T02n0125_012:0607c19_2": "齒落、髮白、氣力竭盡，年遂衰微，身體解散，是謂為變易法。",
    "T02n0125_012:0607c21_3": "是為，比丘！",
    "T02n0125_012:0607c21_4": "三有為有為相，當知此三有為相，善分別之。",
    "T02n0125_012:0607c22_5": "如是，諸比丘！",
    "T02n0125_012:0607c22_6": "當作是學。」",
    "T02n0125_012:0607c23_0": "爾時，諸比丘聞佛所說，歡喜奉行。",
    "T02n0125_012:0607c24_0": "（六）聞如是：一時，佛在舍衛國祇樹給孤獨園。",
    "T02n0125_012:0607c25_1": "爾時，世尊告諸比丘：「愚人有三相三法，不可恃怙。",
    "T02n0125_012:0607c26_2": "云何為三？",
    "T02n0125_012:0607c26_3": "於是，愚者不可思惟而思惟之；不可論說而論說之；不可行者而修習之。",
    "T02n0125_012:0607c28_4": "「云何愚者不可思惟而思念之？",
    "T02n0125_012:0607c29_5": "於是，愚者意三行便思憶之。",
    "T02n0125_012:0607c29_6": "云何為三？",
    "T02n0125_012:0608a01_0": "於是，愚者起嫉心，於他財物及於女色，心念惡言悉興嫉心：『彼之所有，願是我許。』",
    "T02n0125_012:0608a02_1": "如是，愚者不可思惟而思惟之。",
    "T02n0125_012:0608a03_2": "「云何愚者不可論說而論說之？",
    "T02n0125_012:0608a04_3": "於是，愚者造口四過。",
    "T02n0125_012:0608a04_4": "云何為四？",
    "T02n0125_012:0608a05_5": "於是，愚者恒喜妄言、綺語、惡口、鬪亂彼此。",
    "T02n0125_012:0608a06_6": "如是，愚者造口四過。",
    "T02n0125_012:0608a06_7": "「云何愚者造於惡行？",
    "T02n0125_012:0608a07_8": "於是，愚者造身惡行，常念殺生、竊盜、淫泆。",
    "T02n0125_012:0608a08_9": "如是，愚者造於惡行。",
    "T02n0125_012:0608a08_10": "如是，比丘！",
    "T02n0125_012:0608a08_11": "愚者有此三行，愚癡之人習此三事。",
    "T02n0125_012:0608a09_12": "「復次，比丘！",
    "T02n0125_012:0608a10_13": "智者有三事，當念修行。",
    "T02n0125_012:0608a10_14": "云何為三？",
    "T02n0125_012:0608a10_15": "於是，智者應思惟者，便思惟之；應論說者，便論說之；應行善者，便修行善。",
    "T02n0125_012:0608a12_16": "「彼云何智者應思惟事，便思惟之？",
    "T02n0125_012:0608a13_17": "於是，智者思惟意三行。",
    "T02n0125_012:0608a14_18": "云何為三？",
    "T02n0125_012:0608a14_19": "於是，智者不嫉妬、恚、癡，常行正見，見他財貨，不生想念。",
    "T02n0125_012:0608a15_20": "如是，智者應思惟者，便思惟之。",
    "T02n0125_012:0608a16_21": "「云何智者應論說之？",
    "T02n0125_012:0608a17_22": "於是，智者成就口四行。",
    "T02n0125_012:0608a17_23": "云何為四？",
    "T02n0125_012:0608a17_24": "於是，智者不行妄語，亦不教人妄語，見人妄語者意不喜樂，是謂智者而護其口。",
    "T02n0125_012:0608a19_25": "復次，智者不行綺語、惡口、鬪亂彼此，亦不教人使行綺語、惡口、鬪亂。",
    "T02n0125_012:0608a21_26": "如是，智者成就口四行。",
    "T02n0125_012:0608a22_0": "「云何智者成就身三行？",
    "T02n0125_012:0608a22_1": "於是，智者思惟身行，無所觸犯。",
    "T02n0125_012:0608a23_2": "然復智者自不殺生，亦不教人殺生，見人殺者心不喜樂。",
    "T02n0125_012:0608a24_3": "自不偷竊，不教人盜，見人盜者心不喜樂。",
    "T02n0125_012:0608a25_4": "亦不淫泆，見他女人色，心不起想，亦不教人使行淫泆。",
    "T02n0125_012:0608a27_5": "設見老母，視之如己親，中者如姊，小者如妹，意無高下。",
    "T02n0125_012:0608a28_6": "如是，智者身成就三行，是謂智者所行。",
    "T02n0125_012:0608a29_7": "如是，比丘！",
    "T02n0125_012:0608a29_8": "有此三有為之相。",
    "T02n0125_012:0608b01_9": "是故，諸比丘！",
    "T02n0125_012:0608b01_10": "愚者三相常當捨離，此三智者所行，不發斯須。",
    "T02n0125_012:0608b02_11": "如是，諸比丘！",
    "T02n0125_012:0608b02_12": "當作是學。」",
    "T02n0125_012:0608b03_13": "爾時，諸比丘聞佛所說，歡喜奉行。",
    "T02n0125_012:0608b04_0": "（七）聞如是：一時，佛在舍衛國祇樹給孤獨園。",
    "T02n0125_012:0608b05_1": "爾時，世尊告諸比丘：「有此三法，不可覺知，不見、不聞，經歷生死，未曾瞻覩，我及爾等曾不見聞。",
    "T02n0125_012:0608b07_2": "云何為三？",
    "T02n0125_012:0608b07_3": "所謂賢聖戒，不可覺知，不見、不聞，經歷生死，未曾瞻覩，我及爾等曾不見聞。",
    "T02n0125_012:0608b09_4": "賢聖三昧、賢聖智慧，不可覺知，不見、不聞，如今我身并及汝等，皆悉覺知賢聖禁戒、賢聖三昧、賢聖智慧，皆悉成就，不復受有，已斷生死根原。",
    "T02n0125_012:0608b12_5": "是故，諸比丘！",
    "T02n0125_012:0608b13_6": "當念修行此三法。",
    "T02n0125_012:0608b13_7": "如是，諸比丘！",
    "T02n0125_012:0608b13_8": "當作是學。」",
    "T02n0125_012:0608b14_9": "爾時，諸比丘聞佛所說，歡喜奉行。",
    "T02n0125_012:0608b16_0": "（八）聞如是：一時，佛在舍衛國祇樹給孤獨園。",
    "T02n0125_012:0608b17_1": "爾時，世尊告諸比丘：「有三法甚可敬愛，世人所貪。",
    "T02n0125_012:0608b18_2": "云何為三？",
    "T02n0125_012:0608b18_3": "所謂少壯，甚可愛敬，世人所貪。",
    "T02n0125_012:0608b19_4": "無病，甚可愛敬，世人所貪。",
    "T02n0125_012:0608b19_5": "壽命，甚可愛敬，世人所貪。",
    "T02n0125_012:0608b20_6": "是謂，比丘！",
    "T02n0125_012:0608b20_7": "有此三法，甚可愛敬，世人所貪。",
    "T02n0125_012:0608b21_8": "「復次，比丘！",
    "T02n0125_012:0608b21_9": "雖有此三法，甚可愛敬，世人所貪，然更有三法，不可愛敬，世人所不貪。",
    "T02n0125_012:0608b23_10": "云何為三？",
    "T02n0125_012:0608b23_11": "雖有少壯，然必當老，不可愛敬，世人所不貪。",
    "T02n0125_012:0608b24_12": "比丘當知，雖有無病，然必當病，不可愛敬，世人所不貪。",
    "T02n0125_012:0608b26_13": "比丘當知，雖有壽命，然必當死，不可愛敬，世人所不貪。",
    "T02n0125_012:0608b27_14": "是故，諸比丘！",
    "T02n0125_012:0608b28_15": "設有少壯，當求不老，至涅槃界；雖有無病，當求方便，使不有病；雖有壽命，當求方便，使不命終。",
    "T02n0125_012:0608c01_16": "如是，諸比丘！",
    "T02n0125_012:0608c01_17": "當作是學。」",
    "T02n0125_012:0608c02_18": "爾時，諸比丘聞佛所說，歡喜奉行。",
    "T02n0125_012:0608c03_0": "（九）聞如是：一時，佛在舍衛國祇樹給孤獨園。",
    "T02n0125_012:0608c04_1": "爾時，世尊告諸比丘：「猶如春時天雨大雹，設如來不出世，眾生入地獄，亦復如是。",
    "T02n0125_012:0608c06_0": "是時，女人入地獄多於男子。",
    "T02n0125_012:0608c06_1": "所以然者，比丘當知，以三事故，眾生之類，身壞命終，入三惡趣。",
    "T02n0125_012:0608c08_2": "云何為三？",
    "T02n0125_012:0608c08_3": "所謂貪欲、睡眠、調戲，有此三事纏著心意，身壞命終，入三惡趣。",
    "T02n0125_012:0608c09_4": "「女人竟日習翫三法而自娛樂。",
    "T02n0125_012:0608c10_5": "云何為三？",
    "T02n0125_012:0608c10_6": "晨朝以嫉妬心而自纏縛，若至日中，復以睡眠結而自纏裹，向暮以貪欲心而自纏縛。",
    "T02n0125_012:0608c13_7": "以此因緣，使彼女人身壞命終，生三惡趣。",
    "T02n0125_012:0608c14_8": "是故，諸比丘！",
    "T02n0125_012:0608c14_9": "當念離此三法。」",
    "T02n0125_012:0608c14_10": "爾時，世尊便說此偈：「嫉妬睡眠調，　　貪欲是惡法，　牽人至地獄，　　至竟無解脫。",
    "T02n0125_012:0608c18_0": "　是以當捨離，　　嫉妬及睡調，　亦當捨於欲，　　莫造彼惡行。",
    "T02n0125_012:0608c20_0": "「是故，諸比丘！",
    "T02n0125_012:0608c20_1": "當念去離嫉妬，無慳悋心，常行惠施，不著睡眠，當行不染，不著貪欲。",
    "T02n0125_012:0608c22_2": "如是，諸比丘！",
    "T02n0125_012:0608c22_3": "當作是學。」",
    "T02n0125_012:0608c22_4": "爾時，諸比丘聞佛所說，歡喜奉行。",
    "T02n0125_012:0608c24_0": "（一〇）聞如是：一時，佛在舍衛國祇樹給孤獨園。",
    "T02n0125_012:0608c25_1": "爾時，世尊告諸比丘：「有此三法，習之、翫之，不知厭足，亦復不能至休息處。",
    "T02n0125_012:0608c26_2": "云何為三？",
    "T02n0125_012:0608c27_3": "所謂貪欲。",
    "T02n0125_012:0608c27_4": "若有人習此法，初無厭足。",
    "T02n0125_012:0608c27_5": "若復有人習飲酒者，初無厭足。",
    "T02n0125_012:0608c28_6": "若復有人修習睡眠，初無厭足。",
    "T02n0125_012:0608c29_7": "是謂，比丘！",
    "T02n0125_012:0608c29_8": "若有人習此三法者，初無厭足，亦復不能至滅盡之處。",
    "T02n0125_012:0609a02_9": "是故，諸比丘！",
    "T02n0125_012:0609a02_10": "常當捨離此三法，不親近之。",
    "T02n0125_012:0609a03_11": "如是，諸比丘！",
    "T02n0125_012:0609a03_12": "當作是學。」",
    "T02n0125_012:0609a03_13": "爾時，諸比丘聞佛所說，歡喜奉行。",
    "T02n0125_012:0609a05_0": "　供養、三善根　　三痛、三覆露　相、法、三不覺　　愛敬、春、無足增壹阿含經卷第十二"
}