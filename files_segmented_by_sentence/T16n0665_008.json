{
    "T16n0665_008:0437c16_0": "金光明最勝王經卷第八",
    "T16n0665_008:0437c18_0": "大唐三藏沙門義淨奉　制譯",
    "T16n0665_008:0437c19_0": "大辯才天女品第十五之二",
    "T16n0665_008:0437c20_0": "爾時，憍陳如婆羅門說上讚歎及呪讚法，讚辯才天女已，告諸大眾：「仁等！",
    "T16n0665_008:0437c21_1": "若欲請辯才天女哀愍加護，於現世中得無礙辯，聰明大智，巧妙言詞，博綜奇才，論議文飾，隨意成就無疑滯者，應當如是至誠殷重而請召言：「南謨佛陀也！",
    "T16n0665_008:0437c26_2": "南謨達摩也！",
    "T16n0665_008:0437c26_3": "南謨僧伽也！",
    "T16n0665_008:0437c26_4": "南謨諸菩薩眾、獨覺、聲聞一切賢聖！",
    "T16n0665_008:0437c27_5": "過去現在十方諸佛，悉皆已習真實之語，能隨順說當機實語，無虛誑語，已於無量俱胝大劫常說實語，有實語者悉皆隨喜；以不妄語故，出廣長舌能覆於面，覆贍部洲及四天下，能覆一千、二千、三千世界，普覆十方世界，圓滿周遍，不可思議，能除一切煩惱炎熱。",
    "T16n0665_008:0438a05_6": "敬禮敬禮一切諸佛如是舌相，願我某甲皆得成就微妙辯才，至心歸命。",
    "T16n0665_008:0438a07_0": "「敬禮諸佛妙辯才，　　諸大菩薩妙辯才，　獨覺聖者妙辯才，　　四向四果妙辯才，　四聖諦語妙辯才，　　正行正見妙辯才，　梵眾諸仙妙辯才，　　大天烏摩妙辯才，　塞建陀天妙辯才，　　摩那斯王妙辯才，　聰明夜天妙辯才，　　四大天王妙辯才，　善住天子妙辯才，　　金剛密主妙辯才，　吠率怒天妙辯才，　　毘摩天女妙辯才，　侍數天神妙辯才，　　室唎天女妙辯才，　室唎末多妙辯才，　　醯哩言詞妙辯才，　諸母大母妙辯才，　　訶哩底母妙辯才，　諸藥叉神妙辯才，　　十方諸王妙辯才，　所有勝業資助我，　　令得無窮妙辯才。",
    "T16n0665_008:0438a20_0": "　敬禮無欺誑，　　敬禮解脫者，　敬禮離欲人，　　敬禮捨纏蓋，　敬禮心清淨，　　敬禮光明者，　敬禮真實語，　　敬禮無塵習，　敬禮住勝義，　　敬禮大眾主，　敬禮辯才天，　　令我詞無礙。",
    "T16n0665_008:0438a26_0": "　願我所求事，　　皆悉速成就；　無病常安隱，　　壽命得延長。",
    "T16n0665_008:0438a28_0": "　善解諸明呪，　　勤修菩提道；　廣饒益群生，　　求心願早遂。",
    "T16n0665_008:0438b01_0": "　我說真實語，　　我說無誑語；　天女妙辯才，　　令我得成就。",
    "T16n0665_008:0438b03_0": "　惟願天女來，　　令我語無滯；　速入身口內，　　聰明足辯才。",
    "T16n0665_008:0438b05_0": "　願令我舌根，　　當得如來辯；　由彼語威力，　　調伏諸眾生。",
    "T16n0665_008:0438b07_0": "　我所出語時，　　隨事皆成就；　聞者生恭敬，　　所作不唐捐。",
    "T16n0665_008:0438b09_0": "　若我求辯才，　　事不成就者；　天女之實語，　　皆悉成虛妄。",
    "T16n0665_008:0438b11_0": "　有作無間罪，　　佛語令調伏；　及以阿羅漢，　　所有報恩語。",
    "T16n0665_008:0438b13_0": "　舍利子目連，　　世尊眾第一；　斯等真實語，　　願我皆成就。",
    "T16n0665_008:0438b15_0": "　我今皆召請，　　佛之聲聞眾，　皆願速來至，　　成就我求心，　所求真實語，　　皆願無虛誑。",
    "T16n0665_008:0438b18_0": "　上從色究竟，　　及以淨居天，　大梵及梵輔，　　一切梵王眾，　乃至遍三千，　　索訶世界主，　并及諸眷屬，　　我今皆請召；　惟願降慈悲，　　哀憐同攝受。",
    "T16n0665_008:0438b23_0": "　他化自在天，　　及以樂變化；　覩史多天眾，　　慈氏當成佛。",
    "T16n0665_008:0438b25_0": "　夜摩諸天眾，　　及三十三天；　四大王眾天，　　一切諸天眾。",
    "T16n0665_008:0438b27_0": "　地水火風神，　　依妙高山住；　七海山神眾，　　所有諸眷屬。",
    "T16n0665_008:0438b29_0": "　滿財及五頂，　　日月諸星辰；　如是諸天眾，　　令世間安隱。",
    "T16n0665_008:0438c02_0": "　斯等諸天神，　　不樂作罪業；　敬禮鬼子母，　　及最小愛兒。",
    "T16n0665_008:0438c04_0": "　天龍藥叉眾，　　乾闥阿蘇羅，　及以緊那羅，　　莫呼洛伽等。",
    "T16n0665_008:0438c06_0": "　我以世尊力，　　悉皆申請召；　願降慈悲心，　　與我無礙辯。",
    "T16n0665_008:0438c08_0": "　一切人天眾，　　能了他心者；　皆願加神力，　　與我妙辯才。",
    "T16n0665_008:0438c10_0": "　乃至盡虛空，　　周遍於法界；　所有含生類，　　與我妙辯才。」",
    "T16n0665_008:0438c12_0": "爾時，辯才天女聞是請已，告婆羅門言：「善哉！",
    "T16n0665_008:0438c13_1": "大士！",
    "T16n0665_008:0438c13_2": "若有男子女人能依如是呪及呪讚，如前所說受持法式，歸敬三寶，虔心正念，於所求事，皆不唐捐，兼復受持讀誦此《金光明》微妙經典，所願求者，無不果遂，速得成就，除不至心。」",
    "T16n0665_008:0438c17_3": "時婆羅門，深心歡喜，合掌頂受。",
    "T16n0665_008:0438c19_0": "爾時，佛告辯才天女：「善哉！",
    "T16n0665_008:0438c19_1": "善哉！",
    "T16n0665_008:0438c19_2": "善女天！",
    "T16n0665_008:0438c19_3": "汝能流布是妙經王，擁護所有受持經者，及能利益一切眾生，令得安樂，說如是法，施與辯才不可思議，得福無量，諸發心者速趣菩提。」",
    "T16n0665_008:0438c24_0": "金光明最勝王經大吉祥天女品第十",
    "T16n0665_008:0438c25_0": "六",
    "T16n0665_008:0438c26_0": "爾時，大吉祥天女即從座起，前禮佛足，合掌恭敬，白佛言：「世尊！",
    "T16n0665_008:0438c27_1": "我若見有苾芻、苾芻尼、鄔波索迦、鄔波斯迦，受持讀誦，為人解說是《金光明最勝王經》者，我當專心恭敬供養此等法師，所謂飲食、衣服、臥具、醫藥，及餘一切所須資具，皆令圓滿無有乏少。",
    "T16n0665_008:0439a02_2": "若晝若夜於此經王所有句義，觀察思量，安樂而住，令此經典於贍部洲廣行流布，為彼有情已於無量百千佛所種善根者，常使得聞，不速隱沒。",
    "T16n0665_008:0439a06_3": "復於無量百千億劫，當受人天種種勝樂，常得豐稔，永除飢饉，一切有情恒受安樂，亦得值遇諸佛世尊，於未來世速證無上大菩提果，永絕三塗輪迴苦難。",
    "T16n0665_008:0439a10_4": "世尊！",
    "T16n0665_008:0439a10_5": "我念過去有琉璃金山寶花光照吉祥功德海如來、應、正等覺，十號具足，我於彼所種諸善根，由彼如來慈悲愍念威神力故，令我今日隨所念處、隨所視方、隨所至國，能令無量百千萬億眾生受諸快樂，乃至所須衣服飲食資生之具，金銀、琉璃、車璩、瑪瑙、珊瑚、虎珀、真珠等寶悉令充足；若復有人至心讀誦是《金光明最勝王經》，亦當日日燒眾名香及諸妙花，為我供養彼琉璃金山寶花光照吉祥功德海如來、應、正等覺，復當每日於三時中稱念我名，別以香花及諸美食供養於我，亦常聽受此妙經王，得如是福。」",
    "T16n0665_008:0439a22_6": "而說頌曰：「由能如是持經故，　　自身眷屬離諸衰；　所須衣食無乏時，　　威光壽命難窮盡。",
    "T16n0665_008:0439a25_0": "　能令地味常增長，　　諸天降雨隨時節；　令諸天眾咸歡悅，　　及以園林穀果神。",
    "T16n0665_008:0439a27_0": "　叢林果樹並滋榮，　　所有苗稼咸成就；　欲求珍財皆滿願，　　隨所念者遂其心。」",
    "T16n0665_008:0439a29_0": "佛告大吉祥天女：「善哉！",
    "T16n0665_008:0439a29_1": "善哉！",
    "T16n0665_008:0439a29_2": "汝能如是憶念昔因，報恩供養，利益安樂無邊眾生，流布是經，功德無盡。」",
    "T16n0665_008:0439b03_0": "金光明最勝王經大吉祥天女增長財",
    "T16n0665_008:0439b04_0": "物品第十七",
    "T16n0665_008:0439b05_0": "爾時，大吉祥天女復白佛言：「世尊！",
    "T16n0665_008:0439b05_1": "北方薜室羅末拏天王城名有財，去城不遠，有園名曰妙華福光，中有勝殿，七寶所成。",
    "T16n0665_008:0439b07_2": "世尊！",
    "T16n0665_008:0439b08_0": "我常住彼。",
    "T16n0665_008:0439b08_1": "若復有人欲求五穀日日增多、倉庫盈溢者，應當發起敬信之心，淨治一室，瞿摩塗地，應畫我像，種種瓔珞周匝莊嚴；當洗浴身，著淨衣服，塗以名香，入淨室內，發心為我每日三時稱彼佛名及此經名號而申禮敬：『南謨琉璃金山寶花光照吉祥功德海如來！』",
    "T16n0665_008:0439b14_2": "持諸香花及以種種甘美飲食，至心奉獻，亦以香花及諸飲食供養我像；復持飲食，散擲餘方，施諸神等，實言邀請大吉祥天，發所求願：『若如所言是不虛者，於我所請，勿令空爾。』",
    "T16n0665_008:0439b18_3": "于時吉祥天女，知是事已，便生愍念，令其宅中財穀增長。",
    "T16n0665_008:0439b20_4": "即當誦呪請召於我，先稱佛名及菩薩名字，一心敬禮：「南謨一切十方三世諸佛　南謨寶髻佛　南謨無垢光明寶幢佛　南謨金幢光佛　南謨百金光藏佛　南謨金蓋寶積佛　南謨金花光幢佛　南謨大燈光佛　南謨大寶幢佛　南謨東方不動佛　南謨南方寶幢佛　南謨西方無量壽佛　南謨北方天鼓音王佛　南謨妙幢菩薩　南謨金光菩薩　南謨金藏菩薩　南謨常啼菩薩　南謨法上菩薩　南謨善安菩薩「敬禮如是佛菩薩已，次當誦呪請召我大吉祥天女。",
    "T16n0665_008:0439c03_5": "由此呪力，所求之事皆得成就。」",
    "T16n0665_008:0439c04_0": "即說呪曰：「南謨室唎莫訶天女　怛姪他　鉢唎脯[口*律]拏折囇　三曼[多*頁]　達喇設泥(去聲，下皆同爾)莫訶毘訶囉揭諦　三曼哆毘曇末泥　莫訶迦哩也　鉢喇底瑟侘鉢泥　薩婆頞　他娑彈泥　蘇鉢喇底晡囇　[序-予+阿]耶娜達摩多莫訶毘俱比諦　莫訶迷咄嚕　鄔波僧呬羝　莫訶頡唎使　蘇僧近(入聲)哩呬羝　三曼多頞他　阿奴波喇泥　莎訶「世尊！",
    "T16n0665_008:0439c13_1": "若人誦持如是神呪請召我時，我聞請已，即至其所，令願得遂。",
    "T16n0665_008:0439c14_2": "世尊！",
    "T16n0665_008:0439c14_3": "是灌頂法句，定成就句，真實之句，無虛誑句，是平等行，於諸眾生是正善根。",
    "T16n0665_008:0439c16_4": "若有受持讀誦呪者，應七日七夜受八支戒，於晨朝時先嚼齒木淨澡漱已，及於晡後香花供養一切諸佛，自陳其罪。",
    "T16n0665_008:0439c19_5": "當為己身及諸含識迴向發願，令所悕求速得成就。",
    "T16n0665_008:0439c20_6": "淨治一室，或在空閑阿蘭若處，瞿摩為壇，燒栴檀香，而為供養。",
    "T16n0665_008:0439c22_7": "置一勝座，幡蓋莊嚴，以諸名花布列壇內，應當至心誦持前呪，悕望我至。",
    "T16n0665_008:0440a02_8": "我於爾時即便護念觀察是人，來入其室，就座而坐，受其供養。",
    "T16n0665_008:0440a03_9": "從是以後，當令彼人於睡夢中得見於我，隨所求事以實告知。",
    "T16n0665_008:0440a05_10": "若聚落空澤及僧住處，隨所求者，皆令圓滿，金銀財寶、牛羊穀麥、飲食衣服，皆得隨心受諸快樂。",
    "T16n0665_008:0440a07_11": "既得如是勝妙果報，當以上分供養三寶，及施於我，廣修法會，設諸飲食，布列香花。",
    "T16n0665_008:0440a09_12": "既供養已，所有供養貨之取直，復為供養。",
    "T16n0665_008:0440a10_13": "我當終身常住於此，擁護是人，令無闕乏，隨所悕求，悉皆稱意。",
    "T16n0665_008:0440a12_0": "亦當時時給濟貧乏，不應慳惜，獨為己身。",
    "T16n0665_008:0440a13_0": "常讀是經，供養不絕，當以此福普施一切，迴向菩提，願出生死，速得解脫。」",
    "T16n0665_008:0440a15_0": "爾時，世尊讚言：「善哉！",
    "T16n0665_008:0440a15_1": "吉祥天女！",
    "T16n0665_008:0440a15_2": "汝能如是流布此經，不可思議，自他俱益。」",
    "T16n0665_008:0440a17_0": "金光明最勝王經堅牢地神品第十八",
    "T16n0665_008:0440a18_0": "爾時，堅牢地神即於眾中，從座而起，合掌恭敬而白佛言：「世尊！",
    "T16n0665_008:0440a19_1": "是《金光明最勝王經》，若現在世，若未來世，若在城邑聚落、王宮樓觀，及阿蘭若、山澤空林，有此經王流布之處，世尊！",
    "T16n0665_008:0440a22_2": "我當往詣其所，供養恭敬擁護流通。",
    "T16n0665_008:0440a23_0": "若有方處為說法師敷置高座演說經",
    "T16n0665_008:0440a24_0": "者，我以神力不現本身，在於座所，頂戴其足；我得聞法，深心歡喜，得飡法味，增益威光，慶悅無量。",
    "T16n0665_008:0440a26_1": "自身既得如是利益，亦令大地深十六萬八千踰繕那，至金剛輪際，令其地味悉皆增益，乃至四海所有土地，亦使肥濃田疇沃壤倍勝常日。",
    "T16n0665_008:0440a29_2": "亦復令此贍部洲中江河池沼，所有諸樹藥草叢林，種種花果根莖枝葉及諸苗稼，形相可愛，眾所樂觀，色香具足，皆堪受用。",
    "T16n0665_008:0440b03_3": "若諸有情受用如是勝飲食已，長命色力，諸根安隱，增益光輝，無諸痛惱，心慧勇健，無不堪能。",
    "T16n0665_008:0440b05_4": "又此大地凡有所須，百千事業悉皆周備。",
    "T16n0665_008:0440b06_5": "世尊！",
    "T16n0665_008:0440b07_6": "以是因緣，諸贍部洲安隱豐樂，人民熾盛，無諸衰惱，所有眾生皆受安樂。",
    "T16n0665_008:0440b08_7": "既受如是身心快樂，於此經王深加愛敬，所在之處皆願受持供養，恭敬尊重讚歎。",
    "T16n0665_008:0440b10_8": "又復於彼說法大師法座之處，悉皆往彼，為諸眾生勸請說是最勝經王。",
    "T16n0665_008:0440b12_9": "何以故？",
    "T16n0665_008:0440b12_10": "世尊！",
    "T16n0665_008:0440b12_11": "由說此經，我之自身并諸眷屬咸蒙利益，光輝氣力，勇猛威勢，顏容端正，倍勝於常。",
    "T16n0665_008:0440b14_12": "世尊！",
    "T16n0665_008:0440b14_13": "我堅牢地神蒙法味已，令贍部洲縱廣七千踰繕那地，皆悉沃壤乃至如前，所有眾生皆受安樂。",
    "T16n0665_008:0440b17_14": "是故，世尊！",
    "T16n0665_008:0440b17_15": "時彼眾生為報我恩，應作是念：『我當必定聽受是經，恭敬供養，尊重讚歎。』",
    "T16n0665_008:0440b19_16": "作是念已，即從住處城邑聚落、舍宅空地，詣法會所，頂禮法師，聽受是經。",
    "T16n0665_008:0440b21_17": "既聽受已，各還本處，心生慶喜，共作是言：『我等今者得聞甚深無上妙法，即是攝受不可思議功德之聚，由經力故，我等當值無量無邊百千俱胝那庾多佛，承事供養，永離三塗極苦之處，復於來世百千生中，常生天上，及在人間受諸勝樂。』",
    "T16n0665_008:0440b26_18": "時彼諸人各還本處，為諸人眾說是經王，若一喻、一品、一昔因緣、一如來名、一菩薩名、一四句頌、或復一句，為諸眾生說是經典，乃至首題名字。",
    "T16n0665_008:0440c01_0": "世尊！",
    "T16n0665_008:0440c01_1": "隨諸眾生所住之處，其地悉皆沃壤肥濃，過於餘處。",
    "T16n0665_008:0440c02_2": "凡是土地所生之物，悉得增長滋茂廣大，令諸眾生受於快樂，多饒珍財，好行惠施，心常堅固，深信三寶。」",
    "T16n0665_008:0440c04_3": "作是語已，爾時，世尊告堅牢地神曰：「若有眾生，聞是《金光明》最勝經王乃至一句，命終之後，當得往生三十三天及餘天處。",
    "T16n0665_008:0440c07_4": "若有眾生為欲供養是經王故，莊嚴宅宇，乃至張一傘蓋、懸一繒幡，由是因緣，六天之上，如念受生，七寶妙宮，隨意受用，各各自然有七千天女，共相娛樂，日夜常受不可思議殊勝之樂。」",
    "T16n0665_008:0440c12_0": "作是語已，爾時，堅牢地神白佛言：「世尊！",
    "T16n0665_008:0440c12_1": "以是因緣，若有四眾，昇於法座，說是法時，我當晝夜擁護是人，自隱其身在於座所，頂戴其足。",
    "T16n0665_008:0440c15_2": "世尊！",
    "T16n0665_008:0440c15_3": "如是經典為彼眾生已於百千佛所種善根者，於贍部洲流布不滅。",
    "T16n0665_008:0440c16_4": "是諸眾生聽斯經者，於未來世無量百千俱胝那庾多劫，天上人中常受勝樂，得遇諸佛，速成阿耨多羅三藐三菩提，不歷三塗生死之苦。」",
    "T16n0665_008:0440c21_0": "爾時，堅牢地神白佛言：「世尊！",
    "T16n0665_008:0440c21_1": "我有心呪，能利人天，安樂一切，若有男子女人及諸四眾，欲得親見我真身者，應當至心持此陀羅尼，隨其所願，皆悉遂心，所謂資財珍寶伏藏，及求神通，長年妙藥并療眾病，降伏怨敵，制諸異論。",
    "T16n0665_008:0440c26_2": "當於淨室安置道場，洗浴身已，著鮮潔衣，踞草座上，於有舍利尊像之前，或有舍利制底之所，燒香散花，飲食供養。",
    "T16n0665_008:0440c29_3": "於白月八日布灑星合，即可誦此請召之呪：「怛姪他只哩只哩　主嚕主嚕　句嚕句嚕　拘柱拘柱　覩柱覩柱　縛訶(上)　縛訶　伐捨伐捨　莎訶「世尊！",
    "T16n0665_008:0441a05_4": "此之神呪，若有四眾，誦一百八遍請召於我，我為是人即來赴請。",
    "T16n0665_008:0441a06_5": "又復，世尊！",
    "T16n0665_008:0441a06_6": "若有眾生欲得見我現身共語者，亦應如前安置法式，誦此神呪：「怛姪他　頞折泥(去)頡力剎泥室尼達哩訶訶呬呬區嚕　伐囇　莎訶「世尊！",
    "T16n0665_008:0441a11_7": "若人持此呪時，應誦一百八遍，并誦前呪，我必現身，隨其所願，悉得成就，終不虛然。",
    "T16n0665_008:0441a13_8": "若欲誦此呪時，先誦護身呪曰：「怛姪他儞室里末捨羯[打-丁+致]　捺[打-丁+致]矩[打-丁+致]　勃地(上)　勃地囇　婢[打-丁+致]婢[打-丁+致]　矩句[打-丁+致]　佉婆(上)只里　莎訶「世尊！",
    "T16n0665_008:0441a17_9": "誦此呪時，取五色線，誦呪二十一遍，作二十一結，繫在左臂肘後，即便護身，無有所懼。",
    "T16n0665_008:0441a19_10": "若有至心誦此呪者，所求必遂，我不妄語，我以佛法僧寶而為要契證知是實。」",
    "T16n0665_008:0441a22_0": "爾時，世尊告地神曰：「善哉！",
    "T16n0665_008:0441a22_1": "善哉！",
    "T16n0665_008:0441a22_2": "汝能以是實語神呪，護此經王及說法者，以是因緣令汝獲得無量福報。」",
    "T16n0665_008:0441a25_0": "金光明最勝王經僧慎爾耶藥叉大將",
    "T16n0665_008:0441a26_0": "品第十九",
    "T16n0665_008:0441a27_0": "爾時，僧慎爾耶藥叉大將，并與二十八部藥叉諸神，於大眾中皆從座起，偏袒右肩，右膝著地，合掌向佛白言：「世尊！",
    "T16n0665_008:0441a29_1": "此《金光明》最勝經王，若現在世及未來世，所在宣揚流布之處，若於城邑聚落、山澤空林，或王宮殿或僧住處，世尊！",
    "T16n0665_008:0441b03_2": "我僧慎爾耶藥叉大將，并與二十八部藥叉諸神俱詣其所，各自隱形，隨處擁護彼說法師，令離衰惱，常受安樂。",
    "T16n0665_008:0441b06_0": "及聽法者，若男若女，童男童女，於此經中乃至受持一四句頌，或持一句，或此經王首題名號，及此經中一如來名，一菩薩名，發心稱念，恭敬供養者，我當救護攝受，令無災橫，離苦得樂。",
    "T16n0665_008:0441b10_1": "世尊！",
    "T16n0665_008:0441b10_2": "何故我名正了知？",
    "T16n0665_008:0441b10_3": "此之因緣，是佛親證，我知諸法，我曉一切法，隨所有一切法，如所有一切法，諸法種類體性差別，世尊！",
    "T16n0665_008:0441b13_4": "如是諸法，我能了知。",
    "T16n0665_008:0441b13_5": "我有難思智光，我有難思智炬，我有難思智行，我有難思智聚，我於難思智境而能通達。",
    "T16n0665_008:0441b16_0": "世尊！",
    "T16n0665_008:0441b16_1": "如我於一切法，正知正曉正覺，能正觀察。",
    "T16n0665_008:0441b17_2": "世尊！",
    "T16n0665_008:0441b17_3": "以是因緣，我藥叉大將名正了知。",
    "T16n0665_008:0441b18_4": "以是義故，我能令彼說法之師，言詞辯了，具足莊嚴，亦令精氣從毛孔入，身力充足，威神勇健，難思智光皆得成就，得正憶念，無有退屈，增益彼身，令無衰減，諸根安樂，常生歡喜。",
    "T16n0665_008:0441b22_5": "以是因緣，為彼有情，已於百千佛所植諸善根修福業者，於贍部洲廣宣流布，不速隱沒。",
    "T16n0665_008:0441b24_6": "彼諸有情聞是經已，得不可思議大智光明，及以無量福智之聚，於未來世，當受無量俱胝那庾多劫不可思量人天勝樂，常與諸佛共相值遇，速證無上正等菩提，閻羅之界三塗極苦，不復經過。」",
    "T16n0665_008:0441c01_0": "爾時，正了知藥叉大將白佛言：「世尊！",
    "T16n0665_008:0441c01_1": "我有陀羅尼，今對佛前親自陳說，為欲饒益憐愍諸有情故。」",
    "T16n0665_008:0441c03_2": "即說呪曰：「南謨佛陀(引)也　南謨達摩(引)也　南謨僧伽(引)也　南謨跋囉蚶(火含反)摩也　南謨因達囉也　南謨折咄喃　莫喝囉闍喃　怛姪他　呬哩呬哩　弭哩弭哩　瞿哩　莫訶瞿哩　健陀哩　莫訶健陀哩　達羅弭雉　莫訶達羅弭雉　單茶曲勸(駈問反)第(去)訶訶訶訶訶　呬呬呬呬呬　呼呼呼呼呼　漢魯曇謎瞿曇謎　者者者者　只只只只主主主主栴茶攝(之涉反)　鉢攞　尸揭囉(上)尸揭囉　嗢底瑟咤呬　薄伽梵　僧慎爾耶　莎訶「若復有人於此明呪能受持者，我當給與資生樂具、飲食衣服、花果珍異，或求男女、童男童女、金銀珍寶諸瓔珞具，我皆供給，隨所願求，令無闕乏。",
    "T16n0665_008:0441c18_3": "此之明呪有大威力，若誦呪時，我當速至其所，令無障礙，隨意成就。",
    "T16n0665_008:0441c20_4": "若持此呪時，應知其法，先畫一鋪僧慎爾耶藥叉形像，高四五尺，手執鉾鑹，於此像前作四方壇，安四滿瓶蜜水，或沙糖水，塗香粖香燒香及諸花鬘。",
    "T16n0665_008:0442a02_5": "又於壇前作地火爐，中安炭火，以蘇摩芥子燒於爐中，口誦前呪一百八遍，一遍一燒。",
    "T16n0665_008:0442a04_6": "乃至我藥叉大將自來現身，問呪人曰：『爾何所須？",
    "T16n0665_008:0442a05_7": "意所求者？』",
    "T16n0665_008:0442a06_8": "即以事答，我即隨言於所求事皆令滿足。",
    "T16n0665_008:0442a07_9": "或須金銀及諸伏藏，或欲神仙乘空而去，或求天眼通，或知他心事，於一切有情隨意自在，令斷煩惱，速得解脫，皆得成就。」",
    "T16n0665_008:0442a11_0": "爾時，世尊告正了知藥叉大將曰：「善哉！",
    "T16n0665_008:0442a11_1": "善哉！",
    "T16n0665_008:0442a12_2": "汝能如是利益一切眾生，說此神呪，擁護正法，福利無邊。」",
    "T16n0665_008:0442a14_0": "金光明最勝王經王法正論品第二十",
    "T16n0665_008:0442a15_0": "爾時，此大地神女，名曰堅牢，於大眾中，從座而起，頂禮佛足，合掌恭敬白佛言：「世尊！",
    "T16n0665_008:0442a17_0": "於諸國中為人王者，若無正法，不能治國安養眾生，及以自身長居勝位；惟願世尊慈悲哀愍，當為我說王法正論治國之要，令諸人王得聞法已，如說修行，正化於世，能令勝位永保安寧，國內人民咸蒙利益。」",
    "T16n0665_008:0442a23_0": "爾時，世尊於大眾中，告堅牢地神曰：「汝當諦聽！",
    "T16n0665_008:0442a24_1": "過去有王，名力尊幢，其王有子，名曰妙幢，受灌頂位未久之頃，爾時父王告妙幢言：『有王法正論，名天主教法，我於昔時受灌頂位而為國主，我之父王，名智力尊幢，為我說是王法正論。",
    "T16n0665_008:0442a28_2": "我依此論，於二萬歲善治國土，我不曾憶起一念心行於非法，汝於今日亦應如是，勿以非法而治於國。",
    "T16n0665_008:0442b02_3": "云何名為王法正論？",
    "T16n0665_008:0442b02_4": "汝今善聽，當為汝說。』",
    "T16n0665_008:0442b03_5": "爾時力尊幢王，即為其子以妙伽他說正論曰：「『我說王法論，　　利安諸有情；　　為斷世間疑，　　滅除眾過失。",
    "T16n0665_008:0442b07_0": "　　一切諸天主，　　及以人中王；　　當生歡喜心，　　合掌聽我說。",
    "T16n0665_008:0442b09_0": "　　往昔諸天眾，　　集在金剛山；　　四王從座起，　　請問於大梵：　「梵主最勝尊，　　天中大自在；　　願哀愍我等，　　為斷諸疑惑。",
    "T16n0665_008:0442b13_0": "　　云何處人世，　　而得名為天？",
    "T16n0665_008:0442b14_0": "　　復以何因緣，　　號名曰天子？",
    "T16n0665_008:0442b15_0": "　　云何生人間，　　獨得為人主？",
    "T16n0665_008:0442b16_0": "　　云何在天上，　　復得作天王？」",
    "T16n0665_008:0442b17_0": "　　如是護世間，　　問彼梵王已。",
    "T16n0665_008:0442b18_0": "　　爾時梵天主，　　即便為彼說：　「護世汝當知，　　為利有情故；　　問我治國法，　　我說應善聽。",
    "T16n0665_008:0442b21_0": "　　由先善業力，　　生天得作王；　　若在於人中，　　統領為人主。",
    "T16n0665_008:0442b23_0": "　　諸天共加護，　　然後入母胎；　　既至母胎中，　　諸天復守護。",
    "T16n0665_008:0442b25_0": "　　雖生在人世，　　尊勝故名天；　　由諸天護持，　　亦得名天子。",
    "T16n0665_008:0442b27_0": "　　三十三天主，　　分力助人王；　　及一切諸天，　　亦資自在力。",
    "T16n0665_008:0442b29_0": "　　除滅諸非法，　　惡業令不生；　　教有情修善，　　使得生天上。",
    "T16n0665_008:0442c02_0": "　　人及蘇羅眾，　　并揵闥婆等；　　羅剎栴茶羅，　　悉皆資半力。",
    "T16n0665_008:0442c04_0": "　　父母資半力，　　令捨惡修善；　　諸天共護持，　　示其諸善報。",
    "T16n0665_008:0442c06_0": "　　若造諸惡業，　　令於現世中；　　諸天不護持，　　示其諸惡報。",
    "T16n0665_008:0442c08_0": "　　國人造惡業，　　王捨不禁制；　　斯非順正理，　　治擯當如法。",
    "T16n0665_008:0442c10_0": "　　若見惡不遮，　　非法便滋長；　　遂令王國內，　　姦詐日增多。",
    "T16n0665_008:0442c12_0": "　　王見國中人，　　造惡不遮止；　　三十三天眾，　　咸生忿怒心。",
    "T16n0665_008:0442c14_0": "　　因此損國政，　　諂偽行世間；　　被他怨敵侵，　　破壞其國土。",
    "T16n0665_008:0442c16_0": "　　居家及資具，　　積財皆散失；　　種種諂誑生，　　更互相侵奪。",
    "T16n0665_008:0442c18_0": "　　由正法得王，　　而不行其法；　　國人皆破散，　　如象踏蓮池。",
    "T16n0665_008:0442c20_0": "　　惡風起無恒，　　暴雨非時下；　　妖星多變怪，　　日月蝕無光。",
    "T16n0665_008:0442c22_0": "　　五穀眾花果，　　果實皆不成；　　國土遭飢饉，　　由王捨正法。",
    "T16n0665_008:0442c24_0": "　　若王捨正法，　　以惡法化人；　　諸天處本宮，　　見已生憂惱。",
    "T16n0665_008:0442c26_0": "　　彼諸天王眾，　　共作如是言：　『此王作非法，　　惡黨相親附。",
    "T16n0665_008:0442c28_0": "　　王位不久安，　　諸天皆忿恨。』",
    "T16n0665_008:0442c29_0": "　　由彼懷忿故，　　其國當敗亡。",
    "T16n0665_008:0443a01_0": "　　以非法教人，　　流行於國內；　　鬪諍多姦偽，　　疾疫生眾苦。",
    "T16n0665_008:0443a03_0": "　　天主不護念，　　餘天咸捨棄；　　國土當滅亡，　　王身受苦厄。",
    "T16n0665_008:0443a05_0": "　　父母及妻子，　　兄弟并姊妹；　　俱遭愛別離，　　乃至身亡歿。",
    "T16n0665_008:0443a07_0": "　　變怪流星墮，　　二日俱時出；　　他方怨賊來，　　國人遭喪亂。",
    "T16n0665_008:0443a09_0": "　　國所重大臣，　　枉橫而身死；　　所愛象馬等，　　亦復皆散失。",
    "T16n0665_008:0443a11_0": "　　處處有兵戈，　　人多非法死；　　惡鬼來入國，　　疾疫遍流行。",
    "T16n0665_008:0443a13_0": "　　國中最大臣，　　及以諸輔相；　　其心懷諂侫，　　並悉行非法。",
    "T16n0665_008:0443a15_0": "　　見行非法者，　　而生於愛敬；　　於行善法人，　　苦楚而治罰。",
    "T16n0665_008:0443a17_0": "　　由愛敬惡人，　　治罰善人故；　　星宿及風雨，　　皆不以時行。",
    "T16n0665_008:0443a19_0": "　　有三種過生，　　正法當隱沒；　　眾生無光色，　　地肥皆下沈。",
    "T16n0665_008:0443a21_0": "　　由敬惡輕善，　　復有三種過；　　非時降霜雹，　　飢疫苦流行。",
    "T16n0665_008:0443a23_0": "　　穀稼諸果實，　　滋味皆損減；　　於其國土中，　　眾生多疾病。",
    "T16n0665_008:0443a25_0": "　　國中諸樹木，　　先生甘美果；　　由斯皆損減，　　苦澁無滋味。",
    "T16n0665_008:0443a27_0": "　　先有妙園林，　　可愛遊戲處；　　忽然皆枯悴，　　見者生憂惱。",
    "T16n0665_008:0443a29_0": "　　稻麥諸果實，　　美味漸消亡；　　食時心不喜，　　何能長諸大。",
    "T16n0665_008:0443b02_0": "　　眾生光色減，　　勢力盡衰微；　　食噉雖復多，　　不能令飽足。",
    "T16n0665_008:0443b04_0": "　　於其國界中，　　所有眾生類；　　少力無勇勢，　　所作不堪能。",
    "T16n0665_008:0443b06_0": "　　國人多疾患，　　眾苦逼其身；　　鬼魅遍流行，　　隨處生羅剎。",
    "T16n0665_008:0443b08_0": "　　若王作非法，　　親近於惡人；　　令三種世間，　　因斯受衰損。",
    "T16n0665_008:0443b10_0": "　　如是無邊過，　　出在於國中；　　皆由見惡人，　　棄捨不治擯。",
    "T16n0665_008:0443b12_0": "　　由諸天加護，　　得作於國王；　　而不以正法，　　守護於國界。",
    "T16n0665_008:0443b14_0": "　　若人修善行，　　當得生天上；　　若造惡業者，　　死必墮三塗。",
    "T16n0665_008:0443b16_0": "　　若王見國人，　　縱其造過失；　　三十三天眾，　　皆生熱惱心。",
    "T16n0665_008:0443b18_0": "　　不順諸天教，　　及以父母言；　　此是非法人，　　非王非孝子。",
    "T16n0665_008:0443b20_0": "　　若於自國中，　　見行非法者；　　如法當治罰，　　不應生捨棄。",
    "T16n0665_008:0443b22_0": "　　是故諸天眾，　　皆護持此王；　　以滅諸惡法，　　能修善根故。",
    "T16n0665_008:0443b24_0": "　　王於此世中，　　必招於現報；　　由於善惡業，　　行捨勸眾生。",
    "T16n0665_008:0443b26_0": "　　為示善惡報，　　故得作人王；　　諸天共護持，　　一切咸隨喜。",
    "T16n0665_008:0443b28_0": "　　由自利利他，　　治國以正法；　　見有諂侫者，　　應當如法治。",
    "T16n0665_008:0443c01_0": "　　假使失王位，　　及以害命緣；　　終不行惡法，　　見惡而捨棄。",
    "T16n0665_008:0443c03_0": "　　害中極重者，　　無過失國位；　　皆因諂侫人，　　為此當治罰。",
    "T16n0665_008:0443c05_0": "　　若有諂誑人，　　當失於國位；　　由斯損王政，　　如象入花園。",
    "T16n0665_008:0443c07_0": "　　天主皆瞋恨，　　阿蘇羅亦然；　　以彼為人王，　　不以法治國。",
    "T16n0665_008:0443c09_0": "　　是故應如法，　　治罰於惡人；　　以善化眾生，　　不順於非法。",
    "T16n0665_008:0443c11_0": "　　寧捨於身命，　　不隨非法友；　　於親及非親，　　平等觀一切。",
    "T16n0665_008:0443c13_0": "　　若為正法王，　　國內無偏黨；　　法王有名稱，　　普聞三界中。",
    "T16n0665_008:0443c15_0": "　　三十三天眾，　　歡喜作是言：　『贍部洲法王，　　彼即是我子。",
    "T16n0665_008:0443c17_0": "　　以善化眾生，　　正法治於國；　　勸行於正法，　　當令生我宮。』",
    "T16n0665_008:0443c19_0": "　　天及諸天子，　　及以蘇羅眾；　　因王正法化，　　常得心歡喜。",
    "T16n0665_008:0443c21_0": "　　天眾皆歡喜，　　共護於人王；　　眾星依位行，　　日月無乖度。",
    "T16n0665_008:0443c23_0": "　　和風常應節，　　甘雨順時行；　　苗實皆善成，　　人無飢饉者。",
    "T16n0665_008:0443c25_0": "　　一切諸天眾，　　充滿於自宮；　　是故汝人王，　　亡身弘正法。",
    "T16n0665_008:0443c27_0": "　　應尊重法寶，　　由斯眾安樂；　　常當親正法，　　功德自莊嚴。",
    "T16n0665_008:0443c29_0": "　　眷屬常歡喜，　　能遠離諸惡；　　以法化眾生，　　恒令得安隱。",
    "T16n0665_008:0444a02_0": "　　令彼一切人，　　修行於十善；　　率土常豐樂，　　國土得安寧。",
    "T16n0665_008:0444a04_0": "　　王以法化人，　　善調於惡行；　　常得好名稱，　　安樂諸眾生。」』」",
    "T16n0665_008:0444a06_0": "爾時，大地一切人王及諸大眾，聞佛說此古昔人王治國要法，得未曾有，皆大歡喜，信受奉行。",
    "T16n0665_008:0444a09_0": "金光明最勝王經卷第八"
}