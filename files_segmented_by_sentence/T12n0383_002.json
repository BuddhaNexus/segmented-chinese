{
    "T12n0383_002:1010a24_0": "摩訶摩耶經卷下(一名佛昇忉利天為母說法)簫齊沙門釋曇景譯◎爾時，世尊為波斯匿王及諸大眾說妙法已，與比丘眾前後圍遶從舍衛國漸次遊行村邑、聚落——所應度者皆悉周遍——乃至到於尼連禪河。",
    "T12n0383_002:1010b01_1": "于時世尊既至河已，著於浴衣入河洗浴。",
    "T12n0383_002:1010b02_2": "時無量百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，既見如來在河澡浴，各持種種塗香、末香而來供養。",
    "T12n0383_002:1010b05_0": "時尼連禪河側水陸虛空，一切眾生見如來身猶如明鏡，覩妙形像皆生歡喜、悉起慈心，三毒消伏不相吞食，咸發阿耨多羅三藐三菩提心。",
    "T12n0383_002:1010b08_1": "爾時，阿難即白佛言：「今此水陸虛空之中諸眾生等見佛身已，尚生歡喜發菩提心。",
    "T12n0383_002:1010b10_2": "而提婆達多生在釋宮，佛之親屬、又作沙門，口常讀誦深妙經典，而於如來恒造逆事，破和合僧、出佛身血、教阿闍世殺害父王，日日招集豐美飲食，而自憍慢謂與佛等，為小利養以火自燒。",
    "T12n0383_002:1010b14_3": "設令諸佛欲救拔之不能為益，如騾懷妊會喪身命。」",
    "T12n0383_002:1010b15_4": "爾時，世尊告阿難言：「如汝所說，提婆達多恒於我所生怨害心，自造阿鼻地獄因緣，一切諸佛不能救脫。",
    "T12n0383_002:1010b17_5": "我於提婆達多極生慈愍，但其不久苦業所逼。」",
    "T12n0383_002:1010b19_0": "時提婆達多在佛左右，聞此語已心大瞋恚，即捨於佛，與其弟子往摩竭提國投阿闍世。",
    "T12n0383_002:1010b21_0": "而於中路有諸群烏急聲鳴喚，翻飛亂擾；又逢惡牛欲觸蹈之。",
    "T12n0383_002:1010b22_1": "其諸弟子見此相已而語之言：「我等今者觀此諸瑞非為吉祥，若所去處必無利益。」",
    "T12n0383_002:1010b24_2": "提婆達多而答之言：「汝等愚癡，何所知耶？",
    "T12n0383_002:1010b25_3": "但急隨我，不須多云。」",
    "T12n0383_002:1010b25_4": "既到摩竭提國，語守門者：「汝入白王，道我在此。」",
    "T12n0383_002:1010b26_5": "時守門人即入白王。",
    "T12n0383_002:1010b27_6": "阿闍世王聞提婆達多來在外已，心大瞋恚而作是言：「乃至不欲聞其名字，何況而應眼見之耶？",
    "T12n0383_002:1010b29_7": "譬如雨雹摧折草木，在地不久還自消散；如此惡人亦復如是，教人行惡壞他善根，復還自敗善根種子。」",
    "T12n0383_002:1010c02_8": "勅守門者勿聽其前。",
    "T12n0383_002:1010c03_9": "時提婆達多見阿闍世王不許前已，心大苦惱，舉手拍頭，切齒罵詈。",
    "T12n0383_002:1010c04_10": "時優波羅比丘尼從王宮出，而於門外見提婆達多即呵之言：「汝今釋種不得熾盛，於佛法中作大留礙。」",
    "T12n0383_002:1010c07_11": "時提婆達多聞此語已極大忿恚，即以手捲而打其頭，彼比丘尼尋便命終。",
    "T12n0383_002:1010c09_12": "提婆達多又害羅漢比丘尼故，地即開裂，有大猛火纏繞其身牽入地獄。",
    "T12n0383_002:1010c10_13": "爾時，世尊澡浴訖已，向諸比丘而說偈言：「譬如行惡道，　　登涉長憂怖；　若到平坦處，　　安隱無愁患。",
    "T12n0383_002:1010c14_0": "　生死險隘路，　　眾生恒恐怖；　唯有涅槃道，　　行者獲安隱。",
    "T12n0383_002:1010c16_0": "　我今欲至彼，　　功德常樂處。」",
    "T12n0383_002:1010c17_0": "爾時，世尊說此偈已，與阿難俱至王舍城，為眾比丘廣說諸法；漸次到巴連弗邑，為諸人民、長者、居士及梵志等廣說諸法；漸次復到毘耶離城，為眾離車及[木*柰]女等廣演諸法。",
    "T12n0383_002:1010c21_0": "爾時，世尊舉身疾生，處處皆痛，即便顧語尊者阿難：「我於今者身體皆痛，唯欲捨此朽故之身。",
    "T12n0383_002:1010c23_1": "阿難當知，若比丘、比丘尼得四神足，則能住壽一劫在世、若減一劫。",
    "T12n0383_002:1010c24_2": "況復如來所欲自在？」",
    "T12n0383_002:1010c25_3": "是時阿難魔所蔽故默然無答，乃至再三亦皆默然。",
    "T12n0383_002:1010c26_4": "爾時，世尊語阿難言：「汝今可往到一樹下，專精思惟，正觀諸法。」",
    "T12n0383_002:1010c27_5": "時魔波旬即來佛所，稽首禮足而白佛言：「我於往昔勸請世尊入於涅槃，于時世尊而答我言：『我諸弟子——比丘、比丘尼、優婆塞、優婆夷——未具足故，所以未應入於涅槃。』",
    "T12n0383_002:1011a02_6": "世尊今者諸四部眾皆悉具足，所度已畢，唯願善逝速入涅槃。」",
    "T12n0383_002:1011a03_7": "爾時，世尊即答魔言：「善哉，波旬！",
    "T12n0383_002:1011a04_8": "當知如來却後三月入於涅槃。」",
    "T12n0383_002:1011a05_9": "時魔波旬見佛許已，歡喜踊躍不能自勝，頂禮佛足還歸天宮。",
    "T12n0383_002:1011a07_0": "爾時，如來既許天魔却後三月當入涅槃，即便捨於無量之壽，以神通力故住命三月。",
    "T12n0383_002:1011a08_1": "于時大地六種震動，日無精光、風雨違常，天龍八部莫不駭怖，來至佛所側塞空中。",
    "T12n0383_002:1011a10_2": "時尊者阿難見此相已心驚毛竪，疾詣佛所而白佛言：「今者何緣忽有此相？」",
    "T12n0383_002:1011a12_3": "佛告阿難：「惡魔波旬向來我所，勸請於我令入涅槃。",
    "T12n0383_002:1011a13_4": "我已許之，即便捨壽，以神力故住命三月。」",
    "T12n0383_002:1011a14_5": "阿難白佛言：「世尊常說四神足人則能住壽一劫、若減一劫，隨意自在。",
    "T12n0383_002:1011a16_6": "云何如來不久住世同於諸行？」",
    "T12n0383_002:1011a17_7": "于時如來答阿難言：「我向為汝說如此語，魔蔽汝故不知請住。",
    "T12n0383_002:1011a18_8": "我已許之，云何住壽？",
    "T12n0383_002:1011a19_9": "阿難當知，一切諸行法皆如是，不得常存。」",
    "T12n0383_002:1011a20_0": "爾時，阿難聞佛此語，迷悶懊惱不能自勝，悲號啼泣深追悔責。",
    "T12n0383_002:1011a21_1": "爾時，世尊與阿難俱漸次遊行到諸國界、村邑、聚落廣說諸法，所可化度不可稱計。",
    "T12n0383_002:1011a23_2": "漸次復到鳩尸那竭國力士生地熙連河側娑羅雙樹間，而語阿難：「可安繩床而令北首，我今身體極大苦痛，入於中夜當取涅槃。」",
    "T12n0383_002:1011a26_3": "阿難受教，施繩床已，佛即就臥，右脇著地。",
    "T12n0383_002:1011a27_4": "爾時，阿難見佛臥已，隱於佛後悲泣流淚，極大苦惱。",
    "T12n0383_002:1011a28_5": "世尊即便問諸比丘：「阿難今者為在何許？」",
    "T12n0383_002:1011a29_6": "諸比丘言：「近在於佛後垂淚憂惱。」",
    "T12n0383_002:1011b01_7": "如來即以大悲梵音告阿難言：「汝今不應猶如嬰兒而自啼泣。",
    "T12n0383_002:1011b02_8": "所以者何？",
    "T12n0383_002:1011b02_9": "生死之中皆悉如此，但當專念思惟諸法。",
    "T12n0383_002:1011b03_10": "汝從往昔看侍我來，身、口、意業極為純善，未曾見汝有毫過失。",
    "T12n0383_002:1011b05_11": "今者宜應勤求解脫，忍割悲心勿自煎惱。」",
    "T12n0383_002:1011b06_12": "爾時，阿難而白佛言：「如來入於般涅槃後，闍維之法當云何耶？」",
    "T12n0383_002:1011b07_13": "佛告阿難：「闍維之法如轉輪聖王，取於千端新淨之[疊*毛]用纏佛身，香油灑灌內金棺中，又以金棺內銀棺中，又以銀棺內銅棺中，又以銅棺內鐵棺中，積眾香薪而用闍維，收拾舍利起立塔廟、表剎、幡蓋種種供養。」",
    "T12n0383_002:1011b12_14": "爾時，世尊告阿難言：「汝今入城告諸力士，道我在此，夜入涅槃，若欲來者宜自知時。」",
    "T12n0383_002:1011b14_15": "阿難受勅即便入城，街巷道路高聲唱言：「三界大師——如來、應供——今近在於雙樹之間，當於中夜而取涅槃。",
    "T12n0383_002:1011b16_16": "諸人若欲禮拜、供養并欲諮決，宜知是時。」",
    "T12n0383_002:1011b17_17": "時諸力士聞此語已皆大懊惱，問阿難言：「世尊滅度一何駛哉？",
    "T12n0383_002:1011b18_18": "我等從今無所依怙。」",
    "T12n0383_002:1011b19_19": "涕淚緣路往詣佛所。",
    "T12n0383_002:1011b19_20": "時熙連河側娑羅雙樹周匝縱廣四百八十里，天龍八部充塞盈滿間無空缺，莫不戀慕、悲號、苦惱，咸言：「世間失於慈父。」",
    "T12n0383_002:1011b22_21": "各相謂言：「我等從今方淪生死，誰拔濟者？」",
    "T12n0383_002:1011b23_22": "爾時，城中有一梵志名須跋陀羅，年百二十歲，聞佛近在雙樹之間，當於中夜而入涅槃，即往佛所白阿難言：「我聞如來——一切智者——當於中夜而入涅槃，欲少決疑，唯願聽前。」",
    "T12n0383_002:1011b27_23": "是時阿難心自念言：「今此梵志久習異見，必於今者與佛論議，世尊身痛而作擾亂。」",
    "T12n0383_002:1011b29_24": "即便默然不聽許之，乃至三請亦復如是。",
    "T12n0383_002:1011c02_0": "爾時，世尊天耳遙聞，語阿難言：「汝可聽是老梵志前，此即是吾最後弟子。」",
    "T12n0383_002:1011c03_1": "須跋陀羅既見佛已歡喜踊躍，頭面作禮。",
    "T12n0383_002:1011c04_2": "爾時，世尊隨應為說八正道法，即於座上得羅漢果，而白佛言：「生死苦海已蒙得過，不忍當見大師涅槃，我今當先而取滅度。」",
    "T12n0383_002:1011c07_3": "即於佛前入般涅槃。",
    "T12n0383_002:1011c07_4": "爾時，世尊為諸八部一切大眾說妙法已，既至中夜，涅槃時到，而說偈言：「我於諸眾生，　　應度緣今畢，　夜靜氣恬和，　　涅槃時已到。」",
    "T12n0383_002:1011c12_0": "爾時，世尊說此偈已即入初禪，入初禪已復入二禪，入二禪已次入三禪，入三禪已次入四禪，入四禪已次入空處，入空處已次入識處，入識處已次入無所有處，入無所有處已次入非想非非想處，入非想非非想處已次入滅盡正受。",
    "T12n0383_002:1011c17_1": "時會大眾既見如來諸根不動，即便問於阿那律言：「世尊今者入涅槃未？」",
    "T12n0383_002:1011c18_2": "時阿那律語諸人言：「世尊今入滅盡正受。」",
    "T12n0383_002:1011c19_3": "爾時，如來出滅盡正受還入非想非非想處，出非想非非想處還入無所有處，出無所有處還入識處，出於識處還入空處，出於空處還入四禪，出於四禪還入三禪，出於三禪還入二禪，出於二禪還入初禪。",
    "T12n0383_002:1011c24_4": "即於初禪還入二禪，出於二禪而入三禪，出於三禪而入四禪，出於四禪而入空處，出於空處而入識處，出於識處入無所有處，出於無所有處入非想非非想處，出非想非非想處入滅盡正受，則於彼處而般涅槃。",
    "T12n0383_002:1011c29_5": "當於爾時大地震動，天龍八部悲泣騷擾。",
    "T12n0383_002:1012a01_6": "時天帝釋及梵天王而說偈言：「生死無真實，　　虛誑諸眾生，　今者牟尼尊，　　棄之猶涕唾。」",
    "T12n0383_002:1012a05_0": "時諸眾生共相謂言：「如來滅度何其駛哉！",
    "T12n0383_002:1012a05_1": "三界牢獄誰為解脫？」",
    "T12n0383_002:1012a06_2": "其中或有宛轉于地、或有牽絕衣服瓔珞、或拔頭髮、搥胸大叫。",
    "T12n0383_002:1012a07_3": "爾時，阿難即便入城普告力士：「如來昨夜已入涅槃，汝等宜應供養闍維。」",
    "T12n0383_002:1012a09_4": "諸力士等聞此語已心大苦痛，皆悉相隨至雙樹所。",
    "T12n0383_002:1012a10_5": "既見世尊已般涅槃，悶絕震慟不能自勝，即問阿難：「我等不知云何闍維如來之身？」",
    "T12n0383_002:1012a12_6": "阿難答言：「我於昨日已諮問佛，世尊遺勅令如轉輪聖王闍維之法。」",
    "T12n0383_002:1012a14_7": "阿難具為次第說之。",
    "T12n0383_002:1012a14_8": "諸力士眾聞此語已，即便嚴辦供養之具，事事皆依阿難所說——如轉輪聖王棺殯之法。",
    "T12n0383_002:1012a16_9": "爾時，摩耶即於天上見五衰相：一者、頭上花萎，二者、腋下汗出，三者、頂中光滅，四者、兩目數瞬，五者、不樂本座。",
    "T12n0383_002:1012a18_10": "又於其夜得五大惡夢：一、夢須彌山崩、四海水竭，二、夢有諸羅剎手執利刀競挑一切眾生之眼，時有黑風吹，諸羅剎皆悉奔馳歸於雪山，三、夢欲色界諸天忽失寶冠，自絕瓔珞不安本座，身無光明猶如聚墨，四、夢如意珠王在高幢上，恒雨珍寶周給一切，有四毒龍口中吐火吹倒彼幢、吸如意珠，猛疾惡風吹沒深淵，五、夢有五師子從空來下嚙摩訶摩耶乳入於左脇，身心疼痛如被刀劍。",
    "T12n0383_002:1012a27_11": "時摩訶摩耶見此夢已，即便驚寤而作是言：「我於向者眠寢之中，忽然見此非吉祥事，令我身心極為愁苦。",
    "T12n0383_002:1012b01_12": "往昔在於白淨王宮，因晝寢中得希有夢——見一天子身黃金色、乘白象王，從諸天子作妙妓樂，觀日之精入我右脇，身心安樂無有痛惱——即便懷妊悉達太子，光顯宗族、為世照明。",
    "T12n0383_002:1012b05_13": "今此五夢甚可怖畏，必是我子釋迦如來入般涅槃之惡相也。」",
    "T12n0383_002:1012b06_14": "即便向餘諸天子等廣說夢中所見諸事。",
    "T12n0383_002:1012b07_15": "爾時，尊者阿那律既見棺殯如來身已，即便昇於忉利天上，往摩訶摩耶所而說是偈：「大師最勝、天中天、　　善導一切世間者，　今已為彼無常海，　　摩竭大魚之所吞，　在於鳩尸那竭國，　　娑羅林中雙樹間。",
    "T12n0383_002:1012b13_0": "　不久當出城東門，　　種種供養而闍維，　天、人八部眾盈溢，　　號哭震動徹三千。」",
    "T12n0383_002:1012b15_0": "時阿那律說此偈已，即便還下如來棺所。",
    "T12n0383_002:1012b15_1": "爾時，摩訶摩耶聞阿那律說此偈已，悶絕躄地，諸天女等以冷水灑面，良久乃穌。",
    "T12n0383_002:1012b17_2": "自拔頭髮，絕莊嚴具，悲泣垂淚而作此言：「我於昨夜得五惡夢，決定當知佛入涅槃。",
    "T12n0383_002:1012b19_3": "今者果見阿那律來，云已滅度在雙樹間，不久便應而就闍維。",
    "T12n0383_002:1012b21_4": "何其苦哉？",
    "T12n0383_002:1012b21_5": "世間眼滅。",
    "T12n0383_002:1012b21_6": "何其疾哉？",
    "T12n0383_002:1012b21_7": "人天福盡。",
    "T12n0383_002:1012b22_8": "昔日在於白淨王宮，始生七日我便命終，竟未抱育展母子情。",
    "T12n0383_002:1012b23_9": "付囑摩訶波闍波提，令其姨母而乳養之，及已長大至年十九，便於中夜踰城而出，舉宮內外莫不悲惱。",
    "T12n0383_002:1012b25_10": "既成道已開世慧眼，覆護一切猶如慈父。",
    "T12n0383_002:1012b26_11": "如何一旦便入涅槃？",
    "T12n0383_002:1012b27_12": "無常惡賊極為兇暴，而能害我正覺之子。」",
    "T12n0383_002:1012b28_13": "即於眾中而說偈言：「於無量劫來，　　常共為母子，　汝既成正覺，　　此緣方永斷，　而復於今者，　　便入般涅槃。",
    "T12n0383_002:1012c03_0": "　譬如高大樹，　　眾鳥依共棲，　晨旦各分離，　　到暮還歸集。",
    "T12n0383_002:1012c05_0": "　與汝為母子，　　共在生死樹，　既得成道果，　　長絕此源本，　又復取滅度，　　無有會見期。」",
    "T12n0383_002:1012c08_0": "時摩訶摩耶說此偈已，涕泣懊惱不能自勝，與於無量諸天女等眷屬圍遶，作妙妓樂、燒香、散花歌頌讚歎，從空來下趣雙樹所。",
    "T12n0383_002:1012c10_1": "到娑羅林中已，遙見佛棺即大悶絕不能自勝，諸天女等以水灑面然後方穌。",
    "T12n0383_002:1012c12_2": "前至棺所頭頂作禮，垂淚悲惱而作此言：「昔於過去無量劫來，長為母子未曾捨離，一旦於今無相見期。",
    "T12n0383_002:1012c15_3": "嗚呼苦哉！",
    "T12n0383_002:1012c15_4": "眾生福盡，方當昏迷，誰為開導？」",
    "T12n0383_002:1012c16_5": "即以天曼陀羅花、摩訶曼陀羅花、曼殊沙花、摩訶曼殊沙花用散棺上，而說偈言：「今此雙樹間，　　天龍八部眾，　惟聞啼哭音，　　不知何所說，　譬鸚鵡亂鳴，　　不能解其語。",
    "T12n0383_002:1012c21_0": "　充塞在於地，　　猶如折翮鳥，　不能起飛趣，　　如來涅槃林。",
    "T12n0383_002:1012c23_0": "　曠劫積恩愛，　　似遮迦羅鳥，　今者無常風，　　吹散各異處。",
    "T12n0383_002:1012c25_0": "　在苦諸眾生，　　悕望法甘露，　猶如蘭提鳥，　　渴仰待天雨。",
    "T12n0383_002:1012c27_0": "　何故便於今，　　而速入涅槃？",
    "T12n0383_002:1012c28_0": "　潛身重棺中，　　知我來此不？」",
    "T12n0383_002:1012c29_0": "爾時，摩訶摩耶說此偈已，顧見如來僧伽梨衣及鉢多羅，并以錫杖右手執之、左手拍頭，舉身投地如太山崩，悲號慟絕而作是言：「我子昔日執著此等廣福世間利益天人，今此諸物空無有主。",
    "T12n0383_002:1013a04_1": "嗚呼苦哉，痛不可言。」",
    "T12n0383_002:1013a04_2": "時諸八部及以四眾見摩訶摩耶憂惱如是，倍更悲感淚下如雨，帝釋力故變成河流。",
    "T12n0383_002:1013a07_0": "爾時，世尊以大神力故，令諸棺蓋皆自開發，便從棺中合掌而起——如師子王初出窟時奮迅之勢——身毛孔中放千光明，一一光明有千化佛，悉皆合掌向摩訶摩耶，以梵軟音問訊母言：「遠屈來下此閻浮提，諸行法爾，願勿啼泣。」",
    "T12n0383_002:1013a12_1": "即便為母而說偈言：「一切福田中，　　佛福田為最；　一切諸女中，　　玉女寶為最。",
    "T12n0383_002:1013a15_0": "　今我所生母，　　超勝無倫比，　能生於三世，　　佛、法、僧之寶。",
    "T12n0383_002:1013a17_0": "　故我從棺起，　　合掌歡喜歎，　用報所生恩，　　示我孝戀情。",
    "T12n0383_002:1013a19_0": "　諸佛雖滅度，　　法、僧寶常住，　願母莫憂愁，　　諦觀無上行。」",
    "T12n0383_002:1013a21_0": "爾時，世尊說此偈已，摩訶摩耶小自安慰，顏色漸悅如蓮花敷。",
    "T12n0383_002:1013a22_1": "于時阿難見佛起已，又聞說偈，垂淚嗚咽強自抑忍，即便合掌而白佛言：「後世眾生必當問我：『世尊臨欲般涅槃時復何所說？』",
    "T12n0383_002:1013a25_2": "云何答之？」",
    "T12n0383_002:1013a25_3": "佛告阿難：「汝當答言：『世尊已入般涅槃後，摩訶摩耶從天來下至金棺所。",
    "T12n0383_002:1013a27_4": "爾時，如來為後不孝諸眾生故，從金棺出——如師子王奮迅之勢——身毛孔中放千光明，一一光明有千化佛，悉皆合掌向摩訶摩耶，并又說於如上諸偈。』」",
    "T12n0383_002:1013b01_5": "阿難又言：「當何名此經？",
    "T12n0383_002:1013b02_0": "云何奉持？」",
    "T12n0383_002:1013b02_1": "佛告阿難：「我於昔日忉利天上為母說法及摩訶摩耶夫人自有所說，今復在此母子相見。",
    "T12n0383_002:1013b04_2": "汝可為後世諸眾生輩次第演說此經，名曰摩訶摩耶經，亦名佛昇忉利天為母說法經，又名佛臨涅槃母子相見經，如是奉持。」",
    "T12n0383_002:1013b07_3": "爾時，世尊說此語已，與母辭別，而說偈言：「我生分已盡，　　梵行久已立，　所作皆已辦，　　不受於後有。",
    "T12n0383_002:1013b11_0": "　願母自安慰，　　不須苦、憂、惱。",
    "T12n0383_002:1013b12_0": "　一切行無常，　　住是生滅法，　生滅既滅已，　　寂滅為最樂。」",
    "T12n0383_002:1013b14_0": "爾時，世尊說此語已即便闔棺。",
    "T12n0383_002:1013b14_1": "三千大千世界普皆震動，摩訶摩耶及眾八部悲泣懊惱不能自勝。",
    "T12n0383_002:1013b16_2": "摩訶摩耶問阿難言：「我子悉達臨滅度時有何教勅？」",
    "T12n0383_002:1013b17_3": "阿難白言：「世尊中夜為諸比丘略說教誡，又以所說十二部經付囑尊者摩訶迦葉，亦復勅我令助宣布。」",
    "T12n0383_002:1013b19_4": "時摩訶摩耶聞此語已又增感絕，即問阿難：「汝於往昔侍佛以來，聞世尊說如來正法幾時當滅？」",
    "T12n0383_002:1013b21_5": "阿難垂淚而便答言：「我於往昔曾聞世尊說於當來法滅之後事云：佛涅槃後，摩訶迦葉共阿難結集法藏。",
    "T12n0383_002:1013b24_6": "事悉畢已，摩訶迦葉於狼跡山中入滅盡定，我亦當得果證，次第隨後入般涅槃，當以正法付優婆掬多——善說法要如富樓那——廣說度人，又復勸化阿輸迦王，令於佛法得堅固正信，以佛舍利廣起八萬四千諸塔。",
    "T12n0383_002:1013b29_7": "二百歲已，尸羅難陀比丘善說法要，於閻浮提度十二億人。",
    "T12n0383_002:1013c01_8": "三百歲已，青蓮花眼比丘善說法要，度半億人。",
    "T12n0383_002:1013c02_9": "四百歲已，牛口比丘善說法要，度一萬人。",
    "T12n0383_002:1013c03_10": "五百歲已，寶天比丘善說法要，度二萬人，八部眾生發阿耨多羅三藐三菩提心，正法於此便就滅盡。",
    "T12n0383_002:1013c05_11": "「六百歲已，九十六種諸外道等邪見競興，破滅佛法。",
    "T12n0383_002:1013c07_12": "有一比丘名曰馬鳴，善說法要，降伏一切諸外道輩。",
    "T12n0383_002:1013c08_13": "七百歲已，有一比丘名曰龍樹，善說法要，滅邪見幢，然正法炬。",
    "T12n0383_002:1013c09_14": "八百歲後，諸比丘等樂好衣服，縱逸嬉戲，百千人中或有一兩得道果者。",
    "T12n0383_002:1013c11_15": "九百歲已，奴為比丘、婢為比丘尼。",
    "T12n0383_002:1013c12_16": "一千歲已，諸比丘等聞不淨觀、阿那波那，瞋恚不欲，無量比丘若一、若兩思惟正受。",
    "T12n0383_002:1013c14_0": "「千一百歲已，諸比丘等如世俗人嫁娶行媒，於大眾中毀謗毘尼。",
    "T12n0383_002:1013c15_1": "千二百歲已，是諸比丘及比丘尼作非梵行，若有子息，男為比丘、女為比丘尼。",
    "T12n0383_002:1013c17_2": "千三百歲已，袈裟變白不受染色。",
    "T12n0383_002:1013c18_0": "千四百歲已，時諸四眾猶如獵師，好樂殺生、賣三寶物。",
    "T12n0383_002:1013c19_1": "千五百歲，俱睒彌國有三藏比丘善說法要，徒眾五百；又一羅漢比丘善持戒行，徒眾五百。",
    "T12n0383_002:1013c21_2": "於十五日布薩之時，羅漢比丘昇於高座說清淨法，云此所應作、此不應作。",
    "T12n0383_002:1013c23_0": "彼三藏比丘弟子答羅漢言：『汝今身、口自不清淨，云何而反說是麁言？』",
    "T12n0383_002:1013c24_1": "羅漢答言：『我久清淨身、口、意業，無諸過惡。』",
    "T12n0383_002:1013c25_2": "三藏弟子聞此語已倍更恚忿，即於座上殺彼羅漢。",
    "T12n0383_002:1013c26_3": "時羅漢弟子而作是言：『我師所說合於法理，云何汝等害我和上？』",
    "T12n0383_002:1013c28_4": "即以利刀殺彼三藏。",
    "T12n0383_002:1013c28_5": "天龍八部莫不憂惱，惡魔波旬及外道眾踊躍歡喜，競破塔寺、殺害比丘。",
    "T12n0383_002:1014a01_6": "一切經藏皆悉流移至鳩尸那竭國，阿耨達龍王悉持入海，於是佛法而滅盡也。」",
    "T12n0383_002:1014a03_7": "時摩訶摩耶聞此語已號哭懊惱，即向阿難而說偈言：「一切皆歸滅，　　無有常安者，　須彌及海水，　　劫盡亦消竭，　世間諸豪強，　　會必還衰朽。",
    "T12n0383_002:1014a08_0": "　我子於往昔，　　勤苦集眾行，　故得成正覺，　　為眾說經藏。",
    "T12n0383_002:1014a10_0": "　如何於爾時，　　皆悉潛沒盡？",
    "T12n0383_002:1014a11_0": "　嗚呼！",
    "T12n0383_002:1014a11_1": "生死法，　　可畏、可厭離。」",
    "T12n0383_002:1014a12_0": "爾時，摩訶摩耶說此偈已，語阿難言：「如來遺勅既以正法付囑尊者及摩訶迦葉，宜應精勤護持誦說。",
    "T12n0383_002:1014a14_1": "我今不忍見於如來闍維之時。」",
    "T12n0383_002:1014a15_0": "即禮佛棺，右遶七匝，涕淚號叫，還歸天上。",
    "T12n0383_002:1014a15_1": "于時娑羅雙樹間天人八部、比丘、比丘尼、優婆塞、優婆夷，既見如來母子相見及聞所說，有發無上道心者、有得須陀洹者、斯陀含者、阿那含者、阿羅漢者、或有發於辟支佛心，一切大眾受持佛語，頂戴奉行。",
    "T12n0383_002:1014a21_0": "摩訶摩耶經八國分舍利品第二",
    "T12n0383_002:1014a22_0": "爾時，波婆國末羅民眾聞佛滅度皆自念言：「今我宜往求舍利分，起塔供養。」",
    "T12n0383_002:1014a23_1": "即下國中，嚴四種兵——象兵、馬兵、車兵、步兵——到拘尸城，遣使者言：「聞佛眾祐止此滅度，彼亦我師，敬慕之心來請骨分，當於本國起塔供養。」",
    "T12n0383_002:1014a27_2": "拘尸王答：「如是如是，誠如君言。",
    "T12n0383_002:1014a27_3": "但佛世尊垂降此土於茲滅度，國內士民當自供養，遠勞諸君遺形舍利，未得相與。」",
    "T12n0383_002:1014a29_4": "爾時，遮羅頗國諸跋離民、羅摩伽國拘利民眾、毘留提國婆羅門眾、迦維羅衛國釋種民眾、毘提羅國離車民眾及摩竭王阿闍世等，聞佛如來於拘尸城雙樹林間而取滅度，皆自念言：「今我宜往求舍利分。」",
    "T12n0383_002:1014b05_5": "時諸國王、阿闍世等，各下國中，嚴四種兵，進渡恒水。",
    "T12n0383_002:1014b07_0": "即勅婆羅門香姓：「汝持我名入拘尸城致問彼王：『諸末羅等起居輕利，遊涉強耶。",
    "T12n0383_002:1014b08_1": "吾於賢者每相崇敬，隣境義和，曾無諍訟。",
    "T12n0383_002:1014b09_2": "我聞如來於君國內而取滅度，唯無上尊實我所天，故從遠來求請骨分，欲還本土起塔供養。",
    "T12n0383_002:1014b12_3": "設以我者，舉國重寶以居共之。』」",
    "T12n0383_002:1014b12_4": "時香姓婆羅門受王教已，即詣彼城語諸末羅。",
    "T12n0383_002:1014b14_5": "末羅聞已報香姓曰：「誠如君言。",
    "T12n0383_002:1014b14_6": "但為世尊垂降此土於茲滅度，國內士民自當供養。",
    "T12n0383_002:1014b16_7": "遠勞諸君，舍利叵得。」",
    "T12n0383_002:1014b16_8": "爾時，諸國王等則集群臣眾共立義而作頌曰：「法王無上尊，　　在我國涅槃，　我今莊嚴塔，　　安處而供養。",
    "T12n0383_002:1014b20_0": "　令具妙舍利，　　光明遍十方，　所可化眾生，　　云何得分析？」",
    "T12n0383_002:1014b22_0": "爾時，諸國王說此偈已，各自思惟：「我承如來遺形舍利，得稟未來天人果報，當獲多福。」",
    "T12n0383_002:1014b24_1": "而復告曰：「吾等和議遠來拜首，遜言求分。",
    "T12n0383_002:1014b25_2": "如不見以，四兵在此，不惜身命。",
    "T12n0383_002:1014b25_3": "義而弗獲，當以力巨。」",
    "T12n0383_002:1014b26_4": "時拘尸國即集群臣眾共立議，以偈答曰：「如來大師在我國，　　不期登趣證滅度，　遺留舍利如佛在，　　晝夜勤心常戀仰。",
    "T12n0383_002:1014c01_0": "　情存法海度眾生，　　冀得我今長供養，　遠勞諸君屈來拜，　　求覓舍利真叵得。」",
    "T12n0383_002:1014c03_0": "爾時，香姓婆羅門於諸王前立在一面，長跪合掌而說偈答：「如來智慧大慈悲，　　哀愍三千大千界，　其中說法遍十方，　　乃至阿僧不可說。",
    "T12n0383_002:1014c07_0": "　憐愍眾生如一子，　　恒河沙數心無息，　菩薩眷屬常往遊，　　聲聞弟子恒來我。",
    "T12n0383_002:1014c09_0": "　說法演音如共聞，　　圍遶紛綸同一說，　天、人八部眾皆尋，　　故我現今清淨海。",
    "T12n0383_002:1014c11_0": "　如來涅槃有舍利，　　八分分之不得惜。」",
    "T12n0383_002:1014c12_0": "時諸國王聞此偈已，心猶悵怏默然不許。",
    "T12n0383_002:1014c13_0": "時香姓婆羅門更曉眾人、諸賢長者受佛教戒，口誦法言：「一切眾生常念欲安，云何乃為諍佛舍利共相殘害？",
    "T12n0383_002:1014c15_1": "如來遺形廣以利益無量眾生，非止君等。",
    "T12n0383_002:1014c16_2": "舍利今在，唯當分之。",
    "T12n0383_002:1014c17_3": "何應如是？」",
    "T12n0383_002:1014c17_4": "眾人聞之咸稱曰善。",
    "T12n0383_002:1014c17_5": "尋復議言：「誰能堪為分舍利者？」",
    "T12n0383_002:1014c18_6": "皆曰：「香姓婆羅門仁智平均，可使分之。」",
    "T12n0383_002:1014c19_7": "時諸國王即命香姓：「汝為我等分佛舍利，均作八分。」",
    "T12n0383_002:1014c20_8": "於是，香姓即到骨所，頭面禮畢，取佛上牙別置一面，尋遣使者齎牙往詣阿闍世所，語使者言：「以我所諮上白大王：『起居輕利，遊涉強耶，舍利諸國咸然以共。",
    "T12n0383_002:1014c24_9": "今付使者如來上牙，並可供養以慰企望。",
    "T12n0383_002:1014c25_10": "明星出時集眾分之，當自奉送。』」",
    "T12n0383_002:1014c26_11": "是時，香姓別置一瓶容受石許，而分舍利均為八分。",
    "T12n0383_002:1014c27_12": "諸國納已，則告之言：「願持此瓶眾議見沾，自欲於舍起塔供養。」",
    "T12n0383_002:1014c29_13": "咸共以之。",
    "T12n0383_002:1014c29_14": "時有畢鉢村人來白眾言：「乞地焦炭起塔供養。」",
    "T12n0383_002:1015a01_15": "皆亦以之。",
    "T12n0383_002:1015a01_16": "爾時，拘尸國、波婆國、遮頗國、羅摩伽國、毘流提國、迦維羅衛國、毘舍離國、摩竭國王阿闍世等得舍利分，各歸其國起塔供養。",
    "T12n0383_002:1015a04_17": "香姓婆羅門持舍利瓶而歸起塔。",
    "T12n0383_002:1015a05_18": "畢鉢村人得地焦炭起塔供養。",
    "T12n0383_002:1015a06_19": "後有銜國異道道士求得地灰，亦還本國起塔供養。",
    "T12n0383_002:1015a08_0": "摩訶摩耶經卷下",
    "T12n0383_002:1015a09_0": "此經末元有八國分舍利品，約二紙半。",
    "T12n0383_002:1015a09_1": "准校勘大藏，竹堂講師批該此段經文自是《涅槃》後分經文，不當在此。",
    "T12n0383_002:1015a11_2": "然此已畢，「頂戴奉行」下，竺本無，當與削去。",
    "T12n0383_002:1015a12_3": "奉此已除，各請詳悉。",
    "T12n0383_002:1015a12_4": "至元二十年三月望後二日題記。",
    "T12n0383_002:1015a14_0": "經末有八國分舍利品，准校勘大藏，竹堂正法師云：「是《涅槃》後分，不當在此。」",
    "T12n0383_002:1015a15_1": "下竺藏本元無，今削去。",
    "T12n0383_002:1015a16_2": "至元二十年三月記。"
}