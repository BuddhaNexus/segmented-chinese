{
    "T17n0721_063:0373a16_0": "正法念處經卷第六十三",
    "T17n0721_063:0373a18_0": "元魏婆羅門瞿曇般若流支譯",
    "T17n0721_063:0373a19_0": "觀天品之四十二(夜摩天之二十八)「爾時，鵝王告諸天眾：『常當聽法，勿行放逸，當近善友能利他者，詣之聽法。",
    "T17n0721_063:0373a21_1": "聞正法已，以敬重故，是人善心乃至涅槃漏盡大樂。",
    "T17n0721_063:0373a22_2": "有二種人生於梵福：一者善觀察持；二者求漏盡。",
    "T17n0721_063:0373a24_0": "復有二種：一者常說法；二者常聽法。",
    "T17n0721_063:0373a24_1": "如是法師，猶如父母，為人說法，能出生死，得究竟善法。",
    "T17n0721_063:0373a26_2": "如是法師，猶如父母，說法之人以法布施。",
    "T17n0721_063:0373a27_3": "法之施主，令他聞法，既聞法已，心得清淨，直心敬重。",
    "T17n0721_063:0373a28_4": "聽法之人得三十二功德。",
    "T17n0721_063:0373a28_5": "何等三十二？",
    "T17n0721_063:0373a29_6": "法師說法，於聽法人猶如父母，於生死中猶如橋梁，所謂聞所未聞，聞已覺知，知已思惟，既思惟已，則修行入；既修行已，則能安住，安立他人，共彼思量，若得衰惱，其心不動；未種善根，能種善根，思量增上；令根熟者而得解脫，令邪見者入於正見；若不善念生，能令斷滅，增長善心，斷不善因緣、不放逸行；親近善人，離慳諂曲；供養父母，信業果報，集長壽業；世人稱歎，諸天所護，所念成就，得如法樂；離於懈怠，發勤精進；知恩報恩；常修念死；於命終時，心不悔恨，終得涅槃。",
    "T17n0721_063:0373b11_7": "如是聽法三十二功德。",
    "T17n0721_063:0373b11_8": "說法之師猶如父母，說法示人畢竟利益，不濁心說，以清淨心利益眾生通達智慧。",
    "T17n0721_063:0373b13_9": "聞是法已，如佛利益，於生死中而得解脫。",
    "T17n0721_063:0373b14_10": "是聞法者於無始來流轉生死，未曾聞法，於法師所，初得聞已，發希有心，如生盲人，良醫決膜，得見世間種種色像，本所不見種種妙色，見已歡喜。",
    "T17n0721_063:0373b18_11": "如是眾生於無始來流轉生死，癡力所盲，得聞正法，於覺分地種種善根、可愛四聖諦，本未曾聞經義光明，見之歡喜，如生盲人見色歡喜，見覺分地，心生歡喜，亦復如是。",
    "T17n0721_063:0373b22_12": "是名聞法第一功德。",
    "T17n0721_063:0373b23_0": "「『復次，第二聞法功德。",
    "T17n0721_063:0373b23_1": "以聞法故，內心思惟：「法有何義？」",
    "T17n0721_063:0373b24_2": "若自不解，從他諮問：「如是法者，有何等義？」",
    "T17n0721_063:0373b25_3": "是聞法者從他聞法，復自思惟，以思惟故，修習增長。",
    "T17n0721_063:0373b26_4": "說法義故，前後相應，至心受持，數數觀義，以觀察故，心則歡喜。",
    "T17n0721_063:0373b27_5": "如是如是隨所思惟，憶念觀察，通達深義。",
    "T17n0721_063:0373b28_6": "是為聞法第二功德。",
    "T17n0721_063:0373c01_0": "「『復次，第三聞法功德。",
    "T17n0721_063:0373c01_1": "隨所聞法，聞已思惟：「如此之義，為何意說？",
    "T17n0721_063:0373c02_2": "如此之義，何因緣說？",
    "T17n0721_063:0373c02_3": "如是之義，為調伏眾生是故宣說。」",
    "T17n0721_063:0373c03_4": "復與同心同行之人而共思量，思惟前後，得大利益，終得涅槃。",
    "T17n0721_063:0373c05_5": "是名第三聞法功德。",
    "T17n0721_063:0373c06_0": "「『復次，第四聞法功德。",
    "T17n0721_063:0373c06_1": "思量前後說法之義，了知而受。",
    "T17n0721_063:0373c07_2": "了知受者，名曰如所說義。",
    "T17n0721_063:0373c07_3": "身口意業攝受修行，作三善業，修習增長，攝取說法。",
    "T17n0721_063:0373c08_4": "以清淨心，既受持已，句句思量，尋其因緣，隨其所思，隨思則得未曾有義。",
    "T17n0721_063:0373c10_5": "以得義故，則能滅諸煩惱結使，悉能攝受無量功德、戒施智慧，深心勝故、戒施智故。",
    "T17n0721_063:0373c12_6": "是名第四聞法功德，當樂習行，修習增廣。",
    "T17n0721_063:0373c14_0": "「『復次，第五聞法功德。",
    "T17n0721_063:0373c14_1": "善聞善攝三種之業，自修堅固，聞法安住。",
    "T17n0721_063:0373c15_2": "若沙門、婆羅門、若在家人說某善男子安住正法，如說修行。",
    "T17n0721_063:0373c16_3": "如是修行，能知自住，又攝受法，隨其所住，能滅百千億那由他劫百千萬億億億生死，能滅無量百千萬億地獄、餓鬼、畜生之苦。",
    "T17n0721_063:0373c19_4": "是名聞法大功德聚，修習親近得多利益。",
    "T17n0721_063:0373c20_5": "說法之人，示人涅槃，如佛世尊，令住法中。",
    "T17n0721_063:0373c21_6": "是為聞法第五功德，聽正法故。",
    "T17n0721_063:0373c23_0": "「『復次，第六聞法功德，何等功德？",
    "T17n0721_063:0373c23_1": "所謂自住法中，建立他人令成法器、令厭生死，示安隱處，說苦、集、滅，自他二身俱生福德，利益他故，得大功德，隨所聞法轉轉增長，隨滅煩惱亦復如是，煩惱滅故，而得涅槃。",
    "T17n0721_063:0373c27_2": "以聞正法，得此功德，是名第六聞法功德。",
    "T17n0721_063:0373c29_0": "「『復次，第七聞法功德，修習增廣，何等功德？",
    "T17n0721_063:0373c29_1": "所謂若逢衰惱，其心不退。",
    "T17n0721_063:0374a01_2": "聞業報故，雖逢衰惱，心不退沒，不作惡業、不作惡口，不惡思惟，不壞勇猛。",
    "T17n0721_063:0374a03_3": "是名第七聞法功德。",
    "T17n0721_063:0374a04_0": "「『復次，第八聞法功德，云何功德？",
    "T17n0721_063:0374a04_1": "或見他人或知他人來從求法，或求聞法，或從求戒，或求智慧，離於憍慢為之解釋，隨其所說種種分別，令其淺易。",
    "T17n0721_063:0374a07_2": "是名第八聞法功德。",
    "T17n0721_063:0374a08_0": "「『復次，第九聞法功德。",
    "T17n0721_063:0374a08_1": "聞正法者，種善根子，譬如稻田，封畔不壞，放以清流，下種芽生；往法師所聽聞正法，以善種子種於耳田心之封畔，亦復如是。",
    "T17n0721_063:0374a11_2": "至於熟時，多收果實，救於地獄、餓鬼、畜生飢儉惡怖。",
    "T17n0721_063:0374a12_3": "救三惡故，一切眾苦皆得斷滅。",
    "T17n0721_063:0374a13_4": "住於曠野，解脫一切怖畏處故，得入無上寂滅之處。",
    "T17n0721_063:0374a14_5": "因說法故，得入涅槃。",
    "T17n0721_063:0374a14_6": "說法之人猶如世尊，是故聽法功德，出生死中最為第一，常當親近，專心聽法，聞已修行。",
    "T17n0721_063:0374a16_7": "是名第九聞法功德。",
    "T17n0721_063:0374a18_0": "「『復次，第十聞法功德，云何功德？",
    "T17n0721_063:0374a18_1": "既已種於聞法種子，當善護持，令其成熟。",
    "T17n0721_063:0374a19_2": "若人聞法，善根種子常習行故，則得成就。",
    "T17n0721_063:0374a20_3": "譬如稻田以時下種，以日光照，時至則熟。",
    "T17n0721_063:0374a21_4": "聽法之人種諸善根，以智慧日令得成就，亦復如是。",
    "T17n0721_063:0374a22_5": "以是因緣，常應詣於說法之處，聽受正法。",
    "T17n0721_063:0374a23_6": "是名第十聞法功德。",
    "T17n0721_063:0374a25_0": "「『復次，第十一聞法功德，何等功德如是成就？",
    "T17n0721_063:0374a26_0": "以心善根常詣法會聽聞正法，聞法受持，思惟攝受。",
    "T17n0721_063:0374a27_1": "以是因緣，令心調伏，能滅煩惱，煩惱盡故，則得解脫。",
    "T17n0721_063:0374a28_2": "以解脫故，厭有為法，應作是念：「我生已盡，梵行已立，所作已辦，不受後有。」",
    "T17n0721_063:0374b01_3": "一切皆由聞法功德，是故應當常聽正法。",
    "T17n0721_063:0374b02_0": "是名第十一聞法功德。",
    "T17n0721_063:0374b03_0": "「『復次，第十二聞法功德有異方便，是大功德、解脫之因。",
    "T17n0721_063:0374b04_1": "何等功德？",
    "T17n0721_063:0374b04_2": "所謂令邪見者入於正見。",
    "T17n0721_063:0374b05_3": "無始流轉在生死中，聞於惡法，攝受邪見，以邪見故，墮於地獄、餓鬼、畜生。",
    "T17n0721_063:0374b06_4": "若聞正法，樂習親近，修令增廣，能捨邪見，修行正法，增長正智，得第一樂——無誑之樂。",
    "T17n0721_063:0374b08_5": "以聽法故，修習增長。",
    "T17n0721_063:0374b09_6": "是名第十二聞法功德。",
    "T17n0721_063:0374b10_0": "「『復次，第十三聞法功德，何等功德習修增廣？",
    "T17n0721_063:0374b11_1": "所謂若生微少不善念心，即能除斷。",
    "T17n0721_063:0374b11_2": "若生欲覺，修不淨觀而斷滅之。",
    "T17n0721_063:0374b12_3": "若生瞋恚，修慈心觀。",
    "T17n0721_063:0374b13_4": "若愚癡覺，應當觀察十二因緣對治斷滅。",
    "T17n0721_063:0374b14_0": "以聞法故，知對治法，非不聞法。",
    "T17n0721_063:0374b14_1": "以聞法故，尚滅如是三不善根微細覺觀，況隨煩惱，是故聞法是大功德。",
    "T17n0721_063:0374b16_2": "是名第十三聞法功德。",
    "T17n0721_063:0374b17_0": "「『復次，第十四聞法功德。",
    "T17n0721_063:0374b17_1": "以聞法故，滅於不善覺觀之心，猶如日光滅於闇冥。",
    "T17n0721_063:0374b18_2": "智亦如是，能滅一切不善之闇，令法增長，煩惱損減。",
    "T17n0721_063:0374b19_3": "離聞正法，則不能滅。",
    "T17n0721_063:0374b20_4": "是為第十四聞法功德。",
    "T17n0721_063:0374b21_0": "「『復次，第十五聞法功德，所謂能令善心增長。",
    "T17n0721_063:0374b22_0": "以此聞法功德力故，非唯滅於不善覺觀，復增善觀，善觀增故，則得智慧。",
    "T17n0721_063:0374b23_1": "譬如少火置草木中，以風吹故，火則增長。",
    "T17n0721_063:0374b24_2": "少善根生亦復如是，以智慧故，而得增長。",
    "T17n0721_063:0374b25_3": "若聞正法，聽受其義，生一念善，能滅無量百千劫生死，令不復生。",
    "T17n0721_063:0374b27_4": "既知如是聞法功德，當勤聽法，無有異法能作此護。",
    "T17n0721_063:0374b28_5": "以聞法故，作大施主，行於布施。",
    "T17n0721_063:0374b29_0": "以聞法故，捨離非法。",
    "T17n0721_063:0374b29_1": "以聞法故，而得智慧。",
    "T17n0721_063:0374b29_2": "既觀如是聽法功德能出生死，應當精勤，乃至盡壽勤聽正法。",
    "T17n0721_063:0374c02_3": "如是聽法，第一救護、第一歸依，能出有海。",
    "T17n0721_063:0374c03_4": "是名第十五聞法功德。",
    "T17n0721_063:0374c04_0": "「『復次，第十六聞法功德，何等功德？",
    "T17n0721_063:0374c04_1": "所謂能避不善因緣。",
    "T17n0721_063:0374c05_2": "若不善緣生，觀惡道畏。",
    "T17n0721_063:0374c05_3": "智慧之人觀已捨離，怖畏生死。",
    "T17n0721_063:0374c06_4": "若不善緣生，避而不行；為不生故，勤行精進，持戒智慧。",
    "T17n0721_063:0374c07_5": "若生貪心，應行布施。",
    "T17n0721_063:0374c08_6": "若生慳心，不貪滅之。",
    "T17n0721_063:0374c08_7": "以智慧心，破壞愚癡。",
    "T17n0721_063:0374c09_8": "以如實見，滅不善觀。",
    "T17n0721_063:0374c09_9": "以正見心，斷於邪見。",
    "T17n0721_063:0374c10_10": "以正覺觀，斷妄分別。",
    "T17n0721_063:0374c10_11": "若起樂覺，當觀眾苦。",
    "T17n0721_063:0374c11_12": "若起實覺，當修空觀。",
    "T17n0721_063:0374c11_13": "若起我覺，當觀無我。",
    "T17n0721_063:0374c12_14": "是為如實對治覺觀，若因緣生，當遠離之；若細、若麁、若中，當斷滅之。",
    "T17n0721_063:0374c13_15": "一切不善因緣生者，聞正法故能遠避之，若不聞法則不能避。",
    "T17n0721_063:0374c15_16": "一切聞法，如安隱藏。",
    "T17n0721_063:0374c15_17": "是名第十六聞法功德。",
    "T17n0721_063:0374c17_0": "「『復次，第十七聞法功德，何等功德？",
    "T17n0721_063:0374c17_1": "所謂放逸之人以聞法故，滅惡覺觀，行不放逸。",
    "T17n0721_063:0374c18_2": "不放逸人能攝諸根，一切善法皆得增長。",
    "T17n0721_063:0374c19_3": "不放逸人能斷一切不善之法，其人則去涅槃不遠，得一切安樂。",
    "T17n0721_063:0374c21_4": "以何因緣斷於放逸？",
    "T17n0721_063:0374c21_5": "謂聞正法。",
    "T17n0721_063:0374c22_0": "聞正法故，知放逸過，則能遠避。",
    "T17n0721_063:0374c22_1": "聞正法故，能調諸根，調五根故，則能攝心，善念增長，滅惡覺觀，以善觀故得第一樂。",
    "T17n0721_063:0374c24_2": "一切煩惱，放逸為本，亦如一切善法之中，不放逸心以為根本。",
    "T17n0721_063:0374c26_3": "聞正法故，斷除放逸，是故眾生常應一心聽受正法，聞已修行，修習增長。",
    "T17n0721_063:0374c27_4": "是名第十七聞法功德。",
    "T17n0721_063:0374c29_0": "「『復次，第十八聞法功德，何等功德？",
    "T17n0721_063:0374c29_1": "所謂聞正法故，親近善友，供養善人，愛重尊敬，思惟籌量。",
    "T17n0721_063:0375a02_2": "近善友故，得大功德，若近惡友，多招過咎。",
    "T17n0721_063:0375a03_3": "無有餘法得近善友如聞正法，聞正法故得近善友，是故第一梵行謂近善友。",
    "T17n0721_063:0375a04_4": "是名第十八聞法功德。",
    "T17n0721_063:0375a06_0": "「『復次，第十九聞法功德，何等功德？",
    "T17n0721_063:0375a06_1": "所謂聞正法故，能斷姦詐慳嫉之心。",
    "T17n0721_063:0375a07_2": "若近善友，得何功德？",
    "T17n0721_063:0375a08_3": "近善友故，得勝功德，所謂能斷姦詐慳嫉。",
    "T17n0721_063:0375a09_0": "以聞法故，能如實信業及果報。",
    "T17n0721_063:0375a09_1": "若有眾生姦詐慳嫉，身壞命終墮於惡道或墮餓鬼或墮地獄。",
    "T17n0721_063:0375a11_2": "若本多行姦詐慳嫉，以聞正法，即能捨離，毀之不行，於先所作，厭離悔過；見他姦詐，勸令不作，令他厭離，悔本所作，令住善道。",
    "T17n0721_063:0375a14_3": "以聞正法，得此功德，於人天中第一堅固，謂聞正法。",
    "T17n0721_063:0375a15_4": "是為第十九聞法功德。",
    "T17n0721_063:0375a16_0": "「『復次，第二十聞法功德，何等功德？",
    "T17n0721_063:0375a16_1": "所謂得聞法已，供養父母，知業果報，知於福田，是上功德。",
    "T17n0721_063:0375a18_2": "第一福田所謂父母，以是知業果報因緣，能為種種供養父母，多設敷具、病瘦醫藥所須之具，隨其所作供養父母，能生梵福。",
    "T17n0721_063:0375a20_3": "以福德故，後得涅槃。",
    "T17n0721_063:0375a21_4": "又以聞法供養父母，眾人所愛，於現在世為一切人之所讚歎，命終之後，生於善道，受諸天身，聞法力故，終得涅槃。",
    "T17n0721_063:0375a23_5": "是故智者知此功德，乃至失命，常當供養父母福田，正行正意，一心敬重。",
    "T17n0721_063:0375a25_6": "是名第二十聞法功德。",
    "T17n0721_063:0375a27_0": "「『復次，第二十一聞法功德，所謂知業果報。",
    "T17n0721_063:0375a27_1": "知業報故，不樂異法，以聞正法能知業果。",
    "T17n0721_063:0375a28_2": "若念不善，知不善念，若心念善，知心念善，如實知於業之果報。",
    "T17n0721_063:0375b01_3": "若心緣念不善之法，知不善念後得不善不愛果報，墮於地獄、餓鬼、畜生，以是知故，不復生於不善之心。",
    "T17n0721_063:0375b03_4": "以此不善，定知當得不愛果報，墮於地獄、餓鬼、畜生。",
    "T17n0721_063:0375b04_5": "「以作如是惡業緣故，我身必當墮於地獄、餓鬼、畜生。」",
    "T17n0721_063:0375b06_6": "此三種業，以聞正法而得了知，離聞法已餘無能知。",
    "T17n0721_063:0375b07_7": "是故智者，乃至失命，常應聽法。",
    "T17n0721_063:0375b07_8": "若常聞法，修習善業，則不造作不善之業。",
    "T17n0721_063:0375b08_9": "是名第二十一聞法功德。",
    "T17n0721_063:0375b10_0": "「『復次，第二十二聞法功德，何等功德？",
    "T17n0721_063:0375b10_1": "所謂能集增長長命之業。",
    "T17n0721_063:0375b11_2": "聞正法故，信業果報，不作殺生、偷盜等業，隨何善業樂修增廣，生天人中，壽命延長。",
    "T17n0721_063:0375b13_3": "以聞正法，樂修增廣，是故復得如此功德，壽命延長。",
    "T17n0721_063:0375b14_4": "以此聞法因緣，生天人中。",
    "T17n0721_063:0375b15_5": "若生天上，於餘天眾最為長壽，飲食遊戲受第一樂。",
    "T17n0721_063:0375b16_6": "以聞法故，若生人中，種種色力、財富長壽，生好國土，常習正見，以聞正法，樂習增廣，必得出苦。",
    "T17n0721_063:0375b18_7": "若人能以善心聽法，第一福德。",
    "T17n0721_063:0375b19_8": "為聽法故，若行一步，皆生梵福。",
    "T17n0721_063:0375b20_9": "聽正法者，常行聽法，得善身業；聞已讀誦，得善口業；聞已心淨，得意善業。",
    "T17n0721_063:0375b21_10": "是聽法者三業善故，生天人中，受於第一最勝富樂，壽命長遠，終得涅槃。",
    "T17n0721_063:0375b23_11": "如是一切諸大功德，皆由聽法，非餘能得，是故聞法第一安隱。",
    "T17n0721_063:0375b24_12": "是名第二十二聞法功德。",
    "T17n0721_063:0375b26_0": "「『復次，第二十三聞法功德，何等功德？",
    "T17n0721_063:0375b26_1": "謂聞法者，一切眾人之所稱歎，持戒功德及以多聞調伏勝慧，一切世人皆共恭敬禮拜問訊，於一切人美言直心。",
    "T17n0721_063:0375b29_2": "如是之人，功德相應，於微塵惡常生怖畏；眾所知識，一切讚歎，若得惱亂，眾人救護。",
    "T17n0721_063:0375c02_3": "是聞法者，世所讚歎。",
    "T17n0721_063:0375c02_4": "是名第二十三聞法功德。",
    "T17n0721_063:0375c04_0": "「『復次，第二十四聞法功德，何等功德？",
    "T17n0721_063:0375c04_1": "所謂諸天之所護念。",
    "T17n0721_063:0375c05_2": "聞法之人善業相應，身行善業、口行善業、意行善業，以此功德，諸天所護。",
    "T17n0721_063:0375c06_3": "以此人故，眾人安隱；此人命終，無量人眾不得利益。",
    "T17n0721_063:0375c08_4": "護此人故，魔眾損減，正法增長。",
    "T17n0721_063:0375c08_5": "見此因緣，是故諸天晝夜守護，常隨其後，隨其所作，一切成就。",
    "T17n0721_063:0375c10_6": "天恩力故，以善業故，互相為因。",
    "T17n0721_063:0375c11_7": "彼所作業，既得成就，隨所作業轉修增廣，一切善業皆得成就。",
    "T17n0721_063:0375c12_8": "如是次第，二世利益。",
    "T17n0721_063:0375c12_9": "如是聞法功德，即是第一安隱之藏。",
    "T17n0721_063:0375c13_10": "是名第二十四聞法功德。",
    "T17n0721_063:0375c15_0": "「『復次，第二十五聞法功德，何等功德？",
    "T17n0721_063:0375c15_1": "所謂一切憶念皆得成就。",
    "T17n0721_063:0375c16_2": "是順法行智慧之人，持戒布施現前業報，一切憶念皆得成就，隨其所作皆得成就，無能劫奪。",
    "T17n0721_063:0375c18_3": "若其所作，易得成就，如法受用，離五種難，正命清淨，不為他攝，身壞命終生於善道，受諸天身。",
    "T17n0721_063:0375c20_4": "是名第二十五聞法功德。",
    "T17n0721_063:0375c22_0": "「『復次，第二十六聞法功德，何等功德？",
    "T17n0721_063:0375c22_1": "所謂如法富樂。",
    "T17n0721_063:0375c23_2": "同持戒者，豪富之人悉來親近，同持戒故，迭相齎遺所得財物，非害人得，非壓他人，順法得財，施法行人。",
    "T17n0721_063:0375c25_3": "其人布施功德上上增長，二世利益、二世安樂。",
    "T17n0721_063:0375c26_4": "以聞法故，得此功德。",
    "T17n0721_063:0375c27_5": "是名第二十六聞法功德。",
    "T17n0721_063:0375c28_0": "「『復次，第二十七聞法功德，何等功德？",
    "T17n0721_063:0375c28_1": "所謂智慧遠離懈怠，以聽正法，聞懈怠過。",
    "T17n0721_063:0375c29_2": "以懈怠故，於諸世間、出世間法義不得成就。",
    "T17n0721_063:0376a01_3": "以聞法故，捨離懈怠，一切所作常勤精進，正念不亂，離懈怠人，一切所作方便疾成，如時所作，如法所作，一切成就二世利益。",
    "T17n0721_063:0376a04_4": "若離懈怠，常勤精進，一切所作皆悉究竟，一切發心，無不成辦。",
    "T17n0721_063:0376a06_5": "若本懈怠，聞正法故，知懈怠過，速捨離之，如捨刀火。",
    "T17n0721_063:0376a07_6": "以懈怠故，能壞一切世間作業。",
    "T17n0721_063:0376a08_7": "聞懈怠過，一切義利皆得成就，以聞正法功德力故。",
    "T17n0721_063:0376a09_8": "是名第二十七聞法功德。",
    "T17n0721_063:0376a11_0": "「『復次，第二十八聞法功德，何等功德？",
    "T17n0721_063:0376a11_1": "所謂次第聞法，起報恩心，知他恩分。",
    "T17n0721_063:0376a12_2": "聞正法中說報恩故，思念報恩，知恩報故，一切親友悉皆堅固。",
    "T17n0721_063:0376a14_3": "以功德故，一切怨家猶如親友。",
    "T17n0721_063:0376a14_4": "若人少恩，常念不忘，知恩報恩，得大功德。",
    "T17n0721_063:0376a15_5": "是名第二十八聞法功德。",
    "T17n0721_063:0376a17_0": "「『復次，第二十九聞法功德，何等功德？",
    "T17n0721_063:0376a17_1": "所謂修行念死。",
    "T17n0721_063:0376a18_2": "第一勝念，所謂念死，以常念死，則懷怖畏，以怖畏故，不造惡業。",
    "T17n0721_063:0376a19_3": "設見美色，不念分別；聞諸樂音，亦不憶念；若聞眾香，不貪不樂亦不憶念；若舌得味，不貪不樂亦不憶念；若身得觸，不貪不樂亦不憶念；意思惟法，不貪不樂亦不憶念，斷離如是一切有網。",
    "T17n0721_063:0376a24_4": "如是之人怖畏死故，觀諸世間悉無堅固，一切皆苦，一切無我，一切皆空。",
    "T17n0721_063:0376a25_5": "實見之人於一切處——若天、若人——無有著心，何況地獄、餓鬼、畜生，於五道中悉斷悕望，而得解脫。",
    "T17n0721_063:0376a27_6": "於一切生死苦中不復欣樂，怖畏厭離。",
    "T17n0721_063:0376a28_7": "以厭離故，而得解脫，得解脫智：「我生已盡，梵行已立，所作已辦，不受後有。」",
    "T17n0721_063:0376b01_8": "若離聞法，不得如是梵行立等厭離功德，是故應勤聽受正法，親近師長，供養聽法，現在、未來二世利益，所謂近善知識、聽聞正法，以此二法而得安隱。",
    "T17n0721_063:0376b04_9": "是名第二十九聞法功德。",
    "T17n0721_063:0376b06_0": "「『復次，第三十聞正法功德，何等功德？",
    "T17n0721_063:0376b06_1": "所謂以聞法故，死時不悔。",
    "T17n0721_063:0376b07_2": "修念死者，若有過起，則能速斷。",
    "T17n0721_063:0376b08_3": "若三種垢——貪、瞋、癡起生死因緣，以念死故，則能斷除。",
    "T17n0721_063:0376b09_4": "以斷三垢，不生不死、不退不出，無有異法能斷此法，以得聞法功德力故，得如是法。",
    "T17n0721_063:0376b11_5": "一切安隱功德之中，聞法功德第一根本。』",
    "T17n0721_063:0376b12_6": "「爾時，鵝王菩薩說迦那迦牟尼所說經法，為天眾說，正法相應，是為第三十聞法功德。",
    "T17n0721_063:0376b15_0": "「『復次，第三十一聞法功德，何等功德？",
    "T17n0721_063:0376b15_1": "所謂死時，心不悔恨。",
    "T17n0721_063:0376b16_2": "若得聞於正法之義，行善業故，於命終時心不生悔，隨所聞義既得聞已，憶念思惟。",
    "T17n0721_063:0376b18_3": "既思惟已，於佛法僧增長淨心。",
    "T17n0721_063:0376b18_4": "以心淨故，血則清淨，血清淨故，顏色清淨，身心淨故，臨命終時，見於善道，有白光明可愛天處。",
    "T17n0721_063:0376b21_5": "見生處故，轉增淨心，隨其淨心，信佛法僧，轉生勝處。",
    "T17n0721_063:0376b22_6": "若作四天王業，心淨信故，生第二天；若有三十三天之業，生夜摩天；若有夜摩天業，生兜率陀天。",
    "T17n0721_063:0376b24_7": "如是展轉，乃至第六他化自在天，以心淨力故，得增勝處。",
    "T17n0721_063:0376b25_8": "如是一切皆由聞法，若離聞法，終不能得。",
    "T17n0721_063:0376b26_9": "若聽正法，於命終時，為救為歸。",
    "T17n0721_063:0376b27_10": "是名第三十一聞法功德。",
    "T17n0721_063:0376b29_0": "「『復次，第三十二聞法功德，何等功德？",
    "T17n0721_063:0376b29_1": "以聞法故，終得涅槃。",
    "T17n0721_063:0376c01_2": "聽法功德，於一切功德最勝最上。",
    "T17n0721_063:0376c02_3": "何等勝上？",
    "T17n0721_063:0376c02_4": "所謂涅槃。",
    "T17n0721_063:0376c02_5": "以聽正法，修習增長，如說修行，如實成就，其人決定能斷煩惱，到於涅槃。』",
    "T17n0721_063:0376c04_6": "「如是善時鵝王菩薩為斷夜摩天眾放逸行故，以無等音說於真法，天眾皆生希有之心。",
    "T17n0721_063:0376c06_7": "爾時，天眾聞佛法故，心得清淨。",
    "T17n0721_063:0376c06_8": "一切天眾白鵝王言：『於此天中，汝是天主，以有智慧辯才力故。",
    "T17n0721_063:0376c08_9": "我等天眾猶如畜生，以放逸故，樂於境界，常為欲愛，自害心故。",
    "T17n0721_063:0376c09_10": "鵝王音聲，我等歌音所不能及。』",
    "T17n0721_063:0376c10_11": "「爾時，鵝王菩薩說於正法相應頌曰：「『以聞正法故，　　能止於惡法；　　以離惡法故，　　常得安隱處。",
    "T17n0721_063:0376c14_0": "　　以聞正法故，　　其心得清淨，　　能令心安住，　　不作眾惡業。",
    "T17n0721_063:0376c16_0": "　　聞法能總持，　　聞法不造惡，　　聞法知業果，　　後得於涅槃。",
    "T17n0721_063:0376c18_0": "　　聞法故知法，　　聞法故信佛，　　智者聞法故，　　能解脫眾苦。",
    "T17n0721_063:0376c20_0": "　　以聞正法故，　　能知真法相，　　是故有智者，　　當勤聽正法。",
    "T17n0721_063:0376c22_0": "　　聞如來說法，　　能離於生死，　　斷離三種愛，　　得至無盡處。",
    "T17n0721_063:0376c24_0": "　　以聞正法故，　　知四法因緣，　　及諸法生滅，　　聞法皆能知。",
    "T17n0721_063:0376c26_0": "　　以聞正法故，　　了知陰界入，　　如是二種相，　　智者應修行。",
    "T17n0721_063:0376c28_0": "　　第一大力過，　　縛一切生死，　　以聞正法故，　　一切皆能知。",
    "T17n0721_063:0377a01_0": "　　以惡大力故，　　縛一切生死，　　以聞正法故，　　一切皆能滅。",
    "T17n0721_063:0377a03_0": "　　於一切轉相、　　一切不轉相，　　以聞勝法故，　　一切皆能知。",
    "T17n0721_063:0377a05_0": "　　若死時欲至，　　則受大苦惱，　　以念聞法故，　　死苦不能亂。",
    "T17n0721_063:0377a07_0": "　　以聞智慧故，　　燒諸煩惱樹，　　以智火燒故，　　滅已不復生。",
    "T17n0721_063:0377a09_0": "　　聞法不放逸，　　則得一切樂，　　聞法故安隱，　　是故應聽法。",
    "T17n0721_063:0377a11_0": "　　得聞正法已，　　近智及耆老，　　能到無上處，　　永離老病死。",
    "T17n0721_063:0377a13_0": "　　聞故不造惡，　　聞故順法行，　　聞法故離苦，　　聞法最第一。",
    "T17n0721_063:0377a15_0": "　　以聞正法故，　　得三業清淨，　　若求清淨者，　　當勤聽正法。",
    "T17n0721_063:0377a17_0": "　　以依聞法故，　　堅固勤精進，　　是則能速度，　　廣大三界海。",
    "T17n0721_063:0377a19_0": "　　聞法之財富，　　世間最第一，　　多財不知義，　　智者說貧窮。",
    "T17n0721_063:0377a21_0": "　　遠離於師長，　　失聞正法財，　　是人無命果，　　為惡所破壞。",
    "T17n0721_063:0377a23_0": "　　放逸懈怠人，　　親近惡知識，　　是人無命果，　　如殖種沙鹵。",
    "T17n0721_063:0377a25_0": "　　遠離見聞法，　　是則為盲人，　　若人遠離法，　　而行於非法，　　是人捨離藥，　　攝取於疾病。",
    "T17n0721_063:0377a28_0": "　　若人近善友，　　增長無量法，　　猶如注大雨，　　河流皆增長。",
    "T17n0721_063:0377b01_0": "　　順法寂靜行，　　夙興念正法，　　必定得安樂，　　不為放逸誑。",
    "T17n0721_063:0377b03_0": "　　既知智功德，　　智者應修行，　　非是無智者，　　而得受安樂。』",
    "T17n0721_063:0377b05_0": "「如是善時鵝王為諸天眾種善根故，數數為說利益之法，斷無利益，說佛經法。",
    "T17n0721_063:0377b06_1": "爾時，天眾既聞法已，生敬重心，生歡喜心，放逸薄少。",
    "T17n0721_063:0377b07_2": "天同業故，復詣異處而受天樂。",
    "T17n0721_063:0377b08_3": "「善時鵝王既以迦那迦牟尼所說經，名『集無量功德聞法堅固經』，為諸天眾具演說已，復詣異處，思惟念法。",
    "T17n0721_063:0377b11_4": "「樂行地天，五樂音聲受五欲樂，乃至愛善業盡，以惡業故，墮於地獄、餓鬼、畜生；若有餘業與人同業，生於人中，大富安樂，善持禁戒，常樂聞法，第一順法，聰慧正見，或為王者或為大臣。",
    "T17n0721_063:0377b15_5": "以餘業故。",
    "T17n0721_063:0377b16_0": "「復次，比丘知業果報，觀夜摩天所住之地，彼以聞慧見夜摩天名種種雜地，眾生何業生此地處？",
    "T17n0721_063:0377b18_1": "彼見：有人造作善業——身口意善，正見正命，遍行善行，直心樂實，不殺不盜，遠離邪婬。",
    "T17n0721_063:0377b20_2": "若在夢中見於女人，心不親近，晝亦不念，濁心覺觀：『如我此身以捨邪婬，得善果報。",
    "T17n0721_063:0377b22_3": "離邪婬故，得生天上，與諸天女圍遶受樂。』",
    "T17n0721_063:0377b23_0": "捨離女人，悕望天女，以求天女，名濁梵行。",
    "T17n0721_063:0377b23_1": "望生天故，捨離邪婬。",
    "T17n0721_063:0377b24_2": "『我先與女人歌笑舞戲，是為不善，當墮惡道。』",
    "T17n0721_063:0377b25_3": "以是義故，於本所習，不生貪欲。",
    "T17n0721_063:0377b26_4": "覺觀之心，不念本習歌舞戲笑，若心生念，尋即斷除。",
    "T17n0721_063:0377b27_5": "以是因緣，命終生於種種雜地。",
    "T17n0721_063:0377b28_6": "既生此地，善業果成，五欲和合。",
    "T17n0721_063:0377b28_7": "「天子生已，以善業故，一切天處雜寶光明自然而生，所謂無量金剛種種山峯、種種光色，如毘琉璃、因陀青寶、大青寶王、車璩頗梨、赤蓮花寶，及餘種種百千光明周遍天處。",
    "T17n0721_063:0377c03_8": "初見如是種種光明，眼識樂著，本未曾見，見之樂著，種種音聲歌眾樂音，不可譬喻，復聞種種天之妙香。",
    "T17n0721_063:0377c06_9": "新生天子初為如是三種境界無等無比心生樂著，退光明林。",
    "T17n0721_063:0377c07_10": "諸天女眾見新生天子從林中出，其林種種光明莊嚴如是。",
    "T17n0721_063:0377c09_0": "天子以善業價，貿得天女。",
    "T17n0721_063:0377c09_1": "時，諸天女種種莊嚴皆悉端正，種種妙色、種種歌詠天樂音聲。",
    "T17n0721_063:0377c11_2": "爾時，天子為諸天女無始愛欲引其心故，以歡喜心近諸天女。",
    "T17n0721_063:0377c12_3": "或有天女手執樂器作眾妓樂，歌眾妙音。",
    "T17n0721_063:0377c13_4": "復有天女聞妙花香，愛眼含笑以視天子。",
    "T17n0721_063:0377c14_5": "復有天女在於地上，手執樂器出妙音聲。",
    "T17n0721_063:0377c15_6": "復有天女手執妙花，馳赴天子。",
    "T17n0721_063:0377c16_7": "復有天女手擎種種上味天飲，色香味具，離於醉過，到天子所，以蓮花葉盛天上味色香味具飲已，增悅過踰十倍。",
    "T17n0721_063:0377c18_8": "是為心著第四境界，先著妙色，次聲香味，又復身受種種樂觸，隨意所念，念之即得，是名新生天子著五欲樂。",
    "T17n0721_063:0377c21_9": "「爾時，新生天子共諸天女往詣一切隨順欲林，受五欲樂。",
    "T17n0721_063:0377c22_10": "爾時新生天子，天女圍遶，觀諸天眾種種遊戲。",
    "T17n0721_063:0377c23_11": "或有遊戲在於榛林，或有在於山峯遊戲，或有遊戲作五樂音，或有天子共諸天女種種莊嚴，在虛空殿遊戲娛樂，或有天子手攀樹枝歌舞戲笑，五樂音聲。",
    "T17n0721_063:0377c27_12": "爾時，新生天子見諸天眾如斯遊戲，心生歡喜，天女圍遶，共入天眾，和合遊戲。",
    "T17n0721_063:0377c28_13": "新生天子共諸天女遊戲受樂，自業相似，受五欲樂。",
    "T17n0721_063:0378a01_14": "久受樂已，從林中出，復昇種種寶莊嚴山，共相娛樂遊戲受樂，或在流泉，或在園林種種寶石莊嚴之山，清涼泉水以為莊嚴，遊戲其中。",
    "T17n0721_063:0378a04_15": "「時，諸天眾心行放逸，爾時有一天遊戲鳥，名流水行，為放逸天以偈頌曰：「『以種種業故，　　而受樂果報，　　天中受報已，　　業盡當還退。",
    "T17n0721_063:0378a08_0": "　　愚人現得樂，　　而不觀怖畏，　　後得衰惱至，　　爾時乃知業。",
    "T17n0721_063:0378a10_0": "　　放逸之所縛，　　苦樂等無異，　　以天業盡故，　　後生大悔心。",
    "T17n0721_063:0378a12_0": "　　放逸如毒害，　　是故應捨離，　　放逸害諸天，　　將入於地獄。",
    "T17n0721_063:0378a14_0": "　　和合生欣慶，　　離別則大苦，　　和合必有離，　　一切法如是。",
    "T17n0721_063:0378a16_0": "　　世無有一法，　　有生而不壞，　　一切生滅法，　　出沒法如是。",
    "T17n0721_063:0378a18_0": "　　隨所見諸天，　　而受於天樂，　　放逸毒所迷，　　一切皆歸滅。",
    "T17n0721_063:0378a20_0": "　　一切放逸樂，　　初謂為可愛，　　後得衰惱至，　　乃知為大怨。",
    "T17n0721_063:0378a22_0": "　　放逸著女色，　　智者說大怨，　　著色喪身命，　　修羅龍亦然。",
    "T17n0721_063:0378a24_0": "　　嗜酒著女色，　　貪於諸境界，　　躁擾懈怠心，　　是放逸根芽。』",
    "T17n0721_063:0378a26_0": "「如是流水行鳥為放逸天說如是偈。",
    "T17n0721_063:0378a26_1": "爾時天眾雖聞此偈而不覺知，境界所害，歌笑遊戲入光明林。",
    "T17n0721_063:0378a28_2": "其林可愛，枝葉遍覆，多有種種樹林欝茂，甚可愛樂。",
    "T17n0721_063:0378a29_3": "時，諸天眾共新生天子五樂音聲遊戲受樂。",
    "T17n0721_063:0378b01_4": "於園林中及笐[竺二+列]樹，種種流水、蓮花林池，種種地處樹枝蔭覆猶如宮室，種種林中種種意樹、種種山谷七寶光明、種種莊嚴殊勝宮殿昔所未見，天眾見之，生希有心，況新生天子。",
    "T17n0721_063:0378b05_5": "如是新生天子皆悉遍觀，與天女眾遊於林間，於新境界極生渴愛，欲火所燒。",
    "T17n0721_063:0378b07_6": "放逸為煙，天女圍繞，燒已復燒。",
    "T17n0721_063:0378b08_7": "於園林中處處遊行，無量愛力境界所燒，久與天女圍繞受樂，復向種種雜蓮花池。",
    "T17n0721_063:0378b10_0": "其蓮花池可愛無比，所謂種種雜色鉢頭摩花，毘琉璃葉，真金為莖，赤蓮花寶以為其臺，白銀為鬚，青因陀寶以為眾蜂莊嚴花池。",
    "T17n0721_063:0378b13_1": "復有蓮花，白銀為莖，青因陀寶以為其葉，真金為莖，青因陀寶以為其葉，赤蓮花寶以為其鬚，白銀為臺，赤蓮寶蜂以為莊嚴。",
    "T17n0721_063:0378b16_0": "復有蓮花莖葉鬚臺，一切皆赤，赤蜂莊嚴。",
    "T17n0721_063:0378b17_0": "復有蓮花銀莖、銀葉、銀鬚、銀臺、銀蜂莊嚴。",
    "T17n0721_063:0378b17_1": "復有蓮花一切青色如青蓮花，青葉、青莖、青鬚青臺、青蜂莊嚴。",
    "T17n0721_063:0378b20_0": "復有蓮花種種雜色，一一蓮花七寶間錯，種種相貌、種種妙香、種種色葉而以莊嚴，所謂青黃赤白紺色莊嚴，種種眾葉、眾蜂莊嚴。",
    "T17n0721_063:0378b23_0": "如是種種雜蓮花池，其水清涼，其味甘美，甚可愛樂。",
    "T17n0721_063:0378b24_1": "多有蓮花，天色妙香眾相具足。",
    "T17n0721_063:0378b24_2": "新生天子共天女眾，五樂音聲受五欲樂。",
    "T17n0721_063:0378b25_3": "種種雜色蓮花池岸有諸林樹圍繞花池，以樹莊嚴，百倍殊勝。",
    "T17n0721_063:0378b27_4": "其樹具足雜花莊嚴，其一切花從根至條，青黃赤白紺色眾花皆悉具足。",
    "T17n0721_063:0378b28_5": "其蓮花池出大光明，滿十由旬，多有眾鳥出美妙音。",
    "T17n0721_063:0378c01_6": "「蓮花池岸復有林樹，名日宮殿，天善業故，有大勢力。",
    "T17n0721_063:0378c02_7": "若天昇樹，念生宮殿，隨念即成。",
    "T17n0721_063:0378c03_8": "以善業故，七寶花葉化為宮殿，七寶莊嚴，多有河池園林山嶽，處處多有嚴飾宮殿。",
    "T17n0721_063:0378c05_9": "昇此宮殿，眾寶嚴身，共諸天女歌舞遊戲。",
    "T17n0721_063:0378c06_0": "或飛虛空觀夜摩天，所住諸地隨意遍觀如是等花，岸樹力故。",
    "T17n0721_063:0378c07_1": "復有種種雜色花池，於池岸上復有異樹，名摩尼音，種種眾鳥以為莊嚴。",
    "T17n0721_063:0378c09_2": "以樹勢力，若諸天眾遊戲花池，微風吹動互相掁觸，出妙音聲，寶珠如花，從樹而墮，光遍虛空，如閻浮提日月光明，於虛空中寶珠光明亦復如是。",
    "T17n0721_063:0378c13_0": "「蓮花池岸復有異樹，名授飲食。",
    "T17n0721_063:0378c13_1": "若諸天眾遊戲花池，以天善業，從樹果中出天美飲，色香味具，天子飲之，十倍增悅，無有醉亂，共諸天女歌舞遊戲。",
    "T17n0721_063:0378c16_2": "復有林樹出須陀食，如業所得。",
    "T17n0721_063:0378c17_3": "於池岸邊復有異樹，名葉歌音，若諸天眾遊戲此池，以善業故，微風來吹，而受快樂。",
    "T17n0721_063:0378c19_4": "風吹樹葉互相掁觸出妙音聲，如天女音，不可分別，一切諸樹所出音聲亦復如是。",
    "T17n0721_063:0378c22_0": "「於蓮花池岸復有異樹，名曰鳥樂，以樹勢力，鳥在樹上。",
    "T17n0721_063:0378c23_1": "若天入池遊戲受樂，五樂音聲互相娛樂，或昇寶樹或乘天鳥，為觀天眾可愛之處，隨其所念，鳥在其前。",
    "T17n0721_063:0378c25_2": "即於鳥上有大宮殿，多有流泉、眾蓮花池、枝蔭宮室皆悉具足。",
    "T17n0721_063:0378c27_0": "「復有異鳥為諸天眾以偈頌曰：「『持戒人安隱，　　破戒勿久壽，　　寧受下賤身，　　不欲入地獄。",
    "T17n0721_063:0379a01_0": "　　智者次第行，　　漸漸念念修，　　淨治我見垢，　　如工匠鍊金。』」",
    "T17n0721_063:0379a03_0": "正法念處經卷第六十三"
}