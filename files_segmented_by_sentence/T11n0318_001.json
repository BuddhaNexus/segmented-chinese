{
    "T11n0318_001:0890c05_0": "文殊師利佛土嚴淨經卷上",
    "T11n0318_001:0890c07_0": "西晉月氏國三藏竺法護譯",
    "T11n0318_001:0890c08_0": "聞如是：一時佛遊王舍城靈鷲山，與大比丘十萬眾俱；及諸菩薩八萬四千，皆不退轉無所從生，逮得權慧神通無極，隨時而化救濟三界，其名曰：文殊師利、光世音、大勢至諸菩薩等咸來雲集。",
    "T11n0318_001:0890c12_1": "七十二億諸天子俱，皆志大乘；四天王、帝釋、梵天王，各與四萬二千諸釋梵俱，悉慕大道；四方阿須倫王，難頭和難龍王、和倫龍王、娑竭龍王、摩那私龍王、持地龍王、阿耨達龍王、山積龍王、降魔龍王、上月龍王，如是龍王，各從其民六萬二千；金比鬼神、曠野鬼神、妙毛鬼神、普等鬼神、善普鬼神、善財鬼神、普像鬼神、無諍鬼神，是諸鬼王，各與等類百千眾俱來詣佛所。",
    "T11n0318_001:0890c20_2": "皆各稽首，以次就位，悉都專精志願經道、飢虛於法，身口意并加敬歸佛，靖心而聽。",
    "T11n0318_001:0890c23_0": "爾時國王、太子、大臣、百官、長者、居士、民眾大小、天龍鬼王，咸共供養，隨其所安。",
    "T11n0318_001:0890c24_1": "時佛明旦著衣持鉢與大眾俱，天龍鬼王侍從左右上虛空中，四種蓮華紛紛如雨，百千伎樂不鼓自鳴，皆作釋梵雅頌八聲，詣阿闍貰就王之請。",
    "T11n0318_001:0890c28_2": "佛顯神足光照十方，七寶蓮華隨跡處生。",
    "T11n0318_001:0890c29_3": "有化菩薩皆坐其上，光像分明不可稱紀，遶城七匝而歎頌曰：「其導師至神，　　所愍哀無量，　方便護眾生，　　消病愈諸瘡。",
    "T11n0318_001:0891a04_0": "　能仁無所著，　　心寂善調和，　彼吼護世明，　　今日欲入城。",
    "T11n0318_001:0891a06_0": "　其意已解脫，　　度生老病死，　諸天眾集會，　　各懷欣樂志，　其心甚堅強，　　降魔并官屬，　釋師子至聖，　　尊導已來到。",
    "T11n0318_001:0891a10_0": "　壞世眾不消，　　至真音難致，　甚猛能制御，　　行道億千劫。",
    "T11n0318_001:0891a12_0": "　意抱大慈愍，　　普護於一切，　今日真正覺，　　當入王舍城。",
    "T11n0318_001:0891a14_0": "　本所行布施，　　難量無涯底，　衣食眾寶乘，　　無復有計限。",
    "T11n0318_001:0891a16_0": "　惠所愛男女，　　妻室及國界，　今彼釋師子，　　欲入國王宮。",
    "T11n0318_001:0891a18_0": "　宿世施手足，　　頭目及耳鼻，　普惠無所逆，　　不貪悋重珍，　總攝眾功勳，　　施一切所有，　尊人以是故，　　得入一切智。",
    "T11n0318_001:0891a22_0": "　常以勤修學，　　布施至戒慧，　護戒無缺漏，　　故曰真丈夫。",
    "T11n0318_001:0891a24_0": "　逮戒照忍辱，　　持功勳無量，　彼寂然心定，　　今日當入城。",
    "T11n0318_001:0891a26_0": "　於百千億劫，　　行精進解脫，　哀傷眾生故，　　心未曾懈倦，　一心不可撿，　　已度於彼岸，　音聲越梵天，　　今日欲入城。",
    "T11n0318_001:0891b01_0": "　其聖明道慧，　　無限不可量，　不可得邊涯，　　假喻如虛空。",
    "T11n0318_001:0891b03_0": "　人中寶如是，　　智德不可盡，　緣從達眾行，　　嚴淨至尊惠。",
    "T11n0318_001:0891b05_0": "　因坐佛樹下，　　降魔及官屬，　逮無退道明，　　永安無憂慼。",
    "T11n0318_001:0891b07_0": "　道聖轉法輪，　　所度不可極，　今日釋師子，　　欲入王舍城。",
    "T11n0318_001:0891b09_0": "　若有發道意，　　我當得成佛，　處世逮究竟，　　諸相三十二。",
    "T11n0318_001:0891b11_0": "　常興意無量，　　至誠發道心，　輒歸於最勝，　　供養人中聖。",
    "T11n0318_001:0891b13_0": "　欲斷婬怒癡，　　消眾塵勞穢，　志降伏一切，　　無益瑕疵難，　便宜速行詣，　　釋師子聖尊，　奉貢眾好養，　　恪心不可限。",
    "T11n0318_001:0891b17_0": "　若欲生天上，　　天帝釋梵王，　百千億諸天，　　所知見宗仰，　常遭值安樂，　　在天不失時，　當詣釋師子，　　所宣辭至真。",
    "T11n0318_001:0891b21_0": "　其欲慕聖帝，　　王於四方城，　自然致七寶，　　令我逮尊貴，　千子諸德具，　　殊桀甚勇猛，　常勤奉事歸，　　至真大尊人。",
    "T11n0318_001:0891b25_0": "　若好尊者位，　　長者積財寶，　其生業廣大，　　常遊得自在，　眷屬悉豪貴，　　端正顏殊好，　當詣釋師子，　　名好物供尊。",
    "T11n0318_001:0891b29_0": "　其有已解脫，　　方應求度者，　咸當諦聽受，　　大聖說寂寞，　以聞甘露句，　　寂然無憂患，　人中之尊導，　　音聲甚難值。」",
    "T11n0318_001:0891c04_0": "於時王舍城中無央數眾，聞此歎頌勸訓之音，莫不欣悅皆發道心，各齎眾華諸雜妙香，幢幡寶蓋伎樂百千，出城迎佛，稽首足下退從佛後。",
    "T11n0318_001:0891c07_1": "世尊入城足蹈門閫，地則尋時六反震動，箜篌樂器不鼓自鳴，婦女珠環相[改己+亭]作聲，天雨華香其下紛紛，盲視聾聽、瘂言跛行、病愈狂正、拘躄得伸，諸被毒螫毒螫不行，裸者得衣貧者得財，飛鳥走獸相和悲鳴。",
    "T11n0318_001:0891c11_2": "當爾之時，眾生慈心無婬怒癡，滅除貢高猜恚恨疑，和悅相向如父如母，如兄如弟如身如子，各各欣喜而歎頌曰：「人中之上如月盛滿，　為正導師丈夫師子。",
    "T11n0318_001:0891c17_0": "　世尊入城利益眾生，　普安一切盲聾視聽，　飢飽寒溫亂者得定，　貧者得富狂邪得正。",
    "T11n0318_001:0891c21_0": "　諸天在上散雨華香，　作眾伎樂以為供養。",
    "T11n0318_001:0891c23_0": "　眾生慈心無三毒名，　下心悅意除憍慢情，　如父如母如弟如兄，　如身如子心同意并。",
    "T11n0318_001:0891c27_0": "　世尊法澤等潤十方，　天人群類解無希望，　功勳如是所現難量，　十方威德班宣三藏。」",
    "T11n0318_001:0892a02_0": "於時城中，有貴姓子名棄惡，遙覩世尊行步正齊，容儀端正威神光曜，諸根寂定恬淡玄默，和雅其性如水澄渟，中表清淨猶猛師子獸中之王，如日初出照于朝陽，譬月盛滿眾星中明，佛在大眾巍巍堂堂，相好昞著汪汪洋洋，心懷欣悅敬進迎佛，稽首足下右遶三匝，叉手自歸長跪白佛：「願聞菩薩為行幾法，疾逮正真為最正覺，從心輒成嚴淨佛國？",
    "T11n0318_001:0892a09_1": "唯垂愍哀分別具說。」",
    "T11n0318_001:0892a10_2": "佛言：「善哉！",
    "T11n0318_001:0892a10_3": "棄惡菩薩！",
    "T11n0318_001:0892a10_4": "乃問如來嚴淨之德，是諸菩薩眾行殊特。",
    "T11n0318_001:0892a11_5": "諦聽！",
    "T11n0318_001:0892a11_6": "諦受！",
    "T11n0318_001:0892a12_7": "善思儀則。」",
    "T11n0318_001:0892a12_8": "棄惡菩薩一切眾會，莫不喜踊一心恭肅，皆前禮佛受教而聽。",
    "T11n0318_001:0892a13_9": "佛言：「菩薩有一法行，疾成正真為最正覺，從心輒成嚴淨佛國。",
    "T11n0318_001:0892a15_10": "何謂為一？",
    "T11n0318_001:0892a15_11": "心常哀愍濟度眾生，興發至真仁和道心。",
    "T11n0318_001:0892a16_12": "何謂至真仁和道心？",
    "T11n0318_001:0892a16_13": "曰，以發道心不行諸法。",
    "T11n0318_001:0892a17_14": "何所不行？",
    "T11n0318_001:0892a17_15": "曰，不行三垢家業諸利，志存出家不猗眾養，從心本願常崇斯法。",
    "T11n0318_001:0892a19_16": "何謂出家所崇法行？",
    "T11n0318_001:0892a19_17": "曰，修正真行奉一切法。",
    "T11n0318_001:0892a20_18": "何謂正真一切之法？",
    "T11n0318_001:0892a20_19": "曰，分別曉了陰種諸入。",
    "T11n0318_001:0892a21_20": "何謂陰種？",
    "T11n0318_001:0892a21_21": "何所曉了？",
    "T11n0318_001:0892a21_22": "曰，有為無為法皆是五陰，解陰如幻所著，名為知陰本空，是謂曉了幻法本寂。",
    "T11n0318_001:0892a23_23": "從對而有剖判，本末不見，有二不見，無念亦無望想，此乃專修奉行出家，成菩薩行不捨眾生。",
    "T11n0318_001:0892a25_24": "所以者何？",
    "T11n0318_001:0892a25_25": "能自調已暢達諸法，爾乃習辯為諸法眾生，不得眾生亦無諸法。」",
    "T11n0318_001:0892a27_26": "佛言：「族姓子！",
    "T11n0318_001:0892a27_27": "是為菩薩一法之行，疾逮正真為最正覺，從心輒成嚴淨佛國。」",
    "T11n0318_001:0892a29_0": "棄惡菩薩聞佛所說欣悅踊躍，即便逮得不起法忍，身昇虛空去地七仞。",
    "T11n0318_001:0892b01_1": "彼時眾中覩斯變化，有二千人發無上正真道意，萬四千天人遠塵離垢諸法眼淨。",
    "T11n0318_001:0892b03_2": "時佛因笑，無數光色從其口出，照於十方無量世界，還遶佛三匝從頂上入。",
    "T11n0318_001:0892b05_3": "賢者阿難即從坐起，偏袒右肩長跪叉手，以偈讚佛：「遊於諸法度無極，　　最勝至真導以力，　皆了眾生化上智，　　唯願宣現是笑義。",
    "T11n0318_001:0892b09_0": "　十力已達往過世，　　愍哀亦暢將來業，　悉明現在十方事，　　今用何故顯笑意？",
    "T11n0318_001:0892b11_0": "　解於眾生之所行，　　今如師子覩諸心，　其智慧明無等侶，　　唯宣眾人調法御。",
    "T11n0318_001:0892b13_0": "　諸天億姟普來集，　　咸共叉手禮至聖，　願演第一妙光音，　　無數眾會觀法器。",
    "T11n0318_001:0892b15_0": "「其慧度無極，　　世俗無疇匹，　皆知一切人，　　善惡行所趣。",
    "T11n0318_001:0892b17_0": "　至仁今所笑，　　願為分別義，　當決眾疑網，　　普宣最尊法。",
    "T11n0318_001:0892b19_0": "　今諸會大眾，　　巨億百千載，　以法故雲集，　　諸比丘默然。",
    "T11n0318_001:0892b21_0": "　加敬修供養，　　百千伎樂音，　奉行靖心聽，　　唯願決眾疑。」",
    "T11n0318_001:0892b23_0": "佛告阿難：「汝乃見此棄惡菩薩住空中不？」",
    "T11n0318_001:0892b23_1": "對曰：「已見。」",
    "T11n0318_001:0892b24_2": "佛言：「阿難！",
    "T11n0318_001:0892b24_3": "是棄惡菩薩，却後六百二十萬劫當成為佛，號曰寂化音如來、至真、等正覺、明行成為、善逝、世間解、無上士、道法御、天人師，為佛、世尊，世界名安隱，劫名離音。",
    "T11n0318_001:0892b28_0": "其國比如阿閦如來妙樂世界，功勳嚴淨等無有異。」",
    "T11n0318_001:0892b29_1": "佛歎是已，乃便詣王阿闍世宮，王及夫人、太子、百官，華香伎樂歡喜迎佛，稽首足下退在佛後。",
    "T11n0318_001:0892c02_2": "佛入就座，菩薩聖眾，各以次第坐如常位。",
    "T11n0318_001:0892c03_3": "王覩坐定寂靖無聲，與后、太子手自斟酌百種供饍；食皆飽訖，行澡水畢，兼施琦寶好衣貢佛，別取小床在佛前坐，專心叉手聽受道教，欲化中宮及來會者。",
    "T11n0318_001:0892c06_4": "爾時王阿闍世，長跪白佛：「唯然！",
    "T11n0318_001:0892c07_5": "世尊！",
    "T11n0318_001:0892c07_6": "瞋恨厭嫉從何所生？",
    "T11n0318_001:0892c08_7": "其愚無明從何所來？",
    "T11n0318_001:0892c08_8": "慧何所滅？」",
    "T11n0318_001:0892c08_9": "佛告王曰：「從其吾我生瞋恨厭嫉，住於自大則生其愚，不別正諦是曰無明；見正從諦斯則為慧，慧除眾惡如明消冥，見正從諦亦復如是。」",
    "T11n0318_001:0892c11_10": "王重啟曰：「見正從諦，願分別之。」",
    "T11n0318_001:0892c12_11": "佛言大王：「法本空無從意生形，解意無處則無去來，了一切空是為見正，見正不轉則曰從諦，具解如是乃曰為了。」",
    "T11n0318_001:0892c15_12": "王聞佛言應心說法，欣然大悅善心生焉，即便歎曰：「善哉！",
    "T11n0318_001:0892c16_13": "世尊！",
    "T11n0318_001:0892c16_14": "至未曾有，斯則如來之善言教，假令我身中壽終者，心不疑亂必能奉之。」",
    "T11n0318_001:0892c18_15": "佛從座起與諸大眾，即皆俱還於靈鷲山，勅諸直使布設眾座，請諸會人皆令就坐。",
    "T11n0318_001:0892c20_16": "時舍利弗，承佛聖旨即從坐起，偏袒右臂長跪叉手而白佛言：「向城中棄惡菩薩，所問微妙嚴淨佛土，世尊即答粗舉義要，棄惡尋便受佛記拜，聞者解釋各獲果證，意不達者咸用瞢瞢。",
    "T11n0318_001:0892c24_17": "唯願世尊，加哀重說具敷演之，令諸菩薩堅固其行，住於正道而不動轉，成一切智降魔官屬，攝諸異學滅諸塵勞，勸化邪業使入正道，捨小乘地轉不退輪，具悉至願利益眾生，蒙嚴淨力致無限明，未度者度、未成者成。",
    "T11n0318_001:0892c29_18": "今現眾會族姓子女，虛心樂聞唯重散說，願令法澤潤及後世，加哀慈念當為眾會。」",
    "T11n0318_001:0893a03_0": "爾時世尊心念：「是法微妙殊特，乃是菩薩大士之業，今當班宣不宜小會，寧可現瑞感十方世界。」",
    "T11n0318_001:0893a05_1": "即如所念，便放其身毛孔之光，普照十方恒沙世界。",
    "T11n0318_001:0893a06_2": "十方諸佛各遣菩薩，神智無量微妙明達，各從菩薩百億之眾，皆現神變來入忍界，見能仁佛供侍拜謁，稽首佛足各自陳曰：「覩佛光瑞垂恩見接，憑恃四等聽受法說，我本土佛而見難曰：『汝曹何為詣忍世界？",
    "T11n0318_001:0893a11_3": "忍土五逆剛強弊惡，貪嫉婬妬罵詈呪咀，心多瞋毒轉相傷害，麁獷[怡台+龍]悷侜張難化，勿至忍界自深勞穢。』",
    "T11n0318_001:0893a13_4": "我等皆復重自啟曰：『力能堪任來至忍界，正使遭值眾惱諸害火燒刀割，終無恨意。",
    "T11n0318_001:0893a15_5": "世尊及諸正士，乃能勞謙忍誨群生，願樂禮侍諮受深經。』",
    "T11n0318_001:0893a16_6": "我本土佛乃見遣聽，重復勅曰：『往，族姓子！",
    "T11n0318_001:0893a17_7": "從意順時，牢自持心慎勿懈疑，如我本土百千劫行，不如忍世精進一旦。』",
    "T11n0318_001:0893a19_8": "是故，世尊！",
    "T11n0318_001:0893a19_9": "歷恒沙界不以為遠，願聞世尊說嚴淨經，及諸正士論講要言。」",
    "T11n0318_001:0893a21_10": "於是彌勒菩薩即從坐起偏袒右臂，長跪叉手前詣佛所，以偈歎曰：「無量威德聞十方，　　光照上下恒沙界，　一切眾生無能稱，　　人中聖慧不可議。",
    "T11n0318_001:0893a25_0": "　十方世界恒沙國，　　菩薩大眾為法會，　用樂道法亦恪住，　　唯人中尊宣法訓。",
    "T11n0318_001:0893a27_0": "　世尊名稱遍十方，　　禁戒三昧智慧然，　儀好無動如師子，　　猶若日光曜虛空。",
    "T11n0318_001:0893a29_0": "　諸天龍王及鬼神，　　其比丘眾比丘尼，　清信士女叉手住，　　愍哀安住唯宣法。",
    "T11n0318_001:0893b02_0": "　以知過去及當來，　　分別曉了今現在，　為眾生本所應度，　　以律開化決狐疑。",
    "T11n0318_001:0893b04_0": "　云何菩薩造立行，　　國土嚴淨光所照？",
    "T11n0318_001:0893b05_0": "　何因具足眾大願？",
    "T11n0318_001:0893b05_1": "　　唯人中上宣此意。",
    "T11n0318_001:0893b06_0": "　何緣此等無貪嫉？",
    "T11n0318_001:0893b06_1": "　　何謂禁戒無所犯？",
    "T11n0318_001:0893b07_0": "　以何為眾修勤行？",
    "T11n0318_001:0893b07_1": "　　因群黎故行愍哀。",
    "T11n0318_001:0893b08_0": "　何從奉行無數劫，　　用精進故勢力上。",
    "T11n0318_001:0893b09_0": "　智慧不倦脫無為，　　濟度眾生勤苦患，　其意清定恒一心，　　行淨脫門住禪思。",
    "T11n0318_001:0893b11_0": "　修無所著如蓮華，　　云何立行消殄欲？",
    "T11n0318_001:0893b12_0": "　從何奉行深妙業？",
    "T11n0318_001:0893b12_1": "　　何因志行度世法？",
    "T11n0318_001:0893b13_0": "　何緣伏魔及兵眾，　　以降化之即成佛？」",
    "T11n0318_001:0893b14_0": "於時世尊告彌勒曰：「布法高座，如來今當普為十方諸菩薩眾，敷演往古性和佛國功勳嚴淨願行法典。」",
    "T11n0318_001:0893b16_1": "彌勒受教，即心念言：「如來何故使我施座？",
    "T11n0318_001:0893b17_2": "不令阿難、目連等乎？」",
    "T11n0318_001:0893b17_3": "文殊師利即知彌勒心之所念，便答彌勒：「當知如來使仁布座，說是法時，非諸聲聞、緣覺之等所能受持，純為菩薩宣是法耳。」",
    "T11n0318_001:0893b20_4": "于時彌勒即如其像三昧正受，為佛設座高四百萬里，以無數寶而挍成之，天繒綩綖而布其上，座之光明照此三千大千世界。",
    "T11n0318_001:0893b23_5": "佛起昇座，三千世界六反震動。",
    "T11n0318_001:0893b24_6": "於時如來告舍利弗：「菩薩有四事法具足所願。",
    "T11n0318_001:0893b25_7": "何謂為四？",
    "T11n0318_001:0893b25_8": "一曰、志性仁和。",
    "T11n0318_001:0893b25_9": "二曰、愍哀眾生。",
    "T11n0318_001:0893b26_10": "三曰、精進不懈。",
    "T11n0318_001:0893b26_11": "四曰、一心常安，習善親友。",
    "T11n0318_001:0893b27_12": "是為四法，具足所願。」",
    "T11n0318_001:0893b28_0": "佛告舍利弗：「菩薩復有一法不失所願？",
    "T11n0318_001:0893b28_1": "何謂為一？",
    "T11n0318_001:0893b29_2": "於是開士當學追慕阿閦如來宿命本行菩薩道時，志願出家樂沙門行，世世所生不違本誓，乃能進至得如來號無所從生，是則菩薩第一之利用，捨家故得致十德：一者、無有貪欲放逸之態。",
    "T11n0318_001:0893c04_3": "二者、常好閑居不習憒閙。",
    "T11n0318_001:0893c05_4": "三者、常奉佛行捨遠小節。",
    "T11n0318_001:0893c05_5": "四者、棄捐癡冥無益之法。",
    "T11n0318_001:0893c06_6": "五者、不慕妻子家居恩愛。",
    "T11n0318_001:0893c06_7": "六者、釋置惡趣非法之患。",
    "T11n0318_001:0893c07_8": "七者、攝取安樂天上善處。",
    "T11n0318_001:0893c08_0": "八者、未曾違失宿命本德。",
    "T11n0318_001:0893c08_1": "九者、諸天愛敬常戀侍衛。",
    "T11n0318_001:0893c09_2": "十者、諸龍神王常擁護之。",
    "T11n0318_001:0893c09_3": "是為十德。",
    "T11n0318_001:0893c10_0": "若有菩薩不捨大乘、慕度眾生，常當追樂出家之業，是為一法不失所願，隨志所好致何佛土，如意輒成嚴淨佛國，是則菩薩第一善利。」",
    "T11n0318_001:0893c13_1": "佛告舍利弗：「菩薩復有二事法，不捨所願。",
    "T11n0318_001:0893c14_0": "何謂為二？",
    "T11n0318_001:0893c14_1": "一曰、不樂小乘不學其行，不與從事，願開度之，不說其法用教化人。",
    "T11n0318_001:0893c15_2": "二曰、常以無上正真之道，勸進眾生令成佛法。",
    "T11n0318_001:0893c16_3": "是為二法。",
    "T11n0318_001:0893c17_4": "勤心正真等誨不倦，則便逮受十功德福處。",
    "T11n0318_001:0893c18_5": "何謂為十？",
    "T11n0318_001:0893c18_6": "一者、攝取佛土無小乘學。",
    "T11n0318_001:0893c18_7": "二者、純諸菩薩聖眾來會。",
    "T11n0318_001:0893c19_8": "三者、諸佛世尊常念護之。",
    "T11n0318_001:0893c20_9": "四者、十方諸佛所見歎譽，稱其功德面為說法。",
    "T11n0318_001:0893c21_10": "五者、發微妙心常修正真。",
    "T11n0318_001:0893c21_11": "六者、不願天帝釋梵王，心常精勤志存正道。",
    "T11n0318_001:0893c22_12": "七者、若生人間作轉輪王，主四天下以道教導。",
    "T11n0318_001:0893c23_13": "八者、所生之處不違道業，常見諸佛無上正真。",
    "T11n0318_001:0893c24_14": "九者、諸天人民所見愛敬。",
    "T11n0318_001:0893c25_15": "十者、受不可計無量功德。",
    "T11n0318_001:0893c26_16": "是為十處。",
    "T11n0318_001:0893c26_17": "所以者何？",
    "T11n0318_001:0893c26_18": "設能化度一佛國眾生之類，皆令致得無著果證，不如菩薩彈指之頃，勸化一人發無上正真，何況十處功德妙深，隨意所欲在取何國，如願輒成嚴淨之德。",
    "T11n0318_001:0894a01_19": "是為二法不違本願。」",
    "T11n0318_001:0894a02_0": "佛告舍利弗：「菩薩復有三法不失所願，能具功德嚴淨佛土。",
    "T11n0318_001:0894a03_1": "何謂為三？",
    "T11n0318_001:0894a03_2": "一曰、尊樂閑居心習靖寂。",
    "T11n0318_001:0894a04_3": "二曰、常以慇懃謹護禁戒未曾闕漏。",
    "T11n0318_001:0894a05_4": "三曰、常惠法施無衣食望。",
    "T11n0318_001:0894a05_5": "是為三法堅護禁戒行菩薩禁。",
    "T11n0318_001:0894a06_6": "因此輒逮十無畏：一者、能護戒行入於城邑，若至聚落心無所難。",
    "T11n0318_001:0894a07_7": "二者、若在眾會說法勇猛。",
    "T11n0318_001:0894a08_8": "三者、入眾中飯食不恐。",
    "T11n0318_001:0894a08_9": "四者、在家講頌心無所懼。",
    "T11n0318_001:0894a09_10": "五者、若入精舍亦無所畏。",
    "T11n0318_001:0894a10_11": "六者、居在聖眾不懷怯弱。",
    "T11n0318_001:0894a10_12": "七者、言談說事不以恐懼。",
    "T11n0318_001:0894a11_13": "八者、往奉師父及諸和上，恭恪不慢無畏所犯。",
    "T11n0318_001:0894a12_14": "九者、若有所說常抱慈心，心不畏惡。",
    "T11n0318_001:0894a13_15": "十者、若受衣食床臥醫藥亦無所難。",
    "T11n0318_001:0894a14_16": "是為十。",
    "T11n0318_001:0894a14_17": "又加十事乃具嚴淨。",
    "T11n0318_001:0894a14_18": "何謂為十？",
    "T11n0318_001:0894a14_19": "一者、不畏惡業。",
    "T11n0318_001:0894a15_20": "二者、不貪親族。",
    "T11n0318_001:0894a15_21": "三者、不求名稱。",
    "T11n0318_001:0894a16_0": "四者、不慕家種。",
    "T11n0318_001:0894a16_1": "五者、不姤種姓。",
    "T11n0318_001:0894a16_2": "六者、常知止足。",
    "T11n0318_001:0894a17_3": "七者、衣食床臥病瘦醫藥而知節限。",
    "T11n0318_001:0894a17_4": "八者、雖在家居歎說道法。",
    "T11n0318_001:0894a18_5": "九者、諸天往造稽首禮侍。",
    "T11n0318_001:0894a19_6": "十者、未曾思念非宜之想，心常念佛欣然專精，無衣食意。",
    "T11n0318_001:0894a20_7": "是乃具足嚴淨佛土。",
    "T11n0318_001:0894a20_8": "又復十事受德名稱。",
    "T11n0318_001:0894a21_9": "何謂為十？",
    "T11n0318_001:0894a21_10": "一曰、棄捨眾會不慕因緣。",
    "T11n0318_001:0894a22_11": "二曰、常習燕處不思城邑。",
    "T11n0318_001:0894a22_12": "三曰、心存禪思無有邪念。",
    "T11n0318_001:0894a23_13": "四曰、不志多事憒閙之中。",
    "T11n0318_001:0894a23_14": "五曰、心常念佛無他之思。",
    "T11n0318_001:0894a24_15": "六曰、不捨身安而為危害。",
    "T11n0318_001:0894a25_16": "七曰、淨修梵行未曾中礙。",
    "T11n0318_001:0894a25_17": "八曰、以少事故得三昧定。",
    "T11n0318_001:0894a26_18": "九曰、聞所說義要妙章句，識念不失。",
    "T11n0318_001:0894a27_19": "十曰、如所聽經解義歸趣，能為人說。",
    "T11n0318_001:0894a27_20": "是為十法。」",
    "T11n0318_001:0894a28_21": "佛告舍利弗：「復有四法不失所願。",
    "T11n0318_001:0894a28_22": "何謂為四？",
    "T11n0318_001:0894a29_23": "一曰、菩薩所作言行相應。",
    "T11n0318_001:0894a29_24": "二曰、棄捐自大。",
    "T11n0318_001:0894b01_25": "三曰、捨於貪嫉。",
    "T11n0318_001:0894b01_26": "四曰、見他人安代之悅豫。",
    "T11n0318_001:0894b02_0": "是為四。",
    "T11n0318_001:0894b02_1": "又有四事至誠諦教。",
    "T11n0318_001:0894b02_2": "何謂為四？",
    "T11n0318_001:0894b02_3": "一曰、所生之處口常清淨氣優鉢香。",
    "T11n0318_001:0894b03_4": "二曰、言辭辯慧無所闕漏。",
    "T11n0318_001:0894b04_5": "三曰、諸天世人皆保信之。",
    "T11n0318_001:0894b04_6": "四曰、不失好聲必獲佛音。",
    "T11n0318_001:0894b05_7": "是為四。",
    "T11n0318_001:0894b05_8": "復有四法所修訓誨。",
    "T11n0318_001:0894b06_9": "何謂為四？",
    "T11n0318_001:0894b06_10": "一曰、不生三趣無憎惡者。",
    "T11n0318_001:0894b07_0": "二曰、所學不慕九十六種所見迷惑。",
    "T11n0318_001:0894b07_1": "三曰、怨家惡友不得其便。",
    "T11n0318_001:0894b08_2": "四曰、天上世間咸共歸禮。",
    "T11n0318_001:0894b09_0": "是為四。",
    "T11n0318_001:0894b09_1": "復有四法流布訓誨。",
    "T11n0318_001:0894b09_2": "何謂為四？",
    "T11n0318_001:0894b09_3": "一曰、不捨布施之心，穀米踊貴因時惠施。",
    "T11n0318_001:0894b10_4": "二曰、不慕世榮所有財業。",
    "T11n0318_001:0894b11_5": "三曰、往奉自歸禁戒之士。",
    "T11n0318_001:0894b12_6": "四曰、若有布施不懷貪嫉。",
    "T11n0318_001:0894b12_7": "是為四。",
    "T11n0318_001:0894b12_8": "復有四法，可悅他人心知止足。",
    "T11n0318_001:0894b13_9": "何謂為四？",
    "T11n0318_001:0894b13_10": "一曰、是眾生等是為我所，吾當安之。",
    "T11n0318_001:0894b14_11": "二曰、斯等貪財依怙身力以為無雙，菩薩加哀施以所安，當計財業非是我侶，常畏五分侵奪無期。",
    "T11n0318_001:0894b16_12": "三曰、若多財寶妻子熾盛眷屬豐饒，不以信樂不戀國土，何況他人望於眾生。",
    "T11n0318_001:0894b18_13": "四曰、志未曾求非業錢財行在諸俗。",
    "T11n0318_001:0894b19_14": "是為四法。",
    "T11n0318_001:0894b19_15": "菩薩行是，不失所願嚴淨佛土。」",
    "T11n0318_001:0894b21_0": "佛告舍利弗：「復有五法不失所願。",
    "T11n0318_001:0894b21_1": "何謂為五？",
    "T11n0318_001:0894b22_0": "一曰、常樂經法勤求道義。",
    "T11n0318_001:0894b22_1": "二曰、知無數世所生往反。",
    "T11n0318_001:0894b23_2": "三曰、以聞經法如諸佛行成就功勳。",
    "T11n0318_001:0894b24_0": "四曰、所從聽經每事問義，造立何行具足疾成。",
    "T11n0318_001:0894b25_1": "五曰、若聞經法尋能奉行。",
    "T11n0318_001:0894b25_2": "是為五法，不失所願嚴淨佛土。」",
    "T11n0318_001:0894b27_0": "佛告舍利弗：「復有六法不失所願。",
    "T11n0318_001:0894b27_1": "何謂為六？",
    "T11n0318_001:0894b28_0": "一曰、好憙布施心無慳嫉，以身施與不惜壽命，不愛妻子男女眷屬，心無希冀不懷望想。",
    "T11n0318_001:0894c01_1": "二曰、菩薩在家若出行學，寧失身命不犯禁戒，謹慎守護常住梵行，興發眾生以戒勸助。",
    "T11n0318_001:0894c03_2": "三曰、知身假借諸法如幻，堅住忍力逆對不起，設遭毒害刀杖加刑、惡罵呪咀愁惱之患，未曾起意而有恨心。",
    "T11n0318_001:0894c05_3": "四曰、奉行精進心無所著，深念非常如救頭然，行止臥覺未曾懈廢，設火燒身心不退却。",
    "T11n0318_001:0894c07_4": "五曰、專心守靖寂無他念，入無生寂伏想不起，心如灰滅形如枯朽。",
    "T11n0318_001:0894c09_5": "六曰、見正從諦滅除邪偽，曉了三界如響如幻，法無常名如水月形，愍哀一切勸誨眾生。",
    "T11n0318_001:0894c11_6": "是為六法如願輒成，具足功德嚴淨佛國。」",
    "T11n0318_001:0894c12_7": "佛告舍利弗：「復有七法不失所願。",
    "T11n0318_001:0894c13_0": "何謂為七？",
    "T11n0318_001:0894c13_1": "一曰、一切所有而以布施，所可施者亦無所獲。",
    "T11n0318_001:0894c14_2": "二曰、奉戒不虧不想所禁。",
    "T11n0318_001:0894c14_3": "三曰、勸於眾生不起法忍。",
    "T11n0318_001:0894c15_4": "四曰、以精進行不得身心。",
    "T11n0318_001:0894c16_5": "五曰、成就禪定一心攝念。",
    "T11n0318_001:0894c16_6": "六曰、具足智慧不懷希望。",
    "T11n0318_001:0894c17_7": "七曰、常志念佛捨眾希望。",
    "T11n0318_001:0894c17_8": "是為七法，所行具足嚴淨佛土。」",
    "T11n0318_001:0894c19_0": "佛告舍利弗：「復有八法不失所願。",
    "T11n0318_001:0894c19_1": "何謂為八？",
    "T11n0318_001:0894c20_0": "一曰、所宣不說無益之言。",
    "T11n0318_001:0894c20_1": "二曰、以布施事用為莊嚴。",
    "T11n0318_001:0894c21_2": "三曰、其心柔和而無麁獷。",
    "T11n0318_001:0894c21_3": "四曰、恭敬法師不懷輕慢。",
    "T11n0318_001:0894c22_4": "五曰、常行謙恪下意順眾。",
    "T11n0318_001:0894c22_5": "六曰、性行清白而無沾污。",
    "T11n0318_001:0894c23_6": "七曰、若不持戒知報應事。",
    "T11n0318_001:0894c24_7": "八曰、不自傷行不毀他人。",
    "T11n0318_001:0894c24_8": "是為八法嚴淨佛土。」",
    "T11n0318_001:0894c26_0": "佛告舍利弗：「復有九法不失所願。",
    "T11n0318_001:0894c26_1": "何謂為九？",
    "T11n0318_001:0894c27_0": "一曰、常護身行令不虧失。",
    "T11n0318_001:0894c27_1": "二曰、口言謹慎而無缺漏。",
    "T11n0318_001:0894c28_2": "三曰、將護其意使無邪想。",
    "T11n0318_001:0894c28_3": "四曰、棄去貪欲心無所著。",
    "T11n0318_001:0894c29_4": "五曰、刈除瞋恚心不起恨。",
    "T11n0318_001:0894c29_5": "六曰、滅愚冥業不為闇昧。",
    "T11n0318_001:0895a01_6": "七曰、常行至誠而無欺惑。",
    "T11n0318_001:0895a02_7": "八曰、行慈堅固心不移易。",
    "T11n0318_001:0895a02_8": "九曰、依善知友未曾捨遠。",
    "T11n0318_001:0895a03_9": "是為九法嚴淨佛土。」",
    "T11n0318_001:0895a04_0": "佛告舍利弗：「復有十法不失所願。",
    "T11n0318_001:0895a04_1": "何謂為十？",
    "T11n0318_001:0895a05_0": "一曰、聞地獄苦，心懷恐懼奉修哀心。",
    "T11n0318_001:0895a05_1": "二曰、聞畜生苦，亦復怖懅興隨道哀。",
    "T11n0318_001:0895a06_2": "三曰、聞餓鬼苦，亦復畏難發起大慈。",
    "T11n0318_001:0895a07_3": "四曰、聞天上安，亦復不喜常興大哀。",
    "T11n0318_001:0895a08_4": "五曰、聞於人間，穀米踊貴弊惡加害，而興慈仁。",
    "T11n0318_001:0895a09_5": "六曰、心自念言：『加勤精進悉忍眾苦，乃使佛土嚴淨無量。』",
    "T11n0318_001:0895a10_6": "七曰、令無三苦眾惱之患。",
    "T11n0318_001:0895a11_7": "八曰、使其佛土豐饒平賤。",
    "T11n0318_001:0895a11_8": "九曰、人民安和壽命無限。",
    "T11n0318_001:0895a12_9": "十曰、皆自然生無所名屬，至成無上正真之道。",
    "T11n0318_001:0895a13_10": "是為十法所願不失嚴淨佛土。」",
    "T11n0318_001:0895a15_0": "佛告舍利弗：「菩薩執華詣如來時、若詣塔寺，當作是念：『願使眾生，心意軟淨顏貌和悅，如華軟妙形色香潔，見莫不歡、愛之欣悅。",
    "T11n0318_001:0895a17_1": "願成佛時，令我國中香樹妙華周匝普遍，衣被飲食雜綵幡蓋，金銀珍寶皆自然生；其土人民禁戒清淨，心意柔軟和雅其性，逮深法忍神通無上。』",
    "T11n0318_001:0895a21_2": "「又，舍利弗！",
    "T11n0318_001:0895a21_3": "菩薩所為先人後己，念安一切如父如母，見人得安欣然代喜；願成佛時生我國者，皆令安和無嫉妬疑，恬然入定心無念思。",
    "T11n0318_001:0895a24_4": "「又，舍利弗！",
    "T11n0318_001:0895a24_5": "菩薩護口未曾犯失，不可之言不加人物，語常如法非義不出；願成佛時生我國者，言辭柔和無有不可，語聲八種出口和雅。",
    "T11n0318_001:0895a27_6": "「又，舍利弗！",
    "T11n0318_001:0895a27_7": "菩薩戒淨身口意善，復勸他人使行己善，令轉相教普及一切；願成佛時生我國者，令身口意完淨無漏，神通具足在所至湊。",
    "T11n0318_001:0895b01_8": "「又，舍利弗！",
    "T11n0318_001:0895b01_9": "菩薩所遊興隆道化，常以正真開度男女，未曾講論小乘之語；願成佛時生我國者，不聞聲聞、緣覺之行，轉不退輪、逮最正覺，令純淑行流布無極。",
    "T11n0318_001:0895b04_10": "「又，舍利弗！",
    "T11n0318_001:0895b05_11": "若有菩薩不嫉彼供不斷他養，見人得供代之悅預；願成佛時生我國者，無貪嫉名皆獲法利。",
    "T11n0318_001:0895b07_12": "「又，舍利弗！",
    "T11n0318_001:0895b07_13": "若有菩薩不自稱善、不說人短，不講眾僧、比丘尼闕，聞見人論有如己犯；願成佛時生我國者，皆令清淨不聞罪名。",
    "T11n0318_001:0895b10_14": "「又，舍利弗！",
    "T11n0318_001:0895b10_15": "若有菩薩慕求經道如渴欲飲，志存正真不好異法；願成佛時生我國者，皆樂經道慕求正法。",
    "T11n0318_001:0895b12_16": "「又，舍利弗！",
    "T11n0318_001:0895b12_17": "若有菩薩常作音樂歌頌佛德，供養如來若塔形像，以是德本勸助學者；願成佛時，百千伎樂不鼓自鳴，演八法音聞皆欣悅，開發道心悉獲正真。",
    "T11n0318_001:0895b16_18": "「又，舍利弗！",
    "T11n0318_001:0895b16_19": "若有菩薩見眾生心放逸馳騁，開視正要使不憒閙；願成佛時生我國者，使無亂志，攝念入定以禪為食，眾想寂滅皆至正覺。」",
    "T11n0318_001:0895b19_20": "佛語舍利弗：「假使如來以劫之壽，咨嗟佛土成就功勳，不可究盡而譬喻之，今粗為汝略舉之耳！",
    "T11n0318_001:0895b21_21": "若有聞是菩薩行德，思齊慕及逮志不疑，亦當成其嚴淨佛土。」",
    "T11n0318_001:0895b23_0": "佛告舍利弗：「菩薩復有三法，疾逮正覺，不失所願如意即得。",
    "T11n0318_001:0895b24_1": "何謂為三？",
    "T11n0318_001:0895b24_2": "一曰、所願特尊與眾不共。",
    "T11n0318_001:0895b25_3": "二曰、所行安諦而不放逸。",
    "T11n0318_001:0895b25_4": "三曰、如所聞法奉行不惓。",
    "T11n0318_001:0895b26_5": "是為三。」",
    "T11n0318_001:0895b26_6": "舍利弗言：「善哉！",
    "T11n0318_001:0895b26_7": "至未曾有！",
    "T11n0318_001:0895b27_8": "如來善訓，道品備悉，所願成就嚴淨佛土。」",
    "T11n0318_001:0895b29_0": "佛告舍利弗：「如是，如是！",
    "T11n0318_001:0895b29_1": "如爾所云：『如來作佛積行所致，不以飾辭巧言成道。』",
    "T11n0318_001:0895c01_2": "放逸行者，自誤入冥墮四顛倒，沒生死河求出難得；若有菩薩聞是經者，願樂奉行立不放逸，必當成就如上所教。」",
    "T11n0318_001:0895c05_0": "於是會中，八萬四千菩薩即從坐起叉手自歸，同發聲言：「我等，世尊！",
    "T11n0318_001:0895c06_1": "願皆奉行如佛訓教，具足所願從行得道，除去飾辭放逸之巧，備悉弘誓戒德之要，願使一切悉行敏誨，以行自嚴去眾穢操。」",
    "T11n0318_001:0895c09_2": "時佛欣笑，口中五色光出照於十方，還遶身三匝從頂上入。",
    "T11n0318_001:0895c10_3": "賢者舍利弗，前白佛言：「何因緣笑？",
    "T11n0318_001:0895c11_4": "今佛既笑，必當有意。」",
    "T11n0318_001:0895c13_0": "佛告舍利弗：「汝寧見此諸族姓子師子吼不？」",
    "T11n0318_001:0895c14_0": "白言：「已見。",
    "T11n0318_001:0895c14_1": "世尊！」",
    "T11n0318_001:0895c14_2": "佛言：「是族姓子於後來世，竟百千劫皆當成佛，號曰淨願如來、至真、等正覺、明行成為、善逝、世間解、無上士、道法御、天人師，為佛、世尊，國土嚴淨猶如西方安養之國，功勳嚴淨等無有異，其壽命等亦無差別。」",
    "T11n0318_001:0895c19_3": "又問云：「何其壽命等亦無差別？」",
    "T11n0318_001:0895c19_4": "佛言：「各壽十劫。」",
    "T11n0318_001:0895c21_0": "爾時師子步雷音菩薩即從坐起，偏袒右肩長跪白佛言：「文殊師利童真，諸佛所歎咨嗟功德，今當久如成最正覺。」",
    "T11n0318_001:0895c23_1": "佛言：「汝自以是問文殊師利。」",
    "T11n0318_001:0895c24_2": "尋如佛教，前問文殊師利：「仁尊久如，當成無上正真之道逮最正覺。」",
    "T11n0318_001:0895c25_3": "文殊師利答曰：「當作是問：『仁為志學無上正真道乎？』",
    "T11n0318_001:0895c27_0": "所以者何？",
    "T11n0318_001:0895c27_1": "假使吾身學佛道者，當作斯問。",
    "T11n0318_001:0895c27_2": "吾不求道，當何因成最正覺？」",
    "T11n0318_001:0895c28_3": "又問：「仁不以眾生求最正覺乎？」",
    "T11n0318_001:0895c29_4": "答曰：「不也！",
    "T11n0318_001:0895c29_5": "所以者何？",
    "T11n0318_001:0895c29_6": "眾生不可得故。",
    "T11n0318_001:0896a01_7": "假使吾得眾生處所，當為眾生志求佛道。",
    "T11n0318_001:0896a02_8": "所以然者？",
    "T11n0318_001:0896a02_9": "無有吾我人壽命故，由是之故，身無志求亦無退轉。」",
    "T11n0318_001:0896a03_10": "又問：「仁不求佛慕佛法乎？」",
    "T11n0318_001:0896a04_11": "答曰：「不也！",
    "T11n0318_001:0896a04_12": "所以者何？",
    "T11n0318_001:0896a04_13": "一切諸法皆悉佛法，若使眾法無有，眾漏無受、因緣無想，是志佛道，解了若此逮一切法。",
    "T11n0318_001:0896a06_14": "又如仁問逮立佛法；隨仁意答。",
    "T11n0318_001:0896a07_15": "誰求志者？",
    "T11n0318_001:0896a07_16": "色志佛道乎？",
    "T11n0318_001:0896a08_17": "色志本淨志佛道乎？",
    "T11n0318_001:0896a08_18": "其色本無志佛道乎？",
    "T11n0318_001:0896a09_0": "色自然，色悉空，色恍忽，色本淨，色寂然，以此色法志求佛道成正覺乎？」",
    "T11n0318_001:0896a10_1": "答曰：「不也！",
    "T11n0318_001:0896a10_2": "色不志道，本淨自然；以空寂然，諸色法不志求道、不成正覺，法亦如是。」",
    "T11n0318_001:0896a12_3": "文殊師利又問曰：「痛想行識及與識法，志求佛道乎？」",
    "T11n0318_001:0896a13_4": "答曰：「不也。」",
    "T11n0318_001:0896a13_5": "文殊師利曰：「五陰識法不成正覺。",
    "T11n0318_001:0896a14_6": "於意云何？",
    "T11n0318_001:0896a14_7": "其外五陰我人壽命，可言有處乎？」",
    "T11n0318_001:0896a15_8": "答曰：「不也。」",
    "T11n0318_001:0896a15_9": "文殊師利曰：「如是，我當分別，以何等法志求佛道成最正覺？」",
    "T11n0318_001:0896a17_10": "又問文殊師利：「其阿夷怙新學菩薩，聞是教訓，將無恐怖乎？",
    "T11n0318_001:0896a18_11": "所以者何？",
    "T11n0318_001:0896a18_12": "仁之名號一切導首，為眾重任；而今造證，為諸菩薩頒宣諸法，不志求道不成正覺。」",
    "T11n0318_001:0896a20_13": "文殊師利答曰：「法界不恐，本際不懼，聞佛說法無所畏難。",
    "T11n0318_001:0896a22_14": "其恐懼者則懷憂慼，無憂慼者則離塵埃，彼則解脫。",
    "T11n0318_001:0896a23_15": "其以解脫則無所著，以無所著則無復轉，以無復轉則不復脫，其不脫者彼無從來，以無從來亦不從去，其無從去則無所願，其無所願則無志求，其無志求則無退轉。",
    "T11n0318_001:0896a27_16": "以無退轉，若不退轉便不退轉，空無不轉無想不願。",
    "T11n0318_001:0896a28_17": "斯本際者佛法不轉，佛法無作無有邊際，佛法無著則無所倚，佛法無行亦無精進，亦無所行無有教令，其諸佛法假有號耳。",
    "T11n0318_001:0896b02_18": "又計空法無所從生、無所從來、無所從去，又計佛法不離塵勞貪怒癡垢，佛法無染塵勞之行，無有吾我寂無所念，所行無念無盡不起，平等無邪則諸佛法亦無非法。",
    "T11n0318_001:0896b06_0": "所以者何？",
    "T11n0318_001:0896b06_1": "無處所故、無可行者，是曰佛法。",
    "T11n0318_001:0896b07_0": "若有新學菩薩聞是說者，若恐怖者疾成正覺，若不恐怖不成正覺。」",
    "T11n0318_001:0896b08_1": "又問文殊：「為誰說是？」",
    "T11n0318_001:0896b09_0": "文殊曰：「其恐怖者乃有妄想，以有妄想，心自念言：『我身當得成最正覺。』",
    "T11n0318_001:0896b10_1": "緣是之故，便起道意志存正覺。",
    "T11n0318_001:0896b11_2": "於意云何？",
    "T11n0318_001:0896b11_3": "從來未曾有覺成空不？」",
    "T11n0318_001:0896b12_4": "答曰：「無也。」",
    "T11n0318_001:0896b12_5": "文殊又曰：「世尊不云，一切諸法等如虛空。」",
    "T11n0318_001:0896b13_6": "答曰：「有是。」",
    "T11n0318_001:0896b13_7": "文殊又曰：「道猶虛空等亦本無，虛空如道，道如虛空，空之與道則無有二，不可分別。",
    "T11n0318_001:0896b15_8": "其解斯等，則無所知亦不無慧。」",
    "T11n0318_001:0896b16_9": "文殊師利說是語時，四千比丘漏盡意解，十二姟眾得法眼淨，九萬六千人從古以來未發道心，皆發無上正真道意，四萬二千人逮得無所從生法忍。",
    "T11n0318_001:0896b20_0": "文殊師利佛土嚴淨經卷上"
}