{
    "T03n0186_001:0483a17_0": "佛說普曜經卷第一(一名方等本起)西晉月氏三藏竺法護譯論降神品第一聞如是：一時佛在舍衛國祇樹給孤獨園，與大比丘眾俱，比丘萬二千，菩薩三萬二千，一切大聖神智以暢，一生補處當成正覺，損己布施，持戒清和，忍辱調意，精進一心，智慧善權，所度無極，解一切法，如幻、野馬、影、響、芭蕉、化、夢、月影，悉無所有，有利無利，若譽若謗，若苦若樂，得名失稱，已過世間諸所有法，神通自娛逮致總持，獨步三界猶如日光，及諸菩薩備悉之願，周旋五趣救濟危厄，分別辯才定意無礙，皆已由己，咸成法忍悉得具足，諸菩薩住無所住處，度脫十方。",
    "T03n0186_001:0483b04_0": "其名曰：慈氏菩薩，總豪王菩薩，師子英菩薩，吉義意菩薩，寂意行菩薩，分別辯才菩薩，逮無畏菩薩，進寂菩薩，大哀菩薩，如是上首菩薩三萬二千。",
    "T03n0186_001:0483b07_1": "爾時世尊遊舍衛城，國王大臣豪尊長者，凡庶萬民咸共供養衣被飯食床褥臥具，病瘦醫藥一切所安。",
    "T03n0186_001:0483b09_2": "其妙名稱普聞十方，是為如來、至真、等正覺、明行成為、善逝、世間解、無上士、道法御、天人師，為佛、世尊，敷演道義上中下善，義達微妙所與清徹，淨修梵行。",
    "T03n0186_001:0483b13_3": "於時其夜淨居天子名寂然尊，及神妙天，加歡樂天，加歡天，栴檀天，大悅天，熒然天，尊寂律天，及餘無數淨居天子，威神巍巍各有光明普照祇樹，往詣佛所稽首足下，還住一面。",
    "T03n0186_001:0483b17_4": "是諸天子前白佛言：「曾聞有經號名《普曜大方等典》，分別菩薩眾德之本，從兜術天降神母胎，在於胎中娛樂開化，顯示殊特復現出生，皆為一切諸立法行，在宮婇女愛欲之間，顯諸藝術，現行學書計挍諸算，醫藥療治射御手博，要誓擲象示現道力超諸群生，具足成就諸菩薩行，往來周旋，果實超殊名稱流布，以菩薩力而自娛樂，降伏魔場，具足如來十力無畏，頒宣諸佛無量經典，敷演過去如來至真所講說法。",
    "T03n0186_001:0483b28_0": "「往昔道義，猶若世尊，蓮華上佛，法英佛，定光佛，德英佛，法造佛，仙天佛，諦英佛，習金剛佛，眾尊佛，雪像佛，樂清淨佛，出家樂行佛，華英佛，勝顏佛，善明佛，善曜佛，仙勳佛，勝輪佛，欣樂佛，天華佛，輪吉祥佛，善首佛，善喜佛，住覺佛，住施佛，諦法普稱佛，是世善妙佛，辨普佛，寶稱佛，威強佛，梵神佛，無畏善化佛，善音佛，目悅佛，積德佛，音雨佛妙顏佛，壽神佛，與人遊佛，羨求佛，降怨佛，供養佛，惟衛佛，式棄佛，隨葉佛，拘留秦佛，拘那含牟尼佛，迦葉佛，如來、至真、等正覺，道決所化，自昔迄今。",
    "T03n0186_001:0483c10_1": "善哉，世尊！",
    "T03n0186_001:0483c10_2": "愍哀一切，今亦頒宣如是法訓，多所哀念，多所安隱，普護世間及十方人，為諸大乘唯分別之。",
    "T03n0186_001:0483c13_3": "降伏一切外學眾邪，攝伏眾魔，宣布菩薩諸所行義，現諸菩薩行大乘者，咸超精進將護正法，三寶自在令不斷絕，具足佛身盡現十方。」",
    "T03n0186_001:0483c17_0": "時佛默然，可諸天子所啟白意，欲令一切普蒙其恩。",
    "T03n0186_001:0483c18_1": "時諸天子見佛默然聽啟白意，欣然大悅，稽首足下繞佛三匝，以天心華供養散佛，忽然不現還歸天上。",
    "T03n0186_001:0483c21_0": "於是世尊，明旦與諸菩薩及諸聲聞眷屬圍遶，會迦梨講堂，告諸比丘：「昨夜半時，淨居天子及諸眷屬來禮我足，叉手白言：『願為一切重演《普曜大方等典》，令諸群生普蒙其恩。』",
    "T03n0186_001:0483c25_1": "吾時默然，可其所啟。",
    "T03n0186_001:0483c26_0": "時諸天子歡喜踊躍，忽然不現，各還天上。」",
    "T03n0186_001:0483c27_0": "於是眾會聞此欣悅，前白佛言：「惟天中天！",
    "T03n0186_001:0483c28_0": "重敢斯問。」",
    "T03n0186_001:0483c29_0": "爾時世尊告諸菩薩及諸聲聞：「諦聽，諦聽！",
    "T03n0186_001:0483c29_1": "善思念之！",
    "T03n0186_001:0484a01_2": "當為汝說無極訓誨，一切如來所可宣暢普濟眾生。",
    "T03n0186_001:0484a03_0": "「何謂《比丘普曜經典大方等法》？",
    "T03n0186_001:0484a03_1": "於斯菩薩住兜術天，咸見奉敬，逮得無餘阿惟顏住，百千天人所共咨嗟，名徹十方諸願普具，曉了一切諸佛法藏，清淨無垢聖智道眼，意念定智往來周旋，聖性堅強耻眾未度，其念弘普亘然極遠，布施、戒、忍、精進、一心、智慧淵深，大權方便所度無極，大慈大哀、喜護四等弘暢梵迹，無極神通三達無礙，示現聖慧永無闇蔽，道業純淑，意止、意斷、神足、根、力、覺意、道業，寂然止觀，普備一切諸佛道品，達致本際，功勳福祚不可限量，成就相好莊嚴其體，在彼久長常得自在，仁和無諍言行相應，其心所懷口言無二，斯意質直而無諛諂怨結他念，常自謙遜而不自大，等心眾生未曾偏黨，供養無數百千載佛，為眾重任恒忍災患，觀見無量諸菩薩眾覩其根本，釋、梵、四王、大神妙天，天、龍、鬼神、閱叉、健陀羅，見莫不悅咨受訓誨。",
    "T03n0186_001:0484a20_2": "分別一切章句本末，已逮無為入於有為，隨時方便而開化之。",
    "T03n0186_001:0484a22_3": "心念法器識解一切，諸佛所宣無有憒亂而不迴還，逮得總持深入法藏，乘大法船遊十二海接度諸流，三十有七道品之教，合集法寶深奧智慧，為大導師越渡四瀆，諸願具足降伏魔怨，善救外業諸異邪徑，開化一切所住堅固。",
    "T03n0186_001:0484a27_4": "雖在塵勞皆來歸命，為眾導首，強若金剛行無蓋哀，志性和安積精進力，為法優奧善權方便，在眾中雄如師子，定意之業不可限載，猶如蓮華處污無垢，禁戒博聞而無放逸，慈於十方無有加害，心水清澄而無所著，遊世八法，心如大寶，所度無極福祚聖慧，積功累德，道藏解明佛之智慧度闡法城，消眾患難善開寤之。",
    "T03n0186_001:0484b06_5": "以四神足度於彼岸，志三脫門顯其寂觀，清淨光曜一心脫門，處在閑室如山曠野，遊法叢樹行具足成，十力無畏未曾怯弱，以度生死無復疑難，衣毛不竪越於無數在外異學，猶如師子遊於麋鹿，捨諸放逸無吾我意，設有所暢，為師子吼，人中之雄，解脫禪定智慧道場。",
    "T03n0186_001:0484b13_6": "放大光明照諸闇冥悉蒙道明，眾邪異學譬如螢火無益於世，愚贛幽昧曜蔽塞心，興大道力精進之業，宣功德行威神巍巍，除闇冥品具足清白，見莫不歡。",
    "T03n0186_001:0484b16_7": "諸佛國土無所罣礙，拔諸窮厄蕩滌垢穢，脫門一心覺意清涼，曉了聖明禪思清白以開化之。",
    "T03n0186_001:0484b19_8": "其四部眾，諸天人民，行七覺意積累道寶，齊心眾生應病與藥，志不懷惡行十善業，以是財富奉持具足，不違法王所行殊勝而轉寶輪，轉輪王種成就一切深遠難限，一切法寶博聞無厭，慧普無極。",
    "T03n0186_001:0484b24_0": "「爾時所興不可限量，無能為喻，猶如江海；所總持慧，如地水火風；其心平等，堅強不動如須彌山；消諸結著，猶如日光以耀諸垢；心若虛空，在大宮殿安處其中，諸床座具二萬二千，門戶軒窓講堂棚閣，校飾嚴整竪眾幢蓋，交露精舍布散眾華青蓮芙蓉，諸玉女眾有億百千俱作伎樂，及雜眾華不可稱限，諸寶樹木次第行列，其地清淨平正無邪，香勳普流，飛鳥鳧鴈哀鸞異類，無數億眾遊戲浴池，暢和雅音現在觀覩。",
    "T03n0186_001:0484c05_1": "聞大法聲消除一切塵欲之難，攝諸疲厭自大貢高，其心歡悅思念弘廣，由是成就大無極法，演出訓誨八萬四千伎樂妙音，是為菩薩宿世積德，自然宣出此微妙偈：「積功累德行，　　宣布具足音；　其心普思道，　　造智慧光明。",
    "T03n0186_001:0484c12_0": "　備無量勢力，　　棄捐諸所有；　分別決眾疑，　　諸天之本末。",
    "T03n0186_001:0484c14_0": "　意清淨無垢，　　無雜眾瑕穢；　棄捐于三毒，　　寂滅瞋恚恨。",
    "T03n0186_001:0484c16_0": "　鮮潔消眾垢，　　其心如明珠；　從往古以來，　　常喜好布施。",
    "T03n0186_001:0484c18_0": "　音響從種姓，　　戒寂行調和；　精進禪智慧，　　遵習億載法。",
    "T03n0186_001:0484c20_0": "　音暢無數稱，　　宣說億載佛；　愍傷於眾生，　　且觀今是時。",
    "T03n0186_001:0484c22_0": "　曉了知終始，　　生死之塵垢；　觀察其本行，　　天龍諸鬼神。",
    "T03n0186_001:0484c24_0": "　樂百千億劫，　　聽之無厭惓；　善智慧無懈，　　充飽久飢渴。",
    "T03n0186_001:0484c26_0": "　卿等雖所慕，　　樂法不好欲；　性已無垢穢，　　愍傷天世人。",
    "T03n0186_001:0484c28_0": "　億那術載天，　　聽法心不廢；　若慕於歌頌，　　觀諸地獄難。",
    "T03n0186_001:0485a01_0": "　其目淨無垢，　　見十方諸佛；　已得聞此法，　　斯經世所尊。",
    "T03n0186_001:0485a03_0": "　宿世種妙德，　　處兜術天宮；　直加天慈哀，　　愍悅雨天下。",
    "T03n0186_001:0485a05_0": "　已越於欲界，　　及色界億載；　咸共慕樂聖，　　無上吉祥佛。",
    "T03n0186_001:0485a07_0": "　降伏眾魔業，　　消化諸異學；　佛道如觀掌，　　且察今是時。",
    "T03n0186_001:0485a09_0": "　世塵勞興盛，　　宜布諸法雲；　精進雨甘露，　　消滅天世垢。",
    "T03n0186_001:0485a11_0": "　尊醫曉諸種，　　授藥建療治；　應示三脫門，　　速立無為宅。",
    "T03n0186_001:0485a13_0": "　譬如師子吼，　　諸小蟲怖懅；　暢佛師子吼，　　降伏外異學。",
    "T03n0186_001:0485a15_0": "　手執明哲燈，　　過伏精進力；　總持近目前，　　勝降伏眾魔。",
    "T03n0186_001:0485a17_0": "　四天王遙察，　　欲貢上尊鉢；　億載天帝梵，　　始生往奉敬。",
    "T03n0186_001:0485a19_0": "　觀覩尊音稱，　　寶種諸豪姓；　見人尊所處，　　行菩薩之道。",
    "T03n0186_001:0485a21_0": "　其來在三有，　　明寶在所勝；　無垢如摩尼，　　興雲雨天下。",
    "T03n0186_001:0485a23_0": "　諸伎樂之聲，　　演出若干音；　勸助愍哀意，　　觀察今是時。」",
    "T03n0186_001:0485a25_0": "於是佛告諸比丘：「于時菩薩省諸伎樂，宣法音時出大宮殿，有大講堂號演施法，昇彼講堂坐師子床，其諸天子學大乘業行等慈者，亦復俱昇此大講堂，各從本位次第而坐。",
    "T03n0186_001:0485a29_1": "捨玉女眾及諸天子，咸從同學各來集會。",
    "T03n0186_001:0485b01_2": "諸眷屬眾各六十六億，咸共講議，當使菩薩現生何種，或有說言：『此維提種，摩竭國土最為興盛，今菩薩者，應在彼土降神母胎。』",
    "T03n0186_001:0485b04_3": "或有說言：『菩薩不應生彼國土。",
    "T03n0186_001:0485b05_0": "所以然者？",
    "T03n0186_001:0485b05_1": "維提種者，母性真正、其父不真，種性卒暴而不安詳，無可貪樂，其種尠德福不具足，土地國邑無好浴池苑囿之觀，既處邊境不宜生彼。』",
    "T03n0186_001:0485b08_2": "或有議言：『拘薩大國其種弘廣，眷屬興盛，菩薩應下降神彼國。』",
    "T03n0186_001:0485b10_3": "或有報言：『菩薩不應。",
    "T03n0186_001:0485b10_4": "所以然者？",
    "T03n0186_001:0485b10_5": "其拘薩本從摩騰種來生彼國，父母宗族皆不真正，下劣小姓非是天師所可慕樂，福祿尠薄卑鄙之土，性行不和，無有奇珍殊異之寶，餚饌之供可以奉聖，園觀浴池亦復簡少，既是邊表不宜屈尊。』",
    "T03n0186_001:0485b15_6": "或復說言：『和沙大國國王右性人民熾盛，五穀豐登，菩薩應當降神彼國。』",
    "T03n0186_001:0485b17_7": "或復報言：『菩薩不應。",
    "T03n0186_001:0485b17_8": "所以然者？",
    "T03n0186_001:0485b18_9": "其彼國王雜合小姓，非是高德，土無威神，受他節度來於此國，父母不真不得自在，以是之故不應生彼。』",
    "T03n0186_001:0485b20_10": "或復說言：『此維耶離無極大城，人民滋茂安隱豐熟快樂無難，軒窓門戶雕文棚閣嚴飾巍巍，浴池園觀男女周旋遊戲其中，人民居宅儼然整齊，菩薩應下降神彼土。』",
    "T03n0186_001:0485b24_11": "或復報言：『不宜現彼。",
    "T03n0186_001:0485b25_12": "所以然者？",
    "T03n0186_001:0485b25_13": "彼土民眾憙諍不和，無清淨行有外無內，不修道法不別尊卑，各自謂尊獨言隻步，不能下意，不順法教，不服高德，以是之故不可屈尊。』",
    "T03n0186_001:0485b28_14": "或復說言：『此鏺樹國，種性豪強事業無極，行眾無首所習第一，菩薩應下降神彼國。』",
    "T03n0186_001:0485c02_0": "或復報言：『是亦不應。",
    "T03n0186_001:0485c02_1": "所以然者？",
    "T03n0186_001:0485c02_2": "其土凶逆舉動虛妄，志性麁獷剛強難化，形笑輕人自大由己，不修事業，以是之故不應生彼。』",
    "T03n0186_001:0485c05_3": "其諸菩薩及諸天子，各各共議觀察天下諸大國土，諸王大姓豪尊重位，皆觀察之，悉不可意。",
    "T03n0186_001:0485c08_0": "「爾時會中有一天子，名曰幢英，行菩薩道逮不退轉暢達大乘，告諸菩薩及諸天子：『諸賢者等！",
    "T03n0186_001:0485c10_1": "可共俱往問於菩薩，何所種姓，最後究竟一生補處，應往降神處於胞胎？』",
    "T03n0186_001:0485c12_2": "僉共叉手，詣菩薩所，而前諮問：『惟願正士究竟菩薩，一生補處所可降神，種姓何類？",
    "T03n0186_001:0485c14_3": "功勳云何？』",
    "T03n0186_001:0485c14_4": "「菩薩報曰：『其國種姓有六十德，一生補處乃應降神。",
    "T03n0186_001:0485c15_5": "何謂六十？",
    "T03n0186_001:0485c15_6": "一、國土寬博種姓寂靜，二、眾所宗仰，三、不生雜姓，四、所生微妙，五、種姓真正，六、應男女行，七、志操堅強，八、本業丈夫，九、尊習上業，十、其行堅要，一、作人惔怕，二、眾所羨樂，三、意行勇猛，四、所在尊豪，五、志行無極，六、女行清白，七、男子無限，八、所生無畏，九、無有慳嫉，二十、智慧明達，一、有藝多術，二、棄捐惡趣，三、飯食恣意，四、逮得自在，五、善友興盛，六、雖在蟲獸無所嬈害，七、種姓溫良，八、慕修道德，九、而無貪欲，三十、無有瞋恚，一、不懷愚冥，二、在樂無贛，三、相好弘普，四、所造篤信，五、好樂布施，六、出家堅固，七、力勢超異，八、所由殊勝，九、人莫不敬，四十、諸天奉之，一、鬼神承事，二、餓鬼歸仰，三、無有怨結，四、名聞十方，五、種類第一，六、性行自在，七、其眷屬強，八、無亂伴黨，九、群類無上，五十、孝順父母，一、敬沙門梵志，二、財業饒富，三、多寶穀藏，四、豐於七珍，五、象馬熾盛，六、獨步由己，七、奴客僮使甚多無數，八、利義如意，九、無能勝者，十、仁慈普覆，是為六十。』",
    "T03n0186_001:0486a08_7": "「時諸菩薩及諸天子，聞是六十種姓清淨，欣然大悅乃知殊特，前白菩薩：『何所種姓功勳巍巍，具足如此？』",
    "T03n0186_001:0486a10_8": "「菩薩報曰：『今此種姓熾盛，五穀豐熟安隱平賤，快樂無極人民滋茂，殖眾德本，迦維羅衛眾人和順，上下相承心念反復，將護情態積三帑藏；捨眾殃舋棄眾邪見，一切諸釋渴仰一乘；奉敬尊長，居士大臣眷屬和穆；色像第一，其白淨王性行仁賢，夫人曰妙，姿性溫良，仁慈博愛，容色難倫；心無傾移無有子姓，厭於世俗不倦道訓，猶天玉女覩莫不歡；無女人態言語至誠，初無麤獷，除棄恚恨，不傳彼此；好樂布施，禁戒無漏，敬重夫主；知時止足，不懷異心，常吉祥定；髮紺青色，顏貌凞怡，言先意至，仁和其性；體行質直而無諛諂，常懷慚愧，性重不輕，三垢薄尠，忍辱第一；手足柔軟猶如蓮華，護心口意強如金剛，若玉女寶德本清淨；前五百世為菩薩母，釋種飢虛宿夜望待，應往降神受彼胞胎。』",
    "T03n0186_001:0486a27_9": "於是頌曰：「『清淨人喜法，　　處法師子座；　　自然天圍繞，　　此菩薩惔怕。",
    "T03n0186_001:0486b01_0": "　　普處講堂議，　　何種至賢良？",
    "T03n0186_001:0486b02_0": "　　菩薩應降神，　　父母淳真正。",
    "T03n0186_001:0486b03_0": "　　普觀於天下，　　君子王大姓；　　咸共意思惟，　　釋種淨無瑕。",
    "T03n0186_001:0486b05_0": "　　白淨王最勝，　　帝主中殊特；　　熾盛豐無疵，　　恭恪常行法。",
    "T03n0186_001:0486b07_0": "　　一切皆歸仰，　　悉慕釋淳和；　　嚴講堂園觀，　　應降神迦維。",
    "T03n0186_001:0486b09_0": "　　咸成大勢力，　　像力三十二；　　學術度無極，　　沒身無有害。",
    "T03n0186_001:0486b11_0": "　　白淨捨自大，　　三千界第一；　　意樂似諸天，　　后名曰潔妙。",
    "T03n0186_001:0486b13_0": "　　端正天玉女，　　形體最清淨；　　諸天人覩之，　　正觀無厭惓。",
    "T03n0186_001:0486b15_0": "　　無瑕如奇珍，　　質直言柔軟；　　安隱無麤諍，　　面悅顏不變。",
    "T03n0186_001:0486b17_0": "　　行法懷慚愧，　　離慢不輕舉；　　所聽無諛諂，　　常慈好布施。",
    "T03n0186_001:0486b19_0": "　　淨邪行十善，　　身口意常諦；　　以渡女人態，　　未曾有缺漏。",
    "T03n0186_001:0486b21_0": "　　不慕世俗榮，　　龍宮及天世；　　無倫可殊者，　　應宜懷大聖。",
    "T03n0186_001:0486b23_0": "　　宿本五百世，　　恒為菩薩母；　　白淨應為父，　　彼應降德神。",
    "T03n0186_001:0486b25_0": "　　善見勤修行，　　所奉當尊法；　　恒與清白俱，　　三十二無欲。",
    "T03n0186_001:0486b27_0": "　　所在國進止，　　臥寐及經行；　　普照其處所，　　淨光滅眾罪。",
    "T03n0186_001:0486b29_0": "　　雖處天神人，　　無敢有欲心；　　見無威儀行，　　視之如母子。",
    "T03n0186_001:0486c02_0": "　　妙后發淨業，　　生長國王宮；　　既尊無所越，　　名稱咸普流。",
    "T03n0186_001:0486c04_0": "　　如王后應器，　　尊人曜最上；　　應往彼義土，　　我宜往降神。",
    "T03n0186_001:0486c06_0": "　　天下無餘人，　　能懷尊聖者；　　惟妙后應德，　　乃能堪任受。",
    "T03n0186_001:0486c08_0": "　　諸天咨大聖，　　菩薩清淨智；　　亦歎王后勳，　　應往生釋種。』」",
    "T03n0186_001:0486c10_0": "普曜經說法門品第二",
    "T03n0186_001:0486c11_0": "佛告比丘：「前選菩薩所降神土，其兜術天有大天宮，名曰高幢，廣長二千五百六十里，菩薩常坐，為諸天人敷演經典。",
    "T03n0186_001:0486c13_1": "於時菩薩適昇斯宮，普告諸天，有經典名《療治眾結終始之患》，最後究竟上大高座，班宣正真，令諸法會聽斯訓誨。",
    "T03n0186_001:0486c16_2": "時諸菩薩及諸玉女，咸曰當聽。",
    "T03n0186_001:0486c17_3": "于時菩薩觀四方城，化作高座，如四天下現若干品，諸好奇妙莊嚴文飾，悅一切心，其座嚴好過欲色界；所有床榻，皆是菩薩宿德使然，并師子座無央數寶，而合莊挍，極妙天衣以敷其上，無量香勳而以勳之；燒諸雜香散眾名華，百千明珠自然奮光，嚴交露帳；其交露帳出妙音聲，斯大光明遍照十方，竪諸幢蓋周匝垂布明珠繒綵，百千玉女須臾皆集；無數床榻亦自然至，億千功勳普亦現矣。",
    "T03n0186_001:0486c26_4": "無數釋梵皆來稽首護衛菩薩，從無數劫積累功德，億百千載，諸度無極功報所致；十方諸佛皆遙念之。",
    "T03n0186_001:0486c29_5": "「菩薩適坐，告諸天人及大會眾：『諸賢者等！",
    "T03n0186_001:0487a01_6": "觀此東西南北四維上下十方世界諸兜術天，一生補處咸欲降神；無數百千諸天大眾眷屬圍繞，而侍從之皆令覩焉，僉為班宣《法曜道門》。』",
    "T03n0186_001:0487a04_7": "菩薩威神之所建立，使諸天眾覩於十方，遙稽首禮，各以香華供養神處臨成佛者，五體歸命，稱揚大音讚言：『善哉！",
    "T03n0186_001:0487a07_8": "菩薩之德不可思議，令我等身，一時目覩無量菩薩。』",
    "T03n0186_001:0487a08_9": "「於時菩薩告諸天眾人等：『善聽！",
    "T03n0186_001:0487a09_10": "何故名曰《法曜道門》？』",
    "T03n0186_001:0487a09_11": "皆曰：『不及，惟分別之。』",
    "T03n0186_001:0487a10_12": "「『《法曜道門》有八百事，臨欲降神為諸天說。",
    "T03n0186_001:0487a11_13": "何謂八百？",
    "T03n0186_001:0487a11_14": "《至誠法門》、《性行成就無所破壞妙喜法門》、《悅非時心欣樂法門》、《成就篤信愛敬法門》、《心自然淨護身法門》、《淨於三事護口法門》、《四善不毀護意法門》、《棄嫉恚癡念佛法門》、《見十方佛念法法門》、《覩法清淨念眾法門》、《趣入寂滅念施法門》、《威神普至念戒法門》、《具足所願念天法門》、《令心清淨慈心法門》、《化之立德悲心法門》、《第一無害歡然法門》、《不毀他人其護法門》、《穢厭愛欲非常法門》、《能越欲色觀苦法門》、《除斷所願無我法門》、《無所猗著觀音法門》、《消不直心觀慚法門》、《除滅內行觀耻法門》、《寂消外行觀誠法門》、《不欺天人觀實法門》、《不親己身觀行法門》、《道御法行觀三寶法門》、《淨滅三塗觀了達法門》、《不失德本觀作法門》、《不輕他人解己法門》、《不自毀身曉人法門》、《不非他人分別法門》、《奉行道法知時法門》、《終不虛妄棄自大法門》、《具足聖慧捨害法門》、《不慢彼我棄結法門》、《無有猶豫好樂法門》、《不懷狐疑棄不淨法門》、《棄貪欲想無諍法門》、《斷鬪訟意無虛法門》、《度無中傷法義法門》、《決了諸義樂法法門》、《逮法光明求聞法門》、《淨觀諸法應正法門》、《奉行平等斷名色法門》、《度諸罣礙厭寶法門》、《成立慧解捨著法門》、《不猗名稱暢陰法門》、《別諸惡行身意法門》、《其體宴靜念通法門》、《拔諸痛痒心趣法門》、《觀心如幻意止法門》、《慧照眾冥意斷法門》、《捨不善本神足法門》、《身心輕便信根法門》、《不願他人進根法門》、《善釋慧明意根法門》、《善造道業定意法門》、《解心諸脫智慧法門》、《現成明哲信力法門》、《越魔威勢進力法門》、《而不還迴意力法門》、《未曾忘捨定力法門》、《滅眾妄想智力法門》、《周旋往來意覺法門》、《解真諦法覺意法門》、《普曜諸法進覺法門》、《積行佛道喜覺法門》、《修平等行信覺法門》、《所作已辦定覺意法門》、《暢諸法行護覺法門》、《度諸所生正見法門》、《好樂入寂正念法門》、《棄若干想正言法門》、《曉了一切諸有音聲猶如呼響正治法門》、《無報應罪正業法門》、《息諸罣礙正便法門》、《消眾欲意正意法門》、《入無志念正定法門》、《逮得三昧無有瞋恨道心法門》、《不斷三寶教淨性法門》、《不樂餘乘聖達法門》、《微妙佛法心無結網應時法門》、《普具諸法施度無極法門》、《備成相好佛土清淨勸化慳嫉戒度無極法門》、《悉度眾惡八難之處攝諸犯禁忍度無極法門》、《心和調柔攝諸恚怒進度無極法門》、《奉眾善德攝諸懈怠禪度無極法門》、《興顯一切一心脫門》、《定意神通攝諸亂意智度無極法門》、《捨眾無明陰蔽窈冥邪見羅網攝諸惡智善權法門》、《隨眾所好而現威儀普攝一切諸佛聖慧四恩法門》、《攝諸眾生使成佛道正法由己四等法門》、《慈悲喜護以斯四等攝諸偏黨化眾法門》、《安己弘誓而不懈惓護法法門》、《蠲除一切眾生塵勞積德法門》、《眾生戴仰聖品法門》、《具足十力寂然法門》、《成如來定其觀法門》、《慧眼訓誨分別辯法門》、《成就法眼道御法門》、《具足佛眼總持法門》、《奉行諸佛之所頒宣辯才法門》、《所可敷演悅眾生心順忍法門》、《順化諸法不起法忍法門》、《輙得更決不退轉地法門》、《備諸佛法從住至住法門》、《至阿惟顏一切智業無餘法門》，處胎出家，詣佛樹下，惟諸仁等，略說其要，是為八百《法曜法門》。",
    "T03n0186_001:0487c18_15": "「『菩薩大士臨降神時，為諸天子講說此法。",
    "T03n0186_001:0487c19_16": "說是法門品時，八萬四千天子發無上正真道心，三十萬二千天子宿殖德本，尋時逮成無從生忍，三十六載諸天子等遠塵離垢諸法眼淨，兜術諸天咸皆欣然，皆散天華積至于膝。",
    "T03n0186_001:0487c23_17": "如是比丘，于時菩薩，為大天眾勸助若滋，咨嗟說偈：「『其有樂清淨，　　在天心思妙；　　皆宿造德本，　　故致此淨果。",
    "T03n0186_001:0487c27_0": "　　是故報前世，　　造行清淨品；　　無德歸惡趣，　　在苦痛不善。",
    "T03n0186_001:0487c29_0": "　　從我聞是法，　　莫起無恭敬；　　當棄此憍慢，　　致無量大安。",
    "T03n0186_001:0488a02_0": "　　罪福無有常，　　無恒無堅固；　　如夢幻野馬，　　空中電忽然。",
    "T03n0186_001:0488a04_0": "　　雖以慕五樂，　　猶渴飲鹹水；　　離塵度世聖，　　逮智能充飽。",
    "T03n0186_001:0488a06_0": "　　等諸欲伎樂，　　一切諸玉女；　　女人各異心，　　是時平等業。",
    "T03n0186_001:0488a08_0": "　　不見利養伴，　　友親諸眷屬；　　除餘造善業，　　不樂諸惡品。",
    "T03n0186_001:0488a10_0": "　　是故俱和合，　　各懷念慈心；　　奉行真正法，　　善行自充飽。",
    "T03n0186_001:0488a12_0": "　　常思念諸佛，　　在法無放逸；　　樂戒博聞施，　　忍辱仁和要。",
    "T03n0186_001:0488a14_0": "　　曉了苦無我，　　專精觀察法；　　從因緣合成，　　轉長勝垢濁。",
    "T03n0186_001:0488a16_0": "　　覩見諸辯才，　　無極之神足；　　慧功勳自然，　　造戒聞無逸。",
    "T03n0186_001:0488a18_0": "　　修學無極解，　　博聞無馳騁；　　施調意智慧，　　眾生故行慈。",
    "T03n0186_001:0488a20_0": "　　常修行愍哀，　　能成眾善法；　　大要行為本，　　言行常相應。",
    "T03n0186_001:0488a22_0": "　　勿從他人教，　　已寂然精進；　　不以作逮得，　　無作亦不安。",
    "T03n0186_001:0488a24_0": "　　等意觀其本，　　生死甚勤苦；　　不以習離欲，　　捨邪能究竟。",
    "T03n0186_001:0488a26_0": "　　是故得閑靜，　　宣布順慈心；　　尊敬聽法會，　　滅欲燒塵勞。",
    "T03n0186_001:0488a28_0": "　　棄捐大貢高，　　執持無諛諂；　　以時進行道，　　至滅度無為。",
    "T03n0186_001:0488b01_0": "　　消愚眾濁冥，　　智慧明化之；　　棄結塵生網，　　興發所應行。",
    "T03n0186_001:0488b03_0": "　　雖有眾法師，　　汝等修行義；　　不在於彼見，　　不違諸法訓。",
    "T03n0186_001:0488b05_0": "　　若得佛道時，　　轉法雨甘露；　　淨洗其心垢，　　諮受最法門。』」",
    "T03n0186_001:0488b07_0": "普曜經所現象品第三",
    "T03n0186_001:0488b08_0": "佛告比丘：「於時菩薩為大天眾，敷演經法，勸助開化咸令悅豫。",
    "T03n0186_001:0488b09_1": "問諸天子，以何形貌降神母胎？",
    "T03n0186_001:0488b10_2": "或有言曰：『儒童之形。』",
    "T03n0186_001:0488b10_3": "或有言曰：『釋梵之形。』",
    "T03n0186_001:0488b11_4": "或曰：『大天王之形。』",
    "T03n0186_001:0488b11_5": "或有言曰：『息意天王形。』",
    "T03n0186_001:0488b12_6": "或有言曰：『阿須倫、揵陀羅、迦留羅、真陀羅、摩休勒形。』",
    "T03n0186_001:0488b13_7": "或曰：『大神妙天、日月王形。』",
    "T03n0186_001:0488b14_8": "或曰：『金翅鳥形。』",
    "T03n0186_001:0488b14_9": "彼有梵天名曰強威，本從仙道中來，沒生天上，於無上正真之道而不退轉，報諸天子言：『吾察梵志典籍所載，歎說菩薩應降神母胎。』",
    "T03n0186_001:0488b17_10": "又問：『以何形往？』",
    "T03n0186_001:0488b18_11": "答曰：『象形第一。",
    "T03n0186_001:0488b18_12": "六牙白象頭首微妙，威神巍巍形像姝好，梵典所載其為然矣。",
    "T03n0186_001:0488b20_13": "緣是顯示三十二相。",
    "T03n0186_001:0488b20_14": "所以者何？",
    "T03n0186_001:0488b20_15": "世有三獸：一、兔，二、馬，三、白象。",
    "T03n0186_001:0488b21_16": "兔之渡水趣自渡耳；馬雖差猛，猶不知水之深淺也；白象之渡盡其源底。",
    "T03n0186_001:0488b23_17": "聲聞緣覺其猶兔馬，雖度生死不達法本；菩薩大乘譬若白象，解暢三界十二緣起，了之本無，救護一切莫不蒙濟。』",
    "T03n0186_001:0488b26_18": "如是比丘，於是菩薩處兜術天，普觀天下，意欲降體白淨王宮。",
    "T03n0186_001:0488b28_0": "「爾時王宮先現八瑞：一者、草穢瓦石諸垢不淨，悉為消除自然香潔，生眾雜華香氣苾芬。",
    "T03n0186_001:0488c01_1": "二者、其雪山邊，鳧鴈鴛鴦鷹鷂赤[口*(隹/乃)]，鸚鵡青雀哀鸞雜鳥，來詣王宮住宮殿上，軒牕門戶屏障籠疏，各各暢音柔軟妙雅。",
    "T03n0186_001:0488c04_0": "三者、白淨王宮後園遊觀流泉眾水，冬時始春皆生雜華，若干種寶奇雅妙好。",
    "T03n0186_001:0488c05_1": "四者、陂水浴池諸觀屋宅，悉自然生青蓮芙蓉，大如車輪其葉百千。",
    "T03n0186_001:0488c07_2": "五者、其蘇水器及麻油器石蜜器食之無減。",
    "T03n0186_001:0488c08_3": "六者、其王宮裏大鼓小鼓，箜篌琴瑟箏笛簫笳，不鼓自鳴演悲和音。",
    "T03n0186_001:0488c10_4": "七者、其王宮藏眾寶奇珍，明珠七寶衣被瓔珞，地中藏寶自然發出。",
    "T03n0186_001:0488c11_5": "八者、宮中光明普照內外蔽日月光。",
    "T03n0186_001:0488c12_6": "「萬二千婇女歡喜悅樂，眷屬圍遶來詣王所；見王安坐，侍王之右，坐交露帳和顏悅色咸共賀言：『善哉！",
    "T03n0186_001:0488c15_0": "大王！",
    "T03n0186_001:0488c15_1": "願聽妾言，王得大願，眾寶瑞應咸一時至，當懷悅豫，時節和適國土太平；應八關齋，當抱慈心，不宜瞋喜；敬身愛彼，棄捐慳嫉愛欲邪見，消雪自大眾生患厭事，無復諸亂莫不歡喜，已入正真，無懷恨者；不聽十惡奉行眾善，王愍我等，建立至誠去諸塵意，莫受讒言兩舌彼此；慕樂戒禁將護宜適，念行功福慕樂道義；妾等亦當奉戒順命，棄捐愚冥，抱歡豫心，常自將護；彼樂圍遶永得安隱，散華燒香已離諸欲，不懷異心，宿夜七日安和無難。",
    "T03n0186_001:0488c26_2": "今我等心，不在色聲香味細滑之法，其心戀慕欲聞正音，男女悉好猶若天人，遊戲樂施不志王榮，瓔珞之飾床座綩綖，諸好机延之中思善，皆悉踊躍安隱無亂。",
    "T03n0186_001:0489a01_0": "今者大王，宜視眾民猶若一子。』",
    "T03n0186_001:0489a01_1": "時王聞言，第一歡喜：『當如所願，不違汝意輙如所誓。』",
    "T03n0186_001:0489a03_2": "「於時其王施宮婇女，如意所願皆為莊嚴，交餝清淨解散眾華，燒其香勳懸繒幢蓋，召二萬人悉使被鎧皆執兵仗侍衛左右，諸眷屬俱作諸伎樂，音聲悲和擁護王后，諸宮婇女各共圍遶，諸天玉女來洗浴之，香勳衣服眾寶瓔珞，僉然俱鼓百千妓樂，其音悲和。",
    "T03n0186_001:0489a09_3": "夫人適坐，天女來侍，以若干種眾雜天華金銀床[木*翕]，細軟綩綖以布其上，明月珠寶諸天玉女各齎香瓶，散華燒香。",
    "T03n0186_001:0489a12_0": "普曜經卷第一"
}