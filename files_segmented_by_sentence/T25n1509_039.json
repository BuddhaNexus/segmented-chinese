{
    "T25n1509_039:0343a08_0": "大智度論釋往生品第四",
    "T25n1509_039:0343a09_0": "之中(卷三十九)",
    "T25n1509_039:0343a11_0": "聖者龍樹造",
    "T25n1509_039:0343a12_0": "後秦龜茲國三藏鳩摩羅什譯",
    "T25n1509_039:0343a13_0": "◎【經】「舍利弗！",
    "T25n1509_039:0343a13_1": "有菩薩摩訶薩行般若波羅蜜時，得四禪、四無量心、四無色定，遊戲其中——入初禪，從初禪起入滅盡定，從滅盡定起乃至入四禪，從四禪起入滅盡定，從滅盡定起入虛空處，從虛空處起入滅盡定，從滅盡定起乃至入非有想非無想處，從非有想非無想處起入滅盡定。",
    "T25n1509_039:0343a19_2": "如是，舍利弗！",
    "T25n1509_039:0343a19_3": "菩薩摩訶薩行般若波羅蜜，以方便力故入超越定。」",
    "T25n1509_039:0343a20_4": "【論】問曰：若凡夫人不能入滅盡定，云何菩薩從初禪起入滅盡定？",
    "T25n1509_039:0343a22_5": "答曰：《阿毘曇鞞婆沙》中小乘如是說，非佛三藏說。",
    "T25n1509_039:0343a23_6": "又，是菩薩，聖人尚不及，何況當是凡夫！",
    "T25n1509_039:0343a24_7": "譬如六牙白象，雖被毒箭，猶憐愍怨賊！",
    "T25n1509_039:0343a25_8": "如是慈悲心，阿羅漢所無。",
    "T25n1509_039:0343a26_9": "畜生中猶尚如是，何況作人身離欲入禪而不得滅盡定！",
    "T25n1509_039:0343a27_10": "問曰：若菩薩得滅盡定，可爾；超越定法不能過二，若言「從初禪起乃至入滅盡定」，無有是法！",
    "T25n1509_039:0343a29_11": "答曰：餘人雖有定法，力少故，不能遠超；菩薩無量福德智慧力，深入禪定，心亦不著，故能遠超。",
    "T25n1509_039:0343b03_0": "譬如人中力士，趠不過三四丈；若天中力士，無復限數。",
    "T25n1509_039:0343b04_1": "小乘法中，超一者是定法；菩薩禪定力大，心無所著，故遠近隨意。",
    "T25n1509_039:0343b05_2": "問曰：若爾者，超越者是大，次第定不應為大？",
    "T25n1509_039:0343b06_3": "答曰：二俱為大。",
    "T25n1509_039:0343b07_4": "所以者何？",
    "T25n1509_039:0343b07_5": "從初禪起至二禪，更無餘心，一念得入，乃至滅盡定皆爾。",
    "T25n1509_039:0343b08_6": "超越者，從初禪起入第三禪，亦不令餘心雜，乃至滅盡定，逆順皆爾。",
    "T25n1509_039:0343b10_7": "有人言：超越定勝。",
    "T25n1509_039:0343b10_8": "所以者何？",
    "T25n1509_039:0343b11_9": "但無餘心雜而能超越故；譬如槃馬迴轉隨意。",
    "T25n1509_039:0343b12_10": "◎◎【經】「舍利弗！",
    "T25n1509_039:0343b13_11": "有菩薩摩訶薩行般若波羅蜜時，修四念處乃至十八不共法，不取須陀洹果、斯陀含果、阿那含果、阿羅漢果、辟支佛道；以方便力，為度眾生故起八聖道分，以是八道，令得須陀洹果乃至辟支佛道。」",
    "T25n1509_039:0343b17_12": "佛告舍利弗：「一切阿羅漢、辟支佛果及智，是菩薩摩訶薩無生法忍。",
    "T25n1509_039:0343b19_13": "舍利弗！",
    "T25n1509_039:0343b19_14": "當知是菩薩摩訶薩行般若波羅蜜，在阿鞞跋致地中住。」",
    "T25n1509_039:0343b21_0": "【論】問曰：何以不說是菩薩行六波羅蜜，而但說得四念處？",
    "T25n1509_039:0343b22_1": "答曰：若說、若不說，當知是菩薩皆行六波羅蜜，於三十七品或行、或不行。",
    "T25n1509_039:0343b24_2": "不證聲聞、辟支佛道者，有大慈大悲、深入方便力等，如先說。",
    "T25n1509_039:0343b25_3": "問曰：自不得諸道果，云何能以化人？",
    "T25n1509_039:0343b26_4": "答曰：佛自說因緣，所謂聲聞、辟支佛果及智，皆是菩薩法忍，但不受諸道果名字，果及智皆入無生法忍中。",
    "T25n1509_039:0343b29_0": "復次，唯不取證，餘者皆行。",
    "T25n1509_039:0343b29_1": "得菩薩道故，名為「阿鞞跋致」。",
    "T25n1509_039:0343c02_0": "【經】「舍利弗！",
    "T25n1509_039:0343c02_1": "有菩薩摩訶薩住六波羅蜜淨兜率天道，當知是賢劫中菩薩。」",
    "T25n1509_039:0343c03_2": "【論】釋曰：菩薩有各各道、各各行、各各願。",
    "T25n1509_039:0343c04_3": "是菩薩修業因緣，生兜率天上，入千菩薩會中，次第作佛。",
    "T25n1509_039:0343c05_4": "如是相，當知是賢劫中菩薩。",
    "T25n1509_039:0343c07_0": "【經】「舍利弗！",
    "T25n1509_039:0343c07_1": "有菩薩摩訶薩修四禪乃至十八不共法，未證四諦，當知是菩薩一生補處。」",
    "T25n1509_039:0343c09_0": "【論】問曰：是一生補處菩薩應生兜率天，云何說得四禪等？",
    "T25n1509_039:0343c10_1": "答曰：是菩薩生兜率天上，離欲得四禪等。",
    "T25n1509_039:0343c11_2": "復次，是補處菩薩離欲來久具足佛法，以方便力，隨補處法，生兜率天。",
    "T25n1509_039:0343c13_3": "「未證四諦」者，故留不證。",
    "T25n1509_039:0343c13_4": "若取證者，成辟支佛；欲成佛故不證。",
    "T25n1509_039:0343c15_0": "【經】「舍利弗！",
    "T25n1509_039:0343c15_1": "有菩薩摩訶薩無量阿僧祇劫修行，得阿耨多羅三藐三菩提。」",
    "T25n1509_039:0343c16_2": "【論】釋曰：是菩薩雖種善根，求阿耨多羅三藐三菩提，以鈍根雜行故，久乃得之。",
    "T25n1509_039:0343c18_3": "以深種善根，故必得。",
    "T25n1509_039:0343c20_0": "【經】「舍利弗！",
    "T25n1509_039:0343c20_1": "有菩薩摩訶薩住六波羅蜜，常懃精進，利益眾生，不說無益之事。」",
    "T25n1509_039:0343c21_2": "【論】釋曰：是菩薩先有惡口故，發菩薩心願言：「我永離口四過，行是道。」",
    "T25n1509_039:0343c23_3": "復次，此菩薩知是般若波羅蜜中諸法，無有定相，不可著、不可說相故。",
    "T25n1509_039:0343c25_4": "如是知能利益者，皆是佛法；若不能利益，雖種種好語，非是佛法。",
    "T25n1509_039:0343c26_5": "譬如種種好藥，不能破病，不名為藥；趣得土泥等能差病者，是名為藥。",
    "T25n1509_039:0343c28_6": "以是故，恐其謬錯故，不說無益之事。",
    "T25n1509_039:0344a01_0": "【經】「舍利弗！",
    "T25n1509_039:0344a01_1": "有菩薩摩訶薩行六波羅蜜，常懃精進，利益眾生，從一佛國至一佛國，斷眾生三惡道。」",
    "T25n1509_039:0344a03_2": "【論】釋曰：是菩薩住六神通，到十方世界，遮上、中、下三種不善道。",
    "T25n1509_039:0344a05_0": "【經】「舍利弗！",
    "T25n1509_039:0344a05_1": "有菩薩摩訶薩住六波羅蜜，以檀為首，安樂一切眾生：須飲食與飲食，衣服、臥具、瓔珞、花香、房舍、燈燭，隨其所須皆給與之。」",
    "T25n1509_039:0344a08_2": "【論】釋曰：菩薩有二種：一者、能令眾生離苦，二者、能與樂。",
    "T25n1509_039:0344a09_3": "復有二種：一者、憐愍三惡道眾生，二者、憐愍人。",
    "T25n1509_039:0344a10_4": "是菩薩與眾生樂，憐愍人故，隨所須皆與之。",
    "T25n1509_039:0344a12_0": "【經】「舍利弗！",
    "T25n1509_039:0344a12_1": "有菩薩摩訶薩行般若波羅蜜時，變身如佛，為地獄中眾生說法，為畜生、餓鬼中眾生說法。」",
    "T25n1509_039:0344a14_2": "【論】問曰：是菩薩何以故變作佛身，似不尊重佛？",
    "T25n1509_039:0344a15_3": "答曰：有眾生見佛身得度者，或有見轉輪聖王等餘身得度者，以是故變身作佛。",
    "T25n1509_039:0344a17_4": "復次，世間稱佛名字是大悲、是世尊。",
    "T25n1509_039:0344a18_5": "若以佛身入地獄者，則閻羅王諸鬼神不遮礙——是我所尊者師，云何可遮！",
    "T25n1509_039:0344a20_6": "問曰：若地獄中火燒，常有苦痛，心常散亂，不得受法，云何可化？",
    "T25n1509_039:0344a21_7": "答曰：是菩薩以不可思議神通力，破鑊滅火，禁制獄卒，放光照之，眾生心樂，乃為說法，聞則受持。",
    "T25n1509_039:0344a23_8": "問曰：若爾者，地獄眾生有得道者不？",
    "T25n1509_039:0344a24_9": "答曰：雖不得道，種得道善根因緣。",
    "T25n1509_039:0344a25_10": "所以者何？",
    "T25n1509_039:0344a25_11": "以重罪故，不應得道。",
    "T25n1509_039:0344a26_12": "畜生道中當分別：或得者，或不得者。",
    "T25n1509_039:0344a27_13": "如阿那婆達多龍王、沙竭龍王等得菩薩道。",
    "T25n1509_039:0344a28_14": "鬼神道中，如夜叉、密迹金剛、鬼子母等，有得見道，是大菩薩。",
    "T25n1509_039:0344b01_0": "【經】「舍利弗！",
    "T25n1509_039:0344b01_1": "有菩薩摩訶薩行六波羅蜜時，變身如佛，遍至十方如恒河沙等諸佛世界，為眾生說法；亦供養諸佛及淨佛世界，聞諸佛說法；觀採十方淨妙國土相而已，自起殊勝世界。",
    "T25n1509_039:0344b05_2": "其中菩薩摩訶薩皆是一生補處。」",
    "T25n1509_039:0344b06_0": "【論】釋曰：是菩薩遍為六道說法，以佛身為十方眾生說法。",
    "T25n1509_039:0344b07_1": "若眾生聞弟子教者，不能信受；若聞佛獨尊自在者說法，信受其語。",
    "T25n1509_039:0344b09_2": "是菩薩二事因緣故，供養諸佛、莊嚴世界：聞莊嚴世界法，到十方佛國取清淨世界相。",
    "T25n1509_039:0344b11_3": "行業因緣，轉復殊勝，光明亦多。",
    "T25n1509_039:0344b11_4": "所以者何？",
    "T25n1509_039:0344b12_5": "此國土中皆一生補處菩薩。",
    "T25n1509_039:0344b12_6": "問曰：若先已說「兜率天上一生補處菩薩」，今云何說「他方世界菩薩皆一生補處」？",
    "T25n1509_039:0344b14_7": "答曰：兜率天上一生補處者，是三千世界常法；餘處不定。",
    "T25n1509_039:0344b15_8": "所謂第一清淨者，轉身成佛故。",
    "T25n1509_039:0344b17_0": "【經】「舍利弗！",
    "T25n1509_039:0344b17_1": "有菩薩摩訶薩行六波羅蜜時，成就三十二相，諸根淨利。",
    "T25n1509_039:0344b18_2": "諸根淨利故，眾人愛敬；以愛敬故，漸以三乘法而度脫之。",
    "T25n1509_039:0344b19_3": "如是，舍利弗！",
    "T25n1509_039:0344b20_4": "菩薩摩訶薩行般若波羅蜜時，應學身清淨、口清淨。」",
    "T25n1509_039:0344b21_5": "【論】釋曰：是菩薩欲令眾生眼見其身得度故，以三十二相莊嚴身。",
    "T25n1509_039:0344b22_6": "「諸根淨利」者，眼等諸根明利，出過餘人；信、慧根諸心數根等，利淨第一。",
    "T25n1509_039:0344b24_7": "見者歎其希有：「我無此事！」",
    "T25n1509_039:0344b25_8": "愛敬是菩薩，信受其語，世世具足道法，以三乘道入涅槃。",
    "T25n1509_039:0344b26_9": "是三十二相、眼等諸根，皆從身口業因緣清淨得，以是故，佛說：「菩薩應當淨身口業。」",
    "T25n1509_039:0344b29_0": "【經】「舍利弗！",
    "T25n1509_039:0344b29_1": "有菩薩摩訶薩行六波羅蜜時得諸根淨，以是淨根而不自高，亦不下他。」",
    "T25n1509_039:0344c02_0": "【論】釋曰：是菩薩常深淨行六波羅蜜故，得眼等諸根淨利，人皆愛敬；慧等諸心數法根，淨利無比，為度眾生故。",
    "T25n1509_039:0344c04_1": "世間常法，若得殊異，心則自高，輕諸餘人，作是念：「汝無此事，我獨有此！」",
    "T25n1509_039:0344c06_2": "以是因緣故，還失佛道。",
    "T25n1509_039:0344c06_3": "如經中說：「菩薩輕餘菩薩，念念一劫，遠於佛道；經爾所劫，更修佛道。」",
    "T25n1509_039:0344c08_4": "以是故而不自高，亦不下他。",
    "T25n1509_039:0344c10_0": "【經】「舍利弗！",
    "T25n1509_039:0344c10_1": "有菩薩摩訶薩從初發心住檀波羅蜜、尸羅波羅蜜，乃至阿鞞跋致地，終不墮惡道。」",
    "T25n1509_039:0344c12_2": "【論】釋曰：是菩薩從初已來，性畏惡道，所作功德，願不墜墮。",
    "T25n1509_039:0344c13_3": "「乃至阿鞞跋致地」者，以未到中間，畏墮惡道故作願。",
    "T25n1509_039:0344c14_4": "菩薩作是念：「若我墮三惡道者，自不能度，何能度人？",
    "T25n1509_039:0344c16_5": "又受三惡道苦惱時，以瞋惱故，結使增長，還起惡業，復受苦報；如是無窮，何時當得修行佛道？」",
    "T25n1509_039:0344c18_6": "問曰：若持戒果報不墮惡道者，何以復說布施？",
    "T25n1509_039:0344c19_7": "答曰：持戒是不墮惡道根本，布施亦能不墮。",
    "T25n1509_039:0344c21_0": "復次，菩薩持戒，雖不墮惡道中，生人中貧窮，不能自利，又不益人；以是故行布施。",
    "T25n1509_039:0344c23_1": "餘波羅蜜，各有其事。",
    "T25n1509_039:0344c24_0": "【經】「舍利弗！",
    "T25n1509_039:0344c24_1": "有菩薩摩訶薩，從初發心乃至阿鞞跋致地，常不捨十善行。」",
    "T25n1509_039:0344c25_2": "【論】釋曰：佛說持戒故不墮惡道，布施隨逐；今不知云何行尸羅波羅蜜，乃至阿鞞跋致地，是故復說「常行十善」。",
    "T25n1509_039:0344c28_3": "復次，先菩薩持戒不牢固，布施隨助；今說但持戒牢固，不捨十善，不墮三惡道。",
    "T25n1509_039:0345a02_0": "【經】「舍利弗！",
    "T25n1509_039:0345a02_1": "有菩薩摩訶薩，住檀波羅蜜、尸羅波羅蜜中，作轉輪聖王，安立眾生於十善道，亦以財物布施眾生。」",
    "T25n1509_039:0345a04_2": "【論】釋曰：是檀、尸波羅蜜因緣故，作轉輪聖王。",
    "T25n1509_039:0345a05_3": "行尸羅波羅蜜故，能令眾生信受十善。",
    "T25n1509_039:0345a06_4": "行檀波羅蜜故，以財寶給施眾生亦不可盡。",
    "T25n1509_039:0345a07_5": "問曰：一切菩薩皆行是二波羅蜜作轉輪聖王不？",
    "T25n1509_039:0345a08_6": "答曰：不必然也！",
    "T25n1509_039:0345a09_7": "何以故？",
    "T25n1509_039:0345a09_8": "如此品中，諸菩薩種種法入佛道。",
    "T25n1509_039:0345a10_9": "有菩薩聞轉輪聖王儀法，在此處能利益眾生，故作是願；或有菩薩種轉輪聖王因緣，雖不作願，亦得轉輪聖王報。",
    "T25n1509_039:0345a12_10": "自行二波羅蜜故，作轉輪聖王，亦教一切眾生行十善道，亦自行布施。",
    "T25n1509_039:0345a14_11": "聞者生疑：「為一世作？",
    "T25n1509_039:0345a15_12": "為世世作？」",
    "T25n1509_039:0345a15_13": "以是故——【經】佛告舍利弗：「有菩薩摩訶薩，住檀波羅蜜、尸羅波羅蜜，無量千萬世作轉輪聖王，值遇無量百千諸佛，供養恭敬，尊重讚歎。」",
    "T25n1509_039:0345a19_0": "【論】釋曰：若菩薩知作轉輪聖王大益眾生者，便作轉輪聖王；若自知餘身益大，亦作餘身。",
    "T25n1509_039:0345a21_1": "復次，欲以世間法大供養佛故，作轉輪聖王。",
    "T25n1509_039:0345a23_0": "【經】「舍利弗！",
    "T25n1509_039:0345a23_1": "有菩薩摩訶薩常為眾生以法照明，亦以自照；乃至阿耨多羅三藐三菩提，終不離照明。",
    "T25n1509_039:0345a25_2": "舍利弗！",
    "T25n1509_039:0345a25_3": "是菩薩摩訶薩於佛法中已得尊重。",
    "T25n1509_039:0345a26_4": "舍利弗！",
    "T25n1509_039:0345a26_5": "以是故，菩薩摩訶薩行般若波羅蜜時，身口意不淨不令妄起。」",
    "T25n1509_039:0345a27_6": "【論】釋曰：上菩薩行檀、尸波羅蜜作轉輪聖王；是菩薩但分別諸經，讀誦、憶念、思惟、分別諸法，以求佛道。",
    "T25n1509_039:0345b01_7": "以是智慧光明，自利益，亦能利益眾生；如人闇道中然燈，亦能自益，亦能益人。",
    "T25n1509_039:0345b03_8": "「終不離」者，是因緣故，終不離智慧光明，乃至阿耨多羅三藐三菩提。",
    "T25n1509_039:0345b04_9": "復次，是菩薩清淨法施，不求名利供養恭敬，不貪弟子，不恃智慧，亦不自高輕於餘人，亦不譏刺；但念十方諸佛慈心念眾生，我亦如是學佛道：說法無所依止，適無所著，但為眾生，令知諸法實相。",
    "T25n1509_039:0345b09_10": "如是清淨說法，世世不失智慧光明，乃至阿耨多羅三藐三菩提。",
    "T25n1509_039:0345b11_11": "「已得尊重」者，上諸菩薩能如是者，於諸眾生皆為尊重。",
    "T25n1509_039:0345b12_12": "「身口意不淨不令妄起」者，能以清淨法施者，不應雜起身口意惡業。",
    "T25n1509_039:0345b14_0": "所以者何？",
    "T25n1509_039:0345b14_1": "若起身口意惡者，聞者或不信受。",
    "T25n1509_039:0345b15_2": "若意業不淨，智慧不明；智慧不明不能善行菩薩道。",
    "T25n1509_039:0345b16_3": "復次，不但此一菩薩，上來菩薩能行此法者，皆名尊重佛教。",
    "T25n1509_039:0345b17_4": "若菩薩欲行菩薩道，皆不應雜罪行；一切惡罪業，不令妄起。",
    "T25n1509_039:0345b19_5": "雜行者，於行道則難，不能疾成佛道，罪業因緣壞諸福德故。",
    "T25n1509_039:0345b21_0": "【經】舍利弗白佛言：「世尊！",
    "T25n1509_039:0345b21_1": "云何菩薩身業不淨、口業不淨、意業不淨？」",
    "T25n1509_039:0345b22_2": "【論】問曰：舍利弗智慧第一，何以故不識身口意惡業？",
    "T25n1509_039:0345b23_3": "答曰：舍利弗於聲聞法中則知，菩薩事異故不知；如說若菩薩生聲聞、辟支佛心，是為菩薩破戒。",
    "T25n1509_039:0345b26_4": "以是故舍利弗疑，不知何者是菩薩罪、非罪。",
    "T25n1509_039:0345b27_5": "復次，舍利弗知身三不善道、口四不善道、意三不善道，是為身口意罪。",
    "T25n1509_039:0345b28_6": "此中佛答：「若菩薩取身口意相，是則為菩薩身口意罪。」",
    "T25n1509_039:0345b29_7": "如是等因緣故，舍利弗問。",
    "T25n1509_039:0345c02_0": "【經】佛告舍利弗：「若菩薩摩訶薩作是念：『是身、是口、是意。』",
    "T25n1509_039:0345c03_1": "如是取相作緣；舍利弗！",
    "T25n1509_039:0345c03_2": "是名菩薩身口意罪。",
    "T25n1509_039:0345c04_3": "舍利弗！",
    "T25n1509_039:0345c04_4": "菩薩摩訶薩行般若波羅蜜時，不得身、不得口、不得意。",
    "T25n1509_039:0345c05_5": "舍利弗！",
    "T25n1509_039:0345c05_6": "菩薩摩訶薩行般若波羅蜜時，若得身、得口、得意，用是得身口意故，能生慳心、犯戒心、瞋心、懈怠心、亂心、癡心。",
    "T25n1509_039:0345c08_7": "當知是菩薩行六波羅蜜時，不能除身口意麁業。」",
    "T25n1509_039:0345c09_8": "【論】釋曰：佛示舍利弗：「法空中菩薩，不見是三業，是為無罪；若見是三業，是為罪。」",
    "T25n1509_039:0345c11_9": "聲聞法中，十不善道是為罪業；摩訶衍中，見有身、口、意所作是為罪。",
    "T25n1509_039:0345c12_10": "所以者何？",
    "T25n1509_039:0345c13_11": "有作、有見，作者、見者皆是虛誑故。",
    "T25n1509_039:0345c14_0": "麁人則麁罪，細人則細罪。",
    "T25n1509_039:0345c14_1": "如離欲界欲時，五欲、五蓋為惡罪，初禪攝善覺觀為無罪；離初禪入二禪時，覺觀為罪，二禪所攝善憙為無罪；乃至非有想非無想處亦如是。",
    "T25n1509_039:0345c17_2": "入諸法實相中，一切諸觀、諸見、諸法皆名為罪。",
    "T25n1509_039:0345c19_0": "小乘人，畏三惡道故，以十不善業為罪；大乘人，以一切能生著心取相法，與三解脫門相違者名為罪。",
    "T25n1509_039:0345c21_1": "以是事異，故名為大乘。",
    "T25n1509_039:0345c22_0": "若見有是三業，雖不起惡，亦不名牢固；不見是身口意是三業根本，是為牢固。",
    "T25n1509_039:0345c23_1": "是菩薩法空故，不見是三事；用是三事，起慳貪相、犯戒相、瞋恚相、懈怠相、散亂相、愚癡相。",
    "T25n1509_039:0345c26_0": "因無故果亦無，如無樹則無蔭；若能如是觀者，則能除身口意麁業。",
    "T25n1509_039:0345c27_1": "問曰：先說罪業，今何以故言麁業？",
    "T25n1509_039:0345c28_2": "答曰：麁業、罪業無異，罪即是麁，不名為細。",
    "T25n1509_039:0345c29_3": "復次，聲聞人以身、口不善業名為麁，意不善業名為細；瞋恚、邪見等諸結使名為麁罪，愛、慢等結使名為細罪；三惡覺，所謂欲覺、瞋覺、惱覺名為麁，親里覺、國土覺、不死覺名為細，但善覺名為微細——於摩訶衍中盡皆為麁，以是故，此說麁罪。",
    "T25n1509_039:0346a06_0": "【經】舍利弗白佛言：「世尊！",
    "T25n1509_039:0346a06_1": "菩薩摩訶薩云何除身口意麁業？」",
    "T25n1509_039:0346a07_2": "佛告舍利弗：「若菩薩摩訶薩不得身、不得口、不得意，如是菩薩摩訶薩能除身口意麁業。",
    "T25n1509_039:0346a09_3": "復次，舍利弗！",
    "T25n1509_039:0346a09_4": "菩薩摩訶薩從初發意行十善道，不生聲聞心、不生辟支佛心，如是菩薩摩訶薩能除身口意麁業。」",
    "T25n1509_039:0346a11_5": "【論】問曰：何等身、口、意細業與相違者為麁？",
    "T25n1509_039:0346a12_6": "答曰：如前所說者是。",
    "T25n1509_039:0346a13_7": "復次，凡夫人業於聲聞業為麁，聲聞業於大乘為麁。",
    "T25n1509_039:0346a14_8": "復次，垢業為麁，非垢業為細；能生苦受因緣業為麁，不生苦受因緣業為細；有覺有觀業為麁，無覺無觀業為細。",
    "T25n1509_039:0346a17_9": "復次，見我乃至知者、見者為麁；若不見我乃至知者、見者，但見三業處、五眾、十二入、十八界為細。",
    "T25n1509_039:0346a19_10": "復次，有所見者名為麁，無所見者名為細。",
    "T25n1509_039:0346a20_11": "以是故，佛告舍利弗：「若菩薩不得身口意，是時則除三麁業。」",
    "T25n1509_039:0346a22_0": "復次，初發意住畢竟空中，一切法不可得，而常行十善道，不起聲聞、辟支佛心；以不取相心，一切諸善根皆迴向阿耨多羅三藐三菩提，是名菩薩除身口意麁業罪，名為清淨。",
    "T25n1509_039:0346a27_0": "【經】「舍利弗！",
    "T25n1509_039:0346a27_1": "有菩薩摩訶薩行般若波羅蜜淨佛道時，行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，是名菩薩摩訶薩除身口意麁業。」",
    "T25n1509_039:0346b01_2": "舍利弗白佛言：「世尊！",
    "T25n1509_039:0346b02_0": "何等是菩薩摩訶薩佛道？」",
    "T25n1509_039:0346b02_1": "佛告舍利弗：「佛道者，若菩薩摩訶薩不得身、不得口、不得意，不得檀波羅蜜乃至不得般若波羅蜜，不得聲聞、辟支佛，不得菩薩，不得佛。",
    "T25n1509_039:0346b05_2": "舍利弗！",
    "T25n1509_039:0346b06_3": "是名菩薩摩訶薩佛道，所謂一切諸法不可得故。」",
    "T25n1509_039:0346b07_4": "【論】釋曰：是菩薩依六波羅蜜總相淨佛道。",
    "T25n1509_039:0346b08_5": "問曰：舍利弗從佛聞除三惡、三麁即是淨佛道，今何以更問？",
    "T25n1509_039:0346b09_6": "答曰：先說三業清淨相，今說一切法清淨相；先略說，今說別相。",
    "T25n1509_039:0346b11_7": "先但不得三業；今不得六波羅蜜、諸賢聖菩薩及佛，是名淨佛道，一切法皆不可得故。",
    "T25n1509_039:0346b13_8": "不得身乃至不得般若波羅蜜，是名法空；不得聲聞乃至佛，是名眾生空。",
    "T25n1509_039:0346b14_9": "菩薩住是二空中，漸得一切不可得空，不可得空即是諸法實相。",
    "T25n1509_039:0346b16_10": "是「不可得空」義，如先「十八空」中說。",
    "T25n1509_039:0346b18_0": "【經】「舍利弗！",
    "T25n1509_039:0346b18_1": "有菩薩摩訶薩行六波羅蜜時，無能壞者。」",
    "T25n1509_039:0346b19_2": "舍利弗白佛言：「世尊！",
    "T25n1509_039:0346b19_3": "云何菩薩摩訶薩行六波羅蜜時，無能壞者？」",
    "T25n1509_039:0346b20_4": "佛告舍利弗：「若菩薩摩訶薩行六波羅蜜時，不念有色乃至識，不念有眼乃至意，不念有色乃至法，不念有眼界乃至法界，不念有四念處乃至八聖道分，不念有檀波羅蜜乃至般若波羅蜜，不念有十力乃至十八不共法，不念有須陀洹果乃至阿羅漢果，不念有辟支佛乃至阿耨多羅三藐三菩提。",
    "T25n1509_039:0346b27_5": "舍利弗！",
    "T25n1509_039:0346b27_6": "菩薩摩訶薩如是行，增益六波羅蜜，無能壞者。」",
    "T25n1509_039:0346b28_7": "【論】釋曰：佛為舍利弗種種分別諸菩薩，次為說有菩薩發心時無有能壞者。",
    "T25n1509_039:0346c01_8": "舍利弗驚喜恭敬諸菩薩，是故問：「菩薩結使未斷，未於實相法作證，何因緣故不可破壞？」",
    "T25n1509_039:0346c03_9": "佛答：「若菩薩不念有色，乃至不念有阿耨多羅三藐三菩提；得是法空故，亦得眾生空。",
    "T25n1509_039:0346c05_10": "若是法空，觀空者亦空。",
    "T25n1509_039:0346c06_11": "住是無礙般若波羅蜜中，無有能壞者。」",
    "T25n1509_039:0346c08_0": "【經】「舍利弗！",
    "T25n1509_039:0346c08_1": "有菩薩摩訶薩住般若波羅蜜中，具足智慧。",
    "T25n1509_039:0346c09_2": "以是智慧，常不墮惡道，不生弊惡人中，不作貧窮人；所受身體，不為人、天、阿修羅所憎惡。」",
    "T25n1509_039:0346c11_3": "【論】釋曰：此菩薩先世來愛樂智慧，學一切經書，觀察思惟，聽採諸法，自以智力推求一切法中實相。",
    "T25n1509_039:0346c13_4": "得是一切法實相故，為諸佛深心愛念。",
    "T25n1509_039:0346c14_5": "是無量智慧福德因緣故，身心具足，常受富樂，無諸不可。",
    "T25n1509_039:0346c16_0": "【經】舍利弗白佛言：「世尊！",
    "T25n1509_039:0346c16_1": "何等是菩薩摩訶薩智慧？」",
    "T25n1509_039:0346c17_2": "佛告舍利弗：「菩薩摩訶薩用是智慧，成就見十方如恒河沙等諸佛、聽法、見僧，亦見嚴淨佛土。",
    "T25n1509_039:0346c19_3": "菩薩摩訶薩以是智慧，不作佛想，不作菩薩想，不作聲聞、辟支佛想，不作我想，不作佛國想。",
    "T25n1509_039:0346c21_4": "用是智慧行檀波羅蜜亦不得檀波羅蜜，乃至行般若波羅蜜亦不得般若波羅蜜；行四念處亦不得四念處，乃至行十八不共法亦不得十八不共法。",
    "T25n1509_039:0346c24_5": "舍利弗！",
    "T25n1509_039:0346c25_0": "是名菩薩摩訶薩智慧。",
    "T25n1509_039:0346c25_1": "用是智慧，能具足一切法，亦不得一切法。」",
    "T25n1509_039:0346c26_2": "【論】釋曰：是中佛說二種智慧：一者分別破壞諸法而不取相，二者不著心、不取相見十方諸佛聽法。",
    "T25n1509_039:0346c28_3": "問曰：云何行檀波羅蜜而不得檀？",
    "T25n1509_039:0346c29_4": "答曰：不得檀中若一若異、若實若空。",
    "T25n1509_039:0347a01_5": "是檀從和合因緣生，於是檀中令眾生得富樂，及勸助佛道；以是故，行檀亦不得檀。",
    "T25n1509_039:0347a03_6": "「不得」義，如上說。",
    "T25n1509_039:0347a04_0": "乃至十八不共法，亦如是。",
    "T25n1509_039:0347a04_1": "是名「菩薩智慧能具足一切法而不得諸法」。",
    "T25n1509_039:0347a06_0": "【經】「舍利弗！",
    "T25n1509_039:0347a06_1": "有菩薩摩訶薩行般若波羅蜜時，淨於五眼：肉眼、天眼、慧眼、法眼、佛眼。」",
    "T25n1509_039:0347a07_2": "舍利弗白佛言：「世尊！",
    "T25n1509_039:0347a08_3": "云何菩薩摩訶薩肉眼淨？」",
    "T25n1509_039:0347a09_0": "佛告舍利弗：「有菩薩肉眼見百由旬，有菩薩肉眼見二百由旬，有菩薩肉眼見一閻浮提，有菩薩肉眼見二天下、三天下、四天下，有菩薩肉眼見小千世界，有菩薩肉眼見中千世界，有菩薩肉眼見三千大千世界。",
    "T25n1509_039:0347a13_1": "舍利弗！",
    "T25n1509_039:0347a14_0": "是為菩薩摩訶薩肉眼淨。」",
    "T25n1509_039:0347a14_1": "【論】問曰：佛何以不說行般若波羅蜜生五眼，而說淨五眼？",
    "T25n1509_039:0347a16_0": "答曰：菩薩先有肉眼，亦有四眼分，以諸罪結使覆故不清淨。",
    "T25n1509_039:0347a17_1": "如鏡性有照明，垢故不見；若除垢，則照明如本。",
    "T25n1509_039:0347a18_2": "菩薩行六波羅蜜，滅諸垢法故，眼得清淨。",
    "T25n1509_039:0347a19_3": "肉眼，業因緣故清淨；天眼，禪定及業因緣故清淨；餘三眼，修無量智慧、福德因緣故清淨。",
    "T25n1509_039:0347a21_4": "最大菩薩，肉眼最勝見三千大千世界。",
    "T25n1509_039:0347a22_5": "問曰：若三千大千世界中，百億須彌山，諸山鐵圍、山阜、樹木等，是事障礙，云何得遍見？",
    "T25n1509_039:0347a24_6": "若能得見，何用天眼？",
    "T25n1509_039:0347a25_7": "若不能見，此中云何說「見三千大千世界」？",
    "T25n1509_039:0347a26_8": "答曰：不以障礙故見；若無障礙，得見三千世界，如觀掌無異。",
    "T25n1509_039:0347a27_9": "復次，有人言：「菩薩天眼有二種：一者、從禪定力得，二者、先世行業果報得。",
    "T25n1509_039:0347a29_10": "業報生天眼，常在肉眼中，以是故三千世界所有之物，不能為礙；因天眼開障，肉眼得見。",
    "T25n1509_039:0347b02_11": "是故肉眼得名果報生天眼，常現在前，不待攝心。」",
    "T25n1509_039:0347b03_12": "問曰：佛為世尊，力皆周遍，何以但見一三千大千世界，不能見多？",
    "T25n1509_039:0347b05_13": "答曰：若肉眼能過三千大千世界復有所見者，何用天眼？",
    "T25n1509_039:0347b06_14": "以肉眼不能及故，修學天眼。",
    "T25n1509_039:0347b07_15": "復次，三千大千世界，劫初一時生，劫盡一時滅；世界之外，無央數由旬皆是虛空，空中常有風。",
    "T25n1509_039:0347b09_16": "肉眼與風相違，以相違故，不能得過見異世界。",
    "T25n1509_039:0347b10_17": "或有菩薩住三千世界境上，計其道數，亦應見他方近世界。",
    "T25n1509_039:0347b12_18": "問曰：菩薩及佛，何以不集無量清淨福德令肉眼遠有所見？",
    "T25n1509_039:0347b13_19": "答曰：是肉眼因緣虛誑不淨，天眼因緣清淨；若無天眼，當修肉眼，強令遠見。",
    "T25n1509_039:0347b15_20": "復次，如經中說極遠見三千世界；佛法不可思議，經法甚多，或能遠見，但此中不說。",
    "T25n1509_039:0347b17_21": "小遠見佛道菩薩，見二千中世界，不能種清淨業因緣故小；復不如者，見小千世界；復不如者，見四天下、一須彌山、一日月處；又見三天下、二天下、一天下、千由旬，乃至百由旬。",
    "T25n1509_039:0347b21_22": "是名最小肉眼淨。",
    "T25n1509_039:0347b21_23": "問曰：何以不說九十、八十等由旬以為小？",
    "T25n1509_039:0347b22_24": "答曰：轉輪聖王所見，過於餘人。",
    "T25n1509_039:0347b23_25": "又人先世然燈等因緣故，得堅固眼根，能遠有所見；雖遠，終不能見百由旬。",
    "T25n1509_039:0347b25_26": "以是故，菩薩小者見百由旬。",
    "T25n1509_039:0347b26_27": "問曰：日月在上，去地四萬二千由旬，人皆能見，何以不能見百由旬？",
    "T25n1509_039:0347b27_28": "見百由旬何足稱？",
    "T25n1509_039:0347b28_29": "答曰：日月雖遠，自有光明還照其形，人得見之；餘色不然。",
    "T25n1509_039:0347b29_30": "又日月遠故，雖見而顛倒。",
    "T25n1509_039:0347c01_31": "所以者何？",
    "T25n1509_039:0347c01_32": "日月方圓五百由旬，而今所見，不過如扇；大而見小，顛倒非實。",
    "T25n1509_039:0347c02_33": "菩薩肉眼則不然！",
    "T25n1509_039:0347c03_34": "問曰：菩薩既得肉眼，能見何事？",
    "T25n1509_039:0347c03_35": "答曰：見可見色。",
    "T25n1509_039:0347c04_36": "「色」義，「色眾」中廣說。",
    "T25n1509_039:0347c05_0": "【經】舍利弗白佛言：「世尊！",
    "T25n1509_039:0347c05_1": "云何菩薩摩訶薩天眼淨？」",
    "T25n1509_039:0347c06_2": "佛告舍利弗：「菩薩摩訶薩天眼，見一切四天王天所見，見三十三天、夜摩天、兜率陀天、化樂天、他化自在天所見，見梵天王所見乃至阿迦尼吒天所見。",
    "T25n1509_039:0347c09_3": "菩薩天眼所見者，四天王天乃至阿迦尼吒天所不知、不見。",
    "T25n1509_039:0347c11_4": "舍利弗！",
    "T25n1509_039:0347c11_5": "是菩薩摩訶薩天眼，見十方如恒河沙等諸佛世界中眾生死此生彼。",
    "T25n1509_039:0347c12_6": "舍利弗！",
    "T25n1509_039:0347c13_0": "是為菩薩摩訶薩天眼淨。」",
    "T25n1509_039:0347c13_1": "【論】釋曰：菩薩天眼有二種：一者、果報得，二者、修禪得。",
    "T25n1509_039:0347c14_2": "果報得者，常與肉眼合用，唯夜闇天眼獨用。",
    "T25n1509_039:0347c15_3": "諸人得果報天眼，見四天下、欲界諸天，見下不見上；菩薩所得果報天眼，見三千大千世界。",
    "T25n1509_039:0347c18_4": "禪定離欲天眼所見，如先「十力天眼明」中說。",
    "T25n1509_039:0347c19_5": "菩薩用是天眼，見十方如恒河沙等世界中眾生生死、善惡好醜及善惡業因緣，無所障礙。",
    "T25n1509_039:0347c21_6": "一切皆見四天王天乃至阿迦尼吒天所見，又能過之；是諸天不能知菩薩天眼所見。",
    "T25n1509_039:0347c23_7": "何以故？",
    "T25n1509_039:0347c23_8": "是菩薩出三界、得法性生身、得菩薩十力故。",
    "T25n1509_039:0347c24_9": "如是等因緣，菩薩天眼淨。",
    "T25n1509_039:0347c25_0": "餘菩薩天眼論議，如「讚菩薩五神通」中說。",
    "T25n1509_039:0347c26_0": "【經】舍利弗白佛言：「世尊，云何菩薩摩訶薩慧眼淨？」",
    "T25n1509_039:0347c27_1": "佛告舍利弗：「慧眼菩薩不作是念：有法若有為、若無為，若世間、若出世間，若有漏、若無漏。",
    "T25n1509_039:0347c29_2": "是慧眼菩薩，無法不見，無法不聞，無法不知，無法不識。",
    "T25n1509_039:0348a01_3": "舍利弗！",
    "T25n1509_039:0348a01_4": "是為菩薩摩訶薩慧眼淨。」",
    "T25n1509_039:0348a02_5": "【論】釋曰：肉眼不能見障外事，又不能遠見，是故求天眼。",
    "T25n1509_039:0348a03_6": "天眼雖復能見，亦是虛誑，見一異相，取男女相，取樹木等諸物相；見眾物和合虛誑法，以是故求慧眼；慧眼中無如是過。",
    "T25n1509_039:0348a06_7": "問曰：若爾者，何等是慧眼相？",
    "T25n1509_039:0348a07_8": "答曰：有人言：八聖道中正見是慧眼相，能見五受眾實相、破諸顛倒故。",
    "T25n1509_039:0348a08_9": "有人言：能緣涅槃慧，名為慧眼；所緣不可破壞故，是智慧非虛妄。",
    "T25n1509_039:0348a10_10": "有人言：三解脫門相應慧，是名慧眼。",
    "T25n1509_039:0348a11_11": "何以故？",
    "T25n1509_039:0348a11_12": "是慧能開涅槃門故。",
    "T25n1509_039:0348a11_13": "有人言：智慧現前，能觀實際，了了深入，通達悉知，是名慧眼。",
    "T25n1509_039:0348a13_14": "有人言：能通達法性，直過無礙。",
    "T25n1509_039:0348a14_0": "有人言：定心知諸法相如，是名慧眼。",
    "T25n1509_039:0348a14_1": "有人言：法空是名慧眼。",
    "T25n1509_039:0348a15_2": "有人言：不可得空中，亦無法空，是名慧眼。",
    "T25n1509_039:0348a16_3": "有人言：十八空皆是慧眼。",
    "T25n1509_039:0348a17_4": "有人言：癡、慧非一非異。",
    "T25n1509_039:0348a17_5": "世間法不異出世間，出世間法不異世間；世間法即是出世間，出世間法即是世間。",
    "T25n1509_039:0348a19_6": "所以者何？",
    "T25n1509_039:0348a19_7": "異不可得故。",
    "T25n1509_039:0348a20_8": "諸觀滅，諸心行轉還無所去，滅一切語言，世間法相如涅槃不異，如是智慧，是名慧眼。",
    "T25n1509_039:0348a22_9": "復次，此中佛自說：「慧眼菩薩，一切法中不念有為、若無為，若世間、若出世間，若有漏、若無漏等。」",
    "T25n1509_039:0348a24_10": "是名慧眼。",
    "T25n1509_039:0348a24_11": "若菩薩見有為、世間、有漏，即墮有見中；若見無為、出世間、無漏，即墮無見中。",
    "T25n1509_039:0348a26_12": "是有無二見捨，以不戲論慧，行於中道，是名慧眼。",
    "T25n1509_039:0348a27_13": "得是慧眼，無法不見、無法不聞、無法不知、無法不識。",
    "T25n1509_039:0348a28_14": "所以者何？",
    "T25n1509_039:0348a29_15": "得是慧眼，破邪曲諸法、無明諸法。",
    "T25n1509_039:0348a29_16": "總相、別相各皆如是。",
    "T25n1509_039:0348b01_17": "問曰：阿羅漢、辟支佛亦得慧眼，何以不說「無法不見、無法不聞、無法不知、無法不識」？",
    "T25n1509_039:0348b03_18": "答曰：慧眼有二種：一者、總相，二者、別相。",
    "T25n1509_039:0348b04_19": "聲聞、辟支佛見諸法總相，所謂無常、苦、空等；佛以總相、別相慧觀諸法。",
    "T25n1509_039:0348b05_20": "聲聞、辟支佛雖有慧眼，有量有限。",
    "T25n1509_039:0348b06_21": "復次，聲聞、辟支佛慧眼，雖見諸法實相，因緣少故，慧眼亦少，不能遍照法性；譬如燈油炷雖淨，小故不能廣照。",
    "T25n1509_039:0348b09_22": "諸佛慧眼，照諸法實性，盡其邊底，以是故無法不見、無法不聞、無法不知、無法不識；譬如劫盡，火燒三千世界，明無不照。",
    "T25n1509_039:0348b12_23": "復次，若聲聞、辟支佛慧眼無法不知者，與一切智人有何等異？",
    "T25n1509_039:0348b13_24": "菩薩世世集福德、智慧苦行，何所施用？",
    "T25n1509_039:0348b14_25": "問曰：佛用佛眼，無法不知，非是慧眼，今云何言「慧眼無法不知」？",
    "T25n1509_039:0348b16_26": "答曰：慧眼，成佛時變名佛眼，無明等諸煩惱及習滅故，一切法中皆悉明了。",
    "T25n1509_039:0348b17_27": "如「佛眼」中說：「無法不見、聞、知、識。」",
    "T25n1509_039:0348b18_28": "以是故，肉眼、天眼、慧眼、法眼，成佛時失其本名，但名佛眼。",
    "T25n1509_039:0348b20_0": "譬如閻浮提四大河，入大海中，則失其本名。",
    "T25n1509_039:0348b21_1": "何以故？",
    "T25n1509_039:0348b21_2": "肉眼，諸煩惱有漏業生故，虛誑不實；唯佛眼無誑法。",
    "T25n1509_039:0348b22_3": "天眼，亦從禪定因緣和合生故，虛誑，不能如實見事。",
    "T25n1509_039:0348b23_4": "慧眼、法眼，煩惱習未盡故，不畢竟清淨故捨。",
    "T25n1509_039:0348b24_5": "佛眼中無有謬錯，盡其邊極！",
    "T25n1509_039:0348b25_6": "以是故阿羅漢、辟支佛慧眼不能畢竟清淨，故不能無法不見。",
    "T25n1509_039:0348b27_0": "問曰：佛現得果報肉眼，能見色，是事云何？",
    "T25n1509_039:0348b28_0": "答曰：肉眼雖生眼識，而佛不隨其用，不以為實；如「聖自在神通」中說，佛告阿難：「所見好色中生厭惡心，眼見惡色生不惡厭心；或時見色不生污穢、不污穢，但生捨心。」",
    "T25n1509_039:0348c02_1": "如是則肉眼無所施用。",
    "T25n1509_039:0348c03_2": "復次，有人言：得聖道時，五情清淨異本。",
    "T25n1509_039:0348c04_3": "復次，諸法畢竟空及諸法通達無礙，是二總為慧眼。",
    "T25n1509_039:0348c05_4": "◎大智度論卷第三十九"
}