{
    "T12n0375_004:0625b02_0": "大般涅槃經卷第四",
    "T12n0375_004:0625b04_0": "宋代沙門慧嚴等依泥洹經加之",
    "T12n0375_004:0625b05_0": "四相品第七之一",
    "T12n0375_004:0625b06_0": "佛復告迦葉：「善男子！",
    "T12n0375_004:0625b06_1": "菩薩摩訶薩分別開示大般涅槃有四相義。",
    "T12n0375_004:0625b07_2": "何等為四？",
    "T12n0375_004:0625b07_3": "一者、自正，二者、正他，三者、能隨問答，四者、善解因緣義。",
    "T12n0375_004:0625b09_4": "「迦葉！",
    "T12n0375_004:0625b09_5": "云何自正？",
    "T12n0375_004:0625b09_6": "若佛如來見諸因緣而有所說。",
    "T12n0375_004:0625b10_7": "譬如比丘見大火聚，便作是言：『我寧抱是熾然火聚，終不敢於如來所說十二部經及祕密藏，謗言：「此經是魔所說。」",
    "T12n0375_004:0625b12_8": "若言：「如來、法、僧無常。」",
    "T12n0375_004:0625b13_9": "如是說者，為自侵欺、亦欺於人。』",
    "T12n0375_004:0625b14_10": "寧以利刀自斷其舌，終不說言：『如來、法、僧是無常也。』",
    "T12n0375_004:0625b15_11": "若聞他說亦不信受，於此說者應生憐愍。",
    "T12n0375_004:0625b16_12": "如來、法、僧不可思議應如是持，自觀己身猶如火聚，是名自正。",
    "T12n0375_004:0625b18_0": "「迦葉！",
    "T12n0375_004:0625b18_1": "云何正他？",
    "T12n0375_004:0625b18_2": "佛說法時，有一女人乳養嬰兒，來詣佛所，稽首佛足，有所顧念，心自思惟，便坐一面。",
    "T12n0375_004:0625b20_3": "爾時，世尊知而故問：『汝以愛念多唅兒酥，不知籌量消與不消。』",
    "T12n0375_004:0625b21_4": "爾時，女人即白佛言：『甚奇，世尊！",
    "T12n0375_004:0625b22_5": "善能知我心中所念，唯願如來教我多少。",
    "T12n0375_004:0625b23_6": "世尊！",
    "T12n0375_004:0625b23_7": "我於今朝多與兒酥，恐不能消，將無夭壽。",
    "T12n0375_004:0625b24_8": "唯願如來為我解說。』",
    "T12n0375_004:0625b25_9": "佛言：『汝兒所食尋即消化，增益壽命。』",
    "T12n0375_004:0625b26_10": "女人聞已，心大踊躍，復作是言：『如來實說，故我歡喜。』",
    "T12n0375_004:0625b27_11": "世尊如是為欲調伏諸眾生故，善能分別說消、不消，亦說諸法無我、無常。",
    "T12n0375_004:0625b28_12": "若佛世尊先說常者，受化之徒當言：『此法同彼外道。』",
    "T12n0375_004:0625c01_13": "即便捨去。",
    "T12n0375_004:0625c01_14": "「復告女人：『若兒長大能自行來，凡所食噉——能消、難消——本所與酥則不供足。』",
    "T12n0375_004:0625c03_15": "我之所有聲聞弟子亦復如是，如汝嬰兒不能消是常住之法，是故，我先說苦、無常。",
    "T12n0375_004:0625c05_16": "若我聲聞諸弟子等功德已備，堪任修習大乘經典，我於是經為說六味。",
    "T12n0375_004:0625c06_17": "云何六味？",
    "T12n0375_004:0625c07_18": "說苦醋味、無常醎味、無我苦味、樂為甜味、我為辛味、常為淡味。",
    "T12n0375_004:0625c08_19": "彼世間中有三種味，所謂無常、無我、無樂，煩惱為薪、智慧為火，以是因緣成涅槃食，謂常、樂、我，令諸弟子悉皆甘嗜。",
    "T12n0375_004:0625c11_20": "「復告女人：『汝若有緣欲至他處，應驅惡子令出其舍，悉以寶藏付示善子。』",
    "T12n0375_004:0625c13_21": "女人白佛：『實如聖教，珍寶之藏應示善子，不示惡子。』",
    "T12n0375_004:0625c14_22": "『姊！",
    "T12n0375_004:0625c14_23": "我亦如是。",
    "T12n0375_004:0625c14_24": "般涅槃時，如來微密無上法藏不與聲聞諸弟子等，如汝寶藏不示惡子；要當付囑諸菩薩等，如汝寶藏委付善子。",
    "T12n0375_004:0625c17_25": "何以故？",
    "T12n0375_004:0625c17_26": "聲聞弟子生變異想，謂佛如來真實滅度，然我真實不滅度也。",
    "T12n0375_004:0625c19_27": "如汝遠行未還之頃，汝之惡子便言汝死，汝實不死。",
    "T12n0375_004:0625c20_28": "諸菩薩等說言：「如來常、不變易。」",
    "T12n0375_004:0625c21_29": "如汝善子不言汝死。",
    "T12n0375_004:0625c21_30": "以是義故，我以無上祕密之藏付諸菩薩。』",
    "T12n0375_004:0625c22_31": "「善男子！",
    "T12n0375_004:0625c22_32": "若有眾生謂佛常住、不變異者，當知是家則為有佛，是名正他。",
    "T12n0375_004:0625c25_0": "「迦葉！",
    "T12n0375_004:0625c25_1": "云何能隨問答者？",
    "T12n0375_004:0625c25_2": "若有人來問佛世尊：『我當云何不捨錢財而得名為大施檀越？』",
    "T12n0375_004:0625c27_3": "佛言：『若有沙門、婆羅門等，少欲知足，不受、不畜不淨物者，當施其人奴婢、僕使；修梵行者，施與女色；斷酒肉者，施以酒肉；不過中食，施過中食；不著花香，施以花香。",
    "T12n0375_004:0626a02_0": "如是施者，施名流布、聲聞天下，未曾損己一毫之費。』",
    "T12n0375_004:0626a03_1": "是則名為能隨問答。」",
    "T12n0375_004:0626a03_2": "爾時，迦葉菩薩白佛言：「世尊！",
    "T12n0375_004:0626a04_3": "食肉之人不應施肉。",
    "T12n0375_004:0626a04_4": "何以故？",
    "T12n0375_004:0626a05_5": "我見不食肉者有大功德。」",
    "T12n0375_004:0626a05_6": "佛讚迦葉：「善哉，善哉。",
    "T12n0375_004:0626a06_7": "汝今乃能善知我意，護法菩薩應當如是。",
    "T12n0375_004:0626a07_8": "善男子！",
    "T12n0375_004:0626a07_9": "從今日始，不聽聲聞弟子食肉。",
    "T12n0375_004:0626a08_10": "若受檀越信施之時，應觀是食如子肉想。」",
    "T12n0375_004:0626a09_11": "迦葉菩薩復白佛言：「世尊！",
    "T12n0375_004:0626a09_12": "云何如來不聽食肉？」",
    "T12n0375_004:0626a10_13": "「善男子！",
    "T12n0375_004:0626a10_14": "夫食肉者，斷大慈種。」",
    "T12n0375_004:0626a11_0": "迦葉又言：「如來何故先聽比丘食三種淨肉？」",
    "T12n0375_004:0626a12_0": "「迦葉！",
    "T12n0375_004:0626a12_1": "是三種淨肉隨事漸制。」",
    "T12n0375_004:0626a12_2": "迦葉菩薩復白佛言：「世尊！",
    "T12n0375_004:0626a13_3": "何因緣故十種不淨乃至九種清淨而復不聽？」",
    "T12n0375_004:0626a14_4": "佛告迦葉：「亦是因事漸次而制，當知即是現斷肉義。」",
    "T12n0375_004:0626a15_5": "迦葉菩薩復白佛言：「云何如來稱讚魚肉為美食耶？」",
    "T12n0375_004:0626a16_6": "「善男子！",
    "T12n0375_004:0626a17_7": "我亦不說魚肉之屬為美食也。",
    "T12n0375_004:0626a17_8": "我說甘蔗、粳米、石蜜、一切穀麥及黑石蜜、乳酪、蘇油以為美食。",
    "T12n0375_004:0626a19_9": "雖說應畜種種衣服，所應畜者要是壞色，何況貪著是魚肉味？」",
    "T12n0375_004:0626a20_10": "迦葉復言：「如來若制不食肉者，彼五種味，乳酪、酪漿、生酥、熟酥、胡麻油等，及諸衣服、憍奢耶衣、珂貝、皮革、金銀盂器，如是等物亦不應受。」",
    "T12n0375_004:0626a23_11": "「善男子！",
    "T12n0375_004:0626a24_12": "不應同彼尼乾所見。",
    "T12n0375_004:0626a24_13": "如來所制一切禁戒各有異意，異意故，聽食三種淨肉；異想故，斷十種肉；異想故，一切悉斷及自死者。",
    "T12n0375_004:0626a27_0": "迦葉！",
    "T12n0375_004:0626a27_1": "我從今日制諸弟子不得復食一切肉也。",
    "T12n0375_004:0626a28_2": "迦葉！",
    "T12n0375_004:0626a28_3": "其食肉者——若行、若住、若坐、若臥——一切眾生聞其肉氣悉生恐怖。",
    "T12n0375_004:0626a29_4": "譬如有人近師子已，眾人見之，聞師子臭亦生恐怖。",
    "T12n0375_004:0626b03_0": "「善男子！",
    "T12n0375_004:0626b03_1": "如人噉蒜，臭穢可惡，餘人見之，聞臭捨去。",
    "T12n0375_004:0626b04_2": "設遠見者猶不欲視，況當近之？",
    "T12n0375_004:0626b04_3": "諸食肉者亦復如是，一切眾生聞其肉氣悉皆恐怖，生畏死想，水、陸、空行、有命之類悉捨之走，咸言：『此人是我等怨。』",
    "T12n0375_004:0626b07_4": "是故，菩薩不習食肉，為度眾生示現食肉，雖現食之，其實不食。",
    "T12n0375_004:0626b09_5": "善男子！",
    "T12n0375_004:0626b09_6": "如是，菩薩清淨之食猶尚不食，況當食肉？",
    "T12n0375_004:0626b10_7": "「善男子！",
    "T12n0375_004:0626b10_8": "我涅槃後無量百歲，四道聖人悉復涅槃。",
    "T12n0375_004:0626b11_9": "正法滅後，於像法中，當有比丘，貌像持律，少讀誦經，貪嗜飲食，長養其身，身所被服麁陋醜惡，形容憔悴，無有威德，放畜牛、羊，擔負薪草，頭、鬚、髮、爪悉皆長利。",
    "T12n0375_004:0626b15_10": "雖服袈裟猶如獵師，細視徐行如猫伺鼠，常唱是言：『我得羅漢。』",
    "T12n0375_004:0626b16_11": "多諸病苦，眠臥糞穢，外現賢善、內懷貪嫉，如受瘂法婆羅門等。",
    "T12n0375_004:0626b18_12": "實非沙門，現沙門像，邪見熾盛，誹謗正法。",
    "T12n0375_004:0626b19_13": "如是等人破壞如來所制戒律、正行、威儀，說解脫果，離不淨法及壞甚深祕密之教，各自隨意反說經律，而作是言：『如來皆聽我等食肉。』",
    "T12n0375_004:0626b22_14": "自生此論，言是佛說，互共諍訟，各自稱是沙門釋子。",
    "T12n0375_004:0626b23_15": "「善男子！",
    "T12n0375_004:0626b24_16": "爾時，復有諸沙門等貯聚生穀，受取魚肉，手自作食，執持油瓶、寶蓋、革屣，親近國王、大臣、長者，占相星宿，勤修醫道，畜養奴婢、金、銀、琉璃、車璩、馬瑙、頗梨、真珠、珊瑚、虎珀、璧玉、珂貝、種種菓蓏，學諸技藝、畫師、泥作、造書、教學、種植根栽、蠱道、呪幻、和合諸藥、作倡伎樂、香花治身、摴蒲圍碁、學諸工巧。",
    "T12n0375_004:0626c01_17": "若有比丘能離如是諸惡事者，當說是人真我弟子。」",
    "T12n0375_004:0626c03_18": "爾時，迦葉復白佛言：「世尊！",
    "T12n0375_004:0626c03_19": "諸比丘、比丘尼、優婆塞、優婆夷因他而活，若乞食時得雜肉食，云何得食——應清淨法？」",
    "T12n0375_004:0626c05_20": "佛言：「迦葉！",
    "T12n0375_004:0626c05_21": "當以水洗，令與肉別，然後乃食。",
    "T12n0375_004:0626c06_22": "若其食器為肉所污，但使無味，聽用無罪。",
    "T12n0375_004:0626c07_23": "若見食中多有肉者則不應受。",
    "T12n0375_004:0626c08_24": "一切現肉悉不應食，食者得罪。",
    "T12n0375_004:0626c09_25": "我今唱是斷肉之制，若廣說者則不可盡，涅槃時到是故略說，是則名為能隨問答。",
    "T12n0375_004:0626c12_0": "「迦葉！",
    "T12n0375_004:0626c12_1": "云何善解因緣義？",
    "T12n0375_004:0626c12_2": "如有四部之眾來問我言：『世尊！",
    "T12n0375_004:0626c13_3": "如是之義，如來初出，何故不為波斯匿王說是法門深妙之義，或時說深、或時說淺，或名為犯、或名不犯？』」",
    "T12n0375_004:0626c15_4": "「云何名墮？",
    "T12n0375_004:0626c16_5": "云何名律？",
    "T12n0375_004:0626c16_6": "云何名波羅提木叉義？」",
    "T12n0375_004:0626c16_7": "佛言：「波羅提木叉者，名為知足，成就威儀，無所受畜，亦名淨命。",
    "T12n0375_004:0626c18_8": "墮者，名四惡趣。",
    "T12n0375_004:0626c18_9": "又復，墮者，墮於地獄乃至阿鼻，論其遲速過於暴雨，聞者驚怖，堅持禁戒，不犯威儀，修習知足，不受一切不淨之物。",
    "T12n0375_004:0626c21_10": "又復，墮者，長養地獄、畜生、餓鬼。",
    "T12n0375_004:0626c22_11": "以是諸義，故名曰墮。",
    "T12n0375_004:0626c22_12": "波羅提木叉者，離身、口、意不善邪業。",
    "T12n0375_004:0626c23_13": "律者，入戒、威儀，深經善義，遮受一切不淨之物及不淨因緣，亦遮四重、十三僧殘、二不定法、三十捨墮、九十一墮、四悔過法、眾多學法、七滅諍等。",
    "T12n0375_004:0626c26_14": "「或復有人破一切戒。",
    "T12n0375_004:0626c27_15": "云何一切？",
    "T12n0375_004:0626c27_16": "謂四重法乃至七滅諍法。",
    "T12n0375_004:0626c28_17": "或復有人誹謗正法、甚深經典，及一闡提具足成就、盡一切相、無有因緣，如是等人自言：『我是聰明利智，輕重之罪悉皆覆藏。』",
    "T12n0375_004:0627a02_18": "覆藏諸惡如龜藏六，如是眾罪長夜不悔；以不悔故，日夜增長。",
    "T12n0375_004:0627a03_19": "是諸比丘所犯眾罪終不發露，是使所犯遂復滋漫。",
    "T12n0375_004:0627a04_20": "是故，如來知是事已，漸次而制，不得一時。」",
    "T12n0375_004:0627a05_21": "爾時，有善男子、善女人白佛言：「世尊！",
    "T12n0375_004:0627a06_22": "如來久知如是之事，何不先制？",
    "T12n0375_004:0627a07_23": "將無世尊欲令眾生入阿鼻獄？",
    "T12n0375_004:0627a08_24": "譬如多人欲至他方，迷失正路，隨逐邪道。",
    "T12n0375_004:0627a09_25": "是諸人等不知迷故，皆謂是道，復不見人可問是非。",
    "T12n0375_004:0627a10_26": "眾生如是迷於佛法，不見正真，如來應為先說正道，勅諸比丘：『此是犯戒、此是持戒，當如是制。』",
    "T12n0375_004:0627a12_27": "何以故？",
    "T12n0375_004:0627a13_28": "如來正覺是真實者，知見正道，唯有如來天中之天能說十善增上功德及其義味。",
    "T12n0375_004:0627a14_29": "是故啟請，應先制戒。」",
    "T12n0375_004:0627a15_30": "佛言：「善男子！",
    "T12n0375_004:0627a15_31": "若言：『如來能為眾生宣說十善增上功德。』",
    "T12n0375_004:0627a16_32": "是則如來視諸眾生如羅睺羅。",
    "T12n0375_004:0627a17_33": "云何難言：『將無世尊欲令眾生入於地獄？』",
    "T12n0375_004:0627a18_34": "我見一人有墮阿鼻地獄因緣，尚為是人住世一劫、若減一劫。",
    "T12n0375_004:0627a19_35": "我於眾生有大慈悲，何緣當誑如子想者令入地獄？",
    "T12n0375_004:0627a21_36": "善男子！",
    "T12n0375_004:0627a21_37": "如王國內有納衣者，見衣有孔然後乃補。",
    "T12n0375_004:0627a22_38": "如來亦爾，見諸眾生有入阿鼻地獄因緣，即以戒善而為補之。",
    "T12n0375_004:0627a23_39": "善男子！",
    "T12n0375_004:0627a24_40": "譬如轉輪聖王先為眾生說十善法，其後漸漸有行惡者，王即隨事以漸斷之，斷諸惡已，然後自行聖王之法。",
    "T12n0375_004:0627a26_41": "善男子！",
    "T12n0375_004:0627a26_42": "我亦如是，雖有所說，不得先制，要因比丘漸行非法然後方乃隨事制之。",
    "T12n0375_004:0627a28_43": "樂法眾生隨教修行，如是等眾乃能得見如來法身。",
    "T12n0375_004:0627a29_44": "如轉輪王所有輪寶不可思議；如來亦爾，不可思議；法、僧二寶亦不可思議；能說法者及聞法者皆不可思議。",
    "T12n0375_004:0627b03_45": "是名善解因緣義也。",
    "T12n0375_004:0627b03_46": "「菩薩如是分別開示四種相義，是名大乘大涅槃中因緣義也。",
    "T12n0375_004:0627b06_0": "「復次，自正者，所謂得是大般涅槃。",
    "T12n0375_004:0627b06_1": "正他者，我為比丘說言：『如來常存不變。』",
    "T12n0375_004:0627b07_2": "隨問答者，迦葉！",
    "T12n0375_004:0627b08_3": "因汝所問，故得廣為菩薩摩訶薩、比丘、比丘尼、優婆塞、優婆夷說是甚深微妙之義。",
    "T12n0375_004:0627b10_0": "因緣義者，聲聞、緣覺不解如是甚深之義，不聞伊字三點而成解脫涅槃，摩訶般若成祕密藏。",
    "T12n0375_004:0627b12_1": "我今於此闡揚分別，為諸聲聞開發慧眼。",
    "T12n0375_004:0627b13_2": "假使有人作如是言：『如是四事，云何為一？",
    "T12n0375_004:0627b14_3": "非虛妄耶？』",
    "T12n0375_004:0627b14_4": "即應反質：『是虛空，無所有、不動、無礙，如是四事有何等異？",
    "T12n0375_004:0627b15_5": "是豈得名為虛妄乎？』」",
    "T12n0375_004:0627b16_6": "「不也。",
    "T12n0375_004:0627b16_7": "世尊！",
    "T12n0375_004:0627b16_8": "如是諸句即是一義，所謂空義。」",
    "T12n0375_004:0627b17_9": "「自正、正他、能隨問答、解因緣義亦復如是，即大涅槃，等無有異。」",
    "T12n0375_004:0627b19_0": "佛告迦葉：「若有善男子、善女人作如是言：『如來無常。",
    "T12n0375_004:0627b20_1": "云何當知是無常耶？",
    "T12n0375_004:0627b20_2": "如佛所言：「滅諸煩惱名為涅槃。」",
    "T12n0375_004:0627b21_3": "猶如火滅，悉無所有；滅諸煩惱亦復如是，故名涅槃。",
    "T12n0375_004:0627b22_4": "云何如來為常住法，不變易耶？",
    "T12n0375_004:0627b23_5": "如佛言曰：「離諸有者乃名涅槃。」",
    "T12n0375_004:0627b24_6": "是涅槃中無有諸有，云何如來為常住法，不變易耶？",
    "T12n0375_004:0627b25_7": "如衣壞盡，不名為物；涅槃亦爾，滅諸煩惱不名為物。",
    "T12n0375_004:0627b26_8": "云何如來為常住法，不變易耶？",
    "T12n0375_004:0627b27_9": "如佛言曰：「離欲寂滅名曰涅槃。」",
    "T12n0375_004:0627b28_10": "如人斬首則無有首；離欲寂滅亦復如是，空無所有故名涅槃。",
    "T12n0375_004:0627b29_11": "云何如來為常住法，不變易耶？",
    "T12n0375_004:0627c01_12": "如佛言曰：「『「譬如熱鐵，　　搥打星流，　　散已尋滅，　　　莫知所在。",
    "T12n0375_004:0627c03_13": "　　得正解脫，　　亦復如是，　　　已度婬欲、　　諸有淤泥，　　得無動處，　　　不知所至。」",
    "T12n0375_004:0627c06_0": "「『云何如來為常住法，不變易耶？』",
    "T12n0375_004:0627c06_1": "迦葉！",
    "T12n0375_004:0627c06_2": "若有人作如是難者，名為邪難。",
    "T12n0375_004:0627c07_3": "「迦葉！",
    "T12n0375_004:0627c07_4": "汝亦不應作是憶想，謂如來性是滅盡也。",
    "T12n0375_004:0627c08_5": "迦葉！",
    "T12n0375_004:0627c09_0": "滅煩惱者不名為物。",
    "T12n0375_004:0627c09_1": "何以故？",
    "T12n0375_004:0627c09_2": "永畢竟故，是故名常。",
    "T12n0375_004:0627c10_3": "是句寂靜，為無有上，滅盡諸相，無有遺餘；是句鮮白，常住無退。",
    "T12n0375_004:0627c11_4": "是故，涅槃名曰常住；如來亦爾，常住無變。",
    "T12n0375_004:0627c12_5": "言星流者，謂煩惱也。",
    "T12n0375_004:0627c13_6": "散已尋滅，莫知所在者，謂諸如來煩惱滅已，不在五趣。",
    "T12n0375_004:0627c14_7": "是故，如來是常住法，無有變易。",
    "T12n0375_004:0627c15_8": "復次，迦葉！",
    "T12n0375_004:0627c15_9": "諸佛所師，所謂法也。",
    "T12n0375_004:0627c15_10": "是故如來恭敬供養。",
    "T12n0375_004:0627c16_11": "以法常故，諸佛亦常。」",
    "T12n0375_004:0627c16_12": "迦葉菩薩復白佛言：「若煩惱火滅，如來亦滅，是則如來無常住處。",
    "T12n0375_004:0627c18_13": "如彼迸鐵，赤色滅已，莫知所至；如來煩惱亦復如是，滅無所至。",
    "T12n0375_004:0627c19_14": "又如彼鐵熱與赤色滅已無有；如來亦爾，滅已無常，滅煩惱火便入涅槃，當知如來即是無常。」",
    "T12n0375_004:0627c22_15": "「善男子！",
    "T12n0375_004:0627c22_16": "所言鐵者，名諸凡夫。",
    "T12n0375_004:0627c22_17": "凡夫之人雖滅煩惱，滅已復生，故名無常。",
    "T12n0375_004:0627c23_18": "如來不爾，滅不復生，是故名常。」",
    "T12n0375_004:0627c24_19": "迦葉復言：「如鐵赤色滅已，還置火中赤色復生。",
    "T12n0375_004:0627c25_20": "如來若爾，應還生結；若結還生，即是無常。」",
    "T12n0375_004:0627c26_21": "佛言：「迦葉！",
    "T12n0375_004:0627c27_0": "汝今不應作如是言：『如來無常。』",
    "T12n0375_004:0627c27_1": "何以故？",
    "T12n0375_004:0627c27_2": "如來是常。",
    "T12n0375_004:0627c28_3": "善男子！",
    "T12n0375_004:0627c28_4": "如彼燃木，滅已有灰；煩惱滅已便有涅槃。",
    "T12n0375_004:0627c29_5": "壞衣、斬首、破瓶等譬亦復如是，如是等物各有名字，名曰壞衣、斬首、破瓶。",
    "T12n0375_004:0628a02_0": "迦葉！",
    "T12n0375_004:0628a02_1": "如鐵冷已可使還熱；如來不爾，斷煩惱已畢竟清涼，煩惱熾火更不復生。",
    "T12n0375_004:0628a03_2": "迦葉當知，無量眾生猶如彼鐵，我以無漏智慧熾火燒彼眾生諸煩惱結。」",
    "T12n0375_004:0628a05_3": "迦葉復言：「善哉，善哉。",
    "T12n0375_004:0628a06_0": "我今諦知如來所說諸佛是常。」",
    "T12n0375_004:0628a06_1": "佛言：「迦葉！",
    "T12n0375_004:0628a06_2": "譬如聖王處在後宮，或時遊觀在於後園。",
    "T12n0375_004:0628a07_3": "王雖不在諸婇女中，亦不得言：『聖王命終。』",
    "T12n0375_004:0628a08_4": "善男子！",
    "T12n0375_004:0628a09_5": "如來亦爾，雖不現於閻浮提界，入涅槃中，不名無常。",
    "T12n0375_004:0628a10_6": "如來出於無量煩惱，入于涅槃安樂之處，遊諸覺華，歡娛受樂。」",
    "T12n0375_004:0628a12_0": "迦葉復問：「如佛言曰：『我已久度煩惱大海。』",
    "T12n0375_004:0628a13_0": "若佛已度煩惱海者，何緣復納耶輸陀羅、生羅睺羅？",
    "T12n0375_004:0628a14_1": "以是因緣，當知如來未度煩惱諸結大海。",
    "T12n0375_004:0628a15_2": "唯願如來說其因緣。」",
    "T12n0375_004:0628a15_3": "佛告迦葉：「汝不應言：『如來久度煩惱大海，何緣復納耶輸陀羅、生羅睺羅？",
    "T12n0375_004:0628a17_4": "以是因緣，當知如來未度煩惱諸結大海。』",
    "T12n0375_004:0628a18_5": "善男子！",
    "T12n0375_004:0628a18_6": "是大涅槃能建大義，汝等今當至心諦聽，廣為人說，莫生驚疑。",
    "T12n0375_004:0628a20_7": "若有菩薩摩訶薩住大涅槃，須彌山王如是高廣悉能取令入於芥子。",
    "T12n0375_004:0628a21_8": "其諸眾生依須彌者亦不迫迮，無往來想，如本不異。",
    "T12n0375_004:0628a23_9": "唯應度者見是菩薩以須彌山納芥子中，復還安止本所住處。",
    "T12n0375_004:0628a24_10": "「善男子！",
    "T12n0375_004:0628a24_11": "復有菩薩摩訶薩住大涅槃，能以三千大千世界入於芥子。",
    "T12n0375_004:0628a26_12": "其中眾生亦無迫迮及往來想，如本不異。",
    "T12n0375_004:0628a27_13": "唯應度者見是菩薩以此三千大千世界納芥子中，復還安止本所住處。",
    "T12n0375_004:0628a29_14": "「善男子！",
    "T12n0375_004:0628a29_15": "復有菩薩摩訶薩住大涅槃，能以三千大千世界納一毛孔，乃至本處亦復如是。",
    "T12n0375_004:0628b02_16": "「善男子！",
    "T12n0375_004:0628b02_17": "復有菩薩摩訶薩住大涅槃，斷取十方三千大千諸佛世界置於針鋒如貫棗葉，擲著他方異佛世界。",
    "T12n0375_004:0628b04_18": "其中所有一切眾生不覺往返、為在何處，唯應度者乃能見之，乃至本處亦復如是。",
    "T12n0375_004:0628b06_19": "「善男子！",
    "T12n0375_004:0628b07_0": "復有菩薩摩訶薩住大涅槃，斷取十方三千大千諸佛世界置於右掌如陶家輪，擲置他方微塵世界。",
    "T12n0375_004:0628b09_1": "無一眾生有往來想，唯應度者乃見之耳，乃至本處亦復如是。",
    "T12n0375_004:0628b10_2": "「善男子！",
    "T12n0375_004:0628b11_3": "復有菩薩摩訶薩住大涅槃，斷取一切十方無量諸佛世界悉納己身。",
    "T12n0375_004:0628b12_4": "其中眾生悉不迫迮、亦無往返及住處想，唯應度者乃能見之，乃至本處亦復如是。",
    "T12n0375_004:0628b14_5": "「善男子！",
    "T12n0375_004:0628b14_6": "復有菩薩摩訶薩住大涅槃，以十方世界內一塵中。",
    "T12n0375_004:0628b16_7": "其中眾生亦無迫迮、往返之想，唯應度者乃能見之，乃至本處亦復如是。",
    "T12n0375_004:0628b17_8": "「善男子！",
    "T12n0375_004:0628b18_9": "是菩薩摩訶薩住大涅槃，則能示現種種無量神通變化，是故名曰大般涅槃。",
    "T12n0375_004:0628b19_10": "是菩薩摩訶薩所可示現如是無量神通變化，一切眾生無能測量，汝今云何能知如來習近愛欲，生羅睺羅？",
    "T12n0375_004:0628b23_0": "「善男子！",
    "T12n0375_004:0628b23_1": "我已久住是大涅槃，種種示現神通變化，於此三千大千世界百億日月、百億閻浮提種種示現，如《首楞嚴經》中廣說。",
    "T12n0375_004:0628b25_2": "我於三千大千世界或閻浮提示現涅槃，亦不畢竟取於涅槃。",
    "T12n0375_004:0628b27_3": "或閻浮提示入母胎，令其父母生我子想，而我此身畢竟不從愛欲和合而得生也。",
    "T12n0375_004:0628b29_4": "我已久從無量劫來離於愛欲，我今此身即是法身，隨順世間示現入胎。",
    "T12n0375_004:0628c02_0": "「善男子！",
    "T12n0375_004:0628c02_1": "此閻浮提林微尼園示現從母摩耶而生，生已即能東行七步，唱如是言：『我於人、天、阿修羅中最尊最上。』",
    "T12n0375_004:0628c04_2": "父、母、人、天見已驚喜，生希有心。",
    "T12n0375_004:0628c05_3": "是諸人等謂是嬰兒，而我此身無量劫來久離是法。",
    "T12n0375_004:0628c06_4": "如是身者即是法身，非是肉、血、筋、脈、骨、髓之所成立，隨順世間眾生法故示為嬰兒。",
    "T12n0375_004:0628c08_5": "「南行七步，示現欲為無量眾生作上福田；西行七步，示現生盡，永斷老死，是最後身；北行七步，示現已度諸有生死；東行七步，示為眾生而作導首。",
    "T12n0375_004:0628c11_6": "四維七步，示現斷滅種種煩惱、四魔種性，成於如來、應供、正遍知。",
    "T12n0375_004:0628c13_7": "上行七步，示現不為不淨之物之所染污，猶如虛空；下行七步，示現法雨，滅地獄火，令彼眾生受安隱樂。",
    "T12n0375_004:0628c15_8": "毀禁戒者，示作霜雹。",
    "T12n0375_004:0628c16_9": "「於閻浮提生七日已，示現剃髮，諸人皆謂我是嬰兒，初始剃髮。",
    "T12n0375_004:0628c17_10": "一切人、天、魔王波旬、沙門、婆羅門，無有能見我頂相者，況有持刀臨之剃髮？",
    "T12n0375_004:0628c19_11": "若有持刀至我頂者，無有是處。",
    "T12n0375_004:0628c20_12": "我已久於無量劫中剃除鬚髮，為欲隨順世間法故示現剃髮。",
    "T12n0375_004:0628c21_13": "「我既生已，父母將我入天祠中，以我示彼摩醯首羅。",
    "T12n0375_004:0628c23_14": "摩醯首羅即見我時，合掌恭敬立在一面。",
    "T12n0375_004:0628c24_15": "我已久於無量劫中捨離如是入天祠法，為欲隨順世間法故示現如是。",
    "T12n0375_004:0628c25_16": "「我於閻浮提示現穿耳，一切眾生實無有能穿我耳者，隨順世間眾生法故示現如是。",
    "T12n0375_004:0628c28_0": "復以諸寶作師子璫莊嚴其耳，然我已於無量劫中離莊嚴具，為欲隨順世間法故作是示現。",
    "T12n0375_004:0629a01_1": "「示入學堂修學書疏，然我已於無量劫中具足成就，遍觀三界所有眾生無有堪任為我師者，為欲隨順世間法故示入學堂，故名如來、應供、正遍知。",
    "T12n0375_004:0629a04_2": "習學乘象、槃馬、捔力、種種技藝，亦復如是。",
    "T12n0375_004:0629a05_3": "「於閻浮提而復示現為王太子，眾生皆見我為太子，於五欲中歡娛受樂，然我已於無量劫中捨離如是五欲之樂，為欲隨順世間法故示如是相。",
    "T12n0375_004:0629a09_4": "「相師占我：『若不出家，當為轉輪聖王，王閻浮提。』",
    "T12n0375_004:0629a10_5": "一切眾生皆信是言，然我已於無量劫中捨轉輪王位，為法輪王。",
    "T12n0375_004:0629a12_0": "「於閻浮提現離婇女、五欲之樂，見老、病、死及沙門已，出家修道。",
    "T12n0375_004:0629a13_1": "眾生皆謂：『悉達太子初始出家。』",
    "T12n0375_004:0629a14_2": "然我已於無量劫中出家學道，隨順世法故示如是。",
    "T12n0375_004:0629a15_3": "「我於閻浮示現出家，受具足戒，精勤修道，得須陀洹果、斯陀含果、阿那含果、阿羅漢果。",
    "T12n0375_004:0629a17_4": "眾人皆謂：『是阿羅漢果易得不難。』",
    "T12n0375_004:0629a18_5": "然我已於無量劫中成阿羅漢果。",
    "T12n0375_004:0629a19_6": "「為欲度脫諸眾生故，坐於道場菩提樹下以草為座，摧伏眾魔。",
    "T12n0375_004:0629a20_7": "眾皆謂我始於道場菩提樹下降伏魔宮，然我已於無量劫中久降伏已，為欲降伏剛強眾生故現是化。",
    "T12n0375_004:0629a23_8": "「我又示現大小便利、出息、入息，眾皆謂我實有便利、出息、入息，然我是身所得果報無是諸患，隨順世間故示如是。",
    "T12n0375_004:0629a25_9": "「我又示現受人信施，然我是身都無飢渴，隨順世法故示如是。",
    "T12n0375_004:0629a27_10": "「我又示同諸眾生故現有睡眠，然我已於無量劫中具足無上深妙智慧，遠離三有，進止威儀。",
    "T12n0375_004:0629a29_11": "「頭、目、腹、背舉身疾痛、木槍償對、盥洗手足、澡面漱口、楊枝自淨，眾皆謂我有如是事，然我是身都無此也，手足清淨猶如蓮花、口氣淨潔如優鉢羅香。",
    "T12n0375_004:0629b03_12": "一切眾生謂我是人，我實非人。",
    "T12n0375_004:0629b04_13": "「我又示現受糞掃衣、[湟-王+儿]濯縫治，然我久已不須是衣。",
    "T12n0375_004:0629b05_14": "「眾人皆謂羅睺羅者是我之子、輸頭檀王是我之父、摩耶夫人是我之母，處在世間受諸快樂，捨如是事出家學道。",
    "T12n0375_004:0629b08_15": "眾人復言：『是王太子瞿曇大姓，遠離世樂，求出世法。』",
    "T12n0375_004:0629b09_16": "然我久離世間愛欲，如是等事悉是示現。",
    "T12n0375_004:0629b10_17": "一切眾生咸謂是人，然我實非。",
    "T12n0375_004:0629b11_18": "「善男子！",
    "T12n0375_004:0629b11_19": "我雖在此閻浮提中數數示現入於涅槃，然我實不畢竟涅槃。",
    "T12n0375_004:0629b13_20": "而諸眾生皆謂如來真實滅盡，而如來性實不永滅，是故當知是常住法、不變易法。",
    "T12n0375_004:0629b15_0": "「善男子！",
    "T12n0375_004:0629b15_1": "大涅槃者，即是諸佛如來法界。",
    "T12n0375_004:0629b15_2": "我又示現閻浮提中出於世間，眾生皆謂我始成佛，然我已於無量劫中所作已辦，隨順世法故，復示現於閻浮提初出成佛。",
    "T12n0375_004:0629b18_3": "「我又示現於閻浮提不持禁戒、犯四重罪，眾人皆見謂我實犯，然我已於無量劫中堅持禁戒，無有漏缺。",
    "T12n0375_004:0629b21_4": "「我又示現於閻浮提為一闡提，眾人皆見是一闡提，然我實非一闡提也。",
    "T12n0375_004:0629b23_5": "一闡提者，云何能成阿耨多羅三藐三菩提？",
    "T12n0375_004:0629b24_6": "「我又示現於閻浮提破和合僧，眾生皆謂我是破僧，我觀人天無有能破和合僧者。",
    "T12n0375_004:0629b26_7": "「我又示現於閻浮提護持正法，眾人皆謂我是護法，悉生驚怪。",
    "T12n0375_004:0629b27_8": "諸佛法爾，不應驚怪。",
    "T12n0375_004:0629b28_9": "「我又示現於閻浮提為魔波旬，眾人皆謂我是波旬，然我久於無量劫中離於魔事，清淨無染猶如蓮花。",
    "T12n0375_004:0629c01_10": "「我又示現於閻浮提女身成佛，眾人見之皆言：『甚奇，女人能成阿耨多羅三藐三菩提。』",
    "T12n0375_004:0629c03_11": "如來畢竟不受女身，為欲調伏無量眾生故現女像。",
    "T12n0375_004:0629c04_12": "憐愍一切諸眾生故，而復示現種種色像。",
    "T12n0375_004:0629c05_13": "「我又示現閻浮提中生於四趣，然我久已斷諸趣因，以業因故墮於四趣，為度眾生故生是中。",
    "T12n0375_004:0629c08_14": "「我又示現閻浮提中作梵天王，令事梵者安住正法，然我實非，而諸眾生咸皆謂我為真梵天；示現天像遍諸天廟亦復如是。",
    "T12n0375_004:0629c11_15": "「我又示現於閻浮提入婬女舍，然我實無貪欲之想，清淨不污猶如蓮花。",
    "T12n0375_004:0629c12_16": "為諸貪婬著色眾生於四衢道宣說妙法，然我實無欲穢之心，眾人謂我守護女人。",
    "T12n0375_004:0629c14_17": "「我又示現於閻浮提入青衣舍，為欲誘化令住正法，然我實無如是惡業墮在青衣。",
    "T12n0375_004:0629c16_18": "「我又示現閻浮提中而作教師，開化童蒙令住正法。",
    "T12n0375_004:0629c18_19": "「我又示現於閻浮提入諸酒會、博弈之處，示現種種勝負諍訟，為欲拔濟彼諸眾生。",
    "T12n0375_004:0629c20_20": "而我實無如是惡業，而諸眾生皆謂我作如是之業。",
    "T12n0375_004:0629c21_21": "「我又示現久住塚間，作大鷲身度諸飛鳥。",
    "T12n0375_004:0629c22_22": "而諸眾生皆謂我是真實鷲身，然我久已離於是業，為欲度彼諸鳥鷲故示現如是。",
    "T12n0375_004:0629c24_23": "「我又示現閻浮提中作大長者，為欲安立無量眾生住於正法。",
    "T12n0375_004:0629c25_24": "「又復示作諸王、大臣、王子、輔相，於是眾中各為第一，為修正法故處王位。",
    "T12n0375_004:0629c27_25": "「我又示現閻浮提中疫病劫起，多有眾生為病所惱，先施醫藥，然後為說微妙正法，令其安住無上菩提，眾人皆謂是病劫起。",
    "T12n0375_004:0630a01_26": "「又復示現閻浮提中飢餓劫起，隨其所須供給飲食，然後為說微妙正法，令其安住無上菩提。",
    "T12n0375_004:0630a03_27": "「又復示現閻浮提中刀兵劫起，即為說法令離怨害，使得安住無上菩提。",
    "T12n0375_004:0630a05_28": "「又復示現，為計常者說無常想、計樂想者為說苦想、計我想者說無我想、計淨想者說不淨想。",
    "T12n0375_004:0630a07_29": "若有眾生貪著三界，即為說法，令離是處。",
    "T12n0375_004:0630a08_30": "度眾生故，為說無上微妙法藥；為斷一切煩惱樹故，種植無上法藥之樹；為欲拔濟諸外道故，演說正法。",
    "T12n0375_004:0630a11_31": "雖復示現為眾生師，而心初無眾生師想。",
    "T12n0375_004:0630a12_32": "「為欲拔濟諸下賤故，現入其中而為說法，非是惡業受是身也。",
    "T12n0375_004:0630a13_33": "「如來正覺如是安住大般涅槃，是故名為常住無變；如閻浮提，東弗于逮、西瞿耶尼、北欝單越亦復如是；如四天下，三千大千世界亦爾。",
    "T12n0375_004:0630a17_34": "二十五有如《首楞嚴經》中廣說。",
    "T12n0375_004:0630a17_35": "以是故名大般涅槃。",
    "T12n0375_004:0630a18_36": "若有菩薩摩訶薩安住如是大般涅槃，能示如是神通變化而無所畏。",
    "T12n0375_004:0630a20_0": "「迦葉！",
    "T12n0375_004:0630a20_1": "以是緣故，汝不應言：『羅睺羅者是佛之子。』",
    "T12n0375_004:0630a21_2": "何以故？",
    "T12n0375_004:0630a21_3": "我於往昔無量劫中已離欲有。",
    "T12n0375_004:0630a22_4": "是故，如來名曰常住，無有變易。」",
    "T12n0375_004:0630a23_0": "迦葉復言：「如來云何名曰常住？",
    "T12n0375_004:0630a23_1": "如佛言曰：『如燈滅已，無有方所。』",
    "T12n0375_004:0630a24_2": "如來亦爾，既滅度已，亦無方所。」",
    "T12n0375_004:0630a25_3": "佛言：「迦葉！",
    "T12n0375_004:0630a25_4": "善男子！",
    "T12n0375_004:0630a25_5": "汝今不應作如是言：『燈滅盡已，無有方所；如來亦爾，既滅度已，無有方所。』",
    "T12n0375_004:0630a27_6": "善男子！",
    "T12n0375_004:0630a27_7": "譬如男女然燈之時，燈器大小悉滿中油。",
    "T12n0375_004:0630a28_8": "隨有油在，其明猶存；若油盡已，明亦俱盡。",
    "T12n0375_004:0630a29_9": "其明滅者，譬煩惱滅，明雖滅盡，燈器猶存。",
    "T12n0375_004:0630b01_10": "如來亦爾，煩惱雖滅，法身常存。",
    "T12n0375_004:0630b02_11": "善男子！",
    "T12n0375_004:0630b02_12": "於意云何？",
    "T12n0375_004:0630b02_13": "明與燈器為俱滅不？」",
    "T12n0375_004:0630b03_14": "迦葉答言：「不也。",
    "T12n0375_004:0630b03_15": "世尊！",
    "T12n0375_004:0630b03_16": "雖不俱滅，然是無常。",
    "T12n0375_004:0630b04_17": "若以法身譬燈器者，燈器無常；法身亦爾，應是無常。」",
    "T12n0375_004:0630b05_18": "「善男子！",
    "T12n0375_004:0630b05_19": "汝今不應作如是難。",
    "T12n0375_004:0630b06_20": "如世間言器，如來世尊無上法器。",
    "T12n0375_004:0630b07_0": "彼器無常，非如來也。",
    "T12n0375_004:0630b07_1": "一切法中，涅槃為常。",
    "T12n0375_004:0630b07_2": "如來體之，故名為常。",
    "T12n0375_004:0630b08_3": "「復次，善男子！",
    "T12n0375_004:0630b08_4": "言燈滅者，是阿羅漢所證涅槃，以滅貪愛、諸煩惱故，譬之燈滅。",
    "T12n0375_004:0630b10_5": "阿那含者，名曰有貪。",
    "T12n0375_004:0630b10_6": "以有貪故，不得說言同於燈滅。",
    "T12n0375_004:0630b11_7": "是故，我昔覆相說言喻如燈滅，非大涅槃同於燈滅。",
    "T12n0375_004:0630b12_8": "阿那含者，非數數來，又不還來二十五有，更不復受臭身、蟲身、食身、毒身，是則名為阿那含也。",
    "T12n0375_004:0630b14_9": "若更受身，名為那含；不受身者，名阿那含。",
    "T12n0375_004:0630b15_10": "有去、來者，名曰那含；無去、來者，名阿那含。」",
    "T12n0375_004:0630b17_0": "大般涅槃經卷第四"
}