{
    "T02n0099_032:0226a10_0": "雜阿含經卷第三十二",
    "T02n0099_032:0226a12_0": "宋天竺三藏求那跋陀羅譯",
    "T02n0099_032:0226a13_0": "（九〇五）如是我聞：一時，佛住王舍城迦蘭陀竹園。",
    "T02n0099_032:0226a14_1": "爾時，尊者摩訶迦葉、尊者舍利弗、住耆闍崛山中。",
    "T02n0099_032:0226a15_2": "時，有眾多外道出家詣尊者舍利弗，與尊者面相問訊慰勞已，退坐一面，語尊者舍利弗言：「云何？",
    "T02n0099_032:0226a17_3": "舍利弗！",
    "T02n0099_032:0226a17_4": "如來有後生死耶？」",
    "T02n0099_032:0226a18_5": "舍利弗言：「諸外道！",
    "T02n0099_032:0226a18_6": "世尊說言，此是無記。」",
    "T02n0099_032:0226a19_7": "又問：「云何？",
    "T02n0099_032:0226a19_8": "舍利弗！",
    "T02n0099_032:0226a19_9": "如來無後生死耶？」",
    "T02n0099_032:0226a20_0": "舍利弗答言：「諸外道！",
    "T02n0099_032:0226a20_1": "世尊說言，此是無記。」",
    "T02n0099_032:0226a21_0": "又問：「舍利弗！",
    "T02n0099_032:0226a21_1": "如來有後生死、無後生死耶？」",
    "T02n0099_032:0226a22_0": "舍利弗答言：「世尊說言，此是無記。」",
    "T02n0099_032:0226a22_1": "又問舍利弗：「如來非有後生死、非無後生死耶？」",
    "T02n0099_032:0226a23_2": "舍利弗答言：「諸外道！",
    "T02n0099_032:0226a24_3": "世尊說言，此是無記。」",
    "T02n0099_032:0226a24_4": "諸外道出家又問尊者舍利弗：「云何所問如來有後生死、無後生死、有後無後、非有後非無後，一切答言：『世尊說，此是無記。』",
    "T02n0099_032:0226a27_5": "云何為上座，如愚如癡，不善不辯，如嬰兒無自性智？」",
    "T02n0099_032:0226a29_6": "作此語已，從坐起去。",
    "T02n0099_032:0226a29_7": "爾時，尊者摩訶迦葉、尊者舍利弗相去不遠，各坐樹下，晝日禪思。",
    "T02n0099_032:0226b02_8": "尊者舍利弗知諸外道出家去已，詣尊者摩訶迦葉所，共相問訊慰勞已，退坐一面。",
    "T02n0099_032:0226b04_9": "以向與諸外道出家所論說事，具白尊者摩訶迦葉：「尊者摩訶迦葉！",
    "T02n0099_032:0226b05_10": "何因何緣世尊不記說，後有生死、後無生死、後有後無、非有非無生死耶？」",
    "T02n0099_032:0226b07_11": "尊者摩訶迦葉語舍利弗言：「若說如來後有生死者，是則為色；若說如來無後生死，是則為色；若說如來有後生死、無後生死，是則為色；若說如來非有後、非無後生死，是則為色。",
    "T02n0099_032:0226b11_12": "如來者，色已盡，心善解脫。",
    "T02n0099_032:0226b12_13": "言有後生死者，此則不然；無後生死、有後無後、非有後非無後生死，此亦不然。",
    "T02n0099_032:0226b14_14": "如來者，色已盡，心善解脫，甚深廣大，無量無數，寂滅涅槃。",
    "T02n0099_032:0226b15_15": "「舍利弗！",
    "T02n0099_032:0226b15_16": "若說如來有後生死者，是則為受、為想、為行、為識、為動、為慮、為虛誑、為有為、為愛，乃至非有非無後有亦如是說。",
    "T02n0099_032:0226b18_17": "如來者，愛已盡，心善解脫，是故說後有者不然，後無、後有無、後非有非無者不然，如來者，愛已盡，心善解脫，甚深廣大，無量無數，寂滅涅槃。",
    "T02n0099_032:0226b22_0": "舍利弗！",
    "T02n0099_032:0226b22_1": "如是因、如是緣，故有問世尊：『如來若有、若無、若有無、若非有非無後生死？』",
    "T02n0099_032:0226b24_0": "不可記說。」",
    "T02n0099_032:0226b24_1": "時，二正士共論議已，各還本處。",
    "T02n0099_032:0226b25_0": "（九〇六）如是我聞：一時，佛住舍衛國祇樹給孤獨園。",
    "T02n0099_032:0226b26_1": "爾時，尊者摩訶迦葉住舍衛國東園鹿子母講堂，晡時從禪覺，往詣佛所，稽首禮足，退坐一面，白佛言：「世尊！",
    "T02n0099_032:0226b28_2": "何因何緣，世尊先為諸聲聞少制戒時，多有比丘心樂習學；今多為聲聞制戒，而諸比丘少樂習學？」",
    "T02n0099_032:0226c01_3": "佛言：「如是，迦葉！",
    "T02n0099_032:0226c02_4": "命濁、煩惱濁、劫濁、眾生濁、見濁，眾生善法退減故，大師為諸聲聞多制禁戒，少樂習學，迦葉。",
    "T02n0099_032:0226c04_5": "譬如劫欲壞時，真寶未滅，有諸相似偽寶出於世間；偽寶出已，真寶則沒。",
    "T02n0099_032:0226c06_6": "如是，迦葉！",
    "T02n0099_032:0226c06_7": "如來正法欲滅之時，有相似像法生；相似像法出世間已，正法則滅。",
    "T02n0099_032:0226c08_8": "譬如大海中，船載多珍寶，則頓沈沒；如來正法則不如是漸漸消滅。",
    "T02n0099_032:0226c09_9": "如來正法不為地界所壞，不為水、火、風界所壞，乃至惡眾生出世，樂行諸惡、欲行諸惡、成就諸惡，非法言法、法言非法、非律言律、律言非律，以相似法，句味熾然，如來正法於此則沒。",
    "T02n0099_032:0226c13_10": "「迦葉！",
    "T02n0099_032:0226c14_11": "有五因緣能令如來正法沈沒。",
    "T02n0099_032:0226c14_12": "何等為五？",
    "T02n0099_032:0226c15_13": "若比丘於大師所，不敬不重，不下意供養；於大師所，不敬不重，不下意供養已，然復依猗而住。",
    "T02n0099_032:0226c17_14": "若法、若學、若隨順教、若諸梵行，大師所稱歎者，不敬不重，不下意供養，而依止住。",
    "T02n0099_032:0226c19_15": "是名，迦葉！",
    "T02n0099_032:0226c19_16": "五因緣故，如來正法於此沈沒。",
    "T02n0099_032:0226c20_17": "「迦葉！",
    "T02n0099_032:0226c20_18": "有五因緣令如來法、律不沒、不忘、不退。",
    "T02n0099_032:0226c21_19": "何等為五？",
    "T02n0099_032:0226c21_20": "若比丘於大師所，恭敬尊重，下意供養，依止而住，若法、若學、若隨順教、若諸梵行，大師所稱歎者，恭敬尊重，下意供養，依止而住。",
    "T02n0099_032:0226c24_21": "迦葉！",
    "T02n0099_032:0226c24_22": "是名五因緣如來法、律不沒、不忘、不退。",
    "T02n0099_032:0226c25_23": "是故，迦葉！",
    "T02n0099_032:0226c25_24": "當如是學：『於大師所，當修恭敬尊重，下意供養，依止而住；若法、若學、若隨順教、若諸梵行，大師所讚歎者，恭敬尊重，下意供養，依止而住。』」",
    "T02n0099_032:0226c29_25": "佛說是經已，尊者摩訶迦葉歡喜隨喜，作禮而去。",
    "T02n0099_032:0227a02_0": "（九〇七）如是我聞：一時，佛住王舍城迦蘭陀竹園。",
    "T02n0099_032:0227a03_1": "時，有遮羅周羅那羅聚落主來詣佛所，面前問訊慰勞，問訊慰勞已，退坐一面，白佛言：「瞿曇！",
    "T02n0099_032:0227a05_2": "我聞古昔歌舞戲笑耆年宿士作如是說：『若伎兒於大眾中歌舞戲笑，作種種伎，令彼大眾歡樂喜笑，以是業緣，身壞命終，生歡喜天。』",
    "T02n0099_032:0227a08_3": "於此，瞿曇法中所說云何？」",
    "T02n0099_032:0227a09_4": "佛告聚落主：「且止！",
    "T02n0099_032:0227a09_5": "莫問此義。」",
    "T02n0099_032:0227a09_6": "如是再三，猶請不已。",
    "T02n0099_032:0227a10_7": "佛告聚落主：「我今問汝，隨汝意答。",
    "T02n0099_032:0227a11_8": "古昔此聚落眾生不離貪欲、貪欲縛所縛，不離瞋恚、瞋恚縛所縛，不離愚癡、愚癡縛所縛。",
    "T02n0099_032:0227a13_9": "彼諸伎兒於大眾坐中，種種歌舞伎樂嬉戲，令彼眾人歡樂喜笑。",
    "T02n0099_032:0227a14_10": "聚落主！",
    "T02n0099_032:0227a15_11": "當其彼人歡樂喜笑者，豈不增長貪、恚、癡縛耶？」",
    "T02n0099_032:0227a16_12": "聚落主白佛言：「如是，瞿曇！」",
    "T02n0099_032:0227a16_13": "「聚落主！",
    "T02n0099_032:0227a17_14": "譬如有人以繩反縛，有人長夜以惡心欲令此人非義饒益，不安不樂，數數以水澆所縛繩，此人被縛豈不轉增急耶？」",
    "T02n0099_032:0227a20_0": "聚落主言：「如是，瞿曇！」",
    "T02n0099_032:0227a20_1": "佛言：「聚落主！",
    "T02n0099_032:0227a20_2": "古昔眾生亦復如是，不離貪欲、瞋恚、癡縛，緣彼嬉戲歡樂喜笑，更增其縛。」",
    "T02n0099_032:0227a22_3": "聚落主言：「實爾，瞿曇！",
    "T02n0099_032:0227a23_0": "彼諸伎兒令其眾生歡樂喜笑，轉增貪欲、瞋恚、癡縛。",
    "T02n0099_032:0227a24_1": "以是因緣，身壞命終，生善趣者，無有是處！」",
    "T02n0099_032:0227a25_2": "佛告聚落主：「若言古昔伎兒能令大眾歡樂喜笑，以是業緣，生歡喜天者，是則邪見！",
    "T02n0099_032:0227a27_3": "若邪見者，應生二趣，若地獄趣、若畜生趣。」",
    "T02n0099_032:0227a28_4": "說是語時，遮羅周羅那羅聚落主悲泣流淚！",
    "T02n0099_032:0227a29_5": "爾時，世尊告聚落主：「是故我先三問不答，言聚落主：『且止！",
    "T02n0099_032:0227b01_6": "莫問此義。』」",
    "T02n0099_032:0227b01_7": "聚落主白佛言：「瞿曇！",
    "T02n0099_032:0227b02_8": "我不以瞿曇說故而悲泣也。",
    "T02n0099_032:0227b03_0": "我自念，昔來云何為彼愚癡不辨不善諸伎兒輩所見欺誑，言大眾中作諸伎樂，乃至生歡喜天。",
    "T02n0099_032:0227b05_1": "我今定思：『云何伎兒歌舞嬉戲生歡喜天？』",
    "T02n0099_032:0227b06_2": "瞿曇！",
    "T02n0099_032:0227b06_3": "我從今日，捨彼伎兒惡不善業，歸佛、歸法、歸比丘僧。」",
    "T02n0099_032:0227b07_4": "佛言：「善哉！",
    "T02n0099_032:0227b07_5": "聚落主！",
    "T02n0099_032:0227b08_0": "此真實要。」",
    "T02n0099_032:0227b08_1": "爾時，遮羅周羅那羅聚落主聞佛所說，歡喜隨喜，頂禮佛足，歡喜而去。",
    "T02n0099_032:0227b10_0": "（九〇八）如是我聞：一時，佛住王舍城迦蘭陀竹園。",
    "T02n0099_032:0227b11_1": "爾時，戰鬪活聚落主來詣佛所，恭敬問訊，問訊已，退坐一面，白佛言：「瞿曇！",
    "T02n0099_032:0227b12_2": "我聞古昔戰鬪活耆年宿士作是言：『若戰鬪活，身被重鎧，手執利器，將士先鋒，堪能方便摧伏怨敵，緣此業報，生箭降伏天。』",
    "T02n0099_032:0227b15_3": "於瞿曇法中，其義云何？」",
    "T02n0099_032:0227b16_4": "佛告戰鬪活：「且止！",
    "T02n0099_032:0227b16_5": "莫問此義。」",
    "T02n0099_032:0227b17_0": "如是再三問，亦再三止之，猶問不已。",
    "T02n0099_032:0227b17_1": "佛告聚落主：「我今問汝，隨汝意答。",
    "T02n0099_032:0227b18_2": "聚落主！",
    "T02n0099_032:0227b18_3": "於意云何？",
    "T02n0099_032:0227b19_4": "若戰鬪活，身被甲冑，為戰士先鋒，堪能方便摧伏怨敵，此人豈不先起傷害之心，欲攝縛枷鏁，斫刺殺害於彼耶？」",
    "T02n0099_032:0227b21_5": "聚落主白佛：「如是，世尊！」",
    "T02n0099_032:0227b22_6": "佛告聚落主：「為戰鬪活，有三種惡邪，若身若口若意；以此三種惡邪因緣，身壞命終，得生善趣箭降伏天者，無有是處。」",
    "T02n0099_032:0227b25_7": "佛告聚落主：「若古昔戰鬪活耆年宿士，作如是見、作如是說，若諸戰鬪活，身被甲冑，手執利器，命敵先登，堪能方便摧伏怨敵，以是因緣，生箭降伏天者，是則邪見。",
    "T02n0099_032:0227b29_8": "邪見之人，應生二處，若地獄趣、若畜生趣。」",
    "T02n0099_032:0227c01_9": "說是語時，彼聚落主悲泣流淚！",
    "T02n0099_032:0227c01_10": "佛告聚落主：「以是義故，我先再三語汝：『且止！",
    "T02n0099_032:0227c02_11": "不為汝說。』」",
    "T02n0099_032:0227c03_12": "聚落主白佛言：「我不以瞿曇語故悲泣，我念古昔諸鬪戰活耆年宿士愚癡，不善不辨，長夜，欺誑作如是言：『若戰鬪活，身被甲冑，手執利器，命敵先登，乃至得生箭降伏天。』",
    "T02n0099_032:0227c07_13": "是故悲泣。",
    "T02n0099_032:0227c07_14": "我今定思：『諸戰鬪活，惡業因緣，身壞命終，生箭降伏天者，無有是處。』",
    "T02n0099_032:0227c08_15": "瞿曇！",
    "T02n0099_032:0227c09_16": "我從今日，捨諸惡業，歸佛、歸法、歸比丘僧。」",
    "T02n0099_032:0227c10_17": "佛告聚落主：「此真實要。」",
    "T02n0099_032:0227c10_18": "時，戰鬪活聚落主聞佛所說，歡喜隨喜，即從坐起，作禮而去。",
    "T02n0099_032:0227c12_0": "（九〇九）如是我聞：一時，佛住王舍城迦蘭陀竹園。",
    "T02n0099_032:0227c13_1": "時，有調馬聚落主來詣佛所，恭敬問訊，退坐一面。",
    "T02n0099_032:0227c14_2": "爾時，世尊告調馬聚落主：「調伏馬者，有幾種法？」",
    "T02n0099_032:0227c15_3": "聚落主答言：「瞿曇！",
    "T02n0099_032:0227c15_4": "有三種法。",
    "T02n0099_032:0227c16_5": "何等為三？",
    "T02n0099_032:0227c16_6": "謂一者柔軟，二者剛強，三者柔軟剛強。」",
    "T02n0099_032:0227c17_7": "佛告聚落主：「若以三種法，馬猶不調，當如之何？」",
    "T02n0099_032:0227c18_8": "聚落主言：「便當殺之？」",
    "T02n0099_032:0227c18_9": "聚落主白佛言：「瞿曇！",
    "T02n0099_032:0227c19_10": "無上調御丈夫者，當以幾種法調御丈夫？」",
    "T02n0099_032:0227c20_11": "佛告聚落主：「我亦以三法調御丈夫。",
    "T02n0099_032:0227c21_12": "何等為三？",
    "T02n0099_032:0227c21_13": "一者柔軟，二者剛強，三者柔軟剛強。」",
    "T02n0099_032:0227c22_14": "聚落主白佛：「瞿曇！",
    "T02n0099_032:0227c22_15": "若三種調御丈夫，猶不調者，當如之何？」",
    "T02n0099_032:0227c23_16": "佛言：「聚落主！",
    "T02n0099_032:0227c24_17": "三事調伏猶不調者，便當殺之。",
    "T02n0099_032:0227c24_18": "所以者何？",
    "T02n0099_032:0227c25_19": "莫令我法有所屈辱。」",
    "T02n0099_032:0227c25_20": "調馬聚落主白佛言：「瞿曇法中，殺生者不淨，瞿曇法中不應殺，而今說言：『不調伏者，亦當殺之。』",
    "T02n0099_032:0227c27_21": "？」",
    "T02n0099_032:0227c27_22": "佛告聚落主：「如汝所言：『如來法中，殺生者不淨，如來不應有殺。』",
    "T02n0099_032:0227c29_23": "聚落主！",
    "T02n0099_032:0227c29_24": "然我以三種法調御丈夫，彼不調者，不復與語，不復教授，不復教誡。",
    "T02n0099_032:0228a02_25": "聚落主！",
    "T02n0099_032:0228a02_26": "若如來調御丈夫，不復與語，不復教授，不復教誡，豈非殺耶？」",
    "T02n0099_032:0228a03_27": "調馬聚落主白佛言：「瞿曇！",
    "T02n0099_032:0228a04_28": "若調御丈夫不復與語，不復教授，不復教誡，真為殺也。",
    "T02n0099_032:0228a05_29": "是故我從今日，捨諸惡業，歸佛、歸法、歸比丘僧。」",
    "T02n0099_032:0228a07_0": "佛告聚落主：「此真實要。」",
    "T02n0099_032:0228a07_1": "佛說此經已，調馬聚落主聞佛所說，歡喜隨喜，即從坐起，作禮而去。",
    "T02n0099_032:0228a10_0": "（九一〇）如是我聞：一時，佛住王舍城迦蘭陀竹園。",
    "T02n0099_032:0228a11_1": "時，有兇惡聚落主來詣佛所，稽首佛足，退坐一面，白佛言：「世尊！",
    "T02n0099_032:0228a12_2": "不修何等法故，於他生瞋恚；生瞋恚故，口說惡言，他為其作惡性名字？」",
    "T02n0099_032:0228a14_3": "佛告聚落主：「不修正見故，於他生瞋；生瞋恚已，口說惡言，他為其作惡性名字。",
    "T02n0099_032:0228a16_4": "不修正志、正語、正業、正命、正方便、正念、正定故，於他生瞋；生瞋恚故，口說惡言，他為其作惡性名字。」",
    "T02n0099_032:0228a18_5": "復問：「世尊！",
    "T02n0099_032:0228a19_0": "修習何法，於他不瞋，不瞋恚故，口說善言，他為其作賢善名字？」",
    "T02n0099_032:0228a20_1": "佛告聚落主：「修正見故，於他不瞋；不瞋恚故，口說善言，他為其作賢善名字。",
    "T02n0099_032:0228a22_2": "修習正志、正語、正業、正命、正方便、正念、正定故，於他不瞋；不瞋恚故，口說善言，他為其作賢善名字。」",
    "T02n0099_032:0228a24_3": "兇惡聚落主白佛言：「奇哉！",
    "T02n0099_032:0228a25_4": "世尊！",
    "T02n0099_032:0228a25_5": "善說此言。",
    "T02n0099_032:0228a25_6": "我不修正見故，於他生瞋；生瞋恚已，口說惡言，他為我作惡性名字。",
    "T02n0099_032:0228a27_7": "我不修正志、正語、正業、正命、正方便、正念、正定故，於他生瞋；生瞋恚故，口說惡言，他為我作惡性名字。",
    "T02n0099_032:0228a29_8": "是故，我今當捨瞋恚、剛強、麁澁。」",
    "T02n0099_032:0228b01_9": "佛告聚落主：「此真實要。」",
    "T02n0099_032:0228b02_10": "佛說此經已，兇惡聚落主歡喜隨喜，作禮而去。",
    "T02n0099_032:0228b04_0": "（九一一）如是我聞：一時，佛住王舍城迦蘭陀竹園。",
    "T02n0099_032:0228b05_1": "時，有摩尼珠髻聚落主來詣佛所，稽首佛足，退坐一面，白佛言：「世尊！",
    "T02n0099_032:0228b06_2": "先日國王集諸大臣，共論議言：『云何沙門釋子比丘自為受畜金銀寶物，為淨耶？",
    "T02n0099_032:0228b08_3": "為不淨耶？』",
    "T02n0099_032:0228b08_4": "其中有言：『沙門釋子應受畜金銀寶物。』",
    "T02n0099_032:0228b09_5": "又復有言：『不應自為受畜金銀寶物。』",
    "T02n0099_032:0228b10_6": "世尊！",
    "T02n0099_032:0228b10_7": "彼言沙門釋子應自為受畜金銀寶物者，為從佛聞？",
    "T02n0099_032:0228b12_8": "為自出意說？",
    "T02n0099_032:0228b12_9": "作是語者，為隨順法？",
    "T02n0099_032:0228b12_10": "為不隨順？",
    "T02n0099_032:0228b13_11": "為真實說？",
    "T02n0099_032:0228b13_12": "為虛妄說？",
    "T02n0099_032:0228b13_13": "如是說者，得不墮於呵責處耶？」",
    "T02n0099_032:0228b14_14": "佛告聚落主：「此則妄說，非真實說、非是法說、非隨順說，墮呵責處。",
    "T02n0099_032:0228b16_0": "所以者何？",
    "T02n0099_032:0228b16_1": "沙門釋子自為受畜金銀寶物者，不清淨故；若自為己受畜金銀寶物者，非沙門法、非釋種子法。」",
    "T02n0099_032:0228b18_2": "聚落主白佛言：「奇哉！",
    "T02n0099_032:0228b19_3": "世尊！",
    "T02n0099_032:0228b19_4": "沙門釋子受畜金銀寶物者，非沙門法、非釋種子法，此真實說！",
    "T02n0099_032:0228b20_5": "世尊！",
    "T02n0099_032:0228b20_6": "作是說者，增長勝妙，我亦作是說：『沙門釋子不應自為受畜金銀寶物。』」",
    "T02n0099_032:0228b22_7": "佛告聚落主：「若沙門釋子自為受畜金銀珍寶清淨者，五欲功德悉應清淨！」",
    "T02n0099_032:0228b24_8": "摩尼珠髻聚落主聞佛所說，歡喜作禮而去。",
    "T02n0099_032:0228b25_9": "爾時，世尊知摩尼珠髻聚落主去已，告尊者阿難：「若諸比丘依止迦蘭陀竹園住者，悉呼令集於食堂。」",
    "T02n0099_032:0228b27_10": "時，尊者阿難即受佛教，周遍宣令依止迦蘭陀竹園比丘集於食堂。",
    "T02n0099_032:0228b29_11": "比丘集已，往白世尊：「諸比丘已集食堂，惟世尊知時！」",
    "T02n0099_032:0228c01_12": "爾時，世尊往詣食堂，大眾前坐，坐已，告諸比丘：「今日有摩尼珠髻聚落主來諒我所，作如是言：『先日國王集諸大臣，作如是論議：「沙門釋子自為受畜金銀寶物，為清淨不？」",
    "T02n0099_032:0228c05_13": "其中有言清淨者，有言不清淨者。",
    "T02n0099_032:0228c06_14": "今問世尊，言清淨者，為從佛聞？",
    "T02n0099_032:0228c07_15": "為自妄說？』",
    "T02n0099_032:0228c07_16": "……」如上廣說。",
    "T02n0099_032:0228c07_17": "「彼摩尼珠髻聚落主聞我所說，歡喜隨喜，作禮而去。",
    "T02n0099_032:0228c08_18": "「諸比丘！",
    "T02n0099_032:0228c09_19": "國王、大臣共集論議，彼摩尼珠髻聚落主於大眾前師子吼說：『沙門釋種子不應自為受畜金銀寶物。』",
    "T02n0099_032:0228c11_20": "諸比丘！",
    "T02n0099_032:0228c11_21": "汝等從今日，須木索木、須草索草、須車索車、須作人索作人，慎勿為己受取金銀種種寶物！」",
    "T02n0099_032:0228c13_22": "佛說此經已，諸比丘聞佛所說，歡喜奉行。",
    "T02n0099_032:0228c15_0": "（九一二）如是我聞：一時，佛住瞻婆國揭伽池側。",
    "T02n0099_032:0228c16_1": "時，有王頂聚落主來詣佛所，稽首佛足，退坐一面。",
    "T02n0099_032:0228c17_2": "爾時，世尊告王頂聚落主：「今者眾生依於二邊。",
    "T02n0099_032:0228c18_3": "何等為二？",
    "T02n0099_032:0228c18_4": "一者樂著卑下、田舍、常人凡夫五欲。",
    "T02n0099_032:0228c19_5": "二者自苦方便，不正、非義饒益。",
    "T02n0099_032:0228c20_6": "聚落主！",
    "T02n0099_032:0228c20_7": "有三種樂受欲樂，卑下、田舍、常人凡夫；有三種自苦方便，不正、非義饒益。",
    "T02n0099_032:0228c21_8": "「聚落主！",
    "T02n0099_032:0228c22_9": "何等為三種卑下、田舍、常人凡夫樂受欲樂？",
    "T02n0099_032:0228c23_10": "有受欲者，非法濫取，不以安樂自供，不供養父母、給足兄弟、妻子、奴婢、眷屬、朋友、知識，亦不隨時供養沙門、婆羅門、仰求勝處安樂果報、未來生天，是名世間第一受欲。",
    "T02n0099_032:0228c26_11": "「復次，聚落主！",
    "T02n0099_032:0228c27_12": "受欲樂者，以法、非法濫取財物，以樂自供，供養父母，給足、兄弟、妻子、奴婢、眷屬、朋友、知識，而不隨時供養沙門、婆羅門、仰求勝處安樂果報、未來生天，是名第二受欲樂者。",
    "T02n0099_032:0229a02_13": "「復次，聚落主！",
    "T02n0099_032:0229a02_14": "有受欲樂者，以法求財，不以濫取，以樂自供，供養父母，給足兄弟、妻子、奴婢、眷屬、知識，隨時供養沙門、婆羅門，仰求勝處安樂果報，未來生天，是名第三受欲樂者。",
    "T02n0099_032:0229a06_15": "「聚落主！",
    "T02n0099_032:0229a06_16": "我不一向說受欲平等，我說受欲者其人卑下，我說受欲者是其中人，我說受欲者是其勝人。",
    "T02n0099_032:0229a08_17": "「何等為卑下受欲者？",
    "T02n0099_032:0229a09_18": "謂非法濫取，乃至不仰求勝處安樂果報、未來生天，是名我說卑下者受欲。",
    "T02n0099_032:0229a10_19": "「何等為中人受欲？",
    "T02n0099_032:0229a11_20": "謂受欲者以法、非法而求財物，乃至不求未來生天，是名我說第二中人受欲。",
    "T02n0099_032:0229a13_21": "「何等為我說勝人受欲？",
    "T02n0099_032:0229a13_22": "謂彼以法求財，乃至未來生天，是名我說第三勝人受欲。",
    "T02n0099_032:0229a14_23": "「何等為三種自苦方便？",
    "T02n0099_032:0229a15_24": "是苦非法、不正、非義饒益？",
    "T02n0099_032:0229a16_25": "有一自苦枯槁活，初始犯戒、污戒，彼修種種苦行，精勤方便住處住，彼不能現法得離熾然、過人法、勝妙知見安樂住。",
    "T02n0099_032:0229a18_26": "聚落主！",
    "T02n0099_032:0229a19_27": "是名第一自苦方便枯槁活。",
    "T02n0099_032:0229a19_28": "「復次，自苦方便枯槁活，始不犯戒、污戒，而修種種苦行，亦不由此現法得離熾然、過人法、勝妙知見安樂住，是名第二自苦方便枯槁活。",
    "T02n0099_032:0229a22_29": "「復次，自苦方便枯槁活，不初始犯戒、污戒，然修種種苦行方便，亦不能現法離熾然、得過人法、勝妙知見安樂住，是名第三自苦方便枯槁活。",
    "T02n0099_032:0229a26_30": "「聚落主！",
    "T02n0099_032:0229a26_31": "我不說一切自苦方便枯槁活悉等，我說有自苦方便是卑劣人，有說自苦方便是中人，有說自苦方便是勝人。",
    "T02n0099_032:0229a28_32": "「何等自苦方便卑劣人？",
    "T02n0099_032:0229a29_33": "若彼自苦方便，初始犯戒、污戒，乃至不得勝妙知見安樂住，是名我說自苦方便卑劣人。",
    "T02n0099_032:0229b02_34": "「何等為自苦方便中人？",
    "T02n0099_032:0229b03_0": "若彼自苦方便，不初始犯戒、污戒，乃至不得勝妙知見安樂住，是名我說自苦方便中間人。",
    "T02n0099_032:0229b05_1": "「何等為自苦方便勝人？",
    "T02n0099_032:0229b05_2": "若彼自苦方便枯槁活，不初始犯戒、污戒，乃至不得勝妙知見安樂住，是名我說自苦方便勝人。",
    "T02n0099_032:0229b07_3": "「聚落主！",
    "T02n0099_032:0229b08_0": "是名三種自苦方便，是苦非法、不正、非義饒益。",
    "T02n0099_032:0229b09_1": "「聚落主！",
    "T02n0099_032:0229b09_2": "有道有跡，不向三種受欲隨順方便，卑下、田舍、常人凡夫，不向三種自苦方便，是苦非法、不正、非義饒益。",
    "T02n0099_032:0229b11_3": "聚落主！",
    "T02n0099_032:0229b11_4": "何等為道，何等為跡，不向三種受欲、三種自苦方便？",
    "T02n0099_032:0229b13_5": "聚落主！",
    "T02n0099_032:0229b13_6": "為欲貪障閡故，或欲自害，或欲害他，或欲俱害，現法後世得斯罪報，心法憂苦。",
    "T02n0099_032:0229b15_7": "瞋恚、癡所障，或欲自害，或欲害他，或欲俱害，現法後世得斯罪報，心法憂苦。",
    "T02n0099_032:0229b17_8": "若離貪障，不欲方便自害、害他、自他俱害，不現法後世受斯罪報；彼心、心法常受喜樂，如是離瞋恚、愚癡障閡，不欲自害，不欲害他、自他俱害，不現法後世受斯罪報；彼心、心法常受安樂，於現法中，遠離熾然，不待時節，親近涅槃，即此身現緣自覺知。",
    "T02n0099_032:0229b23_9": "聚落主！",
    "T02n0099_032:0229b23_10": "如此現法永離熾然，不待時節，親近涅槃，即此現身緣自覺知者，為八聖道——正見乃至正定。」",
    "T02n0099_032:0229b25_11": "當其世尊說是法時，王頂聚落主遠塵離垢，得法眼淨。",
    "T02n0099_032:0229b26_12": "時，王頂聚落主見法、得法、知法、深入於法，度疑不由於他，於正法、律得無所畏。",
    "T02n0099_032:0229b28_13": "即從坐起，整衣服，合掌白佛：「我今已度。",
    "T02n0099_032:0229b29_14": "世尊！",
    "T02n0099_032:0229b29_15": "歸佛、歸法、歸比丘僧，從今盡壽為優婆塞。」",
    "T02n0099_032:0229c01_16": "時，聞佛所說，歡喜隨喜，作禮而去。",
    "T02n0099_032:0229c03_0": "（九一三）如是我聞：一時，佛在力士人間遊行，到欝鞞羅住處鸚鵡閻浮林。",
    "T02n0099_032:0229c04_1": "時，有竭曇聚落主聞沙門瞿曇在力士人間遊行，至欝鞞羅聚落鸚鵡閻浮林，說現法苦集、苦沒。",
    "T02n0099_032:0229c07_0": "我當往詣彼沙門瞿曇，若我詣沙門瞿曇者，彼必為我說現法苦集、苦沒。",
    "T02n0099_032:0229c08_1": "即往彼欝鞞羅聚落，詣世尊所，稽首禮足，退坐一面，白佛言：「世尊！",
    "T02n0099_032:0229c10_2": "我聞世尊常為人說現法苦集、苦沒。",
    "T02n0099_032:0229c11_3": "善哉！",
    "T02n0099_032:0229c11_4": "世尊！",
    "T02n0099_032:0229c11_5": "為我說現法苦集、苦沒。」",
    "T02n0099_032:0229c11_6": "佛告聚落主：「我若說過去法苦集、苦沒者，知汝於彼為信、為不信，為欲、不欲，為念、不念，為樂、不樂，汝今苦不？",
    "T02n0099_032:0229c14_7": "我若說未來苦集、苦沒者，知汝於彼為信、不信，為欲、不欲，為念、不念，為樂、不樂，汝今苦不？",
    "T02n0099_032:0229c16_8": "我今於此說現法苦集、苦沒，聚落主！",
    "T02n0099_032:0229c17_9": "若眾生所有苦生，彼一切皆以欲為本，欲生、欲集、欲起、欲因、欲緣而苦生。」",
    "T02n0099_032:0229c19_10": "聚落主白佛言：「世尊！",
    "T02n0099_032:0229c19_11": "極略說法，不廣分別，我所不解。",
    "T02n0099_032:0229c20_12": "善哉！",
    "T02n0099_032:0229c20_13": "世尊！",
    "T02n0099_032:0229c20_14": "唯願廣說，令我等解。」",
    "T02n0099_032:0229c21_15": "佛告聚落主：「我今問汝，隨汝意說，聚落主！",
    "T02n0099_032:0229c22_16": "於意云何？",
    "T02n0099_032:0229c22_17": "若眾生於此欝鞞羅聚落住者，是若縛、若打、若責、若殺，汝心當起憂、悲、惱、苦不？」",
    "T02n0099_032:0229c24_18": "聚落主白佛言：「世尊！",
    "T02n0099_032:0229c24_19": "亦不一向。",
    "T02n0099_032:0229c25_20": "若諸眾生於此欝鞞羅聚落住者，於我有欲、有貪、有愛、有念、相習近者，彼遭若縛、若打、若責、若殺，我則生憂、悲、惱、苦。",
    "T02n0099_032:0229c27_21": "若彼眾生所無欲、貪、愛、念、相習近者，彼遭縛、打、責、殺，我何為橫生憂、悲、惱、苦？」",
    "T02n0099_032:0229c29_22": "佛告聚落主：「是故當知，眾生種種苦生，彼一切皆以欲為本，欲生、欲習、欲起、欲因、欲緣而生眾苦。",
    "T02n0099_032:0230a03_0": "聚落主！",
    "T02n0099_032:0230a03_1": "於意云何？",
    "T02n0099_032:0230a03_2": "汝依父母不相見者，則生欲、貪、愛、念不？」",
    "T02n0099_032:0230a04_3": "聚落主言：「不也，世尊！」",
    "T02n0099_032:0230a04_4": "「聚落主！",
    "T02n0099_032:0230a05_5": "於意云何？",
    "T02n0099_032:0230a05_6": "若見、若聞彼依父母，當起欲、愛、念不？」",
    "T02n0099_032:0230a06_7": "聚落主言：「如是，世尊！」",
    "T02n0099_032:0230a06_8": "復問：「聚落主！",
    "T02n0099_032:0230a07_0": "於意云何？",
    "T02n0099_032:0230a07_1": "彼依父母，若無常變異者，當起憂、悲、惱、苦不？」",
    "T02n0099_032:0230a08_2": "聚落主言：「如是，世尊！",
    "T02n0099_032:0230a08_3": "若依父母無常變異者，我或隣死，豈唯憂、悲、惱、苦？」",
    "T02n0099_032:0230a10_0": "佛告聚落主：「是故當知，若諸眾生所有苦生，一切皆以愛欲為本，欲生、欲集、欲起、欲因、欲緣而生苦。」",
    "T02n0099_032:0230a12_1": "聚落主言：「奇哉！",
    "T02n0099_032:0230a12_2": "世尊！",
    "T02n0099_032:0230a12_3": "善說如此依父母譬。",
    "T02n0099_032:0230a13_4": "我有依父母，居在異處，我日日遣信問其安否；使未時還，我以憂苦，況復無常，而無憂苦？」",
    "T02n0099_032:0230a15_5": "佛告聚落主：「是故我說，其諸眾生所有憂苦，一切皆以欲為根本，欲生、欲集、欲起、欲因、欲緣而生憂苦。」",
    "T02n0099_032:0230a17_6": "佛告聚落主：「若有四愛念無常變異者，則四憂苦生；若三、二，若一愛念無常變異者，則一憂苦生。",
    "T02n0099_032:0230a20_7": "聚落主！",
    "T02n0099_032:0230a20_8": "若都無愛念者，則無憂苦塵勞。」",
    "T02n0099_032:0230a21_9": "即說偈言：「若無世間愛念者，　　則無憂苦塵勞患，　一切憂苦消滅盡，　　猶如蓮花不著水。」",
    "T02n0099_032:0230a24_0": "當其世尊說是法時，揭曇聚落主遠塵離垢，得法眼淨，見法得法，深入於法，度諸狐疑不由於他、不由他度，於正法、律得無所畏。",
    "T02n0099_032:0230a27_1": "從坐起，整衣服，合掌白佛：「已度。",
    "T02n0099_032:0230a27_2": "世尊！",
    "T02n0099_032:0230a28_3": "我以超越。",
    "T02n0099_032:0230a28_4": "我從今日，歸佛、歸法、歸比丘僧，盡其壽命為優婆塞，唯憶持我！」",
    "T02n0099_032:0230a29_5": "佛說此經已，揭曇聚落主聞佛所說，歡喜隨喜，作禮而去。",
    "T02n0099_032:0230b03_0": "（九一四）如是我聞：一時，佛在摩竭提國人間遊行，與千二百五十比丘、千優婆塞、五百乞殘食人，從城至城，從聚落至聚落，人間遊行，至那羅聚落好衣菴羅園中。",
    "T02n0099_032:0230b06_1": "時，有刀師氏聚落主是尼揵弟子，詣尼揵所，禮尼揵足，退坐一面。",
    "T02n0099_032:0230b08_2": "爾時，尼揵語刀師氏聚落主：「汝能共沙門瞿曇作蒺[卄/梨]論，令沙門瞿曇不得語、不得不語耶？」",
    "T02n0099_032:0230b10_3": "聚落主言：「阿梨！",
    "T02n0099_032:0230b10_4": "我立何等論為蒺[卄/梨]論，令沙門瞿曇不得語、不得不語？」",
    "T02n0099_032:0230b12_5": "尼揵語聚落主言：「汝往詣沙門瞿曇所，作是問：『瞿曇常願欲令諸家福利具足增長，作如是願、如是說不？』",
    "T02n0099_032:0230b14_6": "若答汝言不者，汝當問言：『沙門瞿曇與凡愚夫有何等異？』",
    "T02n0099_032:0230b16_7": "若言有願有說者，當復問言：『沙門瞿曇若有如是願、如是說者，今云何於飢饉世，遊行人間，將諸大眾千二百五十比丘、千優婆塞、五百乞殘食人，從城至城，從村至村，損費世間，如大雨雹雨已，乃是減損，非增益也。",
    "T02n0099_032:0230b21_8": "瞿曇所說，殊不相應，不類不似，前後相違。』",
    "T02n0099_032:0230b22_9": "如是。",
    "T02n0099_032:0230b22_10": "聚落主！",
    "T02n0099_032:0230b22_11": "是名蒺[卄/梨]論，令彼沙門瞿曇不得語、不得不語。」",
    "T02n0099_032:0230b23_12": "爾時，刀師氏聚落主受尼揵勸教已，詣佛所恭敬問訊，恭敬問訊已，退坐一面，白佛：「瞿曇常欲願令諸家福利增長不？」",
    "T02n0099_032:0230b26_13": "佛告聚落主：「如來長夜欲令諸家福利增長，亦常作是說。」",
    "T02n0099_032:0230b27_14": "聚落主言：「若如是者，云何瞿曇於飢饉世人間乞食，將諸大眾……」，乃至「不似不類，前後相違？」",
    "T02n0099_032:0230c01_15": "佛告聚落主：「我憶九十一劫以來，不見一人施一比丘，有盡有減。",
    "T02n0099_032:0230c02_16": "聚落主！",
    "T02n0099_032:0230c02_17": "汝觀今日有人家大富，多錢財、多眷屬、多僕從，當知其家長夜好施，真實寂止，故致斯福利。",
    "T02n0099_032:0230c05_0": "聚落主！",
    "T02n0099_032:0230c05_1": "有八因緣，令人損減福利不增。",
    "T02n0099_032:0230c05_2": "何等為八？",
    "T02n0099_032:0230c06_3": "王所逼、賊所劫、火所焚、水所漂、藏自消減、抵債不還、怨憎殘破、惡子費用，有是八種為錢財難聚。",
    "T02n0099_032:0230c08_4": "聚落主！",
    "T02n0099_032:0230c08_5": "我說無常為第九句。",
    "T02n0099_032:0230c09_6": "如是，聚落主！",
    "T02n0099_032:0230c09_7": "汝捨九因九緣，而言沙門瞿曇破壞他家，不捨惡言、不捨惡見，如鐵槍投水，身壞命終，生地獄中。」",
    "T02n0099_032:0230c11_8": "時，刀師氏聚落主心生恐怖，身毛皆竪，白佛言：「世尊！",
    "T02n0099_032:0230c13_9": "我今悔過！",
    "T02n0099_032:0230c13_10": "如愚如癡，不善不辯，於瞿曇所不實欺誑，虛說妄語。」",
    "T02n0099_032:0230c14_11": "聞佛所說，歡喜隨喜，從坐起去。",
    "T02n0099_032:0230c16_0": "（九一五）如是我聞：一時，佛住那羅聚落好衣菴羅園中。",
    "T02n0099_032:0230c17_1": "時，有刀師氏聚落主，先是尼揵弟子，詣尼揵所，禮尼揵足，退坐一面。",
    "T02n0099_032:0230c18_2": "爾時，尼揵語聚落主：「汝能共沙門瞿曇作蒺[卄/梨]論，令沙門瞿曇不得語、不得不語？」",
    "T02n0099_032:0230c20_3": "聚落主白尼揵：「阿梨！",
    "T02n0099_032:0230c21_4": "何等為蒺[卄/梨]論，令沙門瞿曇不得語、不得不語耶？」",
    "T02n0099_032:0230c22_5": "尼揵語聚落主：「汝往沙門瞿曇所，作如是言：『瞿曇不常欲安慰一切眾生、讚歎安慰一切眾生耶？』",
    "T02n0099_032:0230c24_6": "若言不者，應語言：『瞿曇與凡愚夫有何等異？』",
    "T02n0099_032:0230c25_7": "若言常欲安慰一切眾生，讚歎安慰一切眾生者，復應問言：『若欲安慰一切眾生者，以何等故，或為一種人說法？",
    "T02n0099_032:0230c28_8": "或不為一種人說法？』",
    "T02n0099_032:0230c29_9": "作如是問者，是名蒺[卄/梨]論，令彼沙門瞿曇不得語、不得不語。」",
    "T02n0099_032:0231a01_10": "爾時，聚落主受尼揵勸進已，往詣佛所，恭敬問訊已，退坐一面，白佛言：「瞿曇豈不欲常安慰一切眾生，歎說安慰一切眾生？」",
    "T02n0099_032:0231a04_11": "佛告聚落主：「如來長夜慈愍安慰一切眾生，亦常歎說安慰一切眾生。」",
    "T02n0099_032:0231a06_12": "聚落主白佛言：「若然者，如來何故為一種人說法？",
    "T02n0099_032:0231a07_13": "又復不為一種人說法？」",
    "T02n0099_032:0231a07_14": "佛告聚落主：「我今問汝，隨意答我。",
    "T02n0099_032:0231a08_15": "聚落主！",
    "T02n0099_032:0231a08_16": "譬如有三種田，有一種田沃壤肥澤，第二田中，第三田[塉月+目]薄，云何？",
    "T02n0099_032:0231a10_17": "聚落主！",
    "T02n0099_032:0231a10_18": "彼田主先於何田耕治下種？」",
    "T02n0099_032:0231a11_19": "聚落主言：「瞿曇！",
    "T02n0099_032:0231a11_20": "於最沃壤肥澤者，先耕下種。」",
    "T02n0099_032:0231a12_21": "「聚落主！",
    "T02n0099_032:0231a12_22": "復於何田次耕下種？」",
    "T02n0099_032:0231a13_23": "聚落主言：「瞿曇！",
    "T02n0099_032:0231a13_24": "當於中田次耕下種。」",
    "T02n0099_032:0231a14_25": "佛告聚落主：「復於何田次耕下種？」",
    "T02n0099_032:0231a14_26": "聚落主言：「當於最下[塉月+目]薄之田，次耕下種。」",
    "T02n0099_032:0231a15_27": "佛告聚落主：「何故如是？」",
    "T02n0099_032:0231a16_28": "聚落主言：「不欲廢田存種而已。」",
    "T02n0099_032:0231a17_29": "佛告聚落主：「我亦如是，如彼沃壤肥澤田者，我諸比丘、比丘尼亦復如是。",
    "T02n0099_032:0231a18_30": "我常為彼演說正法，初、中、後善，善義善味，純一滿淨，梵行清白，開示顯現。",
    "T02n0099_032:0231a20_31": "彼聞法已，依於我舍、我洲、我覆、我蔭、我趣，常以淨眼，觀我而住，作如是念：『佛所說法，我悉受持，令我長夜以義饒益，安隱樂住。』",
    "T02n0099_032:0231a23_32": "「聚落主！",
    "T02n0099_032:0231a23_33": "如彼中田者，我弟子優婆塞、優婆夷亦復如是。",
    "T02n0099_032:0231a24_34": "我亦為彼演說正法，初、中、後善，善義善味，純一滿淨，梵行清白，開發顯示。",
    "T02n0099_032:0231a26_35": "彼聞法已，依於我舍、我洲、我覆、我蔭、我趣，常以淨眼，觀察我住，作如是念：『世尊說法，我悉受持，令我長夜以義饒益，安隱樂住。』",
    "T02n0099_032:0231a29_36": "「聚落主！",
    "T02n0099_032:0231a29_37": "如彼田家最下田者，如是我為諸外道異學尼揵子輩，亦為說法，初、中、後善，善義善味，純一滿淨，梵行清白，開示顯現，然於彼等少聞法者，亦為其說，多聞法者，亦為其說。",
    "T02n0099_032:0231b04_38": "然其彼眾於我善說法中，得一句法，知其義者，亦復長夜以義饒益，安隱樂住。」",
    "T02n0099_032:0231b06_39": "時，聚落主白佛：「甚奇！",
    "T02n0099_032:0231b07_0": "世尊！",
    "T02n0099_032:0231b07_1": "善說如是三種田譬。」",
    "T02n0099_032:0231b07_2": "佛告聚落主：「汝聽我更說譬類。",
    "T02n0099_032:0231b08_3": "譬如士夫有三水器，不穿不壞，亦不津漏。",
    "T02n0099_032:0231b09_4": "第二器不穿不壞，而有津漏。",
    "T02n0099_032:0231b10_5": "第三器者，穿壞津漏。",
    "T02n0099_032:0231b10_6": "云何？",
    "T02n0099_032:0231b10_7": "聚落主！",
    "T02n0099_032:0231b10_8": "彼士夫三種器中，常持淨水著何等器中？」",
    "T02n0099_032:0231b11_9": "聚落主言：「瞿曇！",
    "T02n0099_032:0231b12_10": "當以不穿不壞、不津漏者，先以盛水。」",
    "T02n0099_032:0231b13_11": "佛告聚落主：「次復應以何器盛水？」",
    "T02n0099_032:0231b13_12": "聚落主言：「瞿曇！",
    "T02n0099_032:0231b14_13": "當持彼器不穿不壞而津漏者，次以盛水。」",
    "T02n0099_032:0231b15_14": "佛告聚落主：「彼器滿已，復以何器為後盛水？」",
    "T02n0099_032:0231b16_15": "聚落主言：「以穿壞津漏之器最後盛水。",
    "T02n0099_032:0231b17_16": "所以者何？",
    "T02n0099_032:0231b17_17": "須臾之間，供小用故。」",
    "T02n0099_032:0231b18_0": "佛告聚落主：「如彼士夫不穿不壞、不津漏器，諸弟子比丘、比丘尼亦復如是。",
    "T02n0099_032:0231b19_1": "我常為彼演說正法，乃至長夜以義饒益，安隱樂住。",
    "T02n0099_032:0231b20_2": "如第二器不穿不壞而津漏者，我諸弟子優婆塞、優婆夷亦復如是。",
    "T02n0099_032:0231b22_3": "我常為彼演說正法，乃至長夜以義饒益，安隱樂住，如第三器穿壞津漏者，外道異學諸尼揵輩亦復如是。",
    "T02n0099_032:0231b24_4": "我亦為彼演說正法，初、中、後善，善義善味，純一滿淨，梵行清白，開示顯現。",
    "T02n0099_032:0231b26_5": "多亦為說，少亦為說。",
    "T02n0099_032:0231b27_6": "彼若於我說一句法，知其義者，亦得長夜安隱樂住。」",
    "T02n0099_032:0231b28_7": "時，刀師氏聚落主聞佛所說，心大恐怖，身毛皆竪，前禮佛足悔過：「世尊！",
    "T02n0099_032:0231b29_8": "如愚如癡，不善不辯，於世尊所不諦真實，虛偽妄說！」",
    "T02n0099_032:0231c02_9": "聞佛所說，歡喜隨喜，禮足而去。",
    "T02n0099_032:0231c03_0": "（九一六）如是我聞：一時，佛住那羅聚落好衣菴羅園中。",
    "T02n0099_032:0231c04_1": "時，有刀師氏聚落主，尼揵弟子，來詣佛所，稽首禮足，退坐一面。",
    "T02n0099_032:0231c05_2": "爾時，世尊告聚落主：「欲何所論？",
    "T02n0099_032:0231c06_3": "尼揵若提子為何所說？」",
    "T02n0099_032:0231c07_4": "聚落主言：「彼尼揵若提子說：『殺生者，一切皆墮泥犁中，以多行故，則將至彼；如是盜、邪婬、妄語皆墮泥犁中，以多行故，則將至彼。』」",
    "T02n0099_032:0231c10_5": "佛告聚落主：「若如尼犍若提子說殺生者墮泥犁中，以多行故，而往生彼者，則無有眾生墮泥犁中。",
    "T02n0099_032:0231c12_6": "聚落主！",
    "T02n0099_032:0231c12_7": "於意云何？",
    "T02n0099_032:0231c12_8": "何等眾生於一切時有心殺生？",
    "T02n0099_032:0231c13_9": "復於何時有心不殺生，乃至何時有心妄語，何時有心不妄語？」",
    "T02n0099_032:0231c15_10": "聚落主白佛言：「世尊！",
    "T02n0099_032:0231c15_11": "人於晝夜，少時有心殺生，乃至少時有心妄語，而多時不有心殺生，乃至妄語。」",
    "T02n0099_032:0231c17_12": "佛告聚落主：「若如是者，豈非無有人墮於泥犁中耶？",
    "T02n0099_032:0231c18_13": "如尼揵所說：『有人殺生者，一切墮泥犁中，多習行者將往生彼，乃至妄語亦復如是。』",
    "T02n0099_032:0231c20_14": "聚落主！",
    "T02n0099_032:0231c20_15": "彼大師出興于世，覺想籌量，入覺想地住。",
    "T02n0099_032:0231c21_16": "於凡夫地自辯所說，隨意籌量，為諸弟子作如是說法，言殺生者，一切皆墮泥犁中，多習行將往生彼，乃至妄語亦復如是。",
    "T02n0099_032:0231c24_17": "彼諸弟子若信其說，言：『我大師知其所知，見其所見，能為弟子作如是說：「若殺生者，一切皆墮泥犁中，多習行故，將往生彼。」",
    "T02n0099_032:0231c27_18": "我本有心殺生、偷盜、邪婬、妄語，當墮泥犁中。』",
    "T02n0099_032:0231c28_19": "得如是見，乃至不捨此見，不厭彼業，不覺彼悔，於未來世，不捨殺生，乃至不捨妄語，彼意解脫不滿足，慧解脫亦不滿足。",
    "T02n0099_032:0232a02_20": "意解脫不滿足、慧解脫不滿足故，則為謗聖邪見；邪見因緣故，身壞命終，生惡趣泥犁中。",
    "T02n0099_032:0232a04_21": "如是，聚落主！",
    "T02n0099_032:0232a05_0": "有因、有緣眾生煩惱，有因、有緣眾生業煩惱。",
    "T02n0099_032:0232a06_1": "「聚落主！",
    "T02n0099_032:0232a06_2": "如來、應、等正覺、明行足、善逝、世間解、無上士、調御丈夫、天人師、佛世尊出興於世，常為眾生呵責殺生，讚歎不殺；呵責偷盜、邪婬、妄語，讚歎不盜、不婬、不妄語。",
    "T02n0099_032:0232a09_3": "常以此法，化諸聲聞，令念、樂、信、重，言：『我大師知其所知，見其所見，呵責殺生，讚歎不殺，乃至呵責妄語，讚歎不妄語，我從昔來，以愚癡無慧，有心殺生，我緣是故，今自悔責。』",
    "T02n0099_032:0232a13_4": "雖不能令彼業不為，且因此悔責故，於未來世，得離殺生，乃至得離盜、婬、妄語，亦得滿足正意解脫，滿足慧解脫，意解脫、慧解脫滿足已，得不謗賢聖，正見成就；正見因緣故，得生善趣天上。",
    "T02n0099_032:0232a18_5": "如是，聚落主！",
    "T02n0099_032:0232a18_6": "有因、有緣眾生業煩惱清淨。",
    "T02n0099_032:0232a19_7": "「聚落主！",
    "T02n0099_032:0232a19_8": "彼多聞聖弟子作如是學：『隨時晝夜觀察所起少有心殺生、多有心不殺生。』",
    "T02n0099_032:0232a21_9": "若於有心殺生，當自悔責，不是不類。",
    "T02n0099_032:0232a22_10": "若不有心殺生，無怨無憎，心生隨喜；隨喜已，歡喜生；歡喜已，心猗息；心猗息已，心受樂；受樂已，則心定。",
    "T02n0099_032:0232a24_11": "心定已，聖弟子心與慈俱，無怨無嫉，無有瞋恚，廣大無量，滿於一方，正受住；二方、三方，乃至四方、四維、上下、一切世間，心與慈俱，無怨無嫉，無有瞋恚，廣大無量，善修習，充滿諸方，具足正受住。」",
    "T02n0099_032:0232a29_12": "爾時，世尊以爪甲抄少土，語刀師氏聚落主言：「云何？",
    "T02n0099_032:0232b01_13": "聚落主！",
    "T02n0099_032:0232b01_14": "我爪甲土多？",
    "T02n0099_032:0232b01_15": "大地為多？」",
    "T02n0099_032:0232b02_16": "聚落主白佛言：「世尊！",
    "T02n0099_032:0232b02_17": "爪甲土少少耳，大地土無量無數。」",
    "T02n0099_032:0232b03_18": "佛告聚落主：「如甲上之土甚少，大地之土其數無量。",
    "T02n0099_032:0232b04_19": "如是心與慈俱，修習多修習，諸有量業者，如甲上土，不能將去，不能令住。",
    "T02n0099_032:0232b06_20": "如是偷盜對以悲心，邪婬對以喜心，妄語對以捨心，不得為比。」",
    "T02n0099_032:0232b07_21": "說是語時，刀師氏聚落主遠塵離垢，得法眼淨，聚落主見法、得法、覺法、知法、深入於法，離諸狐疑不由於他、不隨於他，於正法、律得無所畏。",
    "T02n0099_032:0232b11_22": "從坐起，整衣服，右膝著地，合掌白佛：「我已度。",
    "T02n0099_032:0232b12_23": "世尊！",
    "T02n0099_032:0232b12_24": "已越。",
    "T02n0099_032:0232b12_25": "世尊！",
    "T02n0099_032:0232b12_26": "我今歸佛、歸法、歸比丘僧，盡其壽命為優婆塞。",
    "T02n0099_032:0232b13_27": "世尊！",
    "T02n0099_032:0232b14_28": "譬如士夫欲求燈明，取其馬尾，以為燈炷，欲吹令然，終不得明，徒自疲勞，燈竟不然。",
    "T02n0099_032:0232b16_29": "我亦如是，欲求明智，於諸愚癡尼揵子所，愚癡習近，愚癡和合，愚癡奉事，徒自勞苦，不得明智，是故我今重歸依佛、歸法、歸僧。",
    "T02n0099_032:0232b19_30": "從今以去，於彼尼揵愚癡不善不辯者所，少信、少敬、少愛、少念，於今遠離。",
    "T02n0099_032:0232b20_31": "是故，我今第三歸佛、歸法、歸僧，乃至盡壽，為優婆塞，自淨其心。」",
    "T02n0099_032:0232b22_32": "時，刀師氏聚落主聞佛所說，歡喜隨喜，作禮而去。",
    "T02n0099_032:0232b24_0": "（九一七）如是我聞：一時，佛住舍衛國祇樹給孤獨園。",
    "T02n0099_032:0232b25_1": "爾時，世尊告諸比丘：「世間有三種調馬。",
    "T02n0099_032:0232b26_2": "何等為三種？",
    "T02n0099_032:0232b26_3": "有馬捷疾具足、色不具足、形體不具足。",
    "T02n0099_032:0232b27_4": "有馬色具足、捷疾具足形體不具足。",
    "T02n0099_032:0232b28_5": "有馬捷疾具足、色具足、形體具足。",
    "T02n0099_032:0232b29_0": "如是有三種調士夫相。",
    "T02n0099_032:0232b29_1": "何等為三？",
    "T02n0099_032:0232b29_2": "有士夫捷疾具足、色不具足、形體不具足。",
    "T02n0099_032:0232c01_3": "有士夫捷疾具足、色具足、形體不具足。",
    "T02n0099_032:0232c02_4": "有士夫捷疾具足、色具足、形體具足。",
    "T02n0099_032:0232c03_5": "「比丘！",
    "T02n0099_032:0232c03_6": "何等為不調士夫捷疾具足、色不具足、形體不具足，有士夫於此苦如實知，此苦集、此苦滅、此苦滅道跡如實知，如是觀者三結斷，身見、戒取、疑。",
    "T02n0099_032:0232c07_7": "此三結斷得須陀洹，不墮惡趣法，決定正趣三菩提，七有天人往生，究竟苦邊，是名捷疾具足。",
    "T02n0099_032:0232c09_8": "何等為非色具足？",
    "T02n0099_032:0232c09_9": "若有問阿毘曇、律，不能以具足句味，次第隨順，具足解說，是名色不具足。",
    "T02n0099_032:0232c11_10": "云何形體不具足？",
    "T02n0099_032:0232c12_0": "非大德名聞，感致衣被、飲食、床臥、湯藥、眾具，是名士夫捷疾具足、色不具足、形體不具足。",
    "T02n0099_032:0232c14_1": "「何等為捷疾具足、色具足、形體不具足？",
    "T02n0099_032:0232c14_2": "謂士夫此苦如實知，此苦集、此苦滅、此苦滅道跡如實知，乃至究竟苦邊，是捷疾具足。",
    "T02n0099_032:0232c16_3": "何等為色具足？",
    "T02n0099_032:0232c17_4": "若問阿毘曇、律，乃至能為解說，是名色具足。",
    "T02n0099_032:0232c18_5": "何等為形體不具足？",
    "T02n0099_032:0232c18_6": "非大德名聞，不能感致衣被、飲食、臥具、湯藥，是名士夫捷疾具足、色具足、形體不具足。",
    "T02n0099_032:0232c20_7": "「何等為士夫捷疾具足、色具足、形體具足？",
    "T02n0099_032:0232c21_8": "謂士夫此苦如實知，此苦集、此苦滅、此苦滅道跡如實知，乃至究竟苦邊，是名捷疾具足。",
    "T02n0099_032:0232c23_9": "何等為色具足，若問阿毘曇、律，乃至能解說，是名色具足。",
    "T02n0099_032:0232c25_10": "何等為形體具足，大德名聞，乃至臥具、湯藥，是名形體具足，是名士夫捷疾具足、色具足、形體具足。」",
    "T02n0099_032:0232c27_11": "佛說此經已，諸比丘聞佛所說，歡喜奉行。",
    "T02n0099_032:0232c29_0": "（九一八）如是我聞：一時，佛住王舍城迦蘭陀竹園。",
    "T02n0099_032:0233a01_1": "爾時，世尊告諸比丘：「世間有三種良馬。",
    "T02n0099_032:0233a02_2": "何等為三？",
    "T02n0099_032:0233a02_3": "有馬捷疾具足、非色具足、非形體具足。",
    "T02n0099_032:0233a03_4": "有馬捷疾具足、色具足、非形體具足，有馬捷疾具足、色具足、形體具足。",
    "T02n0099_032:0233a04_5": "於正法、律有三種善男子。",
    "T02n0099_032:0233a05_6": "何等為三？",
    "T02n0099_032:0233a05_7": "有善男子捷疾具足、非色具足、非形體具足，有善男子捷疾具足、色具足、非形體具足，有善男子捷疾具足、色具足、形體具足。",
    "T02n0099_032:0233a08_8": "「何等為善男子捷疾具足、非色具足、非形體具足？",
    "T02n0099_032:0233a09_9": "謂善男子苦聖諦如實知，苦集聖諦如實知，苦滅聖諦如實知，苦滅道跡聖諦如實知。",
    "T02n0099_032:0233a11_10": "作如是知、如是見已，斷五下分結，謂身見、戒取、疑、貪欲、瞋恚；斷此五下分結已，得生般涅槃阿那含，不復還生此世，是名善男子捷疾具足。",
    "T02n0099_032:0233a15_11": "云何色不具足？",
    "T02n0099_032:0233a15_12": "若問阿毘曇、律，不能解了句味，次第隨順，決定解說，是名色不具足。",
    "T02n0099_032:0233a17_13": "云何形體不具足？",
    "T02n0099_032:0233a17_14": "謂非名聞大德，能感財利供養、衣被、飲食、隨病湯藥，是名善男子捷疾具足、非色具足、非形體具足。",
    "T02n0099_032:0233a19_15": "「何等為捷疾具足、色具足、非形體具足？",
    "T02n0099_032:0233a20_16": "謂善男子此苦聖諦如實知，乃至得生般涅槃阿那含，不復還生此世，是名捷疾具足。",
    "T02n0099_032:0233a22_17": "云何色具足？",
    "T02n0099_032:0233a22_18": "若有問阿毘曇、律，能以次第句味，隨順決定，而為解說，是名色具足。",
    "T02n0099_032:0233a24_19": "云何非形體具足？",
    "T02n0099_032:0233a25_0": "謂非名聞大德，能感財利供養、衣被、飲食、隨病湯藥，是名善男子捷疾具足、色具足、非形體具足。",
    "T02n0099_032:0233a27_1": "「何等為善男子捷疾具足、色具足、形體具足？",
    "T02n0099_032:0233a28_2": "謂善男子此苦聖諦如實知，乃至得阿那含生般涅槃，不復還生此世，是名捷疾具足。",
    "T02n0099_032:0233b01_3": "何等為色具足，若有問阿毘曇、毘尼，乃至而為解說，是名色具足。",
    "T02n0099_032:0233b02_4": "何等為形體具足？",
    "T02n0099_032:0233b03_5": "謂名聞大德能感財利，乃至湯藥、眾具，是名形體具足，是名善男子捷疾具足、色具足、形體具足。」",
    "T02n0099_032:0233b05_6": "佛說此經已，諸比丘聞佛所說，歡喜奉行。",
    "T02n0099_032:0233b07_0": "雜阿含經卷第三十二"
}