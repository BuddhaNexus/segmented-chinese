{
    "T13n0397_028:0192a21_0": "大方等大集經卷第二十八",
    "T13n0397_028:0192a23_0": "宋涼州沙門智嚴共寶雲譯",
    "T13n0397_028:0192a24_0": "無盡意菩薩品第十二之二",
    "T13n0397_028:0192a25_0": "◎爾時，舍利弗語無盡意言：「善哉，善哉！",
    "T13n0397_028:0192a25_1": "唯，善男子！",
    "T13n0397_028:0192a26_2": "汝已快說菩薩羼提波羅蜜而不可盡。",
    "T13n0397_028:0192a27_3": "唯願仁者，當說菩薩毘梨耶波羅蜜，如諸菩薩所得無盡毘梨耶波羅蜜。」",
    "T13n0397_028:0192a28_4": "無盡意言：「唯，舍利弗！",
    "T13n0397_028:0192a29_5": "菩薩具足八事，修行精進而不可盡。",
    "T13n0397_028:0192b01_0": "何等為八？",
    "T13n0397_028:0192b01_1": "發大莊嚴而無有盡，積集勇進而不可盡，修行諸善而不可盡，教化眾生而不可盡，助道功德而不可盡，助無上智而不可盡，助無上慧而不可盡，集助佛法而不可盡。",
    "T13n0397_028:0192b05_2": "「云何菩薩莊嚴無盡？",
    "T13n0397_028:0192b05_3": "於諸生死心不疲倦，不計劫數當成佛道，若干劫在而作莊嚴，若干劫在不作莊嚴，菩薩莊嚴所經劫數不可稱計。",
    "T13n0397_028:0192b08_4": "如從今日至生死，本為一日一夜，如是三十日為一月，十二月為一歲，於是百千萬歲，一發道心一見如來，如是發心，所見諸佛如恒沙數。",
    "T13n0397_028:0192b11_5": "於爾所佛邊，方得知一眾生心行，如是遍知一切眾生心之所行猶不退沒，是則名曰不懈莊嚴無盡莊嚴。",
    "T13n0397_028:0192b13_6": "經於如是見佛發心，知他眾生心所行時，常修具足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜，修集一切助菩提法。",
    "T13n0397_028:0192b17_7": "具修相好、十力、無畏、不共之法，具修一切諸佛法故，是名不懈莊嚴無盡莊嚴。",
    "T13n0397_028:0192b18_8": "若有菩薩聞作是說，不驚不怖不畏，當知是菩薩不懈精進，是名菩薩莊嚴無盡。",
    "T13n0397_028:0192b20_9": "「云何菩薩勇進無盡？",
    "T13n0397_028:0192b21_10": "若三千大千世界滿中盛火，為見佛故，要當從是火中而過。",
    "T13n0397_028:0192b22_11": "若為聞法、教化眾生、安止眾生於善法故，亦應如是從火中過，是名菩薩勇進無盡。",
    "T13n0397_028:0192b24_12": "何因緣故，名曰勇進？",
    "T13n0397_028:0192b24_13": "常為他故，為靜他故，為調伏他故，為滅盡他故，常不懈慢堅牢不退，心善安止於大悲中，常勤精進而為眾生，故名勇進。",
    "T13n0397_028:0192b27_14": "菩薩行時，步步御心悉向菩提，常觀眾生為化度故，雖作是觀不起煩惱，是名菩薩勇進無盡。",
    "T13n0397_028:0192c01_0": "「云何菩薩修習無盡？",
    "T13n0397_028:0192c01_1": "如所發起一切善心，常願菩提，是名菩薩修集無盡。",
    "T13n0397_028:0192c02_2": "何以故？",
    "T13n0397_028:0192c02_3": "以諸善根迴向阿耨多羅三藐三菩提，初無盡故。",
    "T13n0397_028:0192c04_0": "舍利弗！",
    "T13n0397_028:0192c04_1": "譬如天雨，一渧之水墮大海中，其渧雖微終無滅盡。",
    "T13n0397_028:0192c05_2": "菩薩善根願向菩提，亦復如是無有滅盡。",
    "T13n0397_028:0192c06_3": "修集善根者，所謂正迴向修集善根，為護眾生修集善根，為隨眾生諸所須故修集善根，為欲成就一切智故修集善根，是名菩薩修集無盡。",
    "T13n0397_028:0192c10_0": "「云何菩薩教化無盡？",
    "T13n0397_028:0192c10_1": "眾生之性不可稱計，菩薩於中不應稱計。",
    "T13n0397_028:0192c11_2": "若言一日教化三千大千世界滿中眾生，如是計數乃至無量不可思議不可稱劫教化眾生者，雖作如是教化眾生，不可稱計不可思議，於眾生分猶未是教化百分千分百千分百千萬分，乃至算數譬喻所知眾生。",
    "T13n0397_028:0192c16_3": "何以故？",
    "T13n0397_028:0192c16_4": "是眾生性無量無邊，不可稱計、不可思議。",
    "T13n0397_028:0192c17_5": "若菩薩聞作是說，不驚不怖不畏，當知是菩薩勤修精進，是名菩薩教化無盡。",
    "T13n0397_028:0192c19_6": "「云何菩薩助道無盡？",
    "T13n0397_028:0192c19_7": "菩薩所修助道功德無量無邊，菩薩於中不應限量。",
    "T13n0397_028:0192c20_8": "何以故？",
    "T13n0397_028:0192c21_0": "一切眾生所有功德，若去來、現在，及聲聞緣覺所有功德，於佛世尊始是成就一毛孔功德。",
    "T13n0397_028:0192c23_1": "如是一一毛孔所有功德，乃至一切毛孔功德，聚集成就始成如來一隨形好。",
    "T13n0397_028:0192c24_2": "如是一一隨形好等，乃至一切隨形好功德，聚集成就如是成就如來一相。",
    "T13n0397_028:0192c26_3": "如是一一相至三十相，聚集如是三十相百倍功德，始成如來眉間毫相。",
    "T13n0397_028:0192c28_4": "乃至修集倍是毫相百千功德，始成如來無見頂相。",
    "T13n0397_028:0192c29_5": "是名菩薩助道功德無盡。",
    "T13n0397_028:0193a01_6": "「云何菩薩助智無盡？",
    "T13n0397_028:0193a01_7": "菩薩所修助智無量無邊，菩薩於中不應限數。",
    "T13n0397_028:0193a02_8": "若三千大千世界所有眾生，如一信行所成就智，如是信行，比一法行所成就智，百分千分百千分百千萬分，乃至算數譬喻所不能及。",
    "T13n0397_028:0193a05_9": "若三千大千世界眾生悉為法行，比一八人所成就智，百分千分百千分百千萬分，乃至算數譬喻所不能及。",
    "T13n0397_028:0193a08_10": "若三千大千世界所有眾生悉為八人智，比一須陀洹所成就智，百分千分百千分百千萬分，乃至算數譬喻所不能及。",
    "T13n0397_028:0193a10_11": "若三千大千世界所有眾生悉為須陀洹智，比一斯陀含所成就智，百分千分百千分百千萬分，乃至算數譬喻所不能及。",
    "T13n0397_028:0193a13_12": "若三千大千世界所有眾生悉為斯陀含智，比一阿那含所成就智，百分千分百千分百千萬分，乃至算數譬喻所不能及。",
    "T13n0397_028:0193a16_13": "若三千大千世界所有眾生悉為阿那含智，比一阿羅漢所成就智，百分千分百千分百千萬分，乃至算數譬喻所不能及。",
    "T13n0397_028:0193a19_14": "若三千大千世界所有眾生，悉為阿羅漢智，比一緣覺所成就智，百分千分百千分百千萬分，乃至算數譬喻所不能及。",
    "T13n0397_028:0193a21_15": "若三千大千世界所有眾生，悉成緣覺智，比一百劫菩薩所成就智，百分千分百千分百千萬分，乃至算數譬喻所不能及。",
    "T13n0397_028:0193a24_16": "若三千大千世界所有眾生悉為百劫菩薩所成就智，比一得忍菩薩所成就智，百分千分百千分百千萬分，乃至算數譬喻所不能及。",
    "T13n0397_028:0193a27_17": "若三千大千世界所有眾生悉為得忍菩薩所成就智，比一不退菩薩所成就智，百分千分百千分百千萬分，乃至算數譬喻所不能及。",
    "T13n0397_028:0193b01_18": "若三千大千世界所有眾生悉得不退菩薩智，比一補處菩薩所成就智，百分千分百千分百千萬分，乃至算數譬喻所不能及。",
    "T13n0397_028:0193b04_19": "若無量無邊世界眾生悉如補處所成就智，比一如來是處非處智，百分千分百千分百千萬分，乃至算數譬喻所不能及。",
    "T13n0397_028:0193b07_20": "總說如來諸力、無畏、不共之法，亦復如是。",
    "T13n0397_028:0193b08_21": "若菩薩聞作是說，不驚不怖不畏，當知是菩薩勤行精進。",
    "T13n0397_028:0193b09_22": "是名菩薩助智無盡。",
    "T13n0397_028:0193b10_23": "「云何菩薩助慧無盡？",
    "T13n0397_028:0193b10_24": "一切眾生所有心行不可窮盡，菩薩於中不應計數。",
    "T13n0397_028:0193b11_25": "若過去未來現在眾生所有心行，若有人於一念中具如是等三世眾生所有心行，如是念念皆亦如是具諸心行。",
    "T13n0397_028:0193b14_26": "如一人心中所具心行，一切無量無邊眾生皆亦如是。",
    "T13n0397_028:0193b15_27": "若過去未來現在眾生，所有貪婬瞋恚愚癡及諸煩惱，若有一人於一念中具如是等三世眾生所有煩惱，如是念念皆亦如是具諸煩惱無量無邊。",
    "T13n0397_028:0193b18_28": "如一人心中所具諸結，一切無量無邊眾生皆亦如是。",
    "T13n0397_028:0193b20_29": "菩薩於中生慧光明，一念慧光無諸塵翳，悉照過去未來現在眾生煩惱諸心所緣境界生住滅相無有遺餘，是菩薩於諸眾生三世相應諸煩惱等無不盡知。",
    "T13n0397_028:0193b23_30": "舍利弗！",
    "T13n0397_028:0193b23_31": "譬如虛空無所不覆，菩薩慧光亦復如是無所不照。",
    "T13n0397_028:0193b25_32": "若菩薩聞作是說，不驚不怖不畏，當知是菩薩勤行精進。",
    "T13n0397_028:0193b26_33": "是名菩薩助慧無盡。",
    "T13n0397_028:0193b27_0": "「云何菩薩修集助佛法無盡？",
    "T13n0397_028:0193b27_1": "菩薩所行修助佛法無量無邊。",
    "T13n0397_028:0193b28_2": "若菩薩於中不應限量，從初發心至坐道場，於其中間，修行具足六波羅蜜，修行具足諸助道法。",
    "T13n0397_028:0193c01_3": "如是一切發心修行一切善根，不可稱計悉助佛法，是名菩薩修助佛法而無有盡。",
    "T13n0397_028:0193c03_4": "是名菩薩八事修行精進無盡。",
    "T13n0397_028:0193c05_0": "「復次，舍利弗！",
    "T13n0397_028:0193c05_1": "菩薩精進亦不可盡。",
    "T13n0397_028:0193c05_2": "若身善業、若口善業、若意善業常勤不住。",
    "T13n0397_028:0193c06_3": "何以故？",
    "T13n0397_028:0193c06_4": "菩薩所作精進，常與身口意相應。",
    "T13n0397_028:0193c07_5": "雖身口精進皆由於心，心為增上。",
    "T13n0397_028:0193c08_6": "「云何菩薩心精進耶？",
    "T13n0397_028:0193c09_0": "所謂心始心終。",
    "T13n0397_028:0193c09_1": "云何心始？",
    "T13n0397_028:0193c09_2": "初發心故；云何心終？",
    "T13n0397_028:0193c10_3": "菩提心寂滅故。",
    "T13n0397_028:0193c10_4": "云何心始？",
    "T13n0397_028:0193c10_5": "於諸眾生起大悲故；云何心終？",
    "T13n0397_028:0193c11_6": "無我人故。",
    "T13n0397_028:0193c11_7": "云何心始？",
    "T13n0397_028:0193c11_8": "攝眾生故；云何心終？",
    "T13n0397_028:0193c12_9": "不取諸法故。",
    "T13n0397_028:0193c12_10": "云何心始？",
    "T13n0397_028:0193c13_0": "不厭生死故；云何心終？",
    "T13n0397_028:0193c13_1": "無三界故。",
    "T13n0397_028:0193c13_2": "云何心始？",
    "T13n0397_028:0193c14_3": "捨所有故；云何心終？",
    "T13n0397_028:0193c14_4": "無所輕故。",
    "T13n0397_028:0193c14_5": "云何心始？",
    "T13n0397_028:0193c15_6": "受持戒故；云何心終？",
    "T13n0397_028:0193c15_7": "不持戒故。",
    "T13n0397_028:0193c15_8": "云何心始？",
    "T13n0397_028:0193c16_9": "修行忍故；云何心終？",
    "T13n0397_028:0193c16_10": "無忿諍故。",
    "T13n0397_028:0193c16_11": "云何心始？",
    "T13n0397_028:0193c17_12": "發行諸善故；云何心終？",
    "T13n0397_028:0193c17_13": "獨不雜故。",
    "T13n0397_028:0193c17_14": "云何心始？",
    "T13n0397_028:0193c18_15": "修集定故；云何心終？",
    "T13n0397_028:0193c18_16": "心清淨故。",
    "T13n0397_028:0193c18_17": "云何心始？",
    "T13n0397_028:0193c19_18": "多聞無厭故；云何心終？",
    "T13n0397_028:0193c19_19": "善思惟故。",
    "T13n0397_028:0193c20_0": "云何心始？",
    "T13n0397_028:0193c20_1": "習問義故；云何心終？",
    "T13n0397_028:0193c20_2": "法無言說故。",
    "T13n0397_028:0193c21_3": "云何心始？",
    "T13n0397_028:0193c21_4": "求智慧故；云何心終？",
    "T13n0397_028:0193c21_5": "斷戲論故。",
    "T13n0397_028:0193c22_6": "云何心始？",
    "T13n0397_028:0193c22_7": "修四梵行故；云何心終？",
    "T13n0397_028:0193c22_8": "捨真智故。",
    "T13n0397_028:0193c23_9": "云何心始？",
    "T13n0397_028:0193c23_10": "具五通故；云何心終？",
    "T13n0397_028:0193c23_11": "具漏盡故。",
    "T13n0397_028:0193c24_12": "云何心始？",
    "T13n0397_028:0193c24_13": "發念處故；云何心終？",
    "T13n0397_028:0193c24_14": "念無思惟故。",
    "T13n0397_028:0193c25_15": "云何心始？",
    "T13n0397_028:0193c25_16": "發正勤故；云何心終？",
    "T13n0397_028:0193c25_17": "脫善不善故。",
    "T13n0397_028:0193c26_18": "云何心始？",
    "T13n0397_028:0193c26_19": "發如意分故；云何心終？",
    "T13n0397_028:0193c27_20": "具報得故。",
    "T13n0397_028:0193c27_21": "云何心始？",
    "T13n0397_028:0193c27_22": "發諸根方便故；云何心終？",
    "T13n0397_028:0193c28_23": "觀諸根法故。",
    "T13n0397_028:0193c28_24": "云何心始？",
    "T13n0397_028:0193c28_25": "集諸力故；云何心終？",
    "T13n0397_028:0193c29_26": "智不壞故。",
    "T13n0397_028:0193c29_27": "云何心始？",
    "T13n0397_028:0193c29_28": "發助菩提分故；云何心終？",
    "T13n0397_028:0194a01_29": "善知分別諸學方便故。",
    "T13n0397_028:0194a01_30": "云何心始？",
    "T13n0397_028:0194a02_31": "求助道法故；云何心終？",
    "T13n0397_028:0194a02_32": "無進趣故。",
    "T13n0397_028:0194a03_0": "云何心始？",
    "T13n0397_028:0194a03_1": "求寂滅故；云何心終？",
    "T13n0397_028:0194a03_2": "心永寂滅故。",
    "T13n0397_028:0194a04_3": "云何心始？",
    "T13n0397_028:0194a04_4": "發起慧故；云何心終？",
    "T13n0397_028:0194a04_5": "善知法故。",
    "T13n0397_028:0194a05_6": "云何心始？",
    "T13n0397_028:0194a05_7": "覺知因故；云何心終？",
    "T13n0397_028:0194a05_8": "善知因故。",
    "T13n0397_028:0194a06_9": "云何心始？",
    "T13n0397_028:0194a06_10": "從他聞故；云何心終？",
    "T13n0397_028:0194a06_11": "於諸法中無放逸故。",
    "T13n0397_028:0194a07_12": "云何心始？",
    "T13n0397_028:0194a07_13": "發嚴飾故；云何心終？",
    "T13n0397_028:0194a08_14": "知身性故。",
    "T13n0397_028:0194a08_15": "云何心始？",
    "T13n0397_028:0194a08_16": "莊嚴口故；云何心終？",
    "T13n0397_028:0194a09_17": "聖默然故。",
    "T13n0397_028:0194a09_18": "云何心始？",
    "T13n0397_028:0194a09_19": "行三脫故；云何心終？",
    "T13n0397_028:0194a10_20": "無所作故。",
    "T13n0397_028:0194a10_21": "云何心始？",
    "T13n0397_028:0194a10_22": "降四魔故；云何心終？",
    "T13n0397_028:0194a11_23": "捨結習故。",
    "T13n0397_028:0194a11_24": "云何心始？",
    "T13n0397_028:0194a11_25": "知方便故；云何心終？",
    "T13n0397_028:0194a12_26": "了於慧故。",
    "T13n0397_028:0194a12_27": "云何心始？",
    "T13n0397_028:0194a12_28": "善知發故；云何心終？",
    "T13n0397_028:0194a13_29": "善知度故。",
    "T13n0397_028:0194a13_30": "云何心始？",
    "T13n0397_028:0194a13_31": "知世俗故；云何心終？",
    "T13n0397_028:0194a14_32": "善知真諦故。",
    "T13n0397_028:0194a14_33": "是名菩薩心精進也。",
    "T13n0397_028:0194a14_34": "是心具足精進無盡故說始終。",
    "T13n0397_028:0194a15_35": "菩薩具足如是作相，而心未常住於作業，是菩薩於諸業相知而故作。",
    "T13n0397_028:0194a17_36": "云何菩薩知而故作？",
    "T13n0397_028:0194a17_37": "為諸善根故。",
    "T13n0397_028:0194a18_0": "為諸眾生修大悲故不離有為，為一切佛真妙智故不隨生死，是名菩薩摩訶薩毘梨耶波羅蜜而不可盡。」",
    "T13n0397_028:0194a20_1": "說是法時，七十那由他諸天及人發阿耨多羅三藐三菩提心，三萬二千菩薩摩訶薩得無生法忍。",
    "T13n0397_028:0194a22_2": "◎◎爾時，舍利弗語無盡意言：「善哉，善哉！",
    "T13n0397_028:0194a23_3": "唯，善男子！",
    "T13n0397_028:0194a24_4": "仁已快說菩薩毘梨耶波羅蜜而不可盡。",
    "T13n0397_028:0194a25_5": "唯願仁者，當說菩薩禪波羅蜜，如諸菩薩所得無盡禪波羅蜜。」",
    "T13n0397_028:0194a26_6": "無盡意言：「若菩薩摩訶薩以十六事修行禪定而無有盡，不與聲聞辟支佛共。",
    "T13n0397_028:0194a28_7": "何等十六？",
    "T13n0397_028:0194a28_8": "菩薩修定無有吾我，具足如來諸禪定故；菩薩修定不味不著，不求己樂故；菩薩修定行於大悲，斷諸眾生煩惱結故；菩薩修定增益諸禪觀，見欲界諸過患故；菩薩修定具諸通業，為知眾生諸心行故；菩薩修定其心柔軟，於眾生中得自在故；菩薩修定諸禪三昧善知入出，過於色界無色界故；菩薩修定其心寂滅，勝於二乘諸禪三昧故；菩薩修定更無有發，畢竟已作故；菩薩修定無諸衰耗，善斷除滅諸習氣故；菩薩修定常入智慧，過諸世間到彼岸故；菩薩修定為知眾生心，度脫一切諸眾生故；菩薩修定不斷三寶種，具足無盡諸禪定故；菩薩修定無有退失，其心常定無諸錯謬故；菩薩修定而得自在，具足一切諸善法故；菩薩修定內善思惟，斷入出息得勝智故。",
    "T13n0397_028:0194b14_9": "舍利弗！",
    "T13n0397_028:0194b15_10": "是名菩薩以十六事修行禪定而無有盡，不與聲聞辟支佛共。",
    "T13n0397_028:0194b16_11": "「云何名為菩薩修定，具諸通智故？",
    "T13n0397_028:0194b17_12": "云何為通？",
    "T13n0397_028:0194b17_13": "云何為智？",
    "T13n0397_028:0194b17_14": "若見諸色相是名為通，若知一切色盡法性而不證盡是名為智。",
    "T13n0397_028:0194b19_15": "若聞音聲是名為通，解了三世一切音聲無言辭相是名為智。",
    "T13n0397_028:0194b20_16": "若知一切眾生心行是名為通，若知心行悉皆滅盡不證於滅是名為智。",
    "T13n0397_028:0194b22_17": "若念過去是名為通，若知三世無有罣礙是名為智。",
    "T13n0397_028:0194b23_18": "若能遍至諸佛世界是名為通，若知佛界同虛空相是名為智。",
    "T13n0397_028:0194b24_19": "若求諸法無破壞相是名為通，若不見法是名為智。",
    "T13n0397_028:0194b26_20": "若不壞世間是名為通，若不雜行是名為智。",
    "T13n0397_028:0194b27_21": "若過梵釋護世天王是名為通，過於二乘學無學智，是名為智。",
    "T13n0397_028:0194b28_22": "是名菩薩修行禪定通智差別。",
    "T13n0397_028:0194c01_0": "「唯，舍利弗！",
    "T13n0397_028:0194c01_1": "菩薩若知一切眾生煩惱亂心，是故修集諸禪定法，助成住心。",
    "T13n0397_028:0194c02_2": "舍利弗！",
    "T13n0397_028:0194c02_3": "如是眾生煩惱心亂，菩薩於中善修聚集助成禪定，令此禪定住平等心，是名菩薩修行禪定。",
    "T13n0397_028:0194c05_4": "「若住眾生平等智中，是名為定。",
    "T13n0397_028:0194c05_5": "心行平等，性相平等、畢竟平等、發行平等，是名為定。",
    "T13n0397_028:0194c07_0": "住於施戒忍辱精進禪定智慧及諸法等，是名為定。",
    "T13n0397_028:0194c08_1": "如定等者則眾生等，眾生等者則諸法等，入如是等是名為定。",
    "T13n0397_028:0194c09_2": "如是等定則等於空，等於空者則眾生等，眾生等者則諸法等，入如是等是名為定。",
    "T13n0397_028:0194c11_3": "如空等者則無相等，無相等者則無願等，無願等者則無作等，無作等者則眾生等，眾生等者則諸法等，入如是等是名為定。",
    "T13n0397_028:0194c14_4": "自心等故他心亦等，是名為定。",
    "T13n0397_028:0194c15_5": "一切等者，所謂利衰如地水火風，得是等心心如虛空，無有高下常住不動，所行威儀常定不轉，本性自爾不恌不高，自在無畏寂默無言，知義知法知時非時，隨世所行不雜於世，捨世八法滅一切結，遠離憒閙樂於獨處。",
    "T13n0397_028:0194c20_6": "「菩薩如是修行諸法，於諸禪定心安止住離世所作，是菩薩以方便慧入禪波羅蜜，入禪定時生大悲心為諸眾生，是名方便；其心永寂，是名為慧。",
    "T13n0397_028:0194c23_7": "入時念佛，是名方便；不依止禪，是名為慧。",
    "T13n0397_028:0194c24_8": "入時攝取一切善法，是名方便；不分別法性，是名為慧。",
    "T13n0397_028:0194c25_9": "入時趣向莊嚴佛身，是名方便；於佛法身不生分別，是名為慧。",
    "T13n0397_028:0194c27_10": "入時念佛聲如梵音，是名方便；於法性中無言說相，是名為慧。",
    "T13n0397_028:0194c28_11": "入時受持心如金剛，是名方便；思惟諸法本性不亂，是名為慧。",
    "T13n0397_028:0195a01_12": "入時不捨本所誓願教化眾生，是名方便；於一切法思惟無我，是名為慧。",
    "T13n0397_028:0195a02_13": "入時思惟一切善根，是名方便；思惟善根性無所住，是名為慧。",
    "T13n0397_028:0195a04_14": "入時遍觀諸佛世界，是名方便；見諸佛界同於虛空，是名為慧。",
    "T13n0397_028:0195a05_15": "入時莊嚴菩提道場，是名方便；觀所莊嚴同於寂滅，是名為慧。",
    "T13n0397_028:0195a07_16": "入時欲轉無上法輪，是名方便；思惟法輪無轉不轉，是名為慧。",
    "T13n0397_028:0195a08_17": "入時一向修助覺分，是名方便；為知眾生諸熱惱心，是故修集如來禪定，知一切法相應不相應有相無相一切相續，隨順菩薩決定思惟，是名為慧。",
    "T13n0397_028:0195a12_18": "是名菩薩入於禪定方便慧也。",
    "T13n0397_028:0195a12_19": "如是菩薩，禪波羅蜜方便智慧，二事俱行得佛法器，一切諸魔不能破壞。」",
    "T13n0397_028:0195a14_20": "說是法時，三萬二千菩薩得日燈三昧。",
    "T13n0397_028:0195a15_21": "「何因緣故名日燈三昧？",
    "T13n0397_028:0195a15_22": "譬如日出，燈火月光星宿諸明悉不復現。",
    "T13n0397_028:0195a16_23": "菩薩大士得是定已，先所修智一切二乘學與無學，及餘眾生所得諸智，皆亦如是悉不復現，是名日燈三昧。",
    "T13n0397_028:0195a19_24-0": "「菩薩住於禪波羅蜜，即於無量百千種種諸禪三昧而得自在，今於此中當說少分，其名曰：電燈三昧、淨三昧、月光三昧、淨莊嚴三昧、日光三昧、不可思議三昧、勇出三昧、照明三昧、無垢光明三昧、功德光明三昧、一切法中得自在三昧、吉道三昧、無憂三昧、堅稱三昧、勇出如須彌山等三昧、法炬三昧、法健三昧、法尊三昧、自在知一切法三昧、",
    "T13n0397_028:0195a19_24-1": "住法聚三昧、總持法淨三昧、隨知他心行三昧、法幢瓔珞三昧、燒一切煩惱三昧、破四魔力三昧、十力聲勇健三昧、無礙斷礙三昧、手燈三昧、施得名聞三昧、持地三昧、住無我如須彌山三昧、勝諸明智三昧、智焰三昧、生慧三昧、修禪三昧、無量自在三昧、心調伏無我無我所成就三昧、水月三昧、日聲三昧、無有高下如佛三昧、離相三昧、",
    "T13n0397_028:0195a19_24-2": "如善調象師子遊戲三昧、念佛三昧、念法得智自在無礙三昧、無退不退三昧、不眴三昧、勝淨光無我三昧、空三昧、無相三昧、無願三昧、住心平等三昧、金剛三昧、增上三昧、無能勝三昧、旋三昧、淨聲三昧、善分別三昧、離煩惱三昧、廣大如空三昧、入諸功德三昧、念意進覺三昧、勇慧三昧、辯無盡三昧、語無盡三昧、總持三昧、不忘三昧、",
    "T13n0397_028:0195a19_24-3": "善作三昧、觀一切世三昧、善知所樂三昧、生踊躍三昧、勇慈心淨三昧、大悲根本三昧、入喜三昧、捨離三纏三昧、法義三昧、法作三昧、智炬三昧、智海三昧、不波蕩三昧、一切心喜三昧、調伏三昧、解脫智三昧、已自在三昧、法場金剛幢三昧、蓮華三昧、蓮華增上三昧、離世法三昧、不動三昧、慧增上三昧、諸佛所念首楞嚴三昧、無諍三昧、",
    "T13n0397_028:0195a19_24-4": "火三昧、火明三昧、解脫勝智三昧、莊嚴佛身三昧、遍照三昧、入眾生心歡喜三昧、順助道三昧、莊嚴諸波羅蜜三昧、寶鬘三昧、與諸覺華三昧、與解脫果三昧、甘露三昧、速疾如風三昧、實際三昧、遮海濤三昧、山相搏三昧、廣大神足三昧、見無量諸佛三昧、聞持三昧、不亂三昧、一念智無量功德海淨三昧，如是等不可計那由他諸三昧，入禪波羅蜜時悉得清淨。",
    "T13n0397_028:0195c01_25": "舍利弗！",
    "T13n0397_028:0195c01_26": "是名菩薩修行禪定而不可盡。」",
    "T13n0397_028:0195c03_0": "爾時，舍利弗語無盡意言：「善哉，善哉！",
    "T13n0397_028:0195c03_1": "善男子！",
    "T13n0397_028:0195c04_2": "仁已快說菩薩禪波羅蜜。",
    "T13n0397_028:0195c04_3": "唯願仁者，當說菩薩般若波羅蜜，如諸菩薩所得無盡般若波羅蜜。",
    "T13n0397_028:0195c06_4": "善男子！",
    "T13n0397_028:0195c06_5": "般若波羅蜜，云何行？",
    "T13n0397_028:0195c06_6": "云何入？」",
    "T13n0397_028:0195c07_7": "無盡意言：「唯，舍利弗！",
    "T13n0397_028:0195c07_8": "般若波羅蜜，如聞修行善入思惟。」",
    "T13n0397_028:0195c08_9": "舍利弗言：「唯，善男子！",
    "T13n0397_028:0195c08_10": "云何如聞修行？」",
    "T13n0397_028:0195c09_11": "無盡意言：「聞者具八十行。",
    "T13n0397_028:0195c09_12": "何等八十？",
    "T13n0397_028:0195c10_13": "欲修行順心行、畢竟心行、常發起行、親近善友行、無憍慢行、不放逸行、恭敬行、隨順教行、從善語行、數往法師所行、至心聽法行、善思惟行、不亂心行、勤進心行、生寶想行、起藥想行、除諸病行、念器行、進覺行、意喜行、入覺行、聞無厭行、增長捨行、調智行、親近多聞行、發歡喜行、身輕悅行、心柔和行、聞無疲倦行、聞義行、聞法行、聞威儀行、聞他說行、聞所未聞行、聞諸通行、不求餘乘行、聞諸波羅蜜行、聞菩薩藏行、聞諸攝法行、聞方便行、聞四梵行、聞念正智行、聞生方便行、聞無生方便行、觀不淨行、思惟慈行、觀因緣行、觀無常行、觀苦行、觀無我行、觀寂滅行、觀空行、觀無相行、觀無願行、觀無作行、作善行、持真實行、不失行、好惡住處防護心行、勤進無懈行、善分別諸法行、知諸煩惱非伴侶行、護諸善法自伴侶行、降伏煩惱非伴侶行、親近正法財行、斷諸貧窮行、智者所讚行、欣樂利根行、眾聖所勸行、令非聖者生歡喜行、觀諸諦行、觀陰過患行、思量有為多過患行、思義行、不作一切惡行、自利利他行、隨順增進諸善業行、進增上行、得一切佛法行。",
    "T13n0397_028:0196a04_0": "舍利弗！",
    "T13n0397_028:0196a04_1": "是名菩薩如其所聞具八十行。",
    "T13n0397_028:0196a05_0": "「舍利弗！",
    "T13n0397_028:0196a05_1": "菩薩摩訶薩，行般若波羅蜜，具三十二事善入思惟。",
    "T13n0397_028:0196a06_2": "何等三十二？",
    "T13n0397_028:0196a06_3": "善入受持定、善入分別慧、善入心柔和、善入身獨行、善入十二緣、善入不斷、善入不常、善入因緣生法、善入無眾生無命無人、善入無來去住處、善入無進不斷因果、善入空不懈、善入無相不廢、善入無願不捨、善入不證空無相無願、善入生諸禪三昧、善入不隨禪定生、善入生諸通智、善入不證無漏法、善入內觀法、善入不證決定、善入思量有為法過患、善入不著有為法、善入觀一切眾生無我而不捨大悲、善入一切趣諸怖畏處、善入雖生諸趣非業故生、善入離欲、善入不證離欲法、善入捨所樂欲、善入不捨法樂、善入捨一切戲論諸覺、善入不捨方便諸觀。",
    "T13n0397_028:0196a19_4": "舍利弗！",
    "T13n0397_028:0196a19_5": "是名菩薩行般若波羅蜜三十二事善入思惟。",
    "T13n0397_028:0196a21_0": "「又復，善思惟者，所謂善順句。",
    "T13n0397_028:0196a21_1": "善順句者，是不始句，是不終句，是不住句，是無依句，是不動句，是不猗句，是平等句，是非等句，是真實句，是正真句，是不變句，是清淨句，是永寂句，是不然句，是不舉句，是不下句，是不滅句，是不增句，是不共句，是不戲論句，是如句，是不如句，是如非如句，是非如非不如句，是如實句，是三世平等句，是三際句，是不住色句，是不住受想行識句，是不住地大句，是不住水火風句，是不住眼界色界眼識界句，是不住耳界聲界耳識界句，是不住鼻界香界鼻識界句，是不住舌界味界舌識界句，是不住身界觸界身識界句，是不住意界法界意識界句，是念義句，是念智句，是了義經句，是念法句，是名菩薩善入思惟。",
    "T13n0397_028:0196b08_0": "「又復，善思惟者，所謂一切諸法若我、無我，如是諸法隨順觀察。",
    "T13n0397_028:0196b09_1": "若知眾生無有我者，即是隨順觀察諸法。",
    "T13n0397_028:0196b10_2": "如是觀察即是善入思惟。",
    "T13n0397_028:0196b10_3": "如善思惟，即是思惟生死涅槃同一法界，觀是二句無有差別，如是見者是名勤進善入思惟。",
    "T13n0397_028:0196b13_4": "若觀黑法及以白法二性平等無有差別，是名勤進善入思惟。",
    "T13n0397_028:0196b14_5": "若觀諸枙及以無枙不動不恃，是名勤進善入思惟。",
    "T13n0397_028:0196b15_6": "若菩薩起善思惟，為諸眾生而不捨離，於諸法相亦不分別，是名菩薩發善思惟。",
    "T13n0397_028:0196b17_7": "舍利弗！",
    "T13n0397_028:0196b17_8": "如聞行者，如是得入報善思惟，是名為慧。",
    "T13n0397_028:0196b19_0": "「舍利弗！",
    "T13n0397_028:0196b19_1": "菩薩慧者，有十六法不於中住。",
    "T13n0397_028:0196b19_2": "云何十六？",
    "T13n0397_028:0196b20_3": "不住無明、行、識、名色、六入、觸、受、愛、取、有、生、老死，乃至不住無明滅至生死滅；不住根本身見，乃至不住六十二見；不住高下，乃至不住世法、利衰、毀譽、稱譏、苦樂；不住慢慢、增上慢、勝慢、我慢、下慢、憍慢、邪慢，乃至不住二十煩惱；不住因貪所起諸結，若麁、若細、若上中下，乃至不住貪欲所起一切諸結；不住癡闇、覆蓋諸礙，乃至不住因癡所起一切諸結；不住婬欲、愛濁，不住陰死、煩惱、天魔，乃至不住因魔所起諸魔事等；不住我人、眾生、壽命、養育、士夫，乃至不住取眾生相；不住業障、報障、法障、煩惱障、諸見障，乃至不住一切習氣；不住思想、憶想、分別想、緣相想境界見聞覺知，乃至不住一切諸結；不住隨眾生心行智，乃至不住八萬四千法聚；不住慳貪、布施、破戒、持戒、瞋恚、忍辱、懈怠、精進、亂意、禪定、愚癡、智慧，乃至不住諸波羅蜜伴非伴等；不住定亂、邪正、善不善、世間、出世間、可作、不可作、有漏、無漏、有為、無為、黑法、白法、生死涅槃，乃至不住一切諸法伴非伴等；不住眾生異相、諸乘異相、佛界異相、諸佛異相、諸法異相、聖眾異相，乃至不住一切異相；不住知不知、識不識、世諦真諦，乃至不住一切諸相。",
    "T13n0397_028:0196c13_4": "「所謂菩薩思惟慧者，無聞、無行、無身、無相、無形、無為，如是真慧，不住一切憶想、思惟、心作、止住、名字異相。",
    "T13n0397_028:0196c15_5": "舍利弗！",
    "T13n0397_028:0196c16_6": "是名菩薩真智慧者不住如是十六法中。",
    "T13n0397_028:0196c17_0": "「舍利弗！",
    "T13n0397_028:0196c17_1": "云何菩薩慧者，處所具八方便？",
    "T13n0397_028:0196c17_2": "何等八？",
    "T13n0397_028:0196c18_3": "諸陰方便、諸界方便、諸入方便、諸諦方便、諸緣方便、三世方便、諸乘方便、諸法方便。",
    "T13n0397_028:0196c20_4": "「云何諸陰方便？",
    "T13n0397_028:0196c20_5": "若說諸陰如沫如泡，如熱時焰，如芭蕉樹，如幻如夢，如呼聲響，如鏡中像，如影如化色，如水沫如水沫性，非我非眾生，非命非人，色亦如是，能如是知，是名菩薩觀色方便。",
    "T13n0397_028:0196c24_6": "「受喻如泡，想喻如焰，行如芭蕉，識喻如幻，如泡如焰如芭蕉幻性，無我無眾生，無命無人，受想行識亦復如是，能如是知，是名菩薩觀受想行識方便。",
    "T13n0397_028:0196c28_7": "「諸陰如夢如響，如像如影，如化如化等性，無我無眾生無命無人，是諸陰等亦復如是，能如是知，是名菩薩觀陰方便。",
    "T13n0397_028:0197a01_8": "「所謂陰者即世間相，世間相者是可壞相。",
    "T13n0397_028:0197a02_9": "如可壞相即無常性、苦性、無我性、寂滅性。",
    "T13n0397_028:0197a03_10": "能如是知，是名菩薩觀陰方便。",
    "T13n0397_028:0197a04_11": "「云何菩薩知界方便？",
    "T13n0397_028:0197a04_12": "法界、地界、水火風界，是法界中無有堅相濕相熱相動相，法界眼界耳界鼻舌身意界，是法界中無有見相聞相嗅相別相覺相知相。",
    "T13n0397_028:0197a07_13": "法界色界聲香味觸法，是法界中，無眼可見相、耳可聞相、鼻可嗅相、舌可別相、身可覺相、意可知相。",
    "T13n0397_028:0197a10_14": "法界眼識界耳鼻舌身意識界，是法界中，無眼識知色，乃至無意識知法。",
    "T13n0397_028:0197a12_0": "法界色界法界非色作相，乃至法界亦復如是。",
    "T13n0397_028:0197a13_1": "法界我界無二無別。",
    "T13n0397_028:0197a13_2": "法界欲界色界無色界我界生死界涅槃界無二無別，法界虛空界，一切法界我界空界，無相無願無作不出不生無所有等如涅槃。",
    "T13n0397_028:0197a16_3": "虛空涅槃及一切法，等無有二。",
    "T13n0397_028:0197a17_4": "如是無量有為法界入無為界，能如是知如是說者，是名菩薩知界方便。",
    "T13n0397_028:0197a19_0": "「云何菩薩觀入方便？",
    "T13n0397_028:0197a19_1": "如佛所說，眼空、我空、我所空。",
    "T13n0397_028:0197a20_2": "何以故？",
    "T13n0397_028:0197a20_3": "是眼性中無我無我所，耳鼻舌身意空亦復如是。",
    "T13n0397_028:0197a21_4": "觀是入者見一切法，若善不善，無有二相，是名菩薩觀入方便。",
    "T13n0397_028:0197a22_5": "若眼入色入，若見眼色離欲，不證離欲法，是名菩薩觀入方便。",
    "T13n0397_028:0197a24_6": "耳入聲入鼻入香入舌入味入身入觸入意入法入，若見離欲，不證離欲法，是名菩薩觀入方便。",
    "T13n0397_028:0197a26_7": "「所謂入者，若聖入非聖入。",
    "T13n0397_028:0197a27_8": "云何聖入？",
    "T13n0397_028:0197a27_9": "若修集道。",
    "T13n0397_028:0197a27_10": "云何非聖入，不修集道？",
    "T13n0397_028:0197a28_11": "若菩薩住道，於不修道者生大悲心不捨入道，是名菩薩觀入方便。",
    "T13n0397_028:0197b01_0": "「云何菩薩觀諦方便？",
    "T13n0397_028:0197b01_1": "所謂甚深難入。",
    "T13n0397_028:0197b01_2": "云何難入？",
    "T13n0397_028:0197b02_3": "若苦智、集智、滅智、道智。",
    "T13n0397_028:0197b02_4": "苦智者觀陰無生，集智者觀斷愛因，滅智者觀無明等諸煩惱無有和合，道智者得平等觀，於一切法無所倚著。",
    "T13n0397_028:0197b05_5": "菩薩若於四聖諦中作如是觀，而不取證，為化眾生，是名菩薩觀諦方便。",
    "T13n0397_028:0197b06_6": "「復有三諦。",
    "T13n0397_028:0197b07_7": "何等三？",
    "T13n0397_028:0197b07_8": "俗諦、第一義諦、相諦。",
    "T13n0397_028:0197b07_9": "云何俗諦？",
    "T13n0397_028:0197b08_10": "若世間所用語言、文字、假名法等。",
    "T13n0397_028:0197b08_11": "云何第一義諦？",
    "T13n0397_028:0197b09_12": "乃至無有心行，何況當有言語文字。",
    "T13n0397_028:0197b10_13": "云何相諦？",
    "T13n0397_028:0197b10_14": "觀一切相同於一相，一相者即是無相。",
    "T13n0397_028:0197b11_15": "菩薩隨順俗諦而不厭倦，觀第一義諦而不取證，觀諸相諦一相無相，是名菩薩觀諦方便。",
    "T13n0397_028:0197b13_16": "「復有二諦。",
    "T13n0397_028:0197b13_17": "何等二？",
    "T13n0397_028:0197b13_18": "俗諦、第一義諦。",
    "T13n0397_028:0197b14_19": "何等俗諦？",
    "T13n0397_028:0197b14_20": "若說苦集道諦。",
    "T13n0397_028:0197b14_21": "若世間語言、文字、假名法等。",
    "T13n0397_028:0197b15_22": "云何第一義諦？",
    "T13n0397_028:0197b15_23": "若於涅槃法終不忘失。",
    "T13n0397_028:0197b16_24": "何以故？",
    "T13n0397_028:0197b16_25": "如與法界其性常故，菩薩隨俗不生厭倦，觀第一義而不取證。",
    "T13n0397_028:0197b18_26": "「復有一諦。",
    "T13n0397_028:0197b18_27": "何等為一？",
    "T13n0397_028:0197b18_28": "於一切法無所倚著，為化眾生現有所著，是名菩薩觀諦方便。",
    "T13n0397_028:0197b20_29": "「復次，五陰苦。",
    "T13n0397_028:0197b20_30": "若見五陰苦相，是名為苦觀。",
    "T13n0397_028:0197b21_31": "苦即空，是名苦智觀苦聖諦。",
    "T13n0397_028:0197b21_32": "若觀五陰諸煩惱愛因見因，是名為集。",
    "T13n0397_028:0197b22_33": "若觀愛因見因，不取不著不希不求，是名集智觀集聖諦。",
    "T13n0397_028:0197b23_34": "若五陰畢竟盡相，過去已滅，未來未生，現在不住，是名為滅，能如是知，是名滅智觀滅聖諦。",
    "T13n0397_028:0197b26_35": "若得道者證集滅智比智知已，是名為道。",
    "T13n0397_028:0197b27_36": "若於是中悉見空性，是名道智觀道聖諦。",
    "T13n0397_028:0197b28_0": "若能如是觀四聖諦，是名菩薩觀諦方便。",
    "T13n0397_028:0197b28_1": "「若一切受，是名為苦。",
    "T13n0397_028:0197b29_2": "若於諸受思惟分別，是名苦智觀苦聖諦，受因和合是名為集。",
    "T13n0397_028:0197c01_3": "若於受因知如真實，是名集智觀集聖諦。",
    "T13n0397_028:0197c02_4": "若除諸受無受者受，觀受滅盡不證於滅，為化眾生，是名滅智觀滅聖諦。",
    "T13n0397_028:0197c04_5": "若有所受，是名為道。",
    "T13n0397_028:0197c04_6": "雖有和合猶如筏喻，不為所受不求於道，是名道智觀道聖諦。",
    "T13n0397_028:0197c06_7": "作如是知，見四聖諦清淨平等，是名菩薩觀諦方便。",
    "T13n0397_028:0197c07_8": "「復次，略說生苦是名為苦。",
    "T13n0397_028:0197c08_9": "若觀於生，是名苦智觀苦聖諦。",
    "T13n0397_028:0197c08_10": "生從因緣，是名為集。",
    "T13n0397_028:0197c09_11": "若觀有非有，是名集智觀集聖諦。",
    "T13n0397_028:0197c10_12": "一切生非生，是即非滅，若法不生即無有滅，是名為滅。",
    "T13n0397_028:0197c11_13": "若觀此滅即是滅智觀滅聖諦。",
    "T13n0397_028:0197c12_14": "若如是等，推求稱量思惟分別，是名為道。",
    "T13n0397_028:0197c13_0": "若滅如是求稱量等，入法門者，是名道智觀道聖諦。",
    "T13n0397_028:0197c14_1": "若住於智不證聖諦，是名菩薩觀諦方便。",
    "T13n0397_028:0197c15_2": "「云何菩薩觀緣方便？",
    "T13n0397_028:0197c15_3": "集不善思惟故無明集，無明集故行集，行集故識集，識集故名色集，名色集故六入集，六入集故觸集，觸集故受集，受集故愛集，愛集故取集，取集故有集，有集故生集，生集故老死集，老死集故憂悲苦惱集。",
    "T13n0397_028:0197c20_4": "若知如是諸苦聚集，是名菩薩觀緣方便。",
    "T13n0397_028:0197c21_5": "若住如是諸法聚集，則不長養，無所作，無諍訟，無有主，無所屬，無繫縛。",
    "T13n0397_028:0197c23_6": "所謂若因善法、因不善法、因不動法、若因向涅槃法，如是等法如實分別。",
    "T13n0397_028:0197c24_7": "若諸眾生根量齊限，因是諸根所作諸業，若有受報及非受報，善知其因聚集方便，是名菩薩觀緣方便。",
    "T13n0397_028:0197c27_8": "「不善思惟滅則無明滅，無明滅故行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老死滅，老死滅故憂悲苦惱諸苦聚滅。",
    "T13n0397_028:0198a03_9": "若知如是諸苦聚滅，是名菩薩觀緣方便。",
    "T13n0397_028:0198a04_0": "「一切諸法屬因屬緣屬和合；若法屬因緣和合，是法則不屬我人眾生壽命；若法不屬我人眾生壽命則不入法數，能如是知是名菩薩觀緣方便。",
    "T13n0397_028:0198a07_1": "若菩薩所修諸法，為助菩提安止菩提，如是諸緣悉見滅盡，而不取證為化眾生，是名菩薩觀緣方便。",
    "T13n0397_028:0198a09_2": "「云何觀三世方便？",
    "T13n0397_028:0198a10_0": "若念過去己身他身，善不善心心數法，不善心法呵責毀呰，善心數法悉以迴向無上菩提，是名菩薩觀過去方便。",
    "T13n0397_028:0198a12_1": "若未來世心心數法，一向專念菩提之道，若起善心願悉迴向無上菩提，所有不善心心數法不令入心，發如是願，是名菩薩觀未來方便。",
    "T13n0397_028:0198a15_2": "若現在世心心數法，善思惟等所作諸業，悉以迴向無上菩提，是名菩薩觀現在方便。",
    "T13n0397_028:0198a17_3": "作如是方便，是名菩薩觀三世方便。",
    "T13n0397_028:0198a18_4": "「復次，善解三世空無所有。",
    "T13n0397_028:0198a19_5": "若作是觀觀三世空智慧力故，若於三世諸佛所種無量功德，悉以迴向無上菩提方便力故，如是方便，是名菩薩觀三世方便。",
    "T13n0397_028:0198a22_6": "「復次，雖見過去盡法不至未來，而常修善精勤不懈；觀未來法雖無生出，不捨精進願向菩提；觀現在法雖念念滅，其心不忘發趣菩提。",
    "T13n0397_028:0198a25_7": "如是方便，是名菩薩觀三世方便。",
    "T13n0397_028:0198a26_0": "過去已滅、未來未至、現在不住，雖如是觀心心數法生滅散壞，而常不捨聚集善根助菩提法，如是方便，是名菩薩觀三世方便。",
    "T13n0397_028:0198a29_0": "「復次，若諸神通，念過去世所作善根，念已迴向無上菩提，念未來世未生善根，願心所圖如意成就，現在世中常生善根，專念不懈迴向無上菩提之道。",
    "T13n0397_028:0198b03_1": "如是方便，是名菩薩觀三世方便。",
    "T13n0397_028:0198b04_2": "「復次，若化眾生，念過去世所作善根助道功德，所謂隨眾生心應可化者，如其所樂悉已化訖。",
    "T13n0397_028:0198b06_3": "若未來世所有眾生，或須見佛及諸聖人而得度者，隨形應適悉令得度。",
    "T13n0397_028:0198b07_4": "若現在世所有眾生，若應聞法應見神力，亦隨所應皆悉化之，隨所教化諸眾生已，則於三世成自他利，如是之利悉為菩提具無礙智。",
    "T13n0397_028:0198b11_5": "如是方便，是名菩薩觀三世方便。",
    "T13n0397_028:0198b12_0": "「舍利弗！",
    "T13n0397_028:0198b12_1": "云何菩薩觀諸乘方便？",
    "T13n0397_028:0198b12_2": "世有三乘。",
    "T13n0397_028:0198b13_0": "何等三？",
    "T13n0397_028:0198b13_1": "聲聞乘、緣覺乘、大乘。",
    "T13n0397_028:0198b13_2": "「復有二乘。",
    "T13n0397_028:0198b14_0": "何等二？",
    "T13n0397_028:0198b14_1": "天乘、人乘。",
    "T13n0397_028:0198b14_2": "云何菩薩觀聲聞乘？",
    "T13n0397_028:0198b14_3": "佛未出世無聲聞乘。",
    "T13n0397_028:0198b15_4": "何以故？",
    "T13n0397_028:0198b15_5": "從他聞法生於正見。",
    "T13n0397_028:0198b16_6": "所謂聞者持戒威儀，戒威儀具故戒聚具足，戒聚具足已定聚具足，定聚具足已慧聚具足，慧聚具足已解脫聚具足，解脫聚具足已解脫知見聚具足。",
    "T13n0397_028:0198b19_7": "如是方便，是名菩薩觀聲聞乘方便。",
    "T13n0397_028:0198b20_8": "「復次，觀聲聞乘，若善不善及不動行，心常毀呰厭離三界，觀一切行無常苦無我寂滅涅槃，乃至一念不悕受生，常懷怖懼心不甘樂，觀陰如怨界如毒蛇，入如空聚，於一切趣不願受生。",
    "T13n0397_028:0198b24_9": "若能如是開示分別，是名菩薩觀聲聞乘方便。",
    "T13n0397_028:0198b25_10": "「云何菩薩觀緣覺乘方便？",
    "T13n0397_028:0198b26_11": "若緣覺出世，觀其所行如實知之，緣覺所行出過聲聞所有功德，欲精進不放逸，持戒少聞不多供養諸佛世尊給侍使令，以中根故。",
    "T13n0397_028:0198b29_12": "常有厭心，所作眾事皆悉尠少，厭患憒閙常樂遠離，獨住空閑威儀庠序，出入凝重安心靜默簡於人事，能為眾生現世福田，其心翫樂觀十二緣，常念一法出世涅槃，數遊禪定不從他聞，自然覺了少分境界，因緣悟道故名緣覺。",
    "T13n0397_028:0198c05_13": "若能如是開示分別，是名菩薩觀緣覺乘方便。",
    "T13n0397_028:0198c06_14": "「云何菩薩觀大乘方便？",
    "T13n0397_028:0198c07_15": "其乘無量，今於此中當說少分。",
    "T13n0397_028:0198c07_16": "是乘無量，悉能容受一切眾生，無罣礙故；是乘增長一切善根，令無量眾生得受用故；是乘具足諸波羅蜜，能隨眾生心行化故；是乘能過助道之法，進趣無礙至道場故；是乘平等無礙光明照於一切，無量眾生悉堪受故；是乘無畏過怯弱道，悉能示現諸佛法故；是乘能壞一切諸魔外道邪眾，了十二緣，建立佐助菩提幢故；是乘能除一切諸邊有無斷常因緣諸見所起煩惱障礙，覆蓋疑網調戲，得佛無礙真智慧故；是乘富足具諸珍寶，真實不虛能益眾生，大悲勇猛本願成就故；是乘具足十力無畏不共之法，相好嚴身身口意故。",
    "T13n0397_028:0198c20_17": "如是方便，是名菩薩觀大乘方便。",
    "T13n0397_028:0198c20_18": "「云何菩薩觀一切法方便？",
    "T13n0397_028:0198c21_19": "所謂若有為、若無為，菩薩於中善知方便。",
    "T13n0397_028:0198c22_20": "云何善觀有為方便？",
    "T13n0397_028:0198c22_21": "所有身善業、口善業、意善業，願以迴向無上菩提，是名有為方便。",
    "T13n0397_028:0198c24_22": "若觀身口意業同菩提相，迴向菩提，是名菩薩觀無為方便。",
    "T13n0397_028:0198c25_23": "「復次，有為方便，若能聚集五波羅蜜，是名有為方便。",
    "T13n0397_028:0198c27_24": "雖知般若波羅蜜其性無為，於所聚集終無厭賤，要欲具足諸波羅蜜，深解善根同無漏菩提，而猶願成一切種智，是名菩薩無為方便。",
    "T13n0397_028:0199a01_25": "「復次，有為方便，住於無礙平等心中，以四攝法攝取眾生，是名有為方便。",
    "T13n0397_028:0199a02_26": "云何無為方便？",
    "T13n0397_028:0199a03_27": "善解眾生無我無人無所悕求，知四攝法同無為解脫，而能迴向一切種智，是名無為方便。",
    "T13n0397_028:0199a05_28": "「復次，有為方便，若諸煩惱生死相續斷令不起，所有善根助菩提者令不斷絕，乃至不行少煩惱分，是名有為方便。",
    "T13n0397_028:0199a07_29": "云何無為方便？",
    "T13n0397_028:0199a08_30": "雖觀空無相無願，知此三空即助道方便故能不證，是名無為方便。",
    "T13n0397_028:0199a09_31": "「復次，有為方便，雖在三界不為三界煩惱所污，是名有為方便。",
    "T13n0397_028:0199a11_32": "云何無為方便？",
    "T13n0397_028:0199a11_33": "雖出三界不證於出，是名無為方便。",
    "T13n0397_028:0199a12_34": "如佛所說，知諸法方便則能具足一切種智。",
    "T13n0397_028:0199a13_35": "何以故，一切種智無量無邊，具足正念慧方便故，是故名為一切法方便。",
    "T13n0397_028:0199a15_36": "舍利弗！",
    "T13n0397_028:0199a15_37": "是名菩薩智慧所緣八方便也。",
    "T13n0397_028:0199a16_0": "「舍利弗！",
    "T13n0397_028:0199a16_1": "是八方便能攝菩薩無盡智慧。",
    "T13n0397_028:0199a16_2": "舍利弗！",
    "T13n0397_028:0199a17_3": "是慧能解，觀了善法不善法故；是慧如箭，善射法故；是慧財行，聖法現在故；是慧真解，斷除諸見煩惱障礙諸覆蓋故；是慧定願，悉能滿足本所求故；是慧消融，能除煩惱諸焦熱故；是慧悅豫，不斷法樂故；是慧正念，了所緣義故；是慧安住，具三十七助道法故；是慧得相，如所行乘能具足故；是慧解相，性智照故；是慧能度，過諸流故；是慧能進，成正定決定故；是慧正見，具足一切諸善法故；是慧歡喜，墮煩惱者能拔濟故；是慧殊勝，得頂法故；是慧微妙，自然覺故；是慧不行，不近三世故；是慧攝取，具一切方便故；是慧能斷，過諸思想故；是慧不放逸，捨離闇曚故；是慧初始，發行一切諸善法故；是慧能發，具諸乘故；是慧照明，除無明網故；是慧與眼，一切眾生如其所解得明了故；是慧無依，過眼色故；是慧第一義，出真實故；是慧無諍，善分別故；是慧明了，向智門故；是慧無盡，能遍行故；是慧不逆，見十二緣故；是慧解脫，諸纏繫縛悉善斷故；是慧不雜，離於一切障礙法故。",
    "T13n0397_028:0199b09_0": "「舍利弗！",
    "T13n0397_028:0199b09_1": "一切眾生所有心行，如是智慧悉能照達，如眾生心行慧思智、諸煩惱門，如是智慧皆悉觀了。",
    "T13n0397_028:0199b11_2": "若聲聞、緣覺、菩薩、如來所有智慧，是菩薩悉能遍學。",
    "T13n0397_028:0199b12_3": "舍利弗！",
    "T13n0397_028:0199b12_4": "是名菩薩無盡之慧，以是無盡慧具無盡智。」",
    "T13n0397_028:0199b13_5": "說是法時，三萬二千菩薩善根熟者得無生法忍。",
    "T13n0397_028:0199b15_0": "大方等大集經卷第二十八"
}