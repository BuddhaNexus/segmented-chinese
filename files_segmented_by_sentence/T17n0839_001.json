{
    "T17n0839_001:0901c07_0": "占察善惡業報經卷上(出六根聚經中)天竺三藏菩提燈譯如是我聞：一時，婆伽婆一切智人，在王舍城耆闍崛山中，以神通力，示廣博嚴淨無礙道場，與無量無邊諸大眾俱，演說甚深根聚法門。",
    "T17n0839_001:0901c13_1": "爾時，會中有一菩薩名堅淨信，從坐而起，整衣服，偏袒右肩，合掌白佛言：「我今於此眾中，欲有所問，諮請世尊，願垂聽許。」",
    "T17n0839_001:0901c15_2": "佛言：「善男子！",
    "T17n0839_001:0901c16_3": "隨汝所問，便可說之。」",
    "T17n0839_001:0901c16_4": "堅淨信菩薩言：「如佛先說：『若我去世，正法滅後，像法向盡，及入末世。",
    "T17n0839_001:0901c18_5": "如是之時，眾生福薄，多諸衰惱，國土數亂，災害頻起，種種厄難，怖懼逼擾。",
    "T17n0839_001:0901c19_6": "我諸弟子失其善念，唯長貪、瞋、嫉妬、我慢。",
    "T17n0839_001:0901c20_7": "設有像似行善法者，但求世間利養名稱，以之為主，不能專心修出要法。",
    "T17n0839_001:0901c22_8": "爾時眾生覩世災亂，心常怯弱，憂畏己身及諸親屬不得衣食充養軀命。",
    "T17n0839_001:0901c24_9": "以如此等眾多障礙因緣故，於佛法中鈍根少信，得道者極少。",
    "T17n0839_001:0901c25_10": "乃至漸漸於三乘中，信心成就者亦復甚尠。",
    "T17n0839_001:0901c26_11": "所有修學世間禪定，發諸通業，自知宿命者，次轉無有。",
    "T17n0839_001:0901c27_12": "如是於後，入末法中經久，得道獲信、禪定、通業等一切全無。』",
    "T17n0839_001:0901c29_13": "我今為此未來惡世，像法向盡及末法中，有微少善根者，請問如來。",
    "T17n0839_001:0902a01_14": "設何方便，開化示導，令生信心，得除衰惱。",
    "T17n0839_001:0902a02_15": "以彼眾生遭值惡時，多障礙故，退其善心。",
    "T17n0839_001:0902a03_16": "於世間、出世間因果法中，數起疑惑，不能堅心專求善法。",
    "T17n0839_001:0902a04_17": "如是眾生可愍可救。",
    "T17n0839_001:0902a05_18": "世尊大慈，一切種智！",
    "T17n0839_001:0902a05_19": "願興方便而曉喻之。",
    "T17n0839_001:0902a06_20": "令離疑網，除諸障礙，信得增長。",
    "T17n0839_001:0902a06_21": "隨於何乘，速獲不退。」",
    "T17n0839_001:0902a07_22": "佛告堅淨信言：「善哉！",
    "T17n0839_001:0902a07_23": "善哉！",
    "T17n0839_001:0902a08_0": "快問斯事，深適我意。",
    "T17n0839_001:0902a08_1": "今此眾中，有菩薩摩訶薩，名曰地藏，汝應以此事而請問之。",
    "T17n0839_001:0902a09_2": "彼當為汝建立方便，開示演說，成汝所願。」",
    "T17n0839_001:0902a10_3": "時堅淨信菩薩復白佛言：「如來世尊，無上大智！",
    "T17n0839_001:0902a11_4": "何意不說，乃欲令彼地藏菩薩而演說之？」",
    "T17n0839_001:0902a13_0": "佛告堅淨信：「汝莫生高下想。",
    "T17n0839_001:0902a13_1": "此善男子發心已來，過無量無邊不可思議阿僧祇劫，久已能度薩婆若海，功德滿足。",
    "T17n0839_001:0902a15_2": "但依本願自在力故，權巧現化，影應十方。",
    "T17n0839_001:0902a16_3": "雖復普遊一切剎土常起功業，而於五濁惡世化益偏厚，亦依本願力所熏習故，及因眾生應受化業故也。",
    "T17n0839_001:0902a18_4": "彼從十一劫來，莊嚴此世界，成熟眾生。",
    "T17n0839_001:0902a19_5": "是故在斯會中，身相端嚴，威德殊勝，唯除如來，無能過者。",
    "T17n0839_001:0902a21_6": "又於此世界所有化業，唯除遍吉、觀世音等諸大菩薩，皆不能及。",
    "T17n0839_001:0902a22_7": "以是菩薩本誓願力，速滿眾生一切所求，能滅眾生一切重罪，除諸障礙，現得安隱。",
    "T17n0839_001:0902a24_8": "又是菩薩，名為善安慰說者。",
    "T17n0839_001:0902a25_9": "所謂，巧演深法，能善開導初學發意求大乘者，令不怯弱。",
    "T17n0839_001:0902a26_10": "以如是等因緣，於此世界，眾生渴仰，受化得度。",
    "T17n0839_001:0902a27_11": "是故我今令彼說之。」",
    "T17n0839_001:0902a28_0": "爾時，堅淨信菩薩既解佛意已，尋即勸請地藏菩薩摩訶薩言：「善哉，救世真士！",
    "T17n0839_001:0902a29_1": "善哉，大智開士！",
    "T17n0839_001:0902b01_2": "如我所問：『惡世眾生，以何方便而化導之，使離諸障，得堅固信？』",
    "T17n0839_001:0902b02_3": "如來今者，為欲令汝說是方便。",
    "T17n0839_001:0902b03_4": "宜當知時，哀愍為說。」",
    "T17n0839_001:0902b04_0": "爾時，地藏菩薩摩訶薩語堅淨信菩薩摩訶薩言：「善男子！",
    "T17n0839_001:0902b05_1": "諦聽。",
    "T17n0839_001:0902b05_2": "當為汝說。",
    "T17n0839_001:0902b05_3": "若佛滅後，惡世之中，諸有比丘、比丘尼、優婆塞、優婆夷，於世間、出世間因果法，未得決定信，不能修學無常想、苦想、無我想、不淨想，成就現前；不能勤觀四聖諦法及十二因緣法；亦不勤觀真如、實際、無生無滅等法。",
    "T17n0839_001:0902b10_4": "以不勤觀如是法故，不能畢竟不作十惡根本過罪。",
    "T17n0839_001:0902b11_5": "於三寶功德種種境界，不能專信。",
    "T17n0839_001:0902b12_6": "於三乘中，皆無定向。",
    "T17n0839_001:0902b12_7": "如是等人，若有種種諸障礙事，增長憂慮，或疑或悔，於一切處心不明了。",
    "T17n0839_001:0902b14_8": "多求多惱，眾事牽纏，所作不定，思想擾亂，廢修道業。",
    "T17n0839_001:0902b15_9": "有如是等障難事者，當用木輪相法，占察善惡宿世之業、現在苦樂吉凶等事。",
    "T17n0839_001:0902b17_10": "緣合故有，緣盡則滅。",
    "T17n0839_001:0902b18_0": "業集隨心，相現果起。",
    "T17n0839_001:0902b18_1": "不失不壞，相應不差。",
    "T17n0839_001:0902b18_2": "如是諦占善惡業報，曉喻自心。",
    "T17n0839_001:0902b19_3": "於所疑事，以取決了。",
    "T17n0839_001:0902b20_4": "若佛弟子，但當學習如此相法，至心歸依，所觀之事，無不誠諦。",
    "T17n0839_001:0902b21_5": "不應棄捨如是之法，而返隨逐世間卜筮、種種占相吉凶等事，貪著樂習。",
    "T17n0839_001:0902b23_6": "若樂習者，深障聖道。",
    "T17n0839_001:0902b23_7": "「善男子！",
    "T17n0839_001:0902b23_8": "欲學木輪相者，先當刻木如小指許，使長短減於一寸，正中令其四面方平，自餘向兩頭斜漸去之。",
    "T17n0839_001:0902b26_9": "仰手傍擲，令使易轉，因是義故，說名為輪。",
    "T17n0839_001:0902b27_10": "又依此相，能破壞眾生邪見疑網，轉向正道，到安隱處，是故名輪。",
    "T17n0839_001:0902b28_11": "其輪相者，有三種差別。",
    "T17n0839_001:0902b29_12": "何等為三？",
    "T17n0839_001:0902b29_13": "一者，輪相能示宿世所作善惡業種差別，其輪有十。",
    "T17n0839_001:0902c01_14": "二者，輪相能示宿世集業久近，所作強弱、大小差別，其輪有三。",
    "T17n0839_001:0902c02_15": "三者，輪相能示三世中受報差別，其輪有六。",
    "T17n0839_001:0902c03_16": "「若欲觀宿世所作善惡業差別者，當刻木為十輪。",
    "T17n0839_001:0902c05_0": "依此十輪，書記十善之名。",
    "T17n0839_001:0902c05_1": "一善主在一輪，於一面記。",
    "T17n0839_001:0902c06_2": "次以十惡書對十善，令使相當，亦各記在一面。",
    "T17n0839_001:0902c07_3": "言十善者，則為一切眾善根本，能攝一切諸餘善法。",
    "T17n0839_001:0902c08_4": "言十惡者，亦為一切眾惡根本，能攝一切諸餘惡法。",
    "T17n0839_001:0902c09_5": "「若欲占此輪相者，先當學至心總禮十方一切諸佛。",
    "T17n0839_001:0902c10_6": "因即立願：『願令十方一切眾生，速疾皆得親近供養，諮受正法。』",
    "T17n0839_001:0902c12_7": "次應學至心敬禮十方一切法藏。",
    "T17n0839_001:0902c12_8": "因即立願：『願令十方一切眾生，速疾皆得受持讀誦，如法修行，及為他說。』",
    "T17n0839_001:0902c14_9": "次當學至心敬禮十方一切賢聖。",
    "T17n0839_001:0902c15_10": "因即立願：『願令十方一切眾生，速疾皆得親近供養，發菩提心，志不退轉。』",
    "T17n0839_001:0902c16_11": "後應學至心禮我地藏菩薩摩訶薩。",
    "T17n0839_001:0902c17_12": "因即立願：『願令十方一切眾生，速得除滅惡業重罪，離諸障礙。",
    "T17n0839_001:0902c19_13": "資生眾具，悉皆充足。』",
    "T17n0839_001:0902c19_14": "如是禮已，隨所有香華等，當修供養。",
    "T17n0839_001:0902c20_15": "「修供養者，仰念一切佛法僧寶，體常遍滿，無所不在。",
    "T17n0839_001:0902c21_16": "願令此香華，等同法性，普熏一切諸佛剎土，施作佛事。",
    "T17n0839_001:0902c22_17": "又念十方一切供具，無時不有。",
    "T17n0839_001:0902c23_18": "我今當以十方所有一切種種香華、瓔珞、幢幡、寶蓋、諸珍妙飾、種種音樂、燈明、燭火、飲食、衣服、臥具、湯藥，乃至十方所有一切種種莊嚴供養之具，憶想遙擬，普共眾生奉獻供養。",
    "T17n0839_001:0902c27_19": "當念一切世界中有修供養者，我今隨喜。",
    "T17n0839_001:0902c28_20": "若未修供養者，願得開導，令修供養。",
    "T17n0839_001:0902c29_21": "又願我身，速能遍至一切剎土，於一切佛法僧所，各以一切種莊嚴供養之具，共一切眾生等持奉獻。",
    "T17n0839_001:0903a02_22": "供養一切諸佛法身、色身、舍利、形像、浮圖、廟塔一切佛事，供養一切所有法藏及說法處，供養一切賢聖僧眾，願共一切眾生，修行如是供養已，漸得成就六波羅蜜、四無量心。",
    "T17n0839_001:0903a06_23": "深知一切法本來寂靜，無生無滅，一味平等，離念清淨，畢竟圓滿。",
    "T17n0839_001:0903a08_24": "又應別復係心供養我地藏菩薩摩訶薩。",
    "T17n0839_001:0903a09_0": "「次當稱名，若默誦念。",
    "T17n0839_001:0903a09_1": "一心告言：『南無地藏菩薩摩訶薩。』",
    "T17n0839_001:0903a10_2": "如是稱名，滿足至千。",
    "T17n0839_001:0903a10_3": "經千念已，而作是言：『地藏菩薩摩訶薩！",
    "T17n0839_001:0903a11_4": "大慈大悲！",
    "T17n0839_001:0903a11_5": "唯願護念我及一切眾生，速除諸障，增長淨信，令今所觀稱實相應。』",
    "T17n0839_001:0903a13_6": "作此語已，然後手執木輪，於淨物上而傍擲之。",
    "T17n0839_001:0903a14_7": "如是欲自觀法，若欲觀他，皆亦如是。",
    "T17n0839_001:0903a15_8": "「應知占其輪相者，隨所現業，悉應一一諦觀思驗。",
    "T17n0839_001:0903a16_9": "或純具十善，或純具十惡，或善惡交雜，或純善不具，或純惡不具。",
    "T17n0839_001:0903a17_10": "如是業因，種類不同，習氣果報，各各別異，如佛世尊餘處廣說。",
    "T17n0839_001:0903a19_11": "應當憶念思惟觀察所現業種，與今世果報所經苦樂吉凶等事，及煩惱業習得相當者，名為相應；若不相當者，謂不至心，名虛謬也。",
    "T17n0839_001:0903a22_12": "「若占輪相，其善惡業俱不現者，此人已證無漏智心，專求出離，不復樂受世間果報，諸有漏業展轉微弱，更不增長，是故不現。",
    "T17n0839_001:0903a25_13": "又純善不具、純惡不具者，此二種人，善惡之業所有不現者，皆是微弱未能牽果，是故不現。",
    "T17n0839_001:0903a27_14": "若當來世佛諸弟子，已占善惡果報得相應者，於五欲眾具得稱意時，勿當自縱以起放逸。",
    "T17n0839_001:0903a29_15": "即應思念：『由我宿世如是善業故，今獲此報。",
    "T17n0839_001:0903b01_16": "我今乃可轉更進修，不應休止。』",
    "T17n0839_001:0903b02_0": "若遭眾厄種種衰惱不吉之事擾亂憂怖，不稱意時，應當甘受，無令疑悔，退修善業。",
    "T17n0839_001:0903b03_1": "即當思念：『但由我宿世造如是惡業故，今獲此報，我今應當悔彼惡業，專修對治及修餘善。",
    "T17n0839_001:0903b05_2": "無得止住懈怠放逸，轉更增集種種苦聚。』",
    "T17n0839_001:0903b06_3": "是名占察初輪相法。",
    "T17n0839_001:0903b07_4": "「善男子！",
    "T17n0839_001:0903b07_5": "若欲占察過去往昔集業久近，所作強弱、大小差別者，當復刻木為三輪，以身口意各主一輪，書字記之。",
    "T17n0839_001:0903b09_6": "又於輪正中，一面書一畫，令麁長使徹畔。",
    "T17n0839_001:0903b10_7": "次第二面書一畫，令細短使不至畔。",
    "T17n0839_001:0903b11_8": "次第三面作一傍刻如畫，令其麁深。",
    "T17n0839_001:0903b12_9": "次第四面亦作傍刻，令使細淺。",
    "T17n0839_001:0903b13_10": "當知善業莊嚴猶如畫飾，惡業衰害猶如損刻。",
    "T17n0839_001:0903b14_11": "其畫長大者，顯示積善來久，行業猛利，所作增上。",
    "T17n0839_001:0903b15_12": "其畫細短者，顯示積善來近，始習基鈍，所作微薄。",
    "T17n0839_001:0903b16_13": "其刻麁深者，顯示習惡來久，所作增上，餘殃亦厚。",
    "T17n0839_001:0903b17_14": "其刻細淺者，顯示退善來近，始習惡法，所作之業，未至增上。",
    "T17n0839_001:0903b18_15": "或雖起重惡，已曾改悔，此謂小惡。",
    "T17n0839_001:0903b19_16": "「善男子！",
    "T17n0839_001:0903b19_17": "若占初輪相者，但知宿世所造之業善惡差別，而不能知積習久近、所作之業強弱大小，是故須占第二輪相。",
    "T17n0839_001:0903b22_18": "若占第二輪相者，當依初輪相中所現之業。",
    "T17n0839_001:0903b23_19": "若屬身者，擲身輪相；若屬口者，擲口輪相；若屬意者，擲意輪相。",
    "T17n0839_001:0903b24_20": "不得以此三輪之相一擲通占。",
    "T17n0839_001:0903b25_21": "應當隨業主念，一一善惡，依所屬輪，別擲占之。",
    "T17n0839_001:0903b27_0": "「復次，若占初輪相中，唯得身之善，於此第二輪相中得身惡者，謂無至心，不得相應，名虛謬也。",
    "T17n0839_001:0903b29_1": "又復不相應者，謂占初輪相中，得不殺業，及得偷盜業，意先主觀不殺業，而於第二輪相中得身惡者，名不相應。",
    "T17n0839_001:0903c03_0": "「復次，若觀現在從生以來，不樂殺業，無造殺罪，但意主殺業，而於此第二輪相中得身大惡者，謂名不相應。",
    "T17n0839_001:0903c05_1": "自餘口意中業不相應義，亦如是應知。",
    "T17n0839_001:0903c06_2": "「善男子！",
    "T17n0839_001:0903c06_3": "若未來世諸眾生等，欲求度脫生老病死，始學發心修習禪定、無相智慧者，應當先觀宿世所作惡業多少及以輕重。",
    "T17n0839_001:0903c09_4": "若惡業多厚者，不得即學禪定、智慧，應當先修懺悔之法。",
    "T17n0839_001:0903c10_5": "所以者何？",
    "T17n0839_001:0903c10_6": "此人宿習惡心猛利故，於今現在必多造惡，毀犯重禁。",
    "T17n0839_001:0903c11_7": "以犯重禁故，若不懺悔令其清淨，而修禪定、智慧者，則多有障礙，不能剋獲。",
    "T17n0839_001:0903c13_8": "或失心錯亂，或外邪所惱，或納受邪法，增長惡見。",
    "T17n0839_001:0903c14_9": "是故當先修懺悔法，若戒根清淨，及宿世重罪得微薄者，則離諸障。",
    "T17n0839_001:0903c16_10": "「善男子！",
    "T17n0839_001:0903c16_11": "欲修懺悔法者，當住靜處，隨力所能，莊嚴一室。",
    "T17n0839_001:0903c17_12": "內置佛事及安經法，懸繒幡蓋，求集香華，以修供養。",
    "T17n0839_001:0903c18_13": "澡沐身體，及洗衣服，勿令臭穢。",
    "T17n0839_001:0903c19_14": "於晝日分，在此室內，三時稱名。",
    "T17n0839_001:0903c20_15": "一心敬禮過去七佛及五十三佛。",
    "T17n0839_001:0903c20_16": "次隨十方面，一一總歸，擬心遍禮一切諸佛所有色身、舍利、形像、浮圖、廟塔、一切佛事。",
    "T17n0839_001:0903c22_17": "次復總禮十方三世所有諸佛。",
    "T17n0839_001:0903c23_18": "又當擬心遍禮十方一切法藏，次當擬心遍禮十方一切賢聖，然後更別稱名禮我地藏菩薩摩訶薩。",
    "T17n0839_001:0903c25_19": "「如是禮已，應當說所作罪，一心仰告：「『唯願十方諸大慈尊，證知護念，我今懺悔，不復更造。",
    "T17n0839_001:0903c28_20": "願我及一切眾生，速得除滅無量劫來十惡、四重、五逆、顛倒、謗毀三寶，一闡提罪。』",
    "T17n0839_001:0904a01_0": "「復應思惟：『如是罪性，但從虛妄顛倒心起，無有定實而可得者，本唯空寂。",
    "T17n0839_001:0904a02_1": "願我及一切眾生速達心本，永滅罪根。』",
    "T17n0839_001:0904a03_2": "「次應復發勸請之願：『願令十方一切菩薩，未成正覺者，願速成正覺。",
    "T17n0839_001:0904a05_3": "若已成正覺者，願常住在世，轉正法輪，不入涅槃。』",
    "T17n0839_001:0904a06_4": "「次當復發隨喜之願：『願我及一切眾生，畢竟永捨嫉妬之心，於三世中一切剎土，所有修學一切功德及成就者，悉皆隨喜。』",
    "T17n0839_001:0904a08_5": "「次當復發迴向之願：『願我所修一切功德，資益一切諸眾生等，同趣佛智，至涅槃城。』",
    "T17n0839_001:0904a10_6": "如是發迴向願已，復往餘靜室，端坐一心，若稱誦，若默念我之名號。",
    "T17n0839_001:0904a12_7": "當減省睡眠，若惛蓋多者，應於道場室中旋遶誦念。",
    "T17n0839_001:0904a13_8": "「次至夜分時，若有燈燭光明事者，亦應三時恭敬供養，悔過發願。",
    "T17n0839_001:0904a15_0": "若不能辦光明事者，應當直在餘靜室中，一心誦念。",
    "T17n0839_001:0904a16_1": "日日如是行懺悔法，勿令懈廢。",
    "T17n0839_001:0904a16_2": "若人宿世遠有善基，暫時遇惡因緣而造惡法，罪障輕微，其心猛利，意力強者，經七日後，即得清淨，除諸障礙。",
    "T17n0839_001:0904a19_3": "如是眾生等，業有厚薄，諸根利鈍，差別無量。",
    "T17n0839_001:0904a20_4": "或經二七日後而得清淨；或經三七日，乃至或經七七日後而得清淨。",
    "T17n0839_001:0904a21_5": "若過去、現在俱有增上種種重罪者，或經百日而得清淨；或經二百日，乃至或經千日而得清淨。",
    "T17n0839_001:0904a24_6": "若極鈍根，罪障最重者，但當能發勇猛之心，不顧惜身命想，常勤稱念，晝夜旋遶，減省睡眠，禮懺發願，樂修供養，不懈不廢，乃至失命，要不休退。",
    "T17n0839_001:0904a27_7": "如是精進，於千日中必獲清淨。",
    "T17n0839_001:0904a28_8": "「善男子！",
    "T17n0839_001:0904a28_9": "若欲知得清淨相者，從始修行過七日後，應當日日於晨朝旦，以第二輪相具安手中，頻三擲之。",
    "T17n0839_001:0904b01_10": "若身口意皆純善者，名得清淨。",
    "T17n0839_001:0904b02_11": "如是未來諸眾生等，能修行懺悔者，從先過去久遠以來，於佛法中各曾習善，隨其所修何等功德，業有厚薄種種別異。",
    "T17n0839_001:0904b04_12": "是故彼等得清淨時，相亦不同。",
    "T17n0839_001:0904b05_13": "或有眾生得三業純善時，不即更得諸餘好相。",
    "T17n0839_001:0904b06_14": "或有眾生得三業善相時，於一日一夜中，復見光明遍滿其室。",
    "T17n0839_001:0904b08_15": "或聞殊特異好香氣，身意快然。",
    "T17n0839_001:0904b08_16": "或作善夢，夢中見佛色身來為作證，手摩其頭，歎言：『善哉！",
    "T17n0839_001:0904b10_17": "汝今清淨，我來證汝。』",
    "T17n0839_001:0904b10_18": "或夢見菩薩身來為作證，或夢見佛形像放光而為作證。",
    "T17n0839_001:0904b11_19": "若人未得三業善相，但先見聞如此諸事者，則為虛妄誑惑詐偽，非善相也。",
    "T17n0839_001:0904b13_20": "若人曾有出世善基，攝心猛利者，我於爾時，隨所應度而為現身。",
    "T17n0839_001:0904b15_0": "放大慈光，令彼安隱，離諸疑怖。",
    "T17n0839_001:0904b15_1": "或示神通種種變化，或復令彼自憶宿命所逕之事、所作善惡。",
    "T17n0839_001:0904b17_2": "或復隨其所樂，為說種種深要之法。",
    "T17n0839_001:0904b17_3": "彼人即時於所向乘，得決定信，或漸證獲沙門道果。",
    "T17n0839_001:0904b19_4": "「復次，彼諸眾生若雖未能見我化身轉變說法，但當學至心，使身口意得清淨相已，我亦護念，令彼眾生速得消滅種種障礙。",
    "T17n0839_001:0904b21_5": "天魔波旬不來破壞，乃至九十五種外道邪師、一切鬼神，亦不來亂。",
    "T17n0839_001:0904b23_6": "所有五蓋展轉輕微，堪能修習諸禪智慧。",
    "T17n0839_001:0904b25_0": "「復次，若未來世諸眾生等，雖不為求禪定、智慧，出要之道，但遭種種眾厄，貧窮困苦，憂惱逼迫者，亦應恭敬禮拜供養，悔所作惡，恒常發願，於一切時一切處，勤心稱誦我之名號，令其至誠。",
    "T17n0839_001:0904b29_1": "亦當速脫種種衰惱，捨此命已，生於善處。",
    "T17n0839_001:0904c02_0": "「復次，未來之世，若在家、若出家諸眾生等，欲求受清淨妙戒，而先已作增上重罪，不得受者，亦當如上修懺悔法，令其至心，得身口意善相已，即應可受。",
    "T17n0839_001:0904c05_1": "若彼眾生欲習摩訶衍道，求受菩薩根本重戒，及願總受在家、出家一切禁戒——所謂：攝律儀戒、攝善法戒、攝化眾生戒——而不能得善好戒師，廣解菩薩法藏。",
    "T17n0839_001:0904c08_2": "先修行者，應當至心於道場內，恭敬供養，仰告十方諸佛菩薩，請為師證。",
    "T17n0839_001:0904c10_3": "一心立願，稱辯戒相，先說十根本重戒，次當總舉三種戒聚，自誓而受，此亦得戒。",
    "T17n0839_001:0904c12_4": "「復次，未來世諸眾生等，欲求出家，及已出家，若不能得善好戒師，及清淨僧眾，其心疑惑，不得如法受於禁戒者，但能學發無上道心，亦令身口意得清淨已。",
    "T17n0839_001:0904c15_5": "其未出家者，應當剃髮，被服法衣，如上立願，自誓而受菩薩律儀三種戒聚，則名具獲波羅提木叉出家之戒，名為比丘、比丘尼。",
    "T17n0839_001:0904c18_6": "即應推求聲聞律藏，及菩薩所習摩德勒伽藏，受持讀誦，觀察修行。",
    "T17n0839_001:0904c20_7": "若雖出家，而其年未滿二十者，應當先誓願受十根本戒，及受沙彌、沙彌尼所有別戒。",
    "T17n0839_001:0904c22_8": "既受戒已，亦名沙彌、沙彌尼。",
    "T17n0839_001:0904c22_9": "即應親近供養給侍先舊出家，學大乘心，具受戒者，求為依止之師，請問教戒，修行威儀，如沙彌、沙彌尼法。",
    "T17n0839_001:0904c25_10": "若不能值如是之人，唯當親近菩薩所修摩德勒伽藏，讀誦思惟，觀察修行，慇懃供養佛法僧寶。",
    "T17n0839_001:0904c27_11": "若沙彌尼年已十八者，亦當自誓受毘尼藏中式叉摩那六戒之法，及遍學比丘尼一切戒聚。",
    "T17n0839_001:0904c29_12": "其年若滿二十時，乃可如上總受菩薩三種戒聚。",
    "T17n0839_001:0905a01_13": "然後得名比丘尼。",
    "T17n0839_001:0905a02_14": "若彼眾生，雖學懺悔，不能至心，不獲善相者，設作受相，不名得戒。」",
    "T17n0839_001:0905a04_0": "爾時，堅淨信菩薩摩訶薩問地藏菩薩摩訶薩言：「所說至心者，差別有幾種？",
    "T17n0839_001:0905a05_1": "何等至心，能獲善相？」",
    "T17n0839_001:0905a06_2": "地藏菩薩摩訶薩言：「善男子！",
    "T17n0839_001:0905a06_3": "我所說至心者，略有二種。",
    "T17n0839_001:0905a07_4": "何等為二？",
    "T17n0839_001:0905a07_5": "一者，初始學習求願至心。",
    "T17n0839_001:0905a08_6": "二者，攝意專精，成就勇猛，相應至心。",
    "T17n0839_001:0905a09_0": "得此第二至心者，能獲善相。",
    "T17n0839_001:0905a09_1": "此第二至心，復有下中上三種差別，何等為三？",
    "T17n0839_001:0905a10_2": "一者一心，所謂係想不亂，心住了了。",
    "T17n0839_001:0905a11_3": "二者勇猛心，所謂專求不懈，不顧身命。",
    "T17n0839_001:0905a12_4": "三者深心，所謂與法相應，究竟不退。",
    "T17n0839_001:0905a13_5": "若人修習此懺悔法，乃至不得下至心者，終不能獲清淨善相。",
    "T17n0839_001:0905a14_6": "是名說占第二輪法。",
    "T17n0839_001:0905a15_7": "「善男子！",
    "T17n0839_001:0905a15_8": "若欲占察三世中受報差別者，當復刻木為六輪。",
    "T17n0839_001:0905a16_9": "於此六輪，以一二三、四五六、七八九、十十一十二、十三十四十五、十六十七十八等數，書字記之。",
    "T17n0839_001:0905a18_10": "一數主一面，各書三面，令數次第不錯不亂。",
    "T17n0839_001:0905a19_11": "當知如此諸數，皆從一數而起，以一為本。",
    "T17n0839_001:0905a20_12": "如是數相者，顯示一切眾生六根之聚，皆從如來藏自性清淨心一實境界而起，依一實境界以之為本。",
    "T17n0839_001:0905a22_13": "所謂依一實境界故，有彼無明。",
    "T17n0839_001:0905a23_14": "不了一法界，謬念思惟，現妄境界，分別取著，集業因緣，生眼、耳、鼻、舌、身、意等六根。",
    "T17n0839_001:0905a25_15": "以依內六根故，對外色、聲、香、味、觸、法等六塵，起眼、耳、鼻、舌、身、意等六識。",
    "T17n0839_001:0905a26_16": "以依六識故，於色、聲、香、味、觸、法中，起違想、順想、非違非順等想，生十八種受。",
    "T17n0839_001:0905a28_17": "若未來世佛諸弟子，於三世中所受果報，欲決疑意者，應當三擲此第三輪相，占計合數，依數觀之，以定善惡。",
    "T17n0839_001:0905b02_18": "「如是所觀三世果報善惡之相，有一百八十九種。",
    "T17n0839_001:0905b03_19": "何等為一百八十九種？",
    "T17n0839_001:0905b03_20": "一者，求上乘得不退。",
    "T17n0839_001:0905b04_21": "二者，所求果現當證。",
    "T17n0839_001:0905b04_22": "三者，求中乘得不退。",
    "T17n0839_001:0905b05_23": "四者，求下乘得不退。",
    "T17n0839_001:0905b05_24": "五者，求神通得成就。",
    "T17n0839_001:0905b06_25": "六者，修四梵得成就。",
    "T17n0839_001:0905b06_26": "七者，修世禪得成就。",
    "T17n0839_001:0905b07_27": "八者，所欲受得妙戒。",
    "T17n0839_001:0905b07_28": "九者，所曾受得戒具。",
    "T17n0839_001:0905b08_29": "十者，求上乘未住信。",
    "T17n0839_001:0905b08_30": "十一者，求中乘未住信。",
    "T17n0839_001:0905b09_31": "十二者，求下乘未住信。",
    "T17n0839_001:0905b09_32": "十三者，所觀人為善友。",
    "T17n0839_001:0905b10_33": "十四者，隨所聞是正信。",
    "T17n0839_001:0905b10_34": "十五者，所觀人為惡友。",
    "T17n0839_001:0905b11_35": "十六者，隨所聞非正教。",
    "T17n0839_001:0905b11_36": "十七者，所觀人有實德。",
    "T17n0839_001:0905b12_37": "十八者，所觀人無實德。",
    "T17n0839_001:0905b13_0": "十九者，所觀義不錯謬。",
    "T17n0839_001:0905b13_1": "二十者，所觀義是錯謬。",
    "T17n0839_001:0905b14_2": "二十一者，有所誦不錯謬。",
    "T17n0839_001:0905b14_3": "二十二者，有所誦是錯謬。",
    "T17n0839_001:0905b15_4": "二十三者，所修行不錯謬。",
    "T17n0839_001:0905b15_5": "二十四者，所見聞是善相。",
    "T17n0839_001:0905b16_6": "二十五者，有所證為正實。",
    "T17n0839_001:0905b17_7": "二十六者，有所學是錯謬。",
    "T17n0839_001:0905b17_8": "二十七者，所見聞非善相。",
    "T17n0839_001:0905b18_9": "二十八者，有所證非正法。",
    "T17n0839_001:0905b18_10": "二十九者，有所獲邪神持。",
    "T17n0839_001:0905b19_11": "三十者，所能說邪智辯。",
    "T17n0839_001:0905b19_12": "三十一者，所玄知非人力。",
    "T17n0839_001:0905b20_13": "三十二者，應先習觀智道。",
    "T17n0839_001:0905b21_14": "三十三者，應先習禪定道。",
    "T17n0839_001:0905b21_15": "三十四者，觀所學無障礙。",
    "T17n0839_001:0905b22_16": "三十五者，觀所學是所宜。",
    "T17n0839_001:0905b22_17": "三十六者，觀所學非所宜。",
    "T17n0839_001:0905b23_18": "三十七者，觀所學是宿習。",
    "T17n0839_001:0905b24_19": "三十八者，觀所學非宿習。",
    "T17n0839_001:0905b24_20": "三十九者，觀所學善增長。",
    "T17n0839_001:0905b25_21": "四十者，觀所學方便少。",
    "T17n0839_001:0905b25_22": "四十一者，觀所學無進趣。",
    "T17n0839_001:0905b26_23": "四十二者，所求果現未得。",
    "T17n0839_001:0905b26_24": "四十三者，求出家當得去。",
    "T17n0839_001:0905b27_25": "四十四者，求聞法得教示。",
    "T17n0839_001:0905b28_26": "四十五者，求經卷得讀誦。",
    "T17n0839_001:0905b28_27": "四十六者，觀所作是魔事。",
    "T17n0839_001:0905b29_28": "四十七者，觀所作事成就。",
    "T17n0839_001:0905b29_29": "四十八者，觀所作事不成。",
    "T17n0839_001:0905c01_30": "四十九者，求大富財盈滿。",
    "T17n0839_001:0905c02_31": "五十者，求官位當得獲。",
    "T17n0839_001:0905c02_32": "五十一者，求壽命得延年。",
    "T17n0839_001:0905c03_33": "五十二者，求世仙當得獲。",
    "T17n0839_001:0905c03_34": "五十三者，觀學問多所達。",
    "T17n0839_001:0905c04_35": "五十四者，觀學問少所達。",
    "T17n0839_001:0905c05_0": "五十五者，求師友得如意。",
    "T17n0839_001:0905c05_1": "五十六者，求弟子得如意。",
    "T17n0839_001:0905c06_2": "五十七者，求父母得如意。",
    "T17n0839_001:0905c06_3": "五十八者，求男女得如意。",
    "T17n0839_001:0905c07_4": "五十九者，求妻妾得如意。",
    "T17n0839_001:0905c07_5": "六十者，求同伴得如意。",
    "T17n0839_001:0905c08_6": "六十一者，觀所慮得和合。",
    "T17n0839_001:0905c09_7": "六十二者，所觀人心懷恚。",
    "T17n0839_001:0905c09_8": "六十三者，求無恨得歡喜。",
    "T17n0839_001:0905c10_9": "六十四者，求和合得如意。",
    "T17n0839_001:0905c10_10": "六十五者，所觀人心歡喜。",
    "T17n0839_001:0905c11_11": "六十六者，所思人得會見。",
    "T17n0839_001:0905c12_12": "六十七者，所思人不復會。",
    "T17n0839_001:0905c12_13": "六十八者，所請喚得來集。",
    "T17n0839_001:0905c13_14": "六十九者，所憎惡得離之。",
    "T17n0839_001:0905c13_15": "七十者，所愛敬得近之。",
    "T17n0839_001:0905c14_16": "七十一者，觀欲聚得和集。",
    "T17n0839_001:0905c14_17": "七十二者，觀欲聚不和集。",
    "T17n0839_001:0905c15_18": "七十三者，所請喚不得來。",
    "T17n0839_001:0905c16_19": "七十四者，所期人必當至。",
    "T17n0839_001:0905c16_20": "七十五者，所期人住不來。",
    "T17n0839_001:0905c17_21": "七十六者，所觀人得安吉。",
    "T17n0839_001:0905c17_22": "七十七者，所觀人不安吉。",
    "T17n0839_001:0905c18_23": "七十八者，所觀人已無身。",
    "T17n0839_001:0905c19_24": "七十九者，所望見得覩之。",
    "T17n0839_001:0905c19_25": "八十者，所求覓得見之。",
    "T17n0839_001:0905c20_26": "八十一者，求所聞得吉語。",
    "T17n0839_001:0905c20_27": "八十二者，所求見不如意。",
    "T17n0839_001:0905c21_28": "八十三者，觀所疑即為實。",
    "T17n0839_001:0905c21_29": "八十四者，觀所疑為不實。",
    "T17n0839_001:0905c22_30": "八十五者，所觀人不和合。",
    "T17n0839_001:0905c23_31": "八十六者，求佛事當得獲。",
    "T17n0839_001:0905c23_32": "八十七者，求供具當得獲。",
    "T17n0839_001:0905c24_33": "八十八者，求資生得如意。",
    "T17n0839_001:0905c24_34": "八十九者，求資生少得獲。",
    "T17n0839_001:0905c25_35": "九十者，有所求皆當得。",
    "T17n0839_001:0905c26_0": "九十一者，有所求皆不得。",
    "T17n0839_001:0905c26_1": "九十二者，有所求少得獲。",
    "T17n0839_001:0905c27_2": "九十三者，有所求得如意。",
    "T17n0839_001:0905c27_3": "九十四者，有所求速當得。",
    "T17n0839_001:0905c28_4": "九十五者，有所求久當得。",
    "T17n0839_001:0905c28_5": "九十六者，有所求而損失。",
    "T17n0839_001:0905c29_6": "九十七者，有所求得吉利。",
    "T17n0839_001:0905c30_7": "九十八者，有所求而受苦。",
    "T17n0839_001:0905c30_8": "九十九者，觀所失求當得。",
    "T17n0839_001:0906a01_9": "一百者，觀所失永不得。",
    "T17n0839_001:0906a01_10": "一百一者，觀所失自還得。",
    "T17n0839_001:0906a02_11": "一百二者，求離厄得脫難。",
    "T17n0839_001:0906a03_12": "一百三者，求離病得除愈。",
    "T17n0839_001:0906a03_13": "一百四者，觀所去無障礙。",
    "T17n0839_001:0906a04_14": "一百五者，觀所去有障礙。",
    "T17n0839_001:0906a04_15": "一百六者，觀所住得安止。",
    "T17n0839_001:0906a05_16": "一百七者，觀所住不得安。",
    "T17n0839_001:0906a06_0": "一百八者，所向處得安快。",
    "T17n0839_001:0906a06_1": "一百九者，所向處有厄難。",
    "T17n0839_001:0906a07_2": "一百一十者，所向處為魔網。",
    "T17n0839_001:0906a07_3": "一百一十一者，所向處難開化。",
    "T17n0839_001:0906a08_4": "一百一十二者，所向處可開化。",
    "T17n0839_001:0906a09_5": "一百一十三者，所向處自獲利。",
    "T17n0839_001:0906a09_6": "一百一十四者，所遊路無惱害。",
    "T17n0839_001:0906a10_7": "一百一十五者，所遊路有惱害。",
    "T17n0839_001:0906a11_8": "一百一十六者，君民惡饑饉起。",
    "T17n0839_001:0906a12_9": "一百一十七者，君民惡多疾疫。",
    "T17n0839_001:0906a12_10": "一百一十八者，君民好國豐樂。",
    "T17n0839_001:0906a13_11": "一百一十九者，君無道國災亂。",
    "T17n0839_001:0906a14_12": "一百二十者，君修德災亂滅。",
    "T17n0839_001:0906a14_13": "一百二十一者，君行惡國將破。",
    "T17n0839_001:0906a15_14": "一百二十二者，君修善國還立。",
    "T17n0839_001:0906a16_15": "一百二十三者，觀所避得度難。",
    "T17n0839_001:0906a16_16": "一百二十四者，觀所避不脫難。",
    "T17n0839_001:0906a17_17": "一百二十五者，所住處眾安隱。",
    "T17n0839_001:0906a18_18": "一百二十六者，所住處有障難。",
    "T17n0839_001:0906a19_19": "一百二十七者，所依聚眾不安，一百二十八者，閑靜處無諸難。",
    "T17n0839_001:0906a20_20": "一百二十九者，觀怪異無損害，一百三十者，觀怪異有損害。",
    "T17n0839_001:0906a21_21": "一百三十一者，觀怪異精進安。",
    "T17n0839_001:0906a22_22": "一百三十二者，觀所夢無損害。",
    "T17n0839_001:0906a23_23": "一百三十三者，觀所夢有所損。",
    "T17n0839_001:0906a23_24": "一百三十四者，觀所夢精進安。",
    "T17n0839_001:0906a24_25": "一百三十五者，觀所夢為吉利。",
    "T17n0839_001:0906a25_26": "一百三十六者，觀障亂速得離。",
    "T17n0839_001:0906a26_27": "一百三十七者，觀障亂漸得離。",
    "T17n0839_001:0906a26_28": "一百三十八者，觀障亂不能離。",
    "T17n0839_001:0906a27_29": "一百三十九者，觀障亂一心除。",
    "T17n0839_001:0906a28_30": "一百四十者，觀所難速得脫。",
    "T17n0839_001:0906a28_31": "一百四十一者，觀所難久得脫。",
    "T17n0839_001:0906a29_32": "一百四十二者，觀所難受衰惱。",
    "T17n0839_001:0906b01_33": "一百四十三者，觀所難精進脫。",
    "T17n0839_001:0906b01_34": "一百四十四者，觀所難命當盡。",
    "T17n0839_001:0906b02_35": "一百四十五者，觀所患大不調。",
    "T17n0839_001:0906b03_36": "一百四十六者，觀所患非人惱。",
    "T17n0839_001:0906b04_0": "一百四十七者，觀所患合非人。",
    "T17n0839_001:0906b04_1": "一百四十八者，觀所患可療治。",
    "T17n0839_001:0906b05_2": "一百四十九者，觀所患難療治。",
    "T17n0839_001:0906b06_3": "一百五十者，觀所患精進差。",
    "T17n0839_001:0906b06_4": "一百五十一者，觀所患久長苦。",
    "T17n0839_001:0906b07_5": "一百五十二者，觀所患自當差。",
    "T17n0839_001:0906b08_6": "一百五十三者，所向醫堪能治。",
    "T17n0839_001:0906b08_7": "一百五十四者，觀所療是對治。",
    "T17n0839_001:0906b09_8": "一百五十五者，所服藥當得力。",
    "T17n0839_001:0906b10_9": "一百五十六者，觀所患得除愈。",
    "T17n0839_001:0906b11_10": "一百五十七者，所向醫不能治。",
    "T17n0839_001:0906b11_11": "一百五十八者，觀所療非對治。",
    "T17n0839_001:0906b12_12": "一百五十九者，所服藥不得力。",
    "T17n0839_001:0906b13_13": "一百六十者，觀所患命當盡。",
    "T17n0839_001:0906b13_14": "一百六十一者，從地獄道中來。",
    "T17n0839_001:0906b14_15": "一百六十二者，從畜生道中來。",
    "T17n0839_001:0906b15_16": "一百六十三者，從餓鬼道中來。",
    "T17n0839_001:0906b15_17": "一百六十四者，從阿修羅道中來。",
    "T17n0839_001:0906b16_18": "一百六十五者，從人道中而來。",
    "T17n0839_001:0906b17_19": "一百六十六者，從天道中而來。",
    "T17n0839_001:0906b18_20": "一百六十七者，從在家中而來。",
    "T17n0839_001:0906b18_21": "一百六十八者，從出家中而來。",
    "T17n0839_001:0906b19_22": "一百六十九者，曾值佛供養來。",
    "T17n0839_001:0906b20_23": "一百七十者，曾親供養賢聖來。",
    "T17n0839_001:0906b20_24": "一百七十一者，曾得聞深法來。",
    "T17n0839_001:0906b21_25": "一百七十二者，捨身已入地獄。",
    "T17n0839_001:0906b22_26": "一百七十三者，捨身已作畜生。",
    "T17n0839_001:0906b23_27": "一百七十四者，捨身已作餓鬼。",
    "T17n0839_001:0906b23_28": "一百七十五者，捨身已作阿修羅。",
    "T17n0839_001:0906b24_29": "一百七十六者，捨身已生人道。",
    "T17n0839_001:0906b25_30": "一百七十七者，捨身已為人王。",
    "T17n0839_001:0906b25_31": "一百七十八者，捨身已生天道。",
    "T17n0839_001:0906b26_32": "一百七十九者，捨身已為天王。",
    "T17n0839_001:0906b27_33": "一百八十者，捨身已聞深法。",
    "T17n0839_001:0906b28_0": "一百八十一者，捨身已得出家。",
    "T17n0839_001:0906b28_1": "一百八十二者，捨身已值聖僧。",
    "T17n0839_001:0906b29_2": "一百八十三者，捨身已生兜率天。",
    "T17n0839_001:0906c01_3": "一百八十四者，捨身已生淨佛國。",
    "T17n0839_001:0906c01_4": "一百八十五者，捨身已尋見佛。",
    "T17n0839_001:0906c02_5": "一百八十六者，捨身已住下乘。",
    "T17n0839_001:0906c03_6": "一百八十七者，捨身已住中乘。",
    "T17n0839_001:0906c04_7": "一百八十八者，捨身已獲果證。",
    "T17n0839_001:0906c04_8": "一百八十九者，捨身已住上乘。",
    "T17n0839_001:0906c06_0": "「善男子！",
    "T17n0839_001:0906c06_1": "是名一百八十九種善惡果報差別之相。",
    "T17n0839_001:0906c07_2": "如此占法，隨心所觀主念之事，若數合與意相當者，無有乖錯。",
    "T17n0839_001:0906c08_3": "若其所擲所合之數，與心所觀主念之事不相當者，謂不至心，名為虛謬。",
    "T17n0839_001:0906c10_4": "其有三擲而皆無所現者，此人則名已得無所得也。",
    "T17n0839_001:0906c11_5": "「復次，善男子！",
    "T17n0839_001:0906c11_6": "若自發意，觀於他人所受果報，事亦同爾。",
    "T17n0839_001:0906c12_7": "若有他人不能自占，而來求請欲使占者，應當籌量觀察自心，不貪世間，內意清淨，然後乃可如上，歸敬修行供養，至心發願而為占察。",
    "T17n0839_001:0906c15_8": "不應貪求世間名利，如行師道，以自妨亂。",
    "T17n0839_001:0906c16_9": "又若內心不清淨者，設令占察而不相當，但為虛謬耳。",
    "T17n0839_001:0906c17_10": "「復次，若未來世諸眾生等，一切所占，不獲吉善，所求不得，種種憂慮，逼惱怖懼時，應當晝夜常勤誦念我之名字。",
    "T17n0839_001:0906c20_11": "若能至心者，所占則吉，所求皆獲，現離衰惱。」",
    "T17n0839_001:0906c22_0": "占察善惡業報經卷上"
}