{
    "T14n0553_001:0896c03_0": "佛說[木*奈]女祇域因緣經",
    "T14n0553_001:0896c05_0": "後漢安息國三藏安世高譯",
    "T14n0553_001:0896c06_0": "如是我聞：一時，佛在羅閱祇國，與大比丘千二百五十人俱、菩薩摩訶薩、天龍八部，大眾集會說法。",
    "T14n0553_001:0896c08_1": "時世人民，施者無量。",
    "T14n0553_001:0896c08_2": "有一貧人，唯有一爛壞手巾，意欲布施，懼此物惡，猶豫未決。",
    "T14n0553_001:0896c10_3": "爾時，座中有一比丘尼，名曰[木*奈]女，即從座起，整服作禮，長跪叉手，白佛言：「世尊！",
    "T14n0553_001:0896c12_4": "我自念先世生波羅[木*奈]國，為貧女人。",
    "T14n0553_001:0896c12_5": "時世有佛，名曰迦葉，時與大眾圍繞說法。",
    "T14n0553_001:0896c13_6": "坐聞經歡喜，意欲布施，顧無所有，自惟貧賤，心用悲感，詣他園圃，求乞果蓏，當以施佛。",
    "T14n0553_001:0896c16_0": "時得一[木*奈]，大而香好，擎一盂水并[木*奈]一枚，奉迦葉佛及諸眾僧。",
    "T14n0553_001:0896c17_1": "佛知至意，呪願受之，分布水[木*奈]，一切周普。",
    "T14n0553_001:0896c18_2": "緣此福祚，壽盡生天，得為天后；下生世間，不由胞胎，九十一劫，生[木*奈]華中，端正鮮潔，常識宿命，今值世尊開示道眼。」",
    "T14n0553_001:0896c21_3": "爾時[木*奈]女以偈頌曰：「三尊慈潤普，　　慧度無男女，　水果施弘報，　　緣得離眾苦。",
    "T14n0553_001:0896c24_0": "　在世生華中，　　上則為天后，　自歸聖眾祐，　　福田最深厚。」",
    "T14n0553_001:0896c26_0": "比丘尼[木*奈]女，禮已還坐。",
    "T14n0553_001:0896c27_0": "佛在世時，維耶梨國王苑中，自然生一[木*奈]樹，枝葉繁茂，實又加大，既有光色，香美非凡。",
    "T14n0553_001:0896c29_1": "王寶愛此[木*奈]，自非中宮尊貴美人，不得啖此[木*奈]果。",
    "T14n0553_001:0897a01_2": "國中有梵志居士，財富無數，一國無雙，又聰明博達，才智超群，王重愛之，用為大臣。",
    "T14n0553_001:0897a03_3": "王請梵志飯食，食畢以一[木*奈]實與之。",
    "T14n0553_001:0897a04_4": "梵志見[木*奈]香美非凡，乃問王曰：「此[木*奈]樹下，寧有小栽可得乞不？」",
    "T14n0553_001:0897a05_5": "王曰：「大多小栽，吾恐妨其大樹，輒除去之，卿若欲得，今當相與。」",
    "T14n0553_001:0897a07_6": "即以一[木*奈]栽與梵志。",
    "T14n0553_001:0897a07_7": "梵志得歸種之，朝夕溉灌，日日長大，枝條茂好，三年生實，光彩大小，如王家[木*奈]。",
    "T14n0553_001:0897a09_8": "梵志大喜，自念：「我家資財無數，不減於王，唯無此[木*奈]，以為不如，今已得之，為無減王。」",
    "T14n0553_001:0897a11_9": "即取食之，而大苦澁，了不可食。",
    "T14n0553_001:0897a12_10": "梵志更大愁惱，乃退思惟：「當是土無肥潤故耳。」",
    "T14n0553_001:0897a13_11": "乃捉取百牛之乳，以飲一牛，復取此一牛乳，煎之為醍醐，以灌[木*奈]根。",
    "T14n0553_001:0897a15_12": "日日灌之，到至明年，實乃甘美，如王家[木*奈]。",
    "T14n0553_001:0897a16_13": "而[木*奈]樹邊，忽復生一瘤節，大如手拳，日日增長，梵志心念：「忽有此瘤節，恐妨其實。」",
    "T14n0553_001:0897a18_14": "適欲斫去，恐復傷樹，連日思惟，遲徊未決。",
    "T14n0553_001:0897a19_15": "而節中忽生一枝，正指上向，洪直調好高出樹巔，去地七丈，其杪乃分作諸枝，周圍旁出，形如偃蓋，花葉茂好，勝於本樹。",
    "T14n0553_001:0897a22_0": "梵志怪之：「不知枝上當何所有？」",
    "T14n0553_001:0897a22_1": "乃作棧閣，登而視之。",
    "T14n0553_001:0897a23_2": "見枝上偃蓋之中，乃有池水，既清且香，又有眾華，彩色鮮明。",
    "T14n0553_001:0897a24_3": "披視華下，有一女兒，在池水中，梵志抱取，歸養長之，名曰[木*奈]女。",
    "T14n0553_001:0897a26_4": "至年十五，顏色端正，天下無雙，宣聞遠國。",
    "T14n0553_001:0897a27_5": "有七國王，同時俱來，詣梵志所，求娉[木*奈]女，以為夫人。",
    "T14n0553_001:0897a28_6": "梵志大恐怖，不知當以與誰？",
    "T14n0553_001:0897a29_7": "乃於園中，架一高樓，以[木*奈]女著上，出謂諸王曰：「此女非我所生，自出於[木*奈]樹之上，亦不知是天、龍、鬼神女耶？",
    "T14n0553_001:0897b02_8": "鬼魅之物？",
    "T14n0553_001:0897b03_9": "今七王求之，我設與一王，六王當怒，不敢愛惜也。",
    "T14n0553_001:0897b04_10": "女今在園中樓上，諸王便自平議，有應得者便自取去，非我所制也。」",
    "T14n0553_001:0897b05_11": "於是七王口共爭之，紛紜未決。",
    "T14n0553_001:0897b06_12": "至其夜，瓶沙王從伏瀆中入，登樓就之共宿，明晨當去。",
    "T14n0553_001:0897b07_13": "[木*奈]女白曰：「大王幸枉威尊，接逮於我，今復相捨而去，若其有子，則是王種，當何所付？」",
    "T14n0553_001:0897b09_14": "王曰：「若是男兒，當以還我；若是女兒，便以與汝。」",
    "T14n0553_001:0897b11_15": "王則脫手金鐶之印，以付[木*奈]女，以是為信。",
    "T14n0553_001:0897b12_16": "便出語群臣言：「我已得[木*奈]女與一宿，亦無奇異，故如凡人，故不取耳。」",
    "T14n0553_001:0897b13_17": "瓶沙軍中皆稱萬歲，曰：「我王已得[木*奈]女。」",
    "T14n0553_001:0897b14_18": "六王聞之便各還去。",
    "T14n0553_001:0897b16_0": "瓶沙王去後，遂便有娠。",
    "T14n0553_001:0897b16_1": "時[木*奈]女勅守門人言：「若有求見我者，當語言我病。」",
    "T14n0553_001:0897b17_2": "後日，月滿生一男兒，顏貌端正，兒生則手持針藥囊。",
    "T14n0553_001:0897b18_3": "梵志曰：「此國王之子，而執醫器，必醫王也。」",
    "T14n0553_001:0897b19_4": "時[木*奈]女即以白衣裹兒，勅婢持棄著巷中，婢即受勅，抱往棄之。",
    "T14n0553_001:0897b21_5": "時王子無畏，清旦乘車，往欲見大王，遣人除屏道路。",
    "T14n0553_001:0897b22_6": "時王子遙見道中有白物，即住車問傍人言：「此白物是何等？」",
    "T14n0553_001:0897b24_0": "答言：「此是小兒。」",
    "T14n0553_001:0897b24_1": "問言：「死活？」",
    "T14n0553_001:0897b24_2": "答言：「故活。」",
    "T14n0553_001:0897b24_3": "王子勅人抱取，即覓乳母養之以活。",
    "T14n0553_001:0897b25_4": "梵志將此小兒，還付[木*奈]女，名曰祇域。",
    "T14n0553_001:0897b26_5": "至年八歲，聰明高才，學問書疏，越殊倫匹，與隣比小兒遊戲，心常輕諸小兒，以不如己。",
    "T14n0553_001:0897b28_6": "諸小兒共罵之曰：「無父之子，婬女所生，何敢輕我？」",
    "T14n0553_001:0897b29_7": "祇域愕然，默而不答。",
    "T14n0553_001:0897c01_8": "便歸問母曰：「我視子曹，皆不如我，而反罵我言：『無父之子。』",
    "T14n0553_001:0897c02_9": "我父今者，為在何許？」",
    "T14n0553_001:0897c03_10": "母曰：「汝父者，正瓶沙王是也。」",
    "T14n0553_001:0897c04_11": "祇域曰：「瓶沙王乃在羅閱祇國，去此五百里，何緣生我？",
    "T14n0553_001:0897c05_12": "若如母言，何以證之？」",
    "T14n0553_001:0897c06_0": "母則出印鐶示之曰：「此則汝父鐶也。」",
    "T14n0553_001:0897c06_1": "祇域省之，見有瓶沙王印文，便奉持此鐶往到羅閱祇。",
    "T14n0553_001:0897c08_2": "徑入宮門，門無訶者，即到王前，為王作禮，長跪白王言：「我是王子，[木*奈]女所生，今年八歲，始知是大王種類，故持鐶印信，遠來歸家。」",
    "T14n0553_001:0897c11_3": "王見印文，覺憶昔之誓，知是其子，愴然矜之，以為太子。",
    "T14n0553_001:0897c12_4": "涉歷二年，後阿闍世王生，祇域因白王曰：「我初生時，手把針藥囊，是應當為醫也。",
    "T14n0553_001:0897c14_5": "王雖以我為太子，非我所樂；王今自有嫡子生矣，應襲尊嗣，我願得行學醫術。」",
    "T14n0553_001:0897c16_6": "王則聽之，王曰：「汝不為太子者，不得空食王祿，應學醫道。」",
    "T14n0553_001:0897c17_7": "王即命勅國中諸上手醫，盡術教之，而祇域但行嬉戲，未曾受學。",
    "T14n0553_001:0897c19_8": "諸師責謂之曰：「醫術鄙陋，誠非太子至尊所宜當學，然大王之命不可違廢。",
    "T14n0553_001:0897c21_9": "受勅已來，積有日月，而太子初不受半言之方，若王問我，我何以對？」",
    "T14n0553_001:0897c22_10": "祇域曰：「我生而有醫證在手，故白大王捐棄榮號求學醫術，豈復懈怠煩師督促？",
    "T14n0553_001:0897c24_11": "直以諸師之道無足學者故耳。」",
    "T14n0553_001:0897c25_12": "便取本草藥方針脈諸經，具難問師，師窮無以答，皆下為祇域作禮，長跪叉手曰：「今日益知太子神聖，實非我等所及也。",
    "T14n0553_001:0897c28_13": "向所問諸事，皆是我師歷世疑義所不能通，願太子具悉說之，開解我曹生年之結。」",
    "T14n0553_001:0898a01_14": "祇域便為解說其義，諸醫歡喜皆更起，頭面作禮，承受其法。",
    "T14n0553_001:0898a03_0": "爾時，祇域即自念言：「王勅諸醫，都無可學者，誰當教我學醫道？",
    "T14n0553_001:0898a04_1": "時聞彼德叉尸羅國，有醫姓阿提梨，字賓迦羅，極善醫道，彼能教我。」",
    "T14n0553_001:0898a06_2": "爾時，祇域童子即往彼國，詣賓迦羅所白言：「大師！",
    "T14n0553_001:0898a07_3": "我今請仁者以為師範。」",
    "T14n0553_001:0898a07_4": "從學醫術，經七年已，自念言：「我今習學醫術，何當有已？」",
    "T14n0553_001:0898a09_5": "即往師所白言：「我今習學醫術，何當有已？」",
    "T14n0553_001:0898a10_6": "時師即與一籠器及掘草之具：「汝可於德叉尸羅國面一由旬，求覓諸草，有非是藥者持來。」",
    "T14n0553_001:0898a12_7": "時祇域即如師勅，於德叉尸羅國面一由旬，求覓非是藥者，周竟不得非是藥者，所見草木一切物善能分別，知有所用處無非藥者。",
    "T14n0553_001:0898a15_8": "彼即空還，往師所白如是言：「師今當知，我於德叉尸羅國求非藥草者，面一由旬，周竟不見非藥者，所見草木盡能分別，所入用處。」",
    "T14n0553_001:0898a18_9": "師答祇域言：「汝今可去，醫道已成。",
    "T14n0553_001:0898a19_10": "我於閻浮提中，最為第一；我若死後，次復有汝。」",
    "T14n0553_001:0898a21_0": "於是，祇域便行治病，所治輒愈，國內知名。",
    "T14n0553_001:0898a21_1": "後欲入宮，於宮門前，逢一小兒擔樵，祇域望視，悉見此兒五藏、腸胃，縷悉分明。",
    "T14n0553_001:0898a23_2": "祇域心念：「本草經說有藥王樹，從外照內見人腹藏，此兒樵中得無有藥王耶！」",
    "T14n0553_001:0898a25_3": "即往問兒：「賣樵幾錢？」",
    "T14n0553_001:0898a26_4": "兒白：「十錢。」",
    "T14n0553_001:0898a26_5": "便雇錢取樵，下樵置地，闇冥不見腹中。",
    "T14n0553_001:0898a27_6": "祇域更心思惟：「不知束中何所為是藥王？」",
    "T14n0553_001:0898a28_7": "便解兩束，一一取之，以著小兒腹上，無所照見，輒復更取，如是盡兩束樵；最後有一小枝，栽長尺餘，試取以照，具見腹內。",
    "T14n0553_001:0898b02_8": "祇域大喜，知此小枝定是藥王，悉還兒樵。",
    "T14n0553_001:0898b03_9": "兒既已得錢，樵又如故，歡喜而去。",
    "T14n0553_001:0898b05_0": "爾時，祇域自念：「我今先當治誰？",
    "T14n0553_001:0898b05_1": "此國既小，又在邊方，我今寧可還本國始開醫道。」",
    "T14n0553_001:0898b06_2": "於即還歸婆迦陀城。",
    "T14n0553_001:0898b07_3": "婆迦陀城中，有大長者，其婦十二年中常患頭痛，眾醫治之而不能差。",
    "T14n0553_001:0898b09_4": "時祇域聞之，即往其家語守門人言：「白汝長者，有醫在門外。」",
    "T14n0553_001:0898b10_5": "時守門人即入白：「門外有醫。」",
    "T14n0553_001:0898b11_6": "長者婦問言：「醫形貌何似？」",
    "T14n0553_001:0898b11_7": "答言：「是年少。」",
    "T14n0553_001:0898b12_0": "彼自念言：「老宿諸醫治亦不差，況復年少？」",
    "T14n0553_001:0898b13_0": "即勅守門人語言：「我今不須醫。」",
    "T14n0553_001:0898b13_1": "守門人即出語言：「我已為汝白長者，長者婦言：『今不須醫。』」",
    "T14n0553_001:0898b15_2": "祇域復言：「汝可白汝長者婦，但聽我治，若差者隨意與我物。」",
    "T14n0553_001:0898b16_3": "時守門人復白之：「醫作如是言：『但聽我治，若差隨意與我物。』」",
    "T14n0553_001:0898b17_4": "長者婦聞已，自念言：「若如是無所損。」",
    "T14n0553_001:0898b18_5": "勅守門人喚入。",
    "T14n0553_001:0898b19_6": "時祇域入詣長者婦所，問言：「何所患苦？」",
    "T14n0553_001:0898b20_7": "答言：「患如是如是。」",
    "T14n0553_001:0898b20_8": "復問：「病從何起？」",
    "T14n0553_001:0898b21_0": "答言：「從如是如是起。」",
    "T14n0553_001:0898b21_1": "復問：「病來久近？」",
    "T14n0553_001:0898b21_2": "答言：「病如許時。」",
    "T14n0553_001:0898b22_3": "彼問已語言：「我能治汝。」",
    "T14n0553_001:0898b22_4": "彼即取好藥，以酥煎之，灌長者婦鼻，病者口中酥唾俱出。",
    "T14n0553_001:0898b24_5": "時病人即器承之，酥便收取，唾別棄之。",
    "T14n0553_001:0898b25_6": "時祇域見已，心懷愁惱：「如是少酥不淨，猶尚慳惜，況能報我？」",
    "T14n0553_001:0898b26_7": "病者見已，問祇域言：「汝愁惱耶！」",
    "T14n0553_001:0898b27_8": "答言：「實爾。」",
    "T14n0553_001:0898b27_9": "問言：「何故愁惱？」",
    "T14n0553_001:0898b28_0": "答言：「我自念言：『此少酥不淨，猶尚慳惜，況能報我？』",
    "T14n0553_001:0898b29_1": "以是故愁耳。」",
    "T14n0553_001:0898b29_2": "長者婦答言：「為家不易，棄之何益？",
    "T14n0553_001:0898c01_3": "可用燃燈，是故收取。",
    "T14n0553_001:0898c01_4": "汝但治病，何憂如是？」",
    "T14n0553_001:0898c02_5": "彼即治之，後病得差。",
    "T14n0553_001:0898c02_6": "時長者婦，與四十萬兩金，并奴婢車馬。",
    "T14n0553_001:0898c03_7": "時祇域得此物已，還王舍城，詣無畏王子門，語守門人言：「汝往白王言：『祇域在外。』」",
    "T14n0553_001:0898c05_8": "守門人即入白王，王勅守門人喚入。",
    "T14n0553_001:0898c06_9": "祇域入已，前頭面禮已，在一面住，以前因緣，具白無畏王子言：「以今所得物，盡用上王。」",
    "T14n0553_001:0898c08_10": "王子言：「且止不須，便為供養已，汝自用之。」",
    "T14n0553_001:0898c09_11": "此是祇域最初治病。",
    "T14n0553_001:0898c10_0": "爾時拘睒彌國，有長者子，輪上嬉戲，腸結腹內，食飲不消，亦不得出，彼國無能治者。",
    "T14n0553_001:0898c12_0": "彼聞摩竭國有大醫善能治病，即遣使白王：「拘睒彌長者子病，祇域能治，願王遣來。」",
    "T14n0553_001:0898c13_1": "時瓶沙王，喚祇域問言：「拘睒彌長者子病，汝能治不？」",
    "T14n0553_001:0898c15_2": "答言：「能！」",
    "T14n0553_001:0898c15_3": "「若能，汝可往治之。」",
    "T14n0553_001:0898c15_4": "時祇域乘車，詣拘睒彌。",
    "T14n0553_001:0898c16_5": "祇域始至，長者子已死，伎樂送出。",
    "T14n0553_001:0898c17_6": "祇域聞聲即問言：「此是何等伎樂鼓聲？」",
    "T14n0553_001:0898c18_7": "傍人答言：「是汝所為來，長者子已死，是彼伎樂音聲。」",
    "T14n0553_001:0898c19_8": "祇域善能分別一切音聲，即言語：「使迴還，此非死人。」",
    "T14n0553_001:0898c20_9": "語已，即便迴還。",
    "T14n0553_001:0898c20_10": "時祇域即下車，取利刀破腹，披腸結處，示其父母諸親語言：「此是輪上嬉戲，使腸結如是，食飲不消，非是死也。」",
    "T14n0553_001:0898c23_11": "即為解腹，還復本處，縫皮肉合，以好藥塗之，瘡即愈，毛還生，與無瘡處不異。",
    "T14n0553_001:0898c25_12": "時長者子，即報祇域四十萬兩金，婦亦與四十萬兩金，長者父母亦爾，各與四十萬兩金。",
    "T14n0553_001:0898c27_13": "祇域念言：「夫為師者須報其恩，今持一百六十萬兩金，與德叉尸羅國大師賓迦羅。」",
    "T14n0553_001:0898c29_14": "念已，持金詣師所，頭面禮師足，奉上此金：「唯願大師，哀愍納受。」",
    "T14n0553_001:0899a01_15": "師曰：「便為供養已，我不須此寶。」",
    "T14n0553_001:0899a02_16": "祇域慇懃至到，賓迦羅乃受此金，祇域奉辭禮足而去。",
    "T14n0553_001:0899a04_0": "爾時，國中有迦羅越家女，年十五臨當嫁日，忽頭痛而死。",
    "T14n0553_001:0899a05_1": "祇域聞之往至其家，問女父曰：「此女常有何病，乃致夭亡？」",
    "T14n0553_001:0899a06_2": "父曰：「女小有頭痛，日月增甚，今朝發作，尤甚於常，以致絕命。」",
    "T14n0553_001:0899a08_3": "祇域便進，以藥王照視頭中，見有刺蟲，大小相生乃數百枚，鑽食其腦，腦盡故死，便以金刀披破其頭，悉出諸蟲，封著甖中。",
    "T14n0553_001:0899a11_0": "以三種神膏塗瘡：一種者補蟲所食骨間之瘡；一種生腦；一種治外刀瘡。",
    "T14n0553_001:0899a12_1": "告女父曰：「好令安靜，慎莫使驚，十日當愈，平復如故，到其日我當復來。」",
    "T14n0553_001:0899a14_2": "祇域適去，女母便更啼哭曰：「我子為再死也，豈有披破頭腦當復活者？",
    "T14n0553_001:0899a16_3": "父何忍使人取子那爾。」",
    "T14n0553_001:0899a16_4": "父止之曰：「祇域生而把針藥，棄尊榮位，行作醫師，但為一切命，此乃天之醫王，豈當妄耶！",
    "T14n0553_001:0899a18_5": "囑語汝言：『慎莫使驚。』",
    "T14n0553_001:0899a19_6": "而汝今反啼哭，以驚動之，將令此兒不復得生。」",
    "T14n0553_001:0899a20_7": "母聞父言，止不復哭，共養護之，寂靜七日。",
    "T14n0553_001:0899a21_8": "七日晨明，女便吐氣而寤，如從臥覺曰：「我今者了不復頭痛，身體皆安，誰護我者？",
    "T14n0553_001:0899a23_9": "使得如是。」",
    "T14n0553_001:0899a23_10": "父曰：「汝前已死，醫王祇域故來護汝，破頭出蟲以得更生。」",
    "T14n0553_001:0899a24_11": "便開甖出蟲示之，女見太便驚怖，深自慶幸：「祇域神乃如是，我促得報其恩。」",
    "T14n0553_001:0899a26_12": "父曰：「祇域與我期言：『今日當來。』」",
    "T14n0553_001:0899a27_13": "於是須臾祇域便來，女歡喜出門迎，頭面作禮，長跪叉手曰：「願為祇域作婢，終身供養，以報更生之恩。」",
    "T14n0553_001:0899a29_14": "祇域曰：「我為醫師，周行治病，居無常處，何用婢為？",
    "T14n0553_001:0899b02_0": "汝必欲報恩者，與我五百兩金，我亦不用此金，所以求者，凡人學道法當謝師，師雖無以教我，我甞為弟子，今得汝金，當以與之。」",
    "T14n0553_001:0899b05_0": "女便奉五百兩金，以上祇域。",
    "T14n0553_001:0899b05_1": "祇域受，以與師，因白王：「暫歸省母，到維耶梨國。」",
    "T14n0553_001:0899b07_0": "爾時，國中復有迦羅越家男兒，好學武事，作一木馬，高七尺餘，日日學習，騙上初學。",
    "T14n0553_001:0899b08_1": "適得上馬，久久益習，忽過去失據，落地而死。",
    "T14n0553_001:0899b10_0": "祇域聞之，便往以藥王照視腹中，見其肝反戾向後，氣結不通故死。",
    "T14n0553_001:0899b11_1": "復以金刀破腹，手探料理，還肝向前畢，以三種神膏塗之，其一種補手所獲持之處；一種通利氣息；一種生合刀瘡。",
    "T14n0553_001:0899b14_2": "畢囑語父曰：「慎莫令驚，三日當愈。」",
    "T14n0553_001:0899b15_3": "父承教勅，寂靜養視。",
    "T14n0553_001:0899b15_4": "至於三日兒便吐氣而寤，狀如臥覺即便起坐，須臾祇域亦來。",
    "T14n0553_001:0899b17_5": "兒歡喜出門迎，頭面作禮，長跪白言：「願得為祇域作奴，終身供養，以報再活之恩。」",
    "T14n0553_001:0899b18_6": "祇域曰：「我為醫師，周行治病，病者之家爭為我使，當用奴為？",
    "T14n0553_001:0899b20_7": "我母養我勤苦，我未有供養之恩報母，卿若欲謝我恩者，可與我五百兩金，以報母恩。」",
    "T14n0553_001:0899b22_8": "於是取金以上[木*奈]女，還歸羅閱祇國。",
    "T14n0553_001:0899b23_9": "祇域治此四人，馳名天下，莫不聞知。",
    "T14n0553_001:0899b24_0": "又南有大國，去羅閱祇八千里，瓶沙王及諸小國皆臣屬之。",
    "T14n0553_001:0899b25_1": "其王病疾積年不差，恒苦瞋恚，睚眥殺人，人舉目視之亦殺，低頭不仰亦殺，使人行遲亦殺，疾走亦殺。",
    "T14n0553_001:0899b27_2": "左右侍者，不知當何措手足；醫師合藥，輒疑恐有毒亦殺之。",
    "T14n0553_001:0899b29_3": "前後所殺，傍臣宮女，及醫師之輩，不可勝數。",
    "T14n0553_001:0899c01_4": "病日增甚，毒熱攻心，煩懣短氣，如火燒身。",
    "T14n0553_001:0899c02_5": "聞有祇域，即為下書，勅瓶沙王徵召祇域。",
    "T14n0553_001:0899c03_6": "祇域聞此王多殺醫師，大以恐怖，瓶沙又怜其年小恐為所殺，適欲不遣，畏見誅伐，父子相守，晝夜愁憂，不知何計。",
    "T14n0553_001:0899c06_7": "爾時，瓶沙王乃將祇域俱往佛所，頭面禮足，而白佛言：「世尊！",
    "T14n0553_001:0899c07_8": "彼王惡性恐殺醫師，為可往不？」",
    "T14n0553_001:0899c08_9": "佛告祇域：「汝宿命時與我約誓，俱當救護天下，我治內病，汝治外病。",
    "T14n0553_001:0899c09_10": "今我得佛，故如本願會生我前。",
    "T14n0553_001:0899c10_11": "此王病篤，遠來迎汝，如何不往？",
    "T14n0553_001:0899c11_12": "急往救護之，趍作方便，令病必愈，王不殺汝。」",
    "T14n0553_001:0899c12_13": "祇域便承佛威神，往到王所，診省脈理，及以藥王照之，見王五藏及百脈之中血氣擾擾，悉是蛇蟒之毒周匝身體。",
    "T14n0553_001:0899c15_14": "祇域白王：「王病可治，治之保愈，然宜入見太后諮議合藥，若不見太后，藥終不成。」",
    "T14n0553_001:0899c17_15": "王聞此語，不解其故，意甚欲怒，然患身病，宿聞祇域之名，故遠迎之，冀必有益，且是小兒，知無他奸，忍而聽之。",
    "T14n0553_001:0899c19_16": "即遣青衣黃門，將入見太后。",
    "T14n0553_001:0899c20_17": "祇域白太后：「王病可治，今當合藥，宜密啟其方，不可宣露，宜屏左右。」",
    "T14n0553_001:0899c22_18": "太后即逐青衣黃門去。",
    "T14n0553_001:0899c22_19": "祇域因白太后：「省王病，見身中血氣悉是蛇蟒之毒，似非人類，王為定是誰子？",
    "T14n0553_001:0899c24_20": "太后以實語我，我能治之；若不語我，王病則不可愈。」",
    "T14n0553_001:0899c25_21": "太后曰：「我昔於金柱殿中晝臥，忽有物來厭我上者，我時恍惚，若夢若覺，狀如魘夢，遂與通情。",
    "T14n0553_001:0899c27_22": "忽然而寤，見有大蟒，長三丈餘，從我上去，則覺有軀。",
    "T14n0553_001:0899c29_23": "王實是蟒子也，我羞恥此，未曾出口。",
    "T14n0553_001:0900a01_24": "童子今乃覺之，何若神妙！",
    "T14n0553_001:0900a01_25": "若病可治，願以王命委囑童子，今者治之，當用何藥？」",
    "T14n0553_001:0900a03_0": "祇域曰：「唯有醍醐耳。」",
    "T14n0553_001:0900a03_1": "太后曰：「咄！",
    "T14n0553_001:0900a03_2": "童子慎莫噵醍醐，而王大惡聞醍醐之氣，又惡聞醍醐之名，前後坐口噵醍醐而死者，數千百人。",
    "T14n0553_001:0900a06_3": "汝今噵此，必當殺汝。",
    "T14n0553_001:0900a06_4": "以此飲王，終不得下，願更用他藥。」",
    "T14n0553_001:0900a07_5": "祇域曰：「醍醐治毒，毒病惡聞醍醐是也。",
    "T14n0553_001:0900a08_6": "王病若微及是他毒，為有餘藥可以愈之。",
    "T14n0553_001:0900a09_7": "蟒毒既重，又已遍身體，自非醍醐終不能消。",
    "T14n0553_001:0900a10_8": "今當煎煉化令成水，無氣無味，王意不覺，自當飲之。",
    "T14n0553_001:0900a11_9": "藥下必愈，無可憂也。」",
    "T14n0553_001:0900a12_10": "便出，見王曰：「向入見太后，已啟藥方，今當合之，十五日當成。",
    "T14n0553_001:0900a13_11": "今我有五願，王若聽我，病可即愈，若不聽我，病不可愈。」",
    "T14n0553_001:0900a14_12": "王問：「五願盡何等事？」",
    "T14n0553_001:0900a16_0": "祇域曰：「一者、願得王甲藏中新衣未歷軀者與我；二者、願得令我獨自出入門無呵者；三者、願得日日獨入見太后及王后，莫得禁呵我；四者、願王飲藥當一仰令盡，莫得中息；五者、願得王八千里白象，與我乘之。」",
    "T14n0553_001:0900a20_1": "王聞大怒曰：「兒子何敢求是五願？",
    "T14n0553_001:0900a21_2": "促具解之，若不能解，今棒殺汝。",
    "T14n0553_001:0900a22_3": "汝何敢求我新衣？",
    "T14n0553_001:0900a22_4": "為欲殺我，便著我衣，詐作我身耶？」",
    "T14n0553_001:0900a24_0": "祇域曰：「合藥宜當精潔齋戒，而我來日久，衣被皆塵垢故，欲得王衣以之合藥。」",
    "T14n0553_001:0900a25_1": "王意解曰：「如此，大佳！",
    "T14n0553_001:0900a26_2": "汝何故欲得自出入宮門令無禁呵？",
    "T14n0553_001:0900a27_3": "欲因此將兵來攻殺我耶？」",
    "T14n0553_001:0900a28_0": "祇域曰：「王前後使諸師醫，皆嫌疑之，無所委信，又誅殺之，不服其藥，群臣皆言王當復殺我。",
    "T14n0553_001:0900b01_1": "而王病已甚，恐外人生心作亂。",
    "T14n0553_001:0900b01_2": "若令我自出入不見禁呵，外人大小皆知王信我，必服我藥病必當愈，則不敢生逆亂之心。」",
    "T14n0553_001:0900b04_0": "王曰：「大佳！",
    "T14n0553_001:0900b04_1": "汝何故日日獨入，見我母及我婦？",
    "T14n0553_001:0900b05_0": "欲作婬亂耶？」",
    "T14n0553_001:0900b05_1": "祇域曰：「王前後殺人甚多，臣下大小各懷恐怖，皆不願王之安隱，無可信者今共合藥，因我顧睨之間，便投毒藥，我所不覺，則非小事。",
    "T14n0553_001:0900b08_2": "故思惟可信者，恩情無二，唯有母與婦，故敢入見太后王后，與共合藥，當煎十五日乃成故，欲日日入伺候火齊耳。」",
    "T14n0553_001:0900b11_3": "王曰：「大佳！",
    "T14n0553_001:0900b11_4": "汝何故使我飲藥，一仰令盡，不得中息？",
    "T14n0553_001:0900b12_5": "為欲內毒恐我覺耶？」",
    "T14n0553_001:0900b12_6": "祇域曰：「藥有劑數，氣味宜當相及，若其中息，則氣不相繼。」",
    "T14n0553_001:0900b14_7": "王曰：「大佳！",
    "T14n0553_001:0900b14_8": "汝何故欲得我象乘之？",
    "T14n0553_001:0900b15_9": "此象是我國寶，一日行八千里，我所以威伏諸國，正怙此象。",
    "T14n0553_001:0900b16_10": "汝欲乘之，為欲盜以歸家，與汝父攻我國耶？」",
    "T14n0553_001:0900b18_0": "祇域曰：「乃南界山中有神妙藥草，去此四千里，王飲藥宜當即得此草，重復服之，故欲乘此象詣往採之，朝去暮還，令藥味相及。」",
    "T14n0553_001:0900b21_0": "王意大解，皆悉聽之。",
    "T14n0553_001:0900b21_1": "於是祇域煎煉醍醐，十五日成，化如清水，凡得五升，便與太后王后俱捧藥出，白王：「可服，願被白象預置殿前。」",
    "T14n0553_001:0900b24_2": "王即聽之。",
    "T14n0553_001:0900b24_3": "王見藥但如清水，初無氣味，不知是醍醐，又太后、王后身自臨合信其非毒，便如本要一飲而盡。",
    "T14n0553_001:0900b26_4": "祇域便乘象，徑去還羅閱祇國。",
    "T14n0553_001:0900b28_0": "爾時，祇域適行三千里。",
    "T14n0553_001:0900b28_1": "祇域年小力膂尚微，不堪疾迅，頭眩疲極，便止息臥。",
    "T14n0553_001:0900b29_2": "到日過中，王噫氣出聞醍醐臭，便更大怒曰：「小兒敢以醍醐中我，怪兒所以求我白象，正欲叛去？」",
    "T14n0553_001:0900c03_0": "王有勇士之臣名曰烏，神足步行能及此象，即呼烏曰：「汝急往逐取兒來，生將以還，我欲目前捶殺之。",
    "T14n0553_001:0900c05_1": "汝性常不廉，貪於食，故名為烏，此醫師輩多喜行毒，若兒為汝設食，慎莫食也！」",
    "T14n0553_001:0900c07_2": "烏受勅便行，及之於山中，曰：「汝何故以醍醐中王，而云是藥？",
    "T14n0553_001:0900c08_3": "王故令我追呼汝還，汝急隨我還，陳謝自首庶可望活，若故欲走，今必殺汝終不得脫。」",
    "T14n0553_001:0900c10_4": "祇域自念：「我雖作方便求此白象，復不得脫，今當復作方便，何可隨去？」",
    "T14n0553_001:0900c12_5": "乃謂烏言：「我朝來未食，還必當死，寧可假我須臾，得於山間啖果飲水，飽而就死乎！」",
    "T14n0553_001:0900c14_6": "烏見祇域小兒，畏死懼怖言辭辛苦，怜而聽之曰：「促食當去，不得久留。」",
    "T14n0553_001:0900c15_7": "祇域乃取一梨，喫食其半，以毒藥著爪甲中，以分餘半，便置於地；又取一杯水，先飲其半，又行爪下毒於餘水中，復置於地。",
    "T14n0553_001:0900c18_8": "乃歎曰：「水及梨皆是天藥，既清香且美，其飲食此者，令人身安，百病皆愈，氣力兼倍，恨其不在國都之下，百姓當共得之，而在深山之中，人不知也，便進入山索求他果。」",
    "T14n0553_001:0900c22_9": "烏性既貪，不能忍於飲食，又聞祇域歎為神藥，亦見祇域已飲食之，謂必無毒，便取餘梨食之，盡飲餘水，便下痢，痢如注水，躃地而臥，起輒眩倒，不能復動。",
    "T14n0553_001:0900c26_10": "祇域曰：「王服我藥，病必當愈，然今藥力未行，餘毒未盡，我今往者，必當殺我。",
    "T14n0553_001:0900c28_11": "汝無所知，起欲得我以解身負，故使汝病，病自無苦，慎莫動搖，三日當差；若起逐我，必死不疑。」",
    "T14n0553_001:0901a01_12": "便上象而去。",
    "T14n0553_001:0901a02_0": "祇域則過墟聚，語長伍曰：「此是國王使，今忽得病，汝等急往，舁取歸家，好養護之，厚其床席，給與糜粥，慎莫令死，死者王滅汝國。」",
    "T14n0553_001:0901a05_0": "語畢便去，遂歸本國。",
    "T14n0553_001:0901a05_1": "長伍承勅，迎取養護，三日毒歇下絕，烏便歸見王，叩頭自陳曰：「我實愚癡，違負王教，信祇域言，飲食其餘水果，為其所中，下痢三日，始今旦差，自知當死。」",
    "T14n0553_001:0901a09_2": "比烏還三日之中，王病已差，王自追念：「悔遣烏往行。」",
    "T14n0553_001:0901a10_3": "見烏來還，且悲且喜曰：「賴汝不即將兒來，當我恚時必當捶殺，我得其恩，命得生活，而反殺之，逆戾不細。」",
    "T14n0553_001:0901a12_4": "即悔前後所抂殺者，悉更厚葬，復其家門賜與錢財。",
    "T14n0553_001:0901a14_5": "思見祇域，欲報其恩，即遣使者，奉迎祇域。",
    "T14n0553_001:0901a15_6": "祇域雖知王病已差，猶懷餘怖不復欲往。",
    "T14n0553_001:0901a17_0": "爾時，祇域復詣佛所，接足頂禮，白佛言：「世尊！",
    "T14n0553_001:0901a18_1": "彼王遣使來喚，為可往不？」",
    "T14n0553_001:0901a19_0": "佛告祇域：「汝本宿命已有弘誓，當成功德何得中止？",
    "T14n0553_001:0901a20_1": "今應更往，汝已治其外病，我亦當治其內病。」",
    "T14n0553_001:0901a21_2": "祇域便隨使者去，王見祇域甚大歡喜，引與同坐，把持其臂曰：「賴蒙仁者之恩，今得更生，當何以報？",
    "T14n0553_001:0901a23_3": "當分國土以半相與，宮中婇女，庫藏寶物悉當分半，幸願仁者受之。」",
    "T14n0553_001:0901a26_0": "祇域曰：「我本為太子，雖實小國亦有民人珍寶具足，不樂治國故求為醫，當行治病，當用土地婇女寶物為？",
    "T14n0553_001:0901a28_1": "皆所不用。",
    "T14n0553_001:0901a28_2": "王前聽我五願，外病已愈，今若聽一願，內病可復除愈。」",
    "T14n0553_001:0901b01_0": "王曰：「唯聽仁教，請復聞一願之事。」",
    "T14n0553_001:0901b02_0": "祇域曰：「願王請佛從受明法。」",
    "T14n0553_001:0901b02_1": "因為王說佛功德巍巍特尊。",
    "T14n0553_001:0901b03_2": "王聞大喜曰：「今欲遣烏臣以白象迎佛，可得致不？」",
    "T14n0553_001:0901b04_3": "祇域曰：「不用白象，佛解一切，遙知人心所念。",
    "T14n0553_001:0901b05_4": "但宿齋戒清淨，供具燒香，遙向佛作禮，長跪白請，佛必自來。」",
    "T14n0553_001:0901b07_0": "王如其言。",
    "T14n0553_001:0901b07_1": "佛明日與千二百五十比丘俱來，飯食已畢，為王說經。",
    "T14n0553_001:0901b08_2": "王意開解，便發無上正真道心，舉國大小，皆受五戒，恭敬作禮而去。",
    "T14n0553_001:0901b11_0": "又[木*奈]女生既奇異，長又聰明，從父學問，博知經道，星曆諸術，殊勝於父，加達聲樂，音如梵天。",
    "T14n0553_001:0901b13_1": "諸迦羅越及梵志家女，合五百人皆往從學，以為大師。",
    "T14n0553_001:0901b14_2": "[木*奈]女常從五百弟子，讚授經術，或相與遊戲園池，及作音樂。",
    "T14n0553_001:0901b15_3": "國人不解其故，便生譏謗，呼為婬女，五百弟子皆號婬黨。",
    "T14n0553_001:0901b17_4": "又[木*奈]女生時，國中復有須漫女及波曇女，亦同時俱生。",
    "T14n0553_001:0901b18_5": "須漫女者，生於須漫華中，國有迦羅越家，常笮須漫以為香膏，笮膏石邊忽作瘤節，大如彈丸，日日長大至如手拳，石便爆破，見石節之中有聚，聚如螢火，射出墮地，三日而生須漫，又三日成華。",
    "T14n0553_001:0901b23_6": "華舒中有小女兒，迦羅越取養之，名曰須漫女，長大姝好，及才明智慧，亞次[木*奈]女。",
    "T14n0553_001:0901b25_0": "爾時，又有梵志家浴池中自然生青蓮華，華特加大，日日長益，如五升瓶，華舒見中有女兒，梵志取養之，名波曇女，長大又好，才明智慧如須漫女。",
    "T14n0553_001:0901b28_1": "諸國王聞此二女顏容絕世，交來求娉之。",
    "T14n0553_001:0901b29_2": "二女曰：「我生不由胞胎，乃出草華之中，是與凡人不同，何宜當隨世人乃復嫁耶？」",
    "T14n0553_001:0901c02_3": "聞[木*奈]女聰明容貌絕世，無與匹者，又生與我同體，皆辭父母，往事[木*奈]女，求作弟子，明經智慧，皆勝此五百人。",
    "T14n0553_001:0901c05_0": "爾時，佛入維耶梨國，[木*奈]女便率將弟子五百人出迎佛，頭面作禮，長跪白言：「願佛明日到我園中飯食。」",
    "T14n0553_001:0901c07_1": "佛默然受之。",
    "T14n0553_001:0901c07_2": "[木*奈]女還歸，辦其供具。",
    "T14n0553_001:0901c08_3": "佛進入城，國王又出宮迎佛，禮畢長跪請佛：「願明日到宮飯食。」",
    "T14n0553_001:0901c09_4": "佛言：「[木*奈]女向已前請，王後之矣。」",
    "T14n0553_001:0901c10_5": "王曰：「我為國王，至心請佛，必望依許。",
    "T14n0553_001:0901c11_6": "[木*奈]女但是婬女，日日將徒五百婬弟子，行作不軌，何為捨我而應其請？」",
    "T14n0553_001:0901c13_0": "佛言：「此女非婬女，其宿命有大功德，已供養三億佛。",
    "T14n0553_001:0901c14_1": "昔曾又與須漫、波曇女，俱為姊妹，[木*奈]女最大，須漫次之，波曇最小，生於大姓家，財寶饒富，姊妹相率，供養五百比丘尼，日日施設飲食，及作衣服，隨所無乏，皆悉供之，盡其壽命。",
    "T14n0553_001:0901c18_2": "三人常發誓言：『願我後世逢佛，得自然化生，不由胞胎，遠離穢垢。』",
    "T14n0553_001:0901c19_3": "今如本願，生值我時。",
    "T14n0553_001:0901c20_4": "「又昔雖供養比丘尼，然其作豪富家兒，言語嬌溢，時時或戲笑比丘尼曰：『諸道人於邑日久，必當欲嫁。",
    "T14n0553_001:0901c22_5": "迫有我等供養撿押，不得放恣情意耳。』",
    "T14n0553_001:0901c23_6": "故今者受此餘殃，雖日讚經道，虛被婬謗。",
    "T14n0553_001:0901c24_7": "此五百弟子，時亦并力相助供養同心歡喜，今故會生，果復相隨。",
    "T14n0553_001:0901c26_8": "「祇域爾時為貧家作子，見[木*奈]女供養，意甚慕樂，而無資財，乃常為比丘尼掃除，掃除潔淨已，輒發誓言：『令我能掃除天下人身病穢如是快耶！』",
    "T14n0553_001:0901c29_9": "「[木*奈]女憐其貧窮，又加其勤力，常呼為子。",
    "T14n0553_001:0902a01_10": "其比丘尼有疾病時，常使祇域迎醫及合湯藥，曰：『令汝後世與我共獲是福。』",
    "T14n0553_001:0902a03_11": "祇域迎醫所治悉愈，乃誓曰：『願我後世為大醫王，常治一切身四大之病，所向皆愈。』",
    "T14n0553_001:0902a05_12": "皆宿日因緣，今故為[木*奈]女作子，皆如本願。」",
    "T14n0553_001:0902a06_0": "王聞佛語，乃長跪悔過，却期後日。",
    "T14n0553_001:0902a06_1": "佛明日便與諸比丘，到[木*奈]女園，具為說本願功德。",
    "T14n0553_001:0902a07_2": "三女聞經開解，并五百弟子，同時歡喜，出家修行，精懃不懈，皆得阿羅漢道。",
    "T14n0553_001:0902a10_0": "佛告阿難：「汝當受持，為四眾說，莫令斷絕。",
    "T14n0553_001:0902a10_1": "一切眾生，慎身口意，勿生憍慢放逸。",
    "T14n0553_001:0902a11_2": "[木*奈]女往昔時，嘲戲比丘尼故，今被婬謗。",
    "T14n0553_001:0902a12_3": "汝當修行身口意業，恒發善願，聞者隨喜信樂受持。",
    "T14n0553_001:0902a13_4": "莫生誹謗，墮於地獄，餘報畜生，經百千劫，後報為人貧窮下賤，不聞正法，邪見家生，恒值惡王，身不具足。",
    "T14n0553_001:0902a16_5": "汝當修行受持讀誦，盡未來際常使不絕。」",
    "T14n0553_001:0902a18_0": "爾時，阿難從座而起，稽首禮足長跪合掌，白佛言：「世尊！",
    "T14n0553_001:0902a19_1": "此法之要當名何經？」",
    "T14n0553_001:0902a19_2": "佛語阿難：「此經名曰『[木*奈]女祇域因緣經』，修行法用如上，供養比丘、比丘尼，施藥迎醫，隨喜發誓，今獲果報，如是受持。」",
    "T14n0553_001:0902a22_3": "佛說經已，大眾、人民、天龍八部，聞佛所說，歡喜奉行。",
    "T14n0553_001:0902a24_0": "佛說[木*奈]女祇域因緣經"
}