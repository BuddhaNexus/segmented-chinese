{
    "T30n1576_001:0256a17_0": "大乘二十頌論",
    "T30n1576_001:0256a19_0": "龍樹菩薩造",
    "T30n1576_001:0256a20_0": "西天譯經三藏朝奉大夫試光祿卿",
    "T30n1576_001:0256a21_0": "傳法大師賜紫臣施護奉　詔譯",
    "T30n1576_001:0256a22_0-0": "　歸命不可思議性　　諸佛無著真實智　諸法非言非無言　　佛悲愍故善宣說　第一義無生　　隨轉而無性　佛眾生一相　　如虛空平等　此彼岸無生　　自性緣所生　彼諸行皆空　　一切智智行　無染真如性　　無二等寂靜　諸法性自性　　如影像無異　凡夫分別心　　無實我計我　故起諸煩性　　及苦樂捨等　世間老病死　　為苦不可愛　",
    "T30n1576_001:0256a22_0-1": "隨諸業墜墮　　此實無有樂　天趣勝妙樂　　地獄極大苦　皆不實境界　　六趣常輪轉　眾生妄分別　　煩惱火燒燃　墮地獄等趣　　如野火燒林　眾生本如幻　　復取幻境界　履幻所成道　　不了從緣生　如世間畫師　　畫作夜叉相　自畫己自怖　　此名無智者　眾生自起染　　造彼輪迴因　造已怖墜墮　　無智不解脫　眾生虛妄心　　起疑惑垢染　",
    "T30n1576_001:0256a22_0-2": "無性計有性　　受苦中極苦　佛見彼無救　　乃起悲愍意　故發菩提心　　廣修菩提行　得無上智果　　即觀察世間　分別所纏縛　　故為作利益　從生及生已　　悉示正真義　後觀世間空　　離初中後際　觀生死涅盤　　是二俱無我　無染亦無壞　　本清淨常寂　夢中諸境界　　覺已悉無見　智者寤癡睡　　亦不見生死　愚癡闇蔽者　　墜墮生死海　",
    "T30n1576_001:0256a22_0-3": "無生計有生　　起世間分別　若分別有生　　眾生不如理　於生死法中　　起常樂我想　此一切唯心　　安立幻化相　作善不善業　　感善不善生　若滅於心輪　　即滅一切法　是諸法無我　　諸法悉清淨　佛廣宣說世間法　　當知即是無明緣　若能不起分別心　　一切眾生何所生　於彼諸法法性中　　實求少法不可得　如世幻師作幻事　　",
    "T30n1576_001:0256a22_0-4": "智者應當如是知　生死輪迴大海中　　眾生煩惱水充滿　若不運載以大乘　　畢竟何能到彼岸大乘二十頌論"
}