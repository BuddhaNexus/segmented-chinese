{
    "T22n1428_001:0567a03_0": "四分律序",
    "T22n1428_001:0567a05_0": "夫戒之興，所以防邪檢失，禁止四魔、超世之道，非戒不弘，斯乃三乘之津要、萬善之窟宅者也。",
    "T22n1428_001:0567a07_1": "然群生愚惑、安寢冥室，宛轉四流、甘履八苦，開惡趣之原，杜歸真之路，遊遊長夜，莫能自覺。",
    "T22n1428_001:0567a09_2": "時有出家庶幾玄微者，徒懷遠趣，迷於發足。",
    "T22n1428_001:0567a10_3": "是以如來，悼群瞽之無目、覩八難以增哀，開戒德之妙門、示涅槃之正路，始於毘耶離初結茲戒，凡有二百五十八篇。",
    "T22n1428_001:0567a13_4": "以此七罪科分，昇降相從、輕重位判，斯皆神口之所制、禍福之定楷者也。",
    "T22n1428_001:0567a15_5": "然律藏淵曠，卷舒無常，略而至三、廣則無量，此二百五十，蓋因時人之作也，足以啟曚、足以階道，三寶之隆以之為盛，先聖之道斯為美矣！",
    "T22n1428_001:0567a18_6": "自大教東流，幾五百載，雖蒙餘暉，然律經未備，先進明哲，多以戒學為心。",
    "T22n1428_001:0567a20_7": "然方殊音隔，文義未融，推步聖蹤，難以致盡，所以怏怏終身，西望歎息。",
    "T22n1428_001:0567a22_8": "暨至壬辰之年，有晉國沙門支法領，感邊土之乖聖、慨正化之未夷，乃亡身以俎險、庶弘道於無聞，西越流沙，遠期天竺，路經于闐，會遇曇無德部體大乘三藏沙門佛陀耶舍，才體博聞，明鍊經律，三藏、方等皆諷誦通利，即於其國廣集諸經，於精舍還，以歲在戊申始達秦國。",
    "T22n1428_001:0567a28_9": "秦主姚欣然，以為深奧冥珍嘉瑞，而謂大法淵深濟必由戒，神眾所傳不可有闕，即以其年重請出律藏。",
    "T22n1428_001:0567b02_10": "時集持律沙門三百餘人，於長安中寺出，即以領弟子慧辯為譯校定，陶鍊反覆，務存無朴，本末精悉，若覩初制。",
    "T22n1428_001:0567b05_11": "此土先所出戒，差互不同，每以為惑。",
    "T22n1428_001:0567b06_12": "以今律藏檢之，方知所以；蓋由大聖遷化後，五部分張，各據當時所聞，開閉有以。",
    "T22n1428_001:0567b08_13": "於是師資相傳，遂使有彼此之異，會曩推之，雖復小小差互，終歸一本。",
    "T22n1428_001:0567b09_14": "何以明之？",
    "T22n1428_001:0567b10_15": "如《薩婆多部律》著涅槃僧、著三衣，分為多名，餘部亦爾。",
    "T22n1428_001:0567b11_16": "此律藏，總為一名，齊整而已。",
    "T22n1428_001:0567b12_17": "高下參差，乃是齊整之義說。",
    "T22n1428_001:0567b12_18": "以是推之，五部之差麁，亦可領想，諸尋求不以為惑。",
    "T22n1428_001:0567b14_19": "今律藏畫然，正教明白、可以濟神、可以無惑。",
    "T22n1428_001:0567b15_20": "而今之學者，多修文飾之印，不以戒學為先，由使佛藏有鳥鼠之喻、眾集有猨猴之況，斯之苦切亦以極矣！",
    "T22n1428_001:0567b17_21": "凡我之徒，宜各勗勵，明慎執持，令大法久住焉！",
    "T22n1428_001:0567b22_0": "四分律卷第一(初分之一)",
    "T22n1428_001:0567b24_0": "姚秦罽賓三藏佛陀耶舍",
    "T22n1428_001:0567b25_0": "共竺佛念等譯",
    "T22n1428_001:0567b26_0": "　稽首禮諸佛，　　及法比丘僧；　今演毘尼法，　　令正法久住。",
    "T22n1428_001:0567b28_0": "　優波離為首，　　及餘身證者；　今說戒要義，　　諸賢咸共聽。",
    "T22n1428_001:0567c01_0": "　今欲說深戒，　　為樂持戒者；　為能諷誦者，　　利益諸長老。",
    "T22n1428_001:0567c03_0": "　今說十句義，　　諸佛之戒法：　令僧喜永安，　　攝取於僧故；　不信者令信，　　已信者增長；　斷不持戒者，　　令邪道入正；　慚愧者安隱，　　佛法得久住。",
    "T22n1428_001:0567c08_0": "　是以世最勝，　　演布禁戒經。",
    "T22n1428_001:0567c09_0": "　眾山須彌最，　　眾流海為最；　眾經億百千，　　戒為第一最。",
    "T22n1428_001:0567c11_0": "　欲求第一最，　　今世及後世；　當持此禁戒，　　終身莫毀犯。",
    "T22n1428_001:0567c13_0": "　除結無罣礙，　　縛著由此解；　以戒自觀察，　　如鏡照面像。",
    "T22n1428_001:0567c15_0": "　夫欲造善法，　　備具三種業；　當審觀其意，　　如《羅云經》說。",
    "T22n1428_001:0567c17_0": "　所以立王者，　　由世諍訟故；　眾人之所舉，　　古昔之常法。",
    "T22n1428_001:0567c19_0": "　犯罪者知法，　　順法者成就；　戒律亦如是，　　如王治正法。",
    "T22n1428_001:0567c21_0": "　如醫觀眾病，　　進止得其所；　可治則進藥，　　不可者則捨。",
    "T22n1428_001:0567c23_0": "　如醫經所說，　　四事不可治；　可救有十三，　　餘者不須救。",
    "T22n1428_001:0567c25_0": "　譬如有死屍，　　大海不容受；　為疾風所飄，　　棄之於岸上。",
    "T22n1428_001:0567c27_0": "　諸作惡行者，　　猶如彼死屍；　眾所不容受，　　以是當持戒。",
    "T22n1428_001:0567c29_0": "　如守門牢固，　　不憂失財物；　若垣牆缺壞，　　有財者憂懼。",
    "T22n1428_001:0568a02_0": "　佛戒不缺漏，　　奉持者無憂；　禁戒不牢固，　　毀犯者懷憂。",
    "T22n1428_001:0568a04_0": "　坏器多穿漏，　　瓦師懷愁憂；　器物若完具，　　眷屬皆歡喜。",
    "T22n1428_001:0568a06_0": "　持戒有缺漏，　　為惡者常憂；　不毀禁戒者，　　心常懷歡喜。",
    "T22n1428_001:0568a08_0": "　如熛火雖微，　　莫輕以為小；　所經諸草木，　　燒盡無有餘。",
    "T22n1428_001:0568a10_0": "　所造惡雖微，　　慎莫謂為輕；　如破伊羅葉，　　常在於龍中。",
    "T22n1428_001:0568a12_0": "　如師子虎吼，　　醉者不恐怖；　小獸聲雖微，　　醒者聞則懼。",
    "T22n1428_001:0568a14_0": "　如是三垢人，　　一切惡不懼；　智者於微惡，　　常懷於恐畏。",
    "T22n1428_001:0568a16_0": "　如合和眾藥，　　擇去不良者；　病者服除愈，　　身康得安樂。",
    "T22n1428_001:0568a18_0": "　如是念修戒，　　能避諸惡行；　除諸結使患，　　安隱入涅槃。",
    "T22n1428_001:0568a20_0": "　若欲涉遠路，　　當自護其足；　足若毀壞者，　　不能涉遠道。",
    "T22n1428_001:0568a22_0": "　求天若涅槃，　　方便守護戒；　如是無毀壞，　　必能度險道。",
    "T22n1428_001:0568a24_0": "　如人欲渡河，　　用手及浮囊；　雖深無沒憂，　　便能到彼岸。",
    "T22n1428_001:0568a26_0": "　如是諸佛子，　　修行禁戒本；　終不迴邪流，　　沒溺生死海。",
    "T22n1428_001:0568a28_0": "　譬如帝釋堂，　　彫飾眾寶成；　七寶為階陛，　　天人之所行。",
    "T22n1428_001:0568b01_0": "　如是正法堂，　　七覺意莊嚴；　禁戒為階陛，　　賢聖之所行。",
    "T22n1428_001:0568b03_0": "　如善學世間，　　一切眾技藝；　為王所愛念，　　以是得安樂。",
    "T22n1428_001:0568b05_0": "　佛所說禁戒，　　能善修學者；　終不墮惡趣，　　永得安隱處。",
    "T22n1428_001:0568b07_0": "　如先自牢眾，　　然後破彼軍；　賢聖眾牢固，　　然後破魔軍。",
    "T22n1428_001:0568b09_0": "　聖眾若和合，　　世尊所稱譽；　以眾和合故，　　佛法得久住。",
    "T22n1428_001:0568b11_0": "　如乳母慈愛，　　養護於其子；　一切水火難，　　護使不傷害。",
    "T22n1428_001:0568b13_0": "　禁戒猶慈母，　　守護於行者；　終不墮畜生，　　餓鬼地獄中。",
    "T22n1428_001:0568b15_0": "　如有勇猛將，　　善習戰鬪法；　降伏於彼敵，　　沒死不顧命。",
    "T22n1428_001:0568b17_0": "　佛子亦如是，　　善學於禁戒；　五陰散壞時，　　終不畏命盡。",
    "T22n1428_001:0568b19_0": "　從佛戒所生，　　爾乃是真生；　猶如鴦崛魔，　　如來所記別。",
    "T22n1428_001:0568b21_0": "　若有捨戒者，　　於佛法為死；　持戒如護命，　　守之無毀失。",
    "T22n1428_001:0568b23_0": "　譬如得王印，　　所往無罣礙；　毀缺則難詰，　　全失則被縛。",
    "T22n1428_001:0568b25_0": "　戒印全具者，　　所至無罣礙；　小毀則不定，　　大毀入三惡。",
    "T22n1428_001:0568b27_0": "　為一切人故，　　降伏諸魔鬼；　神仙五通人，　　造設於呪術，　為彼慚愧者，　　攝諸不慚愧。",
    "T22n1428_001:0568c01_0": "　如來立禁戒，　　半月半月說。",
    "T22n1428_001:0568c02_0": "　已說戒利益，　　稽首禮諸佛。",
    "T22n1428_001:0568c03_0": "(此偈非是迦葉千眾集律時人所造，乃是後五部分張各據所傳。",
    "T22n1428_001:0568c04_1": "即是居一眾之首者，將欲為眾辨釋律相故，先偈讚然後說之)四波羅夷法之一爾時佛遊蘇羅婆國，與大比丘眾五百人俱，漸漸遊行至毘蘭若，即於彼宿那隣羅濱洲曼陀羅樹下。",
    "T22n1428_001:0568c09_2": "毘蘭若婆羅門聞瞿曇沙門釋家子，離釋種出家為道，從蘇羅婆國將大比丘眾五百人俱，漸漸遊行來至此毘蘭若，那隣羅濱洲曼陀羅樹下住。",
    "T22n1428_001:0568c12_3": "此沙門瞿曇，有如是大名稱：如來、無所著、等正覺、明行足、為善逝、世間解、無上士、調御丈夫、天人師、佛、世尊。",
    "T22n1428_001:0568c15_4": "彼於諸天、魔、梵、沙門、婆羅門眾中，獲神通作證常說正法，上善、中善、下善，義味清淨，自然具足修習梵行。",
    "T22n1428_001:0568c17_5": "「善哉！",
    "T22n1428_001:0568c17_6": "我等得見如是無著人，我今寧可宜往問訊沙門瞿曇。」",
    "T22n1428_001:0568c19_7": "爾時毘蘭若婆羅門即往世尊所，到已共相問訊在一面坐。",
    "T22n1428_001:0568c20_8": "時世尊無數方便為說法開化令得歡喜。",
    "T22n1428_001:0568c21_9": "聞佛說法得歡喜已，即白佛言：「世尊！",
    "T22n1428_001:0568c22_10": "唯見哀愍當受我請，及比丘僧三月夏安居。」",
    "T22n1428_001:0568c23_11": "時世尊及比丘僧默然受請。",
    "T22n1428_001:0568c23_12": "毘蘭若婆羅門見世尊默然受請，即從坐起遶佛而去，世尊與五百比丘眾受彼夏安居三月。",
    "T22n1428_001:0568c26_13": "時有波離國販馬人，驅五百疋馬住毘蘭若，夏九十日。",
    "T22n1428_001:0568c27_14": "時世穀貴，人民飢餓、白骨狼藉，乞求難得。",
    "T22n1428_001:0568c28_15": "時毘蘭若婆羅門雖請如來及比丘僧，三月都不供養供給所須。",
    "T22n1428_001:0568c29_16": "何以故？",
    "T22n1428_001:0569a01_17": "皆是魔波旬所作。",
    "T22n1428_001:0569a01_18": "爾時諸比丘從毘蘭若乞食不得，次往彼販馬人所乞食。",
    "T22n1428_001:0569a02_19": "時販馬人自念：「如今此間時世穀貴，人民飢餓乞食難得，白骨狼藉。",
    "T22n1428_001:0569a04_20": "彼諸比丘從彼乞食不得故來此耳！",
    "T22n1428_001:0569a05_21": "我今寧可日施比丘馬麥五升，世尊一斗耶！」",
    "T22n1428_001:0569a06_22": "即如所念，日與諸比丘馬麥五升，世尊一斗。",
    "T22n1428_001:0569a07_23": "時佛所得麥分與阿難，阿難使人磨作乾飯奉佛，佛食乾飯。",
    "T22n1428_001:0569a08_24": "諸比丘各各得成煮麥而食，佛與比丘所食各異。",
    "T22n1428_001:0569a10_25": "時尊者大目連往世尊所，頭面作禮却坐一面，白世尊言：「大德！",
    "T22n1428_001:0569a11_26": "今此間穀貴，人民飢餓乞求難得，諸比丘食飲麁惡而皆羸瘦。",
    "T22n1428_001:0569a13_27": "若世尊聽諸神足比丘詣欝單越取自然粳米食者當往。」",
    "T22n1428_001:0569a14_28": "佛告目連言：「諸有神足比丘可往至彼取粳米食，無神足者當云何？」",
    "T22n1428_001:0569a16_29": "目連白佛：「諸有神足者隨意自往，不得神足者我當以神足力接往至彼。」",
    "T22n1428_001:0569a17_30": "佛告目連：「止！",
    "T22n1428_001:0569a18_31": "止！",
    "T22n1428_001:0569a18_32": "莫作是語。",
    "T22n1428_001:0569a18_33": "何以故？",
    "T22n1428_001:0569a18_34": "汝等丈夫得神足可爾，未來世比丘當云何？」",
    "T22n1428_001:0569a19_35": "時尊者舍利弗，於閑靜處作是念言：「何者等正覺修梵行佛法久住？",
    "T22n1428_001:0569a21_36": "何者等正覺修梵行佛法不久住？」",
    "T22n1428_001:0569a22_37": "爾時舍利弗從靜處起，整衣服至世尊所，頭面禮足在一面坐，須臾退坐，白世尊言：「向者我於靜處坐，作是念：『何者等正覺修梵行佛法久住？",
    "T22n1428_001:0569a25_38": "何者等正覺修梵行佛法不久住？』",
    "T22n1428_001:0569a26_39": "願為開示。」",
    "T22n1428_001:0569a26_40": "佛告舍利弗：「毘婆尸佛、式佛、拘留孫佛、迦葉佛，此諸佛修梵行法得久住。",
    "T22n1428_001:0569a28_41": "隨葉佛、拘那含牟尼佛，法不久住。」",
    "T22n1428_001:0569a29_42": "舍利弗白佛言：「以何因緣毘婆尸佛、式佛、拘留孫佛、迦葉佛，修梵行法得久住？",
    "T22n1428_001:0569b02_43": "以何因緣故隨葉佛、拘那含牟尼佛，修梵行法不得久住耶？」",
    "T22n1428_001:0569b03_44": "佛告舍利弗：「拘那含牟尼佛、隨葉佛，不廣為諸弟子說法。",
    "T22n1428_001:0569b04_45": "契經、祇夜經、授記經、偈經、句經、因緣經、本生經、善道經、方等經、未曾有經、譬喻經、優波提舍經，不為人廣說契經乃至優波提舍經，不結戒亦不說戒，故諸弟子疲厭，是以法不久住。",
    "T22n1428_001:0569b09_46": "爾時彼世尊知諸弟子疲厭心故，但作如是教：『是事應念、是不應念，是應思惟、是不應思惟，是應斷、是應具足住。』",
    "T22n1428_001:0569b11_47": "舍利弗，乃往昔時，隨葉佛依恐畏林中住，與大比丘千人俱。",
    "T22n1428_001:0569b13_48": "舍利弗！",
    "T22n1428_001:0569b13_49": "若有人未離欲，入彼林中身毛皆竪，故名恐畏林。",
    "T22n1428_001:0569b14_50": "又舍利弗！",
    "T22n1428_001:0569b14_51": "拘那含牟尼佛、隨葉佛如來、至真、等正覺，觀千比丘心中疲厭，為說法：『是事應念、是不應念，是事應思惟、是事不應思惟，是應斷、是應具足住。』",
    "T22n1428_001:0569b18_52": "舍利弗當知，爾時彼佛及諸聲聞在世，佛法廣流布。",
    "T22n1428_001:0569b19_53": "若彼佛及諸聲聞滅度，後世間人種種名、種種姓、種種家出家，以是故疾滅、佛法不久住。",
    "T22n1428_001:0569b21_54": "何以故？",
    "T22n1428_001:0569b21_55": "不以經法攝故。",
    "T22n1428_001:0569b22_0": "舍利弗！",
    "T22n1428_001:0569b22_1": "譬如種種花散置案上，風吹則散。",
    "T22n1428_001:0569b23_0": "何以故？",
    "T22n1428_001:0569b23_1": "以無線貫穿故如是。",
    "T22n1428_001:0569b23_2": "舍利弗！",
    "T22n1428_001:0569b23_3": "彼佛及聲聞眾在世者，佛法流布。",
    "T22n1428_001:0569b24_4": "若彼佛及諸聲聞眾滅後，世間人種種名、種種姓、種種家出家者，令法疾滅不久住。",
    "T22n1428_001:0569b26_5": "何以故？",
    "T22n1428_001:0569b26_6": "不以經法攝取故。」",
    "T22n1428_001:0569b27_7": "爾時世尊告舍利弗：「毘婆尸佛、式佛、拘留孫佛、迦葉佛，為諸弟子廣說經法，從契經乃至優波提舍經，亦結戒亦說戒，弟子眾心疲厭。",
    "T22n1428_001:0569c01_8": "時佛知彼心疲厭，作如是教：『是應念、是不應念，是應思惟、是不應思惟，是應斷、是應具足住。』",
    "T22n1428_001:0569c03_9": "如是舍利弗！",
    "T22n1428_001:0569c03_10": "彼諸佛及聲聞眾在世，佛法流布。",
    "T22n1428_001:0569c04_11": "若彼諸佛及聲聞眾滅度後，諸世間人種種名、種種姓、種種家出家，不令佛法疾滅。",
    "T22n1428_001:0569c06_12": "何以故？",
    "T22n1428_001:0569c06_13": "以經法善攝故。",
    "T22n1428_001:0569c07_14": "舍利弗！",
    "T22n1428_001:0569c07_15": "譬如種種華置於案上，以線貫，雖為風吹而不分散。",
    "T22n1428_001:0569c08_16": "何以故？",
    "T22n1428_001:0569c08_17": "以線善貫攝故。",
    "T22n1428_001:0569c09_18": "如是舍利弗！",
    "T22n1428_001:0569c09_19": "彼佛及聲聞眾在世者，佛法廣說如上。",
    "T22n1428_001:0569c10_20": "舍利弗！",
    "T22n1428_001:0569c10_21": "以此因緣故，毘婆尸佛乃至迦葉佛佛法得久住。",
    "T22n1428_001:0569c11_22": "以此因緣故，拘那含牟尼佛、隨葉佛，佛法不得久住。」",
    "T22n1428_001:0569c12_23": "爾時舍利弗從坐而起，偏露右臂、右膝著地，合掌白佛言：「世尊！",
    "T22n1428_001:0569c14_24": "今正是時，唯願大聖與諸比丘結戒說戒，使修梵行法得久住。」",
    "T22n1428_001:0569c15_25": "佛告舍利弗：「且止！",
    "T22n1428_001:0569c16_26": "佛自知時。",
    "T22n1428_001:0569c16_27": "舍利弗！",
    "T22n1428_001:0569c16_28": "如來未為諸比丘結戒。",
    "T22n1428_001:0569c17_29": "何以故？",
    "T22n1428_001:0569c17_30": "比丘中未有犯有漏法。",
    "T22n1428_001:0569c18_31": "若有犯有漏法者，然後世尊為諸比丘結戒，斷彼有漏法故。",
    "T22n1428_001:0569c19_32": "舍利弗！",
    "T22n1428_001:0569c19_33": "比丘乃至未得利養，故未生有漏法；若得利養便生有漏法。",
    "T22n1428_001:0569c21_34": "若有漏法生，世尊乃為諸比丘結戒，欲使彼斷有漏法故。",
    "T22n1428_001:0569c22_35": "舍利弗！",
    "T22n1428_001:0569c22_36": "比丘未生有漏法者，以未有名稱為人所識，多聞多財業故。",
    "T22n1428_001:0569c24_37": "若比丘得名稱乃至多財業，便生有漏法。",
    "T22n1428_001:0569c25_38": "若有漏法生，然後世尊當為結戒，欲使彼斷有漏法故。",
    "T22n1428_001:0569c26_39": "舍利弗！",
    "T22n1428_001:0569c26_40": "汝且止，如來自知時。」",
    "T22n1428_001:0569c28_0": "爾時世尊在毘舍離，時迦蘭陀村須提那子，於彼村中饒財多寶，持信牢固出家為道。",
    "T22n1428_001:0570a01_0": "時世穀貴乞求難得，時須提那子作是思惟：「今時世穀貴，諸比丘乞求難得。",
    "T22n1428_001:0570a02_1": "我今寧可將諸比丘詣迦蘭陀村乞食。",
    "T22n1428_001:0570a03_2": "諸比丘因我故大得利養，得修梵行，亦使我宗族快行布施作諸福德。」",
    "T22n1428_001:0570a05_3": "作是念已，即將諸比丘詣迦蘭陀村。",
    "T22n1428_001:0570a06_4": "須提那母聞其子將諸比丘還歸本村，即往迎。",
    "T22n1428_001:0570a07_5": "到彼子所，語其子言：「可時捨道還作白衣。",
    "T22n1428_001:0570a08_6": "何以故？",
    "T22n1428_001:0570a08_7": "汝父已死，我今單獨，恐家財物沒入於官。",
    "T22n1428_001:0570a09_8": "但汝父財既多，況祖父已來財物無量，甚可愛惜，是以汝今應捨道就俗。」",
    "T22n1428_001:0570a11_9": "即答母言：「我不能捨道習此非法，今甚樂梵行修無上道。」",
    "T22n1428_001:0570a12_10": "如是至三，其子亦答言：「不能捨道還俗。」",
    "T22n1428_001:0570a13_11": "其母便捨之而去，詣其婦所語言：「汝月期時至便來語我。」",
    "T22n1428_001:0570a15_12": "婦自知時到，往語其姑：「大家欲知我月期時至。」",
    "T22n1428_001:0570a16_13": "母語其婦：「汝取初嫁時嚴身衣服盡著而來。」",
    "T22n1428_001:0570a17_14": "即如其教便自莊嚴，與母共俱至其兒所：「今正是時便可捨道就俗。",
    "T22n1428_001:0570a18_15": "何以故？",
    "T22n1428_001:0570a19_16": "汝若不捨道者，我財物當沒入於官。」",
    "T22n1428_001:0570a19_17": "兒答母言：「我不能捨道。」",
    "T22n1428_001:0570a20_18": "母如是再三語子言：「汝婦今日華水已出，便可安子，使汝種不斷。」",
    "T22n1428_001:0570a22_19": "子白母言：「此事甚易，我能為之。」",
    "T22n1428_001:0570a22_20": "時迦蘭陀子，佛未制戒前不見欲穢，便捉婦臂將至園中屏處三行不淨。",
    "T22n1428_001:0570a24_21": "時園中有鬼命終即處其胎，處胎九月生男，顏貌端政，與世無雙，字為種子。",
    "T22n1428_001:0570a26_22": "諸根具足漸漸長大，剃髮被袈裟，以信堅固出家學道，精勤不懈得阿羅漢，神足變化威德無量，故號尊者種子。",
    "T22n1428_001:0570a29_23": "須提那習沙門威儀，無事不知觸事皆行，亦能轉教於人。",
    "T22n1428_001:0570b01_24": "爾時須提那行不淨已來常懷愁憂，諸同學見已問：「汝何愁憂耶？",
    "T22n1428_001:0570b02_25": "汝久修梵行，威儀禮節無事不知，何所愁為不樂梵行耶？」",
    "T22n1428_001:0570b04_26": "須提那言：「我甚樂梵行，近在屏處犯惡行，與故二行不淨故愁耳！」",
    "T22n1428_001:0570b05_27": "諸比丘言：「須提那！",
    "T22n1428_001:0570b06_28": "汝云何乃作如是惡事，於如來清淨法中，於欲無欲於垢無垢，能斷渴愛破壞巢窟，除眾結縛愛盡涅槃。",
    "T22n1428_001:0570b08_29": "汝今云何於此清淨法中，與故二共行不淨行耶？」",
    "T22n1428_001:0570b10_30": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_001:0570b11_31": "世尊爾時以此因緣集諸比丘，世尊知而問、知而不問、時而問、時而不問、義合問、義不合不問。",
    "T22n1428_001:0570b14_0": "爾時世尊知時義合，問須提那：「汝實與故二行不淨行耶？」",
    "T22n1428_001:0570b15_1": "「如是世尊！",
    "T22n1428_001:0570b15_2": "我犯不淨行。」",
    "T22n1428_001:0570b15_3": "爾時世尊以無數方便呵責言：「汝所為非，非威儀、非沙門法、非淨行、非隨順行，所不應為。",
    "T22n1428_001:0570b18_4": "汝須提那！",
    "T22n1428_001:0570b18_5": "云何於此清淨法中行，乃至愛盡涅槃，與故二行不淨耶？」",
    "T22n1428_001:0570b19_6": "告諸比丘：「寧持男根著毒蛇口中，不持著女根中。",
    "T22n1428_001:0570b20_7": "何以故？",
    "T22n1428_001:0570b21_8": "不以此緣墮於惡道。",
    "T22n1428_001:0570b21_9": "若犯女人，身壞命終墮三惡道。",
    "T22n1428_001:0570b22_10": "何以故？",
    "T22n1428_001:0570b22_11": "我無數方便說斷欲法，斷於欲想、滅欲念，除散欲熱、越度愛結。",
    "T22n1428_001:0570b24_12": "我無數方便說欲如火，如把草炬亦如樹果，又如假借、猶如枯骨，亦如段肉、如夢所見、如履鋒刃、如新瓦器盛水著於日中、如毒蛇頭、如輪轉刀、如在尖標、如利戟刺，甚可穢惡佛所呵責。",
    "T22n1428_001:0570b28_13": "須提那！",
    "T22n1428_001:0570b28_14": "於我清淨法中，乃至愛盡涅槃，與故二行不淨行。」",
    "T22n1428_001:0570b29_15": "爾時世尊無數方便呵責已，告諸比丘：「須提那癡人！",
    "T22n1428_001:0570c02_16": "多種有漏處，最初犯戒。",
    "T22n1428_001:0570c02_17": "自今已去，與諸比丘結戒，集十句義：一、攝取於僧，二、令僧歡喜，三、令僧安樂，四、令未信者信，五、已信者令增長，六、難調者令調順，七、慚愧者得安樂，八、斷現在有漏，九、斷未來有漏，十、正法得久住。",
    "T22n1428_001:0570c07_18": "欲說戒者當如是說：若比丘犯不淨行行婬欲法，是比丘波羅夷不共住。」",
    "T22n1428_001:0570c09_0": "如是世尊與諸比丘結戒。",
    "T22n1428_001:0570c09_1": "爾時有跋闍子比丘，愁憂不樂淨行，即還家共故二行不淨行。",
    "T22n1428_001:0570c11_2": "彼作是念：「世尊與諸比丘結戒，若比丘犯不淨行，行婬欲法，是比丘波羅夷不共住。",
    "T22n1428_001:0570c13_3": "然我愁憂不樂淨行，還家與故二共行不淨行，我將不犯波羅夷耶？",
    "T22n1428_001:0570c14_4": "我當云何？」",
    "T22n1428_001:0570c15_5": "即便語諸同學言：「長老！",
    "T22n1428_001:0570c15_6": "世尊為諸比丘結戒，若比丘犯不淨行，行婬欲法，是比丘犯波羅夷不共住。",
    "T22n1428_001:0570c17_7": "然我有愁憂不樂淨行，還家與故二共行不淨行，我將無不犯波羅夷耶？",
    "T22n1428_001:0570c19_8": "我今當云何？",
    "T22n1428_001:0570c19_9": "善哉長老！",
    "T22n1428_001:0570c19_10": "為我以此事白佛，隨佛所教我當奉行。」",
    "T22n1428_001:0570c20_11": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_001:0570c22_12": "世尊爾時以此因緣集比丘僧，無數方便呵責跋闍子比丘：「汝所為非，非威儀、非沙門法、非淨行、非隨順行，所不應為。",
    "T22n1428_001:0570c25_13": "云何癡人，不樂淨行，還家與故二行不淨行？",
    "T22n1428_001:0570c26_14": "初入便波羅夷，汝癡人得波羅夷不共住。",
    "T22n1428_001:0570c27_15": "是故比丘，若有餘人不樂淨行，聽捨戒還家。",
    "T22n1428_001:0570c28_16": "若復欲出家於佛法中修淨行，應度令出家受大戒。",
    "T22n1428_001:0570c29_17": "自今已去當如是說戒：若比丘共比丘同戒，若不捨戒、若戒羸不自悔，犯不淨行，行婬欲法，是比丘波羅夷不共住。」",
    "T22n1428_001:0571a03_18": "如是世尊與諸比丘結戒。",
    "T22n1428_001:0571a04_19": "爾時有一乞食比丘依林中住，有一雌獼猴先在彼林中。",
    "T22n1428_001:0571a05_20": "時乞食比丘到村乞食還在林中食，食已餘食與此獼猴，如是漸漸調順，逐比丘後行乃至手捉不去。",
    "T22n1428_001:0571a07_21": "此比丘即捉獼猴共行不淨。",
    "T22n1428_001:0571a08_22": "時有眾多比丘案行住處，次至彼林中。",
    "T22n1428_001:0571a09_23": "時彼獼猴在比丘前，迴身背之現其婬相。",
    "T22n1428_001:0571a10_24": "時諸比丘作是念：「此獼猴在我等前迴身現其婬相，將無與餘比丘作不淨行耶？」",
    "T22n1428_001:0571a12_25": "咸共相告在屏處伺之。",
    "T22n1428_001:0571a13_0": "彼比丘乞食還在林中，食已以餘食與彼獼猴，獼猴食已便共行不淨行。",
    "T22n1428_001:0571a14_1": "諸比丘見已即來語言：「如來不制言：『比丘不得行不淨行耶！』」",
    "T22n1428_001:0571a16_2": "彼比丘報言：「如來所制男犯婦女，不制畜生。」",
    "T22n1428_001:0571a17_3": "諸比丘聞此語已往至佛所，頭面作禮以此因緣具白世尊。",
    "T22n1428_001:0571a18_4": "世尊爾時以此因緣即集比丘僧，無數方便呵責彼乞食比丘言：「云何比丘，與獼猴共行不淨行耶？",
    "T22n1428_001:0571a21_5": "初入波羅夷。",
    "T22n1428_001:0571a21_6": "欲說戒者當如是說：若比丘共比丘同戒，若不還戒、戒羸不自悔，犯不淨行乃至共畜生，是比丘波羅夷不共住。」",
    "T22n1428_001:0571a24_7": "若比丘者，名字比丘、相似比丘、自稱比丘、善來比丘、乞求比丘、著割截衣比丘、破結使比丘、受大戒白四羯磨如法成就得處所比丘。",
    "T22n1428_001:0571a27_8": "是中比丘，若受大戒白四羯磨如法成就得處所，住比丘法中，是謂比丘義。",
    "T22n1428_001:0571a29_9": "是中共比丘者，餘比丘受大戒，白四羯磨如法成就，得處所住比丘法中，是共比丘義。",
    "T22n1428_001:0571b02_10": "云何名為同戒？",
    "T22n1428_001:0571b02_11": "我為諸弟子結戒已，寧死不犯，是中共餘比丘一戒、同戒、等戒，是名同戒。",
    "T22n1428_001:0571b04_12": "云何名不捨戒？",
    "T22n1428_001:0571b04_13": "顛狂捨戒、顛狂人前捨戒，心亂捨戒、心亂人前捨戒，痛惱捨戒、痛惱人前捨戒，啞捨戒、聾捨戒、啞聾捨戒、啞人前捨戒、聾人前捨戒、啞聾人前捨戒，中國人邊地人前捨戒、邊地人中國人前捨戒，不靜靜想捨戒、靜作不靜想捨戒，戲笑捨戒。",
    "T22n1428_001:0571b10_14": "若天、若龍、若夜叉、若餓鬼、若睡眠人、若死人、若無知人、若自不語、若語前人不解，如是等不名捨戒。",
    "T22n1428_001:0571b12_15": "云何捨戒？",
    "T22n1428_001:0571b12_16": "若比丘不樂修梵行，欲得還家厭比丘法，常懷慚愧貪樂在家，貪樂優婆塞法，或念沙彌法、或樂外道法，樂外道弟子法，樂非沙門非釋子法，便作如是語：「我捨佛、捨法、捨比丘僧、捨和上、捨同和上、捨阿闍梨、捨同阿闍梨、捨諸梵行、捨戒、捨律、捨學事，受居家法，我作淨人、我作優婆塞、我作沙彌、我作外道、我作外道弟子、我作非沙門，非釋種子。」",
    "T22n1428_001:0571b20_17": "若復作如是語：「我止！",
    "T22n1428_001:0571b21_18": "不須佛，佛於我何益？」",
    "T22n1428_001:0571b21_19": "離於佛所，如是乃至學事亦如是。",
    "T22n1428_001:0571b22_20": "若復作餘語，毀佛法僧乃至學事，便讚歎家業，乃至非沙門非釋子。",
    "T22n1428_001:0571b24_21": "以如是語了了說，是名捨戒。",
    "T22n1428_001:0571b25_22": "戒羸者，或有戒羸不捨戒，或有戒羸而捨戒。",
    "T22n1428_001:0571b26_23": "何者戒羸不捨戒？",
    "T22n1428_001:0571b26_24": "若比丘愁憂不樂梵行，欲得還家厭比丘法，常懷慚愧意樂在家，乃至樂欲作非沙門非釋子法，便作是言：「我念父母、兄弟、姊妹、婦兒、村落、城邑、園田、浴池，我欲捨佛法僧乃至學事。」",
    "T22n1428_001:0571c01_25": "便欲受持家業，乃至非沙門非釋種子，是謂戒羸不捨戒。",
    "T22n1428_001:0571c03_26": "何者戒羸而捨戒？",
    "T22n1428_001:0571c03_27": "若作如是思惟：「我欲捨戒。」",
    "T22n1428_001:0571c04_28": "便捨戒，是謂戒羸而捨戒。",
    "T22n1428_001:0571c04_29": "不淨行者，是婬欲法。",
    "T22n1428_001:0571c05_30": "下至共畜生者，可行婬處者是也。",
    "T22n1428_001:0571c06_31": "云何名波羅夷？",
    "T22n1428_001:0571c06_32": "譬如斷人頭不可復起，比丘亦復如是，犯此法者不復成比丘，故名波羅夷。",
    "T22n1428_001:0571c08_33": "云何名不共住？",
    "T22n1428_001:0571c08_34": "有二共住：同一羯磨、同一說戒。",
    "T22n1428_001:0571c09_35": "不得於是二事中住，故名不共住。",
    "T22n1428_001:0571c10_36": "三種行不淨行，波羅夷：人、非人、畜生。",
    "T22n1428_001:0571c11_37": "復有五種行不淨行，波羅夷：人婦、童女、有二形、黃門、男子，於此五處行不淨行，波羅夷。",
    "T22n1428_001:0571c13_38": "於三種婦行不淨行，波羅夷。",
    "T22n1428_001:0571c14_39": "何者三？",
    "T22n1428_001:0571c14_40": "人婦、非人婦、畜生婦，於此三處行不淨行，犯波羅夷。",
    "T22n1428_001:0571c15_41": "三種童女、三種二形、三種不能男、三種男子，於此行不淨行，波羅夷亦如是。",
    "T22n1428_001:0571c17_42": "犯人婦三處，波羅夷：大便道、小便道及口。",
    "T22n1428_001:0571c18_43": "非人婦、畜生婦、人童女、非人童女、畜生童女、人二形、非人二形、畜生二形，三處亦如是。",
    "T22n1428_001:0571c20_44": "人黃門二處行不淨行，波羅夷：大便道及口。",
    "T22n1428_001:0571c21_45": "非人黃門、畜生黃門亦如是。",
    "T22n1428_001:0571c21_46": "人男、非人男、畜生男二處亦如是。",
    "T22n1428_001:0571c22_47": "比丘有婬心向人婦女大便道、小便道及口，若初入犯，若不入不犯。",
    "T22n1428_001:0571c24_48": "有隔有隔、有隔無隔、無隔有隔、無隔無隔，波羅夷。",
    "T22n1428_001:0571c25_49": "若比丘有婬意，向非人婦女、畜生婦女、人童女、非人童女、畜生童女、人二形、非人二形、畜生二形，三處亦如是。",
    "T22n1428_001:0571c27_50": "人黃門、非人黃門、畜生黃門、人男、非人男、畜生男，二處亦如是。",
    "T22n1428_001:0571c29_51": "若比丘婬意向人睡眠婦女，若死形未壞、多未壞，大便道、小便道及口，若初入犯、不入不犯。",
    "T22n1428_001:0572a02_52": "有隔無隔亦如是廣說，乃至男子亦如是。",
    "T22n1428_001:0572a03_53": "若比丘為怨家將至人婦女所，強持男根令入三處，始入覺樂、入已樂、出時樂，波羅夷。",
    "T22n1428_001:0572a05_54": "始入樂、入已樂、出時不樂，波羅夷。",
    "T22n1428_001:0572a06_55": "始入樂、入已不樂、出時樂，波羅夷。",
    "T22n1428_001:0572a07_0": "始入樂、入已不樂、出時不樂，波羅夷。",
    "T22n1428_001:0572a07_1": "始入不樂、入已樂、出時樂，波羅夷。",
    "T22n1428_001:0572a08_2": "始入不樂、入已不樂、出時樂，波羅夷；有隔無隔亦如是；從非人女乃至男子亦如是。",
    "T22n1428_001:0572a10_3": "若比丘為怨家將至人睡眠婦女，若死形未壞、若多未壞，覺樂亦如是；有隔無隔亦如是；從非人女乃至男子亦如是。",
    "T22n1428_001:0572a13_4": "若怨家強捉比丘大便道中行不淨，若入覺樂，波羅夷；入已覺樂、出時覺樂亦如上，乃至有隔無隔亦如上。",
    "T22n1428_001:0572a16_0": "從道入道、從道入非道、從非道入道；若限齊入、若盡入、若語不語、若以婬心，乃至入如毛頭，波羅夷。",
    "T22n1428_001:0572a18_1": "方便而不入，偷蘭遮。",
    "T22n1428_001:0572a18_2": "若比丘方便求欲行不淨行，成者波羅夷，不成者偷蘭遮。",
    "T22n1428_001:0572a20_3": "若比丘教比丘行不淨行，彼比丘若作，教者偷蘭遮；若不作，教者突吉羅。",
    "T22n1428_001:0572a21_4": "比丘尼教比丘行不淨行，若比丘作，尼偷蘭遮；不作，尼突吉羅。",
    "T22n1428_001:0572a23_5": "除比丘、比丘尼，餘眾相教行不淨行，作、不作盡犯突吉羅。",
    "T22n1428_001:0572a24_6": "若死屍半壞行不淨，入便偷蘭遮；若多分壞、若一切壞，偷蘭遮；若骨間行不淨，偷蘭遮；若穿地作孔、摶泥作孔，若君持口中，犯偷蘭遮；若道想、若疑，如是一切偷蘭遮。",
    "T22n1428_001:0572a28_7": "若道作道想，波羅夷；若道疑，波羅夷；若道非道想，波羅夷；非道道想，偷蘭遮；非道疑，偷蘭遮。",
    "T22n1428_001:0572b01_8": "比丘尼波羅夷，式叉摩那、沙彌、沙彌尼，突吉羅滅擯，是謂為犯。",
    "T22n1428_001:0572b03_9": "不犯者，若睡眠無所覺知，不受樂一切無有婬意，不犯。",
    "T22n1428_001:0572b04_10": "不犯者，最初未制戒、癡狂、心亂、痛惱所纏，無犯。",
    "T22n1428_001:0572b05_11": "(一竟)爾時世尊遊羅閱城耆闍崛山中。",
    "T22n1428_001:0572b06_12": "時羅閱城中有比丘字檀尼迦陶師子，在閑靜處止一草屋。",
    "T22n1428_001:0572b08_13": "彼比丘入村乞食，後有取薪人破其草屋持歸。",
    "T22n1428_001:0572b09_14": "比丘乞食還，作是念：「我今獨在閑靜處自取草木作屋，入村乞食，後取薪柴人破我屋持歸。",
    "T22n1428_001:0572b11_15": "我今自有技藝，寧可和泥作全成瓦屋。」",
    "T22n1428_001:0572b12_16": "時彼比丘即便和泥作全成瓦屋，取柴薪牛屎燒之，屋成色赤如火。",
    "T22n1428_001:0572b14_17": "爾時世尊從耆闍崛山下，遙見此舍色赤如火，見已知而故問：「諸比丘！",
    "T22n1428_001:0572b15_18": "此是何等赤色？」",
    "T22n1428_001:0572b16_19": "諸比丘白佛言：「世尊！",
    "T22n1428_001:0572b16_20": "有一比丘名檀尼迦陶師子，獨處閑靜住一草屋，乞食後諸取薪人破其屋持歸。",
    "T22n1428_001:0572b18_21": "彼還見舍破即作是念：『我自有技藝，今寧可作全成瓦屋於中止住。』",
    "T22n1428_001:0572b20_22": "即便作之。",
    "T22n1428_001:0572b20_23": "是其屋色赤如是。」",
    "T22n1428_001:0572b21_0": "爾時世尊以無數方便呵責彼比丘言：「汝所為非，非威儀、非沙門法、非淨行、非隨順行，所不應為。",
    "T22n1428_001:0572b23_1": "云何檀尼迦比丘陶師子自作此屋，大集柴薪牛屎而燒之？",
    "T22n1428_001:0572b24_2": "我常無數方便說慈愍眾生。",
    "T22n1428_001:0572b25_3": "云何癡人，自作泥屋聚積柴薪牛屎而燒之？",
    "T22n1428_001:0572b26_4": "自今已去不得作赤色全成瓦屋，作者突吉羅。」",
    "T22n1428_001:0572b27_5": "爾時世尊勅諸比丘：「汝等共集相率速詣檀尼迦屋所打破。」",
    "T22n1428_001:0572b29_0": "時諸比丘即如佛教往詣打破。",
    "T22n1428_001:0572b29_1": "時檀尼迦見諸比丘破屋已便作是語：「我有何過而破我屋？」",
    "T22n1428_001:0572c02_2": "諸比丘答曰：「汝無有過，亦不憎汝。",
    "T22n1428_001:0572c02_3": "我向受世尊教，故來破汝屋耳！」",
    "T22n1428_001:0572c03_4": "檀尼迦比丘言：「若世尊教勅者正是其宜。」",
    "T22n1428_001:0572c04_5": "爾時摩竭國瓶沙王有守材人，與此檀尼迦比丘少小親厚知識。",
    "T22n1428_001:0572c06_6": "時檀尼迦比丘往至守材人所語言：「汝知不耶？",
    "T22n1428_001:0572c07_7": "王瓶沙與我材木，我今須材便可與我。」",
    "T22n1428_001:0572c08_8": "彼人言：「若王與者，好惡多少隨意自取。」",
    "T22n1428_001:0572c09_9": "王所留要材，比丘輒取斫截持去。",
    "T22n1428_001:0572c09_10": "時有一大臣統知城事，至材坊見王所留要材斫截狼藉，見已即問守材人言：「此王所留要材，誰斬截持去？」",
    "T22n1428_001:0572c12_11": "守材人言：「是檀尼迦比丘，來至我所而作是言：『王與我材，今須材用便可見與。』",
    "T22n1428_001:0572c14_12": "我尋報言：『王與汝材，恣意取之。』",
    "T22n1428_001:0572c14_13": "時比丘即入材坊斫截持去。」",
    "T22n1428_001:0572c15_14": "時大臣聞此語已即嫌王言：「云何以此要材與比丘？",
    "T22n1428_001:0572c16_15": "幸自更有餘材可以與之，而令此比丘斫截要材持去。」",
    "T22n1428_001:0572c18_16": "時大臣往至王所白言：「大王！",
    "T22n1428_001:0572c18_17": "先所留要材，云何乃與比丘令斫截持去？",
    "T22n1428_001:0572c19_18": "幸自更有餘材可以與之，何故壞此好材？」",
    "T22n1428_001:0572c20_19": "王報言：「我都不自憶以材與人，若有憶者語我。」",
    "T22n1428_001:0572c22_20": "時大臣即攝守材人來將詣王所。",
    "T22n1428_001:0572c22_21": "時守材人遙見檀尼迦比丘語言：「大德！",
    "T22n1428_001:0572c23_22": "以汝取材故今攝我去，汝可來為我決了，慈愍故。」",
    "T22n1428_001:0572c25_0": "比丘報言：「汝但去！",
    "T22n1428_001:0572c25_1": "我正爾往。」",
    "T22n1428_001:0572c25_2": "時檀尼迦比丘後往王所，在前默然而住。",
    "T22n1428_001:0572c26_3": "王即問言：「大德！",
    "T22n1428_001:0572c27_0": "我實與汝材不？」",
    "T22n1428_001:0572c27_1": "比丘答言：「實與我材。」",
    "T22n1428_001:0572c27_2": "王言：「我不憶與汝材，汝可為我作憶念。」",
    "T22n1428_001:0572c28_3": "比丘報言：「王自憶不？",
    "T22n1428_001:0572c29_4": "初登位時口自發言：『若我世時，於我境內，有沙門、婆羅門知慚愧樂學戒者，與而取、不與不取、與而用、不與不用。",
    "T22n1428_001:0573a03_5": "從今日沙門、婆羅門，草木及水聽隨意用，不得不與而用。",
    "T22n1428_001:0573a04_6": "自今已去，聽沙門婆羅門草木及水隨意用。』」",
    "T22n1428_001:0573a05_7": "王言：「大德！",
    "T22n1428_001:0573a05_8": "我初登位時實有如是語。」",
    "T22n1428_001:0573a06_9": "王言：「大德！",
    "T22n1428_001:0573a06_10": "我說無主物，不說有主物。",
    "T22n1428_001:0573a07_11": "大德應死！」",
    "T22n1428_001:0573a07_12": "王自念言：「我剎利王水澆頭種，云何以少材而斷出家人命？",
    "T22n1428_001:0573a08_13": "是所不應。」",
    "T22n1428_001:0573a09_14": "爾時王以無數方便訶責比丘已，勅諸臣放此比丘去，即如王教放去。",
    "T22n1428_001:0573a10_15": "後諸臣皆高聲大論不平：「王意云何？",
    "T22n1428_001:0573a11_16": "如此死事，但爾呵責而放也？」",
    "T22n1428_001:0573a12_17": "時羅閱城中有諸居士不信樂佛法眾者，皆譏嫌言：「沙門釋子無有慚愧、無所畏懼，不與而取，外自稱言：『我知正法。』",
    "T22n1428_001:0573a15_18": "如是何有正法？",
    "T22n1428_001:0573a15_19": "尚取王材，何況餘人。",
    "T22n1428_001:0573a16_0": "我等自今已往，勿復親近沙門釋子，禮拜、問訊、供養、恭敬，無使入村、勿復安止。」",
    "T22n1428_001:0573a17_1": "時諸比丘聞，諸少欲知足、行頭陀、知慚愧、樂學戒者嫌責檀尼迦：「云何偷瓶沙王材木耶？」",
    "T22n1428_001:0573a20_0": "爾時諸比丘往至佛所，頭面禮足已在一面坐，以此因緣具白世尊。",
    "T22n1428_001:0573a21_1": "世尊爾時以此因緣集比丘僧，知而故問：「檀尼迦比丘，汝審爾王不與材而取不？」",
    "T22n1428_001:0573a23_2": "答言：「實爾！",
    "T22n1428_001:0573a23_3": "世尊。」",
    "T22n1428_001:0573a23_4": "世尊爾時以無數方便訶責檀尼迦比丘言：「汝所為非，非威儀、非沙門法、非淨行、非隨順行、所不應為。",
    "T22n1428_001:0573a26_5": "云何檀尼迦王不與材而取？",
    "T22n1428_001:0573a27_6": "我無數方便稱歎與者當取、取者當用。",
    "T22n1428_001:0573a27_7": "汝今云何王不與材而取耶？」",
    "T22n1428_001:0573a28_8": "爾時復有一比丘名曰迦樓，本是王大臣善知世法，去世尊不遠在眾中坐。",
    "T22n1428_001:0573b01_9": "爾時世尊知而故問迦樓比丘言：「王法不與取，幾許物應死？」",
    "T22n1428_001:0573b02_10": "比丘白佛言：「若取五錢、若直五錢物應死。」",
    "T22n1428_001:0573b03_11": "「云何檀尼迦比丘，王不與材而取？」",
    "T22n1428_001:0573b04_12": "爾時世尊以無數方便呵責檀尼迦比丘已，告諸比丘：「檀尼迦比丘癡人，多種有漏處最初犯戒，自今已去與比丘結戒，集十句義乃至正法久住，欲說戒者當如是說：若比丘，若在村落、若閑靜處，不與盜心取，隨不與取法，若為王、王大臣所捉，若殺、若縛、若驅出國，『汝是賊、汝癡、汝無所知。』",
    "T22n1428_001:0573b11_13": "是比丘波羅夷，不共住。」",
    "T22n1428_001:0573b12_14": "比丘義如上。",
    "T22n1428_001:0573b12_15": "村者有四種：一者周匝垣牆，二者柵籬，三者籬牆不周，四者四周屋。",
    "T22n1428_001:0573b14_16": "閑靜處者，村外空靜地是謂閑靜處。",
    "T22n1428_001:0573b14_17": "不與者，他不捨。",
    "T22n1428_001:0573b15_18": "盜者，盜心取也。",
    "T22n1428_001:0573b15_19": "隨不與取者，若五錢、若直五錢。",
    "T22n1428_001:0573b16_20": "王者，得自在、不屬人。",
    "T22n1428_001:0573b16_21": "大臣者，種種大臣輔佐王。",
    "T22n1428_001:0573b17_22": "波羅夷不共住者如上說。",
    "T22n1428_001:0573b18_23": "有三種不與取，波羅夷：若自手取、若看取、若遣人取。",
    "T22n1428_001:0573b19_24": "復有三種取，波羅夷：非己物想取、非暫用取、非同意取。",
    "T22n1428_001:0573b20_25": "復有三種取：他物、他物想取、若舉離本處。",
    "T22n1428_001:0573b21_26": "復有三種取：有主、有主想取、若舉離本處。",
    "T22n1428_001:0573b22_27": "復有三種取：他護、他護想取、若舉離本處。",
    "T22n1428_001:0573b23_28": "復有四種不與取，波羅夷：自手取、若看取、若遣人取、舉離本處。",
    "T22n1428_001:0573b25_29": "復有四種取，波羅夷：非己物想取、不暫取、不同意取、若舉離本處。",
    "T22n1428_001:0573b26_30": "復有四種取：他物、他物想取、若重物、若舉離本處。",
    "T22n1428_001:0573b27_31": "復有四種：有主、有主想、若重物、若舉離本處。",
    "T22n1428_001:0573b28_32": "復有四種：他護、他護想、若重物、若舉離本處。",
    "T22n1428_001:0573c01_0": "復有五種不與取，波羅夷：若自手取、若看他取、若遣人取、若重物、若舉離本處。",
    "T22n1428_001:0573c02_1": "復有五種：非己物想取、不暫取、非同意取、若重物、若舉離本處。",
    "T22n1428_001:0573c04_2": "復有五種：若他物、他物想、若重物、盜心舉離本處。",
    "T22n1428_001:0573c05_3": "復有五種：有主、有主想、若重物、盜心、舉離本處。",
    "T22n1428_001:0573c06_4": "復有五種：他護、他護想、若重物、盜心、舉離本處。",
    "T22n1428_001:0573c07_5": "復有六種不與取，波羅夷：自手取、看取、遣人取、若重物、盜心、舉離本處。",
    "T22n1428_001:0573c09_6": "非己物、非己物想有六種，亦如是，是為六種取得波羅夷。",
    "T22n1428_001:0573c10_7": "處者，若地處、若地上處、若乘處、若擔、若虛空、若樹上、若村、若阿蘭若處、若田、若處所、若船、若水處、若私度關塞不輸稅、若取他寄信物；若取水、楊枝、樹果、草木；無足眾生、若二足、四足、多足；若同財業、若要、若伺候、若守護、若邏要道，是謂處。",
    "T22n1428_001:0573c15_8": "地處者，地中伏藏未發出七寶、金銀、真珠、琉璃、貝玉、硨渠、瑪瑙、生像、金寶、衣被。",
    "T22n1428_001:0573c17_9": "若復有餘地中所須之物屬主者，若以盜心取五錢、若過五錢；若牽挽取；若埋藏；若舉離本處，初離處波羅夷。",
    "T22n1428_001:0573c20_10": "若方便欲舉而不舉，偷蘭遮。",
    "T22n1428_001:0573c21_11": "地上處者，金銀、七寶乃至衣被不埋，若復有餘地上所須之物屬主者，若以盜心取五錢、若過五錢，若牽挽取、若埋藏、若舉離本處，初離處波羅夷；若方便欲舉而不舉，偷蘭遮。",
    "T22n1428_001:0573c25_12": "乘處者，乘有四種：象乘、馬乘、車乘、步乘；若復有餘乘盡名為乘。",
    "T22n1428_001:0573c26_13": "乘上若有金銀、七寶乃至衣被，若復有餘所須有主物，若以盜心取五錢、若過五錢，若牽挽取、若埋藏、若取離本處，初離處波羅夷；方便欲舉而不舉，偷蘭遮。",
    "T22n1428_001:0574a01_14": "若取乘從道至道、從道至非道、從非道至道、從坑中至岸上、從岸上至坑中，如是取離本處，初離處波羅夷；若方便欲取而不取，偷蘭遮。",
    "T22n1428_001:0574a04_15": "◎擔處者，頭擔、肩擔、背擔、若抱、若復有餘擔，此諸擔上有金銀、七寶乃至衣被，若復有餘所須之物有主，以盜心取五錢、若過五錢，若牽挽取、若埋藏，若取離本處，初離處波羅夷；若方便欲舉而不舉，偷蘭遮。",
    "T22n1428_001:0574a09_16": "若取擔者，從道至道、從道至非道、從非道至道、從坑中至岸上、從岸上至坑中，如是以盜心取離本處，初離波羅夷；若方便欲取而不取，偷蘭遮。",
    "T22n1428_001:0574a13_17": "空處者，若風吹毳、若劫貝拘遮羅、若差羅波尼、若芻摩、若麻、若綿、若鉢耽嵐婆、若頭頭羅、若雁、若鶴、若孔雀、鸚鵡、鸜鵒，若復有餘所須之物有主，以盜心取五錢、若過五錢離本處，初離波羅夷；方便欲取而不取，偷蘭遮。",
    "T22n1428_001:0574a18_18": "上處者，若舉物在樹上、牆上、籬上、杙上、龍牙杙上、衣架上、繩床上、木床上，若大小蓐上、机上、地敷上，有金銀乃至衣被及餘所須之物在上，以盜心取五錢、若過五錢，若牽挽取、若埋藏，若舉離本處，初離波羅夷；方便欲舉而不舉，偷蘭遮。",
    "T22n1428_001:0574a23_19": "村處者，有四種如上。",
    "T22n1428_001:0574a24_20": "若村中有金銀乃至衣被及餘所須之物，有主，以盜心取五錢、若過五錢，若牽挽取、若埋藏，若舉取離處，初離波羅夷；方便欲舉而不舉，偷蘭遮。",
    "T22n1428_001:0574a27_21": "若以機關攻擊破村、若作水澆、或依親厚強力，或以言辭辯說誑惑而取，初得波羅夷；方便欲取而不取，偷蘭遮。",
    "T22n1428_001:0574b01_22": "阿蘭若處者，村外有主空地，彼空處有金銀七寶、衣被及餘所須有主物，以盜心取五錢、若過五錢，若舉取、若埋藏，舉離處，初離波羅夷；方便欲舉而不舉，偷蘭遮。",
    "T22n1428_001:0574b05_23": "若以方便壞他空地、若作水澆、或依親厚強力，或以言詞辯說誑惑而取，初得波羅夷；方便欲取而不得，偷蘭遮。",
    "T22n1428_001:0574b08_0": "田處者，稻田、麥田、甘蔗田、若復有餘田，彼田中有金銀七寶衣被及餘所須之物，有主，以盜心取五錢、若過五錢，若舉取、若埋藏，舉離處，初離波羅夷；方便欲舉而不舉，偷蘭遮。",
    "T22n1428_001:0574b12_1": "若以方便壞他田，若作水澆壞、若依親厚強力、或以言詞辯說誑惑而取，初得波羅夷；方便欲取而不取，偷蘭遮。",
    "T22n1428_001:0574b14_2": "處所者，若家處所、若市肆處、若果園、若菜園、若池、若庭前、若舍後、若復有餘處，彼有金銀七寶衣被及餘所須之物，有主，以盜心取五錢、若過五錢，若舉取、若埋藏取，舉離處，初離波羅夷；方便欲舉而不舉，偷蘭遮。",
    "T22n1428_001:0574b19_3": "若壞他處所、若依親厚強力、若以言詞辯說誑惑而取，初得波羅夷；方便不得，偷蘭遮。",
    "T22n1428_001:0574b21_4": "船處者，小船、大船、臺船、一木船、舫船、櫓船、龜形船、鼈形船、皮船、浮瓠船、果船、懸船、栰船，若復餘船上有金銀七寶衣被及餘所須之物，有主，以盜心取五錢、若過五錢，若埋藏離本處，初離波羅夷；方便欲取而不得，偷蘭遮。",
    "T22n1428_001:0574b27_5": "若從此岸至彼岸、從彼岸至此岸，若逆流、若順流、若沈著水中、若移岸上，若解移處，波羅夷；方便欲取而不得，偷蘭遮。",
    "T22n1428_001:0574b29_6": "水處者，若藏金銀七寶及諸衣被沈著水中，若水獺、若魚、若鼈、若失收摩羅，若優鉢羅華、鉢頭摩華、拘物頭華、分陀利華，及餘水中物，有主，以盜心取五錢、若過五錢，若牽取、若埋藏，離本處，初離波羅夷；方便欲取而不得，偷蘭遮。",
    "T22n1428_001:0574c06_7": "若以方便壞他水處取，乃至偷蘭遮如上。",
    "T22n1428_001:0574c07_8": "◎不輸稅者，比丘無輸稅法，若白衣應輸稅物，比丘以盜心為他過物若擲關外，若五錢、若過五錢，若埋藏舉、若以辯辭言說誑惑、若以呪術過，乃至方便偷蘭遮如上。",
    "T22n1428_001:0574c11_9": "取他寄信物者，寄持信物去，作盜心取五錢、若過五錢，頭上移著肩上，肩上移著頭上，從右肩移著左肩上，從左肩移著右肩上，若從右手移著左手，從左手移著右手，若抱中、若著地，舉離處，初離波羅夷；方便，偷蘭遮。",
    "T22n1428_001:0574c16_10": "水者，若大小盆及餘種種水器，若眾香水、若藥水，以盜心取五錢、若過五錢，若牽取、若棄，波羅夷；方便，偷蘭遮。",
    "T22n1428_001:0574c19_11": "楊枝者，若一、若兩、若眾多、若一把、若一束、若一抱、若一擔、若香所熏、若藥塗，若賊心取五錢、若過五錢，若牽挽取離本處，初離處波羅夷；方便，偷蘭遮。",
    "T22n1428_001:0574c22_12": "園者，諸一切草木叢林華果有主，以盜心取五錢、若過五錢，若牽挽取、若舉若埋藏，離本處，初離處波羅夷；方便偷蘭遮。",
    "T22n1428_001:0574c25_13": "無足眾生者，蛇魚及餘無足眾生有主者，盜心取直五錢、若過五錢，波羅夷；方便，偷蘭遮。",
    "T22n1428_001:0574c27_14": "二足眾生者，人、非人、鳥及餘二足眾生有主者，以盜心取直五錢、若過五錢，波羅夷；方便，偷蘭遮。",
    "T22n1428_001:0574c29_15": "四足眾生者，象、馬牛駱駝、驢、鹿、羊及餘有四足眾生有主者，以盜心取直五錢、若過五錢，波羅夷；方便，偷蘭遮。",
    "T22n1428_001:0575a03_16": "多足者，蜂、欝周隆伽，若百足及餘多足眾生有主者，以盜心取直五錢、若過五錢，波羅夷；方便，偷蘭遮。",
    "T22n1428_001:0575a05_17": "同財業者，同事業得財物當共，以盜心取直五錢、若過五錢，波羅夷；方便，偷蘭遮。",
    "T22n1428_001:0575a07_18": "共要者，共他作要教言，某時去、某時來，若穿牆取物、若道路劫取、若燒，從彼得財物來共，以盜心取直五錢、若過五錢，波羅夷；方便，偷蘭遮。",
    "T22n1428_001:0575a11_0": "伺候者，我當往觀彼村，若城邑、若船渡處、若山谷、若人所居處、市肆處、作坊處，於彼所得物一切共，以盜心取直五錢、若過五錢，波羅夷；方便，偷蘭遮。",
    "T22n1428_001:0575a14_1": "守護者，從外得財來我當守護，若所得物一切共，若以盜心取直五錢、若過五錢，波羅夷；方便，偷蘭遮。",
    "T22n1428_001:0575a17_0": "看道者，我當看道，若有王者軍來、若賊軍來、若長者軍來，當相告語，若有所得財物一切共，若以盜心取直五錢、若過五錢，波羅夷；方便，偷蘭遮。",
    "T22n1428_001:0575a20_1": "方便求過五錢、得過五錢，波羅夷。",
    "T22n1428_001:0575a21_2": "若方便求過五錢、得五錢，波羅夷。",
    "T22n1428_001:0575a22_3": "方便求過五錢，得減五錢，偷蘭遮。",
    "T22n1428_001:0575a22_4": "方便求過五錢，不得，偷蘭遮。",
    "T22n1428_001:0575a23_5": "方便求五錢，得過五錢，波羅夷。",
    "T22n1428_001:0575a24_6": "方便求五錢，得五錢，波羅夷。",
    "T22n1428_001:0575a25_7": "方便求五錢，得減五錢，偷蘭遮。",
    "T22n1428_001:0575a25_8": "方便求五錢，不得，偷蘭遮。",
    "T22n1428_001:0575a26_9": "方便求減五錢，得過五錢，波羅夷。",
    "T22n1428_001:0575a27_10": "方便求減五錢，得五錢，波羅夷。",
    "T22n1428_001:0575a28_0": "方便求減五錢，得減五錢，偷蘭遮。",
    "T22n1428_001:0575a28_1": "方便求減五錢，不得，突吉羅。",
    "T22n1428_001:0575a29_2": "教人方便求過五錢，得過五錢，二俱波羅夷。",
    "T22n1428_001:0575b01_3": "方便教人求過五錢，得五錢，二俱波羅夷。",
    "T22n1428_001:0575b02_4": "方便教人求過五錢，得減五錢，二俱偷蘭遮。",
    "T22n1428_001:0575b03_5": "方便教人求過五錢，不得，二俱偷蘭遮。",
    "T22n1428_001:0575b04_6": "方便教人求五錢，得過五錢，二俱波羅夷。",
    "T22n1428_001:0575b05_7": "方便教人求五錢，得五錢，二俱波羅夷。",
    "T22n1428_001:0575b06_8": "方便教人求五錢，得減五錢，二俱偷蘭遮。",
    "T22n1428_001:0575b07_9": "方便教人求五錢，不得，二俱偷蘭遮。",
    "T22n1428_001:0575b08_10": "方便教人求減五錢，得過五錢，取者波羅夷，教者偷蘭遮。",
    "T22n1428_001:0575b09_11": "方便教人求減五錢，得五錢，取者波羅夷，教者偷蘭遮。",
    "T22n1428_001:0575b11_12": "方便教人求減五錢，得減五錢，二俱偷蘭遮。",
    "T22n1428_001:0575b12_13": "方便教人求減五錢，不得，二俱突吉羅。",
    "T22n1428_001:0575b13_14": "方便教人求五錢，若過五錢，受教者取異物，取者波羅夷，教者偷蘭遮。",
    "T22n1428_001:0575b14_15": "方便教人求五錢、若過五錢，受教者異處取物，受教者波羅夷，教者偷蘭遮。",
    "T22n1428_001:0575b16_16": "若方便教人求五錢、若過五錢，受教者謂使取物，無盜心而取，得五錢、若過五錢，教者波羅夷，受使者無犯。",
    "T22n1428_001:0575b19_0": "若教人取物，受教者謂教盜取，若取得，直五錢、若過五錢，受教者波羅夷，教者無犯。",
    "T22n1428_001:0575b20_1": "有主有主想，不與取，五錢、若過五錢，波羅夷。",
    "T22n1428_001:0575b21_2": "有主疑，若取五錢、若過五錢，偷蘭遮。",
    "T22n1428_001:0575b22_3": "無主有主想取，五錢、若過五錢，偷蘭遮。",
    "T22n1428_001:0575b23_4": "無主物疑取，五錢、若過五錢，偷蘭遮。",
    "T22n1428_001:0575b24_5": "取有主物有主想，減五錢，偷蘭遮。",
    "T22n1428_001:0575b25_6": "取有主物疑，減五錢，突吉羅。",
    "T22n1428_001:0575b25_7": "無主有主想取，減五錢，突吉羅。",
    "T22n1428_001:0575b26_8": "無主物疑取，減五錢，突吉羅。",
    "T22n1428_001:0575b27_9": "比丘尼，波羅夷；式叉摩那、沙彌、沙彌尼，突吉羅滅擯，是謂為犯。",
    "T22n1428_001:0575b28_10": "不犯者，與想取、己有想、糞掃想、暫取想、親厚意想，一切無犯。",
    "T22n1428_001:0575c01_11": "無犯者，最初未制戒、癡狂、心亂、痛惱所纏，是謂無犯。",
    "T22n1428_001:0575c02_12": "(二竟)。",
    "T22n1428_001:0575c02_13": "◎四分律卷第一"
}