{
    "T07n0220_572:0953a04_0": "大般若波羅蜜多經卷第五百七",
    "T07n0220_572:0953a05_0": "十二",
    "T07n0220_572:0953a07_0": "三藏法師玄奘奉　詔譯",
    "T07n0220_572:0953a08_0": "第六分顯德品第十一",
    "T07n0220_572:0953a09_0": "爾時，曼殊室利菩薩摩訶薩從座而起，頂禮佛足，偏覆左肩，右膝著地，合掌恭敬白言：「世尊！",
    "T07n0220_572:0953a11_1": "諸菩薩摩訶薩經幾劫數行深般若波羅蜜多，供養幾佛，而能對揚如來所說甚深般若波羅蜜多如最勝天王者？」",
    "T07n0220_572:0953a13_2": "佛告曼殊室利菩薩摩訶薩言：「善男子！",
    "T07n0220_572:0953a14_3": "如此之事不可思議，若非無量百千大劫修集眾行種諸善根，則不得聞甚深般若波羅蜜多功德名字。",
    "T07n0220_572:0953a16_4": "善男子！",
    "T07n0220_572:0953a17_5": "十方各如殑伽沙界，其中所有諸殑伽沙尚可知數，是菩薩摩訶薩行深般若波羅蜜多，所經劫數、供養幾佛俱不可知。",
    "T07n0220_572:0953a19_6": "「善男子！",
    "T07n0220_572:0953a20_0": "過去無量無數無邊難思議劫，有佛出世名曰多聞，十號具足，劫名增上，國名日光。",
    "T07n0220_572:0953a21_1": "多聞如來為諸菩薩摩訶薩說清淨法門言：『善男子！",
    "T07n0220_572:0953a23_2": "汝應精勤修諸善法，勿顧身命。』",
    "T07n0220_572:0953a23_3": "「時，彼會中有一菩薩名精進力，即從座起頂禮佛足，偏覆左肩，右膝著地，合掌恭敬而白佛言：『世尊所說：汝應精勤修諸善法，勿顧身命。",
    "T07n0220_572:0953a26_4": "如我解佛所說義者，諸菩薩摩訶薩宜應懈怠不修善法，乃能速證無上菩提。",
    "T07n0220_572:0953a28_5": "所以者何？",
    "T07n0220_572:0953a28_6": "若諸菩薩勤修眾善，是則不能久住生死利樂有情；然諸菩薩行深般若波羅蜜多，伏斷煩惱久住生死，終不自為速證涅槃，但為利樂諸有情故。",
    "T07n0220_572:0953b03_7": "菩薩以處生死為樂，不以涅槃而為樂也！",
    "T07n0220_572:0953b04_8": "何以故？",
    "T07n0220_572:0953b04_9": "諸菩薩摩訶薩以化有情而為樂故。",
    "T07n0220_572:0953b05_10": "謂隨所樂方便善巧，說授法門令得安樂；若勤修善便速盡漏，不能利樂一切有情。",
    "T07n0220_572:0953b06_11": "是故菩薩觀察生死多諸苦惱，起大悲心不捨有情成就本願。",
    "T07n0220_572:0953b08_12": "「『世尊！",
    "T07n0220_572:0953b08_13": "諸菩薩摩訶薩具方便力久住生死，得見無量無邊如來，聽受無量無邊正法，化導無量無邊有情，是故菩薩為如是事不厭生死、不樂涅槃。",
    "T07n0220_572:0953b11_14": "世尊！",
    "T07n0220_572:0953b11_15": "諸菩薩摩訶薩若觀生死而起厭怖、欣樂涅槃則墮非道，不能利樂一切有情，通達如來甚深境界。",
    "T07n0220_572:0953b14_0": "云何非道？",
    "T07n0220_572:0953b14_1": "謂樂聲聞及獨覺地，於有情類無大悲心。",
    "T07n0220_572:0953b15_2": "所以者何？",
    "T07n0220_572:0953b15_3": "聲聞、獨覺所行之道，非諸菩薩摩訶薩道。",
    "T07n0220_572:0953b16_4": "何以故？",
    "T07n0220_572:0953b16_5": "聲聞、獨覺厭怖生死、欣樂涅槃，不能具足福德智慧，以是義故非菩薩道。』",
    "T07n0220_572:0953b18_6": "「時，多聞佛即便讚歎精進力言：『善哉！",
    "T07n0220_572:0953b19_7": "善哉！",
    "T07n0220_572:0953b19_8": "如汝所說。",
    "T07n0220_572:0953b19_9": "諸菩薩摩訶薩應修自行，勿習非道。』",
    "T07n0220_572:0953b20_10": "「時，精進力白言：『世尊！",
    "T07n0220_572:0953b20_11": "何謂菩薩自所行道？』",
    "T07n0220_572:0953b21_12": "「多聞佛言：『菩薩成就一切福慧，以大悲力不捨有情，遠離聲聞及獨覺地，得無生忍不捨三界，無所希望生長善根，方便善巧修行一切波羅蜜多，以智慧力無分別心生長善根，成就盡智無量功德；雖知諸法無一可生，而方便現生；雖知有情無一實有，而方便化導，知一切法皆離自性；觀諸佛土猶如虛空，而能巧便嚴淨佛土；知一切佛法身無像，方便示現相好莊嚴；隨諸有情心所好樂，即能方便而授與之。",
    "T07n0220_572:0953c01_13": "菩薩身心雖常寂靜，而說諸法化導有情，亦以巧便遠離喧雜，修諸寂定知自性空，悉能通達甚深智慧，能以方便為他說法，不證聲聞、獨覺乘果，勤求如來所證解脫，不捨菩薩一切道行。",
    "T07n0220_572:0953c05_14": "善男子！",
    "T07n0220_572:0953c05_15": "是名菩薩自所行道。』",
    "T07n0220_572:0953c06_16": "「曼殊室利！",
    "T07n0220_572:0953c06_17": "時，精進力從彼如來聞說菩薩所行境界，得未曾有，尋即復白多聞佛言：『希有！",
    "T07n0220_572:0953c08_18": "世尊！",
    "T07n0220_572:0953c08_19": "如我解佛所說義者，菩薩具足方便善巧，觀一切法無非是道。",
    "T07n0220_572:0953c09_20": "譬如虛空含容眾色，如是菩薩具大方便，所行之道攝一切法。",
    "T07n0220_572:0953c11_21": "又如虛空，一切草木、花果、香樹因之生長，如是諸物於虛空界不能染淨、不令瞋喜，如是菩薩具大方便甚深般若波羅蜜多，觀一切法皆悉是道，謂異生法、若聲聞法、若獨覺法、若菩薩法、若如來法。",
    "T07n0220_572:0953c15_22": "何以故？",
    "T07n0220_572:0953c15_23": "是諸菩薩所通達故。",
    "T07n0220_572:0953c16_24": "「『譬如大火若遇草木必無退還，是諸草木皆順益火發其光明，如是諸法無不皆順菩薩道，故名菩薩道。",
    "T07n0220_572:0953c18_25": "譬如金剛自體堅密，刀不能斫，火不能燒，水不能爛，毒不能損，如是菩薩方便智慧，獨覺、聲聞及諸外道一切煩惱所不能壞。",
    "T07n0220_572:0953c21_26": "如水清珠能清濁水，如是菩薩甚深般若波羅蜜多，能使有情一切煩惱悉得清淨。",
    "T07n0220_572:0953c23_27": "譬如良藥、妙寶神珠，毒不共居能消眾毒，如是菩薩行深般若波羅蜜多方便善巧，不與一切煩惱共居，而能斷滅一切煩惱。",
    "T07n0220_572:0953c26_28": "以是因緣，所有諸法皆是菩薩摩訶薩道。』",
    "T07n0220_572:0953c27_29": "「曼殊室利！",
    "T07n0220_572:0953c27_30": "彼精進力說是法時，八千菩薩俱發無上正等覺心，二百菩薩得無生忍。",
    "T07n0220_572:0953c29_31": "曼殊室利！",
    "T07n0220_572:0953c29_32": "彼精進力即是今者最勝天王。」",
    "T07n0220_572:0954a02_0": "爾時，曼殊室利菩薩復白佛言：「世尊！",
    "T07n0220_572:0954a02_1": "云何諸菩薩摩訶薩行深般若波羅蜜多，得堅固力護持正法？」",
    "T07n0220_572:0954a04_2": "佛告曼殊室利菩薩言：「善男子！",
    "T07n0220_572:0954a04_3": "若菩薩摩訶薩寧棄身命不捨正法，於他謙下不起憍慢，卑賤恥辱其心能忍，飢渴有情施好飲食，在危難者能施無畏，於諸疾病如法療治，貧匱有情令豐財寶，諸佛靈廟修建嚴飾，惡事掩遏善事光揚，憂苦有情則施安樂，是菩薩摩訶薩行深般若波羅蜜多，得堅固力護持正法。」",
    "T07n0220_572:0954a11_4": "曼殊室利復白佛言：「世尊！",
    "T07n0220_572:0954a11_5": "云何諸菩薩摩訶薩行深般若波羅蜜多能調伏心？」",
    "T07n0220_572:0954a13_0": "佛告曼殊室利菩薩言：「善男子！",
    "T07n0220_572:0954a13_1": "若菩薩摩訶薩行深般若波羅蜜多，不預他事先思後行，心性調直離諂曲行，不自矜高意常柔軟，是菩薩摩訶薩能調伏心。」",
    "T07n0220_572:0954a16_2": "曼殊室利復白佛言：「若菩薩摩訶薩行深般若波羅蜜多能調伏心，當生何趣？」",
    "T07n0220_572:0954a18_3": "佛告曼殊室利菩薩言：「善男子！",
    "T07n0220_572:0954a19_0": "若菩薩摩訶薩行深般若波羅蜜多能調伏心，或生天上，或生人中；若生天上，則為帝釋，或作梵王堪忍界主；若生人趣，作轉輪王，或作餘王、長者、居士。",
    "T07n0220_572:0954a22_1": "天上、人中常得值佛，是菩薩摩訶薩行深般若波羅蜜多能調伏心，生如是趣。」",
    "T07n0220_572:0954a24_2": "曼殊室利復白佛言：「世尊！",
    "T07n0220_572:0954a24_3": "正信流出何法？」",
    "T07n0220_572:0954a25_4": "佛告曼殊室利菩薩：「正信流出得真善友。」",
    "T07n0220_572:0954a26_5": "「世尊！",
    "T07n0220_572:0954a26_6": "多聞流出何法？」",
    "T07n0220_572:0954a26_7": "佛言：「多聞流出妙慧。」",
    "T07n0220_572:0954a27_8": "「世尊！",
    "T07n0220_572:0954a27_9": "布施流出何法？」",
    "T07n0220_572:0954a27_10": "佛言：「布施流出大富。」",
    "T07n0220_572:0954a28_11": "「世尊！",
    "T07n0220_572:0954a28_12": "淨戒流出何法？」",
    "T07n0220_572:0954a28_13": "佛言：「淨戒流出善趣。」",
    "T07n0220_572:0954a29_14": "「世尊！",
    "T07n0220_572:0954a29_15": "安忍流出何法？」",
    "T07n0220_572:0954a29_16": "佛言：「安忍流出容受一切有情。」",
    "T07n0220_572:0954b01_17": "「世尊！",
    "T07n0220_572:0954b01_18": "精進流出何法？」",
    "T07n0220_572:0954b01_19": "佛言：「精進流出能辦一切佛法。」",
    "T07n0220_572:0954b02_20": "「世尊！",
    "T07n0220_572:0954b02_21": "靜慮流出何法？」",
    "T07n0220_572:0954b03_0": "佛言：「靜慮流出遠離一切散動。」",
    "T07n0220_572:0954b03_1": "「世尊！",
    "T07n0220_572:0954b03_2": "般若流出何法？」",
    "T07n0220_572:0954b04_3": "佛言：「般若流出遠離一切煩惱。」",
    "T07n0220_572:0954b04_4": "「世尊！",
    "T07n0220_572:0954b05_0": "聽法流出何法？」",
    "T07n0220_572:0954b05_1": "佛言：「聽法流出遠離一切疑網。」",
    "T07n0220_572:0954b06_2": "「世尊！",
    "T07n0220_572:0954b06_3": "正問流出何法？」",
    "T07n0220_572:0954b06_4": "佛言：「正問流出於法決定妙智。」",
    "T07n0220_572:0954b07_5": "「世尊！",
    "T07n0220_572:0954b07_6": "居靜流出何法？」",
    "T07n0220_572:0954b07_7": "佛言：「居靜流出勝定及諸神通。」",
    "T07n0220_572:0954b08_8": "「世尊！",
    "T07n0220_572:0954b08_9": "正修流出何法？」",
    "T07n0220_572:0954b08_10": "佛言：「正修流出厭道。」",
    "T07n0220_572:0954b09_11": "「世尊！",
    "T07n0220_572:0954b09_12": "無常聲流出何法？」",
    "T07n0220_572:0954b09_13": "佛言：「無常聲流出於境無所攝護。」",
    "T07n0220_572:0954b10_14": "「世尊！",
    "T07n0220_572:0954b10_15": "苦聲流出何法？」",
    "T07n0220_572:0954b11_16": "佛言：「苦聲流出無生。」",
    "T07n0220_572:0954b11_17": "「世尊！",
    "T07n0220_572:0954b11_18": "無我聲流出何法？」",
    "T07n0220_572:0954b12_19": "佛言：「無我聲流出滅除我、我所執。」",
    "T07n0220_572:0954b12_20": "「世尊！",
    "T07n0220_572:0954b13_0": "空聲流出何法？」",
    "T07n0220_572:0954b13_1": "佛言：「空聲流出寂靜。」",
    "T07n0220_572:0954b13_2": "「世尊！",
    "T07n0220_572:0954b14_0": "正念流出何法？」",
    "T07n0220_572:0954b14_1": "佛言：「正念流出聖見。」",
    "T07n0220_572:0954b14_2": "「世尊！",
    "T07n0220_572:0954b14_3": "身心遠離流出何法？」",
    "T07n0220_572:0954b15_4": "佛言：「身心遠離流出一切妙定神通。」",
    "T07n0220_572:0954b16_5": "「世尊！",
    "T07n0220_572:0954b16_6": "聖道流出何法？」",
    "T07n0220_572:0954b16_7": "佛言：「聖道流出聖果。」",
    "T07n0220_572:0954b17_8": "「世尊！",
    "T07n0220_572:0954b17_9": "勝解流出何法？」",
    "T07n0220_572:0954b17_10": "佛言：「勝解流出成就一切解脫。」",
    "T07n0220_572:0954b18_11": "「世尊！",
    "T07n0220_572:0954b18_12": "佛生流出何法？」",
    "T07n0220_572:0954b18_13": "佛言：「佛生流出一切菩提分法。」",
    "T07n0220_572:0954b19_14": "爾時，最勝前白佛言：「云何佛生？」",
    "T07n0220_572:0954b20_15": "佛告最勝：「如發無上正等覺心。」",
    "T07n0220_572:0954b20_16": "「世尊！",
    "T07n0220_572:0954b21_17": "云何而發無上正等覺心？」",
    "T07n0220_572:0954b21_18": "佛言：「天王！",
    "T07n0220_572:0954b21_19": "如生大悲。」",
    "T07n0220_572:0954b22_20": "「世尊！",
    "T07n0220_572:0954b22_21": "云何而生大悲？」",
    "T07n0220_572:0954b22_22": "佛言：「不捨一切有情。」",
    "T07n0220_572:0954b23_23": "「世尊！",
    "T07n0220_572:0954b23_24": "云何不捨有情？」",
    "T07n0220_572:0954b23_25": "佛言：「應如不捨三寶。」",
    "T07n0220_572:0954b24_0": "「世尊！",
    "T07n0220_572:0954b24_1": "誰能不捨三寶？」",
    "T07n0220_572:0954b24_2": "佛言：「一切無煩惱者。」",
    "T07n0220_572:0954b24_3": "爾時，最勝便白佛言：「甚奇！",
    "T07n0220_572:0954b25_4": "世尊！",
    "T07n0220_572:0954b25_5": "希有！",
    "T07n0220_572:0954b25_6": "善逝！",
    "T07n0220_572:0954b25_7": "諸佛祕密甚深微妙，雖說法空、無生、無滅、本來寂靜，而不破壞善惡業果，遠離斷常。",
    "T07n0220_572:0954b27_8": "世尊！",
    "T07n0220_572:0954b27_9": "頗有有情聞如是法，不起敬信、生毀謗不？」",
    "T07n0220_572:0954b28_10": "佛言：「亦有。」",
    "T07n0220_572:0954b29_11": "「世尊！",
    "T07n0220_572:0954b29_12": "如是有情因過去世修行善業得受人身，由近惡友於是深法不能敬信、生毀謗心，則為辜負過去善業。",
    "T07n0220_572:0954c02_13": "諸佛恩德實為深重，假使有人以己肉血，供養諸佛亦不能報。",
    "T07n0220_572:0954c03_14": "以佛恩故，我等今者增長善根，得大法樂，住大自在，天、人恭敬。",
    "T07n0220_572:0954c05_15": "世尊！",
    "T07n0220_572:0954c05_16": "諸菩薩摩訶薩行深般若波羅蜜多，應知佛恩，親近善友，當修佛行證佛菩提。」",
    "T07n0220_572:0954c07_17": "說是法時，眾中二萬五千菩薩得無生忍，四萬五千諸人、天眾俱發無上正等覺心，一萬二千諸天子眾遠塵離垢生淨法眼。",
    "T07n0220_572:0954c11_0": "第六分現化品第十二",
    "T07n0220_572:0954c12_0": "爾時，善思菩薩白最勝天王言：「佛所化身更能化不？」",
    "T07n0220_572:0954c13_1": "最勝答曰：「今對世尊以為明證，佛所化身更能化作殑伽沙數無量化佛，種種色像、神通、說法利樂有情。",
    "T07n0220_572:0954c15_2": "所以者何？",
    "T07n0220_572:0954c15_3": "諸佛往昔願力清淨故能如是。」",
    "T07n0220_572:0954c16_4": "善思菩薩復作是言：「天王善能說甚深法，謂佛往昔願力清淨。",
    "T07n0220_572:0954c17_5": "唯願天王請佛神力，令深般若波羅蜜多久住世間常無隱滅。」",
    "T07n0220_572:0954c19_6": "最勝報曰：「善思當知！",
    "T07n0220_572:0954c19_7": "甚深般若波羅蜜多一切如來常共守護。",
    "T07n0220_572:0954c20_8": "何以故？",
    "T07n0220_572:0954c20_9": "文字宣說甚深般若波羅蜜多，如是文字不起、不盡，常無隱滅，其所顯義亦不起盡，常無隱滅，由此諸佛甚深般若波羅蜜多亦無隱滅。",
    "T07n0220_572:0954c24_0": "何以故？",
    "T07n0220_572:0954c24_1": "法不生故。",
    "T07n0220_572:0954c24_2": "若法無生亦則無滅，即是諸佛祕密之教；如是妙理，如來出世若不出世性相湛然，名曰真如，亦名法界，亦名實際。",
    "T07n0220_572:0954c27_0": "隨順因緣而不違逆，是為正法，其性常住永無隱滅。」",
    "T07n0220_572:0954c28_1": "善思菩薩復問天王：「更何等人能護正法？」",
    "T07n0220_572:0954c29_2": "最勝答言：「若不違逆一切法者能護正法。",
    "T07n0220_572:0955a01_3": "所以者何？",
    "T07n0220_572:0955a01_4": "不違正理，常無諍論名護正法。」",
    "T07n0220_572:0955a02_0": "善思復問：「云何名為不違正理，常無諍論名護正法？」",
    "T07n0220_572:0955a03_1": "最勝答曰：「若順文字不違正理，常無諍論名護正法。",
    "T07n0220_572:0955a04_2": "何以故？",
    "T07n0220_572:0955a04_3": "世間愚夫皆著諸見，順正理者則常說空，是故世間共興諍論，如是愚夫愛重有法，順正理者於有則輕。",
    "T07n0220_572:0955a06_4": "世間說有常、樂、我、淨，順正理者說無常、苦、無我、不淨，是故世間共興諍論；諸愚夫類順世間流，順正理者逆世間流，是故世間共興諍論。",
    "T07n0220_572:0955a09_5": "世間愚夫著蘊、界、處，順正理者都無所著，是故世間共興諍論；順世愚夫不行正理，順正理者與世相違，故常無諍名護正法。」",
    "T07n0220_572:0955a12_6": "善思菩薩復問最勝：「今者天王為何所取？」",
    "T07n0220_572:0955a13_7": "最勝答曰：「善思當知！",
    "T07n0220_572:0955a14_8": "我不取我亦不取法。」",
    "T07n0220_572:0955a14_9": "善思又問：「云何不取？」",
    "T07n0220_572:0955a15_10": "最勝答言：「我自性離，有情及法自性亦離，如是諸離亦不可得；過去自性離，未來、現在自性亦離，如是諸離亦不可得；諸佛自性非離，諸佛自性非不離；諸佛土自性非離，諸佛土自性非不離；諸法自性非離，諸法自性非不離。",
    "T07n0220_572:0955a20_11": "善思當知！",
    "T07n0220_572:0955a20_12": "如是之行名順正理，無取、不取能護正法。」",
    "T07n0220_572:0955a21_13": "爾時，善思菩薩讚最勝天王言：「善哉！",
    "T07n0220_572:0955a22_14": "善哉！",
    "T07n0220_572:0955a22_15": "大士！",
    "T07n0220_572:0955a22_16": "正士！",
    "T07n0220_572:0955a22_17": "能如是說甚深般若波羅蜜多，無取、無著、無文、無字，滅諸戲論，離能分別及所分別。」",
    "T07n0220_572:0955a24_18": "爾時，眾中有一天子名曰賢德，從座而起頂禮佛足，偏覆左肩，右膝著地，合掌恭敬而白佛言：「世尊！",
    "T07n0220_572:0955a26_19": "最勝天王所說無分別者為是何法？」",
    "T07n0220_572:0955a27_20": "佛告賢德：「天子當知！",
    "T07n0220_572:0955a27_21": "無分別者是寂靜法。",
    "T07n0220_572:0955a28_22": "所以者何？",
    "T07n0220_572:0955a28_23": "能取、所取俱不可得，不生、不滅、離我、我所，如是名為無分別法。",
    "T07n0220_572:0955b01_0": "若菩薩摩訶薩如是觀者能護正法，不見能護及所護法。」",
    "T07n0220_572:0955b02_1": "說此法時，十千苾芻心得解脫，一千天子遠塵離垢生淨法眼。",
    "T07n0220_572:0955b04_0": "爾時，善思菩薩問最勝天王言：「何等辯才能說如是甚深之法？」",
    "T07n0220_572:0955b05_1": "最勝答言：「一切煩惱習氣無者所得辯才，能說如是甚深之法；過語言道不可思量勝義妙智，如是辯才能說如是甚深之法。」",
    "T07n0220_572:0955b08_2": "善思菩薩問賢德天子言：「云何無生法中以辯才說？」",
    "T07n0220_572:0955b09_3": "賢德天子答善思言：「若菩薩摩訶薩不住無生無滅法者，則無辯才說甚深法。",
    "T07n0220_572:0955b11_4": "何以故？",
    "T07n0220_572:0955b11_5": "遠離戲論，不見所緣，不見能緣，心無所住，是故能說。",
    "T07n0220_572:0955b12_6": "不住我法，不住此彼，唯住清淨勝義諦中，是故能說。」",
    "T07n0220_572:0955b13_7": "善思菩薩即白佛言：「甚奇！",
    "T07n0220_572:0955b14_8": "世尊！",
    "T07n0220_572:0955b14_9": "賢德天子實為希有！",
    "T07n0220_572:0955b14_10": "乃能通達甚深之法辯才無盡。」",
    "T07n0220_572:0955b15_11": "佛告善思：「賢德天子從妙喜界不動佛所，而來至此堪忍世界聽深般若波羅蜜多。",
    "T07n0220_572:0955b17_12": "汝等當知！",
    "T07n0220_572:0955b17_13": "賢德天子已於無量百千億劫，修習希有陀羅尼門，經劫說法亦不窮盡。」",
    "T07n0220_572:0955b19_14": "善思菩薩復白佛言：「何謂希有陀羅尼門？」",
    "T07n0220_572:0955b20_15": "佛言：「善思！",
    "T07n0220_572:0955b20_16": "此希有者名眾法不入陀羅尼門，此陀羅尼門過諸文字，言不能入，心不能量，內外法中皆不可得。",
    "T07n0220_572:0955b22_17": "「善思當知！",
    "T07n0220_572:0955b23_0": "無有少法能入此者，是故名為眾法不入陀羅尼門。",
    "T07n0220_572:0955b24_1": "所以者何？",
    "T07n0220_572:0955b24_2": "此法平等，無高無下、無入無出，無一文字從外而入，無一文字從內而出，無一文字住此法中，亦無文字共相見者，亦不分別法非、法異。",
    "T07n0220_572:0955b27_3": "是諸文字說亦無減、不說無增，從本際來都無起作及壞滅者。",
    "T07n0220_572:0955b28_4": "如諸文字，心亦如是；如心，一切法亦如是。",
    "T07n0220_572:0955b29_5": "何以故？",
    "T07n0220_572:0955b29_6": "法離言語亦離思量，從本際來無生無滅故無入出，由此名為眾法不入陀羅尼門。",
    "T07n0220_572:0955c02_7": "若能通達此法門者辯才無盡。",
    "T07n0220_572:0955c03_8": "所以者何？",
    "T07n0220_572:0955c03_9": "通達不斷無盡法故。",
    "T07n0220_572:0955c04_10": "若有人能入虛空者，則能入此陀羅尼門。",
    "T07n0220_572:0955c05_11": "「善思當知！",
    "T07n0220_572:0955c05_12": "若菩薩摩訶薩能通達此陀羅尼門，心得清淨，身、語亦爾；所行順理，般若堅固；諸惡魔軍無能嬈者，一切外道不敢對揚；諸煩惱業莫之能壞，身力堅固心離怯弱；凡所演說辯才無盡，能宣深妙諸聖諦門；智慧多聞猶如大海，安住寂定喻妙高山，如師子王處眾無畏，世法不染猶淨蓮花，饒益有情譬之大地，洗除垢穢喻如大水，成熟世間方諸大火，增長善法同彼大風，清涼悅意類之朗月，能破眾闇其猶烈日，摧煩惱怨如威勇士，心性調伏猶大象王，能震法雷大龍為喻，普雨眾法譬之大雲，如大良醫除煩惱病，猶大國主善御世間，如四天王護有情類及護正法，如天帝釋於人天中富貴最勝心得自在，如大梵王於堪忍界主領自在身得無礙，如揭路茶示教有情，如世間父能流法寶，如毘沙門能出世間種種珍寶；福德智慧之所莊嚴，有情見者無不蒙益，諸佛世尊之所稱讚，天、龍等眾咸擁護之。",
    "T07n0220_572:0955c23_13": "「善思當知！",
    "T07n0220_572:0955c23_14": "諸菩薩摩訶薩若得如是陀羅尼門，即能自在饒益有情，方便說法而不窮盡，心無疲倦不徇利譽，法施平等無有慳嫉，受持淨戒三業無愆，安忍清淨離諸恚惱，精進清淨所作成立，靜慮清淨善調伏心，般若清淨永無疑惑，具四無量如大梵王，能善修行等持、等至，入出自在勝諸世間，修大覺因具諸福慧，受灌頂位得大自在。」",
    "T07n0220_572:0956a02_15": "佛說如是總持門時，眾中六萬四千菩薩得不退轉，三萬菩薩得無生忍，二萬天人遠塵離垢生淨法眼，無量無邊人、天等眾俱發無上正等覺心。",
    "T07n0220_572:0956a06_0": "第六分陀羅尼品第十三",
    "T07n0220_572:0956a07_0": "爾時，曼殊室利菩薩摩訶薩即從座起頂禮佛足，偏覆左肩，右膝著地，合掌恭敬而白佛言：「甚奇！",
    "T07n0220_572:0956a09_1": "世尊！",
    "T07n0220_572:0956a09_2": "如來所說：諸菩薩摩訶薩若得如是眾法不入陀羅尼門，成就無量無邊功德。」",
    "T07n0220_572:0956a11_3": "佛告曼殊室利菩薩言：「善男子！",
    "T07n0220_572:0956a11_4": "如是功德，假使如來百千年說亦未能盡。」",
    "T07n0220_572:0956a12_5": "爾時，眾中有一菩薩名寂靜慧，即白曼殊室利菩薩摩訶薩言：「若菩薩摩訶薩證得如是陀羅尼門，為佛世尊之所稱歎，如是菩薩善得大利，自行化彼皆悉不空。」",
    "T07n0220_572:0956a16_6": "時，曼殊室利菩薩報寂靜慧菩薩言：「善男子！",
    "T07n0220_572:0956a17_7": "勝義諦中無法可讚無色無相，無色相者有何可讚？",
    "T07n0220_572:0956a18_8": "無可讚故於何歡喜？」",
    "T07n0220_572:0956a18_9": "時，寂靜慧復作是言：「我聞如來契經中說：諸法自性無我、我所，無能令喜亦無令瞋；此法平等菩薩應學。",
    "T07n0220_572:0956a21_10": "譬如大地依止水輪，若鑿井池得水受用，其不鑿者無由致之；如是聖智法平等境遍一切法，若有勤修般若巧便即便證得，其不修者云何得之？",
    "T07n0220_572:0956a24_11": "是故菩薩欲求無上正等菩提不應懈怠，若勤精進，如是所說法平等境則現在前。",
    "T07n0220_572:0956a26_12": "「如生盲人不能見色，如是煩惱所盲有情，於平等法不能得見。",
    "T07n0220_572:0956a27_13": "如人有眼無外光明，不能覩見所有色像，如是行人雖有智慧，若無善友不能見法。",
    "T07n0220_572:0956a29_14": "如有天眼不假外明自能見色，如是菩薩預法流者自然勝進。",
    "T07n0220_572:0956b02_15": "譬如世間處胎藏者，雖漸增長而不自見；如是菩薩勤精進者，眾行漸增亦不自見，而能成辦一切佛法。",
    "T07n0220_572:0956b04_16": "如雪山中有妙藥樹，枝條、莖檊不枯不折；如是菩薩勤修精進，所有勝行不退不失。",
    "T07n0220_572:0956b06_17": "「如轉輪王出現於世具七財寶，如是菩薩發菩提心具七法寶，所謂布施、淨戒、安忍、精進、靜慮、般若、巧便。",
    "T07n0220_572:0956b08_18": "如轉輪王遊四洲界，於有情類其心平等，如是菩薩以四攝事饒益有情，心常平等。",
    "T07n0220_572:0956b10_19": "如轉輪王隨所在處則無諍訟，如是菩薩如實說法亦無諍論。",
    "T07n0220_572:0956b12_20": "譬如三千大千世界初成，即有妙高山王及以大海，如是菩薩初發無上正等覺心，即有般若及以大悲。",
    "T07n0220_572:0956b14_21": "譬如日出，諸山高者其光先照，如是菩薩得般若炬，諸有高行根熟菩薩先蒙光照。",
    "T07n0220_572:0956b16_22": "譬如大地普能荷負，一切草木、花果、藥樹皆悉平等，如是菩薩證得如是陀羅尼門，於諸有情其心平等。」",
    "T07n0220_572:0956b18_23": "爾時，佛讚寂靜慧言：「善哉！",
    "T07n0220_572:0956b19_24": "善哉！",
    "T07n0220_572:0956b19_25": "如汝所說。",
    "T07n0220_572:0956b19_26": "諸菩薩摩訶薩若得如是陀羅尼門，諸有所說一文一字無非佛語，如是所說遠離色、聲、香、味、觸、法。",
    "T07n0220_572:0956b21_27": "何以故？",
    "T07n0220_572:0956b22_28": "此所說法非世俗故無盡無邊，能引一切身心輕利。",
    "T07n0220_572:0956b23_29": "假使百千佛前，說者亦不怯弱。",
    "T07n0220_572:0956b23_30": "所以者何？",
    "T07n0220_572:0956b24_31": "是菩薩摩訶薩佛加持故心無所著，謂不著我，不著有情，不著諸法，由此證得清淨真如、清淨法界、清淨實際，得法無盡、文字無盡、辯說無盡，爾時即生殊勝歡喜，得妙慧故，得妙智故，無疑網故。」",
    "T07n0220_572:0956b28_32": "當佛說此總持門時，八千菩薩俱得如是眾法不入陀羅尼門，復有一萬二千菩薩得不退轉，五千菩薩得無生忍，一萬六千諸天子眾遠塵離垢生淨法眼，無量無邊諸有情類俱發無上正等覺心。",
    "T07n0220_572:0956c04_0": "爾時，佛告寂靜慧言：「此陀羅尼能伏魔眾、摧諸外道、壞嫉法人。",
    "T07n0220_572:0956c05_1": "然般若燈滅煩惱火，護說法者令至涅槃，調伏內心、善化外眾，容儀整肅見者歡喜，為正行人平等說法，如實觀察有情根性，授法應時非前非後。」",
    "T07n0220_572:0956c08_2": "佛說如是諸功德時，於此三千大千世界，一切大海、妙高山王、大地、諸山皆悉振動。",
    "T07n0220_572:0956c10_3": "爾時，天雨微妙音花、大微妙音花、妙靈瑞花、大妙靈瑞花、嗢鉢羅花、拘某陀花、鉢特摩花、奔荼利花、迦末羅花，諸天空中作眾伎樂。",
    "T07n0220_572:0956c13_4": "世尊復告寂靜慧言：「善男子！",
    "T07n0220_572:0956c14_5": "過去無量無數無邊難思議劫，有佛出世名為寶月，十號具足，國名無毀，劫名喜讚，聲聞弟子三十二億，菩薩弟子無量無邊，然彼如來先無苦行及降魔事而證菩提。",
    "T07n0220_572:0956c17_6": "時，彼眾中有一菩薩名寶功德，具妙辯才，能為有情種種說法。",
    "T07n0220_572:0956c19_7": "時，諸大眾請彼如來不入涅槃久住於世。",
    "T07n0220_572:0956c20_8": "「時，寶功德告大眾言：『諸佛世尊無生無滅，何用勸請不入涅槃？",
    "T07n0220_572:0956c21_9": "若太虛空入涅槃者，如來乃可入般涅槃；若有真如、法界、實際、不思議界入涅槃者，如來乃可入般涅槃。",
    "T07n0220_572:0956c24_10": "所以者何？",
    "T07n0220_572:0956c24_11": "如來之法無成無壞、無染無淨，非世間非出世間、非有為非無為、非常非斷。",
    "T07n0220_572:0956c26_0": "假令一口而有十舌，是一一舌復生百舌，是一一舌復生千舌，亦不能說如來成壞，乃至不能說有常斷，云何大眾勸請如來不入涅槃久住於世？』",
    "T07n0220_572:0956c29_1": "「彼寶功德說此法時，八萬六千諸菩薩眾得不退轉，七千菩薩摩訶薩眾俱得無邊功德陀羅尼門、悅意陀羅尼門、無礙陀羅尼門、歡喜陀羅尼門、大悲陀羅尼門、月愛陀羅尼門、月光陀羅尼門、日愛陀羅尼門、日光陀羅尼門、妙高山王陀羅尼門、深廣大海陀羅尼門、功德寶王陀羅尼門，三萬六千人、天大眾遠塵離垢生淨法眼。」",
    "T07n0220_572:0957a07_2": "世尊復告寂靜慧言：「昔寶功德今汝身是，由此因緣，汝能說是陀羅尼門種種功德。」",
    "T07n0220_572:0957a09_3": "時，曼殊室利菩薩摩訶薩而說頌言：「總持猶妙藥，　　能療眾惑病，　亦如天甘露，　　服者常安樂。」",
    "T07n0220_572:0957a13_0": "時，功德花王菩薩摩訶薩復說頌言：「總持無文字，　　文字顯總持，　由般若大悲，　　離言以言說。」",
    "T07n0220_572:0957a16_0": "爾時，珊覩史多天王即從座起頂禮佛足，偏覆左肩右膝著地，合掌恭敬而白佛言：「諸佛功德不可思議，諸佛所說不可思議，諸大菩薩所行勝行所說妙法不可思議。",
    "T07n0220_572:0957a19_1": "我等諸天宿世所植善根深厚，得值如來聞說如是甚深妙法。」",
    "T07n0220_572:0957a21_2": "即以無量天妙花香奉散如來而為供養。",
    "T07n0220_572:0957a22_3": "爾時，佛告彼天王言：「天王當知！",
    "T07n0220_572:0957a22_4": "諸欲供養佛世尊者，當修三法：一者、發菩提心。",
    "T07n0220_572:0957a23_5": "二者、護持正法。",
    "T07n0220_572:0957a24_6": "三者、如教修行。",
    "T07n0220_572:0957a24_7": "天王當知！",
    "T07n0220_572:0957a24_8": "若能修學此三法者，乃得名為真供養佛。",
    "T07n0220_572:0957a25_9": "假使如來一劫住世，說此供養所獲功德亦不能盡。",
    "T07n0220_572:0957a26_10": "是故，天王！",
    "T07n0220_572:0957a27_11": "若欲供養佛世尊者，具此三法名真供養。",
    "T07n0220_572:0957a28_12": "天王當知！",
    "T07n0220_572:0957a28_13": "若有護佛一四句頌，則為擁護過去未來現在諸佛所證無上正等菩提。",
    "T07n0220_572:0957b01_0": "何以故？",
    "T07n0220_572:0957b01_1": "諸佛世尊所證無上正等菩提從法生故。",
    "T07n0220_572:0957b02_2": "法供養者名真供養，諸供養中最為第一，資財供養所不能比。",
    "T07n0220_572:0957b03_3": "天王當知！",
    "T07n0220_572:0957b03_4": "我念過去無量無數難思議劫精勤修學菩薩道時，聞虛空中天說頌曰：「『二人遠離王賊等，　　所不能侵大寶藏，　　百千萬劫法難聞，　　得聞不持不施等。",
    "T07n0220_572:0957b08_0": "　　大菩提心護正法，　　如教修行心寂靜，　　自利利他心平等，　　是則名真供養佛。』",
    "T07n0220_572:0957b10_0": "「天王當知！",
    "T07n0220_572:0957b10_1": "我於過去初聞此頌即為他說，時有八千諸有情類俱發無上正等覺心。",
    "T07n0220_572:0957b11_2": "是故，天王！",
    "T07n0220_572:0957b12_3": "以法供養最為第一。",
    "T07n0220_572:0957b12_4": "何以故？",
    "T07n0220_572:0957b12_5": "諸佛無上正等菩提從法生故。」",
    "T07n0220_572:0957b14_0": "第六分勸誡品第十四之一",
    "T07n0220_572:0957b15_0": "爾時，曼殊室利菩薩復從座起頂禮佛足，偏覆左肩，右膝著地，合掌恭敬而白佛言：「如來所說甚深般若波羅蜜多，頗有有情於當來世正法將滅時分轉時能信受不？",
    "T07n0220_572:0957b18_1": "若善男子、善女人等聞說是經信受不謗，如此人等成何功德？」",
    "T07n0220_572:0957b20_2": "佛告曼殊室利菩薩言：「善男子！",
    "T07n0220_572:0957b20_3": "於當來世正法將滅時分轉時，有善男子、善女人等，曾於無量無邊佛所修行淨戒、靜慮、般若，是佛真子能信此經，所致功德不可稱計。",
    "T07n0220_572:0957b23_4": "諸勝善法從般若生，若有人能信受不謗，吾今為汝略以喻說。",
    "T07n0220_572:0957b25_5": "「曼殊室利！",
    "T07n0220_572:0957b25_6": "此贍部洲周匝七千踰繕那量，北廣南狹形如車箱，其中人面亦復如是。",
    "T07n0220_572:0957b27_7": "假使充滿此贍部洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_572:0957b29_8": "有善男子、善女人等盡彼聖眾壽量短長，以諸世間上妙飲食、衣服、臥具及醫藥等，起殷淨心奉施供養。",
    "T07n0220_572:0957c02_9": "般涅槃後各收馱都，起窣堵波嚴飾供養，或以七寶滿贍部洲積至梵宮，於諸聖眾各別奉施爾所七寶，畢自壽量晝夜三十牟呼栗多相續不斷。",
    "T07n0220_572:0957c06_0": "曼殊室利！",
    "T07n0220_572:0957c06_1": "於意云何？",
    "T07n0220_572:0957c06_2": "是善男子、善女人等由此因緣獲福多不？」",
    "T07n0220_572:0957c07_3": "曼殊室利即白佛言：「甚多！",
    "T07n0220_572:0957c08_0": "世尊！",
    "T07n0220_572:0957c08_1": "甚多！",
    "T07n0220_572:0957c08_2": "善逝！」",
    "T07n0220_572:0957c08_3": "佛告曼殊室利菩薩：「若善男子、善女人等能於此經信受不謗，所獲福聚於前施福，百倍為勝，千倍為勝，乃至鄔波尼殺曇倍亦復為勝。",
    "T07n0220_572:0957c11_4": "「曼殊室利！",
    "T07n0220_572:0957c11_5": "東勝身洲周匝八千踰繕那量，形如半月，人面亦爾。",
    "T07n0220_572:0957c12_6": "假使充滿東勝身洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_572:0957c14_7": "有善男子、善女人等盡彼聖眾壽量短長，以諸世間上妙飲食、衣服、臥具及醫藥等，起殷淨心奉施供養。",
    "T07n0220_572:0957c17_8": "般涅槃後各收馱都，起窣堵波嚴飾供養，或以七寶滿勝身洲積至梵宮，於諸聖眾各別奉施爾所七寶，畢自壽量晝夜三十牟呼栗多相續不斷。",
    "T07n0220_572:0957c20_9": "曼殊室利！",
    "T07n0220_572:0957c20_10": "於意云何？",
    "T07n0220_572:0957c21_11": "是善男子、善女人等由此因緣獲福多不？」",
    "T07n0220_572:0957c22_0": "曼殊室利即白佛言：「甚多！",
    "T07n0220_572:0957c22_1": "世尊！",
    "T07n0220_572:0957c22_2": "甚多！",
    "T07n0220_572:0957c22_3": "善逝！」",
    "T07n0220_572:0957c22_4": "佛告曼殊室利菩薩：「若善男子、善女人等能於此經信受不謗，所獲福聚於前施福，百倍為勝，千倍為勝，乃至鄔波尼殺曇倍亦復為勝。",
    "T07n0220_572:0957c26_0": "「曼殊室利！",
    "T07n0220_572:0957c26_1": "西牛貨洲周匝九千踰繕那量，形如滿月，人面亦爾。",
    "T07n0220_572:0957c27_2": "假使充滿西牛貨洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_572:0957c29_3": "有善男子、善女人等盡彼聖眾壽量短長，以諸世間上妙飲食、衣服、臥具及醫藥等，起殷淨心奉施供養。",
    "T07n0220_572:0958a02_4": "般涅槃後各收馱都，起窣堵波嚴飾供養，或以七寶滿牛貨洲積至梵宮，於諸聖眾各別奉施爾所七寶，畢自壽量晝夜三十牟呼栗多相續不斷。",
    "T07n0220_572:0958a06_0": "曼殊室利！",
    "T07n0220_572:0958a06_1": "於意云何？",
    "T07n0220_572:0958a06_2": "是善男子、善女人等由此因緣獲福多不？」",
    "T07n0220_572:0958a07_3": "曼殊室利即白佛言：「甚多！",
    "T07n0220_572:0958a08_0": "世尊！",
    "T07n0220_572:0958a08_1": "甚多！",
    "T07n0220_572:0958a08_2": "善逝！」",
    "T07n0220_572:0958a08_3": "佛告曼殊室利菩薩：「若善男子、善女人等能於此經信受不謗，所獲福聚於前施福，百倍為勝，千倍為勝，乃至鄔波尼殺曇倍亦復為勝。",
    "T07n0220_572:0958a11_4": "「曼殊室利！",
    "T07n0220_572:0958a11_5": "北俱盧洲周匝十千踰繕那量，其形方正，人面亦爾。",
    "T07n0220_572:0958a12_6": "假使充滿北俱盧洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_572:0958a14_7": "有善男子、善女人等盡彼聖眾壽量短長，以諸世間上妙飲食、衣服、臥具及醫藥等，起殷淨心奉施供養。",
    "T07n0220_572:0958a17_8": "般涅槃後各收馱都，起窣堵波嚴飾供養，或以七寶滿俱盧洲積至梵宮，於諸聖眾各別奉施爾所七寶，畢自壽量晝夜三十牟呼栗多相續不斷。",
    "T07n0220_572:0958a20_9": "曼殊室利！",
    "T07n0220_572:0958a20_10": "於意云何？",
    "T07n0220_572:0958a21_0": "是善男子、善女人等由此因緣獲福多不？」",
    "T07n0220_572:0958a21_1": "曼殊室利即白佛言：「甚多！",
    "T07n0220_572:0958a22_2": "世尊！",
    "T07n0220_572:0958a22_3": "甚多！",
    "T07n0220_572:0958a22_4": "善逝！」",
    "T07n0220_572:0958a22_5": "佛告曼殊室利菩薩：「若善男子、善女人等能於此經信受不謗，所獲福聚於前施福，百倍為勝，千倍為勝，乃至鄔波尼殺曇倍亦復為勝。」",
    "T07n0220_572:0958a26_0": "大般若波羅蜜多經卷第五百七十二"
}