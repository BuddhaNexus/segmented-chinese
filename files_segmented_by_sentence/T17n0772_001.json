{
    "T17n0772_001:0708b15_0": "大乘四法經",
    "T17n0772_001:0708b17_0": "大唐天竺三藏地婆訶羅譯",
    "T17n0772_001:0708b18_0": "如是我聞：一時薄伽梵在室羅筏，住誓多林給孤獨園，與大苾芻眾千二百五十人俱，復有無量菩薩摩訶薩眾。",
    "T17n0772_001:0708b20_1": "爾時世尊告諸苾芻：「有四種法，菩薩摩訶薩盡其壽量，常應修行，乃至雖遇喪命因緣，亦不得捨。",
    "T17n0772_001:0708b22_2": "何者為四？",
    "T17n0772_001:0708b23_0": "諸苾芻、菩薩盡壽，乃至逢遇喪命因緣，必定不得捨菩提心；諸苾芻、菩薩盡壽，乃至逢遇喪命因緣，必定不得捨善知識；諸苾芻、菩薩盡壽，乃至逢遇喪命因緣，不得棄捨堪忍愛樂；諸苾芻、菩薩盡壽，乃至逢遇喪命因緣，必定不得捨阿練若。",
    "T17n0772_001:0708b28_1": "諸苾芻！",
    "T17n0772_001:0708b28_2": "如是四法，菩薩盡壽，常應堅持，寧喪身命而不捨離。」",
    "T17n0772_001:0708b29_3": "爾時世尊重演其義，說伽他曰：「世間明慧者，　　應發菩提心，　常思一切智，　　恒近善知識，　住堪忍愛樂，　　依止阿練若，　猶如師子王，　　遠離諸驚怖。",
    "T17n0772_001:0708c06_0": "「諸明慧者修行此法，速能超出眾魔羅網，疾證無上正等菩提。」",
    "T17n0772_001:0708c07_1": "時薄伽梵說此經已，諸苾芻等歡喜奉行。",
    "T17n0772_001:0708c09_0": "大乘四法經"
}