{
    "T24n1478_001:0945b22_0": "大愛道比丘尼經卷上",
    "T24n1478_001:0945b24_0": "附北涼錄",
    "T24n1478_001:0945b25_0": "爾時佛遊於迦維羅衛釋氏精盧，與諸大比丘眾俱。",
    "T24n1478_001:0945b26_1": "是時大愛道裘曇彌行到佛所，稽首作禮，遷住一面，叉手白佛言：「我聞女人精進可得沙門四道，願得受佛法律。",
    "T24n1478_001:0945b28_2": "我以居家有信有樂，欲出家為道。」",
    "T24n1478_001:0945b29_3": "佛言：「且止。",
    "T24n1478_001:0945b29_4": "裘曇彌！",
    "T24n1478_001:0945b29_5": "無樂以母人入我法律中、服我法衣者；當盡壽命，清淨潔己究暢梵行，靜意自守未曾起想，如道憺然無邪念欲，心與空寂為娛樂。」",
    "T24n1478_001:0945c03_6": "時大愛道即復求哀言：「如是行者為可不乎？",
    "T24n1478_001:0945c04_7": "願佛見過度得至泥洹。」",
    "T24n1478_001:0945c05_8": "如是至三，佛不肯聽之，便復前作禮遶佛而去。",
    "T24n1478_001:0945c06_9": "去後未久，佛與諸大比丘俱，從釋氏精盧行入迦維羅衛。",
    "T24n1478_001:0945c07_10": "時大愛道聞佛從諸弟子來入國中，心大歡喜，即行到佛所，叉手前稽首，禮佛足下却坐。",
    "T24n1478_001:0945c09_11": "須臾起，長跪叉手，前復白佛言：「我聞女人精進可得沙門四道，願得受佛法律，使得無上正真之道。",
    "T24n1478_001:0945c12_0": "我以居家有信有樂，曉知無常，如是樂欲出家為道。」",
    "T24n1478_001:0945c13_1": "佛言：「止止。",
    "T24n1478_001:0945c13_2": "裘曇彌！",
    "T24n1478_001:0945c13_3": "無樂以母人入我法律服我法衣者；當盡壽命，清淨潔己究暢梵行，靜意自守未曾起想，如道憺然無邪念欲，心與空寂為娛樂。」",
    "T24n1478_001:0945c16_4": "時大愛道即復求哀言：「如是行者為可不乎？",
    "T24n1478_001:0945c17_5": "願佛見過度得至泥洹。」",
    "T24n1478_001:0945c18_6": "如是至三，佛復不肯聽之，前後作禮遶佛而去。",
    "T24n1478_001:0945c19_7": "自感愁毒悔過悲哀，淚出不能自止。",
    "T24n1478_001:0945c19_8": "自念：「作女人情態罪患乃當如是。」",
    "T24n1478_001:0945c20_9": "即便作大願：「願一切諸菩薩及人非人，莫復更此女人想態也。",
    "T24n1478_001:0945c22_10": "今要當求佛，盡形壽終不懈倦。」",
    "T24n1478_001:0945c22_11": "佛時與大比丘留止是國避雨三月，補納成衣已，著衣持鉢出國而去。",
    "T24n1478_001:0945c24_12": "大愛道即與諸老母等，俱行追佛。",
    "T24n1478_001:0945c25_13": "佛轉到那和縣頓止河上，大愛道便前稽首作禮，遷住白佛言：「我聞女人精進可得沙門四道，願得受佛法律。",
    "T24n1478_001:0945c27_14": "我以居家有信有樂，曉知無常，如是樂欲出家為道。」",
    "T24n1478_001:0945c28_15": "佛言：「止止。",
    "T24n1478_001:0945c29_16": "裘曇彌！",
    "T24n1478_001:0945c29_17": "無樂令母人入我法律中服我法衣者；當盡壽命，清淨潔己究暢梵行，靜意自守未曾起想，如道憺然無邪念欲，心與空寂為娛樂。」",
    "T24n1478_001:0946a03_18": "時大愛道即復求哀言：「如是行者為可不乎？",
    "T24n1478_001:0946a04_19": "願佛見過度得至泥洹。」",
    "T24n1478_001:0946a04_20": "如是至三，佛復不肯聽之，便復前作禮遶佛而去，退住於外門，被弊敗之衣，踱跣而立。",
    "T24n1478_001:0946a06_21": "淚出如雨，面目顏色垢穢流離，衣服污塵身體疲勞，歔欷悲啼不能自勝。",
    "T24n1478_001:0946a08_22": "自悔恣態惡有八十四，迷亂丈夫使失道德。",
    "T24n1478_001:0946a09_23": "佛知深諦實如是審，天下男子無不為女人所惑者。",
    "T24n1478_001:0946a10_24": "甚難甚難。",
    "T24n1478_001:0946a10_25": "我今用是態欲故，要當潔己不敢厥廢也。",
    "T24n1478_001:0946a11_26": "唯子當度母耳，終不失子本願也。",
    "T24n1478_001:0946a12_27": "賢者阿難見母大愛道如是不樂，即問言：「裘曇彌！",
    "T24n1478_001:0946a13_28": "何因著弊衣踱跣，面目流離身上蒙塵，疲勞悲涕乃爾耶？」",
    "T24n1478_001:0946a14_29": "大愛道答言：「賢者阿難！",
    "T24n1478_001:0946a15_30": "今我用母人故，不得受佛法律，是故自悲傷耳。」",
    "T24n1478_001:0946a16_31": "阿難言：「止止。",
    "T24n1478_001:0946a16_32": "裘曇彌！",
    "T24n1478_001:0946a16_33": "且自寬意，莫復悲懷乎。",
    "T24n1478_001:0946a17_34": "待我今入當向佛說是事，令母得安隱、使母歡喜。」",
    "T24n1478_001:0946a18_35": "大愛道報言：「阿難！",
    "T24n1478_001:0946a19_36": "唯賢者當見過度使得成立。」",
    "T24n1478_001:0946a19_37": "賢者阿難即入，叉手長跪稽首佛足下，三自歸命，前白佛言：「我從佛聞，母人精進可得沙門四道。",
    "T24n1478_001:0946a21_38": "今大愛道以至心欲受佛法律。",
    "T24n1478_001:0946a22_39": "其以居家有信有樂，曉知無常。",
    "T24n1478_001:0946a23_40": "自審欲態，深知已諦。",
    "T24n1478_001:0946a23_41": "今欲出家為道，願佛許之。」",
    "T24n1478_001:0946a24_42": "佛言：「止止。",
    "T24n1478_001:0946a24_43": "阿難！",
    "T24n1478_001:0946a24_44": "無樂使母人入我法律為沙門也。",
    "T24n1478_001:0946a25_45": "所以者何？",
    "T24n1478_001:0946a25_46": "必危清高之士故。",
    "T24n1478_001:0946a26_47": "譬如，阿難！",
    "T24n1478_001:0946a26_48": "族姓之家生子，多女少男者，當知其家欲微矣。",
    "T24n1478_001:0946a27_49": "為已弱衰，不得大強盛也。",
    "T24n1478_001:0946a28_0": "今使母人入我法律者，必令佛法地清淨梵行不得久住也。",
    "T24n1478_001:0946a29_1": "復譬如稻田禾稼且熟，而有惡露災氣，則令善穀傷敗。",
    "T24n1478_001:0946b01_2": "令使母人入我法律者，必令佛法地清淨梵行大道不得久興盛。",
    "T24n1478_001:0946b03_3": "何以故？",
    "T24n1478_001:0946b03_4": "阿難！",
    "T24n1478_001:0946b03_5": "復譬如好良田，持蒺[卄/梨]種散其中，必敗良田。",
    "T24n1478_001:0946b04_6": "今使母人入我法，譬如是。",
    "T24n1478_001:0946b05_0": "母人入我法律中者，無有成我法時，但猗我法欲壞敗清淨梵行使墮欲中，立罪之根耳。」",
    "T24n1478_001:0946b07_0": "阿難復言：「今大愛道！",
    "T24n1478_001:0946b07_1": "多有善意於佛。",
    "T24n1478_001:0946b07_2": "佛初生時乃自育養至于長大，皆從大愛道善樂之德也。」",
    "T24n1478_001:0946b09_3": "佛言：「阿難！",
    "T24n1478_001:0946b09_4": "有是。",
    "T24n1478_001:0946b09_5": "大愛道信多有善意，於我有大恩。",
    "T24n1478_001:0946b10_6": "我生七日而母亡，大愛道育養我至于長大。",
    "T24n1478_001:0946b11_7": "今我天上天下最尊自致作佛，號名如來無上正真覺，亦念多有恩德於我，我念大愛道其恩大重。",
    "T24n1478_001:0946b13_8": "大愛道但由是恩故，得來自歸佛、自歸法、自歸比丘僧。",
    "T24n1478_001:0946b14_9": "又信佛、信法、信比丘僧，不復疑苦、不復疑習、不復疑盡、不復疑諦，乃成其道、成其信、成其禁戒、成其名聞、成其布施、成其智慧，亦能自禁制，不殺生、不盜竊於他人、不婬妷於女欲、不妄語證人罪、不飲酒迷亂。",
    "T24n1478_001:0946b19_10": "如是阿難！",
    "T24n1478_001:0946b19_11": "正使人終身相給施與衣被飲食床臥具病瘦因緣醫藥，不及此恩德也、億百千分也。」",
    "T24n1478_001:0946b21_12": "佛告阿難：「假使母人欲作沙門者，有八敬之法不得踰越，當盡形壽學而持之，自紀信解專心行之，譬如防水善治堤塘勿令漏泆。",
    "T24n1478_001:0946b24_13": "其已能如是者，可得入我法律戒中也。",
    "T24n1478_001:0946b25_14": "「何謂為八敬？",
    "T24n1478_001:0946b25_15": "一者比丘持大戒，母人比丘尼當從受正法，不得戲故輕慢之，調欺咳笑說不急之事用自歡樂也。",
    "T24n1478_001:0946b28_16": "「二者比丘持大戒，半月以上比丘尼當禮事之。",
    "T24n1478_001:0946b29_17": "不得故言新沙門勞精進乎，今日寒熱乃爾耶？",
    "T24n1478_001:0946c01_18": "設有是語者，便為亂新學比丘意。",
    "T24n1478_001:0946c01_19": "常自恭敬謹勅自修，勸樂新學遠離防欲，憺然自守。",
    "T24n1478_001:0946c03_20": "「三者比丘、比丘尼不得相與並居同止。",
    "T24n1478_001:0946c04_0": "設相與並居同止者，為不清淨、為欲所纏，不免罪根。",
    "T24n1478_001:0946c05_1": "堅當自制明斷欲情，憺然自守。",
    "T24n1478_001:0946c05_2": "「四者三月止一處自相撿挍，所聞所見當自省察。",
    "T24n1478_001:0946c07_3": "若邪語受而不報，聞若不聞、見若不見，亦無往反之緣。",
    "T24n1478_001:0946c08_4": "憺而自守。",
    "T24n1478_001:0946c08_5": "「五者比丘尼不得訟問自了。",
    "T24n1478_001:0946c09_6": "設比丘以所聞所見，若比丘有所聞見訟問比丘尼，比丘尼即當自省過惡，不得高聲大語自現其欲態也。",
    "T24n1478_001:0946c11_7": "當自撿挍，憺而自守。",
    "T24n1478_001:0946c12_8": "「六者比丘尼有庶幾於道法者，得問比丘僧經律之事，但得說般若波羅蜜，不得共說世間不急之事也。",
    "T24n1478_001:0946c14_9": "設說不急之事者，知是人非為道也，是為世間放逸之人耳。",
    "T24n1478_001:0946c15_10": "深自省察，憺而自守。",
    "T24n1478_001:0946c16_11": "「七者比丘尼自未得道，若犯法律之戒，當半月詣眾僧中自首過懺悔，以棄憍慢之態。",
    "T24n1478_001:0946c18_12": "今復如是自恥慚愧深自省察，憺而自守。",
    "T24n1478_001:0946c19_13": "「八者比丘尼雖百歲持大戒，當處新受大戒比丘下坐，當以謙敬為作禮。",
    "T24n1478_001:0946c20_14": "「是為八敬之法。",
    "T24n1478_001:0946c21_15": "我教女人，當自束修不得踰越，當以盡壽學而行之。",
    "T24n1478_001:0946c22_16": "假令大愛道審能持此八敬法者，聽為沙門。」",
    "T24n1478_001:0946c23_17": "賢者阿難受佛語已，以熟諦思惟深而且要，便起作禮而出。",
    "T24n1478_001:0946c24_18": "報大愛道言：「裘曇彌！",
    "T24n1478_001:0946c25_19": "勿可復愁憂也，已得捨家之信，去家就道亦甚安隱矣。",
    "T24n1478_001:0946c26_20": "佛說：『女人作沙門者，有八敬之法，不得踰越，但當終身勤意學而行之耳。",
    "T24n1478_001:0946c28_0": "持意當如防水善治堤塘，勿令漏泆。』」",
    "T24n1478_001:0946c28_1": "爾時阿難便一一為母說佛教勅八敬之事，言：「能如是者，可得入佛法律。」",
    "T24n1478_001:0947a01_2": "於是大愛道聞是語即大歡喜而言：「唯諾阿難！",
    "T24n1478_001:0947a02_3": "聽我一言。",
    "T24n1478_001:0947a02_4": "譬如四姓家女，沐浴塗香衣被莊嚴之事，而人復欲利之，如是寧當益安隱不？」",
    "T24n1478_001:0947a04_5": "對曰：「無不安隱也。」",
    "T24n1478_001:0947a04_6": "「復以好華香珍寶結為步瑤，持與女人，豈不愛樂頭首受乎！",
    "T24n1478_001:0947a06_7": "今佛所教勅八敬法者，我亦觀心，願以頭頂受而行之，遂樂所業萬不惟恨，自約如是無不悅豫。」",
    "T24n1478_001:0947a09_0": "爾時佛便授大愛道十戒為沙彌尼。",
    "T24n1478_001:0947a09_1": "「沙彌尼奉戒者，斷之根也。",
    "T24n1478_001:0947a10_2": "不得殺生，禽獸蟲蛾斫樹生折草華，終無害心。",
    "T24n1478_001:0947a11_3": "不得盜不得偷，不得貪人財物、或娛色欲、軟細語言令人迷亂。",
    "T24n1478_001:0947a12_4": "貪得布施以為家業，此利墮貪盜之中。",
    "T24n1478_001:0947a13_5": "比丘尼當慎莫豫也。」",
    "T24n1478_001:0947a15_0": "爾時大愛道便受十戒為沙彌尼。",
    "T24n1478_001:0947a15_1": "「何等為十戒？",
    "T24n1478_001:0947a16_2": "為賢者道。",
    "T24n1478_001:0947a16_3": "當以慈心不起毒意，盡形壽不得殘殺群生傷害人物，常念所生當慈念之。",
    "T24n1478_001:0947a18_0": "精進行道，欲度父母及一切人，慎無溫訟求直害彼。",
    "T24n1478_001:0947a19_1": "蜎飛蠕動蚑行之類，一不得傷害。",
    "T24n1478_001:0947a20_0": "恒欲濟生慈心於道，及見殺者為其墮淚，聞聲不食，常當悲哀之。",
    "T24n1478_001:0947a21_1": "自誓婬欲之根，乃致是哉乎。",
    "T24n1478_001:0947a22_2": "作是、得是、不與他人。",
    "T24n1478_001:0947a22_3": "有犯斯戒，非沙彌尼也。",
    "T24n1478_001:0947a24_0": "「二者盡形壽不得偷盜、不得貪財。",
    "T24n1478_001:0947a24_1": "買賤賣貴圭合銖兩，一不得欺人。",
    "T24n1478_001:0947a25_2": "心存于道，靜志自守。",
    "T24n1478_001:0947a26_0": "口不教人買使奴婢借倩僮客，或人惠施財寶及男子衣被，一不得取。",
    "T24n1478_001:0947a27_1": "若受者，為不清淨，是為勃亂。",
    "T24n1478_001:0947a28_2": "不得服飾衣珍寶之衣，不得著珠環瓔珞，不得坐高床幃帳之中。",
    "T24n1478_001:0947a29_3": "若有此想，為不清淨。",
    "T24n1478_001:0947b01_4": "衣取蓋形，莫用文采。",
    "T24n1478_001:0947b01_5": "飯取充口，立其四大，莫著味、積穢惡寶、人與莫受，惡從何得前耶。",
    "T24n1478_001:0947b03_6": "若設受者，為不清淨。",
    "T24n1478_001:0947b03_7": "為人說經前，歎罪惡地獄之患。",
    "T24n1478_001:0947b04_8": "賢者當知，天上之福不可稱量，違說世間生死之事也。",
    "T24n1478_001:0947b05_9": "若設布施者，寧就斬手不取非財也，寂然自守堅離色欲。",
    "T24n1478_001:0947b06_10": "有犯斯戒，非沙彌尼也。",
    "T24n1478_001:0947b08_0": "「三者沙彌尼盡形壽不得婬。",
    "T24n1478_001:0947b08_1": "不得畜夫婿、不得思夫婿、不得念夫婿，房遠男子禁閉情態、心無存婬、口無言調、華香脂粉無以近身。",
    "T24n1478_001:0947b11_0": "常念欲態垢濁不淨，自念婬惡萬事百端，寧破骨碎心焚燒身體死死無婬。",
    "T24n1478_001:0947b12_1": "非婬妷而生，不如守貞潔而死。",
    "T24n1478_001:0947b13_2": "婬妷之態，譬如須彌山，溺在海中無有出期。",
    "T24n1478_001:0947b14_3": "婬妷之欲，沒在泥犁中，甚於須彌山。",
    "T24n1478_001:0947b15_4": "有犯斯戒，非沙彌尼也。",
    "T24n1478_001:0947b16_0": "「四者沙彌尼盡形壽至誠有信。",
    "T24n1478_001:0947b16_1": "心直為本，口無二言，不得兩舌說道姦非，不得惡罵詈中傷他人，妄言綺語前譽後毀、證入人罪。",
    "T24n1478_001:0947b18_2": "不得誹謗於他人，是不是好不好。",
    "T24n1478_001:0947b19_3": "徐語惟正乃宣，不正無宣也。",
    "T24n1478_001:0947b20_4": "若人說法一心聽之，思念要義意以為慶。",
    "T24n1478_001:0947b21_5": "大士處世，斧在口中，所以殺身皆由惡言。",
    "T24n1478_001:0947b22_6": "恣心快語乃致禍患，撿身口意災當何緣？",
    "T24n1478_001:0947b23_7": "智者所達，自守節一心。",
    "T24n1478_001:0947b23_8": "有犯斯戒，非沙彌尼也。",
    "T24n1478_001:0947b25_0": "「五者沙彌尼盡形壽不得飲酒。",
    "T24n1478_001:0947b25_1": "不得甞酒、不得嗅酒、不得粥酒、以酒飲人。",
    "T24n1478_001:0947b26_2": "不得言有欺藥酒、不得至酒家、不得與酒客共語言。",
    "T24n1478_001:0947b27_3": "夫酒為毒藥、酒為毒水、酒為毒氣，眾失之原眾惡之本，殘賢毀聖敗亂道德，輕毀致災立禍根本。",
    "T24n1478_001:0947c01_4": "四大枯朽，去福就禍靡不更之。",
    "T24n1478_001:0947c01_5": "寧飲焬銅，不飲酒味。",
    "T24n1478_001:0947c02_6": "所以者何？",
    "T24n1478_001:0947c02_7": "酒令人失志迷亂顛狂，令人不覺入泥犁中，是故防酒耳。",
    "T24n1478_001:0947c03_8": "有犯斯戒，非沙彌尼也。",
    "T24n1478_001:0947c05_0": "「六者沙彌尼盡形壽不得乘車馬輿、快心恣意可口罵詈、呪咀自可。",
    "T24n1478_001:0947c06_1": "不得戲故五歲男兒，不得引掌觸雄畜生，不得撾捶雄畜生，不得摸[打丁+索]雄畜生陰。",
    "T24n1478_001:0947c08_2": "靜志自守思念經道，常以空寂為娛樂。",
    "T24n1478_001:0947c09_3": "一切群生無快死者，欲買其肉，五肉不得食。",
    "T24n1478_001:0947c10_4": "常自慚愧惡露不淨，懺悔慈心無所傷害。",
    "T24n1478_001:0947c11_5": "有犯斯戒，非沙彌尼也。",
    "T24n1478_001:0947c12_0": "「七者沙彌尼盡形壽不得采畫。",
    "T24n1478_001:0947c12_1": "不得金縷繡，不作織成衣與他人，不得坐高床上低帷而坐，不得照鏡自現其形相好不好，不得施床襜衣，不得倨床而吟，不得大笑而語。",
    "T24n1478_001:0947c15_2": "不得高聲大語，語時當軟聲。",
    "T24n1478_001:0947c16_3": "不得彈琴手執樂器，不得歌舞自搖身體，不得顧視而行，不得邪視而行，不得市買百姓、諍欲利害使人誹謗。",
    "T24n1478_001:0947c19_4": "有犯斯戒，非沙彌尼也。",
    "T24n1478_001:0947c20_0": "「八者沙彌尼盡形壽不得學習巫師，不得作醫蠱飲人，不得說道日好日不好、占視吉凶仰觀歷數、推布盈虛日月薄蝕、星宿變殞山崩地動、風雨水旱占歲寒熱。",
    "T24n1478_001:0947c23_1": "有多病疾一不得知。",
    "T24n1478_001:0947c24_2": "不得論說國家政事，某國強某國弱、某國人健某國人劣，可出軍行師攻伐勝負、可得財利以為家業。",
    "T24n1478_001:0947c26_3": "不得道說某家富樂某家貧苦，不得相人某相富某相貧，不得行伐生樹自治屋室。",
    "T24n1478_001:0947c28_4": "不得自手折生華以散佛上，若人持華來上佛應受，當為三反呪願。",
    "T24n1478_001:0947c29_5": "當愍傷於人，此華化華耳不得久立，一切人亦復如化，皆從女人生形而不久立、坐之苦痛。",
    "T24n1478_001:0948a02_6": "生老病死更相哭弔，憂惱意亂，善神日遠、邪鬼復嬈，身當復死。",
    "T24n1478_001:0948a04_7": "是以如化而不久立。",
    "T24n1478_001:0948a04_8": "有犯斯者，非沙彌尼也。",
    "T24n1478_001:0948a06_0": "「九者沙彌尼盡形壽男女各別不得同室而止，行迹不與男子迹相尋。",
    "T24n1478_001:0948a07_1": "不得與男子同舟車而載，不得與男子衣同色，不得與男子同席而坐，不得與男子同器而食，不得與男子染作采色，不得與男子裁割作衣，不得與男子浣濯衣服，不得從男子有所求乞。",
    "T24n1478_001:0948a11_2": "若男子進貢好物，當重察觀之，當遠嫌避疑慎所思名。",
    "T24n1478_001:0948a13_3": "不得書疏往來，假借倩人使。",
    "T24n1478_001:0948a13_4": "若有布施，亦不宜受。",
    "T24n1478_001:0948a14_5": "若欲行者必須年耆，慎莫獨行。",
    "T24n1478_001:0948a15_0": "行必有所視視，設見色為不清淨。",
    "T24n1478_001:0948a15_1": "不得別行獨止一室而宿也。",
    "T24n1478_001:0948a16_2": "有犯斯戒，非沙彌尼也。",
    "T24n1478_001:0948a17_0": "「十者沙彌尼盡形壽身不犯惡。",
    "T24n1478_001:0948a17_1": "口不犯惡、心不犯惡，言行相應。",
    "T24n1478_001:0948a18_2": "非賢不友、非聖不宗。",
    "T24n1478_001:0948a18_3": "何以故非賢不友也？",
    "T24n1478_001:0948a19_4": "夫賢者心無起滅故。",
    "T24n1478_001:0948a19_5": "何以故非聖不宗也？",
    "T24n1478_001:0948a20_6": "夫聖無縛著之色，滅斷種姓貪垢已盡故。",
    "T24n1478_001:0948a21_7": "不宗不孝之子、屠兒賊寇嗜酒之徒，志趣邪冥履行凶危，慎莫交遊往來，往來者與之滓濁毀損道行。",
    "T24n1478_001:0948a23_8": "堅當自持。",
    "T24n1478_001:0948a23_9": "無大笑戲調，不得犇走著長者前，不得仰頭而行，不得數與國王相見。",
    "T24n1478_001:0948a25_10": "若道街里有伎樂，不得攀垣牆視之、不得倚壁而視。",
    "T24n1478_001:0948a26_11": "不得交脚而坐，不得展脚而坐，不得伏坐上而語。",
    "T24n1478_001:0948a27_12": "常當自羞恥女人惡露。",
    "T24n1478_001:0948a28_13": "有犯斯戒，非沙彌尼也。」",
    "T24n1478_001:0948a29_0": "爾時比丘尼裘曇彌受佛十戒，一一不失。",
    "T24n1478_001:0948a29_1": "如十戒行之，無有漏缺。",
    "T24n1478_001:0948b01_2": "常在佛左右，遂爾三年。",
    "T24n1478_001:0948b02_0": "聰明智慧博覽眾經，歡喜不亂志如大山，心端意正平直無邪，恒自愍傷及一切人，蜎飛蠕動蚑行之類莫不悲歎，勸化善法終離惱患。",
    "T24n1478_001:0948b05_1": "三年之中未常短愆，復還詣佛稽首陳情，叩頭悔過靡所不言。",
    "T24n1478_001:0948b06_2": "「佛有慈慧告訴罪患，以見成立以脫惡愆。",
    "T24n1478_001:0948b07_3": "萬不惟恨願啟一言：十戒便止，復有殘餘。",
    "T24n1478_001:0948b08_4": "十戒微少不足設心，願告異戒令心酸勤。",
    "T24n1478_001:0948b09_5": "當學問無有懈慢，當如法律行菩薩焉。」",
    "T24n1478_001:0948b11_0": "佛告比丘尼裘曇彌：「汝行十戒如法者，有大戒名具足，真諦行之疾得作佛。",
    "T24n1478_001:0948b12_1": "凡有五百要事。",
    "T24n1478_001:0948b13_2": "若且復行十事可得道場，若不能行者不得至，終不能得是大具足戒也。」",
    "T24n1478_001:0948b14_3": "爾時裘曇彌見佛說是語，大歡喜，前以頭面著地，稽首禮佛足下，却長跪叉手白佛言：「受恩。",
    "T24n1478_001:0948b16_4": "使復受十戒之慧。」",
    "T24n1478_001:0948b17_5": "佛告沙彌尼：「已作沙彌尼，依其法律奉行十事，可疾得入。",
    "T24n1478_001:0948b18_6": "何等十？",
    "T24n1478_001:0948b18_7": "一者常有慈心，內外清白無傷害意。",
    "T24n1478_001:0948b19_8": "二者思念布施，無愛慳惜，不畜餘遺，無竊盜意。",
    "T24n1478_001:0948b20_9": "三者常自淨潔，靜志自守，無婬邪垢。",
    "T24n1478_001:0948b21_10": "四者常當至誠，口無異言。",
    "T24n1478_001:0948b21_11": "五者常當自清淨，終離蜜酒，無醉亂意。",
    "T24n1478_001:0948b22_12": "六者常自守志，無惡口罵人。",
    "T24n1478_001:0948b23_13": "七者常謙卑，無貢高坐珍寶高床。",
    "T24n1478_001:0948b24_14": "八者常持齋，日中乃食。",
    "T24n1478_001:0948b24_15": "九者常持等心，無嫉妬意。",
    "T24n1478_001:0948b25_16": "十者當觀菩薩及諸師如視佛想，心常柔軟無瞋怒意。",
    "T24n1478_001:0948b26_17": "是為沙彌尼十事法律也。",
    "T24n1478_001:0948b28_0": "「沙彌尼復有十事法。",
    "T24n1478_001:0948b28_1": "何謂為十？",
    "T24n1478_001:0948b28_2": "一者當敬佛，至心無邪，持頭腦著地，常自懺悔宿世罪行惡。",
    "T24n1478_001:0948c01_3": "二者常敬法，心存於道，慈孝於經。",
    "T24n1478_001:0948c01_4": "三者常敬於僧，心平不廢，至誠有信。",
    "T24n1478_001:0948c02_5": "四者晝夜事師，心不懈惓如事佛。",
    "T24n1478_001:0948c03_6": "五者視一切眾生，心皆平等，如自視其師。",
    "T24n1478_001:0948c04_7": "六者還自視諸沙彌尼，心敬愛之如視父母。",
    "T24n1478_001:0948c05_8": "七者視一切悉以等心，如視兄弟姊妹。",
    "T24n1478_001:0948c06_9": "八者視一切畜獸，心愍傷敬愛，如視夫主兒子。",
    "T24n1478_001:0948c07_10": "九者視一切置心樹草木芭蕉，敬之視之無厭，如視身。",
    "T24n1478_001:0948c08_11": "十者當念十方天下蠕動蚑行勤苦不可言。",
    "T24n1478_001:0948c09_12": "是為沙彌尼十事法律也。",
    "T24n1478_001:0948c11_0": "「沙彌尼事師，有十事。",
    "T24n1478_001:0948c11_1": "何等為十？",
    "T24n1478_001:0948c11_2": "一者當敬於師，常附近之，如法律行。",
    "T24n1478_001:0948c12_3": "二者當如師教，常當和順。",
    "T24n1478_001:0948c13_4": "三者常當早起、勿後師起，自敬其心勿令師呼。",
    "T24n1478_001:0948c14_5": "四者常誠信於師，心直有實。",
    "T24n1478_001:0948c14_6": "五者慈孝於師，心存左右不去食息。",
    "T24n1478_001:0948c15_7": "六者若行國中見怪異之事，當啟語師，問其變異。",
    "T24n1478_001:0948c16_8": "七者從師受經，當端心至實，身心口意無差特如毛髮。",
    "T24n1478_001:0948c18_0": "八者師設使行所至到，當疾去、疾來還。",
    "T24n1478_001:0948c18_1": "設有人問：『沙彌尼！",
    "T24n1478_001:0948c19_2": "汝師在不？』",
    "T24n1478_001:0948c19_3": "當默然而去，不當共相應和也。",
    "T24n1478_001:0948c20_4": "九者設有過惡，尋當疾向師首過言無狀。",
    "T24n1478_001:0948c21_5": "十者一切當信向師，若聞人說師，即當呵之。",
    "T24n1478_001:0948c22_6": "是為沙彌尼十事法律，行之得道。」",
    "T24n1478_001:0948c22_7": "佛言：「已說沙彌尼十戒，復說行十事具足。",
    "T24n1478_001:0948c23_8": "無毛髮之缺，可師意，無增無減一心持之。」",
    "T24n1478_001:0948c24_9": "時沙彌尼裘曇彌即頭腦著地作禮而去。",
    "T24n1478_001:0948c26_0": "爾時裘曇彌，自檢挍奉持十行事，無一缺減行，如中事一心行之，終無差特，意無退轉，精進誠感應。",
    "T24n1478_001:0948c28_1": "時佛知沙彌尼至誠有信，佛語阿難：「汝見是沙彌尼瑞應百鳥侍之不也？」",
    "T24n1478_001:0948c29_2": "阿難對曰：「蒙佛恩。」",
    "T24n1478_001:0949a01_3": "時沙彌尼復來到佛所，稽首作禮却住一面。",
    "T24n1478_001:0949a02_4": "須臾前叉手頭腦著佛足下，復白佛言：「佛道恩慈多所過道。",
    "T24n1478_001:0949a03_5": "前受佛十戒為沙彌尼，次行十事悉具足，不審如行不也？」",
    "T24n1478_001:0949a05_0": "佛言：「大愛道！",
    "T24n1478_001:0949a05_1": "汝自當知之。",
    "T24n1478_001:0949a05_2": "大佳耳！」",
    "T24n1478_001:0949a05_3": "大愛道復白佛言：「人命無常，恍惚之間。",
    "T24n1478_001:0949a06_4": "如大愛道輩，旦日當過去，恐不及佛時。",
    "T24n1478_001:0949a07_5": "願佛愍念，授我大戒，令至無上之覺一切蒙度也。」",
    "T24n1478_001:0949a09_0": "佛告沙彌尼裘曇彌：「汝欲受具足戒，大善。」",
    "T24n1478_001:0949a09_1": "爾時大愛道便更正衣服，叉手作禮遶佛十匝却住一面。",
    "T24n1478_001:0949a11_2": "爾時佛便授大愛道裘曇彌大具足戒，為比丘尼，奉行法律，遂得應真道。",
    "T24n1478_001:0949a12_3": "且覩生死本際、所見已諦，眼能徹視、耳能通聽、鼻能禪息、心知他人意所念、身能飛行。",
    "T24n1478_001:0949a14_4": "然後大愛道比丘尼與諸長老比丘尼俱，行詣佛、賢者阿難，而問言：「阿難！",
    "T24n1478_001:0949a16_5": "是諸長老比丘尼，受大戒皆已久矣，勤修梵行且已見諦。",
    "T24n1478_001:0949a17_6": "云何，阿難！",
    "T24n1478_001:0949a18_0": "甫當使我為新受大戒幼少比丘作禮也？」",
    "T24n1478_001:0949a18_1": "阿難言：「小住且待，須我問之。」",
    "T24n1478_001:0949a19_2": "須臾阿難即入稽首佛足下，白佛言：「大愛道比丘尼言：『是諸長老比丘尼皆久修梵行，且以見諦。",
    "T24n1478_001:0949a21_3": "云何甫使當為新受大戒幼少比丘作禮也？』」",
    "T24n1478_001:0949a23_0": "佛言：「止止。",
    "T24n1478_001:0949a23_1": "阿難！",
    "T24n1478_001:0949a23_2": "當慎此言，勿得說。",
    "T24n1478_001:0949a23_3": "是汝所知，何以薄少也？",
    "T24n1478_001:0949a24_4": "汝尚未知一，焉能知二？",
    "T24n1478_001:0949a24_5": "汝所知似不如我知諦耶！",
    "T24n1478_001:0949a25_6": "若使女人不於我道作沙門者，外諸梵志及諸居士，皆當以衣被用持布施，以頭腦著地求哀於諸沙門，當言：『賢者有淨戒志，願以足行此衣上，令我長夜得其福德。』",
    "T24n1478_001:0949a29_7": "不可稱量皆從心計，如其所願皆得其證。",
    "T24n1478_001:0949b01_0": "若使女人不於我道作沙門者，天下人民皆當解髮布地，以頭腦著地，求哀於諸沙門，皆言：『賢者有淨戒聞慧之行，願以足行此髮上，令我長夜身得安隱福德無量。』",
    "T24n1478_001:0949b04_1": "若使女人不於我道作沙門者，天下人民當豫具衣被飯食床臥具病瘦因緣醫藥賑給，願諸沙門當自來取之，使我國土人民無啼哭者。",
    "T24n1478_001:0949b07_2": "若使女人不於我道作沙門者，天下人民奉事諸沙門，當如事日月、當如事天神，過踰於外道異學者上。",
    "T24n1478_001:0949b10_3": "沙門亦清淨不可沾污，如摩尼珠。",
    "T24n1478_001:0949b10_4": "若國中有沙門者，國中常安隱，勝於餘國土。",
    "T24n1478_001:0949b11_5": "若使女人不於我道作沙門者，佛之正法當住千歲興盛流布，歸留一切悉蒙得度。",
    "T24n1478_001:0949b13_6": "今以女人在我法中為沙門故，當除減五百歲壽，法消衰微。",
    "T24n1478_001:0949b15_7": "所以者何？",
    "T24n1478_001:0949b15_8": "阿難！",
    "T24n1478_001:0949b15_9": "女人有五處，不得作沙門。",
    "T24n1478_001:0949b16_10": "何等為五處？",
    "T24n1478_001:0949b16_11": "女人不得作如來、至真、等正覺，女人不得作轉輪聖王，女人不得作第七梵天王，女人不得作飛行皇帝，女人不得作魔天王。",
    "T24n1478_001:0949b19_12": "如是五處者，當皆丈夫得作為之尊。",
    "T24n1478_001:0949b20_13": "丈夫得作佛、得作轉輪聖王。",
    "T24n1478_001:0949b20_14": "得作天帝釋、得作魔天王、得作梵天王、得作人中王。",
    "T24n1478_001:0949b22_0": "如是，阿難！",
    "T24n1478_001:0949b22_1": "諸女人譬如毒蛇，人雖取殺之，破其身、出其腦。",
    "T24n1478_001:0949b23_2": "是蛇以死，復有人見之，心中驚怖。",
    "T24n1478_001:0949b24_3": "如此女人雖得沙門，惡露故存，一切男子為之迴轉。",
    "T24n1478_001:0949b25_4": "用是故，令一切人不得道。」",
    "T24n1478_001:0949b25_5": "佛言：「如是女人，政使作沙門，持具足戒百歲，乃至得阿羅漢，故當為八歲沙彌作禮。",
    "T24n1478_001:0949b27_6": "何以故？",
    "T24n1478_001:0949b28_0": "沙彌具足亦得阿羅漢，身中能出水火，以足指按須彌山頂，三千大千國土皆為六反震動。",
    "T24n1478_001:0949c01_1": "如是女人雖得阿羅漢道，不能動搖一鍼大如毛髮也。",
    "T24n1478_001:0949c02_2": "云何，阿難！",
    "T24n1478_001:0949c02_3": "女人坐貢高、以陰不淨、以倰男子，用是故不得道也。」",
    "T24n1478_001:0949c03_4": "佛言：「夙夜不學，目無所見，動入罪中，宛轉益深，自沒其體。",
    "T24n1478_001:0949c05_5": "其亦苦辛往而不反，投命太山地獄之罪，難可堪任。",
    "T24n1478_001:0949c06_6": "生時不學死當入淵，老不止婬塵滅世門，呼吸而盡何足自珍？",
    "T24n1478_001:0949c07_7": "能自改悔守身良真，今世滅罪後世得申。",
    "T24n1478_001:0949c08_8": "有財不施世世受貧，常多疾病面目萎黃，行步須人臥亦不安。",
    "T24n1478_001:0949c10_0": "甫能自悔深遠之端，今入我法律、得全人身，却後無數亦得自然。」",
    "T24n1478_001:0949c12_0": "爾時大愛道比丘尼與諸長老比丘尼，聞佛說經如是，皆大愁憂不樂，淚下如雨。",
    "T24n1478_001:0949c13_1": "前頭面著佛足下，白佛言：「如是女人為不可度耶？」",
    "T24n1478_001:0949c14_2": "佛報言：「有女人作沙門，精進持戒具足無缺減，不犯如毛髮，現世得化成男子身，便得無量，決得作佛。",
    "T24n1478_001:0949c17_3": "無所罣礙自恣所作，若所求者皆可得。」",
    "T24n1478_001:0949c18_4": "大愛道裘曇彌比丘尼復問佛言：「寧有比乎？」",
    "T24n1478_001:0949c19_5": "佛言：「有。",
    "T24n1478_001:0949c19_6": "乃前過去佛時，有女人持金花散佛上，佛即授決：『却後如恒沙數劫，當得作佛，號名金花佛。』",
    "T24n1478_001:0949c21_7": "其女人名恒竭優婆夷，受決已大歡喜，踴在虛空中，化成男子身。",
    "T24n1478_001:0949c22_8": "時我上佛華五莖，佛亦授我決：『却後無數劫，當得作佛，號字釋迦文。』",
    "T24n1478_001:0949c24_9": "今我身是也。",
    "T24n1478_001:0949c24_10": "我為釋迦文佛時，爾時恒竭優婆夷來生我國土，為女人身，號字須摩提。",
    "T24n1478_001:0949c26_11": "誰能當此慧？",
    "T24n1478_001:0949c26_12": "為文殊師利瑞應故化成男子，為作八歲沙彌。",
    "T24n1478_001:0949c27_13": "如是分明當勤精進，可得無上正真之道。」",
    "T24n1478_001:0949c28_14": "佛言：「復有明比，前過去迦葉佛時，國王家有七女人，從生至長大不樂綺飾，六情斷滅無餘垢欲。",
    "T24n1478_001:0950a01_15": "行觀死人，分別身中惡露，愁悲不樂，乃徹第七梵天。",
    "T24n1478_001:0950a02_16": "時第二釋提桓因來下問訊之：『欲求何願乎？",
    "T24n1478_001:0950a03_17": "吾皆能得之。』",
    "T24n1478_001:0950a04_18": "時七女各各說願，乃願摩訶衍不可思議事。",
    "T24n1478_001:0950a05_19": "爾時釋提桓因了不能得是願。",
    "T24n1478_001:0950a05_20": "天神語之：『迦葉佛近在此，可往問之也。』",
    "T24n1478_001:0950a06_21": "七女即從諸女人共到佛所，稽首佛足下。",
    "T24n1478_001:0950a07_22": "釋提桓因叉手白佛言：『七女願如是，我不能得之。",
    "T24n1478_001:0950a08_23": "願佛開解之，使得安隱。』",
    "T24n1478_001:0950a09_24": "佛言：『如是七女，前過去佛時世世作功德，今得生國王家，當得受決。",
    "T24n1478_001:0950a10_25": "此願，阿羅漢、辟支佛尚不能及知，何況諸天釋梵也。』",
    "T24n1478_001:0950a12_26": "爾時七女踊躍歡喜，踊在虛空中，皆成男子身。",
    "T24n1478_001:0950a13_27": "却後亦當受決，當得作佛。",
    "T24n1478_001:0950a13_28": "今大愛道輩，常行大慈大悲，却後亦當成男子，受決作佛。」",
    "T24n1478_001:0950a15_29": "大愛道聞佛說是語，頭腦著地作禮而去。",
    "T24n1478_001:0950a16_0": "大愛道比丘尼經卷上"
}