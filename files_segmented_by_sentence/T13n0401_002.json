{
    "T13n0401_002:0529b15_0": "佛說無言童子經卷下",
    "T13n0401_002:0529b17_0": "西晉月支三藏竺法護譯",
    "T13n0401_002:0529b18_0": "爾時會中有一菩薩，名蓮華淨，問無言菩薩：「如族姓子屬者興意，白問如來，寧見答解及微妙行，如受法染，可悅心乎？」",
    "T13n0401_002:0529b20_1": "無言答曰：「唯族姓子！",
    "T13n0401_002:0529b21_2": "吾始以來未曾問法，亦無所受，當以何緣而致法染可染心耶？」",
    "T13n0401_002:0529b22_3": "曰：「族姓子！",
    "T13n0401_002:0529b22_4": "仁為不曾因於如來聽受法乎？」",
    "T13n0401_002:0529b23_5": "答曰：「不也！」",
    "T13n0401_002:0529b23_6": "又問：「何故？」",
    "T13n0401_002:0529b24_7": "答曰：「非其器故。」",
    "T13n0401_002:0529b24_8": "又問：「仁於講法為非器乎？」",
    "T13n0401_002:0529b25_9": "答曰：「如是！」",
    "T13n0401_002:0529b25_10": "又問：「仁何所器？」",
    "T13n0401_002:0529b25_11": "答曰：「吾於諸法之類而為非器，無復奇異。」",
    "T13n0401_002:0529b26_12": "又問：「族姓子！",
    "T13n0401_002:0529b27_0": "若為非器，何因當逮無上正真之道成最正覺？」",
    "T13n0401_002:0529b28_1": "答曰：「道者，非為法器。」",
    "T13n0401_002:0529b28_2": "又問：「察其道者非佛法器乎？」",
    "T13n0401_002:0529b29_3": "答曰：「假使其道離佛法者佛法非器，又其道者不離佛法。",
    "T13n0401_002:0529c01_4": "又計佛法則為是道，又其道者則為佛法故。",
    "T13n0401_002:0529c02_5": "族姓子！",
    "T13n0401_002:0529c02_6": "吾不欲令諸佛道法離於塵勞，常不志道，況樂佛法離於道乎？",
    "T13n0401_002:0529c04_7": "所以者何？",
    "T13n0401_002:0529c04_8": "有佛法者不離塵勞，又其塵勞不離於道，覺了欲塵則名曰道。",
    "T13n0401_002:0529c05_9": "吾以是故不計我所、不別佛道，其異意者各各計別，不當異處而求道也。",
    "T13n0401_002:0529c07_10": "假使有人於異處求此等諸異，設復有人無有異求，不以為別。」",
    "T13n0401_002:0529c08_11": "又問：「以何為異？」",
    "T13n0401_002:0529c09_12": "答曰：「謂吾我別與道不同，是名曰異。",
    "T13n0401_002:0529c10_0": "謂四大異我人壽命，而心意異，婬怒癡異，是謂為異。",
    "T13n0401_002:0529c11_1": "若能曉了吾我自然本末清淨，道者自然本末清淨，乃謂無異我人壽命，婬怒愚癡自然清淨，道亦自然究竟清淨，乃謂無異。",
    "T13n0401_002:0529c14_2": "假使異者，不可求異，則當於此四大之身於吾我中求一切法。",
    "T13n0401_002:0529c15_3": "如是求者，求無所得，設無所得中造所著，無所著者則無處所。",
    "T13n0401_002:0529c16_4": "一切諸法悉無所住，無有本際，設無本際則真本際，以真本際無斷絕際，不計當際，無有限際，無無量際，一切諸法本際如是。",
    "T13n0401_002:0529c19_5": "若入此際則不有念亦不無念，不在生死亦不滅度，究竟滅度了一切法；若以此法而滅度者則逮寂然，諸不滅度令得滅度。",
    "T13n0401_002:0529c22_6": "如世尊曰：『不能調己不寂滅脫，而不隨教不得滅度，欲開化人令得滅度，未之有也。",
    "T13n0401_002:0529c24_7": "其自寂然解脫隨律，得度無為能度未度。』",
    "T13n0401_002:0529c25_8": "此事如言是菩薩行，設使欲得至滅度法，輒當遵修菩薩之行，則能曉了一切諸行，達法界相。",
    "T13n0401_002:0529c27_9": "如是行者便能皆見眾德之本，目不復覩諸魔官屬輪跡之行，當遵修此合集佛法不失三昧。",
    "T13n0401_002:0529c29_10": "如是行者開化眾生，宣暢一切諸界度於無我。",
    "T13n0401_002:0530a02_0": "如是行者受一切法，皆使塵勞自然悉除。",
    "T13n0401_002:0530a02_1": "如是行者雖行於世不著方俗。",
    "T13n0401_002:0530a03_2": "如是行者執持五陰不住於識。",
    "T13n0401_002:0530a04_3": "如是行者受諸四大，立於法界而不動搖。",
    "T13n0401_002:0530a05_4": "如是行者攝於諸入致解脫門。",
    "T13n0401_002:0530a06_0": "如是行者所現諸界而度無極，獨步大猷入於三界，示現塵勞而無垢穢。",
    "T13n0401_002:0530a07_1": "如是行者施度無極，不想無極亦無所住，戒、忍、精進、一心、智慧，慧度無極不想智慧亦無所住。",
    "T13n0401_002:0530a09_2": "如是行者不捨眾行，所修審諦究竟清淨。",
    "T13n0401_002:0530a10_3": "如是行者修菩薩行，所可遵習道無若干。",
    "T13n0401_002:0530a11_4": "行菩薩者則無有二，無有二者乃菩薩行。",
    "T13n0401_002:0530a12_5": "行菩薩道無有吾我及與我所，不計有身亦無所受乃菩薩行，其修道者無有結滯，除諸福廢乃為菩薩。",
    "T13n0401_002:0530a15_6": "其修道者不患危害，覺了分別無會無為，乃為菩薩。」",
    "T13n0401_002:0530a16_7": "又問：「何謂正號為菩薩乎？」",
    "T13n0401_002:0530a16_8": "答曰：「為不曉了道義者故，因曰菩薩。",
    "T13n0401_002:0530a17_9": "順從道教興發寂然不毀佛教，奉持法言將護聖眾，而於道心則不動轉，心不住於聲聞緣覺，不亂淨性而不宣說無稱之辭。",
    "T13n0401_002:0530a20_10": "究竟要誓，度諸未度，安諸不安，諸不滅度令得滅度，受持塵勞不墮無欲。",
    "T13n0401_002:0530a22_11": "觀於無生所生，而審觀於空，無將濟群生，觀於無相不想著道，行於無願隨俗而生。",
    "T13n0401_002:0530a24_12": "求於佛身不為眾欲之所霑染，觀於有為覺了所會，亦無所失而不愚顛，得世間慧。",
    "T13n0401_002:0530a26_0": "執智兵仗降五陰賊、六衰之難，開化憍慢，施自莊嚴，嚴淨佛土，戒莊嚴心所願具足，被忍辱鎧教授瞋恚，精進堅強能成就已猶如金剛，處於憒亂志執禪定而無所著，智慧明了，而不惡厭所生之穢，行權方便，所在一切推極道源，修于慈心安詳柔和，發起眾生行于大悲，見於眾生未得度者，撫育使安遵修行喜，常為無依令護諸根，行於護觀不永寂滅修於觀也。",
    "T13n0401_002:0530b05_1": "遵承深奧難及之事，聲聞緣覺所不能逮，念本義藏不思世典，多所將順一切群生，莊嚴其身以相飾姿，莊嚴其口言行相應，莊嚴其心不捨道意，神通娛樂普能示現，一切所住持心如地，一切眾生之所戴仰，洗一切垢，譬如火燒焦一切，艱難衰入譬若如火，心猶若風無有惱熱遊步無礙，心如虛空未曾愁想，著一切諸法逮得總持，一切所聞識念不忘，辯才具足可悅眾生，歡然解釋，而為諸佛之所建立。",
    "T13n0401_002:0530b14_2": "能自修心則令清淨，順于法界曉了四食，不想諸應，威儀禮節清修己身，威儀禮節徑路清淨，為修正業，行步進止具足成就而修空行。",
    "T13n0401_002:0530b17_3": "樂於閑居開化眾生，而不穢厭於諸聚會，樂于禪思不患其意，未曾貧匱，備悉一切諸賢聖財，修於祠祀伏弊惡心，遊曠野者修于堅強，其心剛毅不可毀壞，遵行仁慈究竟滅度。",
    "T13n0401_002:0530b21_4": "身順反復而不虛盡，往宿德本志常隨順，報前所由念行思好，為眾生故所學精勤，選擇舉要勸化無智，所修善業無煩惱熱，悉能分別行于大哀。",
    "T13n0401_002:0530b25_5": "一切普遊，導于三乘不懷狐疑，於一切法眾所瞻察，所問能答靡不戴仰，辯才無礙莫不受言，本願所立明說和雅，所至到處靡不歡悅，所語隨時未曾失節，功勳布施人所欽仰如月盛滿，志性柔和辭無麁獷。",
    "T13n0401_002:0530c01_0": "得對能忍諸根不悴，善修其意等度往來猶如橋梁，度脫眾生於四使水譬如大舡，亦如導師將導一切諸行來者，常主救濟一切異學，為眾群黎興立佛事，故曰菩薩。",
    "T13n0401_002:0530c04_1": "而不退轉如是眾行及餘德勳，不可思議具足導慧，乃謂菩薩。」",
    "T13n0401_002:0530c07_0": "於是蓮華淨菩薩白佛言：「唯然世尊！",
    "T13n0401_002:0530c07_1": "今我觀察無言菩薩智慧辯才宣暢道教，如是不久當成無上正真之道為最正覺，當轉弘廣無上法輪。",
    "T13n0401_002:0530c10_2": "若復有人，得聞無言菩薩所說，信樂愛敬順而不訕，不久亦當具足致此功德之法。」",
    "T13n0401_002:0530c12_3": "佛言：「如是！",
    "T13n0401_002:0530c12_4": "如汝所言，誠無有異。",
    "T13n0401_002:0530c12_5": "無言菩薩逮得慧明三昧，發意之頃，以一句法於百千劫分別說之，義不可盡。」",
    "T13n0401_002:0530c14_6": "蓮華淨菩薩復白佛言：「善哉！",
    "T13n0401_002:0530c15_7": "世尊！",
    "T13n0401_002:0530c15_8": "愍傷我等及此眾會，宿之本德眾人雲集，為經典故當令莊嚴，惟願如來至真等正覺，敷演說此慧明三昧。",
    "T13n0401_002:0530c17_9": "若有菩薩得聞此教，悉當逮得慧明三昧，設有受者多所將濟一切群生，疾成無上正真之道為最正覺。」",
    "T13n0401_002:0530c21_0": "佛告蓮華淨菩薩：「諦聽，善思，當為善說慧明三昧。」",
    "T13n0401_002:0530c22_1": "「善哉！",
    "T13n0401_002:0530c22_2": "世尊！",
    "T13n0401_002:0530c22_3": "願樂欲聞。」",
    "T13n0401_002:0530c22_4": "蓮華淨菩薩受教而聽。",
    "T13n0401_002:0530c23_5": "佛言：「族姓子！",
    "T13n0401_002:0530c23_6": "所云慧明，聖曜之謂，所以名曰慧明。",
    "T13n0401_002:0530c24_7": "聖曜者何？",
    "T13n0401_002:0530c24_8": "蠲除眾覆蔽結垢闇，通過諸礙，離於穢濁荏若之謂，故曰慧明三昧。",
    "T13n0401_002:0530c26_9": "解法無二，所觀明徹無有猶豫，慧無有侶，不戴仰人，滅眾瑕疵，卒發尋對，分別滅度，曉了一慧，解暢過去、當來、現在三世之慧。",
    "T13n0401_002:0530c29_10": "嚴淨三場，明識三界，體三脫門，通三達智，廣布三寶，暢示三乘，淨於三眼，毀三垢本，明三峻聚，決定未定處耶！",
    "T13n0401_002:0531a02_11": "此謂三峻聚也。",
    "T13n0401_002:0531a03_12": "識暢入於心意識中，分別陰種諸入之事，覺了因緣和合報應，斷不調定沈疑邪見。",
    "T13n0401_002:0531a05_0": "解知法界能說本無，審如本際最上第一方便至聖。",
    "T13n0401_002:0531a06_1": "明識一切文字音響，其所入處，若崇講說言無所毀，辯才無礙莫能制止。",
    "T13n0401_002:0531a07_2": "若敷演法無能抑者，知識一切諸根各異，決斷柔劣中容之源，有明無明入於三教，執持所應入於總持。",
    "T13n0401_002:0531a10_3": "班宣光暉歸趣日行三昧、無量頌三昧，分別宣暢金剛道場三昧、如金剛三昧、覺無瞋三昧、意勇三昧、降除魔場三昧、日光明三昧、曜魔不照無境界三昧、慧無齊限入無想念幢英至三昧、淳淑親近一切諸法照明華三昧、放無量光入音三昧、了別一切音聲所趣德事三昧、普能示現一切功勳善住三昧、知一切法所立之處光曜三昧、等入一切眾生之心盡尊王三昧、分別諸法一切悉盡無住三昧、了眾平等無恚三昧、一切諸法究竟永無無動三昧、不著諸法鉤鎻三昧、開化諸見超表三昧，於一切慧無所蔽礙。」",
    "T13n0401_002:0531a22_4": "佛言：「族姓子！",
    "T13n0401_002:0531a22_5": "如是等類六萬三昧，吾於往昔見定光佛而見授決，尋時逮得此諸三昧。",
    "T13n0401_002:0531a24_6": "又計於此六萬三昧門，皆來入於慧明三昧，慧明三昧則為元首，入於此中乃致大明。」",
    "T13n0401_002:0531a27_0": "佛告族姓子：「如日宮殿照於水中，顯現未曾興立四事。",
    "T13n0401_002:0531a28_1": "何謂為四？",
    "T13n0401_002:0531a28_2": "滅除一切闇冥蔽礙，放其光明所照廣遠，示現一切諸色形像。",
    "T13n0401_002:0531a29_3": "所當作者，皆由是日興業安。",
    "T13n0401_002:0531b01_4": "慧明三昧亦復如是，若有菩薩住此定者，現昔未有，亦興四事。",
    "T13n0401_002:0531b03_5": "何謂為四？",
    "T13n0401_002:0531b03_6": "滅除一切塵勞垢冥，照曜無量廣遠智慧，察見一切眾生心行像貌諸色，隨其所學三乘之行，名為指示建立道業。」",
    "T13n0401_002:0531b07_0": "佛告族姓子：「譬如八角大如意珠，妙光暉善清淨玄妙，無諸瑕垢無有穢惡，建於幢首曜四十由旬，眾人所志敢有所求皆令得願，各各得所不失其僥，大如意珠無所愛悋。",
    "T13n0401_002:0531b10_1": "若有菩薩，得立於此慧明三昧，聖智超絕巍巍如是，清淨鮮明若如意珠。",
    "T13n0401_002:0531b12_2": "除諸塵勞結穢眾垢，住八清淨微妙禁戒三昧之定，智慧解脫度知見品，誠諦鮮潔，善權方便，總持辯才，分別忍辱，靡所不暢，彼以清淨，莫能當明。",
    "T13n0401_002:0531b15_3": "離於瑕疵，無極大哀以為大幢，照曜一切無量佛土，各隨眾生心本所願悉得解釋。",
    "T13n0401_002:0531b17_4": "菩薩如是，救濟五趣三處之礙，皆至大道，亦無想念。」",
    "T13n0401_002:0531b19_0": "佛告族姓子：「譬如虛空，虛空無際悉能容受一切佛土，執持眾水，一切諸火劫燒之時，一切眾生無進退處，聽其所歸為作處所，虛空之域廣遠玄曠，不可限量無所罣礙。",
    "T13n0401_002:0531b22_1": "慧明三昧亦復如是，若有菩薩住此定者，為諸眾生一切諸法示導處所，無所歸者為受其歸，殖眾德本因緣之報，開解己心，為無央數一切眾生，導示徑路教化與眼，強於因緣，未得解脫永處邪見群萌之類，聽示處所。",
    "T13n0401_002:0531b27_2": "假使有人，不興德本，不反道器，不在無本，各各開化為示弘器，顯發無上正真道意，而示聲聞緣覺處所，聞吾說法尋受奉行，則獲果報。",
    "T13n0401_002:0531c02_3": "聲聞緣覺之所慕乘，當為宣暢曾所忘失六典之要，令入法門。",
    "T13n0401_002:0531c03_4": "緣是之故，諸菩薩眾欲求道者，當為頒宣六度無極四等之恩，善權方便勸助指道，各各為暢令心歡然，使不退轉，逮成無上正真之道，是為一切眾生之類開示處所。",
    "T13n0401_002:0531c07_5": "於彼何謂為一切法示現處所？",
    "T13n0401_002:0531c08_6": "假使菩薩口自敷演八萬四千經典法藏，若有眾人心懷狐疑猶豫不決來啟問者，菩薩皆常秉志一心，一一為人決其結滯。",
    "T13n0401_002:0531c10_7": "一句之義，億百千姟難限劫數普演分別，其慧無量玄曠廣遠，無所罣礙而不可盡，無有邊際，是為一切示法處所。」",
    "T13n0401_002:0531c13_8": "佛告族姓子：「譬如大炬光明照遠，諸有覆蔽曀匿形色悉為現矣！",
    "T13n0401_002:0531c14_9": "炬之光曜所益如此。",
    "T13n0401_002:0531c15_10": "慧明定意亦復如是，若有菩薩住此定者，則能以一慧明之心顯示章句，十方無量不可計會諸佛國土，諸佛菩薩一切眾生，莫不覩見，亦不違遠志不動移，慧明之心所察無邊。」",
    "T13n0401_002:0531c20_0": "佛告族姓子：「慧明之宅處於意止見諸法源，於四意斷未發意者為興慧源，於諸神足身意寂源，而於諸根處聖達源。",
    "T13n0401_002:0531c22_1": "所謂力者？",
    "T13n0401_002:0531c23_0": "云智慧力，於覺意法入于慧源。",
    "T13n0401_002:0531c23_1": "所謂道者處正見源，寂然觀者觀察憺怕，行真誠者善滅之源，其聖諦者善寂慧源，所歸念者如義趣源，分別道者法義之源，神通達者漏盡之源，修梵行者興于大哀四等心源，一切普念思法之源，諸度無極，智度無極以為源首。",
    "T13n0401_002:0531c29_2": "善權方便應眾生心源，十種力者知限無限有處無處，以此為源。",
    "T13n0401_002:0532a01_3": "無所畏者，曉了平等佛道之源。",
    "T13n0401_002:0532a02_4": "不共法者，而於三世無所礙源。",
    "T13n0401_002:0532a03_5": "所言眼者，謂佛之眼莊嚴其身，眉間頂相無能覩源，莊嚴口者，頒宣經法無侵損源，莊嚴其心，行三昧定而不移源。",
    "T13n0401_002:0532a06_6": "是族姓子！",
    "T13n0401_002:0532a06_7": "一切諸法皆以歸趣智慧之源，是則名曰慧明三昧一切諸法之源首。」",
    "T13n0401_002:0532a08_0": "說是語時，蓮華淨菩薩逮得是慧明三昧，復有萬菩薩亦逮斯三昧；三千大千世界六反震動，其大光明普照十方。",
    "T13n0401_002:0532a10_1": "爾時諸來一切眾會，諸天人民各各齎華供養散佛。",
    "T13n0401_002:0532a11_2": "於時會中諸菩薩眾志大乘者，悉白佛言：「我等本來未曾得聞此三昧名，何況廣解分別義者。",
    "T13n0401_002:0532a14_0": "今所可供世尊之福，願令我等逮是三昧漸漸進行，緣是所誓逮此定意，必獲無疑。",
    "T13n0401_002:0532a15_1": "吾等善利為致善慶，乃能遭遇聞是三昧，若有逮聞於是三昧而歡喜信，功祚難限，未曾違失菩薩之心，亦當不久致此三昧。」",
    "T13n0401_002:0532a18_2": "佛言：「如是！",
    "T13n0401_002:0532a19_0": "如仁所言，而無有異。",
    "T13n0401_002:0532a19_1": "無德之人不種善本，不能值遇此三昧矣！",
    "T13n0401_002:0532a20_2": "何況得聞歡喜信者，未之有也。",
    "T13n0401_002:0532a21_3": "假使在於善知識邊，若隨明師，乃能信樂此定意耳。」",
    "T13n0401_002:0532a23_0": "佛說是語向欲竟時，世尊臍中一菩薩出，紫磨金色三十二相莊嚴其身，八十種好而飾其姿。",
    "T13n0401_002:0532a25_1": "適出於臍，其菩薩身尋即演放巍巍光明無極弘曜，皆悉覆蔽一切眾明；唯世尊光獨得顯現。",
    "T13n0401_002:0532a27_2": "時彼菩薩稽首佛足右繞七匝，則在前住，啟白佛言：「唯然世尊！",
    "T13n0401_002:0532a28_3": "執慧曜如來、至真、等正覺，敬問無量，進止康強遊步輕利力勢安乎？",
    "T13n0401_002:0532b01_4": "使我宣傳問於大聖，斯六十億姟數菩薩，來詣此會聽說經典。",
    "T13n0401_002:0532b02_5": "奉覲世尊稽首諮受，又復欲見十方世界大會菩薩、無言菩薩，智慧辯才所可宣暢，啟受未聞，聽是慧明三昧之定。",
    "T13n0401_002:0532b05_6": "唯天中天，為諸菩薩如應說法，使逮得是慧明三昧，獲致無極大法光曜，而數周旋詣此佛土。」",
    "T13n0401_002:0532b08_0": "於是舍利弗前問佛言：「唯然世尊！",
    "T13n0401_002:0532b08_1": "執慧曜如來、至真、等正覺，為在何方？",
    "T13n0401_002:0532b09_2": "今寧現世講說法乎？",
    "T13n0401_002:0532b10_3": "去是遠近，國土何類？",
    "T13n0401_002:0532b10_4": "并說於此正士名號，及六十億姟數菩薩，為何所處？」",
    "T13n0401_002:0532b11_5": "佛告舍利弗：「東方去此恒河沙等諸佛國土，有世界名住於堅固金剛之根，執慧曜如來在於彼土，今者現在。」",
    "T13n0401_002:0532b14_6": "佛告舍利弗：「彼之世界，何故名曰住於堅固金剛之根？",
    "T13n0401_002:0532b15_7": "其國下地從底至上，堅固甚牢不可破壞，悉是金剛。",
    "T13n0401_002:0532b16_8": "斯皆其佛本願所致。",
    "T13n0401_002:0532b17_9": "所以者何？",
    "T13n0401_002:0532b17_10": "其佛堅固金剛之行獨步無難，及諸菩薩造金剛行，勇猛牢固無能壞者，己身威力巍巍具足，乃如是也！",
    "T13n0401_002:0532b19_11": "假使世界泥土成者，則當破壞碎落微散，若其有人生彼世界，身如金剛皆亦堅固不可破壞。",
    "T13n0401_002:0532b22_12": "是故彼土，名曰住於堅固金剛之根。",
    "T13n0401_002:0532b22_13": "又舍利弗！",
    "T13n0401_002:0532b23_14": "卿屬所問，今此菩薩名曰何等？",
    "T13n0401_002:0532b23_15": "號金剛臍。",
    "T13n0401_002:0532b24_16": "此金剛臍菩薩，一發意頃通過鐵圍、大鐵圍山，越江沙等諸佛國土，各各在於江河沙等諸佛臍出，悉是諸佛威神功德之所建立，亦復是己六通之慧、神足之力，是故菩薩號金剛臍。",
    "T13n0401_002:0532b28_17": "又舍利弗！",
    "T13n0401_002:0532b28_18": "向者復問六十億姟諸菩薩眾為處何所？",
    "T13n0401_002:0532b29_19": "卿當以此問於正士，為汝發遣。」",
    "T13n0401_002:0532c01_20": "賢者舍利弗問金剛臍菩薩：「唯族姓子！",
    "T13n0401_002:0532c02_21": "六十億姟諸菩薩眾為住何所？」",
    "T13n0401_002:0532c02_22": "金剛臍答曰：「佛歎耆年智慧最尊，賢者舍利弗！",
    "T13n0401_002:0532c03_23": "以智慧眼推索本末，此諸菩薩為在何所？」",
    "T13n0401_002:0532c04_24": "時舍利弗以聖慧眼，周遍普求諸菩薩等，不知所在。",
    "T13n0401_002:0532c06_25": "金剛臍菩薩答曰：「尊者舍利弗！",
    "T13n0401_002:0532c06_26": "自有等類同學志脫，令求所在。」",
    "T13n0401_002:0532c07_27": "即舍利弗謂阿那律：「佛歎耆年天眼最尊，求其所在。」",
    "T13n0401_002:0532c08_28": "時阿那律，則以天眼清淨之目超越天人，於是三千大千世界遍察求之，如觀掌中果及寶珠，索諸菩薩永不能知，亦復不見之所住處。",
    "T13n0401_002:0532c12_0": "賢者阿那律報舍利弗：「吾普推索，永不能知此諸菩薩為何所處？」",
    "T13n0401_002:0532c13_1": "金剛臍菩薩謂舍利弗：「諸賢者等但有肉眼，不可復言謂有天眼。",
    "T13n0401_002:0532c15_2": "云何思惟共三昧禪，遍觀諸國而不覩見諸國，而不覩諸菩薩眾為何所住？」",
    "T13n0401_002:0532c16_3": "舍利弗問：「仁族姓子！",
    "T13n0401_002:0532c17_4": "天眼何類？",
    "T13n0401_002:0532c17_5": "謂我等輩所未見焉？」",
    "T13n0401_002:0532c18_6": "金剛臍曰：「唯舍利弗！",
    "T13n0401_002:0532c18_7": "我之天眼未曾見色。",
    "T13n0401_002:0532c19_8": "舍利弗等及眾弟子諸大聲聞，從本以來不能見我，天眼之德為何等類？",
    "T13n0401_002:0532c20_9": "亦無能當巍巍之明。」",
    "T13n0401_002:0532c21_10": "舍利弗又問族姓子：「說所見形像為何等類？",
    "T13n0401_002:0532c22_11": "而言我等本來未覩。」",
    "T13n0401_002:0532c22_12": "金剛臍曰：「耆年曾見住於堅固金剛世界及執慧曜如來至真？」",
    "T13n0401_002:0532c24_13": "舍利弗答曰：「今日造聞彼世界名，何因得見？」",
    "T13n0401_002:0532c25_14": "金剛臍曰：「唯舍利弗！",
    "T13n0401_002:0532c25_15": "如是等類，不可稱計諸佛國土及眾菩薩人民眾生，各各異趣，所生不同。",
    "T13n0401_002:0532c27_16": "菩薩大士則以天眼皆悉見之，無有遺脫而不遍者，一切緣覺雖有天眼所不能覩，何況聲聞而能及見乎？」",
    "T13n0401_002:0532c29_17": "說是語時，有六萬人，曾求聲聞緣一覺乘，歡然大悅，尋發無上正真道意，同時發聲如嗟歎言：「令吾等身得佛法眼，不用聲聞及緣一覺之天眼也！",
    "T13n0401_002:0533a04_18": "蔭蔽罣礙。",
    "T13n0401_002:0533a04_19": "佛之法眼無有限齊，亦無所礙。」",
    "T13n0401_002:0533a05_20": "於是金剛臍菩薩，即如其像，三昧正受建立感應，而現神足。",
    "T13n0401_002:0533a06_21": "佛之聖旨，金剛臍菩薩威德之變，宿福善本巍巍之力不可稱限，普令一切諸來會者，皆共目見六十億姟諸菩薩眾，在於佛身各處蓮華結加趺坐，叉手聽經，不近佛身，亦復不遠，皆是如來弘恩無極之感應也。",
    "T13n0401_002:0533a11_22": "又世尊身不增不減無所罣礙，悉現如故若前不損。",
    "T13n0401_002:0533a12_23": "一切眾會驚喜踊躍，得未曾有，一心叉手禮佛而立，各各歎言：「難及！",
    "T13n0401_002:0533a14_24": "難及！",
    "T13n0401_002:0533a14_25": "諸佛世尊身形廣長威聖無量，神變功德不可稱限，乃能容受六十億姟，在於佛身而坐聽經，見本聖之體不增不減。」",
    "T13n0401_002:0533a16_26": "時金剛臍菩薩，普察眾會而舉聲告：「以是之故當共知之！",
    "T13n0401_002:0533a18_27": "如來、至真、等正覺身，則為法身，廣長無極，無有相好而不方圓，身無邊際不可度量。",
    "T13n0401_002:0533a20_28": "如來至真發意之頃，欲令三千大千世界諸有眾水，大海、江河川流泉源，國土、州域、叢林、草木、諸山土地，悉入佛身不增不減，悉現如故。",
    "T13n0401_002:0533a23_29": "又諸賢者、諸無央數億百千姟、諸佛國土眾菩薩等，若千萬數，遙覩世尊微妙光明相好清淨無有塵垢，咸皆發來欲見聖尊諮受經典。",
    "T13n0401_002:0533a26_30": "悉為天下，勸諸天人民、釋梵四天王，使蒙擁護，令得自歸故往聽經。",
    "T13n0401_002:0533a27_31": "設不來者，不見道變不能發心。",
    "T13n0401_002:0533a28_32": "佛欲開化度眾生故，是以如來取諸菩薩著於身內，而聽受法不見罣礙，無所疑難。",
    "T13n0401_002:0533b01_33": "或有菩薩住於地裏，入寶交露，而自省見坐於蓮華，皆佛威神之所感動，道德高遠巍巍難量。」",
    "T13n0401_002:0533b03_34": "時諸菩薩承佛聖旨及金剛臍至願威力，六十億姟一切同時皆從大聖毛孔中出，稽首佛足右繞七匝，各以威德神足之力，化微妙床身處其上。",
    "T13n0401_002:0533b08_0": "於是金剛臍菩薩前白佛言：「唯然世尊！",
    "T13n0401_002:0533b08_1": "無言菩薩何故字無言？」",
    "T13n0401_002:0533b09_2": "佛言：「汝自以是問於正士，當為汝說。」",
    "T13n0401_002:0533b10_3": "時金剛臍問無言曰：「仁族姓子！",
    "T13n0401_002:0533b11_0": "何故自號為無言耶？」",
    "T13n0401_002:0533b11_1": "無言默然。",
    "T13n0401_002:0533b11_2": "如是問三，亦不答報。",
    "T13n0401_002:0533b12_3": "時金剛臍復重問曰：「何故三問而不相答？」",
    "T13n0401_002:0533b13_4": "無言答曰：「我求此辭永不得處，以是之故不相答耳！",
    "T13n0401_002:0533b14_5": "又於族姓子！",
    "T13n0401_002:0533b14_6": "理不宜問於無言者，用何以故而字無言？",
    "T13n0401_002:0533b15_7": "計其無言則無辭說，亦無音聲。」",
    "T13n0401_002:0533b16_8": "金剛臍又問：「設無有言，今何以故口有所說？」",
    "T13n0401_002:0533b17_9": "無言答曰：「吾悉法效諸佛所說，亦復效於眾生所語。」",
    "T13n0401_002:0533b18_10": "又問：「云何法於諸佛所說？」",
    "T13n0401_002:0533b19_11": "答曰：「如一切佛所講經法，吾以意力承其威神，亦復如之。",
    "T13n0401_002:0533b20_12": "以是之故，吾今悉法諸佛所說，假其音聲而等文字，無所毀壞演說經法，是為法於諸佛所說。」",
    "T13n0401_002:0533b22_13": "又問：「云何復效眾生之言？」",
    "T13n0401_002:0533b23_14": "答曰：「隨一切人眾生之類音響言語，而為說法。",
    "T13n0401_002:0533b24_15": "是為效於一切眾生人民所言。」",
    "T13n0401_002:0533b25_16": "又問：「卿族姓子！",
    "T13n0401_002:0533b25_17": "失言以來為幾何乎？」",
    "T13n0401_002:0533b26_0": "答曰：「從失心念以來。」",
    "T13n0401_002:0533b26_1": "又問：「族姓子！",
    "T13n0401_002:0533b26_2": "此言何謂？」",
    "T13n0401_002:0533b27_3": "答曰：「以是之故不親心念，亦非不樂，心無所念口則無言。」",
    "T13n0401_002:0533b28_4": "又問：「族姓子！",
    "T13n0401_002:0533b28_5": "言從何出？",
    "T13n0401_002:0533b28_6": "為從心出？",
    "T13n0401_002:0533b29_7": "從身出乎？」",
    "T13n0401_002:0533b29_8": "答曰：「不從身出，亦不從心出。",
    "T13n0401_002:0533c01_0": "所以者何？",
    "T13n0401_002:0533c01_1": "身非常存不得自在，其心如幻；以是之故，不從身出亦不從心。」",
    "T13n0401_002:0533c02_2": "又問：「為從何出？」",
    "T13n0401_002:0533c03_3": "答曰：「設欲問之，所講言辭為從何出？",
    "T13n0401_002:0533c03_4": "為從空出？",
    "T13n0401_002:0533c04_5": "空無有色亦不可見。",
    "T13n0401_002:0533c04_6": "今仁問吾，為何由乎？」",
    "T13n0401_002:0533c05_7": "曰：「實因於空無見無像。」",
    "T13n0401_002:0533c05_8": "答曰：「是故族姓子，言如虛空而不可見，所問亦如其所言辭，亦如虛空而不可見，虛空如是永不可覩，亦無有相。",
    "T13n0401_002:0533c08_9": "以是之故，求一切法及所言辭，都不可得。",
    "T13n0401_002:0533c09_10": "如求言辭不可得者，一切諸法寂寞澹泊，論語音辭亦復如是，一切諸法亦如人言，忽不知處。",
    "T13n0401_002:0533c11_11": "言如虛空無能見處，一切諸法亦如虛空，亦無處所，所言辭者因緣合成，一切諸法亦從緣起，推求諸法根源所在，緣從何起而不可得。",
    "T13n0401_002:0533c14_12": "其不可得則無所起，便無所生。",
    "T13n0401_002:0533c15_13": "又無所起則無所興，其無所興者則無所發。",
    "T13n0401_002:0533c16_14": "其無所發，彼無眼跡亦無色跡，亦無識跡，亦無耳、鼻、口、身、意之跡，亦無法跡，無意識跡。",
    "T13n0401_002:0533c18_15": "其無跡者無去無來，無去來者名曰獨步。",
    "T13n0401_002:0533c19_16": "其獨步者則無所去，於一切行而無所見，當作是觀，寧當覩見本所不見乎？」",
    "T13n0401_002:0533c21_17": "又問：「本何不見？」",
    "T13n0401_002:0533c21_18": "答曰：「不生不起。」",
    "T13n0401_002:0533c21_19": "又問：「云何不生不起？」",
    "T13n0401_002:0533c22_20": "答曰：「所不可察無有來者。」",
    "T13n0401_002:0533c23_0": "又問：「何謂所不可察無有來者？」",
    "T13n0401_002:0533c23_1": "答曰：「虛空不可見，無有來者。",
    "T13n0401_002:0533c24_2": "虛空平等，一切諸法亦等如空。",
    "T13n0401_002:0533c25_3": "以是之故，諸法平等亦如虛空，故曰不偏一切諸法等如虛空。」",
    "T13n0401_002:0533c26_4": "又問：「何謂諸法等如虛空？」",
    "T13n0401_002:0533c27_5": "答曰：「無有侶故，以用諸佛平等之故，一切諸法究竟平等。",
    "T13n0401_002:0533c28_6": "過去本等，來本亦等，中本亦等，無有分別。",
    "T13n0401_002:0533c29_7": "計此諸等，以一切諸法本際，如是如真，本際無本。",
    "T13n0401_002:0534a01_8": "本際如真，本際如審。",
    "T13n0401_002:0534a02_9": "本際無本，本際等無有異，是則名曰無有二際亦無若干。",
    "T13n0401_002:0534a03_10": "何謂言二？",
    "T13n0401_002:0534a03_11": "用計吾我則名曰二，若不貪身不計吾我，則無有二。",
    "T13n0401_002:0534a04_12": "何謂有二？",
    "T13n0401_002:0534a05_13": "有眼有色則名曰二，耳聲鼻香舌味身更意法，是名曰二。",
    "T13n0401_002:0534a06_14": "取要言之，若有計著一切諸法，故名曰二。",
    "T13n0401_002:0534a07_15": "從使有二亦不可得。",
    "T13n0401_002:0534a07_16": "所以者何？",
    "T13n0401_002:0534a08_17": "觀無所此得則無二，亦無言辭，其法心意及所有識，假使不修於此三事，是名無二。",
    "T13n0401_002:0534a10_0": "此之無二不當講說。",
    "T13n0401_002:0534a10_1": "所以者何？",
    "T13n0401_002:0534a10_2": "有所說者不離於二，無所言者乃無有二。」",
    "T13n0401_002:0534a11_3": "又問：「所云無二，誰為造二？」",
    "T13n0401_002:0534a12_4": "答曰：「其無二者不可造二。",
    "T13n0401_002:0534a12_5": "所以者何？",
    "T13n0401_002:0534a13_6": "正使興發若干方便，欲變無二使有二者，終不可辯。」",
    "T13n0401_002:0534a14_7": "又問：「所說法律為是二乎？",
    "T13n0401_002:0534a15_0": "為無二耶？」",
    "T13n0401_002:0534a15_1": "答曰：「其法律者無有二也！",
    "T13n0401_002:0534a15_2": "堅固難移。",
    "T13n0401_002:0534a16_3": "所以者何？",
    "T13n0401_002:0534a16_4": "無言亂相亦無所御，以無言說而開導之，無能破壞，不可毀缺、用不可壞，是故名曰堅固導御，則無有二。」",
    "T13n0401_002:0534a18_5": "於是金剛齊菩薩前白佛言：「唯然！",
    "T13n0401_002:0534a19_6": "世尊！",
    "T13n0401_002:0534a19_7": "無言菩薩所可宣暢，皆是慧明三昧勇猛之恩德也！」",
    "T13n0401_002:0534a20_8": "佛言：「如汝所言皆慧明三昧之威恩也！」",
    "T13n0401_002:0534a21_9": "爾時執慧曜國土諸菩薩來者，問於無言：「仁族姓子！",
    "T13n0401_002:0534a22_10": "為學何法，辯才之慧巍巍無量乃如是乎？」",
    "T13n0401_002:0534a23_11": "無言答曰：「如佛所說，一切諸法皆從誡立。」",
    "T13n0401_002:0534a24_12": "又復問曰：「唯族姓子！",
    "T13n0401_002:0534a25_13": "寧可垂意顧愍我等，分別敷演建立誡者？」",
    "T13n0401_002:0534a26_14": "答曰：「賢者！",
    "T13n0401_002:0534a26_15": "其不住身、不住口心，是為立誡。",
    "T13n0401_002:0534a27_16": "不住內外亦無中間，是為立誡。",
    "T13n0401_002:0534a28_17": "若無思想無所惟念，及與教令言辭之事，是曰立誡。",
    "T13n0401_002:0534a29_18": "無應不應，無念不念，亦無異念，是曰立誡。",
    "T13n0401_002:0534b01_19": "不住於善亦無不善，不處於世亦不度世，無在不在，無害不害，無漏不漏，無為不為，無生死無滅度，此曰立誡。",
    "T13n0401_002:0534b03_20": "假使建立如是比像，住於誡者，於一切法則無所住，不住諸法，不作是念：『吾有所說宣暢分別。』",
    "T13n0401_002:0534b06_21": "是故，賢者！",
    "T13n0401_002:0534b06_22": "是名曰誡。",
    "T13n0401_002:0534b06_23": "有所說者則住於二，其真本際，及其住處并至無本。",
    "T13n0401_002:0534b07_24": "又法界處，吾以住彼而有所論，有所論者永不可得，斯所語者亦無所念，其所宣暢亦無所想。」",
    "T13n0401_002:0534b09_25": "又問：「族姓子！",
    "T13n0401_002:0534b10_26": "其不可得無所念者及無所想，有何言說？」",
    "T13n0401_002:0534b11_27": "答曰：「自然之數而不可獲，亦無所念無有思想，自然說之！」",
    "T13n0401_002:0534b12_28": "又問：「其所辭者誰為說之？」",
    "T13n0401_002:0534b13_29": "答曰：「賢者！",
    "T13n0401_002:0534b13_30": "吾所辭者，即時滅盡亦無所生。",
    "T13n0401_002:0534b14_31": "所以者何？",
    "T13n0401_002:0534b14_32": "向者諸所講法皆歸於盡，一切諸法悉無所生。",
    "T13n0401_002:0534b15_33": "所生法不可知處，現在有形悉無有形，不可得處。",
    "T13n0401_002:0534b16_34": "所以者何？",
    "T13n0401_002:0534b16_35": "斯閑盡而無諸相，其本際者無有言教。",
    "T13n0401_002:0534b17_36": "故世尊曰：『不可想像取過去心，當來現在亦復如之！』",
    "T13n0401_002:0534b18_37": "即起即滅碎散消盡，卒暴易轉，不可捉持形像何類。",
    "T13n0401_002:0534b20_38": "彼欲取想著念虛偽，倚受思想悉如化幻，是故推極一切所言，悉虛無實其義無獲，亦不可以有所講說，不可口宣若心念矣！",
    "T13n0401_002:0534b23_39": "所以者何？",
    "T13n0401_002:0534b23_40": "無所造作亦無所行，其有解識興趣此義，則不復用口之言辭，亦不以心有所念也！",
    "T13n0401_002:0534b25_41": "有所宣暢分別說者，猶如呼響音聲之報，如化如來有所頒宣，其人所講亦復如茲。",
    "T13n0401_002:0534b27_42": "是為諸佛及眾菩薩一切世人所可保義，不可思議！",
    "T13n0401_002:0534b28_43": "善權方便無能制止，辯才之辭所建立法，不可動移。」",
    "T13n0401_002:0534b29_44": "時諸菩薩讚無言曰：「善哉，善哉！",
    "T13n0401_002:0534c01_45": "族姓子！",
    "T13n0401_002:0534c01_46": "快說斯言。",
    "T13n0401_002:0534c01_47": "是入法門我等亦聞，所歸於門實無有門，等如虛空，其佛世尊及諸菩薩，現說如是，吾等所受亦復如此。」",
    "T13n0401_002:0534c05_0": "於是金剛齊菩薩問無言曰：「來族姓子！",
    "T13n0401_002:0534c05_1": "俱共往至住於堅固金剛根世界，見執慧曜如來、至真、等正覺，觀彼國土。」",
    "T13n0401_002:0534c07_2": "無言答曰：「又族姓子，斯聞則是住於堅固金剛根世界，執慧曜世尊亦復在此，吾身何為捨此就彼？」",
    "T13n0401_002:0534c09_3": "金剛齊問曰：「今此世界泥土所成，非為金剛。」",
    "T13n0401_002:0534c10_4": "無言答曰：「汝族姓子發意之頃，越恒沙等諸佛國土，通過鐵圍無所蔽礙，為能堪任取是佛土舉一土塵，不爾乃當知而此世界泥土所成。」",
    "T13n0401_002:0534c13_5": "無言菩薩尋聲則以金剛道場三昧正受，應時於此三千大千世界自然化成，甚大堅固不可傷毀，悉為金剛。",
    "T13n0401_002:0534c16_6": "於是金剛齊，作大威力興顯神變，被大堅固誡德之鎧，欲舉此地一土之塵而不能勝，心自念言：「怪未曾有，為是大聖之所建立巍巍之變？",
    "T13n0401_002:0534c19_7": "斯是無言之所感興？」",
    "T13n0401_002:0534c20_8": "前白佛言：「唯然！",
    "T13n0401_002:0534c20_9": "世尊！",
    "T13n0401_002:0534c20_10": "我者前時發心之頃，通過鐵圍大鐵圍山，越恒沙等諸佛國土。",
    "T13n0401_002:0534c22_11": "今者欲舉於此土地一土之塵而不能勝。",
    "T13n0401_002:0534c23_0": "唯天中天！",
    "T13n0401_002:0534c23_1": "此誰威神之所興立？",
    "T13n0401_002:0534c23_2": "是天中天慈恩聖旨？",
    "T13n0401_002:0534c24_3": "為是無言之所變動乎？」",
    "T13n0401_002:0534c24_4": "佛言：「無言菩薩之所建立也！",
    "T13n0401_002:0534c25_5": "所以者何？",
    "T13n0401_002:0534c25_6": "無言菩薩金剛道場三昧正受，使此三千大千世界甚大堅固，不可毀缺悉成金剛。",
    "T13n0401_002:0534c27_7": "若有菩薩住是三昧，自恣其意，欲變幾何諸佛國土悉成金剛，輒如所志。",
    "T13n0401_002:0534c29_8": "智慧聖心興顯道德，以是三昧而以正受，令諸佛土悉成金剛無能毀觸，皆是三昧威神境界。」",
    "T13n0401_002:0535a02_9": "於是金剛齊及其所從六十億姟菩薩，前白佛言：「菩薩行何法，乃能逮得金剛道場三昧？」",
    "T13n0401_002:0535a04_10": "佛告族姓子：「菩薩有四法，逮得於此金剛道場三昧。",
    "T13n0401_002:0535a05_11": "何謂為四？",
    "T13n0401_002:0535a05_12": "一曰持志堅如金剛，常懷道心超越一切諸功德本。",
    "T13n0401_002:0535a07_13": "二曰性行具足，無央數劫修治方便莊嚴大業。",
    "T13n0401_002:0535a08_14": "三曰入於深法，分別十二緣起之原。",
    "T13n0401_002:0535a09_0": "四曰聖慧備悉無所缺漏。",
    "T13n0401_002:0535a09_1": "是為四。",
    "T13n0401_002:0535a09_2": "復有四而自歡娛。",
    "T13n0401_002:0535a10_3": "何謂為四？",
    "T13n0401_002:0535a10_4": "一曰超度慧德具足五通。",
    "T13n0401_002:0535a11_0": "二曰空無相願一心脫門，三昧正受心不戲逸而自娛樂。",
    "T13n0401_002:0535a12_1": "三曰建立於戒而住法界，所處無源成就慧明。",
    "T13n0401_002:0535a13_2": "四曰究竟至誠如深之義，曉了經義寂滅諸法靡所不達。",
    "T13n0401_002:0535a14_3": "復有四。",
    "T13n0401_002:0535a14_4": "何謂為四？",
    "T13n0401_002:0535a15_5": "一曰遵于大哀修四梵行。",
    "T13n0401_002:0535a15_6": "二曰奉行般若波羅蜜及六度無極。",
    "T13n0401_002:0535a16_7": "三曰行善權方便三十有七道品之法。",
    "T13n0401_002:0535a17_8": "四曰為諸眾生修諸脫門及四聖諦。",
    "T13n0401_002:0535a18_9": "是為四。",
    "T13n0401_002:0535a18_10": "復有四。",
    "T13n0401_002:0535a18_11": "何謂為四？",
    "T13n0401_002:0535a18_12": "一曰身所造業猶如金剛。",
    "T13n0401_002:0535a19_13": "二曰口之所言清微柔和亦如金剛。",
    "T13n0401_002:0535a20_14": "三曰執心堅固不可動轉亦如金剛。",
    "T13n0401_002:0535a20_15": "四曰志性秉毅不可毀壞。",
    "T13n0401_002:0535a21_16": "是為四法。",
    "T13n0401_002:0535a21_17": "菩薩所行速疾逮是金剛道場三昧。」",
    "T13n0401_002:0535a22_18": "說是語時，是諸菩薩尋即獲此金剛道場三昧。",
    "T13n0401_002:0535a23_19": "於是無言菩薩自白其父師子將軍：「大人豈見諸佛興出，德馨之稱威聖無量，道慧高遠超絕無侶，得未曾有。",
    "T13n0401_002:0535a26_20": "難及！",
    "T13n0401_002:0535a26_21": "難及！",
    "T13n0401_002:0535a26_22": "如是比像不可譬喻，本所悲憶今悉現矣！",
    "T13n0401_002:0535a27_23": "為無央數眾生之類，導示滅度至于大安。",
    "T13n0401_002:0535a28_24": "惟願大人，發於無上正真道意。」",
    "T13n0401_002:0535a29_0": "師子將軍報無言曰：「子當知之，生七日後天來相令，而見告語發大道意。",
    "T13n0401_002:0535b01_1": "佛天中天，道目所觀知我志操，其心夙夜念於佛道，無復異師發心可歸，惟當歸命無極大聖。」",
    "T13n0401_002:0535b03_2": "師子將軍及正夫人，男女內外親屬五百群從，皆發無上正真道意。",
    "T13n0401_002:0535b05_3": "無言菩薩自報父母兄弟姊妹及其親族并大眾人：「仁者今日以發大意，當精進行莊嚴道心。」",
    "T13n0401_002:0535b07_4": "即時問言：「何謂發意莊嚴道心？」",
    "T13n0401_002:0535b08_5": "無言答曰：「有四十事莊嚴道心。",
    "T13n0401_002:0535b08_6": "何謂四十事？",
    "T13n0401_002:0535b09_7": "至信佛道心不疑毀(一)、喜樂於法而令久存(二)、不慢聖眾恭敬謙遜(三)、常當習善友(四)、見諸菩薩視之如佛(五)、未曾懷害向於眾生(六)、恭敬奉事尊長眾祐(七)、等心愛憎(八)、入法無厭(九)、勤聽經典(十)、聞趣尊習(一)、為他人說(二)、無希冀心(三)、法無有師(四)、所念如應(五)、奉行無本(六)、一切所愛而不珍惜(七)、奉順禁戒未曾缺漏(八)、宣暢分布忍辱之力(九)、所行精進靡不周遍(二十)、令備修習禪定一心而順念于智慧之品(二)、以權方便開化眾生(三)、所可勸助未曾忘捨(四)、隨護群黎(五)、自調其心降伏他意(六；本闕一法第七)、於欲教授不著塵勞(八)、常棄憒閙樂於寂靜(九)、思處閑居以為德稱(三十)、修賢聖行而知節限(一)、常行止足不可動移(二)、在於俗法不與同塵(三)、而以順從六堅之法(四)、又不捨廢於四恩行(五)、而常奉遵堅固志願(六)、恒不毀失善德之本(七)、所學業者而不放逸(八)、不樂小乘(九)、道心無動(四十)。",
    "T13n0401_002:0535b26_8": "篤信微妙志不怯弱，捨一切惡無所犯負，皆悉具足一切功勳，合集名稱無量福會，懷佩道法處於道場，而不退轉。",
    "T13n0401_002:0535b29_9": "是為丈夫四十事行，顯發一切諸通慧矣！",
    "T13n0401_002:0535c01_10": "珍寶道心，以此功德而自莊嚴，發意之頃三千大千佛之境界，所興德本悉現目前不復遠求。",
    "T13n0401_002:0535c03_11": "譬如日殿處於虛空靡所不曜。」",
    "T13n0401_002:0535c03_12": "師子將軍報其子曰：「正士汝當數數往來念親相見，因告示誡將濟擁護，令不退轉究竟無上正真之道。」",
    "T13n0401_002:0535c06_13": "無言答曰：「大人欲知，復有十法菩薩所行，諸佛大士所見常念。",
    "T13n0401_002:0535c07_14": "何謂為十？",
    "T13n0401_002:0535c07_15": "恒行精進欲安眾生，不念己身獨獲大安。",
    "T13n0401_002:0535c08_16": "身力堅強多所誘進，見羸弱人而以慰喻。",
    "T13n0401_002:0535c09_17": "所造德本皆以放捨施一切人，未曾懷憂。",
    "T13n0401_002:0535c10_18": "所可化人勸發道者，被大德鎧而自誓願：『此諸眾生若得佛道受于正法，當以供養而奉事之。",
    "T13n0401_002:0535c12_19": "然後我乃取最正覺。』",
    "T13n0401_002:0535c13_20": "用正法故沒棄身命，不捨正典，宣暢分別一品之義，於百千劫流布一切。",
    "T13n0401_002:0535c14_21": "被大德鎧，不以懈惓不懷怯弱。",
    "T13n0401_002:0535c15_22": "一切諸法皆悉本淨。",
    "T13n0401_002:0535c16_23": "設聞此言不以恐懼，不限大道，不捨佛法，不以為空，所觀覩者適知不虛。",
    "T13n0401_002:0535c17_24": "等於吾我亦等眾生，已等眾生則等於法，以等經法則便信樂虛空平等，不墮止觀，不復墮落生老病死惱患之徑。",
    "T13n0401_002:0535c20_25": "為諸世間所見動轉，無央數眾勤苦瑕穢，諸魔波旬所可興者，來說眾難故誡誹謗：『佛道難得，經法難遇，不如早求聲聞而速度矣！』",
    "T13n0401_002:0535c23_26": "菩薩聞此，堅持一心發無極志，不以懈厭，不退不轉，不捨大乘，住於真正審諦之法，言行相應未曾虛妄，身行至誠不欺己身，諸天眾生及十方佛，是為大人十法之事。",
    "T13n0401_002:0535c27_27": "菩薩所行則為諸佛及諸正士所見常念。」",
    "T13n0401_002:0535c28_28": "說是語時，師子將軍及與眷屬，尋時逮得柔順法忍。",
    "T13n0401_002:0536a01_0": "爾時世尊告賢者阿難：「受是經法，持諷誦讀，具足廣普為他人說。",
    "T13n0401_002:0536a02_1": "所以者何？",
    "T13n0401_002:0536a02_2": "過去當來今諸佛大聖道德所興，皆出是法經典藏門。",
    "T13n0401_002:0536a03_3": "無言菩薩今來至此，思惟真諦宣暢於斯無量法門，勸化無數一切人民，令學佛道也！",
    "T13n0401_002:0536a05_4": "是故阿難！",
    "T13n0401_002:0536a06_5": "欲奉過去當來現在諸佛世尊啟受法藏，當奉此經懷抱在心，廣為人說是法藏門，發無央數眾生人民，使成佛道。",
    "T13n0401_002:0536a08_6": "如來在世滅度之後，假使有人受此經者，悉是佛旨建立所致，持諷誦讀行如上教。」",
    "T13n0401_002:0536a10_7": "佛語阿難：「則有三事，福不可量。",
    "T13n0401_002:0536a11_8": "何謂為三？",
    "T13n0401_002:0536a11_9": "一曰將護正法，二曰身知道心，三曰未發意者勸發道心。",
    "T13n0401_002:0536a12_10": "是為三。",
    "T13n0401_002:0536a13_0": "功德之福不可限量，假使如來歎其功勳而不可盡，何況聲聞？」",
    "T13n0401_002:0536a14_1": "爾時會中有七億姟諸菩薩眾，聞佛所說皆從坐起，欲護正法，各各說言：「我等輩類，當共奉持世尊正典廣遠流布，持此經卷為他人說勸發道意。」",
    "T13n0401_002:0536a17_2": "無言菩薩前白佛言：「唯然！",
    "T13n0401_002:0536a18_3": "世尊！",
    "T13n0401_002:0536a18_4": "所可解暢[這言+聿]正覺者，彼法寧可受取持乎？」",
    "T13n0401_002:0536a19_5": "佛言：「不也！」",
    "T13n0401_002:0536a19_6": "又問佛言：「以何等故，諸族姓子，向者佛說此，諸菩薩悉起住立，欲護正法？」",
    "T13n0401_002:0536a21_7": "佛言：「吾以將育諸族姓子，故以是像欲有所護，彼無為事不可得法而為頒宣，因文字教言護於法將順其意。",
    "T13n0401_002:0536a23_8": "所言護者，不以言問，不用文字而行道也，是則名曰護於正法。",
    "T13n0401_002:0536a25_9": "又族姓子！",
    "T13n0401_002:0536a25_10": "則有二事護於正法。",
    "T13n0401_002:0536a25_11": "何謂為二？",
    "T13n0401_002:0536a26_12": "一曰不可得者乃逮正法，所當擁護常將順之，不以所說而擁護也。",
    "T13n0401_002:0536a27_13": "二曰亦不將濟於諸虛妄，聞所說者即能奉行，不以慢恣求於名稱。",
    "T13n0401_002:0536a29_14": "是為二。」",
    "T13n0401_002:0536a29_15": "時諸菩薩欲供養佛、無言菩薩及此經典，普雨天華散於佛上及諸菩薩，周遍大會，口宣此言：「願令世尊釋迦文尼久在世間，使此經法自然流布遍閻浮利。」",
    "T13n0401_002:0536b04_16": "佛說：「如是！」",
    "T13n0401_002:0536b04_17": "無言菩薩、師子將軍與諸群從，金剛齊菩薩及六十億姟諸菩薩等，舍利弗、大目揵連、阿難，諸天、世人、阿須倫，聞佛所說，莫不歡喜。",
    "T13n0401_002:0536b08_0": "無言童子經卷下"
}