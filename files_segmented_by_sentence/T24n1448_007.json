{
    "T24n1448_007:0028b02_0": "根本說一切有部毘奈耶藥事",
    "T24n1448_007:0028b03_0": "卷第七",
    "T24n1448_007:0028b05_0": "大唐三藏義淨奉　制譯",
    "T24n1448_007:0028b06_0": "菴羅夫人緣餘",
    "T24n1448_007:0028b07_0": "爾時具壽阿難陀從佛受呪及伽他已，即往廣嚴城，以脚踏門閫，咸依上法。",
    "T24n1448_007:0028b08_1": "時菴羅夫人聞佛遊行廣嚴城，至我菴羅林，嚴飾侍從前後圍遶，乘諸珍轝從城中出，往世尊所，禮拜供養。",
    "T24n1448_007:0028b11_2": "至菴羅園林，從轝而下，遙覩尊顏，頭面禮敬。",
    "T24n1448_007:0028b12_3": "爾時世尊與無量百千諸苾芻眾，侍衛而坐，為說正法。",
    "T24n1448_007:0028b13_4": "遙見菴羅夫人，告諸苾芻：「汝等各依所修正念而住，菴羅夫人今當至此。",
    "T24n1448_007:0028b15_0": "云何正念而住？",
    "T24n1448_007:0028b15_1": "先所惡業應當捨離，未生惡業抑令不生，先所善業勿令忘失，勤加修習增長圓滿證見智慧，作如是者名為精進。",
    "T24n1448_007:0028b18_0": "云何正意？",
    "T24n1448_007:0028b18_1": "行住坐臥善自觀察，支伐羅衣瓶鉢等如法安置，如是觀察名為正意。",
    "T24n1448_007:0028b19_2": "云何正定？",
    "T24n1448_007:0028b20_3": "當自觀察內身，勤修正念正意，捨離諸不善心於一切眾生；復於外身、內外身、內受、外受、內外受、內心、外心、內外心、內法、外法、內外法，見法隨順，勤修精進，於一切有情捨離諸惡，正念而住。",
    "T24n1448_007:0028b24_4": "今菴羅夫人欲至，教示汝等，應善修習，當依我教。」",
    "T24n1448_007:0028b25_5": "時菴羅夫人便至佛所，頂禮佛足，在一面坐。",
    "T24n1448_007:0028b26_6": "爾時世尊以無量方便，為說妙法，示教利喜已，世尊默然而住。",
    "T24n1448_007:0028b27_7": "菴羅夫人從坐而起，整衣服，合掌向佛，作如是言：「願佛世尊，明旦與諸苾芻垂至我家，受我供養。」",
    "T24n1448_007:0028c01_8": "世尊默然許之。",
    "T24n1448_007:0028c01_9": "時菴羅夫人知佛受已，作禮而去。",
    "T24n1448_007:0028c02_10": "爾時栗姑毘子聞佛至廣嚴城菴羅林中住，各乘車輅將詣佛所。",
    "T24n1448_007:0028c03_11": "其車馬等，種種形類：青馬、青絡、青鞭、青輅、青傘、青巾、青劍、青寶、青扇、青衣、青塗香、青粖香及青侍衛；黃赤白等亦復如是。",
    "T24n1448_007:0028c06_12": "所經道路，高聲驅逐，無人當者。",
    "T24n1448_007:0028c07_13": "既出廣嚴城已，直詣世尊。",
    "T24n1448_007:0028c07_14": "爾時世尊遙見栗姑毘等漸將欲至，告諸苾芻：「汝等未見三十三天出遊戲時，汝今當看栗姑毘等。",
    "T24n1448_007:0028c10_15": "彼諸天眾以自在神通遊戲園林，亦如栗姑毘等無有異也。」",
    "T24n1448_007:0028c11_16": "時栗姑毘等既至菴羅門外，從輅而下，頂禮佛足，退坐一面。",
    "T24n1448_007:0028c13_17": "世尊爾時為栗姑毘等，以無量方便廣演法要，示教利喜。",
    "T24n1448_007:0028c14_18": "時有一摩納婆名曰廣飾，同至會中，從座而起，偏袒右肩，合掌向佛，作如是言：「善逝！",
    "T24n1448_007:0028c16_19": "我有辯才。」",
    "T24n1448_007:0028c16_20": "又言：「善逝！",
    "T24n1448_007:0028c16_21": "我有辯才，今欲歌歎。」",
    "T24n1448_007:0028c17_22": "佛言：「善哉，善哉！」",
    "T24n1448_007:0028c17_23": "爾時摩納婆說伽他曰：「央伽大王被寶甲，　　於摩揭陀得自在；　彼王國內出世尊，　　名稱十方如雪山。",
    "T24n1448_007:0028c21_0": "　同俱牟陀及蓮花，　　其花開敷甚香潔；　自在慈悲出世間，　　善逝名稱達諸方。",
    "T24n1448_007:0028c23_0": "　日光出時紅蓮開，　　月光出時俱牟盛；　眾人見佛皆歡喜，　　喻若空中覩明月。",
    "T24n1448_007:0028c25_0": "　共瞻如來智慧力，　　猶如盛火夜中觀；　能發眾生眼目光，　　所有疑惑皆除遣。」",
    "T24n1448_007:0028c27_0": "爾時諸栗姑毘等告摩納婆曰：「善言，善言！",
    "T24n1448_007:0028c27_1": "如汝所說。」",
    "T24n1448_007:0028c28_2": "于時五百栗姑毘子，以摩納婆善讚歎故，各脫上服持乞摩納已，從坐而起，整衣服，合掌禮佛，白言：「世尊！",
    "T24n1448_007:0029a01_3": "願佛世尊與諸苾芻，至明日時，降赴宅中，受我供養。」",
    "T24n1448_007:0029a02_4": "世尊告曰：「我先以受菴羅夫人請已。」",
    "T24n1448_007:0029a03_5": "諸栗姑毘等聞佛是言，白世尊曰：「我等今被菴羅夫人最勝智者壞迀於我。",
    "T24n1448_007:0029a05_6": "今由彼故，令我不獲於先往世尊所瞻禮供養。」",
    "T24n1448_007:0029a06_7": "復白佛言：「我等當於後時，供養如來及苾芻眾。」",
    "T24n1448_007:0029a07_8": "佛言：「善哉！」",
    "T24n1448_007:0029a07_9": "婆斯吒等諸栗姑毘聞佛許已，歡喜而去。",
    "T24n1448_007:0029a08_10": "時摩納婆見栗姑毘去，從坐而起，合掌向佛，白言：「世尊！",
    "T24n1448_007:0029a10_11": "彼栗姑毘，以我善讚世尊，施我五百上服。",
    "T24n1448_007:0029a11_12": "我今還欲奉施世尊，願垂哀納。」",
    "T24n1448_007:0029a11_13": "爾時世尊以慈悲故，受摩納婆所施之服。",
    "T24n1448_007:0029a12_14": "於是如來告摩納婆曰：「如來、應供、正遍知出現世間，有五種希有法。",
    "T24n1448_007:0029a14_15": "云何為五？",
    "T24n1448_007:0029a14_16": "一者天人師出現，如來、應、正等覺、明行足、善逝、世間解、無上士、調御丈夫、天人師、佛、世尊演說法要，初善、中善、後善，文義巧妙、純一無雜，具足清白梵行之相，此為第一希有。",
    "T24n1448_007:0029a18_17": "二者若有信心，於如來所說，聽受尊重、聞法奉持、心不散亂，此為第二希有。",
    "T24n1448_007:0029a20_18": "三者若有聞佛說者，一一奉行，此為第三希有。",
    "T24n1448_007:0029a21_19": "四者聽聞法者，即能證知，歡喜信受，生大善根，與出離相應，此為第四希有。",
    "T24n1448_007:0029a23_20": "五者若聞甚深法句，以智慧了知，此為第五希有。",
    "T24n1448_007:0029a24_21": "摩納婆！",
    "T24n1448_007:0029a24_22": "如來、應、正等覺出現世故，有此五種希有。」",
    "T24n1448_007:0029a26_0": "爾時如來復告摩納婆曰：「凡善人者，得少恩故猶尚不忘，何況多恩！",
    "T24n1448_007:0029a27_1": "是故汝當勤修此事。」",
    "T24n1448_007:0029a28_0": "爾時摩納婆聞佛所說，信受奉行，頂禮而去。",
    "T24n1448_007:0029a29_0": "時菴羅夫人於斯夜中營辦種種飲食，乃至坐於卑座，為聽法故。",
    "T24n1448_007:0029b01_1": "爾時世尊為菴沒羅夫人讚歎布施功德，說伽他曰：「布施人愛咸恭敬，　　名稱遠聞香普熏；　是故智者常行施，　　求樂除慳得無畏。",
    "T24n1448_007:0029b05_0": "　長夜得生帝釋天，　　與諸天眾同遊戲，　諸天宮殿遙相待，　　此滅速生於彼天。",
    "T24n1448_007:0029b07_0": "　帶自光明遊喜園，　　與諸天女五欲樂；　佛弟子眾聞斯法，　　必定當生於彼天。」",
    "T24n1448_007:0029b09_0": "爾時世尊與菴沒羅夫人說種種法，示教利喜已，禮佛而去。",
    "T24n1448_007:0029b10_1": "時諸苾芻咸皆有疑，請世尊曰：「彼栗姑毘種何緣業，若生天上及生人間，得大威德乃至於此，與三十三天同其福報？」",
    "T24n1448_007:0029b13_2": "告諸苾芻：「當知彼廣嚴城栗姑毘，以積習資糧故，廣說乃至，說伽他曰：「假令經百劫，　　所作業不亡；　因緣會遇時，　　果報還自受。」",
    "T24n1448_007:0029b17_0": "佛告諸苾芻：「乃往古昔，此賢劫中人壽二萬歲時，迦攝波如來出現於世，十號具足。",
    "T24n1448_007:0029b18_1": "彼佛與二萬苾芻前後圍遶，依波羅痆斯城仙人墮處施鹿林中住。",
    "T24n1448_007:0029b20_2": "時彼城內，有五百鄔波索迦，各辦財貨，將欲入海。",
    "T24n1448_007:0029b21_3": "共造一舡，候於便風，即入大海，至彼寶洲，競取珍寶，滿置舡上，忽遇惡風，飄至曲磵，求動無由。",
    "T24n1448_007:0029b23_4": "彼等惶懼，莫知恃怙，便為迦攝如來於沙岸上聚砂為窣堵波，持種種寶而以供養。",
    "T24n1448_007:0029b25_5": "於睡眠中，遇大光明，中有聲曰：『汝等當備行計，莫生放逸，於第七日時，必有海潮來至。",
    "T24n1448_007:0029b27_6": "由此海潮，必獲安樂，到於本國。』",
    "T24n1448_007:0029b28_7": "彼商人等即於晨朝互相告言：『共議此事，我等所為迦攝世尊無上福田作諸供養，以此善根，當令我等天上人中有大威德，猶如三十三天等無有異。』",
    "T24n1448_007:0029c02_8": "汝諸苾芻！",
    "T24n1448_007:0029c03_0": "彼五百商人者，今廣嚴城五百栗姑毘是，昔為迦攝如來起於沙塔，以寶供養。",
    "T24n1448_007:0029c04_1": "由是因緣，天上人間獲大威德，三十三天等無有異。",
    "T24n1448_007:0029c05_2": "苾芻當知！",
    "T24n1448_007:0029c06_3": "造純黑業者，得純黑報；造純白業者，得純白報；造雜業者，得雜業報。",
    "T24n1448_007:0029c07_4": "是故汝等，應捨純黑業及於雜業，修諸白業，勤加功用，無得放逸。」",
    "T24n1448_007:0029c09_5": "佛說此已，諸苾芻等皆大歡喜，信受奉行。",
    "T24n1448_007:0029c11_0": "爾時世尊告阿難陀：「汝可隨我往竹林聚落。」",
    "T24n1448_007:0029c12_0": "答曰：「唯然。",
    "T24n1448_007:0029c12_1": "世尊！」",
    "T24n1448_007:0029c12_2": "爾時世尊遊行薜利支人間，至竹林聚落北，昇攝波樹林中住。",
    "T24n1448_007:0029c13_3": "于時其國飢饉，極至困弊，乞食難得。",
    "T24n1448_007:0029c14_4": "爾時世尊告諸苾芻：「時世飢儉，乞食難得。",
    "T24n1448_007:0029c15_5": "汝諸苾芻！",
    "T24n1448_007:0029c15_6": "如《飢儉經》廣說，亦如《道品傳來經》、《六集經》及《大涅槃經》等法行。」",
    "T24n1448_007:0029c17_7": "爾時世尊告阿難陀曰：「汝隨我往無間聚落。」",
    "T24n1448_007:0029c18_8": "答曰：「唯然。」",
    "T24n1448_007:0029c18_9": "爾時世尊行至一處，忽然微笑。",
    "T24n1448_007:0029c19_10": "諸佛常法，於微笑時，當出青黃赤白等光，從如來口，分為二道：一道直上，一道直下。",
    "T24n1448_007:0029c21_11": "其光下者，照于等活、黑繩、眾合、叫喚、大叫喚、熱、極熱、無間、水泡、遍泡、阿吒吒、呵呵婆、呼呼婆、嗢鉢羅、鉢頭摩、摩訶鉢頭摩等地獄。",
    "T24n1448_007:0029c24_12": "其中熱者，遇光便冷；如其冷者，遇光便熱。",
    "T24n1448_007:0029c25_0": "所有一切極苦之事，皆悉休息。",
    "T24n1448_007:0029c25_1": "時諸罪人既得苦息，咸作是念：「我等今從此滅餘處生耶？」",
    "T24n1448_007:0029c27_0": "令彼有情心生深信故，如來化作別形，往彼教化。",
    "T24n1448_007:0029c28_1": "既見化佛，便作是念：「我等不於此滅，亦不餘處受生，我亦未曾見此有情。",
    "T24n1448_007:0029c29_2": "由佛威德，令我劇苦皆悉解脫。」",
    "T24n1448_007:0030a01_3": "時彼罪人皆於如來化身生極信心，彼等有情受業盡已，生天人中，得依正諦理。",
    "T24n1448_007:0030a03_4": "其光上者，至四天王天乃至有頂天，光所及處，皆出無常苦空無我等聲，復說二伽他曰：「汝當求出離，　　於佛教勤修；　降伏生死軍，　　如象摧草舍。",
    "T24n1448_007:0030a08_0": "　於此法律中，　　常為不放逸；　能竭煩惱海，　　當盡苦邊際。」",
    "T24n1448_007:0030a10_0": "爾時光明遍滿三千大千世界，普皆照已，隨世尊後。",
    "T24n1448_007:0030a11_1": "若說過去事，光從後沒；若說未來事，光從前沒；若說地獄事，光從足下沒；若說傍生事，光從踝沒；若說餓鬼事，光從脚足大指中沒；若說人事，光從膝中沒；若說力輪王事，光從左手中沒；若說轉輪王事，光從右手中沒；若說生天業，光從臍中沒；若說聲聞菩提，光從口中沒；若說緣覺菩提，光從眉間毫中沒；若說無上正等覺事，光從頂沒。",
    "T24n1448_007:0030a18_2": "爾時光明遶佛三匝，從佛頂沒。",
    "T24n1448_007:0030a19_3": "時具壽阿難陀合掌向佛，以頌問曰：「千種間雜色，　　束之從口出；　其光照十方，　　猶如日光盛。」",
    "T24n1448_007:0030a23_0": "復說頌曰：「貢高狂猾除，　　為世勝上因；　蓮牙珂貝齒，　　無緣不微笑。」",
    "T24n1448_007:0030a26_0": "復說頌曰：「此時由佛自覺法，　　往彼樂聞最勝者；　無上牛王甚深言，　　能以清淨除疑惑。」",
    "T24n1448_007:0030a29_0": "佛言：「阿難陀！",
    "T24n1448_007:0030a29_1": "如是，如是。",
    "T24n1448_007:0030a29_2": "如來、應、正等覺，非無因緣而輒微笑。",
    "T24n1448_007:0030b01_3": "阿難陀！",
    "T24n1448_007:0030b01_4": "汝見此處不？」",
    "T24n1448_007:0030b01_5": "白言：「見。」",
    "T24n1448_007:0030b02_6": "「阿難陀！",
    "T24n1448_007:0030b02_7": "此是過去三正等覺所坐之處。」",
    "T24n1448_007:0030b02_8": "時具壽阿難陀即敷七條衣以為四重，請世尊坐，欲令此地有四世尊所受用處。",
    "T24n1448_007:0030b04_9": "世尊就座，暫時而坐，告阿難陀曰：「我今欲往彌替羅聚落。」",
    "T24n1448_007:0030b06_10": "阿難陀白言：「唯然！",
    "T24n1448_007:0030b06_11": "我願隨從。」",
    "T24n1448_007:0030b06_12": "爾時世尊於勝身城人間遊行，至彌替羅，住莫訶提婆林中。",
    "T24n1448_007:0030b08_13": "廣如莫訶提婆及〈國王相應品〉中說。",
    "T24n1448_007:0030b09_0": "復告阿難陀曰：「我復欲往阿耨井處。」",
    "T24n1448_007:0030b09_1": "廣說如上。",
    "T24n1448_007:0030b10_2": "到其井傍，見一女人執持罐綆欲來汲水。",
    "T24n1448_007:0030b11_0": "有一男子於此女人情生染著，其女亦於彼男深生愛重，共行言笑到於井傍。",
    "T24n1448_007:0030b12_1": "其女將兒，年尚幼小，隨行而至。",
    "T24n1448_007:0030b13_2": "母觀男子，欲取其水，誤繫兒頸投於井中，兒便命過。",
    "T24n1448_007:0030b14_3": "時彼女人從生已來，未曾聞說伽他，因繫兒死，不覺辯才，誦一伽他曰：「我知欲本因，　　從其分別生；　我若不分別，　　欲從何所起？」",
    "T24n1448_007:0030b19_0": "爾時如來隨路而至，告阿難陀曰：「汝應受彼伽他，此是過去諸佛所說，為在愚夫異生口中，令此伽他不生光耀。」",
    "T24n1448_007:0030b21_1": "如佛所說：「我不曾見一切法，如心速疾轉動。」",
    "T24n1448_007:0030b22_2": "于時女人為其兒死，極生苦惱，禮拜世尊雙足。",
    "T24n1448_007:0030b23_3": "世尊知彼女人意樂隨眠，稱其根性而為說法。",
    "T24n1448_007:0030b24_4": "女聞法已，證預流果。",
    "T24n1448_007:0030b25_5": "彼見實諦，遂自說言：「世尊！",
    "T24n1448_007:0030b25_6": "我所證法，非父母所作，亦非王天所作，非親眷所作，廣如上說。",
    "T24n1448_007:0030b27_7": "此是世尊之力，能竭血淚海，亦超過骨山，關閉惡趣門，開天解脫路，建立天人道，令入善趣流。",
    "T24n1448_007:0030b29_8": "我今歸依佛法僧，從今已去為鄔波斯迦。」",
    "T24n1448_007:0030c02_0": "爾時世尊告阿難陀曰：「我為菩薩時，此處往昔有仙人名跋伽婆，請我令坐，以花果供養。",
    "T24n1448_007:0030c04_0": "在於餘處，亦作如是供養。」",
    "T24n1448_007:0030c04_1": "復告阿難陀：「我昔為菩薩時，天帝釋作獵師形，被一雜色衣。",
    "T24n1448_007:0030c06_0": "我時為出家故，脫於細軟上服而與換之。",
    "T24n1448_007:0030c07_0": "有信婆羅門居士等，因從此地建立受袈裟塔，乃至今日，諸苾芻咸皆禮拜供養。",
    "T24n1448_007:0030c08_1": "天帝釋將我迦施迦衣，於三十三天安置，建立迦施迦會日，至今三十三天咸皆供養。」",
    "T24n1448_007:0030c10_2": "復至餘處，世尊告阿難陀言：「我昔為菩薩時，以青蓮花色劍自割我髻擲於空中，有信心婆羅門居士，便於此地建立割髻塔。",
    "T24n1448_007:0030c13_3": "諸苾芻！",
    "T24n1448_007:0030c13_4": "今應禮拜供養。",
    "T24n1448_007:0030c14_5": "于時天帝釋持我髮髻，於三十三大安置，建立髮髻會日，今猶不絕。」",
    "T24n1448_007:0030c15_6": "佛復至餘處，告阿難陀言：「我昔行菩薩道時，闡陀迦於此地，將我乾闥伽馬王却還本宮。",
    "T24n1448_007:0030c17_7": "有信心婆羅門居士，復於此地立馬迴塔，諸苾芻至今供養。」",
    "T24n1448_007:0030c19_8": "復漸至牛苑聚落，告阿難陀言：「彼闡陀迦善男子於此而生，乃至長成。」",
    "T24n1448_007:0030c20_9": "復至彼城。",
    "T24n1448_007:0030c20_10": "於彼城中剎利力士等聞世尊欲至，老宿咸言：「使諸少年令嚴飾道路，我等嚴飾城內。」",
    "T24n1448_007:0030c22_11": "時諸少年競相嚴治道路，見其路中有一大石，將欲除去，擎不能勝。",
    "T24n1448_007:0030c24_12": "于時如來即到其傍，告言：「諸波斯吒種，今欲何作？」",
    "T24n1448_007:0030c25_13": "答曰：「欲為世尊，嚴治道路；然除此石，不能得去。」",
    "T24n1448_007:0030c26_14": "佛言：「若如此者，我當除却。」",
    "T24n1448_007:0030c27_15": "彼言：「願為除之。」",
    "T24n1448_007:0030c27_16": "于時世尊以手擎石，擲在虛空中，其石高遠，望者不見。",
    "T24n1448_007:0030c28_17": "彼力士等既見擲石聲勢極大，咸皆驚怖。",
    "T24n1448_007:0030c29_18": "佛言：「汝等勿懼。」",
    "T24n1448_007:0031a01_19": "便以神力，遂令彼石碎為微塵，從空而下。",
    "T24n1448_007:0031a02_20": "諸力士見已，白佛言：「今此微塵從何而落？」",
    "T24n1448_007:0031a03_21": "佛言：「我以彼石作此微塵。」",
    "T24n1448_007:0031a03_22": "力士等白言：「此為不善。」",
    "T24n1448_007:0031a04_23": "佛言：「汝願此微塵合成本石耶？」",
    "T24n1448_007:0031a05_0": "彼言：「如是。」",
    "T24n1448_007:0031a05_1": "爾時世尊以解脫力，還令石合，置於本處。",
    "T24n1448_007:0031a06_2": "世尊便於石上而坐，及五百力士亦皆同坐。",
    "T24n1448_007:0031a07_3": "彼等白言：「世尊用何力故，能擎此石？」",
    "T24n1448_007:0031a08_0": "佛言：「以父母所生之力。」",
    "T24n1448_007:0031a08_1": "力士復言：「用何力故，能碎斯石？」",
    "T24n1448_007:0031a09_2": "佛言：「以禪定力。」",
    "T24n1448_007:0031a09_3": "復問言：「用何力故，能合其石？」",
    "T24n1448_007:0031a10_4": "「以解脫力。」",
    "T24n1448_007:0031a10_5": "白言：「父母所生之力，凡有幾量？」",
    "T24n1448_007:0031a11_6": "佛言：「始從十人力，如一凡牛力。",
    "T24n1448_007:0031a12_7": "十凡牛力，如一青牛力。",
    "T24n1448_007:0031a12_8": "十青牛力，如一小象力。",
    "T24n1448_007:0031a13_9": "十小象力，如一大象力。",
    "T24n1448_007:0031a13_10": "十大象力，如一青象力。",
    "T24n1448_007:0031a14_11": "十青象力，如一赤象力。",
    "T24n1448_007:0031a14_12": "十赤象力，如一白牙象力。",
    "T24n1448_007:0031a15_13": "十白牙象力，如一賓陀山象力。",
    "T24n1448_007:0031a16_0": "十賓陀山象力，如一香象力。",
    "T24n1448_007:0031a16_1": "十香象力，如一力士力。",
    "T24n1448_007:0031a17_2": "十力士力，如一大力士力。",
    "T24n1448_007:0031a17_3": "十大力士力，如一猛象力。",
    "T24n1448_007:0031a18_4": "十猛象力，如一章住羅夜叉力。",
    "T24n1448_007:0031a19_5": "十章住羅夜叉力，如一半那羅延力。",
    "T24n1448_007:0031a20_0": "二半那羅延力，如一那羅延力。",
    "T24n1448_007:0031a20_1": "如來節節之中，皆有那羅延力自然而生。」",
    "T24n1448_007:0031a21_2": "攝頌曰：　人牛與青牛、　　黃赤小大象、　力士藥叉等，　　不及那延力。",
    "T24n1448_007:0031a24_0": "「此那羅延力，是如來父母所生之力。」",
    "T24n1448_007:0031a24_1": "諸力士白言：「除此那羅延及解脫力等，更有餘力不？」",
    "T24n1448_007:0031a26_0": "佛言：「有福德力，福德力圓滿故，如來於菩提樹下降伏三十六俱胝諸魔鬼等，證無上覺。」",
    "T24n1448_007:0031a28_0": "復白佛言：「除福德力，更有餘力不？」",
    "T24n1448_007:0031a28_1": "佛言：「有智慧力，智慧圓滿故，從無始來積習煩惱，並皆棄擲。」",
    "T24n1448_007:0031b01_2": "復白佛言：「除智慧力，更有餘力不？」",
    "T24n1448_007:0031b01_3": "佛言：「有神通力，神通力圓滿故，能降伏耆舊無智貢高六師外道。」",
    "T24n1448_007:0031b03_4": "復白佛言：「除神通力，更有餘力不？」",
    "T24n1448_007:0031b04_5": "佛言：「有無常力，無常力圓滿故，如來父母力、禪定力、解脫力、福德力、智慧力、神通力，如來此諸力，皆於雙林樹下光明盡滅。」",
    "T24n1448_007:0031b06_6": "頌曰：　禪定與解脫、　　福德智慧力、　如斯諸力等，　　無常力最大。",
    "T24n1448_007:0031b09_0": "佛告諸力士：「當知我身如金山峯，為無常力不久磨滅。",
    "T24n1448_007:0031b10_1": "是故智者，當求無常不能逼處。」",
    "T24n1448_007:0031b10_2": "佛告諸力士：「汝等當知！",
    "T24n1448_007:0031b11_3": "今世之人，壽命漸短，色力薄劣。",
    "T24n1448_007:0031b12_4": "然此石者，是往昔人拋擲戲弄之石，汝等觀斯石傍，猶有手指擎簸之迹。」",
    "T24n1448_007:0031b13_5": "時諸力士聞佛此言，甚大驚愕，生希有心，摧伏驕慢。",
    "T24n1448_007:0031b15_6": "爾時世尊知力士等種性隨眠意樂，為說四聖諦理諸證智法。",
    "T24n1448_007:0031b16_7": "彼等聞已，無始已來積習我見身見山，以金剛智摧破，證預流果。",
    "T24n1448_007:0031b18_0": "爾時世尊告具壽阿難陀曰：「我今與汝，往拘尸那城。」",
    "T24n1448_007:0031b19_1": "答言：「唯然。」",
    "T24n1448_007:0031b19_2": "既漸次行，於其中路有梵婆城，不入此城，便即往彼拘尸那國。",
    "T24n1448_007:0031b20_3": "到彼國已，爾時世尊指娑羅雙樹，告阿難曰：「我當不久於彼林下入般涅槃。」",
    "T24n1448_007:0031b22_4": "爾時世尊遊行俱盧數人間，至調伏繝色王城。",
    "T24n1448_007:0031b23_5": "爾時世尊告諸苾芻：「我知一切諸漏，說皆滅盡。",
    "T24n1448_007:0031b24_6": "我非不知，我非不見。",
    "T24n1448_007:0031b25_7": "苾芻！",
    "T24n1448_007:0031b25_8": "我今豈可不知不見既漏盡滅。",
    "T24n1448_007:0031b26_9": "所謂此色，此色積集、此色斷滅。",
    "T24n1448_007:0031b26_10": "此受想行識，乃至此識積集、此識等滅，亦復如是。",
    "T24n1448_007:0031b27_11": "若有苾芻，常修習定，便起念求，不從諸漏，而得解脫。",
    "T24n1448_007:0031b29_12": "然彼苾芻，非不從諸漏，心得解脫。",
    "T24n1448_007:0031b29_13": "何以故？",
    "T24n1448_007:0031c01_14": "為彼苾芻不修習故。",
    "T24n1448_007:0031c01_15": "應如是答。」",
    "T24n1448_007:0031c01_16": "問曰：「彼何不修習故？」",
    "T24n1448_007:0031c02_17": "答曰：「為不修習四念住故，四正斷、四神足、五根、五力、七覺分支、八聖道等，為不修習故。",
    "T24n1448_007:0031c04_18": "如是答。",
    "T24n1448_007:0031c04_19": "苾芻當知！",
    "T24n1448_007:0031c04_20": "如雌雞生卵，或五、或六、或十二等。",
    "T24n1448_007:0031c05_21": "時彼母雞，不依時節，孚附抱其子，不溫暖之，又不轉動。",
    "T24n1448_007:0031c06_22": "然作是念：『我此生子。』",
    "T24n1448_007:0031c07_23": "或用於觜、或用於爪損破其[穀-禾+卵]，望得其子安隱出[穀-禾+卵]。",
    "T24n1448_007:0031c08_24": "然彼雞卵既不如法，遂不成就能出其[穀-禾+卵]。",
    "T24n1448_007:0031c09_25": "何以故？",
    "T24n1448_007:0031c09_26": "由彼母雞不依時節孚抱其子，兼不溫暖又不轉動，所以不生。",
    "T24n1448_007:0031c10_27": "彼習定苾芻亦復如是，然彼苾芻不從有漏，心求解脫。",
    "T24n1448_007:0031c12_28": "彼苾芻復非不從有漏，心得解脫。",
    "T24n1448_007:0031c12_29": "何以故？",
    "T24n1448_007:0031c13_30": "由不修習故，作如是言：『云何不修習？』",
    "T24n1448_007:0031c13_31": "由不修習四念住、四正斷、四神足、五根、五力、七覺分支、八聖道等。",
    "T24n1448_007:0031c15_32": "若有策勵修定苾芻，生如是念，不從有漏而求解脫。",
    "T24n1448_007:0031c16_33": "然彼苾芻不從有漏而得解脫。",
    "T24n1448_007:0031c17_34": "何以故？",
    "T24n1448_007:0031c17_35": "由修習故。",
    "T24n1448_007:0031c17_36": "作如是答。",
    "T24n1448_007:0031c18_37": "云何修習？",
    "T24n1448_007:0031c18_38": "由修習四念住、四正斷、四神足、五根、五力、七覺分支、八聖道等。",
    "T24n1448_007:0031c19_39": "由此修習。",
    "T24n1448_007:0031c20_40": "作如是答。",
    "T24n1448_007:0031c20_41": "苾芻當知！",
    "T24n1448_007:0031c20_42": "猶如雞母生卵，或五、或六，乃至十二。",
    "T24n1448_007:0031c21_43": "是時雞母孚抱其子，如法溫暖不失時故。",
    "T24n1448_007:0031c22_44": "苾芻當知！",
    "T24n1448_007:0031c22_45": "彼雞母不起如是念心，其子自以[此/束]爪損破其[穀-禾+卵]，望得其子平安生長。",
    "T24n1448_007:0031c24_46": "彼子遂得成就，能以[此/束]爪摧破其[穀-禾+卵]，便得平安出離其[穀-禾+卵]。",
    "T24n1448_007:0031c25_47": "何以故？",
    "T24n1448_007:0031c25_48": "由彼雞母如法抱養，溫暖迴轉不失時節，遂能成就。",
    "T24n1448_007:0031c26_49": "彼修習求定苾芻亦復如是，然不生如是念：『我不從有漏，心得解脫。』",
    "T24n1448_007:0031c28_50": "彼苾芻復不從有漏，心得解脫。",
    "T24n1448_007:0031c29_0": "何以故？",
    "T24n1448_007:0031c29_1": "由彼修習故而得解脫。",
    "T24n1448_007:0031c29_2": "作如是答。",
    "T24n1448_007:0032a01_0": "云何修習故？",
    "T24n1448_007:0032a01_1": "謂修四念住，乃至八聖道等而修習故，作如是答。",
    "T24n1448_007:0032a02_2": "苾芻當知！",
    "T24n1448_007:0032a02_3": "如木作師并及弟子，常用斤斧。",
    "T24n1448_007:0032a03_4": "由常用故，遂有指痕。",
    "T24n1448_007:0032a03_5": "苾芻當知！",
    "T24n1448_007:0032a04_6": "彼木作師并及弟子，然而不能自順正智正見轉用斧柯，由數用故不覺自盡。",
    "T24n1448_007:0032a05_7": "既見盡已，始生其念，知此柯盡。",
    "T24n1448_007:0032a06_8": "彼習定苾芻亦復如是，然而不能自順正智正見而轉，不自覺知斷漏多少，後至漏盡，方始證知。",
    "T24n1448_007:0032a08_9": "何以故？",
    "T24n1448_007:0032a08_10": "由勤修習。",
    "T24n1448_007:0032a09_11": "何以能證？",
    "T24n1448_007:0032a09_12": "作如是答。",
    "T24n1448_007:0032a09_13": "云何修習？",
    "T24n1448_007:0032a09_14": "謂修習四念住，乃至八聖道等，由修習故，作如是說。",
    "T24n1448_007:0032a11_15": "苾芻當知！",
    "T24n1448_007:0032a11_16": "猶如海舡經水六月，出於岸上經暑夏月，風日吹曝後遭天雨，自然分散。",
    "T24n1448_007:0032a13_17": "彼修定苾芻亦復如是，諸相應結、隨眠煩惱，諸障礙等自然解散。",
    "T24n1448_007:0032a14_18": "何以故？",
    "T24n1448_007:0032a14_19": "彼由修習，皆能解脫。",
    "T24n1448_007:0032a15_20": "云何修習而能解脫？",
    "T24n1448_007:0032a15_21": "謂修習等，廣說如上。",
    "T24n1448_007:0032a16_22": "由修習故，作如是言。」",
    "T24n1448_007:0032a16_23": "爾時世尊說此法時。",
    "T24n1448_007:0032a17_24": "有六十苾芻，不生諸漏，心得解脫。",
    "T24n1448_007:0032a17_25": "爾時世尊人間遊行，至天指城，告具壽阿難陀曰：「今此城中，善覺釋迦生長此城。」",
    "T24n1448_007:0032a19_26": "又至嵐毘尼園，世尊復告阿難陀曰：「我於此林中，亦既生已，南行七步，不假人扶，觀察四方，便作是言：『此最後身，更不受生。』」",
    "T24n1448_007:0032a22_27": "復至劫比羅城，告具壽阿難陀曰：「彼淨飯王生於此城，長受王位。」",
    "T24n1448_007:0032a24_28": "復至毘輸那羅城，是時世尊告諸苾芻：「我今為汝分別解說善惡二報。",
    "T24n1448_007:0032a25_29": "汝等諦聽，善思念之！",
    "T24n1448_007:0032a26_30": "何者惡眾？",
    "T24n1448_007:0032a26_31": "謂欲、瞋、癡、怖畏、惑等，相隨計縛，是名惡眾。",
    "T24n1448_007:0032a27_32": "云何善眾？",
    "T24n1448_007:0032a27_33": "謂不隨順諸欲、瞋、癡、怖等，名為善眾。",
    "T24n1448_007:0032a28_34": "如上二眾，我今說已。」",
    "T24n1448_007:0032a29_35": "世尊復至俱那聚落，告具壽阿難陀曰：「俱那含牟尼如來，於此聚落生已，而成正覺，便於此地而般涅槃。」",
    "T24n1448_007:0032b02_36": "爾時世尊復至犁地村聚落，告具壽阿難陀曰：「我為菩薩時，遊行父王聚落，至一贍部樹下，思惟入定，證得初禪無漏。」",
    "T24n1448_007:0032b05_37": "又至餘處，告阿難陀曰：「往昔俱那含牟尼如來、應、正等覺，於此地上安袈裟處。」",
    "T24n1448_007:0032b07_0": "復至洗浴聚落，告具壽阿難陀曰：「此村往昔俱那含牟尼如來、應、正等覺，於此洗浴，遂便立號，名洗浴村。」",
    "T24n1448_007:0032b09_1": "復至斯迦底聚落，於聚落北，住勝攝波林，告諸苾芻：「往昔有一工師，名阿吒羅，每持一竿置肩上行。",
    "T24n1448_007:0032b11_2": "有一弟子名迷勒迦，每蹬工師所持竹杖，在上舞戲。",
    "T24n1448_007:0032b12_3": "時阿吒羅告迷勒迦曰：『汝可向我肩上，蹬竿而上，恒須下視。",
    "T24n1448_007:0032b14_4": "彼此相看，莫令失錯。",
    "T24n1448_007:0032b14_5": "更互上竿，各無傷損。",
    "T24n1448_007:0032b15_6": "既作舞已，穩審下竿。",
    "T24n1448_007:0032b15_7": "諸人既見，知我與汝俱有勝能。",
    "T24n1448_007:0032b16_8": "既生歡喜，便共獲財。』",
    "T24n1448_007:0032b16_9": "時迷勒迦白阿吒羅曰：『莫作此語。",
    "T24n1448_007:0032b17_10": "何以故？",
    "T24n1448_007:0032b17_11": "師今但自防守，我今亦自用心。",
    "T24n1448_007:0032b18_12": "作舞樂已，穩審下竿，彼此既不損失。",
    "T24n1448_007:0032b19_13": "諸人覩見，兩獲財寶。』」",
    "T24n1448_007:0032b19_14": "時佛告言：「如弟子迷勒所說，當順道理。",
    "T24n1448_007:0032b20_15": "何以故？",
    "T24n1448_007:0032b20_16": "若能守護自身，即能守護於他。",
    "T24n1448_007:0032b21_17": "若欲守護於他，即便不能自守。",
    "T24n1448_007:0032b22_18": "如何自守能守護他，由勤策勵數數修習。",
    "T24n1448_007:0032b23_19": "由隨守護，觸境現前，所以如是自守護時亦能護他。",
    "T24n1448_007:0032b24_20": "如何護他不能自護？",
    "T24n1448_007:0032b24_21": "由不惱他、亦不瞋他，并不損害，慈悲憐愍。",
    "T24n1448_007:0032b25_22": "所以如是能守護他不能自護。",
    "T24n1448_007:0032b26_23": "是故汝等苾芻，應如是學。",
    "T24n1448_007:0032b27_24": "若欲自守護時，應當修習四念住處。",
    "T24n1448_007:0032b27_25": "若欲守護、若言自護及守護他，亦應修習四念住處。",
    "T24n1448_007:0032b29_26": "云何四念住處？",
    "T24n1448_007:0032b29_27": "所謂身、受、心、法念等住處。",
    "T24n1448_007:0032c01_28": "汝等苾芻，應如是學。」",
    "T24n1448_007:0032c02_0": "爾時世尊到一車難伽羅聚落住一林中，告諸苾芻曰：「我今於此林中二月宴坐。",
    "T24n1448_007:0032c03_1": "諸苾芻除供養飲食人，餘者並不得來此。",
    "T24n1448_007:0032c04_2": "若至裒灑陀日，亦遣供養飲食人來取欲。」",
    "T24n1448_007:0032c05_3": "于時世尊便入寂定，諸苾芻等皆無往者，唯供養飲食人得至佛所。",
    "T24n1448_007:0032c07_4": "滿二月已，爾時世尊從定而起，於苾芻眾前敷座而坐，告諸苾芻曰：「若有外道來問汝等：『沙門喬答摩作何等行，於二月間而入寂定？』",
    "T24n1448_007:0032c10_5": "汝應報云：『入數息三昧。』",
    "T24n1448_007:0032c10_6": "何以故？",
    "T24n1448_007:0032c11_7": "我於二月中作數息觀宴坐而住。",
    "T24n1448_007:0032c11_8": "我作此觀時，於入息曾無散亂，如實了知。",
    "T24n1448_007:0032c12_9": "於出息亦無散亂，如實了知。",
    "T24n1448_007:0032c13_10": "長短生滅，遍身所有出息皆悉了知。",
    "T24n1448_007:0032c14_11": "遍身所有入息，亦悉了知。",
    "T24n1448_007:0032c14_12": "輕安行出息，輕安行入息，如實了知。",
    "T24n1448_007:0032c15_13": "受了知、心了知、樂了知，行輕安心行而入息，如實了知。",
    "T24n1448_007:0032c16_14": "輕安心行而出息，如實了知。",
    "T24n1448_007:0032c17_15": "心能了知，令心歡喜，令心專定。",
    "T24n1448_007:0032c18_16": "心解脫而入息，如實了知。",
    "T24n1448_007:0032c18_17": "心解脫而出息，如實了知。",
    "T24n1448_007:0032c19_18": "無常見、捨離見、厭離見、滅壞見而入息，如實了知。",
    "T24n1448_007:0032c20_19": "乃至滅壞見出息，如實了知。",
    "T24n1448_007:0032c21_20": "苾芻當知！",
    "T24n1448_007:0032c21_21": "我今念知此是麁行，我今超過此行，以輕安行餘極細行而行，由我超過彼麁行，以輕安數修微細行故。",
    "T24n1448_007:0032c23_22": "爾時有三天，來詣我所而坐，一者作是言：『喬答摩沙門今已滅訖。』",
    "T24n1448_007:0032c25_23": "一者云：『彼非已滅，今當欲滅。』",
    "T24n1448_007:0032c25_24": "一云：『彼非已滅，亦非欲滅，住於禪定，凡諸應供，皆如是定。』",
    "T24n1448_007:0032c27_25": "諸苾芻！",
    "T24n1448_007:0032c27_26": "我今為汝如法而說聖者修行、諸天修行、梵天修行、無學修行、有學修行、如來修行。",
    "T24n1448_007:0032c29_27": "凡有學者，未得當得、未證當證、未得見前當得見前。",
    "T24n1448_007:0033a01_28": "凡無學者，已得見前，當得增長。",
    "T24n1448_007:0033a02_29": "有學者，當得見法，安樂而住，乃至《道品集經》中說。」",
    "T24n1448_007:0033a04_0": "根本說一切有部毘奈耶藥事卷第七"
}