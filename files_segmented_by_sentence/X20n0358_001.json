{
    "X20n0358_001:0133a03_0": "金光明經文句文句記會本卷第一",
    "X20n0358_001:0133a05_0": "北涼三藏法師　曇無讖　譯經",
    "X20n0358_001:0133a06_0": "天台智者大師說文句門人灌頂錄",
    "X20n0358_001:0133a07_0": "四明沙門　知禮　述文句記",
    "X20n0358_001:0133a08_0": "雙徑沙門明得會句并記入於經文",
    "X20n0358_001:0133a09_0": "【記】吾先師昔居寶雲嘗講斯典其徒繁會競錄所聞而竊形卷軸況筆寄他手反覊乎曠遠之旨至於援證經論辭多舛謬予每一臨文不能無慨近因講次憶其所領大義撰成記文仍採孤山索隱中俗書故實用為裨助庶覽者不以事相之關情但思理觀之為益時天聖五祀臘月三日記。",
    "X20n0358_001:0133a15_0": "【記】將釋此經文句大科分二初釋題二入文釋題二初正標題目。",
    "X20n0358_001:0133a17_0": "【文句】金光明經文句",
    "X20n0358_001:0133a18_0": "【記】金等四字即所釋也文句二字是能釋也所釋經題委在玄義能釋文句者文即經文句謂章句亦句逗也即以章句節其經文令其詮旨各有分齊故荊谿云以由釋題大義委悉故至經文但粗分章段題云文句良由於此然立此二字蓋謙辭耳若觀釋經大義非少又解諸經皆稱文句乃是通稱故以經題簡之令別。",
    "X20n0358_001:0133a24_1": "二能說師號。",
    "X20n0358_001:0133b01_0": "【文句】天台智者大師說門人灌頂錄【記】住處得名如常所辨。",
    "X20n0358_001:0133b02_1": "二入文二初定三分二初的指所傳。",
    "X20n0358_001:0133b04_0": "【文句】此四卷文總有十八品。",
    "X20n0358_001:0133b05_0": "【記】異於真諦所譯七軸二十二品故指四卷十八品也世有足囑累為十九品者謬也以諸譯本皆無此品故。",
    "X20n0358_001:0133b07_1": "二正判三分二初引諸師判二初總舉不同。",
    "X20n0358_001:0133b09_0": "【文句】舊來分割盈縮不同。",
    "X20n0358_001:0133b10_0": "【記】盈者進也縮者退也盖言諸師分割三分進退不同也。",
    "X20n0358_001:0133b11_1": "二正明所判三初江北師。",
    "X20n0358_001:0133b12_0": "【文句】江北諸師以初品為序壽量下訖捨身為正讚佛為流通正文又三壽量下是正說四王下大誓護經除病下大悲接物。",
    "X20n0358_001:0133b15_0": "【記】以四王等各於佛前發願擁護說聽之者故云大誓護經流水長者除病救魚薩埵大子捨身飼虎等為大悲接物此師之意與下真諦新舊雖異大意是同。",
    "X20n0358_001:0133b18_1": "二江南師。",
    "X20n0358_001:0133b19_0": "【文句】江南諸師以初品為序壽量下為正四王下十三品為流通。",
    "X20n0358_001:0133b21_0": "【記】與今分節三分似同但昧壽量半品屬序耳。",
    "X20n0358_001:0133b22_0": "三真諦師二初判又。",
    "X20n0358_001:0133b23_0": "【文句】真諦三藏分新文二十二品初品為序壽量下至捨身十九品為正後兩品為流通。",
    "X20n0358_001:0133c01_0": "【記】真諦三藏於梁世重譯此經名金光明帝王經更加四品謂三身分別品滅業障品陀羅尼淨地品依空滿願品足讖本十八凡二十二品而出疏解釋故云新文等也。",
    "X20n0358_001:0133c04_1": "二明義。",
    "X20n0358_001:0133c05_0": "【文句】真諦釋云壽量明師果懺歎兩品明弟子因授記是弟子果除病是師因四王下正論力用前師果弟因既為正後師弟因果何得為流通邪。",
    "X20n0358_001:0133c08_0": "【記】仍斥江南以授記除病悉在流通故云後師弟因果等也合云師因弟果現文似倒。",
    "X20n0358_001:0133c09_1": "二示今師意二初約理破諸師二初總斥人情。",
    "X20n0358_001:0133c11_0": "【文句】今師謂分文本是人情人情咸謂序未辨道流通歇末不得論師弟因果是義不然。",
    "X20n0358_001:0133c13_0": "【記】正斥真諦義兼江北以此二師判師弟因果並在正宗意謂序分全未辨說修證之道至流通分道味已歇微末而已故總斥云是義不然。",
    "X20n0358_001:0133c15_1": "二別示經意二初立意二初明三分互通。",
    "X20n0358_001:0133c17_0": "【文句】夫三段者不可杜斷隔絕序本序於正通序則有三義正本正於序通正亦三義通本通於正序通亦三義上中下語皆善故。",
    "X20n0358_001:0133c20_0": "【記】杜塞也三分共成一經感應豈得義理互不相兼如初序分敘述發起若不關於下之二分何名正通之序正是序中所發所述復是流通所宣流布不爾何名一經正說流通一段若捨序正為通何法是故三分各具三義上中下語即七善中時節善也妙經云初中後善若其杜絕何名善耶。",
    "X20n0358_001:0134a02_0": "二眾機徧益。",
    "X20n0358_001:0134a03_0": "【文句】又眾生得道根性不定何容序無滋味流通歇末邪既不歇末說師弟因果亦應何妨如序中說正亦應無妨流通中有正意彌是督勵宣行不乖經意。",
    "X20n0358_001:0134a07_0": "【記】經所被機益有遲速不必皆在正宗悟入故云根性不定何容序分全無法味通中法味歇滅微末耶既其不然於流通中說流水因及信相果復何所妨彌益也督率也勵勸也。",
    "X20n0358_001:0134a10_1": "二引經。",
    "X20n0358_001:0134a11_0": "【文句】又法華中明阿私仙是師因持品授弟子果記諸師咸判是流通此有其例於義無妨與奪由人不須苦執也。",
    "X20n0358_001:0134a14_0": "【記】師即釋迦也達多品中明佛往劫以國王身事阿私仙求大乘法故曰師因持品授記波闍耶輸等成佛劫國即弟子果古諸法師判法華經自法師品後皆屬流通而人共許此與江南判今流通有師弟因果其意齊也故云於義無妨然不可定執故云與奪由人。",
    "X20n0358_001:0134a19_1": "二據義分今部二初分經二初定三分文。",
    "X20n0358_001:0134a21_0": "【文句】今從如是我聞入壽量訖天龍集信相菩薩室為序段從爾時四佛下訖空品正說段從四王品下訖經流通段。",
    "X20n0358_001:0134a24_0": "【記】今分三分大同江南但序盈半品故引三師但破真諦。",
    "X20n0358_001:0134b01_1": "二示三分義二初正示。",
    "X20n0358_001:0134b02_0": "【文句】序者序將有利益正者正當機辨道流通者流名下注通名不壅欲使正法之水從今以注當聖教筌罤不壅於來世。",
    "X20n0358_001:0134b05_0": "【記】將者當也正宗流通在序分後今序當有二分之益故云將有利益正當機者當是對義即正對機緣辨說常果懺讚之道也筌魚笱也罤兔罝也筌罤喻言教魚兔喻義理欲使言教流至將來正像末時常令群生取於義理故云不壅於來世也。",
    "X20n0358_001:0134b10_0": "二引經。",
    "X20n0358_001:0134b11_0": "【文句】經曰上中下語皆善即此義也。",
    "X20n0358_001:0134b12_0": "【記】二釋難二初立難。",
    "X20n0358_001:0134b13_0": "【文句】疑者云序分何得入正品中。",
    "X20n0358_001:0134b14_0": "【記】既稱序分合齊序品安得復入正宗壽量半品餘耶。",
    "X20n0358_001:0134b15_1": "二釋通三初引他部例。",
    "X20n0358_001:0134b16_0": "【文句】眾經例爾如維摩無序品序在正說中大品正說在序品中涅槃序分入正品中眾經皆然不以為疑何獨惑此。",
    "X20n0358_001:0134b19_0": "【記】淨名經以佛國因果以為正宗既無序品諸師乃將佛國半品而為序分若大品般若序品中云佛知眾會已集告舍利弗菩薩欲以一切種智知一切法當習行般若波羅蜜等如此說者已是正宗而文在序分若涅槃經當壽為正既無序品乃以壽命品中集眾為序此約北本也若南本者謝公治定乃取壽命集眾之文題為序品此等三經或序入正或正入序諸師分解不以為疑安得獨疑今判序分入壽量中耶。",
    "X20n0358_001:0134c03_1": "二明此經意。",
    "X20n0358_001:0134c04_0": "【文句】斯乃出經者意為四佛斷疑孤然而起其文嶄絕引序分安壽量中。",
    "X20n0358_001:0134c06_0": "【記】斯乃出自集經者節品之意蓋以若將壽量品題於天龍集信相室後安者則令四佛斷疑之文孤然而起故云嶄絕嶄鋤銜切嶄巖山貌若文孤起則如山巖之險絕不相連屬也為此之故安壽量題於序段中也。",
    "X20n0358_001:0134c10_1": "三約今意結。",
    "X20n0358_001:0134c11_0": "【文句】今從義便不得齊品分割也。",
    "X20n0358_001:0134c12_0": "【記】品雖屬正義當序分豈順標題令義失耶。",
    "X20n0358_001:0134c13_0": "【記】二正釋經三分二初序分二初品題。",
    "X20n0358_001:0134c14_0": "　　金光明經序品第一",
    "X20n0358_001:0134c15_0": "【記】句文分二初釋序二初標三義。",
    "X20n0358_001:0134c16_0": "【文句】序有三義一次緒二敘述三發起。",
    "X20n0358_001:0134c17_0": "【記】經之序分義合有三諸部之中或秪一二盖闕略也今經與法華等諸大部中皆具此三。",
    "X20n0358_001:0134c18_1": "二釋三義。",
    "X20n0358_001:0134c20_0": "【文句】次緒者居一部之初冠眾說之首故言次緒敘述者敘於方將述於當益故言敘述發起者發其信心起於教也一段經文含此三義故題為序品。",
    "X20n0358_001:0134c23_0": "【記】緒謂繭之緒也凡繭之抽絲先抽其緒緒盡方見其絲今以五事在初如絲之緒也冠去聲呼敘方將述當益盖言敘述當時有正宗流通之益故此序述下一十七品也發謂開發物機之信也起謂興起聖應之教也此序即以現瑞駭動物情令信心顒顒教必深益。",
    "X20n0358_001:0135a04_1": "二釋品二初舉梵翻名。",
    "X20n0358_001:0135a05_0": "【文句】品者梵語稱為跋渠此為品也。",
    "X20n0358_001:0135a06_0": "【記】二就名釋義二初正釋。",
    "X20n0358_001:0135a07_0": "【文句】品是類義此中文句氣類相從節之為䟦渠。",
    "X20n0358_001:0135a08_0": "【記】此中文句俱在經也以能詮教皆用四法謂聲名句文此有二種佛世滅後若約佛世八音四辯梵音聲相此一是實名句文身但是聲上屈曲建立此三是假聲屬色法名句文身屬第三聚不相應行毗曇十四成論十七瑜伽二十四種此則大小二宗所立有異名句文者唯識云名詮自性句詮差別文即是字為二所依若約滅後諸聖結集彼土貝葉此方黃卷其中所載名句文者皆依形顯色法建立也今略舉此二具足應四氣類相從者如以四法同明發起等義故節為序品乃至同明讚佛之義故節為讚品今雖釋序而品義貫下。",
    "X20n0358_001:0135a19_0": "二引例。",
    "X20n0358_001:0135a20_0": "【文句】例如律中有篇聚毗曇有犍度爾。",
    "X20n0358_001:0135a21_0": "【記】律論二藏文句氣類咸有篇聚犍度之節段猶經之品類篇聚者謂五篇六聚一波羅夷二僧殘三波逸提四提舍尼五突吉羅此謂五篇也於僧殘之下加偷蘭遮即名六聚若於吉羅更開惡說復為七聚毗曇者具云阿毗曇此云無比法即論藏也犍度此云法聚亦以氣類相從之法聚為一段也如八犍度論謂一業犍度明三業二使犍度明百八煩惱三智四定五根六大七見八雜思之可見。",
    "X20n0358_001:0135b05_1": "二經文二初分三序。",
    "X20n0358_001:0135b06_0": "【文句】從如是下是次緒從是時如來下是敘述從其室自然廣博嚴事下是發起。",
    "X20n0358_001:0135b08_0": "【記】此雖分三至下消文但束為通別二序。",
    "X20n0358_001:0135b08_1": "二釋三序三初次緒二初泛論名數二初明數不同二初正明數開合。",
    "X20n0358_001:0135b11_0": "【文句】次緒之序舊云五事地人開佛是為六事。",
    "X20n0358_001:0135b12_0": "【記】地人者弘地論師也六事者一所聞法體二能持人三聞持和合四說教主五依止處六聞持伴或七則離於我聞或五則合於佛處。",
    "X20n0358_001:0135b14_1": "二兼示眾是非。",
    "X20n0358_001:0135b16_0": "【文句】此經天龍集信相室不聞前序不聞後夢亦得是同聞亦得是非也同聞眾少不次第云云。",
    "X20n0358_001:0135b18_0": "【記】此經正談常壽之宗在信相室故諸天龍及諸菩薩於此集聽說意四佛不現理合其眾退散靈山說序夢中金鼓時處既異故皆不聞約聽常壽得是同聞不預夢等故非同聞以說此經時處不定故同聞眾不如諸經安布次比也若義淨新譯最勝王經列同聞眾不異諸經大師懸知梵本將至故注云云。",
    "X20n0358_001:0135b24_1": "二立名多種二初列釋異名。",
    "X20n0358_001:0135c01_0": "【文句】此之五六亦名印定序三世諸佛經初皆安如是故亦名通序與諸經同亦為通名作本故亦名經後序結集者所置故亦名經前序遺囑令安故亦名破邪序對破外道阿慪故亦名證信序令聞者不疑故。",
    "X20n0358_001:0135c06_0": "【記】凡有六名皆上句標名下句釋義印定義者以如是等文如世符印見此冠首知是佛經故大論云非但我法如是三世佛經初亦然為通名作本者金口所談皆安如是故通名經經後序者結集時在說經後故經前序者以佛遺囑令安經首故大論云佛將涅槃阿難問佛一切經首當作何語佛答阿難應云如是我聞一時佛在某方某國與某大眾破邪序者以一切外經皆以阿慪二字冠首阿之言無慪之言有以其所計此二為本顯於部內不出有無故立如是對破邪執不如不是證信序者大論云何以不直說般若而說住王舍城答說時方人令人信故。",
    "X20n0358_001:0135c17_1": "二結歸四悉。",
    "X20n0358_001:0135c18_0": "【文句】天台師云總此六說都是四悉檀意也諸佛諸經同是世界悉檀也經前經後為利來世是為人悉檀也對破外道是對治悉檀也信順無疑是第一義悉檀也。",
    "X20n0358_001:0135c22_0": "【記】天台師者章安對彼舊解故稱智者為天台師四悉檀者悉是華音以徧為義檀是梵語此翻為施諸佛聖人常以歡喜生善破惡入理四種之益徧施眾生斯是感應之通相也此之次序金口令安即是應也即被滅後一切機緣即是感也而其一序有六名義其意如何今以四種悉檀收之則一一名義皆有所歸也故初二二名是世界益施眾生也三四二名屬於為人第五破邪是對治法第六信理屬第一義此四既未判於深淺即當四教各具四也。",
    "X20n0358_001:0136a08_0": "【記】二正釋經文二初依經釋五義二明闕同聞義此依地論師六事分文故若依五事現文唯四就初為五初法體。",
    "X20n0358_001:0136a11_0": "如是。",
    "X20n0358_001:0136a12_0": "【記】文二初舊解二初引諸師釋四初舊解。",
    "X20n0358_001:0136a13_0": "【文句】舊解如名不異是曰無非阿難所傳文句似瀉水分鉼與佛一種故不異稱如文下之理允當無謬故無非曰是略而言之文如理是。",
    "X20n0358_001:0136a16_0": "【記】二肇師。",
    "X20n0358_001:0136a17_0": "【文句】肇師云如是者信順之辭也信則所聞之理會順則師資之道成。",
    "X20n0358_001:0136a19_0": "【記】三真諦。",
    "X20n0358_001:0136a20_0": "【文句】真諦三藏云如是者決定也數決定理決定佛說此經有若干文句若多成增謗若少成減謗阿難傳之如瀉水不多不少故數決定佛說無相之理不有不無若有墮增若無墮減阿難傳之無增無減故理決定。",
    "X20n0358_001:0136b01_0": "【記】四龍樹。",
    "X20n0358_001:0136b02_0": "【文句】龍樹解如是者信順之辭也信者言是事如是不信者言是事不如是。",
    "X20n0358_001:0136b04_0": "【記】其四文義皆悉可見至判四悉方定深淺。",
    "X20n0358_001:0136b04_1": "二以四悉判。",
    "X20n0358_001:0136b06_0": "【文句】此之四解各據一悉檀意舊解語總不顯文詮何等理為如何等理為文所詮為是既不顯了只是世界悉檀意肇師據信順是為人三藏文理決定為對治龍樹信順如是為第一義云云。",
    "X20n0358_001:0136b10_0": "【記】今明聖法若多若少若總若別無非感應感應不出四種悉檀前判次序六種名義是總是多今判六事一一感應是別是少故如是二字諸師異釋今天台師用四悉檀而會釋之各得如來感應一意豈同世諍是一非諸舊解二字雖對文理不分大小其語通總又無生善三益之相但得授受不謬之益故屬世界也肇師雖有會理之言亦不簡真俗但生信順資稟之善故屬為人真諦文理亦未分別而論決定離增減惡故成對治龍樹信順雖同肇師而言信者言是事如是此則能彰三諦之義是事即俗諦如即真諦是即中諦此於一句巧示三諦當第一義也注云云者令如向辨。",
    "X20n0358_001:0136b22_0": "二今釋二初約教二觀心此之二釋即教觀二意雙美而談逈出諸宗功由此也初文分二初通。",
    "X20n0358_001:0136b24_0": "【文句】今作通別二釋佛如法相而說阿難如聞相而傳故言如也佛如法相而解阿難如海量而受故言是也云云。",
    "X20n0358_001:0136c03_0": "【記】約說約傳明如約解約受明是此既通釋貫下別釋必該四教故知法相是四所詮佛是宣說四教之主阿難是四聞持之人當分而言四皆海量。",
    "X20n0358_001:0136c06_0": "二別釋三初迭明破立四即是四教一一破前不如不是方立本教如是之義初破邪立正破外道邪顯三藏正二初破邪。",
    "X20n0358_001:0136c09_0": "【文句】別釋者外曰阿慪稱吉文乖其理故非如理異其文故非是不可見阿慪在初而中後皆吉也。",
    "X20n0358_001:0136c11_0": "【記】阿慪稱吉者百論明外道問內弟子云佛說何法答云略說二種惡止善行外曰汝經有過初說惡故是不吉我師經法初說吉故如廣主經等初皆言吉以初吉故中後亦吉故曰阿慪稱吉也文乖等者以正破邪不如不是經初標吉而部內所詮唯是邪見此文乖理非如也邪見即不吉豈稱阿慪此理異文非是也故百論破云是吉是不吉此是邪見氣也。",
    "X20n0358_001:0136c18_1": "二立正。",
    "X20n0358_001:0136c19_0": "【文句】文如其理故言如理如其文故言是。",
    "X20n0358_001:0136c20_0": "【記】三藏教中文理相稱以無常生滅之談稱無常生滅之理曰如此理稱文曰是。",
    "X20n0358_001:0136c21_1": "二破異立同二初破異。",
    "X20n0358_001:0136c23_0": "【文句】今謂三藏經初云如是二諦各異故非如理淺故非是。",
    "X20n0358_001:0137a01_0": "【記】欲彰衍理先斥藏非實有之俗而為能詮不即真諦故非如也所詮之真不含中理淺故非是。",
    "X20n0358_001:0137a03_0": "二明同。",
    "X20n0358_001:0137a04_0": "【文句】摩訶衍二諦相即故言如理深故言是。",
    "X20n0358_001:0137a05_0": "【記】通談幻有當體即空不異名如即空之真能含中道不同三藏析空定淺故理名是通教必通別圓二教故文標云摩訶衍也。",
    "X20n0358_001:0137a07_1": "三破淺明深二初破淺。",
    "X20n0358_001:0137a09_0": "【文句】今謂三人同聞而各解故非如證入優劣故非是。",
    "X20n0358_001:0137a11_0": "【記】欲明別理先斥通非通教三乘同聞即空而鈍菩薩同二乘解利根聞空不但空有兼能空空既此各解望別非如空中兩證證空尤劣比中非是。",
    "X20n0358_001:0137a14_0": "二明深。",
    "X20n0358_001:0137a15_0": "【文句】唯菩薩所聞者為如菩薩所到者為是。",
    "X20n0358_001:0137a16_0": "【記】別教不通二乘脩學雖復廣攝微塵之眾唯菩薩根皆聞佛性次第脩入既無異解故得稱如無不證中故稱為是。",
    "X20n0358_001:0137a18_1": "四破離立中二初破離。",
    "X20n0358_001:0137a19_0": "【文句】今謂離邊明中之文則非如出二諦之外有中道則非是。",
    "X20n0358_001:0137a21_0": "【記】欲明圓理先斥別非別雖談中中唯佛果雖復變造九界因果九非性具須緣中道次第斷盡方成佛界佛與九異故不名如初觀出俗次觀出真至第三觀雙出二諦方證中道中不即邊故非是義。",
    "X20n0358_001:0137b01_1": "二明中。",
    "X20n0358_001:0137b02_0": "【文句】文字性離即是於如故言如一切法即佛法名之為是。",
    "X20n0358_001:0137b04_0": "【記】能詮文字性本忘離與理不異故稱為如唯空唯有唯色唯心一一皆中無非佛法故名為是文如理是義究竟成。",
    "X20n0358_001:0137b06_1": "二結成四教。",
    "X20n0358_001:0137b07_0": "【文句】初破邪明正即三藏經如是次破異明同即通教經如是次破淺明深即別教經如是次破離明中即圓教經如是。",
    "X20n0358_001:0137b10_0": "【記】問前釋四教通真含中得名理深今結四教別教乃云破淺明深豈可通教真中俱淺答通理雖深為攝二乘及鈍菩薩故兼淺理今結別教獨菩薩法唯談深理故以唯深破於兼淺與前列釋義不相違。",
    "X20n0358_001:0137b14_1": "三示部具四。",
    "X20n0358_001:0137b15_0": "【文句】此經既是方等通被根性不同作種種說無咎。",
    "X20n0358_001:0137b16_0": "【記】二觀心。",
    "X20n0358_001:0137b17_0": "【文句】觀心解者觀與境冥故為如境即正觀故為是經言如此觀者即是正觀若他觀者名為邪觀即其義也。",
    "X20n0358_001:0137b20_0": "【記】以圓三觀觀於陰等脩惡之心即是性惡名惡法界無法不收體是三德復名三諦稱諦而照觀境不異故名為如境即正觀者境是本覺起為始覺雖分新舊覺體不殊故得名為境即正觀是義方成若不爾者境照境等四句豈立經言等者若觀頑境偏小忘心假立真如等皆名邪觀今茲正觀雖非約行行人若欲攝事成理即聞而脩必須於所觀心簡於十境陰境常有餘九待業於能觀觀須識十乘上根脩一中根至七下根具十若自未解摩訶止觀當依師友一一咨詢明識藥病方可脩之勿謂一句脩行即足下去觀解準此應知。",
    "X20n0358_001:0137c07_0": "二聞持。",
    "X20n0358_001:0137c08_0": "我聞。",
    "X20n0358_001:0137c09_0": "【記】文二初舊解三初舊師。",
    "X20n0358_001:0137c10_0": "【文句】我聞者舊云阿難不師心親承佛旨故曰我聞。",
    "X20n0358_001:0137c11_0": "【記】外人我見故多師心阿難師佛故唱我聞。",
    "X20n0358_001:0137c11_1": "二真諦。",
    "X20n0358_001:0137c13_0": "【文句】真諦曰我是器義一散心名覆器無聞慧故二忘心名漏器雖得而失無思慧故三倒心名穢器非而謂是無脩慧故阿難無三過唯是善好器親承有在故言我聞。",
    "X20n0358_001:0137c17_0": "【記】我能受持佛所說法故是器義簡三非器顯成三慧雖未分於四教慧別然釋我聞尤過舊解。",
    "X20n0358_001:0137c19_0": "三釋論。",
    "X20n0358_001:0137c20_0": "【文句】釋論云耳根不壞聲在可聞處作心諦聽因緣和合故稱聞阿難與聽眾述佛遺旨親承不謬故言我聞。",
    "X20n0358_001:0137c23_0": "【記】彼明耳識從四緣生一空二根三境四作意今云不壞是根可聞處是境諦聽是作意唯闕空緣下云因緣和合義可兼之即四緣和合方發耳識不言耳聞稱我聞者我是耳主故新云耳識九緣生備於唯識也。",
    "X20n0358_001:0138a03_1": "二今釋二初約教釋二初我聞各釋二初明四我。",
    "X20n0358_001:0138a05_0": "【文句】師釋我有四義謂我我我無我無我我我無我而不二真我義配四根性人云云。",
    "X20n0358_001:0138a07_0": "【記】此我我等例於大經生生等四句而立然我是假名攬陰而有陰法既有生生等四我隨實法豈不然乎如釋生生云大生生小生此乃生滅生於生滅攬生滅法成生滅我故例生生成於我我雖是空觀而非體空是故三藏富於初句又復應知假實生滅眾生本爾而不覺知今稟此教稱本而觀豈唯此教下三皆爾通教實法生即不生故陰中我即無我也故屬次句別人知陰不生而生是故觀於無我而我盖由此教元知真我見慢盛故初觀無我次破無我建立於我後入真我是故此教當第三句圓人即達現前假實不生不生攬常住陰而成真我我既即中二諦皆趣故云我無我而不二真我義是故此教當第四句教本被機故四我義配四根性令後說者如上分別故注云云。",
    "X20n0358_001:0138a21_0": "二明四聞。",
    "X20n0358_001:0138a22_0": "【文句】聞亦四義謂聞聞聞不聞不聞聞不聞不聞配四教法人云云。",
    "X20n0358_001:0138a24_0": "【記】我是聞主聞是我用主是假人用是實法然若解主義則聞義自顯但主是總論緣起聞乃別從說聽不無少異從聞因緣而有餘聞故曰聞聞既從緣生終歸壞滅此聞生滅也聞無四性當處無聞故曰聞不聞此聞無生也真雖不聞俗中有聞故曰不聞聞此聞無量也二諦即中故云不聞中亦叵得復云不聞四十九年不說一字何有中邊而可聞耶此聞無作也注意同前。",
    "X20n0358_001:0138b07_1": "二我聞共釋三初聞者四能。",
    "X20n0358_001:0138b09_0": "【文句】有四種阿難謂歡喜阿難賢阿難典藏阿難海阿難為四種緣立四種名。",
    "X20n0358_001:0138b11_0": "【記】三藏教中阿難一身而有四德故受四名典藏出阿含餘三出正法念今演小名對於四教義與名合阿難梵語歡喜華言佛成道夜生舉國歡喜因以為名從緣立名符生滅法傳持三藏宜用此名通教所說體事即理異凡俗見宜用賢名別教正談塵沙佛法多所主領宜典藏名圓教始終詮法界理既深且廣宜用海名。",
    "X20n0358_001:0138b17_1": "二能承四佛四初三藏。",
    "X20n0358_001:0138b19_0": "【文句】歡喜阿難是我我用聞聞親承丈六身佛持三藏法故言我我聞聞。",
    "X20n0358_001:0138b21_0": "【記】此教析法空不含中故見佛身唯是丈六。",
    "X20n0358_001:0138b21_1": "二通教。",
    "X20n0358_001:0138b23_0": "【文句】賢阿難是我無我用聞不聞親承丈六尊特合身佛持通法故言我無我聞不聞。",
    "X20n0358_001:0138c01_0": "【記】觀既體法顯二種空謂但不但鈍根菩薩同二乘人唯見但空無中實故非色心本故佛元由誓扶殘習幻出身智終歸灰滅色有分齊故云丈六若利菩薩受別圓接解不但空空是本覺中實之體是玅色心佛位證得所有身智稱體無邊故名尊特尊崇奇特亦名報身秪一佛身由利鈍機見二種狀故云合身通教佛身須作此辨應了鈍根見佛縱高十里乃至百億以依但空亦非尊特有分齊故若利人見丈六八尺既依中道亦無分齊是故下文金龍尊王偈讚三十二相文句解云正歎尊特。",
    "X20n0358_001:0138c11_1": "三別教。",
    "X20n0358_001:0138c12_0": "【文句】典藏阿難是無我我用不聞聞親承尊特身佛持別法故言無我我不聞聞。",
    "X20n0358_001:0138c14_0": "【記】此教初心便聞但中中雖不具九界依正非無佛界妙色妙心是故見佛唯無分齊尊特身也此教始終不共二乘及住空菩薩脩證故也。",
    "X20n0358_001:0138c16_1": "四圓教。",
    "X20n0358_001:0138c17_0": "【文句】海阿難是我無我而不二用不聞不聞親承法身佛持圓法故言我無我而不二用不聞不聞。",
    "X20n0358_001:0138c19_0": "【記】此教所說世間相常故一切法無非中道雖與別人同見尊特彼兼別脩此皆性具故龍女云微妙淨法身具相三十二欲彰全性是故從勝特名法身故此教人觀性德苦樂而興與拔以即理毒害為所消伏脩得三因名性德行報應二身即名法身盖欲以性而泯於脩苦則即拔無拔毒則即消無消行乃即修無修佛乃即證無證阿難傳此無作四諦即說無說是故親承法身佛也。",
    "X20n0358_001:0139a02_1": "三部有四機。",
    "X20n0358_001:0139a04_0": "【文句】此經通三乘說聽一音各解故須分別云云。",
    "X20n0358_001:0139a05_0": "【記】問上明四教今那但云三乘說聽答以三乘中聲聞緣覺須論藏通若明菩薩須該四教三乘總論四教別辨聽既三乘說必四佛既一音各解亦一身異見前明合身其意在此。",
    "X20n0358_001:0139a08_1": "二約觀心解。",
    "X20n0358_001:0139a09_0": "【文句】觀解者若作攀上厭下觀是為我我聞聞若作析體兩種從假入空觀皆是我無我聞不聞若作從空出假觀是無我我不聞聞若作中道觀是真我不聞不聞。",
    "X20n0358_001:0139a13_0": "【記】以上我聞各四句義就於行者心觀辨之攀上等者是有漏禪六行觀也攀上淨玅離厭下苦麤障約於九地迭論上下我我聞聞是三藏中生滅俗境前約三乘知解生滅觀之入理今就凡夫不知而脩但成世禪既是俗境知與不知法本生滅故當生生句今宗解之或從所化機或約能觀觀析體二觀俗異真同前約俗異故將析法別對初句今就真同故以析體共對次句後之二觀不殊前對又前約教我聞四句可對四人今論脩觀須就一人一念而照故釋籤一心三觀於一念心見四四諦尚具四趣豈闕世禪故說必次第約人辨相故脩無前後唯成圓觀故。",
    "X20n0358_001:0139a24_1": "三和合。",
    "X20n0358_001:0139b01_0": "一時。",
    "X20n0358_001:0139b02_0": "【記】文二初舊解二初肇師。",
    "X20n0358_001:0139b03_0": "【文句】一時者肇師云法王啟運嘉會之時也。",
    "X20n0358_001:0139b04_0": "【記】啟開也運謂時運嘉善也會合也即是機應善合之時也。",
    "X20n0358_001:0139b05_1": "二真諦二初敘彼立義。",
    "X20n0358_001:0139b06_0": "【文句】三藏云高時下時皆是若過若不及不堪聞法唯有平時即是一時也。",
    "X20n0358_001:0139b08_0": "【記】此解同肇以合釋一而但就機論不高下合應之心也若諸眾生心不高下中平之時即是與佛合一時也故云平時即是一時。",
    "X20n0358_001:0139b10_1": "二章安釋成。",
    "X20n0358_001:0139b11_0": "【文句】私謂高時慢心不行下時躭荒五欲不耽不慢是平時也。",
    "X20n0358_001:0139b13_0": "【記】言私謂者大師滅後頂師記錄此文句時自加此釋事非公灼故言私也蓋慮後人不解真諦高下之義故為釋出高謂慢心自恃陵他不能奉行佛之道法故云慢心不行下謂躭戀五欲荒迷不捨何能受道此之二心最為道障欲令今人不躭不慢脩於平時即感聖也。",
    "X20n0358_001:0139b18_1": "二今釋二初約教二初約因緣總釋。",
    "X20n0358_001:0139b20_0": "【文句】師釋眾生感法佛慈赴教機應之時也。",
    "X20n0358_001:0139b21_0": "【記】感應因緣合一之時也不明感應與誰論一未分三諦淺深之別故當總釋。",
    "X20n0358_001:0139b22_1": "二約諦智別釋二初釋時。",
    "X20n0358_001:0139b24_0": "【文句】亦是發真見諦之時也亦是法眼明朗照世之時也亦是佛眼照中之時也云云。",
    "X20n0358_001:0139c02_0": "【記】問諦智但在機感應該生佛雙隻既不同如何論總別答智即是機諦即是應智諦合時名感應一何者佛以三諦而為其體不以此體應於眾生眾生無由智合於諦如須菩提石室觀空釋迦歎言得見我身豈唯諦理諸善亦然如云若持五戒釋迦如來在汝家中故知佛以三諦諸善而為體相眾生脩善見諦理時即是感應合一時也今明三諦即攝四教如常所辨。",
    "X20n0358_001:0139c09_1": "二釋一。",
    "X20n0358_001:0139c10_0": "【文句】而言一者若前思後覺斯二非一思覺妄斷豁悟之時故言一時也。",
    "X20n0358_001:0139c12_0": "【記】即前諦智合一之相也先簡不合謂前思後知此乃覺觀虗妄之心若智發者思覺俱寂豁爾開悟方與諦一故言一時四教諦智一相皆然。",
    "X20n0358_001:0139c14_1": "二觀解。",
    "X20n0358_001:0139c16_0": "【文句】觀解者從假入空與真一時從空入假與機一時中道正觀與法性一時云云。",
    "X20n0358_001:0139c18_0": "【記】前約教解是佛會開悟今約觀解是滅後造脩前分四教今在一心文同意異。",
    "X20n0358_001:0139c19_1": "四教主。",
    "X20n0358_001:0139c20_0": "佛。",
    "X20n0358_001:0139c21_0": "【文句】文二初舊解二初真諦。",
    "X20n0358_001:0139c22_0": "【文句】佛者真諦云佛有三義一切智異外道慈悲異二乘平等異小菩薩餘人無此。",
    "X20n0358_001:0139c24_0": "【記】未破無明名小菩薩若證法身分顯三義故不破異二乘異外故但一義菩薩雙異外道二乘故得二義而未平等佛盡能異是故三義具足究竟二釋論。",
    "X20n0358_001:0140a04_0": "【文句】釋論明佛是第九號佛名為覺覺世間出世間常無常數非數等朗然大悟故名為佛。",
    "X20n0358_001:0140a06_0": "【記】世尊當十故佛第九此就合說若調御丈夫開為二號則佛當第十十號具足名世間尊此是能覺其所覺者即世間等三雙法也初雙約凡聖世則六凡法出世則四聖法次雙約小大無常則凡小法常則大乘法後雙約思議不思議六凡三教是數皆可思議法唯圓非數是不可思議法此等法門於一心中朗然頓覺故名為佛。",
    "X20n0358_001:0140a12_1": "二今釋二初約教。",
    "X20n0358_001:0140a14_0": "【文句】天台師云佛者依一切智有丈六佛依道種智有丈六尊特佛依一切種智有法身佛三佛不得一異非一異而一異爾。",
    "X20n0358_001:0140a17_0": "【記】佛既翻覺而有三身即是三種覺智所成若一切智成於三藏丈六佛依道種智有二佛者此智論於界內外故界內道種成於通教但空丈六以鈍菩薩為空出假故界外道種成於通別但中尊特以二菩薩為中出假故一切種智成於圓教及通別教諸法趣中法身佛也雖被四機秪是三佛此之三佛不可定一無差即差故不可定異差即無差故須忘一異是秘密藏故而論一異跨節當分故。",
    "X20n0358_001:0140b01_1": "二約觀。",
    "X20n0358_001:0140b02_0": "【文句】觀解者空觀覺知諸法一相假觀覺知諸法種種相中觀覺知諸法無一異相亦一異相云云。",
    "X20n0358_001:0140b04_0": "【記】三觀所覺皆云諸法者一一覺於三諦也故空覺三諦差別情忘名第一義空故曰一相假覺三諦皆能立法名如來藏故曰種種相中覺三諦遮照同時名第一義理故曰無一異相亦一異相前約教釋故以三智別示三身攝於四教今既約觀須唯在圓圓觀若成四教三身不求自獲塵去鑑淨像現隨形令此分別故注云云。",
    "X20n0358_001:0140b10_1": "五住處。",
    "X20n0358_001:0140b11_0": "住王舍大城耆闍崛山。",
    "X20n0358_001:0140b12_0": "【記】文二初雙標。",
    "X20n0358_001:0140b13_0": "【文句】住者佛是能住王舍城是所住處。",
    "X20n0358_001:0140b14_0": "【記】佛能住人也城山所住處也人必有法以為能住如世惡人必以惡法住於家舍善人善法住舍亦然今云佛住王城耆山豈得不以首楞嚴定為能住法耶故普賢觀云釋迦牟尼名毗盧遮那此佛住處名常寂光牟尼是人寂光是法此之人法自可分於能住所住若望山城俱為能住山望寂光為所住處處隨法轉其猶還丹點鐵成金故摩竭提阿蘭若處名寂滅場今之城山豈其不爾故知不辨能住心法但云色身住於土石則大小心境之談便成無用是以雙標能住所住其有旨乎。",
    "X20n0358_001:0140b24_0": "二雙釋二初明能生法二初舊解二初真諦。",
    "X20n0358_001:0140c01_0": "【文句】真諦明住法有八一住大千界內二住依止處王城也三住五分法身壽命現在也四住威儀利物五天住住禪定六梵住住四等慈悲七聖住住三三昧八大處住住第一義也。",
    "X20n0358_001:0140c05_0": "【記】此師釋住不但色質住於城山故明八種能住之法一住大千顯能住化廣二住依止顯今能住三住五分顯於能住無漏五陰五分者謂戒定慧解脫解脫知見謂無學道共戒滅盡定無生慧有餘解脫照解脫智眼名為知見謂自知是初果乃至四果也是則前三並在於果方名法身言壽命現在者以入無餘則五分滅故灰身則戒定有餘解脫滅滅智則慧乃知見滅故壽命現在五分得住四住威儀行住坐臥皆有法則故能利物五天住住禪定者禪則四禪定謂四空是色無色二界天法故六梵住住四等眾生無量我心常等故四禪加脩慈悲喜捨生梵王天故云梵住文無喜捨略也七聖住住三三昧謂空無相無願此三聖人所脩故云聖住八大處住即常寂光言慮已絕故云第一義也此之八義皆是如來能住法也。",
    "X20n0358_001:0140c19_1": "二釋論。",
    "X20n0358_001:0140c21_0": "【文句】釋論四住攝八也天住梵住攝其天住定住聖住攝其五分命住佛住攝其大處住又有迹住王舍城攝其界內依止威儀三住。",
    "X20n0358_001:0140c24_0": "【記】大品云佛住王舍城龍樹約四義釋能住法謂天梵聖佛也真諦八法不出此四是故大師以四攝之論中天梵與真諦師天梵二住名義全同而言定者四等定也此則以二攝於二也聖住與真諦聖住名義全同而更攝得五分壽命此則以一攝二也佛住與真諦大處住名異義同以一攝一此則論四已攝彼五也而論復云於四住法中住聖住佛住法憐憫眾生故王舍城住今云迹住也此義復攝真諦三住以王城是依止處故王城在大千界內故四威儀不離王城故問佛能住法是首楞嚴論何須說聖梵天三答如來自行實在楞羅為利他故住餘三法心若不住梵天等法口豈能說四禪四等是故玅樂明論四住云從廣之狹將勝攝劣故天攝機寬佛攝最狹中二迭論故云從廣之狹佛住既勝無善不攝故聖等三是凡小善明所說爾。",
    "X20n0358_001:0141a15_1": "二今釋二初教。",
    "X20n0358_001:0141a16_0": "【文句】天台師云丈六身佛住真諦也丈六尊特合身佛雙住真中也尊特身佛雙住俗中也法身佛住中道也。",
    "X20n0358_001:0141a19_0": "【記】論明四住其義猶總是故今家明四教佛住於三諦復論兼獨住法明矣三藏所詮析法觀拙故成佛唯丈六身但住真諦通教所詮體法觀巧能證二空故所成佛隨利鈍機一身兩見丈六住真尊特住中別教詮中脩次第觀故所成佛唯一尊特以須別脩緣了莊嚴故使此佛雙住俗中圓教詮中中具諸法因中萬行不脩而脩果上萬德成無所成故即報應名為法身唯住中道前三教佛豈離法身今就當分明四差別是故四佛各以住法住於城山。",
    "X20n0358_001:0141b04_1": "二觀。",
    "X20n0358_001:0141b05_0": "【文句】觀解空觀住真假觀住俗第一義觀住中。",
    "X20n0358_001:0141b06_0": "【記】於一心中圓脩三觀住於三諦以此住法住所居處若念念不休即觀行佛行住坐臥經云此處皆應起塔即此意也。",
    "X20n0358_001:0141b08_1": "二明所住處二初城二初因緣釋。",
    "X20n0358_001:0141b10_0": "【文句】王舍城者釋論大出因緣初立五山中七燒七造王來居此故言王舍又云他舍被燒王舍不燒後悉排云是王舍即得免燒自是已來呼為王舍。",
    "X20n0358_001:0141b13_0": "【記】此文雖略意亦可見若欲備知當尋彼論。",
    "X20n0358_001:0141b13_1": "二觀行釋。",
    "X20n0358_001:0141b15_0": "【文句】觀解五陰為舍心王居之故言王舍。",
    "X20n0358_001:0141b16_0-0": "【記】上諸觀解皆是附法以如是等不借事義表觀法故此之城山是托事觀也如今王舍借覆蓋議表於五陰託自在義表善惡王故玅樂云以善惡王對無記舍應知無記徧該八識若善惡王唯第六識以此第六通三性故謂善性惡性無記性也此無記性同餘四陰為所觀境取善惡性為能觀觀初心脩觀莫不用此第六心也以由此心能起欣厭分別名義作善惡因故所言善者對惡得名非究竟善以此王數本由見愛熏習所成圓名字人全未能伏縱起善念不離見愛故十境心皆名魔障不思議觀方曰善淨若直以此心觀實相理如用藕絲懸須彌也徒增分別絕念無由若體此心是性惡者性惡融通無法不趣自然攝得七八九識同為玅觀故得名為境即是觀能所既泯思議乃忘圓妙之觀初心可脩故妙樂云忽都未聞性惡之名安能信有性德之行須聞性惡者以知性惡故則脩惡本虗三觀十乘無惑可破無理可顯脩德功寂是無作行故以性德召此行也此意若昧徒說心王為能觀觀終非圓觀豈前三教非善惡王為能觀耶又須了知非獨城山以陰為境諸事法觀皆須觀陰故妙樂云又諸觀境不出五陰今此山等約陰便故以諸文中直云境智記文既云諸觀之境不出五陰則知託事附法無不觀陰言此山等約陰便者蓋此山城表陰義便故明言陰諸文不便故直云境智雖為不便不言五陰而所觀境無不是陰故上句云不出五陰直云境智即諸文云觀一念心即空假中也雖不云陰且一念心非陰是何有人據此執諸觀境不觀陰者違文背義過莫大焉又僻執云唯止觀中從行觀法得簡陰境諸事法觀不得簡陰斯是胷情自立規矩諸文觀法既不出陰簡有何妨況玅樂中觀陰須明方便正脩簡境及心簡境豈非去尺就寸簡心豈非去其思議取不思議耶安得固違執不簡陰此人又執諸文託事附法觀心不可脩習唯止觀約行觀法方可脩之乃引義例諭邪師文為據彼文云十二部觀寄事立名雖有三觀之名十境十乘不列一部名下唯施一句豈此一句能申觀門今人謂事法觀心便可脩習不假止觀者豈不全同往代邪師耶今評義例驗此人說全昧荊谿破立意也何者義例諭疑本為邪師錯謂止觀十境十乘是漸圓觀唯頂法師十二部經觀心之文為頓頓觀脩之即得是故荊谿如上諭之其意但是破彼邪師將頂法師十二部下觀心一句具足申於頓頓觀門也邪師既以止觀十境十乘自是漸圓終不肯用入十二部事觀中脩豈得同於正解之師講至城山等觀之時學者欲脩即敘止觀方便正脩揀境等文成其法行若然豈是十境十乘一向不列耶豈是獨將一句申觀門耶又何嘗云事法觀心不假止觀便可脩習又不云城山等觀是頓頓法那斥全同往代邪師耶又法華玄義示諸文觀心令即聞即脩釋籤云隨聞一句攝事成理不待觀境方名脩觀先祖垂範昭然可鑒如何固執事法觀門不可脩習此人又全不許傳法之師敘於私記教人脩觀須自深諳止觀法門方可脩於諸文觀心若其然者脩觀行人則全不藉教授知識五緣之中善知識緣全無用也四緣寧闕善知識緣最不可捨故大師云自能決了可得獨行妨難未諳不宜捨也經云隨順善師學得見河沙佛又備諳止觀十乘等法是大法師是大禪師豈諸文中事法觀心皆須此人方得脩耶作此謬說障傳法者宣示觀門障初心人依師進行所損彌大學者知之。",
    "X20n0358_001:0142b05_1": "二山二初因緣釋。",
    "X20n0358_001:0142b06_0": "【文句】耆闍崛山者釋論翻鷲頭真諦云曲鳥山在王舍城東南毗富羅山在西南仙人山在西北黑土山在東北白土山在中央中央三由旬平正即王城也。",
    "X20n0358_001:0142b10_0": "【記】山峯之勢似鷲之頭或云靈鷲此鳥有靈知人死時故又多仙靈隱其中故說文云鷲黑色多子。",
    "X20n0358_001:0142b12_0": "二觀行釋。",
    "X20n0358_001:0142b13_0": "【文句】觀心山者靈即神智是般若也鷲即萬德是解脫也山即不動是法身也常為心王所觀即是觀之住處也令一切心數同入其中也。",
    "X20n0358_001:0142b16_0": "【記】若玅經疏先以三字對於五陰次觀三字而為三德達陰即理也今此文略直以三字表示三德雖不云陰義當體陰而為三德須知陰是見思報法此乃脩惡即是性惡而為三德其善惡王若非性具何能常住秘藏之處心數塵勞若非性惡何由能得同入其中。",
    "X20n0358_001:0142b21_1": "二明闕同聞意二初正釋。",
    "X20n0358_001:0142b22_0": "【文句】此經闕同聞眾者謂時有五處有四耆山眾不聞信相室說信相室眾不聞夢中說夢中眾不聞夢覺已說眾非一座故不列同聞。",
    "X20n0358_001:0142c01_0": "【記】時五處四者一耆山說序時二室內說壽量時三夢中見金鼓時四夢覺詣耆山說時五列眾至金寶蓋山王佛國讚釋迦時故時有五也以說序說夢俱在耆山故處但四。",
    "X20n0358_001:0142c04_1": "二釋疑。",
    "X20n0358_001:0142c05_0": "【文句】若爾阿難不應稱我聞然雖不聞佛更為說又其得佛覺三昧能自通達得稱我聞也。",
    "X20n0358_001:0142c07_0": "【記】問意者四佛說壽在信相室阿難在靈鷲何稱我聞然雖下答也報恩經中眾令阿難為佛侍者阿難從佛而求四願一不受故衣二不受別請三不同諸比丘須見即見四所未聞經重為我說佛皆許之又其得佛覺三昧者佛加覺力如佛故名佛覺能自通達者不待重說也然阿難佛成道夜生年二十五方為侍者已前之經準向兩羞尚稱我聞況近在信相室中耶。",
    "X20n0358_001:0142c15_0": "【記】二敘述序亦名別序二初列二名。",
    "X20n0358_001:0142c16_0": "【文句】從是時如來下是敘述序敘下十七品故亦名別序簡異餘經亦為別名作本故言別也。",
    "X20n0358_001:0142c18_0": "【記】雖是異名亦有長短述齊序品別盡初分以有別序異於眾經故立別名名金光明故知此序是別名本。",
    "X20n0358_001:0142c20_1": "二釋二序二初泛示二序文相二初別相二初明七別二初未七經文。",
    "X20n0358_001:0142c22_0": "【文句】別義為七一從是時如來下一行半是入定別二從是金光明下訖二十七行偈是敘述別三從壽量品下是懷疑別四從大士如是下是瑞應別五從信相見佛下是騰疑念別六從四佛告下是止疑別七從欲色界天下是集眾別。",
    "X20n0358_001:0143a03_0": "【記】二明七次第。",
    "X20n0358_001:0143a04_0": "【文句】生起者佛常在定而群機扣佛佛欲應之故示軌儀如來常寂猶尚樂定入游法性出敘經王信相聞深法疑法既是常人壽那短是故懷疑菩薩福力疑能感應應故四佛現佛現即騰疑騰疑故佛即止疑當雨法雨故大眾雲集七事異他經故言別也已說七別竟。",
    "X20n0358_001:0143a10_0": "【記】初入定者大覺頓圓照而常寂今之入定蓋示軌儀令人樂定次敘述者既入玅定見法尊貴即於此定敘述經王言出敘者實未示於出定之相蓋寂不妨照故云出耳佛不出定即說此經意本彰於寂中有照也次懷疑者既敘常法是佛所證信相乃疑能證人壽那不稱法瑞應等次文顯可知。",
    "X20n0358_001:0143a16_1": "二明三別。",
    "X20n0358_001:0143a17_0": "【文句】或時作三別一從是時下名敘述序二從壽量品下名現瑞序三從時四如來下是眾集序云云。",
    "X20n0358_001:0143a19_0": "【記】大師有時作此分別章安兼錄與前七別開合異耳。",
    "X20n0358_001:0143a20_1": "二述相二初正示敘述。",
    "X20n0358_001:0143a21_0": "【文句】言敘述序者敘後十七品初五行敘壽量品為三初兩行敘果德次一行敘懷疑次兩行敘斷疑細作可尋次一行半敘懺悔品破惡生善之意云云次一行半敘讚難品生善破惡云云次六行敘空品破惡中破三障惡云云從護世四王下是敘其品可解大辯者是敘其品尼連鬼母是敘功德天品同是女天故地神是敘其品大梵三十三天是敘散脂品散脂是將梵釋是主敘主即得臣將也緊那羅等是其領敘其領得其管也我今所說諸佛秘密者是敘正論善集兩品說世秘密可以治國出世秘密可以詣道故知敘兩品也若得聞經去是敘鬼神品鬼神品中純明聽法功德為八部所護云云著淨衣服下兩行敘授記品三大士十千天淨心殷重淨若虗空故護授記也若得聽聞下敘除病流水等品聞名服藥悉得病除則是善得人身復能脩行布施福業是善得人道魚聞佛名善得天身天道即此意也正命是敘捨身品虎飱血肉即得解脫豈非正命也若聞懺悔下一行敘讚佛品佛有三世諸菩薩多是先佛即過去佛也又是未來佛也為此菩薩所讚即為佛所讚也敘述之意止可彷彿不得薳自分明云云。",
    "X20n0358_001:0143b18_0": "【記】敘懷疑者思惟深義必合疑於所證法常能證壽短敘斷疑者佛護本令斷疑生信也敘懺悔品者正為破惡旁為生善故敘讚歎品者正為生善旁為破惡故敘空品者此品導成生善滅惡今文偏敘滅三障故大梵釋天是散脂主緊那羅等乃是散脂所領部從經舉主敘其品也敘正論善集者正論治國善集聽經此俱是秘藏流出故以秘密敘二品也敘授記者彼由聞經心淨若空故得記別今云身意無垢穢故敘捨身品者飱太子身既得解脫顯非邪食以活其命故今正命一句敘之敘讚佛品者雖三番菩薩以偈讚佛而此菩薩多是古佛縱是實行亦是當佛故今佛讚行人亦是當佛故敘其品也彷彿者不分明貌也薳音偉遠也如云不得過自明分也。",
    "X20n0358_001:0143c07_1": "二兼示敘人二初問起。",
    "X20n0358_001:0143c09_0": "【文句】問誰作敘述。",
    "X20n0358_001:0143c10_0": "【記】二答示二初敘舊斥非。",
    "X20n0358_001:0143c11_0": "【文句】舊云集經者若爾是論非經又乖經文文云我今當說或云是信相若爾信相已能玄敘何事致疑。",
    "X20n0358_001:0143c14_0": "【記】舊有二師一云阿難斥云是論非經者以佛說名經滅後三乘弟子所作悉名論也經云我今當說懺悔等法豈懺悔法阿難說耶豈非乖文夢中金鼓是佛法身以智扣之故乃隨機說懺悔法須知金鼓是佛真我故云我說也二云信相斥云若是信相玄敘始末不應疑也玄敘者玄與懸同。",
    "X20n0358_001:0143c20_0": "二重問的示二初的示師意。",
    "X20n0358_001:0143c21_0": "【文句】又非集經者那忽作序師云是佛自作。",
    "X20n0358_001:0143c22_0": "【記】二難起答通二初難起。",
    "X20n0358_001:0143c23_0": "【文句】難者言若爾便是正經那得稱序。",
    "X20n0358_001:0143c24_0": "【記】若是佛說即是正宗那得稱序。",
    "X20n0358_001:0143c24_1": "二答通二初以因況果。",
    "X20n0358_001:0144a02_0": "【文句】此無所妨菩薩尚能安禪合掌說千萬偈況如來口密神力赴機何所不為。",
    "X20n0358_001:0144a04_0": "【記】不惟能詶是佛作序兼顯如來定不妨說以法華文驗佛敘述正在定中豈千萬偈局在正宗以說果佛口密赴機豈但正說不作序通是故結云何所不為。",
    "X20n0358_001:0144a07_1": "二引文證結二初引當文證。",
    "X20n0358_001:0144a08_0": "【文句】文云我今當說懺悔等法此是明證。",
    "X20n0358_001:0144a09_0": "【記】二引大品例。",
    "X20n0358_001:0144a10_0": "【文句】大品中化佛說六波羅蜜亦得稱序此其例也。",
    "X20n0358_001:0144a11_0": "【記】彼經序中明佛出廣長舌相放無量光是一一光化成寶華華上皆有化佛說六波羅蜜彼既稱序此豈正經。",
    "X20n0358_001:0144a13_1": "二的從別序消文七初入定別二初標科。",
    "X20n0358_001:0144a15_0": "【文句】釋入定為三初一句一字明能游入二三字兩句明所游法後兩句結也。",
    "X20n0358_001:0144a17_0": "【記】欲顯能游人與所游法義皆明了故節游字入其初科須知釋義不類讀文。",
    "X20n0358_001:0144a18_1": "二隨釋三初能游人。",
    "X20n0358_001:0144a20_0": "是時如來游。",
    "X20n0358_001:0144a21_0": "【記】文三初釋是時二初舊解。",
    "X20n0358_001:0144a22_0": "【文句】是時者真諦云有五種三時一欲說正說說已二破外道去來時立現在有說有聽時三下種成熟解脫時四正師正教正學時五佛欲說眾欲聽不高不下平平時。",
    "X20n0358_001:0144b02_0": "【記】二今釋。",
    "X20n0358_001:0144b03_0": "【文句】今但論如來知機堪可得道時若慧眼得道智與真冥時若法眼得道智與俗冥時若佛眼得道智與中冥時佛欲履歷法性觀知眾生於何時得道故言是時也。",
    "X20n0358_001:0144b07_0": "【記】不用古人五種三時但論佛鑒機得道時又得道猶通須約三智冥三諦時方盡如來鑒機之相佛欲等者乃是化儀非謂今日鑒照方知。",
    "X20n0358_001:0144b09_1": "二釋如來二初略示。",
    "X20n0358_001:0144b11_0": "【文句】如來者十號之初也。",
    "X20n0358_001:0144b12_0": "【記】二解釋二初指他廣解。",
    "X20n0358_001:0144b13_0": "【文句】三藏解如來文多不載。",
    "X20n0358_001:0144b14_0": "【記】二今從要釋三初約悲智釋二初約義釋。",
    "X20n0358_001:0144b15_0": "【文句】今言智照理與諸佛等故言如慈悲與諸佛等故言來諸佛應住秘密藏中何故出世只為慈悲故來。",
    "X20n0358_001:0144b18_0": "【記】法華文句三身各有如義來義今以法報相冥釋如乃以應身出世釋來但使義成通別無在佛若順智應如秘藏秪為順悲故來三界。",
    "X20n0358_001:0144b20_1": "二引論證。",
    "X20n0358_001:0144b22_0": "【文句】成論云乘如實道來成正覺。",
    "X20n0358_001:0144b23_0": "【記】能乘即智如實道即理來成即是慈悲垂應。",
    "X20n0358_001:0144b24_0": "一約智行釋。",
    "X20n0358_001:0144c01_0": "【文句】大經云從十一空來就智論來從六波羅蜜來就行論來。",
    "X20n0358_001:0144c03_0": "【記】雖但云來已具如義以約福智來嚴法身所嚴即如也此是大經梵行品中解如來名。",
    "X20n0358_001:0144c04_1": "三約說證釋二初引論。",
    "X20n0358_001:0144c06_0": "【文句】釋論明如法相解為如如法相說為來。",
    "X20n0358_001:0144c07_0": "【記】二釋成。",
    "X20n0358_001:0144c08_0": "【文句】今明如三諦法相解名如如三諦法相說名來故言如來也。",
    "X20n0358_001:0144c10_0": "【記】本有之法玅真俗中而為其相智稱此解即法報冥故曰如也稱此如說是應身被機故名來也前約悲智其義猶總今明解說三諦法相釋於如來義無不盡三諦法相即三法身法身圓也稱此而解即三般若報身圓也稱此而說即三解脫應身圓也以今望前非無區別。",
    "X20n0358_001:0144c15_1": "三釋游字。",
    "X20n0358_001:0144c16_0": "【文句】游者游涉進入之義爾夫法性者非入住出故小般若云如來者無所從來亦無所去故名如來何得言游邪良以慈悲導物斆我而入故言游也令眾生食甘露味亦應言住為眾生宣說亦應言出故法華云善入出住百千三昧即此義也。",
    "X20n0358_001:0144c21_0": "【記】即是如來以究竟智游入法性也夫所證法性能證果智義立能所體非相到以始覺究竟即同本覺唯真如智獨存故也若然者其誰能入復何所入住出皆然引小般若意亦如是今言游者為引眾生學佛入理故示入相為令眾生稱理而住故示住相甘露乃是不死之藥喻常理也為眾生說此甘露味亦應言出不出而出出敘經王也法華地涌諸大菩薩於深法性百千三昧不入而入名為善入出住亦然菩薩尚爾果佛可知。",
    "X20n0358_001:0145a05_1": "二所游法。",
    "X20n0358_001:0145a07_0": "於無量甚深法性諸佛行處。",
    "X20n0358_001:0145a08_0": "【記】文二初明深廣法性二初直約文釋二初消無量甚深。",
    "X20n0358_001:0145a10_0": "【文句】無量甚深者將明游入簡顯其體高廣體包法界故言無量徹到三諦故言甚深非是二乘下地菩薩之所逮及故言無量甚深也。",
    "X20n0358_001:0145a13_0": "【記】將欲明示佛所游入先須簡顯其體高廣乃以法界顯其廣中道之法非界為界此界無外故言無量又以三諦顯其高然真俗二諦雖俱究竟而乃通於二乘又偏菩薩少分而證若其中諦非圓實智莫能證入今明三諦體非優劣乃是三德秘密之藏即法性底故云徹到方稱經文甚深之歎深即高義須知法界與圓三諦無二無別今取二名顯無量甚深令易見耳顯已次簡若約二乘以圓簡偏若約菩薩以深簡淺降佛已還皆下地故圓聖尚簡況三教耶。",
    "X20n0358_001:0145a22_1": "二消法性二字。",
    "X20n0358_001:0145a23_0": "【文句】法性者所游之法也諸佛所軌名之為法常樂我淨不遷不變名之為性。",
    "X20n0358_001:0145b01_0": "【記】上明高廣是體之德今明法性是德之體釋二字義顯高廣體所言法者軌則為義諸佛軌之萬德成就故涅槃云諸佛所師所謂法也然此法性三乘六道誰不軌則而成立耶以迷性具無事用故雖軌而違故成三障其猶七眾誰不師佛而有違順故分縛脫今就極順用顯所師故云諸佛所軌名之為法所言性者不變為義謂四德之體無遷易故須知此四徧一切法下至地獄依正因界一一無非常樂我淨世間相常斯之謂也。",
    "X20n0358_001:0145b09_1": "二更取義釋三初取實智所照釋。",
    "X20n0358_001:0145b11_0": "【文句】非是二乘以盡無生智所照之理為法性也二乘法性淺故非甚深有限故非無量今之如實智所照之理橫包法界竪徹三諦故言無量甚深爾。",
    "X20n0358_001:0145b14_0": "【記】盡智者斷惑已盡也無生智者惑不更生也故俱舍釋此二智云謂無學位若正自知我已知苦斷集證滅脩道名盡智若正自知我已知苦不復更生後三例說名無生智瑜伽論以惑盡名盡智來報不生名無生智而此二智俱照偏空略簡二乘意該菩薩至等覺也二乘法性非中道故淺不具色心故有限如實智者釋論明十一智前十與二乘共唯如實智則不與共謂一切法總相別相如實證知無有罣礙此智所照橫包豎徹是今法性也。",
    "X20n0358_001:0145b23_1": "二就即事而理釋。",
    "X20n0358_001:0145b24_0": "【文句】又無量者非別有一法名為無量毗盧遮那徧一切處一切諸法皆是佛法皆佛法故即皆法性佛皆游之故言無量又非別有一法名為甚深即事而真無非實相一色一香莫非中道皆中道故即是甚深。",
    "X20n0358_001:0145c05_0": "【記】深廣法性是佛游處又過菩薩所行清淨恐不達者謂今凡鄙依正色心因果之外別有法性是佛所游故特遮之非別有法名為無量及甚深也然一切處言須收三土諸法合當九界因果若遮那佛法唯淨唯善則三土九界染惡須斷云何得名皆是佛法故當了知一切染惡無非性具緣了佛性非專善淨性染性惡全是緣了若此等法皆佛性者則三土九界脩染體虗性德十界是圓覺體無所不徧方曰遮那徧一切處一切諸法皆是佛法有何一念一塵一人非是如來所游法性故言無量又須了知一切染惡當體幽邃故云甚深實非別有甚深之法是故名為即事而真色香中道以色香等迷情謂是色之少分解則無非法界全分以唯色唯聲唯香唯味唯觸故也色外更有微塵許法則不名唯亦非中道中道秘妙思議罔窮稱為甚深也。",
    "X20n0358_001:0145c20_1": "三引論等心類二初引類。",
    "X20n0358_001:0145c21_0": "【文句】例如釋論解四無量心云緣東方眾生名廣緣四方名大緣四維上下名無量。",
    "X20n0358_001:0145c23_0": "【記】二準釋三初明中諦無量。",
    "X20n0358_001:0145c24_0": "【文句】準此而言緣真諦法性名廣緣俗諦法性名大緣中道法性名無量。",
    "X20n0358_001:0146a02_0": "【記】論明四等謂慈悲喜捨從心名等從境名無量此眾生緣也就其所緣方隅廣狹得三種名謂廣大無量今類彼說就真俗中而立三名經示游於無量法性乃彰中道圓融之理非但空之真及偏假之俗。",
    "X20n0358_001:0146a06_1": "二明中必融攝。",
    "X20n0358_001:0146a07_0": "【文句】若緣中道即是三智一心中緣三諦一諦。",
    "X20n0358_001:0146a08_0": "【記】佛或對機用於權智偏照二諦既不攝中故非游於無量法性今用實智照中諦理中無不攝故云若緣中道即三智一心等是以中諦稱為無量。",
    "X20n0358_001:0146a11_0": "三結境智相稱。",
    "X20n0358_001:0146a12_0": "【文句】此境無量唯佛無量智乃能緣之如函蓋相稱非二乘下地測其涯底。",
    "X20n0358_001:0146a14_0": "【記】如法華云唯佛究盡諸法實相權實之理何有盡極良由佛得無盡之智方能究盡今亦如是二乘下地智有限量是故不測無涯之涯無底之底。",
    "X20n0358_001:0146a17_0": "二釋諸佛行處二初法。",
    "X20n0358_001:0146a18_0": "【文句】諸佛行處者正顯佛智無量甚深佛智無量甚深故行處亦無量甚深行處無量甚深故佛智亦無量甚深。",
    "X20n0358_001:0146a21_0": "【記】學者應知本覺為處始覺為佛全本為始始方合本若不爾者如何各稱無量甚深然初坐道場即已冥合今為引物故示合相乃云游於諸佛行處。",
    "X20n0358_001:0146a24_1": "二舉喻。",
    "X20n0358_001:0146b01_0": "【文句】舉函顯蓋舉蓋顯函正在此也。",
    "X20n0358_001:0146b02_0": "【記】舉行處函顯能游蓋也。",
    "X20n0358_001:0146b02_1": "三結。",
    "X20n0358_001:0146b03_0": "過諸菩薩所行清淨。",
    "X20n0358_001:0146b04_0": "【記】文二初直約文釋二初據義略釋。",
    "X20n0358_001:0146b05_0": "【文句】過諸菩薩所行清淨者正簡也菩薩居未及之地智之所行未能深廣故。",
    "X20n0358_001:0146b07_0": "【記】二引文廣釋二初地持。",
    "X20n0358_001:0146b08_0": "【文句】地持云菩薩得九種禪初名自性禪若入此禪即入實相法性清淨之境二乘不聞其名況有其行若入第九清淨淨禪一切通別惑累若正若習皆盡故言清淨淨禪自下地去皆有餘習佛住十地頂若入此禪過諸菩薩。",
    "X20n0358_001:0146b13_0": "【記】九種禪者一自性二一切三難四一切門五善人六一切行七除煩惱八此世他世九清淨淨文中略示初後二禪也其第九禪即從十地轉入玅覺故云一切通別惑累若正若習皆盡自十地已還悉有正習論解華嚴不開等覺十地即等覺也言通別惑累正習皆盡者通即四住別即無明通惑正使圓七信盡習氣至佛同別習盡以今家於小乘習氣分別四四十六門故若別惑者四十二品斷位如常習氣具如淨名疏說圓教始從初住終至法雲圓斷諸見猶有習在等覺入重玄門千萬億劫重脩凡事見理分明習氣猶薄事等微煙彼引地持離一切見清淨淨禪故但明見習若引優婆塞經十地斷愛習十地即等覺豈不入重玄耶故知別惑斷正使外更入重玄斷於習氣文甚分明。",
    "X20n0358_001:0146c03_1": "二淨名。",
    "X20n0358_001:0146c04_0": "【文句】淨名云心淨已度諸禪定即此義也。",
    "X20n0358_001:0146c05_0": "【記】佛復自性清淨之心超於一切脩得禪定故云心淨已度諸禪定亦是到於一切禪定彼岸故云已度。",
    "X20n0358_001:0146c07_1": "二重取意釋。",
    "X20n0358_001:0146c08_0": "【文句】亦是舉其高位簡法性甚深也。",
    "X20n0358_001:0146c09_0": "【記】佛不自高依法故高今明高位意欲簡顯法性高深矣。",
    "X20n0358_001:0146c10_1": "二敘述別二初明述義異前。",
    "X20n0358_001:0146c11_0": "【文句】是金光明下敘述序若敘正說流通十七品意已如上說今更論敘述五重玄義。",
    "X20n0358_001:0146c13_0": "【記】然前敘諸品豈出五義以十七品唯談三法總明別相及被物教但為既從經品而敘名等不彰故今明示序品經文備敘五義使乎學者知此一經始末唯詮名體宗用及教相耳方知釋題搜盡經旨。",
    "X20n0358_001:0146c17_1": "二約文述義二初分文。",
    "X20n0358_001:0146c18_0": "【文句】初十二行半敘名體宗用次十四行半即敘流通弘宣此典即是敘教相也就初一句敘名次一句敘體次三行敘宗次九行敘用護世下去敘教相也。",
    "X20n0358_001:0146c22_0": "【記】二述義二初敘四義四初敘名。",
    "X20n0358_001:0146c23_0": "是金光明。",
    "X20n0358_001:0146c24_0": "【記】文二初他解屬體。",
    "X20n0358_001:0147a01_0": "【文句】解者或言金光明一句猶是敘體如鑛石中金金體乃非光非明不妨約金論內外用法性非宗非力亦依法性起於宗力當知此句正是敘體。",
    "X20n0358_001:0147a04_0": "【記】鑛石者說文云鑛銅鐵璞也內外用者光為內用自顯體故明為外用鑑他物故此師亦知光明二字屬於宗用金是正體以其體用不相離故雖標三字意在於體也。",
    "X20n0358_001:0147a07_1": "二今定敘名。",
    "X20n0358_001:0147a08_0": "【文句】今明理乃當然分文則屬敘名也。",
    "X20n0358_001:0147a09_0": "【記】標三顯一非全乖理故云當然其如分文自有次句的以中道而為經王正是敘體何須初句兼於宗用而敘體耶學者應知敘名之句據上附文釋三字名非從喻立乃是直名深廣法性以佛正游此之法性便即唱云是金光明諸經之王不名法性是之一字為指何耶智者深見經之微旨故立附文及當體釋證於附文先引此句云創首標名彌為可信既前附文特出此意今釋敘名不更顯示。",
    "X20n0358_001:0147a17_1": "二敘體。",
    "X20n0358_001:0147a18_0": "諸經之王。",
    "X20n0358_001:0147a19_0": "【記】文二初指上標今。",
    "X20n0358_001:0147a20_0": "【文句】經王上已說今更述之。",
    "X20n0358_001:0147a21_0": "【記】上即玄文重明帝王約攝法門攝教攝位辯經王訖今此更就中道明王。",
    "X20n0358_001:0147a22_1": "二對他辯正二初明他解二初敘。",
    "X20n0358_001:0147a24_0": "【文句】三藏云三德攝三涅槃正斷二乘斷見般若正遣凡夫有著華嚴正化始行菩薩今經通為八位人故稱王也。",
    "X20n0358_001:0147b03_0": "【記】三藏意云經題三字喻於三德乃以三德分對三經涅槃明佛有體解脫正斷二乘灰滅之見般若談空正為凡夫遣於有著華嚴頓說法身之理被十信三賢故云始行上之三經各談一德各被一機若金光明具顯三德故能通被八位之機解脫被二乘二位也般若被凡夫通指人天為一位也法身被菩薩信住行向地五位也既無機不被即是經王統攝義也。",
    "X20n0358_001:0147b10_1": "二破二初明違教旨。",
    "X20n0358_001:0147b11_0": "【文句】此語難解涅槃為菩薩說甚深微玅行處豈止為二乘般若云法身佛為法身菩薩說法其聽法眾非生死人豈止遣凡夫有著華嚴說初地乃至說十地豈止為始行菩薩。",
    "X20n0358_001:0147b15_0": "【記】涅槃正談深妙三德合被圓機豈唯二乘般若具示三種般若豈異三德況云聽眾非生死人寧止凡夫華嚴三身亦即三德具論十地豈但被於始行菩薩此解不獨攝機有限抑亦彰法性非圓。",
    "X20n0358_001:0147b19_0": "二明損行人。",
    "X20n0358_001:0147b20_0": "【文句】作此偏說無智之人於諸經起輕慢此義不可。",
    "X20n0358_001:0147b21_0": "【記】真諦此解有識之者知其不當無智之人謂彼三經劣於此典起謗得罪安可依之。",
    "X20n0358_001:0147b22_1": "二明今釋三初泛示諸部經王是非二初約三諦定是非二初示三諦。",
    "X20n0358_001:0147c01_0": "【文句】今言經王者若取文為經即是三種俗諦若取理為經即是三種真諦若取文理合為經即是三種中道。",
    "X20n0358_001:0147c04_0-0": "【記】一代教部有取能詮文字為經有取所詮義理為經有取文理合為經故一代經不出文理合與不合若不合者能詮之文但是俗諦不出三種謂三藏實有俗通教幻有俗別教幻有幻有即空共俗若所詮理但是真諦亦唯三種謂三藏實有滅空真通教幻有即空真別教不有不空真此六之內三種真諦體不具俗但因三俗而得入真俗終須滅合義不成若文理合者不出三種謂圓接通圓接別及正圓教此三真俗其體是中何者圓教本自真俗互趣若接通別所詮真理既諸法趣局照俗文亦諸法趣故此三種真俗不二名文理合中道義成以真即俗故真即非真俗即真故俗即非俗非真非俗言慮自忘強名中耳問別教複俗幻有可是能詮之文即空如何亦是文耶答文謂文相能詮能顯之義也義若在通教空以忘相為所詮理今於別教二邊俱相乃為能顯顯於雙非是故空有俱為文也問藏等七種俱名真俗如何後三得名中道答豈聞真俗便無中耶如圓當教及接通別此三真俗既皆名為不可思議寧非中道如涅槃疏釋七二諦於中三亦以中道為名何獨責此問若取其義別教真諦不空不有何不名中答離邊之中文理不合初心不得思議頓忘若望於圓但是複俗所詮真耳故前文句釋經如是對圓別云破離明中良以所詮不即能詮不名中道文字性離無非佛法方名圓教中道如是問何故獨遺別接通耶答今以真俗對於文理其別接通已在六內何者若未受接乃當幻有詮於即空若受接後自屬但中局照複俗故據法體已在前六有何所遺況復今文不顯標云七種二諦但明一代取文取理取文理合有三俗經有三真經有三中經如此明經收於一化罄無不盡有人秪就金光明名立九種經專據取字以為義本謂若取著三字能詮之文名三種俗諦若取著三字所詮理體名三種真諦若取文理合謂不偏著二邊為三種中道如斯說者豈唯師心解義無乃固違文意前二取字作取著釋後一取字作不偏著解是何言歟大師為解諸經之王故立九種收一代經此經既說中道之王故於九種而得自在名諸經王何緣九種但在三字乃是金光明自為金光明經之王也既闕諸經全非統王乖反至多且言此二。",
    "X20n0358_001:0148a20_1": "二定是非。",
    "X20n0358_001:0148a21_0": "【文句】若說餘諦是經而非王若說中道是經復是王於九種經中而得自在。",
    "X20n0358_001:0148a23_0": "【記】若諸部內有說前三能詮俗諦有說前三所詮真諦體不合者皆名餘諦但得是經不名經王以其不明真理具俗是故俗諦不即真諦真俗俱無統王之義故非王也若諸部內有說三種具俗之真全真之俗二諦不二名為中道此中道外更無少法如此經云無量甚深法性又云不思議智境又云安住一切法如性於一切法含受一切法則所詮外更無能詮能詮之外豈有所詮文理既合中道斯圓故得是經復是王也乃於三俗三真三中九種經中而得自在問三種中經體已是王何故復云於九自在答上辯九種乃是通約三俗三真三中示一代經有偏有圓也今判諸部隨有一處說圓中道即是經王能於通示九種自在於三中經即是異名其體既同故得自在若餘六經乃是圓中所用方便如王於臣豈不自在。",
    "X20n0358_001:0148b13_1": "二就中道顯尊極三初明諸部圓體為王。",
    "X20n0358_001:0148b15_0": "【文句】但經王是一隨緣設教名字不同華嚴云法身方等為實相般若稱佛母法華為髻珠涅槃名佛師皆是法性異名通為諸經作體。",
    "X20n0358_001:0148b18_0": "【記】中道經王其體是一隨物宜樂立乎異名故向文云若說中道是經是王何經說耶即華嚴等四味之內作法身等說經體也然須簡別四味之內是王非王如華嚴部有三種經其正圓中及接別中是經是王正別教中是經非王是故法身須簡別中三藏但空實有二諦是經非王方等部內具九種經正圓教中圓接別中圓接通中三是經王故實相名通此三種餘六是經不得是王般若部內無三藏二有七種經亦同方等三是經王得名佛母餘四非王法華一圓是經是王以開權故解髻與珠涅槃九種皆知圓中無非經王一切眾生悉當成佛其誰不以正因為師故諸大部中道經王有此盈縮秪一法性立此異名作諸經體。",
    "X20n0358_001:0148c06_1": "二約歷代人王為譬。",
    "X20n0358_001:0148c08_0": "【文句】譬如諸姓應運迭興龍師鳥官隨時覇立百代雖異而統王是一。",
    "X20n0358_001:0148c10_0": "【記】諸姓者謂三皇五帝之姓也太昊伏羲氏風姓炎帝神農氏姜姓黃帝有熊氏公孫姓此三皇也少昊金天氏顓頊高陽氏帝嚳高辛氏皆姬姓帝堯陶唐氏伊祁姓帝舜有虞氏姚姓此五帝也故云諸姓也應運迭興者應天五行相生之運也伏羲應木運神農火運黃帝土運五帝依次推之龍師者伏羲初立有龍瑞故以龍紀官故左傳曰太昊氏以龍紀故為龍師而為龍名鳥官者少昊始立有鳳瑞故以鳥紀官故左傳曰少昊摯之立也鳳適至故為鳥師而鳥名隨時覇立者謂應運王天下也百代雖異謂紀號不同也統王是一皆天下主也。",
    "X20n0358_001:0148c21_1": "三示隨部立名合譬。",
    "X20n0358_001:0148c22_0": "【文句】法性亦爾宜聞大品佛母為王餘名廢息宜聞法華寶所為王餘名廢息。",
    "X20n0358_001:0148c24_0": "【記】名雖興廢體非增減是故法身乃至佛師一一皆於九種經中而得自在即前喻云百代雖異而統王是一。",
    "X20n0358_001:0149a02_1": "二的明此典經王體性。",
    "X20n0358_001:0149a03_0": "【文句】法性為金光明之王亦復如是。",
    "X20n0358_001:0149a04_0-0": "【記】以文理合中道為體斯蓋通辯若例諸部經體別名此經的以法性之王為經體也以佛游於深廣法性便即唱云是金光明諸經之王豈非的指所游法性為金光明名下之體此體自在是諸經王問三種經王皆得為於大乘經體此經之體的屬何王答文詮法性雖在於圓而許三乘依此懺悔是故大師就圓釋體判教屬通義當圓教入通中道以為經王也問淨名玄云若理內三種俗諦非此經體三種真諦是法性實相得為經體今云若取文理合為經即是三種中道且文理既合則真俗俱中是則俗諦得為經體將非與彼義相違耶答彼此宛順無相違也良以經體未始離文而文不到即事而真方為經體以二諦判體則屬真三諦判之體當中道斯乃示於心路絕處方為經體若藏通別當教亦云體絕言想而皆所詮不具能詮安得能詮合於所詮故六種經文理不合望於圓教實無絕理是故大師欲彰經體示絕想門云文理合是三中道為四味教所詮圓體談理具文文方即理理亦即文文既即理能詮自忘理既即文所詮叵得能所既絕中體斯彰彼明理內三種真諦即是圓中故與今文明體不別如玅玄中引地論金剛藏說空有不二不異不盡四句顯體辭異意同釋籤問曰空假如何得為經體答云既是不思議空假還指空假即中中為經體中即空假亦指於中彼之四句不出三諦以圓融故三諦各三是則四句句句三諦所以得名辭異意同句句具中故皆為體究論空假得為體者由具於中故云還指空假即中中為經體是故中諦雖具空假空假非體故云中即空假亦指於中間何不但云中是經體空假非體於義亦足何故先明三諦各三皆得為體復於三諦各揀空假唯取於中而為經體豈非繁重答秪為單說圓義不成作此融談方彰玅體何者蓋以空假是其脩二即經宗用中是一性即經體也若但云中是經體者則宗用外別有於體體狹不周故須三諦無非經體若不於三各揀空假唯取中體則不能顯體非智斷如此辨體不即宗用不離宗用思議泯淨玅體天然中為經體圓妙既然以例空假宗用亦玅以空徧三諦此宗不狹假徧三諦此用彌廣仍須三諦各揀假中顯宗是智亦須三諦各揀空中顯用是斷各對二明不即不離故皆稱為不思議也若然豈獨體是經王宗用亦王名總三王教辨四王以一名一體一宗一用一教無非中道故也故玄義云文號經王教攝眾典教尚稱王名等可見既法法皆中無非經體復須揀顯名是能詮宗是自證用是化他教能分別唯有經體是所取也收無不盡簡無所遺與金剛藏四句皆體釋籤於四唯取於中其意泯合。",
    "X20n0358_001:0149c03_1": "三特彰今釋契理益機。",
    "X20n0358_001:0149c04_0": "【文句】若作此解上不違佛經王之旨下不增長眾生我慢。",
    "X20n0358_001:0149c06_0": "【記】顯圓中道泯絕言思而為經王上順如來敘體之旨下赴眾生聞經之機既論四味諸大乘經文理合者皆是經王豈有獨尊我經而慢他典此望真諦萬萬相懸。",
    "X20n0358_001:0149c09_1": "三敘宗。",
    "X20n0358_001:0149c10_0": "若有聞者則能思惟無上微妙甚深之義如是經典常為四方四佛世尊之所護持東方阿閦南方寶相西無量壽北微妙聲。",
    "X20n0358_001:0149c13_0": "【記】文二初釋微妙。",
    "X20n0358_001:0149c14_0": "【文句】微玅者他釋因微果妙今不爾因果俱微妙因中性德深而難見名為微不縱不橫名為妙果中脩德亦復如是。",
    "X20n0358_001:0149c17_0": "【記】如來既敘金光明名經王之體此乃一經所詮秘藏其有聞者必思此義故云微玅此之二字若因果互闕則非始終常住三法故對古非顯今正意因該博地果極玅覺位分六故深而難見六皆即故不縱不橫因即果故不縱事即理故不橫文解理性以果例云亦復如是若知六即義無不允。",
    "X20n0358_001:0149c23_0": "二釋四佛護持二初約教釋二初正釋二初釋四方四佛。",
    "X20n0358_001:0150a01_0": "【文句】四方四佛護持者四方者四門也四佛者四門果上覺智也。",
    "X20n0358_001:0150a03_0": "【記】佛唱此言意有所表正敘經宗宗是果智冥法性體體雖是一而開四門謂玅空妙有雙亦雙非如地論明四句顯體以為四方果智冥之以為四佛敘宗之意顯然可觀。",
    "X20n0358_001:0150a06_1": "二釋護持二初約五佛體用釋持。",
    "X20n0358_001:0150a08_0": "【文句】釋迦覺智與四佛同諸佛果智冥於法性法性得顯名為法身法身不動名之為持法性常故諸佛亦常法常佛常壽命亦常常故無量。",
    "X20n0358_001:0150a11_0": "【記】今經宗在釋尊果智欲彰此智冥四門理是故特從四佛明之良以佛智不分彼此同冥法身不動之性順性名持法性是法體諸佛是報智壽命是應用此三皆常故云無量。",
    "X20n0358_001:0150a14_1": "二約信相疑除釋護。",
    "X20n0358_001:0150a15_0": "【文句】信相推迹惑本四佛令其達本悟迹名之為護。",
    "X20n0358_001:0150a16_0": "【記】佛護法性為令眾生不起倒惑信相但推八十短迹惑於法報常住之本四佛示本令悟八十即是常用故名為護。",
    "X20n0358_001:0150a18_1": "二揀示。",
    "X20n0358_001:0150a19_0": "【文句】此一句種種義法性四門法性四德即體義果智顯體即宗義護念信相斷疑復是用義而敘宗為正意也。",
    "X20n0358_001:0150a22_0": "【記】指敘宗文名此一句義雖種種不出於三謂體宗用正雖敘宗宗必冥體體必起用是故此句不可獨釋四德如後。",
    "X20n0358_001:0150a24_1": "二約觀釋上敘經宗義歸果佛當機聞見惑破理明今之行人若不於心明方明佛徒聞此教有何益耶故令觀心覺於四諦及以四德既即我心免數他寶此文分二初約諦約德立圓觀二初約四諦二初總明境智。",
    "X20n0358_001:0150b05_0": "【文句】觀心解者四方是四諦四佛是四諦智。",
    "X20n0358_001:0150b06_0": "【記】四門四諦俱通因果門從理開就果為便諦有苦集宜對初心行者應知借四方佛表四諦智此乃託事兼附法相入心成觀是故四諦即一念心陰心是苦現惑是集即智是道本寂是滅如實知之名四諦智。",
    "X20n0358_001:0150b10_1": "二別示境智二初觀境。",
    "X20n0358_001:0150b11_0": "【文句】東是方首如集是苦因又東甲乙是春生生即集諦也從東次南亦猶生而有長先春次夏故南方是苦諦也長後秋收又白帝屬金金能決斷西方即道諦也從秋收至冬藏眾事都息北方如滅諦苦集因果皆謝無用也。",
    "X20n0358_001:0150b16_0": "【記】四諦法相前果後因今從脩觀始因終果故世出世集道居前苦滅在後初心觀境欲易研尋宜從近事故順世俗甲乙五行四季等名令四方義成使四諦可識務在立觀不拘名教。",
    "X20n0358_001:0150b19_1": "二發智。",
    "X20n0358_001:0150b20_0": "【文句】觀此四諦生眼智明覺持理不失護倒不起故名護持也。",
    "X20n0358_001:0150b22_0": "【記】既於一心即觀四諦觀之不已眼智發生任運護持妙理不失倒惑不起然須深察圓觀四諦皆稱無作苦集逆脩體是性惡即逆是順道滅無功故云陰入皆如無苦可捨塵勞本清淨無集可除邊邪皆中正無道可脩生死即涅槃無滅可證見此炳然名發諦智。",
    "X20n0358_001:0150c03_1": "二約四德。",
    "X20n0358_001:0150c04_0": "【文句】又觀四方是四德觀東方常為破無常觀無常為破常觀非常非無常破常無常乃至觀北方無我為破我亦如是此觀持德不失護倒不起故名護持也。",
    "X20n0358_001:0150c08_0": "【記】上四諦觀雖觀一心四教行人皆可脩證今就四德各明三觀初心頓脩的屬圓觀東方對常常破無常塵沙淨也無常破常見思亡也雙非破二邊無明集寂也說有前後脩在一心三方例此。",
    "X20n0358_001:0150c12_0": "二約諦約德示佛名。",
    "X20n0358_001:0150c13_0": "【文句】觀東方集諦常非常非無常不動故名阿閦觀南方苦諦樂無去無來法性實相實相尊貴故名寶相觀西方道諦畢竟清淨法性壽命與虗空等故名無量壽觀北方滅諦永寂無我入秘密藏秘密藏故名微玅聲云云。",
    "X20n0358_001:0150c18_0": "【記】前明覺智但是通名若於觀心不論別號則觀於經未為極順今於集諦達即真常名為阿閦此翻不動也次於苦諦達即真樂真樂尊重名為寶相次於道諦達畢竟淨常住慧命名無量壽次於滅諦達二我空所顯真如是秘密藏一音徧滿名微妙聲四方四佛本是心性即性為觀觀符於性成四佛名。",
    "X20n0358_001:0150c24_1": "四敘用二初分文。",
    "X20n0358_001:0151a01_0": "【文句】我今當說下九行偈是敘用文為四初三行明能破之勝法次三行半明所破之惡罪次一行半舉行法勸脩次一行結成。",
    "X20n0358_001:0151a04_0": "【記】二隨釋四初能破勝法。",
    "X20n0358_001:0151a05_0": "我今當說懺悔等法所生功德為無有上能壞諸苦盡不善業一切種智而為根本無量功德之所莊嚴滅除諸苦與無量樂。",
    "X20n0358_001:0151a08_0": "【記】文二初依現文示二初示三法體。",
    "X20n0358_001:0151a09_0": "【文句】初三行明能破勝法者謂境法法性也行法懺悔讚歎也導法一切種智也故言懺悔等法知非一種也。",
    "X20n0358_001:0151a12_0": "【記】能破勝法在境智行如將破賊須身力健次權謀深次兵器利二依於身故喻於境身須有謀故喻於智謀要兵助故喻於行此三若備三障必忘。",
    "X20n0358_001:0151a15_0": "二釋三法相二初別示二初別教。",
    "X20n0358_001:0151a16_0": "【文句】若相資為論行資智智顯理理顯故能盡眾苦苦盡故法身顯智圓故報身顯功德無上故應身顯。",
    "X20n0358_001:0151a19_0": "【記】行智理三次第資發脩時縱也法報應三果中齊顯證時橫也良由此教本有法身為惑所覆故須別作緣了之功相資顯發復由此教性具三法而不相收致使功成三身橫顯。",
    "X20n0358_001:0151a22_1": "二圓教。",
    "X20n0358_001:0151a23_0": "【文句】若圓論者三法不縱不橫而脩三身亦不縱不橫而顯。",
    "X20n0358_001:0151b01_0": "【記】圓詮諸法無非法界以法界智導法界行以法界行契法界境法界無二一外無三故離縱過法界非一脩性宛然故離橫過因中三法脩之既然果上三身顯時亦爾。",
    "X20n0358_001:0151b04_1": "二總結。",
    "X20n0358_001:0151b05_0": "【文句】雖圓別之殊俱是能破之勝法也。",
    "X20n0358_001:0151b06_0": "【記】脩雖漸頓俱能破於界內外障是故皆名能破勝法。",
    "X20n0358_001:0151b07_1": "二取新本示。",
    "X20n0358_001:0151b08_0": "【文句】觀舊文語略新本具有三周說法之文四佛說常果上根得益婆羅門說法身無舍利中根得益佛分別三身下根得益今敘中云我今當說懺悔等法即是敘下三周之法能破惡也。",
    "X20n0358_001:0151b12_0": "【記】舊文唯有被於上根第一周法新譯既廣更有二周其第二周離車王子為婆羅門說法身常無舍利事為中根也其第三周自有一品分別三身為下根也此之三周皆是勝法悉破三障今敘能破既云等法理合該下三周之法也。",
    "X20n0358_001:0151b16_1": "二所破惡罪二初重科總判二初科。",
    "X20n0358_001:0151b18_0": "【文句】次從諸根不具下敘述空品文為二初三行半明所破之惡次三行半明能破之方初又為三諸根不具下破報障愁憂一句破煩惱障惡星灾異下破業障。",
    "X20n0358_001:0151b22_0": "【記】此文正示所破惡罪而言敘空品者今舉所破罪彰能破用諸能破中空用為要故當敘也問前句已明能破之法今那復有能破之方答前境智行是能治藥今明三業專聞思脩是服藥法妙藥不服服不依方病何能愈此二相成三障可破。",
    "X20n0358_001:0151c03_0": "二判二初明轉報異餘經。",
    "X20n0358_001:0151c04_0": "【文句】餘經對緣云報障難轉因時可救果無如何此經三障皆可轉。",
    "X20n0358_001:0151c06_0": "【記】惡報已成今難可轉亦有經云宿業不轉況已受報耶然是悉檀被機異說今明三障若依經脩無不寂滅以法勝故。",
    "X20n0358_001:0151c08_1": "二明三障由破戒。",
    "X20n0358_001:0151c09_0": "【文句】一往釋長三障由破五戒破五戒是業障受三塗人天等身是報障煩惱為根本是煩惱障。",
    "X20n0358_001:0151c11_0": "【記】三障之由教門異說豈可備陳今就一門由破五戒五戒之義該深攝廣何法不窮然不礙餘途故云一往問秪由煩惱起破戒業豈由破戒成煩惱障答由破戒業現多貪恚如因謗經深著邪見婬欲熾盛此等皆從業起煩惱故知三障逆順相由。",
    "X20n0358_001:0151c16_1": "二依科廣釋三初破報障二初直約人道釋二初標示因果。",
    "X20n0358_001:0151c18_0": "【文句】今直就人道中明犯五戒報者。",
    "X20n0358_001:0151c19_0": "【記】二驗果尋因五初殺生報。",
    "X20n0358_001:0151c20_0": "諸根不具壽命損減。",
    "X20n0358_001:0151c21_0": "【記】文三初牒經示。",
    "X20n0358_001:0151c22_0": "【文句】諸根外缺壽命內夭此兩句是殺生報。",
    "X20n0358_001:0151c23_0": "【記】內夭者說文云夭折也。",
    "X20n0358_001:0151c23_1": "二尋因驗。",
    "X20n0358_001:0151c24_0": "【文句】昔損他身分今諸根殘毀昔斷他命今壽損減。",
    "X20n0358_001:0152a01_0": "【記】三引經證。",
    "X20n0358_001:0152a02_0": "【文句】經云殺生因緣得二種果報多病短命即其事也。",
    "X20n0358_001:0152a04_0": "【記】舊華嚴經也具云殺生之罪能令眾生墮三惡道後生人道得二果報一多病二短命十地論云殺得三果一異熟果謂三惡趣二等流果謂生人中多病短命三增上果謂感外物皆少光澤不久住故。",
    "X20n0358_001:0152a08_1": "二偷盜報。",
    "X20n0358_001:0152a09_0": "貧窮困苦諸天捨離。",
    "X20n0358_001:0152a10_0": "【記】文三初牒經示。",
    "X20n0358_001:0152a11_0": "【文句】若貧窮困苦是外無依報諸天捨離是內無福德此兩句是犯盜戒。",
    "X20n0358_001:0152a13_0": "【記】二引經證。",
    "X20n0358_001:0152a14_0": "【文句】經云有同生同名天龍輔佐之功德天發願利益之盜人無此事也。",
    "X20n0358_001:0152a16_0": "【記】同生同名天者晉譯華嚴三十七云如人從生有二種天常隨侍衛一曰同生二曰同名天常見人人不見天。",
    "X20n0358_001:0152a18_1": "三以事驗。",
    "X20n0358_001:0152a19_0": "【文句】又先富後貧者必是龍棄天捨也。",
    "X20n0358_001:0152a20_0": "【記】由破禁戒作諸不善其二天龍必見棄捨名譽利養因茲散失。",
    "X20n0358_001:0152a21_1": "三婬欲報。",
    "X20n0358_001:0152a22_0": "親厚鬪訟王法所加。",
    "X20n0358_001:0152a23_0": "【記】文三初牒經示。",
    "X20n0358_001:0152a24_0": "【文句】若親厚內鬪王法外加此兩句是犯婬戒。",
    "X20n0358_001:0152b01_0": "【記】親厚者謂父母兄弟妻子六親也地論云婬得三果一異熟果謂墮三惡二等流果謂於人中受二妻相競及婦不貞良三增上果謂多塵坌今云鬪訟與論符合。",
    "X20n0358_001:0152b04_1": "二引經證。",
    "X20n0358_001:0152b05_0": "【文句】經言人護則人瞋法護則法壞。",
    "X20n0358_001:0152b06_0": "【記】人護者女人志弱故藉三護幼小父母護適人夫壻護夫死子息護法護謂受五八等戒也。",
    "X20n0358_001:0152b07_1": "三約理推。",
    "X20n0358_001:0152b09_0": "【文句】昔侵其人今骨肉鬪訟昔毀他法今王法所加即其事也。",
    "X20n0358_001:0152b11_0": "【記】昔毀他法者令他犯戒故。",
    "X20n0358_001:0152b11_1": "四妄語報。",
    "X20n0358_001:0152b12_0": "各各忿諍。",
    "X20n0358_001:0152b13_0": "【記】文二初明經脫略。",
    "X20n0358_001:0152b14_0": "【文句】各各忿諍此應有兩句或是翻者脫落或是略爾。",
    "X20n0358_001:0152b16_0": "【記】例上三報合有兩句。",
    "X20n0358_001:0152b16_1": "二約義足釋二初足文示。",
    "X20n0358_001:0152b18_0": "【文句】內則各各忿諍外則人人不信此一雙是犯妄語。",
    "X20n0358_001:0152b20_0": "【記】足奇成偶故云一雙忿即怒也。",
    "X20n0358_001:0152b20_1": "二約理推。",
    "X20n0358_001:0152b21_0": "【文句】昔不實欺他今常被欺忿昔語無實今人無信者。",
    "X20n0358_001:0152b23_0": "【記】五飲酒報。",
    "X20n0358_001:0152b24_0": "財物損耗。",
    "X20n0358_001:0152c01_0": "【記】文二初例加文示。",
    "X20n0358_001:0152c02_0": "【文句】外耗財物內虧禮度此是飲酒報。",
    "X20n0358_001:0152c03_0": "【記】二推示因果二初正示。",
    "X20n0358_001:0152c04_0": "【文句】昔慢財費日今多損耗昔乖撙節今墮聾騃。",
    "X20n0358_001:0152c05_0": "【記】撙節亦禮度也由醉故乖聾騃五駭反癡也。",
    "X20n0358_001:0152c06_0": "二引證。",
    "X20n0358_001:0152c07_0": "【文句】經言嫌恨猛風次罪心火常令熾然即其事也。",
    "X20n0358_001:0152c08_0": "【記】經亦華嚴也由飲酒故嫌恨彌增故得引證。",
    "X20n0358_001:0152c09_0": "二廣約五乘釋二初約五戒違經問。",
    "X20n0358_001:0152c10_0": "【文句】問釋大乘經何得以五戒對義。",
    "X20n0358_001:0152c11_0": "【記】以五戒名出小乘律何以釋今經王法相。",
    "X20n0358_001:0152c11_1": "二約五乘持戒答一切行法大小俱通隨人智解用之淺深今釋五戒為五乘法分二初總答。",
    "X20n0358_001:0152c14_0": "【文句】答開合五戒大有所關。",
    "X20n0358_001:0152c15_0": "【記】以五戒名入一切法或多少異但是開合。",
    "X20n0358_001:0152c15_1": "二別示二初約義釋二初以五戒配法體實淺深三初明人天二初引經。",
    "X20n0358_001:0152c18_0": "【文句】提謂經云五戒者天地之大忌上對五星下配五嶽中成五藏犯之者違天觸地自伐其身也。",
    "X20n0358_001:0152c20_0": "【記】天地大忌者忌亦禁也戒也五星謂東木精歲星南火精熒惑西金精太白北水精辰星中土精鎮星五嶽者東嶽泰山屬兖州南嶽衡山屬荊州西嶽華山屬雍州北嶽常山屬并州中嶽嵩山屬豫州五藏謂肝心脾胏腎也以星嶽藏俱配五行但以五行對戒則三義自顯不殺對木木主生長殺則不生不婬對火火主照明邪婬私隱不飲對土土則鎮靜醉則傾搖不盜對金金為刑殺盜則遭刑不妄對水方圓任器以彰不妄妄則反是配五行則已配五星嶽之與藏秪主五行經云五嶽蓋譯者順此方潤色耳違天等者上對五星犯之則違天下配五嶽犯之則觸地中成五藏犯之則伐身。",
    "X20n0358_001:0153a08_1": "二配法二初別配二初周孔教二初對五常。",
    "X20n0358_001:0153a10_0": "【文句】又對五常不殺對仁不盜對義不婬對禮不飲酒對智不妄語對信。",
    "X20n0358_001:0153a12_0": "【記】趙蕤長短經曰仁者愛也置刑除害兼愛無私謂之仁也義者宜也明是非立可否謂之義禮者履也進退有度尊卑有分謂之禮智者人之所知也以定乎是非得失之情謂之智信者人之所承也發號施令以一人心謂之信今以不殺對仁殺他是無兼愛也不盜對義者盜則非宜為也不婬對禮者邪婬則尊卑不分乖禮度也不飲酒對智者昏醉則不能定是非得失也不妄對信者妄語則人不信承也若以五常對五行者鄭康成注禮記中庸篇中云木神則仁金神則義火神則禮水神則信土神則智向以五行對五戒義取此義故以不飲對土不妄對水。",
    "X20n0358_001:0153a23_1": "二對五經。",
    "X20n0358_001:0153a24_0": "【文句】又對五經不殺對尚書不盜對春秋不婬對禮不妄語對詩不飲酒對易。",
    "X20n0358_001:0153b02_0": "【記】不殺對尚書者尚書斷自唐虞已下則尊禪讓而鄙殺伐也夫子以周室微弱號令不行乃約魯史而脩春秋以代賞罸使亂臣賊子懼故對不盜戒也禮有五焉周禮大宗伯之職曰以吉禮事邦國之鬼神祇(事謂祀之祭之亨之)以凶禮哀邦國之憂(哀謂救患及災)以賓禮親邦國(親謂使之親附)以軍禮同邦國(同謂威其不協及僭差者)以嘉禮親萬民(嘉善也所以因人心所善而為制也)邪婬是不以禮交所以用嘉禮以戒邪婬也詩者善則頌惡則刺非妄語也易者窮理盡性之書潔靜精微之教飲酒昏亂者豈能窮其理盡其性乎。",
    "X20n0358_001:0153b11_1": "二輪王法三初開五對十相。",
    "X20n0358_001:0153b13_0": "【文句】又對十善殺盜婬是身三妄語攝口四飲酒攝意三。",
    "X20n0358_001:0153b15_0": "【記】二示合七為二意。",
    "X20n0358_001:0153b16_0": "【文句】俗不能護口略制一不妄語釋論云說重者是妄語則已攝三飲酒是邪命自活增益恚癡出世以智慧為首生死以三毒為根若能禁酒是防止意地三毒長養出世智慧也。",
    "X20n0358_001:0153b20_0": "【記】俗不能護口者以五戒制在家眾故口分四過俗護誠難故但制一飲酒是邪命自活者以酒資身不遵正戒名為邪命。",
    "X20n0358_001:0153b22_1": "三結法從人立名。",
    "X20n0358_001:0153b23_0": "【文句】是為開五戒出十善十善是舊法輪王所用亦名性罪性善。",
    "X20n0358_001:0153c01_0": "【記】五戒雖是如來所制既對十善且從有漏判為舊法故屬輪王亦名性罪性善者以十惡法性自是罪十善之法性自是善是故輪王順世俗性說此善惡以化眾生。",
    "X20n0358_001:0153c04_1": "二結示。",
    "X20n0358_001:0153c05_0": "【文句】都是一切罪之根本。",
    "X20n0358_001:0153c06_0": "【記】世間之善不免輪迴縱生人天須起惡業善尚如此況不善耶故云都是一切罪根。",
    "X20n0358_001:0153c07_1": "二辨二乘四初對五陰為念處境。",
    "X20n0358_001:0153c09_0": "【文句】又五戒對五陰不殺即色陰不盜即受陰不婬即想陰不妄語即行陰不飲酒即識陰五陰開四念處。",
    "X20n0358_001:0153c12_0": "【記】不殺則色質完具不盜則苦受不生不婬則邪想不起不妄則遷流淳實不飲則了別分明此之善陰豈獨為境兼資念慧故可於陰開四念處色陰身念處受陰受念處想行二陰法念處識陰心念處。",
    "X20n0358_001:0153c16_1": "二從念處具道品三脫。",
    "X20n0358_001:0153c17_0": "【文句】念處開三十七品三十七品開三脫門三脫門開涅槃。",
    "X20n0358_001:0153c19_0": "【記】大論四念處中四種精進名正勤四種定心名四如意足五善根生名為根根增長名為力分別四種處道用名覺四念處安隱道中行名正道三十七品如平坦道空無相無作如城三門涅槃如城。",
    "X20n0358_001:0153c23_1": "三明轉陰為五分法身。",
    "X20n0358_001:0153c24_0": "【文句】故云色能發戒受受禪定想慧悟虗通行發解脫識即知見。",
    "X20n0358_001:0154a02_0": "【記】禁防身口故云色能業戒禪是正受故云受受禪定假想了悟身空故云想慧悟虗文中剩通字諸文所引皆無進趣無怠則至聖果故云行發解脫自識已證名解脫知身也此即轉五陰成五分法身也。",
    "X20n0358_001:0154a06_1": "四結五戒為二乘之法。",
    "X20n0358_001:0154a07_0": "【文句】當知五戒能成五分法身辦二乘之法也。",
    "X20n0358_001:0154a08_0": "【記】三明大乘三初總標示。",
    "X20n0358_001:0154a09_0": "【文句】又五戒亦是大乘法門。",
    "X20n0358_001:0154a10_0": "【記】二正配法門三初約經配四德。",
    "X20n0358_001:0154a11_0": "【文句】提謂經云五戒是佩長生之符不死之印即常德也出入無亂往還無間即淨德也統御一身即我德也以立道根即樂德也此是五戒對四德。",
    "X20n0358_001:0154a14_0": "【記】以大乘人了知五戒體是心性若受若持一一順性性具四德故五無非常樂我淨此總對也亦可以五別對四德心與眾生性無生滅是故順性持不殺戒是佩長生不死符印此常德也心與眾生性無婬亂故順本性持不婬戒名出入無亂心與眾心念念真實無虛妄間是故順性持不妄語戒名往還無間此二對淨德也心與眾生性非昏醉故順本性持不飲酒戒名統御一身即我德也心與眾生性即菩提離貪求苦故順本性持不盜戒名立道根即樂德也。",
    "X20n0358_001:0154a23_1": "二約事對三業。",
    "X20n0358_001:0154a24_0": "【文句】束五戒為三業即對三無失三不護三輪不思議化三密。",
    "X20n0358_001:0154b02_0": "【記】不殺盜婬身業也不妄語口業也不飲酒意業也持既順性故立戒因成佛三業佛身口意隨智慧行無有過失名三無失以無失故不須防護名三不護身業現化名神通輪口業說法名正教輪意業鑒機名記心輪三皆摧碾眾生惑業下地不測故名三密。",
    "X20n0358_001:0154b07_1": "三約理對三法。",
    "X20n0358_001:0154b08_0": "【文句】三軌三身三佛性三般若三涅槃三智三德等無量三法門。",
    "X20n0358_001:0154b10_0": "【記】五戒即理一止一作皆與圓融三法相契若欲別對其理亦成不殺眾生順常住理即真性軌不婬則心淨不飲則慧明即觀照軌不妄則生彼信從不盜則全他資具即資成軌既即三軌則與一切三法相冥故知五戒攝法無遺。",
    "X20n0358_001:0154b14_1": "三舉廣結名。",
    "X20n0358_001:0154b15_0": "【文句】橫竪無邊際與虗空法界等亦是無盡藏法門亦是無量義三昧舉要言之即是一切佛法也。",
    "X20n0358_001:0154b17_0": "金光明經文句文句記會本卷第一",
    "X20n0358_001:0154b19_0": "音釋",
    "X20n0358_001:0154b20_0": "【經】崛(音聿崛山高貌又特起也)。",
    "X20n0358_001:0154b20_1": "耗(音浩耗少也減也)。",
    "X20n0358_001:0154b21_0": "【文句】筌罤(筌且沿切捕魚笱也罤徒犁切兔網也)。",
    "X20n0358_001:0154b21_1": "慪(從土從心皆漚音)。",
    "X20n0358_001:0154b21_2": "撙(祖本切猶趨也)。",
    "X20n0358_001:0154b22_0": "【記】笱(音苟取笱魚器也)。",
    "X20n0358_001:0154b22_1": "莂(音別莂種既移時也)。",
    "X20n0358_001:0154b22_2": "坌(蒲頓切塵也)。",
    "X20n0358_001:0154b22_3": "壻(音細壻女夫也尼)。",
    "X20n0358_001:0154b23_0": "碾(尼展切磨也)。"
}