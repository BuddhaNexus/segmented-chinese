{
    "T17n0721_002:0006c02_0": "正法念處經卷第二",
    "T17n0721_002:0006c04_0": "元魏婆羅門瞿曇般若流支譯",
    "T17n0721_002:0006c05_0": "十善業道品之二",
    "T17n0721_002:0006c06_0": "「又修行者內心思惟——隨順正法觀察法行——云何如是十善業道對治修行漏、無漏業？",
    "T17n0721_002:0006c07_1": "彼見聞知或天眼見：以此因緣，世間中縛，善法盡滅，所謂縛因：不善業道。",
    "T17n0721_002:0006c09_2": "善是佛因、是解脫因，所言善者，謂離殺生，攝取世間一切眾生，施與不畏，於現在世，人所讚歎，面色諸根端正美妙，得長命業。",
    "T17n0721_002:0006c12_3": "若不殺者，則為羅剎、鳩槃茶等，一切惡鬼能殺人者及餘惡人能殺人者，於夜闇中擁護彼人，諸天常隨，觀察擁護。",
    "T17n0721_002:0006c15_4": "身壞命終，則生善道天世界中，受妙果報。",
    "T17n0721_002:0006c16_5": "若勤精進願下、中、上三種菩提，隨願皆得：彼人若願聲聞菩提，得阿羅漢，入於涅槃；彼人若願緣覺菩提，得辟支佛；如是若願無上菩提，得正遍知、明行足、善逝、世間解、無上士、調御丈夫、天人師、佛、世尊。",
    "T17n0721_002:0006c20_6": "「一切諸法，命為根本，人皆護命，不殺生者，則施其命。",
    "T17n0721_002:0006c22_7": "若施命者，施一切樂；第一施者，所謂施命。",
    "T17n0721_002:0006c23_8": "如是思惟：生天之因，最勝戒者，所謂施命。",
    "T17n0721_002:0006c24_9": "若願染愛境界勝樂，不殺為因，彼人則生若梵、若魔、若帝釋王。",
    "T17n0721_002:0006c25_10": "彼人若願生人中勝，得轉輪王，七寶具足王四天下。",
    "T17n0721_002:0006c26_11": "若願大身阿修羅者，捨身得為阿修羅王。",
    "T17n0721_002:0006c27_12": "彼人若願大身夜叉，得夜叉王。",
    "T17n0721_002:0006c28_13": "「此不殺生最為大業正法種子。",
    "T17n0721_002:0006c29_14": "行於生死，唯不殺生為歸、為救。",
    "T17n0721_002:0006c29_15": "入生死闇，不殺為燈。",
    "T17n0721_002:0007a01_16": "不殺生者，名曰慈悲。",
    "T17n0721_002:0007a01_17": "正念思惟不殺生善，心常生喜。",
    "T17n0721_002:0007a02_18": "若遮他殺，他不可遮，則是行捨。",
    "T17n0721_002:0007a03_19": "彼人如是，行四梵行，以熏身心。",
    "T17n0721_002:0007a04_20": "「不殺善根不可思議，最為真實，何等何等種種諸願，如是如是隨願皆得。",
    "T17n0721_002:0007a05_21": "譬如世間善巧金師，得好真金，如是如是隨所欲作。",
    "T17n0721_002:0007a07_22": "彼金如是隨意造作種種莊嚴，若作瓶等、若作人像、若作佛像。",
    "T17n0721_002:0007a08_23": "如是如是，不殺生者，不缺、不穿、不孔、不虛，如是如是隨願皆得。",
    "T17n0721_002:0007a09_24": "隨何等人如是不殺，則近涅槃。",
    "T17n0721_002:0007a10_25": "彼人常共善知識行，彼人則是善器眾生，善能攝取自他福德。",
    "T17n0721_002:0007a12_26": "彼人則是世間福田，不行地獄、餓鬼、畜生。",
    "T17n0721_002:0007a13_27": "此善行人，成就善法，一切所得皆悉堅固，無有王、賊、水、火等畏，皆自食用；人中尊貴，他不能勝，法具足故。",
    "T17n0721_002:0007a15_28": "是故智者不應殺生。",
    "T17n0721_002:0007a17_0": "「又修行者內心思惟——隨順正法觀察法行——云何不盜則得善法？",
    "T17n0721_002:0007a18_1": "彼見聞知或天眼見：不偷盜者，出大貪網；彼人現在，善人所信，若王、王等，一切皆信，若於王眾、若長者眾、若剎利眾、若沙門眾、婆羅門眾，一切皆信，憐愛愍念，信受其語；所有財物，一切堅固，不失、不壞，無能劫奪，王、賊、水、火諸畏皆離；不須方便，財物易得；得財物已，如法食用；於持戒人、行道之人諸福田中皆能捨施，若世間中所應用處皆悉能與。",
    "T17n0721_002:0007a26_2": "身壞命終，則生善道天世界中。",
    "T17n0721_002:0007a27_3": "若願出世，若梵、若魔、若帝釋王、若轉輪王王四天下七寶具足，隨願皆得；若樂持戒則得菩提，如前所說。",
    "T17n0721_002:0007b01_0": "「又修行者內心思惟——隨順正法觀察法行——云何邪婬捨離，得果？",
    "T17n0721_002:0007b02_1": "彼見聞知或天眼見：離邪婬人，善業道行，見如是法；善人所讚，一切所信；非婦女中，心不生慮；若王、王等，一切皆信；所有妻妾無能侵奪，隨順供養不違其意；設有衰損，妻妾不嫌，心無妬忌，不生外心；一切世間人所見之，如母姊妹，不為世人之所罵辱。",
    "T17n0721_002:0007b08_2": "不邪婬者，得如是婦。",
    "T17n0721_002:0007b08_3": "身壞命終，則生善道天世界中，如前所說。",
    "T17n0721_002:0007b09_4": "彼天退已，餘天子生。",
    "T17n0721_002:0007b10_5": "若邪婬者欲退未退，彼天女中，餘天子生時，彼天女即於現前與餘天子共相隨逐，娛樂戲笑；彼欲退天，既見天女與餘天子共相隨逐，娛樂戲笑，妬心羂縛，墮於地獄。",
    "T17n0721_002:0007b14_6": "如是邪婬樂行多作，則為大失。",
    "T17n0721_002:0007b14_7": "隨何等人能離邪婬，攝大善道，是涅槃器。",
    "T17n0721_002:0007b16_0": "「又修行者內心思惟——隨順正法觀察法行——云何一切不善對治，捨離妄語，大善分攝，現得果報？",
    "T17n0721_002:0007b18_1": "彼見聞知或天眼見：離妄語者，諸世間人，或有眼見，或有耳聞，一切皆信；設復貧窮無財物者，一切世人供養如王。",
    "T17n0721_002:0007b20_2": "如眾星中光明之月，一切人中實語之人，光明亦爾。",
    "T17n0721_002:0007b22_3": "一切寶中，實語寶勝。",
    "T17n0721_002:0007b22_4": "欲度生死一切船中，實語船勝。",
    "T17n0721_002:0007b23_5": "若欲出離一切惡行，實語離勝。",
    "T17n0721_002:0007b24_6": "一切燈中，實語燈勝。",
    "T17n0721_002:0007b24_7": "一切惡道善將導中，實語導勝。",
    "T17n0721_002:0007b25_8": "一切世間受用物中，實語物勝。",
    "T17n0721_002:0007b26_9": "一切治病諸藥草中，實語藥勝。",
    "T17n0721_002:0007b26_10": "一切奮迅諸勢力中，實語力勝。",
    "T17n0721_002:0007b27_11": "一切歸中，實語歸勝。",
    "T17n0721_002:0007b27_12": "一切知識，實語為勝。",
    "T17n0721_002:0007b28_13": "若人攝取實語財物，則於世間不曾惡行，不墮貧窮；與天比近，數數往來；何處何處隨彼所生，常為男子，生勝種姓，一切憐愛，信受其語；彼人不為無色夜叉、毘舍遮等之所能殺；行他國土，多有床敷；設有病痛，藥食具足；無心思念，一切皆得；一切世間第一勝樂，皆悉得之。",
    "T17n0721_002:0007c05_14": "身壞命終，則生善道天世界中最長命處、大神通處、最高勝處。",
    "T17n0721_002:0007c07_15": "若願白淨無漏勝道，則得涅槃，如前所說。",
    "T17n0721_002:0007c09_0": "「又修行者內心思惟——隨順正法觀察法行——云何遠離兩舌惡業善業道行，現在、未來得業果報？",
    "T17n0721_002:0007c11_1": "彼見聞知或天眼見：離兩舌人，於現在世受業果報，知識、親友、兄弟、妻子、奴婢、作使，如是等人皆悉堅固無人能壞，王及怨家、惡兄弟等不能破壞；若無財物亦不捨離；設值時儉，若行曠野山中嶮處，皆悉不捨，常樂不離；若有他人種種方便說破壞語，雖聞不受；王於彼人，好心堅固；水、賊、刀、怨不能令畏，以離兩舌不善業故。",
    "T17n0721_002:0007c18_2": "如是捨離兩舌功德，身壞命終則生善道天世界中。",
    "T17n0721_002:0007c19_3": "於天眾中，多有天女之所圍遶，常共相隨、愛念娛樂。",
    "T17n0721_002:0007c21_4": "彼天女身妙鬘散香塗治莊嚴第一天女，常生歡喜。",
    "T17n0721_002:0007c22_5": "若捨兩舌願淨無漏，彼人則得無漏禪道，到於涅槃，如前所說。",
    "T17n0721_002:0007c24_0": "「又修行者內心思惟——隨順正法觀察法行——云何世間不善業道惡口捨離，於現在世得業果報？",
    "T17n0721_002:0007c26_1": "後何處生？",
    "T17n0721_002:0007c26_2": "彼見聞知或天眼見：捨離惡口，見勝妙色，真實人信，一切世人皆樂往返；滑語、軟語於一切人，皆悉安慰、不令有怖；一切世人遙遠見之，皆往近赴；多善知識；設無財物，於一念頃令一切人恭敬如奴；若於前世惡業所致得衰惱者，人不捨離；一切財物皆悉易得；此人無有怨家、王、水、刀、火等畏。",
    "T17n0721_002:0008a04_3": "身壞命終，則生善道天世界中。",
    "T17n0721_002:0008a04_4": "既生彼已，滑語利益、要略省語、因相應語，得如是語，得大神通，得勝妙體。",
    "T17n0721_002:0008a06_5": "若願出道坐禪樂行無漏之法，彼人則得三種菩提，如前所說。",
    "T17n0721_002:0008a09_0": "「又修行者內心思惟——隨順正法觀察法行——云何世間不善業道綺語捨離，於現在世得善業報？",
    "T17n0721_002:0008a11_1": "後何處生？",
    "T17n0721_002:0008a11_2": "彼見聞知或天眼見：捨離綺語，即於現身世間敬重，善人所念，前後語言不相違反，一切世人愛其語說，無人恐嚇求其過者；善語、正語世所尊重；少語、軟語令人易解；法相應語、不麁獷語、有深因語皆有理趣，於法不違；一切世間見者尊重；資財寶物皆悉牢固，受用稱意；於無德者，說有功德，彼無德者，說其功德。",
    "T17n0721_002:0008a18_3": "身壞命終，則生善道天世界中。",
    "T17n0721_002:0008a19_4": "既生彼已，諸天敬愛，有大神通，受天富樂，不可具說。",
    "T17n0721_002:0008a20_5": "若願淨白無漏禪樂，三種菩提隨所求得，如前所說。",
    "T17n0721_002:0008a23_0": "「如是三種身不善業，如是四種口不善業，次第捨離，乃至涅槃。",
    "T17n0721_002:0008a24_1": "彼善業因，世所稱讚，次得生天，後得涅槃。",
    "T17n0721_002:0008a25_2": "彼身、口業，實業果報，修行法者內心思惟——隨順正法如是觀察——如實知見。",
    "T17n0721_002:0008a27_3": "「又修行者內心思惟——隨順正法觀察法行——云何意地善業道行？",
    "T17n0721_002:0008a28_4": "彼見聞知或天眼見：意業三種：貪、瞋、邪見不善對治，現在受樂，身壞命終則生善道天世界中。",
    "T17n0721_002:0008b01_5": "若厭生死，彼人無餘涅槃界入。",
    "T17n0721_002:0008b02_6": "「又修行者內心思惟——隨順正法觀察法行——云何離貪不善業道得善業果？",
    "T17n0721_002:0008b04_7": "彼見聞知或天眼見：彼離貪者，於現在世，一切財物及珍寶等皆悉豐饒，無人侵奪，若王、王等尚不起心，何況復有偷盜、劫奪？",
    "T17n0721_002:0008b07_8": "若有因緣漏失財物，他人得者，彼則如親，還送歸之；彼人常富，財物不離，常不為他之所破壞。",
    "T17n0721_002:0008b09_9": "身壞命終，則生善道天世界中。",
    "T17n0721_002:0008b10_10": "既生彼已，天、阿修羅共相鬪諍，彼阿修羅無能勝者，不可殺害，無能令怖，不畏他人；一切天子皆悉愛樂，心生憐愍；有不可說可愛聲、觸、色、味、香食。",
    "T17n0721_002:0008b13_11": "若願出世淨白無漏禪定道果，三種菩提隨願而得，如前所說。",
    "T17n0721_002:0008b14_12": "「又修行者內心思惟——隨順正法觀察法行——云何離瞋不善業道得善業果？",
    "T17n0721_002:0008b16_13": "彼見聞知或天眼見，彼離瞋者於現在世業行果報：豐財大富；一切愛念，心意憐愍；第一嶮隘，怖畏惡處，無能得便；王畏、賊畏、墮嶮岸畏、水畏、火畏、諂曲等畏，無量諸畏，隘處等畏，皆悉遠離；一切世人第一愛念，一切惡人亦生愛念，一切善人如子、兄弟極生愛念。",
    "T17n0721_002:0008b22_14": "身壞命終，則生善道天世界中，得大神通，得勝妙體，常得一切可愛妙聲、觸、味、香、色，隨心受用；有歡喜園、勝妙樹林，寶間錯輦，於大林中天婇女眾之所圍遶，一切餘天不能起發若身、口、意令其怖者；百千天子心意憐愍，親近愛念，帝釋天王愛念憐愍；天、阿修羅共鬪諍時，不生怯弱，離怖畏心。",
    "T17n0721_002:0008b29_15": "「若願出離煩惱諸垢，出世間道，彼如是處天世間退，生於人中為轉輪王，如是往返經無量世，王四天下七寶具足。",
    "T17n0721_002:0008c03_16": "所謂女寶：彼女寶身，作栴檀香，口中常出優鉢羅香，身觸細軟，如迦陵伽觸。",
    "T17n0721_002:0008c05_17": "迦陵伽者，海渚中鳥。",
    "T17n0721_002:0008c05_18": "彼觸勢力，若觸人身，則無疲乏，遠離飢渴、憂悲苦惱；彼渚上人得彼觸力。",
    "T17n0721_002:0008c07_19": "女寶亦爾，若轉輪王，若見、若觸，皆受快樂；寒時身溫，熱時涼冷，如是觸力，非餘人得；離瞋善業，順行勢力；一切男人見此女寶，心善分別，如母姊妹，一心於王；於王敬重，專心於王，常與樂行；遠離五種婦女過失，謂不貞良、異男子行、妬心惡貪、樂惡處欲、夫亡命住。",
    "T17n0721_002:0008c13_20": "如是女寶復有五種功德相應，五者所謂隨夫意轉、多生男子、種姓不劣、喜樂好人、不生妬心。",
    "T17n0721_002:0008c15_21": "夫共餘女娛樂行時，不生妬心。",
    "T17n0721_002:0008c16_22": "復有三種大勝婦女功德相應，謂不多語；心不邪見；夫若不在不樂聲、觸、諸味香等，心意不動。",
    "T17n0721_002:0008c18_23": "以是因緣，身壞命終，則生善道天世界中。",
    "T17n0721_002:0008c19_24": "如是勝妙女寶之食，唯轉輪王乃得之耳。",
    "T17n0721_002:0008c21_0": "「又修行者內心思惟——隨順正法觀察法行——云何捨離多垢瞋心，得轉輪王善業果報？",
    "T17n0721_002:0008c22_1": "彼見聞知或天眼見：捨離瞋他惡不善業，餘殘善業，得轉輪王第二寶食，所謂珠寶。",
    "T17n0721_002:0008c24_2": "此有八種功德具足，謂夜闇中作善光明，如秋滿月遠離雲翳，如是珠寶能於闇中光明遍照，滿百由旬，復於晝時日熱可患，放冷光明除熱清涼；如是珠寶第一功德。",
    "T17n0721_002:0008c28_3": "又復珠寶第二功德，若行曠野無水之處，兵眾渴乏，能令多有八分相應清淨水流，除一切渴；如是珠寶第二功德。",
    "T17n0721_002:0009a02_4": "又復珠寶第三功德，若轉輪王憶念水時，如是珠寶隨王意流；如是珠寶第三功德。",
    "T17n0721_002:0009a04_5": "又復珠寶第四功德，如是珠寶具有八楞，彼一一楞放種種色：青、黃、赤、白、紫、頗梨色；如是珠寶第四功德。",
    "T17n0721_002:0009a06_6": "又復珠寶第五功德，彼珠寶力百由旬內，人皆離病、心行正直，一切所欲，如業相似，非不得果；如是珠寶第五功德。",
    "T17n0721_002:0009a09_7": "又復珠寶第六功德，以彼珠寶之勢力故，令彼惡龍不降惡雨；如是珠寶第六功德。",
    "T17n0721_002:0009a11_8": "又復珠寶第七功德，於無水處、嶮岸曠野、無樹草處，是珠能令多有樹木、池水蓮花、叢林青草皆悉具足；如是珠寶第七功德。",
    "T17n0721_002:0009a14_9": "又復珠寶第八功德，珠寶力故，無人橫死不盡壽者，能令畜生不相殺害、不相憎嫉。",
    "T17n0721_002:0009a15_10": "相憎嫉者，謂蛇、鼠、狼。",
    "T17n0721_002:0009a16_11": "如是八種勝大功德具足相應。",
    "T17n0721_002:0009a17_12": "彼轉輪王離瞋善業所得果報，滿足千子，皆悉勇健人中第一，勝妙身色能壞他軍，隨轉輪王心意轉行；端正可憙如法善人，隨順法行，與轉輪王種姓相似；一切聚落大眾會處，皆悉敬愛，讚其心行。",
    "T17n0721_002:0009a22_0": "「又修行者，內心思惟——隨順正法觀察法行——云何離瞋善業修行，得轉輪王第三輪寶出於世間？",
    "T17n0721_002:0009a24_1": "彼見聞知或天眼見：彼之輪寶有五功德相應具足。",
    "T17n0721_002:0009a25_2": "所謂千輻：其體皆是閻浮檀金，廣五由旬，如第二日，照明世間；如是輪寶最初功德。",
    "T17n0721_002:0009a27_3": "又復輪寶第二功德，行無障礙，飛空而去，一日能行百千由旬。",
    "T17n0721_002:0009a28_4": "又復輪寶第三功德，謂隨王意於何方處憶念欲行，若瞿陀尼、若弗婆提、若欝單越、四天王處，於彼彼處，彼千輻輪飛空而往；輪寶力故，能令四兵象、馬、車、步，皆悉相隨飛空而去。",
    "T17n0721_002:0009b03_5": "又復輪寶第四功德，若有不臣轉輪王者，彼金輪寶王與相隨，能令降伏。",
    "T17n0721_002:0009b05_6": "又復輪寶第五功德，彼金輪寶無能為敵，若王、王等見即降伏，皆以法力，輪王隨逐，故能使爾。",
    "T17n0721_002:0009b07_7": "如是輪寶五種功德具足相應。",
    "T17n0721_002:0009b08_8": "如是已說第三大寶。",
    "T17n0721_002:0009b10_0": "「又修行者內心思惟——隨順正法觀察法行——云何離瞋善業修行，得轉輪王第四象寶出於世間？",
    "T17n0721_002:0009b12_1": "彼見聞知或天眼見：此轉輪王修行法人，隨順法行，得調順象第一調順，能勝他城，七支柱地，所謂四足、尾根、牙等，如是七分皆悉柱地。",
    "T17n0721_002:0009b15_2": "若有如是七種相者，彼象大力勝餘弱象一千倍力，斷則柔軟，色白如雪，如帝釋王、伊羅槃那；自餘諸象，聞氣即伏，不敢正看；三處能鬪，所謂水處、陸地、空中；能速疾行，於一日中遶閻浮提能行三匝。",
    "T17n0721_002:0009b20_3": "彼象調順，以一縷綖繫咽牽行，若轉輪王乘行之時，彼象調順與王心同；若轉輪王欲何處行，則不須教速至彼處，平正均行，不震、不掉，行步詳審，身不動搖，次第舉足，不躑、不驟亦不怒力，種種善行；小兒見之，不生怖畏；四出道巷，若重屋上，到彼處行，婦女能捉，手得摩之；若鬪戰時，甚能勇惡，行則調順，綖繫不越。",
    "T17n0721_002:0009b27_4": "如是輪王大龍象寶，是轉輪王十善道中行一業道種子所得，何況具足和合修行十善業道得。",
    "T17n0721_002:0009b29_5": "如是順法修行法者，以天眼見彼轉輪王第四象寶。",
    "T17n0721_002:0009c03_0": "「又修行者內心思惟——隨順正法觀察法行——云何輪王得彼馬寶？",
    "T17n0721_002:0009c04_1": "彼馬寶者，有何功德和合相應？",
    "T17n0721_002:0009c05_2": "彼見聞知或天眼見：馬寶如鵝、拘物頭花如是淨色，普身皆有天旋等相以為莊嚴，是第一相、量、色、形等，眾相相應，第一調順；於一日中遶閻浮提能行三匝，而身不乏。",
    "T17n0721_002:0009c09_3": "如是輪王得此第五功德馬寶。",
    "T17n0721_002:0009c09_4": "「又修行者內心思惟——隨順正法觀察法行——云何轉輪王得主兵寶？",
    "T17n0721_002:0009c11_5": "彼見聞知或天眼見：彼主兵寶有何功德？",
    "T17n0721_002:0009c12_6": "所謂輪王憶念思惟，不待教勅而知王意，隨王所須皆悉能辦；遠離非法，依正法行；時方所須，稱王意辦，不苦、不惱，依正法取；如王意念隨心所須，一切所作不違法義，隨王境界所須所作皆能成辦。",
    "T17n0721_002:0009c16_7": "如是輪王離瞋善業，得主兵寶，恒常修行十善業道，利益一切世間眾生，猶如父母。",
    "T17n0721_002:0009c19_0": "「又修行者內心思惟——隨順正法觀察法行——云何輪王得彼第七主藏大臣富長者寶？",
    "T17n0721_002:0009c20_1": "彼長者寶有何功德？",
    "T17n0721_002:0009c21_2": "彼見聞知或天眼見：主藏臣寶屬轉輪王，何者功德？",
    "T17n0721_002:0009c22_3": "能以金剛及因陀羅青色寶珠摩迦羅多及牟瑳羅迦羅婆等種種妙寶，一切坑澗、深山幽谷、險岸惡處、不平之處悉能令滿，不待王勅而寶不盡，何況金銀。",
    "T17n0721_002:0009c26_4": "此長者寶第一比泥，不誑、不諂、不熱惱他，一切見者清涼愛念。",
    "T17n0721_002:0009c27_5": "如是輪王富長者寶。",
    "T17n0721_002:0009c28_6": "「如是輪王，七寶具足、王四天下，能與龍眾、天眾同坐。",
    "T17n0721_002:0009c29_7": "天處有二：四天王天、三十三天。",
    "T17n0721_002:0009c29_8": "帝釋天王分座而坐。",
    "T17n0721_002:0010a01_9": "如是七種妙寶具足，得轉輪王。",
    "T17n0721_002:0010a02_10": "「又復更有相似七寶、劣前七寶，所謂劍寶、皮寶、床寶、林寶、殿寶、衣寶、履寶。",
    "T17n0721_002:0010a03_11": "彼轉輪王劍相似寶，有何功德？",
    "T17n0721_002:0010a04_12": "若有國土起拒逆心，如是劍寶疾走而去，一切國土見劍即伏，不殺一人。",
    "T17n0721_002:0010a06_13": "如是劍寶有此功德：不罰、不殺，一切國土自然降伏。",
    "T17n0721_002:0010a07_14": "如是第一劍寶功德。",
    "T17n0721_002:0010a08_0": "「云何輪王得彼第二皮相似寶？",
    "T17n0721_002:0010a08_1": "彼第二寶有何功德？",
    "T17n0721_002:0010a09_2": "彼皮寶者，海中而生；彼既生已，商人得之將來上王。",
    "T17n0721_002:0010a10_3": "彼寶功德：廣五由旬、長十由旬，海龍之皮，水雨不爛、風不能動、火不能燒，能却寒熱，寒時能溫、熱時能涼；何處何處輪王行時——隨王軍眾，彼主兵寶之所將行——能以為屋，悉能容受王及軍眾，一一隔別，妻婦不雜，各不相見；其色鮮白，如日光明。",
    "T17n0721_002:0010a16_4": "如是第二皮寶功德。",
    "T17n0721_002:0010a16_5": "「云何輪王得彼第三床相似寶？",
    "T17n0721_002:0010a17_6": "彼第三寶有何功德？",
    "T17n0721_002:0010a17_7": "彼床寶者，柔軟細滑，坐上則凹，起則還平。",
    "T17n0721_002:0010a18_8": "若坐其上禪念思惟，於解脫中得寂靜心。",
    "T17n0721_002:0010a19_9": "若坐彼床心念欲事，即得離欲。",
    "T17n0721_002:0010a20_10": "如是次第，瞋、癡亦爾。",
    "T17n0721_002:0010a21_11": "即彼床上出小禪屋，諸有婦女雖復於王極生染心，見此床寶心則無染。",
    "T17n0721_002:0010a22_12": "如是第三床寶功德。",
    "T17n0721_002:0010a24_0": "「云何輪王得彼第四林相似寶？",
    "T17n0721_002:0010a24_1": "彼第四寶有何功德？",
    "T17n0721_002:0010a25_2": "若王憶念林中遊戲，往彼林中。",
    "T17n0721_002:0010a25_3": "彼林功德、王善業力，如天世間歡喜林中，出生花菓、賒居尼鳥，蓮花池流於彼濟口，天歌婇女戲笑歌舞，一切天女悉來集會；彼王如天，一切五欲功德相應；於彼林中婦女相隨，娛樂遊行，善業力故。",
    "T17n0721_002:0010b01_4": "彼修行者，一切觀察。",
    "T17n0721_002:0010b02_0": "如是第四林寶功德。",
    "T17n0721_002:0010b03_0": "「云何輪王得彼第五殿相似寶？",
    "T17n0721_002:0010b03_1": "彼第五寶有何功德？",
    "T17n0721_002:0010b04_2": "謂轉輪王在彼殿中夜偃臥時，欲見月者，則有星月於殿中現，見已眼樂，謂之是珠；天女詠歌，聞則無憂，樂眠安睡，睡已善夢，見妙樂事；寒時則有溫風所吹，熱時則有涼冷觸樂；夜有三分，二分則睡，第三分時離睡而起，受行法樂。",
    "T17n0721_002:0010b09_3": "如是第五功德殿寶，彼轉輪王報得受用。",
    "T17n0721_002:0010b11_0": "「何者衣寶？",
    "T17n0721_002:0010b11_1": "有何功德？",
    "T17n0721_002:0010b11_2": "縷成緻密，第一柔軟，垢所不污，王既著已，則無寒熱、飢渴、痟瘦、疲倦之極，火不能燒、刀不能割。",
    "T17n0721_002:0010b13_3": "如是第六衣寶功德。",
    "T17n0721_002:0010b15_0": "「又修行者內心思惟——隨順正法觀察法行——轉輪聖王云何得彼第七功德履相似寶？",
    "T17n0721_002:0010b16_1": "彼第七寶有何功德？",
    "T17n0721_002:0010b17_2": "彼見聞知或天眼見：履相似寶，王若著之，水行若陸；若遊行時則詳徐涉，若百由旬亦能行去，不損威儀而身不乏。",
    "T17n0721_002:0010b20_3": "「如是輪王具足七寶，復有如是相似七寶，隨心食用，四天下處及二天處是王所食；滿足千子，皆悉勇健能破他軍。",
    "T17n0721_002:0010b22_4": "彼轉輪王是一切人所應敬重。",
    "T17n0721_002:0010b23_5": "離瞋善業，得如是樂，十善業道之餘勢也。",
    "T17n0721_002:0010b25_0": "「又修行者內心思惟——隨順正法觀察法行——云何如是一切世間無始以來，幽冥黑闇邪見為種，一切結使皆亦如是？",
    "T17n0721_002:0010b27_1": "又復云何捨離邪見，修行正見而得解脫世間生死？",
    "T17n0721_002:0010b28_2": "彼見聞知或天眼見：彼修行者隨順正法觀察法行，若捨邪見、修習正見，一切結使不饒益法皆悉斷滅，則得涅槃、遠離生死。",
    "T17n0721_002:0010c02_3": "離邪見人，五根不障。",
    "T17n0721_002:0010c03_4": "如是善人，憙樂正法。",
    "T17n0721_002:0010c03_5": "如是最初聞佛功德，觀於生死五道之中種種苦惱，觀彼五處極大怖畏：天中則有放逸之苦、後退時苦；人中則有農作等苦；地獄之中，他惱害苦；於餓鬼中，飢渴惱苦；於畜生中，相噉食苦。",
    "T17n0721_002:0010c08_6": "如是五處一一散說則無量種。",
    "T17n0721_002:0010c08_7": "如是觀已，則於生死起厭離心猶如光明，通達正法生出家心；生此心故，善法流出。",
    "T17n0721_002:0010c10_8": "若人和合，既生是心，彼地夜叉歡喜讚歎，身毛皆竪，生如是心：『此善男子，如是名字，如是種姓，發心欲斷無始世來貪、瞋、癡等，為欲破壞魔之境界，不樂煩惱染欲境界，心不喜樂欲染心愛。』",
    "T17n0721_002:0010c16_0": "「又離邪見，彼善男子有出家心，恒常如是樂修多作，近善知識，樂聞正法，常清淨心，禮拜佛法，善淨寂靜身業，口、意業。",
    "T17n0721_002:0010c18_1": "彼人如是寂靜口、意。",
    "T17n0721_002:0010c19_2": "是善行人，彼地夜叉知已歡喜，生如是心：『此善男子善心、淨心，不樂在家，所有舍宅如罩如籠，心不喜樂無始貪欲、瞋恚、愚癡，於魔境界不生喜樂，不樂欲愛，欲共魔戰，欲斷煩惱。』",
    "T17n0721_002:0010c24_0": "「又復如是，彼善男子如是觀察生死苦已，出家之心轉轉增上，遠離殺生、偷盜、邪婬、飲酒、妄語，具足受持優婆塞戒。",
    "T17n0721_002:0010c26_1": "彼地夜叉見如是已，轉復歡喜，次第上聞虛空夜叉，作如是言：『某國某村某聚落中某善男子，如是種姓，如是名字，正信如是，堪能出家，欲剃鬚髮，欲被法衣，正信出家，減損魔分，長正法朋，斷魔繫縛，斷貪、瞋、癡。』",
    "T17n0721_002:0011a02_2": "「一切使結，邪見為本；出世涅槃，正見為本。",
    "T17n0721_002:0011a03_3": "隨順正法觀一切法而修行者，最初如是讚歎正見，不嫌、不毀、不賤、不惡，亦教他人令住正見，不讚邪見，嫌賤毀惡，常說邪見、正見相對二業果報，不令眾生住於邪見。",
    "T17n0721_002:0011a07_4": "一切世間愚癡凡夫根本繫縛，所謂邪見；一切眾生以邪見故，墮於地獄、餓鬼、畜生。",
    "T17n0721_002:0011a09_5": "彼善男子捨離邪見，具足當得無量善法。",
    "T17n0721_002:0011a10_6": "「又復如是，彼善男子觀察居家無量苦惱逼迫繫縛，既觀察已，生厭離心，樂欲出家，欲共魔戰。",
    "T17n0721_002:0011a12_7": "如是正士，彼地夜叉知已歡喜，轉復上聞虛空夜叉，虛空夜叉向四大王歡喜心說：『某國某村某聚落中某善男子，如是種姓，如是名字，如是正信，堪能出家，欲剃鬚髮，欲被法衣，正信出家，減損魔分，長正法朋。』",
    "T17n0721_002:0011a17_8": "四大天王如是聞已，心生歡喜。",
    "T17n0721_002:0011a19_0": "「如是正士聞正法已，厭離欲垢。",
    "T17n0721_002:0011a19_1": "彼善男子恭敬和上、聖聲聞已，剃除鬚髮被服袈裟，受波羅提木叉戒已。",
    "T17n0721_002:0011a21_2": "彼地夜叉、虛空夜叉知已歡喜，向四大王說如是言：『閻浮提中，某國某村某聚落中某善男子，如是種姓，如是名字，捨離邪見修正見業，如法正行，剃除鬚髮被服法衣，受波羅提木叉戒已。",
    "T17n0721_002:0011a25_3": "一切世間不饒益處、居家隘迮、妻子愛毒皆已捨離，正信出家，在家心業一切捨離，欲共魔戰，欲斷無明。』",
    "T17n0721_002:0011a28_4": "「時，四大王聞已歡喜。",
    "T17n0721_002:0011a28_5": "既歡喜已，向四天王如是說言：『閻浮提中，某國某村某聚落中某善男子，如是種姓，如是名字，捨離邪見修行正見，剃除鬚髮被服法衣，正信出家，某甲比丘，受為弟子。』",
    "T17n0721_002:0011b03_6": "彼天聞已，心歡喜曰：『魔分損減，正法朋長。』",
    "T17n0721_002:0011b04_7": "彼四大王既如是說，四天王聞，如是歡喜。",
    "T17n0721_002:0011b06_0": "「又復如是彼善男子，乃至塵許惡不善法，見則深畏，能忍不作，心行正直；不樂多語、不修禮家、不共往返、不近惡友；多人聚集憒閙之處無心欲見，不往惡眾、不往多人集戲之處，不貪美味大器多食；親友、善知識不數往見；於境界中常正念行、常勤精進，如法飲食、如法處行，勤斷魔縛、勤修正見。",
    "T17n0721_002:0011b12_1": "如是善人，利益一切世間眾生。」",
    "T17n0721_002:0011b13_2": "爾時，世尊而說偈言：「若不殺眾生，　　慈心常行忍，　於眾生如父，　　彼能觀世間。",
    "T17n0721_002:0011b17_0": "　捨離於偷盜，　　黠慧常攝根，　身業常行善，　　能度諸有惡。",
    "T17n0721_002:0011b19_0": "　乃至畫婦女，　　眼尚不欲觀，　破欲堅明慧，　　故名得解脫。",
    "T17n0721_002:0011b21_0": "　觀金土平等，　　離愁憂正行，　煩惱蛇不嚙，　　彼得無量樂。",
    "T17n0721_002:0011b23_0": "　利衰心平等，　　得失意亦然，　苦樂心不異，　　故名為比丘。",
    "T17n0721_002:0011b25_0": "　不見怨親異，　　攝根不放逸，　不為境界傷，　　故名婆羅門。",
    "T17n0721_002:0011b27_0": "　見境界如毒，　　勇離如避怨，　彼涅槃不遠，　　正遍知所說。",
    "T17n0721_002:0011b29_0": "　如實見生滅，　　正見心不貪，　心不動如山，　　彼解脫生死。",
    "T17n0721_002:0011c02_0": "　栴檀餘草等，　　美惡食心平；　袈裟絹布等，　　彼愛不能縛。",
    "T17n0721_002:0011c04_0": "　不貪著利養，　　知足草為敷，　見利養如火，　　如是乃名見。",
    "T17n0721_002:0011c06_0": "　外境界愛河，　　之所不能漂，　諦知自業果，　　佛說是比丘。",
    "T17n0721_002:0011c08_0": "　已過事不憂，　　不希望未來，　現得依法行，　　彼不污心意。",
    "T17n0721_002:0011c10_0": "　若不壞法意，　　常於法中住，　則不行生死，　　彼白法具足。",
    "T17n0721_002:0011c12_0": "　若人以智火，　　燒心中煩惱，　境界如僮僕，　　彼人則無苦。",
    "T17n0721_002:0011c14_0": "　若人根寂靜，　　根不得自在，　心不著色等，　　離煩惱如佛。",
    "T17n0721_002:0011c16_0": "　若人能制根，　　五根不自在，　色等不能劫，　　離煩惱寂滅。",
    "T17n0721_002:0011c18_0": "　若人心愛念，　　有忍者亦然，　見者心惺悟，　　彼如月牟尼。",
    "T17n0721_002:0011c20_0": "　若樂住空閑，　　不樂重樓觀，　樂樹下露地，　　得名乞比丘。",
    "T17n0721_002:0011c22_0": "　勇寂調善智，　　如實知苦樂，　必到無上處，　　永離諸憂愁。",
    "T17n0721_002:0011c24_0": "　憐愍淳直心，　　一切時修禪，　勝負心平等，　　如是修得諦。",
    "T17n0721_002:0011c26_0": "「離邪見故，得如是法。",
    "T17n0721_002:0011c26_1": "又修行者內心思惟——隨順正法觀察法行——云何彼人捨離邪見，修行正見，離疑惑心，如是次第修無漏禪，彼地夜叉、虛空夜叉至四大王見聞歡喜？",
    "T17n0721_002:0011c29_2": "彼見聞知或天眼見：彼四大王、彼四天王到帝釋所，如是說言：『閻浮提中，某國某村某聚落中某善男子，如是種姓，如是名字，剃除鬚髮被服法衣，正信出家，善戒正行，無礙樂說辯才相應，常正憶念，乃至少罪深生怖畏，減損魔分，長正法朋。』",
    "T17n0721_002:0012a06_3": "彼四王等向帝釋王如是說已，帝釋天王如是聞已心大歡喜，三十三天帝釋王眾皆共歡喜。",
    "T17n0721_002:0012a09_0": "正法念處經卷第二"
}