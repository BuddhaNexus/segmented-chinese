{
    "T24n1448_014:0062b17_0": "根本說一切有部毘奈耶藥事",
    "T24n1448_014:0062b18_0": "卷第十四",
    "T24n1448_014:0062b20_0": "大唐三藏義淨奉　制譯",
    "T24n1448_014:0062b21_0": "「爾時大王見彼女人如風而去，心生怕懼，告彼門師婆羅門曰：『所應作者，悅意已走。』",
    "T24n1448_014:0062b22_1": "其婆羅門白言：『大王已得成就，災厄已除。』",
    "T24n1448_014:0062b23_2": "于時悅意在於空中，復更思惟：『我今於此受諸苦惱，皆由彼仙。",
    "T24n1448_014:0062b25_3": "若到仙所，須說此事，我身為汝，遭大苦難。』",
    "T24n1448_014:0062b26_4": "作是念已，即至仙所，禮已白仙人曰：『我為大仙向人說故，遂被繫縛，為人愛欲迷亂至死。』",
    "T24n1448_014:0062b28_5": "復白仙人曰：『若善財相覓，取我指鐶而授與之。",
    "T24n1448_014:0062b29_6": "報如是言：「我之住處，道路極嶮，幸當迴去，更不須來。",
    "T24n1448_014:0062c01_7": "若不肯迴，願仙略視道路。",
    "T24n1448_014:0062c02_8": "於此北界有三黑山，度此山已更有三山，復更有三山。",
    "T24n1448_014:0062c03_9": "度九山已，有雪山王，山北復有黑山，山下水流。",
    "T24n1448_014:0062c04_10": "復有佉達羅、伊沙陀羅、金剛藏、欲色山、烏俱得迦、伊伐得迦、阿鼻縛那、彼木山那等諸山。",
    "T24n1448_014:0062c06_11": "過此山已，即入佉那羅山，山下有窟，入此窟中。",
    "T24n1448_014:0062c07_12": "入已，有大石柱。",
    "T24n1448_014:0062c08_0": "登柱上已，被鹿皮而住。",
    "T24n1448_014:0062c08_1": "當有一鳥王，來撥汝去，得過諸山。",
    "T24n1448_014:0062c09_2": "從此出已，多有諸色于槎，或作人形、羊形、羖羊形。",
    "T24n1448_014:0062c10_3": "復至一窟名賓伽羅，中有水流如粖，其中有大蟒蛇，速疾走來。",
    "T24n1448_014:0062c11_4": "汝須存意，極大超越。",
    "T24n1448_014:0062c12_5": "其槎中間，有惡鳥來，當須射破。",
    "T24n1448_014:0062c13_6": "復有槎如兩牛相鬪，可打角破，便當進路。",
    "T24n1448_014:0062c14_7": "或復途槎以鐵為人，手持鐵刀，形貌可畏，亦須打破，然即進路。",
    "T24n1448_014:0062c15_8": "復有槎形如藥叉相，其藥叉鐵口，汝若見之，以鐵釘釘額。",
    "T24n1448_014:0062c17_9": "復逢一井名曰猛轉，當須手執於杖過之。",
    "T24n1448_014:0062c18_10": "若逢頭及眼黃色藥叉，當須杖刀之而過。",
    "T24n1448_014:0062c19_11": "又多度水，裏有蛟龍，其水名曰能伽、婆騰伽、多波儞、波登祇、指多囉、嗚嚧馱儞河、阿薩儞、阿施尾沙、毘陀諾儞等河。",
    "T24n1448_014:0062c22_12": "其能伽河有藥叉女常為居住，名曰俱波。",
    "T24n1448_014:0062c23_13": "婆騰伽河，無人能住。",
    "T24n1448_014:0062c23_14": "多波儞河，多有蛟龍。",
    "T24n1448_014:0062c24_15": "指多囉河中欲色。",
    "T24n1448_014:0062c24_16": "嗚嚧馱儞河，緊那羅婢居止。",
    "T24n1448_014:0062c25_17": "呵薩儞河中，緊那羅新婦住。",
    "T24n1448_014:0062c26_18": "阿施尾沙河中，有種種色蛇。",
    "T24n1448_014:0062c26_19": "毘陀河水，甚濁穢惡。",
    "T24n1448_014:0062c27_20": "若度能伽河時，意存勇健。",
    "T24n1448_014:0062c27_21": "若度婆騰伽河，心須超越。",
    "T24n1448_014:0062c28_22": "若度多婆那河，閉口而度。",
    "T24n1448_014:0062c29_23": "若度指多羅河時，作種歌唱。",
    "T24n1448_014:0062c29_24": "若度烏嚧馱那河，心須正定。",
    "T24n1448_014:0063a01_25": "若度呵薩那河時，默然勿語。",
    "T24n1448_014:0063a02_26": "若度阿施尾沙河時，當作禁毒蛇呪已度。",
    "T24n1448_014:0063a03_27": "若度那陀那河，手持利劍割藤而度。",
    "T24n1448_014:0063a03_28": "如是度過此等河已，有五百藥叉守當開門，汝須勤勇，必莫畏之，此是緊那羅王城。」』",
    "T24n1448_014:0063a05_29": "說是語已，禮仙之足。",
    "T24n1448_014:0063a06_30": "騰空而去。",
    "T24n1448_014:0063a07_0": "「爾時善財童子，平定外國怨已，却還那布羅城。",
    "T24n1448_014:0063a08_1": "是時善財纔息定已，即拜父王，對面而坐。",
    "T24n1448_014:0063a09_2": "父王便已愛念之語安慰善財。",
    "T24n1448_014:0063a09_3": "善財答曰：『以父王威力，得安穩歸，伐彼怨軍，悉皆平定。",
    "T24n1448_014:0063a11_4": "仍將寶子，置立押官，依法輸科。』",
    "T24n1448_014:0063a11_5": "父王告言：『我子有功，所作皆了。』",
    "T24n1448_014:0063a12_6": "其善財童子，辭父王曰：『欲歸宮內。』",
    "T24n1448_014:0063a13_7": "父王告曰：『且住共食。』",
    "T24n1448_014:0063a13_8": "白父王：『我久不見悅意，今欲往看。』",
    "T24n1448_014:0063a14_9": "王曰：『今日且住！",
    "T24n1448_014:0063a14_10": "明當往看。』",
    "T24n1448_014:0063a15_11": "又白父王：『我要今日須看悅意。』",
    "T24n1448_014:0063a15_12": "父王默然不對。",
    "T24n1448_014:0063a16_13": "是時童子即歸本宮，乃見宮中無有光彩，不見悅意，東西馳覓作聲喚曰：『悅意！",
    "T24n1448_014:0063a18_14": "悅意！",
    "T24n1448_014:0063a18_15": "汝今何在？』",
    "T24n1448_014:0063a18_16": "諸宮共集，欲亂善財，然而身心如被箭射，專向悅意，頻更重問：『悅意何在？』",
    "T24n1448_014:0063a20_17": "其時宮人，具說如上。",
    "T24n1448_014:0063a20_18": "善財童子聞已，甚大愁苦，宮人白言：『今此宮中更有勝者，幸除憂惱。』",
    "T24n1448_014:0063a22_19": "于時善財念知父王作無恩事，即往母邊，禮足長跪，白言：『阿孃！",
    "T24n1448_014:0063a23_20": "我今不見悅意。",
    "T24n1448_014:0063a23_21": "然而悅意，形貌端嚴，具多福德。",
    "T24n1448_014:0063a24_22": "今若不見，迷亂燒心，隨彼趣方，我當求覓。",
    "T24n1448_014:0063a25_23": "若無悅意，生大苦惱。』",
    "T24n1448_014:0063a26_24": "母曰：『當為悅意遭命難苦，我放令去。』",
    "T24n1448_014:0063a26_25": "問曰：『此事云何？』",
    "T24n1448_014:0063a27_26": "其母具說。",
    "T24n1448_014:0063a27_27": "善財知彼父王無恩，復問阿母：『何方而去？』",
    "T24n1448_014:0063a28_28": "母曰：『悅意今向此山仙人法王住處。』",
    "T24n1448_014:0063a29_29": "于時善財為離悅意苦惱啼泣，不覺唱言：『悅意！』",
    "T24n1448_014:0063b01_30": "母又告曰：『我此宮中，更有勝彼，何故憂惱？』",
    "T24n1448_014:0063b02_31": "善財答曰：『阿孃！",
    "T24n1448_014:0063b02_32": "此之宮人，我不愛樂。』",
    "T24n1448_014:0063b03_33": "母以善言慰誘，煩惱更加，速起尋訪，東西馳走，而作是念：『可於得處更尋問。』",
    "T24n1448_014:0063b04_34": "即往詣獵師所，問曰：『汝先何處得悅意耶？』",
    "T24n1448_014:0063b05_35": "獵師答曰：『於彼山中，有仙人住。",
    "T24n1448_014:0063b06_36": "其處有池，悅意每來池中洗浴，我依仙人言教，繫捉得來。』",
    "T24n1448_014:0063b08_0": "時善財却迴宮內，又作是念：『今可往仙人所，取其消息。』",
    "T24n1448_014:0063b09_1": "父王亦聞童子離別悅意，極大愁惱，欲往山中仙人之所，父王告曰：『善財！",
    "T24n1448_014:0063b11_0": "何為迷亂至此？",
    "T24n1448_014:0063b11_1": "我今為汝，更置最勝宮人。』",
    "T24n1448_014:0063b11_2": "善財聞已，白言：『我無悅意，不能在宮而住。』",
    "T24n1448_014:0063b12_3": "爾時大王即出嚴勅，令四衢道諸城門所，但有要路，皆令捉搦，莫放童子出城。",
    "T24n1448_014:0063b14_4": "善財為性，夜即省睡：『我聞晝中五種之人，於夜省睡。",
    "T24n1448_014:0063b15_5": "云何為五？",
    "T24n1448_014:0063b16_6": "一者丈夫思婦、婦思丈夫；二者婦被夫瞋責；三者作賊之人；四者軍將；五者苾芻精勤苦行時。",
    "T24n1448_014:0063b18_7": "我今當一。』",
    "T24n1448_014:0063b18_8": "于時童子作是思惟：『我若從門而出，父母必罪守門之人。』",
    "T24n1448_014:0063b19_9": "作是念已，即取花鬘置於幢上，無人守護門關之處從此而去。",
    "T24n1448_014:0063b21_10": "至於城外，月初出時，善財向月啼泣，思想悅意，即說伽他而告之曰：「『月滿能明夜，　　亦是星中王；　　畢星如眼愛，　　亦如大導師。』",
    "T24n1448_014:0063b25_0": "「『誰見悅意，眼如青蓮？』",
    "T24n1448_014:0063b25_1": "作是語已，漸行思念昔共悅意遊戲之時。",
    "T24n1448_014:0063b26_2": "逢其鹿麞，告曰：『汝常食水草，無病遊行，不同我苦。』",
    "T24n1448_014:0063b27_3": "問曰：『見我悅意耶？』",
    "T24n1448_014:0063b28_0": "說已漸行，至一方所，乃見花果茂盛，有蜜蜂於花上食氣，善財告言：『青色無有垢，有金色相，在竹林間兩色妙身，見悅意不？』",
    "T24n1448_014:0063c01_1": "說已復行。",
    "T24n1448_014:0063c02_2": "見一蟒蛇，告曰：『汝是黑蛇，舌如樹葉，張口及眼，俱有烟焰；我有欲火，亦復如是，無有毒心。",
    "T24n1448_014:0063c04_3": "見我悅意在於何處？』",
    "T24n1448_014:0063c04_4": "說已次至一林，見百舌鳥，作其美聲，告言：『汝在諸鳥中尊遊林樹間。",
    "T24n1448_014:0063c06_5": "有緊那羅王女，名為悅意，眼髮如青蓮，汝今見不？』",
    "T24n1448_014:0063c07_6": "說已次行至無愁樹，名花間枝，華名吉利，樹中之王，而告之曰：『憶悅意時，心即迷悶。",
    "T24n1448_014:0063c09_7": "汝名無愁，我今合掌，令我無愁。』",
    "T24n1448_014:0063c09_8": "由心迷亂，種種異言。",
    "T24n1448_014:0063c10_9": "次至仙人住處，讚仙人曰：『身被樹皮衣，常飡最上根。",
    "T24n1448_014:0063c11_10": "我今頂禮大仙師，幸請速報悅意處。』",
    "T24n1448_014:0063c12_11": "是時仙人以安穩言告善財：『且坐，先言我見，面如滿月，目類青蓮，緣眉細長，猶如盡月。",
    "T24n1448_014:0063c14_12": "形貌可愛，人皆喜見。",
    "T24n1448_014:0063c14_13": "且飡根果，後當無惱。",
    "T24n1448_014:0063c15_14": "訪覓不難，必無疑慮。』",
    "T24n1448_014:0063c15_15": "說是語已，復告善財曰：『然悅意去時，遺言相囑，留此指鐶。",
    "T24n1448_014:0063c17_16": "善財若來覓我，可與指鐶。",
    "T24n1448_014:0063c17_17": "作是語已，復說險路，可報善財童子，道徑極險難行，當須迴去。",
    "T24n1448_014:0063c19_18": "若決不迴，當視道路。』",
    "T24n1448_014:0063c19_19": "是時仙人告童子曰：『當知悅意作是囑言：「於此北方界即有三重黑山，過已更有三重，復更有三重。",
    "T24n1448_014:0063c21_20": "過九山已，乃有雪山王。",
    "T24n1448_014:0063c22_21": "此山有藥，採取以蘇煎服，能無飢渴，多饒氣力，性念能定。",
    "T24n1448_014:0063c23_22": "并取獼猴，隨其去處，以呪持之。",
    "T24n1448_014:0063c24_23": "并將弓箭及以明寶，合阿伽陀香藥，能治蛇毒。",
    "T24n1448_014:0063c25_24": "復持三鐵釘及箏。",
    "T24n1448_014:0063c26_0": "雪山王北復有青山，乃至當報善財作大威力，超越彼諸惡類，皆當損之。",
    "T24n1448_014:0063c27_1": "廣說如前，依次而作。」』",
    "T24n1448_014:0063c28_2": "時善財既聞仙人說已，一依所告，次第而作，并持藥呪，禮仙人足，退步而去。",
    "T24n1448_014:0063c29_3": "所須之事，皆悉已辦，唯不得獼猴，却來仙所。",
    "T24n1448_014:0064a01_4": "時仙即與獼猴，爾時仙人復告善財：『汝獨一身，無有伴侶，何須苦覓彼悅意耶？",
    "T24n1448_014:0064a03_5": "定當捨命。』",
    "T24n1448_014:0064a04_0": "善財白言：『我決須覓，月在空行，誰為伴侶？",
    "T24n1448_014:0064a04_1": "亦如獸王，以牙爪力，亦無有伴。",
    "T24n1448_014:0064a05_2": "火能燒之，誰之為伴？",
    "T24n1448_014:0064a06_3": "縱我無伴，有何所防？",
    "T24n1448_014:0064a06_4": "若見大海，可即不入；若被蛇毒，可不療治？",
    "T24n1448_014:0064a07_5": "夫大人者，精勤作事；若事不成，人無有過。』",
    "T24n1448_014:0064a08_6": "「爾時善財依悅意說，以諸藥草呪法，過諸山河險難之處，直至緊那羅王城。",
    "T24n1448_014:0064a10_7": "時善財遙見彼城，異常勝妙，一切園苑林茂端正，種種妙花，并諸雜鳥、池水流渠。",
    "T24n1448_014:0064a12_8": "又見無量緊那羅女，共來取水。",
    "T24n1448_014:0064a13_0": "于時善財問諸女等：『取水何用？』",
    "T24n1448_014:0064a13_1": "答曰：『王女名曰悅意，比在人間身染人氣，以水洗身，欲除人氣。』",
    "T24n1448_014:0064a15_2": "善財更問女曰：『此水為同一時瀉浴？",
    "T24n1448_014:0064a15_3": "為復前後依次與之？』",
    "T24n1448_014:0064a16_4": "彼女答曰：『次第瀉之。』",
    "T24n1448_014:0064a16_5": "善財便作是念：『我今善得其便，此吉利指鐶，安於瓶罐之中，信通悅意。』",
    "T24n1448_014:0064a18_6": "善財即以指鐶，默擲置一水罐之中，報彼女曰：『可以此水，在前授與王女洗浴。』",
    "T24n1448_014:0064a20_7": "是時緊那羅女便作是念：『此必有緣。』",
    "T24n1448_014:0064a21_8": "即在前瀉水。",
    "T24n1448_014:0064a21_9": "王女頂上洗浴，然而指鐶落在身上。",
    "T24n1448_014:0064a22_10": "是時悅意即喚其女，問曰：『汝將水來時，更有何人？』",
    "T24n1448_014:0064a23_11": "答曰：『我見一丈夫。』",
    "T24n1448_014:0064a23_12": "具陳相狀。",
    "T24n1448_014:0064a24_13": "然其悅意知是善財，令速藏隱，方便將入，莫使人見。",
    "T24n1448_014:0064a25_14": "依命將來，藏一處已。",
    "T24n1448_014:0064a25_15": "悅意往詣父王邊，長跪白言：『阿爺！",
    "T24n1448_014:0064a26_16": "若見善財，欲作何事？』",
    "T24n1448_014:0064a27_17": "父王答曰：『斬為百段，分為四聚。",
    "T24n1448_014:0064a27_18": "此既是人，何所堪用？』",
    "T24n1448_014:0064a28_19": "悅意復白王言：『若當是人，如何能到於此？』",
    "T24n1448_014:0064a29_20": "時父王聞已，瞋遂止息，王作是言：『若童子來至，可與一切莊嚴之具，多與財寶及千緊那羅女，并其汝身，悉皆奉與。』",
    "T24n1448_014:0064b02_21": "于時悅意聞此語已，心大歡悅，喜樂遍身，即令善財嚴飾衣服來見父王。",
    "T24n1448_014:0064b04_22": "爾時緊那羅王遙見善財，人相具足，形貌端嚴，人所喜見，心生怪愕。",
    "T24n1448_014:0064b06_23": "欲試伎藝，置大金柱，高七多羅樹；又置七鼓并七玄高。",
    "T24n1448_014:0064b07_24": "其善財童子，身是菩薩。",
    "T24n1448_014:0064b07_25": "若是菩薩，諸伎工巧，無不解者，凡有所作，天亦助之，不為障礙。",
    "T24n1448_014:0064b09_26": "即於王前，設大供養：吹笛、擘箜篌、彈笓笆，作種種音樂并諸伎藝；空中諸天亦皆助作。",
    "T24n1448_014:0064b11_27": "時善財童子手執大刀，色如青蓮光彩晃耀。",
    "T24n1448_014:0064b12_28": "其王殿前有多羅柱，王令善財以刀截柱，如截佉多唎葉碎如油麻，以箭射彼金柱、七鼓、七玄高，皆悉穿過。",
    "T24n1448_014:0064b14_29": "身若須彌不動不搖，空中諸天及緊那羅等，皆大吼叫。",
    "T24n1448_014:0064b16_30": "爾時緊那羅王見聞如此希異之事，心大驚愕，即令莊嚴一千緊那羅女，姿質面貌，一如悅意，王告善財曰：『汝知何者是悅意耶？』",
    "T24n1448_014:0064b18_31": "于時善財即發實言，說伽他曰：「『悅意是樹女，　　我今極愛敬；　　實言當速疾，　　徐步向前行。』",
    "T24n1448_014:0064b22_0": "「是時悅意不覺前行一步，緊那羅眾白大王言：『此之善財有人威力，精勤超越，具有形貌，共悅意相應，何須苦逼不與悅意將？』",
    "T24n1448_014:0064b24_1": "爾時緊那羅眾次第白王：『令與悅意。』",
    "T24n1448_014:0064b25_2": "其王即勅，依緊那羅法，左手持女、右手執金瓶，告言：『童子！",
    "T24n1448_014:0064b27_3": "此之愛女，并千緊那羅女，侍從圍遶，以賞為妻。』",
    "T24n1448_014:0064b28_4": "王曰：『人當無恩，必莫棄捨，亦不得更置婦人。』",
    "T24n1448_014:0064b29_5": "時善財聞王教已，即共悅意同歸本宮，而為遊戲歡娛作樂。",
    "T24n1448_014:0064c01_6": "「善財復於後時，思憶家眷，離別父母，愁憂苦惱，即共悅意平論斯事。",
    "T24n1448_014:0064c03_7": "『君欲如何？』",
    "T24n1448_014:0064c03_8": "悅意即為啟父王知。",
    "T24n1448_014:0064c03_9": "王曰：『任汝共善財相隨而去，莫行錯誤，人多詐誑。』",
    "T24n1448_014:0064c04_10": "是時父王作誡勅已，即與金銀真珠等種種雜寶而為資遣。",
    "T24n1448_014:0064c06_11": "是時善財，以緊那羅力速疾還詣那布羅城。",
    "T24n1448_014:0064c07_12": "當入城時，由緊那羅作種種香氣，遍滿城內。",
    "T24n1448_014:0064c08_13": "父王聞善財來，勅令作諸鼓樂，掃灑城邑，除瓦石砂礫，皆令鮮潔，作諸音樂，懸繒幡蓋，燒眾名香，散諸妙花。",
    "T24n1448_014:0064c10_14": "善財共諸百千眷屬圍遶入那布羅城，止息已持諸珍寶往詣父王所。",
    "T24n1448_014:0064c12_15": "禮足已面前而坐，向緊那羅事具如上說。",
    "T24n1448_014:0064c14_0": "「爾時父王知其威力第一超越，即與灌頂，建立王位。",
    "T24n1448_014:0064c15_1": "時善財便作是念：『我共悅意為夫妻故，今得紹灌頂王位，自知過去因緣，得如是福報。",
    "T24n1448_014:0064c17_2": "我今須更勝於昔時，行於布施，作諸福業。』",
    "T24n1448_014:0064c18_3": "作是念已，象閣城中十二年內，依彼俗法置祭祀堂。」",
    "T24n1448_014:0064c19_4": "佛告大王：「我於爾時名善財童子者，莫作異見，即我是身。",
    "T24n1448_014:0064c20_5": "當於爾時行菩薩行，名善財王。",
    "T24n1448_014:0064c21_6": "我為悅意故，精勤威力，第一超越。",
    "T24n1448_014:0064c22_7": "既得見已，於十二年中置祭堂，依法祭祀。",
    "T24n1448_014:0064c23_8": "豈我唯此捨施福業而證無上菩提，而更修餘福業，積集善根故、正信因緣故而證無上正等菩提。」",
    "T24n1448_014:0064c26_0": "佛言：「復次大王！",
    "T24n1448_014:0064c26_1": "我為求無上菩提故，而行慧施，作諸福業。",
    "T24n1448_014:0064c27_2": "大王諦聽！",
    "T24n1448_014:0064c27_3": "乃往古昔，於尾施縛城有王名曰尾施婆蜜多，正紹王位，以法化世，其國人民豐樂安隱，無諸詐偽賊盜疾疫，牛羊稻蔗在處充滿。",
    "T24n1448_014:0065a01_4": "其王正信，能利自他，愛念國人，慈心相向。",
    "T24n1448_014:0065a02_5": "後於異時，共妃遊戲，歡娛未久，遂即有娠。",
    "T24n1448_014:0065a03_6": "十月滿已，誕生一子，形貌端嚴，眾相具足，人所喜見。",
    "T24n1448_014:0065a04_7": "作生日會，為立名號，共相議曰：『此是尾施縛蜜多王子，應與名曰尾施縛多羅。』",
    "T24n1448_014:0065a06_8": "授八乳母，廣如餘說。",
    "T24n1448_014:0065a07_9": "如蓮在水，速時長大，即令入學，曆數算計，工巧伎藝，王法之事，及以調馬，種種相法等，悉皆成就，廣如餘說。",
    "T24n1448_014:0065a09_10": "爾時王子性懷賢善，真實淨心，自利利他，心常慈愍，愛念世人，能行一切無餘之施。",
    "T24n1448_014:0065a11_11": "既聞常施，心無間斷，不問遠近，貧乏之人皆來求乞，索者施與皆令心足。",
    "T24n1448_014:0065a13_12": "然而菩薩復於後時，欲出觀望遊戲園林，七寶瓔珞莊嚴其體。",
    "T24n1448_014:0065a14_13": "又身被鹿皮，乘騎輦輿，擊大鼓樂，速趁而行，欲入苑中。",
    "T24n1448_014:0065a15_14": "時有一婆羅門讚王子曰：『剎利童子，大勝威力。』",
    "T24n1448_014:0065a16_15": "即說頌曰：「『無量人眾集，　　仁有大名聞；　　此輦應行施，　　施與堪施人。』",
    "T24n1448_014:0065a20_0": "「爾時王子心生歡喜，速疾而下，以此寶輦施彼婆羅門，而說頌曰：「『我本捨此輦，　　歡喜而能施；　　願我捨三界，　　速證妙菩提。』",
    "T24n1448_014:0065a24_0": "「復於異時，王子出城遊行園苑，以寶莊嚴白象，如白蓮華；亦如雪山象，有種上相；亦如帝釋之象，以自相好而嚴其質，功德顯現。",
    "T24n1448_014:0065a27_0": "其象日日增長，於諸象中，而為最勝；太子共諸親友眷屬圍遶，亦如眾星而圓明月。",
    "T24n1448_014:0065a28_1": "三春屆節，百卉敷榮，茂林清池，花鳥交映，孔雀、鸚鵡、鵝雁、鴛鴦，雜類哀鳴，群飛合響。",
    "T24n1448_014:0065b01_2": "太子于時有邊境國王，知王子遊時，與諸婇女於芳園所，隨處周旋，歡喜嬉戲，樂行布施；令婆羅門速來乞象。",
    "T24n1448_014:0065b04_3": "其婆羅門至王子所，作美妙言詞，說伽他曰：「『天人聞好施，　　美妙遍諸方；　　施我所乘象，　　今正是其時。』",
    "T24n1448_014:0065b08_0": "「爾時王子聞斯語已，心即歡喜，速從象下，而為奉施。",
    "T24n1448_014:0065b09_1": "復以伽他而發願曰：「『願我捨此象，　　喜施婆羅門；　　如是捨三界，　　速證妙菩提。』",
    "T24n1448_014:0065b12_0": "「爾時群臣來奏王曰：『外境怨國遣婆羅門來乞王子所乘最勝之象，今已施彼。』",
    "T24n1448_014:0065b13_1": "大王聞已極生瞋恚，即喚王子，種種呵責，令其出國。",
    "T24n1448_014:0065b15_2": "其王子聞父責已，作是思惟，即說伽他曰：「『我修菩薩行，　　慈攝苦眾生；　　已著堅固甲，　　捨斯最勝象。",
    "T24n1448_014:0065b19_0": "　　家中一切物，　　隨力皆行施；　　要心練行林，　　決定當須作。",
    "T24n1448_014:0065b21_0": "　　捨家修苦行，　　當詣練行林；　　不作如斯語，　　豈有施於人。』",
    "T24n1448_014:0065b23_0": "「菩薩作是語已，即到妃邊，告言：『賢首！",
    "T24n1448_014:0065b23_1": "所有財物，皆須布施。",
    "T24n1448_014:0065b24_2": "可入山林，修其苦行。』",
    "T24n1448_014:0065b24_3": "具如前說。",
    "T24n1448_014:0065b25_4": "其婦聞已，恐於太子有別離憂，合掌白言：『賢子！",
    "T24n1448_014:0065b26_5": "我身男女願亦相隨山林中住為修道，我亦不忍一念之中而能相離。』",
    "T24n1448_014:0065b27_6": "以妙伽他答太子曰：「『如雪無有月，　　大地無苗稼；　　如林涸無水，　　妻無夫亦然。』",
    "T24n1448_014:0065c02_0": "「菩薩告曰：『我等必有相離，一切世間必有離別。",
    "T24n1448_014:0065c03_1": "況汝女性，報身柔軟，食飲臥具，皆須細美。",
    "T24n1448_014:0065c04_2": "在苦林中，唯敷草地，每飡根果，以達彼草披掩其身。』",
    "T24n1448_014:0065c05_3": "妻曰：『賢子！",
    "T24n1448_014:0065c05_4": "雖聞此苦，心亦不退。』",
    "T24n1448_014:0065c06_5": "菩薩答曰：『此之誓願，常念莫忘。』",
    "T24n1448_014:0065c06_6": "爾時王子即詣父王，頂禮合掌，以伽他白言：「『願父懺摩我過失，　　施象與彼婆羅門；　　緣此責我往山林，　　當願庫藏常增長。』",
    "T24n1448_014:0065c10_0": "「爾時大王聞此語已，聲嘶哽咽，不忍離苦，抱王子頸，愛言告曰：『願子迴住，更勿廣施。』",
    "T24n1448_014:0065c11_1": "菩薩以伽他答曰：「『我若復迴住，　　大地及諸山，　　身及妻奴施，　　此心終不改。』",
    "T24n1448_014:0065c15_0": "「爾時王子說此語已，跪辭父王，共諸妻子眷屬前後圍遶。",
    "T24n1448_014:0065c16_1": "城中之人皆大煩惱，咸送太子出城。",
    "T24n1448_014:0065c17_2": "百千眷屬，皆乘輦輿隨逐太子，送出城外，詣苦行林。",
    "T24n1448_014:0065c18_3": "時有一人，聞城中人眾一時大哭，怪而問曰：『是何啼哭之聲？』",
    "T24n1448_014:0065c19_4": "眾人告曰：『汝可不知，此城王子蘇達那被流出境。",
    "T24n1448_014:0065c20_5": "然而王子立性，愛樂布施。",
    "T24n1448_014:0065c21_6": "大王治責，今欲入山林中。",
    "T24n1448_014:0065c21_7": "緣此城內人民啼泣。』",
    "T24n1448_014:0065c23_0": "「爾時太子依法言別，以頌告諸人曰：「『一切恩愛久共處，　　時至命盡會別離；　　路宿樹下且隨飛，　　妻子眷屬皆如是。",
    "T24n1448_014:0065c26_0": "　　汝等當知法如是，　　世間皆有別離憂；　　當復專趣所作事，　　安住不動喻須彌。』",
    "T24n1448_014:0065c28_0": "「爾時王子漸行去城三十餘里，有一婆羅門來告王子：『剎帝利！",
    "T24n1448_014:0065c29_1": "我故從城出已，行三十餘里。』",
    "T24n1448_014:0066a01_2": "復以伽他告王子曰：「『我聞好施名故來，　　於此道路極疲勞；　　欲令成就施本願，　　願汝速證妙菩提。』",
    "T24n1448_014:0066a04_0": "「爾時王子妃聞斯語已，出不忍言，以頌答曰：「『汝婆羅門極惡人，　　被出山林由不放；　　可無少慈於我等，　　王子失位並由斯。』",
    "T24n1448_014:0066a07_0": "「爾時菩薩告妃言：『賢首！",
    "T24n1448_014:0066a07_1": "汝莫於婆羅門作麁惡言。』",
    "T24n1448_014:0066a08_2": "頌曰：「『若無此等求財者，　　何處更有證菩提？",
    "T24n1448_014:0066a10_0": "　　於六波羅施最勝，　　從斯行六證菩提。』",
    "T24n1448_014:0066a11_0": "「爾時菩薩心生歡喜，即以車輅施婆羅門，而說頌曰：「『破我慳恚流，　　施輅婆羅門；　　猶如大仙轉，　　得成無漏法。』",
    "T24n1448_014:0066a15_0": "「爾時王子施車輅已，心生歡喜，携抱男女，漸進而行，遠至苦行林中。",
    "T24n1448_014:0066a16_1": "既到林已，身心歡喜而修苦行。",
    "T24n1448_014:0066a17_2": "後於異時，夫人於山谷中採覓花果去後。",
    "T24n1448_014:0066a18_3": "爾時天帝釋，觀見菩薩在苦行林中，為欲試菩薩故，化作一婆羅門，於王子所讚言：『大勝剎帝利童子，願聽我言。』",
    "T24n1448_014:0066a20_4": "即以伽他而說讚曰：「『端嚴族姓子，　　獨在山林中；　　汝愛之男女，　　速持施我來。』",
    "T24n1448_014:0066a24_0": "「是時婆羅門說此語已，爾時王子愛念子故，一念思惟而住。",
    "T24n1448_014:0066a25_1": "其婆羅門又復告曰：『剎帝利！",
    "T24n1448_014:0066a26_0": "我聞汝名，能施一切，求者皆與。",
    "T24n1448_014:0066a26_1": "願以二子施與我來。",
    "T24n1448_014:0066a27_2": "何假思惟？』",
    "T24n1448_014:0066a27_3": "而說頌曰：「『地上及虛空，　　皆聞好行施；　　汝今應速捨，　　滿我所求心。』",
    "T24n1448_014:0066b01_0": "「爾時菩薩答曰：『縱捨自身，由故不悋，況捨男女。",
    "T24n1448_014:0066b02_1": "我今思惟，別有私念。』",
    "T24n1448_014:0066b02_2": "即持兒女施與婆羅門，而說頌曰：「『我今捨此子，　　快樂住山林；　　不共母籌議，　　怨恨生憂苦。",
    "T24n1448_014:0066b06_0": "　　莫令人有語，　　童子堅固心；　　捨子不捨身，　　恐人生謗議。』",
    "T24n1448_014:0066b08_0": "「婆羅門曰：『剎帝利童子！",
    "T24n1448_014:0066b08_1": "此亦不然，汝生於王族，大地普聞，哀愍眾生，常行慈施。",
    "T24n1448_014:0066b09_2": "尚以香象，施沙門婆羅門，於諸貧乏下賤之人，常能攝受，求者滿足，不令空過。",
    "T24n1448_014:0066b11_3": "我既遠來，勿令無益。",
    "T24n1448_014:0066b12_4": "速調心馬，幸無退轉興別異心，使我所求，不令空度。』",
    "T24n1448_014:0066b14_0": "「爾時菩薩聞婆羅門語已，而復思惟，為愛子故迷亂其心，而說頌曰：「『我今持愛子，　　施與婆羅門；　　彼生於苦惱，　　皆由愛別離。",
    "T24n1448_014:0066b18_0": "　　我今若不與，　　苦行無由成，　　寧遭此別離，　　必令求滿足。』",
    "T24n1448_014:0066b20_0": "「爾時菩薩專於一心決定當捨，即說頌曰：「『人中大苦海，　　有情皆被溺；　　能渡甚為難，　　誓作於舟筏。』",
    "T24n1448_014:0066b23_0": "「菩薩說已，顏容怡悅，以右手携兒、左手持女，施與婆羅門。",
    "T24n1448_014:0066b24_1": "是時男女，舉目盈流，悲啼哽咽。",
    "T24n1448_014:0066b25_0": "菩薩施已，復發誓言：「『願我施男女，　　直趣菩提路；　　誓救諸眾生，　　速超生死海。』",
    "T24n1448_014:0066b28_0": "「爾時菩薩施此兒女作是言已，于時大地六種震動。",
    "T24n1448_014:0066b29_1": "為地動故，於山林中所有修寂之人，皆生驚愕，互相謂言：『今此地動，有何因緣？』",
    "T24n1448_014:0066c01_2": "時有仙人，是婆悉吒種族，善能占相，告諸仙曰：「『林中小兒食果水，　　見令眾人心喜悅；　　在苦海中求出離，　　菩薩捨子大地動。』",
    "T24n1448_014:0066c06_0": "「爾時二子知父施與婆羅門已，悲咽泣淚，禮父雙足，合掌白言：「『我等不見母，　　今將施與彼；　　願暫別慈母，　　隨父施他將。』",
    "T24n1448_014:0066c10_0": "「爾時菩薩為愛念故，流淚滿目，抱兒女頸，以頌告言：「『我心於汝甚憐愛，　　不是無慈堅固心；　　當為利益於人天，　　捨施汝等善喜見。",
    "T24n1448_014:0066c14_0": "　　我為無上菩提故，　　求證涅槃安樂處；　　為拔苦海諸有情，　　願救當離輪迴苦。』",
    "T24n1448_014:0066c16_0": "「是時二子知父決定施已，作悲噎聲，合掌白言：『父今決定捨施與他。",
    "T24n1448_014:0066c17_1": "阿孃來至，唯願白言：「於父母處，並乞懺摩。",
    "T24n1448_014:0066c18_2": "我等幼小，愚癡無識。",
    "T24n1448_014:0066c18_3": "多有愆犯，或時出語不順恭敬，斯多過失，願見容恕。」』",
    "T24n1448_014:0066c20_4": "語已禮足，右遶三匝，逐彼漸行，思父所言，頻見迴顧。",
    "T24n1448_014:0066c22_0": "「爾時菩薩思戀兒子，出言慈愛，迴入草室，即發無上菩提大願。",
    "T24n1448_014:0066c23_1": "又子出時，三千大千世界六種震動，空中諸天皆發大聲說伽他曰：「『大士要心施，　　決成無上事；　　施男并捨女，　　堅心無退屈。』",
    "T24n1448_014:0066c27_0": "「爾時諸天說是語已，其母持根果欲歸，又見地動，更加怱速。",
    "T24n1448_014:0066c28_1": "時有一天變作母師子，守捉要路不令得過，恐障菩薩利益之事，為一切有情而行布施。",
    "T24n1448_014:0067a01_2": "妃告母師子曰：「『汝是獸王妻，　　何因守捉路？",
    "T24n1448_014:0067a03_0": "　　我若貞於夫，　　願汝速開道。",
    "T24n1448_014:0067a04_0": "　　汝是獸王妻，　　我是人王婦；　　依法為姊妹，　　汝急開其道。』",
    "T24n1448_014:0067a06_0": "「是時師子復本天形，即避其道。",
    "T24n1448_014:0067a06_1": "妃見惡相，一念思惟：『如天鬼神及林中聲，我之居處必有災怪不祥之事。』",
    "T24n1448_014:0067a08_2": "即說頌曰：「『我今眼目瞤，　　怪烏作怪聲；　　必有別離苦，　　子今存與亡。",
    "T24n1448_014:0067a11_0": "　　復見大地動，　　身心更不安；　　定當失二子，　　憂心若火然。』",
    "T24n1448_014:0067a13_0": "「既作如是種種惡相，欲至住處，遍觀瞻視，不見二子，心即迷亂處處尋求。",
    "T24n1448_014:0067a14_1": "又便作是念：『應於餘處共諸虫鳥而作喜樂，或應室內眠臥。』",
    "T24n1448_014:0067a16_0": "先詣室中，唯見太子，合掌白菩薩曰：『某童子等，身今何在？』",
    "T24n1448_014:0067a17_1": "菩薩告曰：『有一婆羅門來從我乞。",
    "T24n1448_014:0067a18_2": "然而童子，與彼人將，幸願隨喜。』",
    "T24n1448_014:0067a18_3": "是時慈母聞已，如獸被毒箭，迷悶躄地；如魚離水，宛轉生苦；亦如牛等失子悲啼，哀聲不絕，而說頌曰：「『我子面如花，　　手軟逾蓮葉；　　未曾經苦事，　　愛子今何去？",
    "T24n1448_014:0067a24_0": "　　當共獸兒遊，　　性直如麞鹿；　　我子今何在？",
    "T24n1448_014:0067a25_1": "　　誰將汝驅役？",
    "T24n1448_014:0067a26_0": "　　哽咽從他行，　　悲啼身受苦；　　去時不見汝，　　誰知生別離？",
    "T24n1448_014:0067a28_0": "　　於此山林內，　　每飡花果根；　　忍飢寒事他，　　今遭斯苦厄。",
    "T24n1448_014:0067b01_0": "　　捨父母親戀，　　眷屬亦違離；　　皆由彼惡人，　　令子受辛苦。",
    "T24n1448_014:0067b03_0": "　　汝生剎帝利，　　今時奉事誰？",
    "T24n1448_014:0067b04_0": "　　晝夜被驅馳，　　眾苦恒纏迫。",
    "T24n1448_014:0067b05_0": "　　由於過去罪惡業，　　曾令有情愛別離；　　我若常行真實言，　　一切眾生起平等。",
    "T24n1448_014:0067b07_0": "　　以此真實誓言故，　　世世常無生別離；　　唯願二子脫卑身，　　速證涅槃安樂果。』",
    "T24n1448_014:0067b09_0": "「爾時慈母見子所種樹木，更懷愁惱，抱樹啼泣，復為言曰：「『斯等叢林及花藥，　　皆是我子身營理；　　叢林花藥獨敷榮，　　唯我與爾咸枯悴。』",
    "T24n1448_014:0067b13_0": "「復次漸行，見諸獸子，亦以悲啼敘而言曰：「『汝常與子遊，　　喜樂情無間；　　子今何處去？",
    "T24n1448_014:0067b15_1": "　　苦惱而求覓。』",
    "T24n1448_014:0067b16_0": "「太子夫人於子去處，四顧觀望，山崖嶮峻，路絕人行，母更悲啼，以伽他告曰：「『鞭杖以驅將，　　路嶮山崖峻；　　逼迫令進前，　　婆羅門少慈。",
    "T24n1448_014:0067b20_0": "　　哽噎咽喉破，　　叫呼胸吐血；　　猶如獸驚走，　　足軟若為行？』",
    "T24n1448_014:0067b22_0": "「爾時菩薩見彼愁苦悲啼不絕，即為方便種種勸喻，說伽他曰：「『我無瞋恚心，　　便將二子施；　　利益有情故，　　難捨而將捨。",
    "T24n1448_014:0067b26_0": "　　我子及眷屬，　　難捨今已捨；　　當招大人果，　　無上妙菩提。",
    "T24n1448_014:0067b28_0": "　　我今誓捨子，　　為求解脫故；　　車輅并妻子，　　施與一切人。』",
    "T24n1448_014:0067c01_0": "「其妻聞菩薩語已，心住堅固，合掌白菩薩曰：「『我無障礙意，　　莫生於異心；　　若欲將我施，　　隨意勿生疑。",
    "T24n1448_014:0067c04_0": "　　割愛捨親眷，　　至願求菩提；　　所求願滿足，　　拔濟救群迷。』",
    "T24n1448_014:0067c06_0": "「爾時帝釋天王心生怪異，然而菩薩勤修練行，為欲止息助成立故，於其夜分將無量諸天前後圍遶，到於菩薩所居之處虛空中住，照曜山林周遍赫奕而皆大明，告菩薩曰：『世人愚癡，狂迷自亂。』",
    "T24n1448_014:0067c10_1": "爾時天帝釋說此說已，又作是念：『然而菩薩有一妃，供給侍怙，若無斯一，甚為辛苦。",
    "T24n1448_014:0067c12_2": "我亦方便，必須求取。』",
    "T24n1448_014:0067c12_3": "作是念已，到菩薩邊，化為婆羅門，白菩薩曰：「『汝妻眾相具，　　於夫志貞潔；　　手持豪姓妹，　　可賜婆羅門。』",
    "T24n1448_014:0067c16_0": "「爾時菩薩妻答曰：「『無羞多貪人，　　婆羅門下劣；　　習性行非法，　　壞我貞潔心。』",
    "T24n1448_014:0067c19_0": "「爾時菩薩，慈心瞻視觀察，其妻即答曰：「『我不惜其身，　　亦不自求樂；　　若我隨彼去，　　誰能奉事君？』",
    "T24n1448_014:0067c22_0": "「菩薩答曰：『我甚惜汝，為求無盡之法，當隨我意，可逐斯人。",
    "T24n1448_014:0067c23_1": "縱令汝去，我身當死，亦須發誓行施。』",
    "T24n1448_014:0067c24_2": "說已歡喜，便自思惟：『此是最後捨妻，心無執縛。』",
    "T24n1448_014:0067c25_3": "即手持妻，施與婆羅門，告曰：「『專須供給此尊人，　　純直心行身調善；　　我愛此妻甚珍重，　　婆羅門願哀納受。』",
    "T24n1448_014:0067c28_0": "「爾時王子為求菩提故，當捨妻時地六震動，其妻哽咽，隨逐婆羅門。",
    "T24n1448_014:0067c29_1": "既失男女，復離賢夫，苦中生苦，愁毒纏懷，說伽他曰：「『我先作是業，　　無始恒相續；　　如牛失犢苦，　　我苦過於是！』",
    "T24n1448_014:0068a04_0": "「其王子妻作是語已，爾時天帝釋還復本形，告其妻曰：『我非是人，亦非婆羅門。",
    "T24n1448_014:0068a05_1": "我是帝釋，能伏阿修羅，為欲成就菩薩大願無上菩提，哀愍有情。』",
    "T24n1448_014:0068a07_2": "其菩薩妻聞天帝釋語已，踊躍歡喜合掌白言：「『天帝願我子，　　得離奴婢身；　　為作善因緣，　　遣向父王所。』",
    "T24n1448_014:0068a11_0": "「說此頌已，時天帝釋至菩薩所，左手持妻，白菩薩曰：「『此妻迴與汝，　　任意充供侍；　　幸勿轉與人，　　受寄將餘用。』",
    "T24n1448_014:0068a15_0": "「時彼婆羅門所將二子，帝釋迷惑，令向菩薩父王國中。",
    "T24n1448_014:0068a16_1": "然婆羅門常避其國，由帝釋故，不覺至彼城中而賣王孫。",
    "T24n1448_014:0068a17_2": "城內群臣見王孫已，啟白王曰：「『我等見王孫，　　兒孫及女孫；　　隨逐婆羅門，　　於此城中賣。』",
    "T24n1448_014:0068a21_0": "「王聞此已心悶迷亂，良久醒已，時王即勅左右臣曰：『卿等速即將見。』",
    "T24n1448_014:0068a22_1": "臣等依命將至。",
    "T24n1448_014:0068a22_2": "時有一臣，先抱兒來，直見大王。",
    "T24n1448_014:0068a23_3": "王見孫子身體瘦弱，垢穢異常，衣裳破壞，迷悶躄地。",
    "T24n1448_014:0068a24_4": "諸臣扶坐，復告臣曰：「『在於山林中，　　猶常樂布施；　　卿等可速喚，　　我子并新婦。』",
    "T24n1448_014:0068a28_0": "「爾時帝釋禮菩薩已，退還本宮。",
    "T24n1448_014:0068a28_1": "國內一切人民，皆往請菩薩，却歸本國，若王本國建立為王。",
    "T24n1448_014:0068b01_2": "時彼菩薩具一切施，所有沙門婆羅門、貧窮孤獨、親友之人來乞求者，皆悉施與，修無量福業，說伽他曰：「『為求菩薩者，　　廣博能施與；　　剎利婆羅門，　　毘舍首陀等。",
    "T24n1448_014:0068b06_0": "　　金銀珍寶物，　　及以諸瓔珞；　　奴婢并僕從，　　施與持戒人。",
    "T24n1448_014:0068b08_0": "　　所有妻兒等，　　奉施婆羅門；　　斯人獲其報，　　今世及後世。』」",
    "T24n1448_014:0068b10_0": "爾時佛告大王：「然於彼時名曰尾施縛多羅王，能施一切沙門婆羅門、諸貧窮乞丐、親友眷屬，作種種布施，修無量福業者，大王！",
    "T24n1448_014:0068b12_1": "莫作異見，即我身是。",
    "T24n1448_014:0068b13_2": "我於彼時，能行布施，修無量福業，發無上菩提願。",
    "T24n1448_014:0068b14_3": "大王！",
    "T24n1448_014:0068b14_4": "非唯作此布施福力而證菩提；由我正信，善根積集，功德因緣，更修無量福故而證菩提。",
    "T24n1448_014:0068b16_5": "「復次大王！",
    "T24n1448_014:0068b16_6": "我為求無上菩提故，而行布施，修諸福業。",
    "T24n1448_014:0068b17_7": "大王！",
    "T24n1448_014:0068b17_8": "乃往古昔，於婆羅痆斯大城，有王名曰梵德，正紹王位，以法化世，人民熾盛國土豐樂，無諸詐偽賊盜疾疫，牛羊稻蔗在處充滿。",
    "T24n1448_014:0068b20_9": "復於異時，相師占候，於此境內十二年中天時亢旱。",
    "T24n1448_014:0068b22_10": "其梵德即擊鼓宣命曰：『所在國中人等，普告令知。",
    "T24n1448_014:0068b23_11": "相師占候，於十二年中無雨亢旱。",
    "T24n1448_014:0068b23_12": "汝等若有十二年糧者任住；如若無者，可往飲食充足之處，後豐熟時，還來境內。』",
    "T24n1448_014:0068b25_13": "當於爾時，城中有一長者名曰散彈，甚大富饒，多諸財物，受用等事及諸珍寶、牛羊稻蔗，廣大充滿，如毘沙門王。",
    "T24n1448_014:0068b28_14": "然而長者既聞王命，即命當庫之人告曰：『丈夫！",
    "T24n1448_014:0068b29_15": "汝知我庫藏之中，有十二年糧不？』",
    "T24n1448_014:0068c01_16": "守庫人曰：『有。』",
    "T24n1448_014:0068c01_17": "長者即共眷屬安心而住。",
    "T24n1448_014:0068c02_0": "自餘人等糧食不辦，皆歸豐熟之國。",
    "T24n1448_014:0068c02_1": "若無佛出世，當有獨覺在於人間，憐愍有情貧窮之類。",
    "T24n1448_014:0068c04_2": "于時獨覺在於曠野林中，為人應供。",
    "T24n1448_014:0068c04_3": "後於一時，其婆羅痆斯，在一方所有五百獨覺居止，復於一方更有五百獨覺居住。",
    "T24n1448_014:0068c06_4": "爾時五百獨覺，即以食時，持鉢往詣散彈長者家乞食。",
    "T24n1448_014:0068c08_5": "斯獨覺等，告長者曰：『汝能於十二年中，飯食供養五百出家之人耶？』",
    "T24n1448_014:0068c09_6": "長者答曰：『待我須問當庫之人。』",
    "T24n1448_014:0068c10_7": "長者即問當庫人曰：『丈夫！",
    "T24n1448_014:0068c10_8": "可有糧食，得我眷屬并五百出家人，於十二年用足已不？』",
    "T24n1448_014:0068c12_9": "答曰：『有。』",
    "T24n1448_014:0068c12_10": "是時長者即請獨覺，十二年中飯食供養。",
    "T24n1448_014:0068c13_11": "食訖去後，復有五百獨覺詣長者家告曰：『可能於十二年施我等五百出家之人餅食耶？』",
    "T24n1448_014:0068c15_12": "長者白言：『聖者！",
    "T24n1448_014:0068c15_13": "我已一度請訖，何勞重來？』",
    "T24n1448_014:0068c16_14": "諸獨覺等告長者曰：『前來者別，我等適至。』",
    "T24n1448_014:0068c17_15": "答曰：『聖者！",
    "T24n1448_014:0068c17_16": "待我問知庫人。』",
    "T24n1448_014:0068c17_17": "長者告知庫人曰：『丈夫！",
    "T24n1448_014:0068c18_18": "我等所有眷屬及出家人，十二年中供給糧食足不？』",
    "T24n1448_014:0068c19_19": "答曰：『足。』",
    "T24n1448_014:0068c19_20": "其長者即請五百獨覺，并前五百，十二年中餅食供養。",
    "T24n1448_014:0068c21_0": "長者復問：『聖者！",
    "T24n1448_014:0068c21_1": "每日何時當食？』",
    "T24n1448_014:0068c21_2": "獨覺告曰：『我等常於日午時食。』",
    "T24n1448_014:0068c22_3": "是時長者即造一住處，每日依時請千獨覺就寺而食。",
    "T24n1448_014:0068c23_4": "然而長者問獨覺曰：『聖者！",
    "T24n1448_014:0068c24_5": "爾時飢儉，何當降雨？』",
    "T24n1448_014:0068c24_6": "答曰：『今可降雨。』",
    "T24n1448_014:0068c25_7": "長者復白言：『我之種子，今可種不？』",
    "T24n1448_014:0068c26_0": "答曰：『任意。』",
    "T24n1448_014:0068c26_1": "長者既蒙實告，所有一切並皆入出。",
    "T24n1448_014:0068c27_2": "時天帝釋觀見斯事，便作是念：『此人供養一千獨覺，施中最尊施中無過。",
    "T24n1448_014:0068c28_3": "其散彈長者，我須助成功德。』",
    "T24n1448_014:0068c29_4": "作是念已，帝釋天王應時乃降天雨，其種穀子變生瓠蘆。",
    "T24n1448_014:0069a01_5": "其農作之人來問獨覺：『聖者！",
    "T24n1448_014:0069a02_6": "我之種子生苗稼，並是瓠蘆，不審云何？』",
    "T24n1448_014:0069a03_7": "答曰：『汝但溉灌。』",
    "T24n1448_014:0069a03_8": "其人即去，依時溉灌，乃生花果，一一華果，大如瓠蘆或如大瓮。",
    "T24n1448_014:0069a05_9": "其耕種人即以斯事復來啟白，聖者曰：『汝莫輒損，時至自開。』",
    "T24n1448_014:0069a06_10": "後時成熟，其果自劈。",
    "T24n1448_014:0069a07_11": "隨其種類之子，於中皆滿，飢儉自除，變為豐熟。",
    "T24n1448_014:0069a08_12": "處處人物皆悉來投婆羅痆斯，有遠避飢儉之者，却來投此城中。",
    "T24n1448_014:0069a09_13": "于時長者，常以香美飲食供養千聖獨覺，說伽他曰：「『聰明證悟心，　　身語亦寂靜；　　常施於斯等，　　無漏應供者。",
    "T24n1448_014:0069a14_0": "　　神通兼變化，　　端嚴有名稱；　　無畏之人食，　　眷屬并身樂。",
    "T24n1448_014:0069a16_0": "　　施與應供人，　　具足持淨戒；　　所種安樂業，　　此世并來世。』」",
    "T24n1448_014:0069a18_0": "根本說一切有部毘奈耶藥事卷第十四"
}