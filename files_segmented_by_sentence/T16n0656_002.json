{
    "T16n0656_002:0009a23_0": "菩薩瓔珞經卷第二(一名現在報)",
    "T16n0656_002:0009a25_0": "姚秦涼州沙門竺佛念譯",
    "T16n0656_002:0009a26_0": "龍王浴太子品第四",
    "T16n0656_002:0009a27_0": "佛復告族姓子：「菩薩于時前昇金机，顏色安詳顏貌容豫。",
    "T16n0656_002:0009a28_1": "諸天在上散華燒香，作天伎樂娛樂菩薩，世人在下左右侍衛，異口同音聲震天地，八十億姟乾沓和子，搥鍾磬歌娛樂菩薩。",
    "T16n0656_002:0009b02_2": "時有摩那斯龍王、文驎龍王、伊羅鉢龍王、阿耨達龍王等八十四億，皆來雲集。",
    "T16n0656_002:0009b04_3": "時諸龍王便以此偈，而讚頌曰：「『今日離世垢，　　降生閻浮利，　　隨俗處母胎，　　願浴除世塵，　　昔於無數劫，　　積功造眾業，　　誓願今已果，　　願聽沐聖體。",
    "T16n0656_002:0009b09_0": "　　八十四億垓，　　龍從十方來，　　各欲供養尊，　　奉瓶貢香湯。",
    "T16n0656_002:0009b11_0": "　　尊本無數劫，　　苦行為眾生，　　巍巍德無邊，　　垂愍願聽之。",
    "T16n0656_002:0009b13_0": "　　渴仰世雄久，　　疲厭生死苦，　　今得覩賢明，　　如日照虛空。",
    "T16n0656_002:0009b15_0": "　　尊本發弘誓，　　欲度未度者，　　最勝已解脫，　　當復脫未解。",
    "T16n0656_002:0009b17_0": "　　過去恒沙佛，　　及當來現在，　　功勳不可量，　　尊今已具足。",
    "T16n0656_002:0009b19_0": "　　設從劫至劫，　　宣暢人中尊，　　豈以螢火光，　　敢與佛日競？",
    "T16n0656_002:0009b21_0": "　　虛空可究竟，　　須彌可稱量，　　海水可竭盡，　　尊德無邊涯。",
    "T16n0656_002:0009b23_0": "　　比方日月光，　　摩尼明月珠，　　雖照外闇冥，　　未能除無明。",
    "T16n0656_002:0009b25_0": "　　今日無等倫，　　一毛之光明，　　普照天世間，　　除垢婬怒癡。",
    "T16n0656_002:0009b27_0": "　　過去六如來，　　盡生閻浮提，　　盡受我等供，　　香湯浴尊形。",
    "T16n0656_002:0009b29_0": "　　今復遭天師，　　億劫乃出現，　　今各頂禮足，　　唯願時沐浴。",
    "T16n0656_002:0009c02_0": "　　諸天世人民，　　咸欲聽正法，　　敷演深法本，　　當禮三界尊。』",
    "T16n0656_002:0009c04_0": "「爾時，世尊直視東方，顏色和悅，與諸龍王而說斯偈：「『吾今以降形，　　踔步閻浮利，　　拔濟苦惱類，　　四等無邊涯。",
    "T16n0656_002:0009c08_0": "　　金體有明證，　　眾相如日光，　　當覺未覺者，　　今成佛不久。",
    "T16n0656_002:0009c10_0": "　　觀生無數世，　　受形非一類，　　雖有上中下，　　未有如是像。",
    "T16n0656_002:0009c12_0": "　　快哉牢固誓，　　執意不虧損，　　所現應果報，　　本淨如虛空。",
    "T16n0656_002:0009c14_0": "　　世有三堅法，　　身命財寶貨，　　此猶非究竟，　　終始可恃怙。",
    "T16n0656_002:0009c16_0": "　　吾今捨此三，　　法身空無形，　　無盡無生命，　　自然成道根。",
    "T16n0656_002:0009c18_0": "　　世寶多嶮危，　　如幻不久停，　　今獲七寶財，　　無形不可窮。",
    "T16n0656_002:0009c20_0": "　　眾生心意識，　　三垢所覆蓋，　　今已獲三明，　　初中竟通達。",
    "T16n0656_002:0009c22_0": "　　普為世天人，　　當轉不死法，　　法輪覆大千，　　仁慈心普潤。",
    "T16n0656_002:0009c24_0": "　　受生有四縛，　　不離三世患，　　今得四誠諦，　　無縛不復染。",
    "T16n0656_002:0009c26_0": "　　慧觀苦聖諦，　　無智寤其智，　　淨性如無垢，　　受證永澹泊。",
    "T16n0656_002:0009c28_0": "　　本習興更樂，　　染著愛無盡，　　彼塵我心受，　　纏結遂滋甚。",
    "T16n0656_002:0010a01_0": "　　吾今觀本淨，　　樂想苦想滅，　　澹然無憂喜，　　永與生死別。",
    "T16n0656_002:0010a03_0": "　　過去有三行，　　生癡愛本原，　　已盡亦不處，　　無有塵垢心。",
    "T16n0656_002:0010a05_0": "　　現在六十四，　　牽致冥室聚，　　永捨不與俱，　　獲六十四明。",
    "T16n0656_002:0010a07_0": "　　未來無數塵，　　覆蔽於人心，　　法雲布三界，　　潤澤諸不及。",
    "T16n0656_002:0010a09_0": "　　淨教口柔軟，　　言聲如哀鸞，　　斯由行無欺，　　說法無缺漏。",
    "T16n0656_002:0010a11_0": "　　眾生懷陰蓋，　　調戲無慚愧，　　今始得慚愧，　　壞滅貢高心。",
    "T16n0656_002:0010a13_0": "　　佛所出現世，　　降伏諸邪眾，　　昇座師子吼，　　演說本行緣。",
    "T16n0656_002:0010a15_0": "　　過去諸佛記，　　及未來現在，　　五濁衰微世，　　有佛名能仁。",
    "T16n0656_002:0010a17_0": "　　今我自觀察，　　志性殊於常，　　名號既不虛，　　父稱為悉達。",
    "T16n0656_002:0010a19_0": "　　故在於眾中，　　平視無所畏，　　得淨總持慧，　　為度不肖人。",
    "T16n0656_002:0010a21_0": "　　不見諸法本，　　起滅無處所，　　亦復無成敗，　　寂然應慧觀。",
    "T16n0656_002:0010a23_0": "　　普分別諸法，　　悉無窠窟處，　　澹然無歸趣，　　斯乃應律行。",
    "T16n0656_002:0010a25_0": "　　不以見無見，　　無求無所守，　　我人寂寞定，　　無相願亦然。",
    "T16n0656_002:0010a27_0": "　　夫欲飲無厭，　　甘露微妙味，　　亡相除諸著，　　斯應菩薩慧。",
    "T16n0656_002:0010a29_0": "　　無人無壽命，　　成就諸佛藏，　　摧碎貢高心，　　不興自大意。",
    "T16n0656_002:0010b02_0": "　　上智不著數，　　不計有常想，　　眾生興染心，　　照令知淨慧。",
    "T16n0656_002:0010b04_0": "　　賢聖若干品，　　眾生根不同，　　以慧觀未來，　　盡無若干道。",
    "T16n0656_002:0010b06_0": "　　佛法有深要，　　其慧無邊涯，　　唯空無染著，　　是謂法界淨。",
    "T16n0656_002:0010b08_0": "　　一生經百生，　　乃至無數劫，　　我今永以捨，　　背而前取證。",
    "T16n0656_002:0010b10_0": "　　設我於中間，　　計壽著法性，　　恒沙諸佛過，　　不履空無慧。",
    "T16n0656_002:0010b12_0": "　　恒自降伏心，　　分別文字法，　　是故自覺寤，　　建立大弘誓。",
    "T16n0656_002:0010b14_0": "　　昔吾初發意，　　志求緣覺乘，　　閑淨無人處，　　四十四億劫。",
    "T16n0656_002:0010b16_0": "　　無佛法聖眾，　　其間七十劫，　　後遇大通慧，　　演暢大乘迹。",
    "T16n0656_002:0010b18_0": "　　初聞未曾有，　　聖慧無量覺，　　慈悲護四等，　　爾乃微信解。",
    "T16n0656_002:0010b20_0": "　　自從是已來，　　興建功德業，　　供養無數佛，　　復經十九劫。",
    "T16n0656_002:0010b22_0": "　　後為大國王，　　飛輪皇帝王，　　七寶前導從，　　千子才藝具。",
    "T16n0656_002:0010b24_0": "　　供養清淨人，　　勤修梵行者，　　九十七億姟，　　無著解脫心。",
    "T16n0656_002:0010b26_0": "　　及施國貧窮，　　孤匱無所歸，　　庫藏出珍寶，　　周濟令無乏。",
    "T16n0656_002:0010b28_0": "　　復於無數劫，　　躬自修淨行，　　捨位授太子，　　出家衣法服。",
    "T16n0656_002:0010c01_0": "　　忍辱性仁和，　　燕居寂無念，　　漸漸心疲惓，　　猶人溺於淵。",
    "T16n0656_002:0010c03_0": "　　善根漸漸微，　　如果熟自落，　　往來生死苦，　　受報無數變。",
    "T16n0656_002:0010c05_0": "　　意扃無大誓，　　趣欲免身患，　　意業被想風，　　猶豫不究竟。",
    "T16n0656_002:0010c07_0": "　　如是在生死，　　輪轉不能出，　　復經六十劫，　　值遇寶瓔佛。",
    "T16n0656_002:0010c09_0": "　　權化濟渡人，　　一乘無二道，　　不聞小節名，　　空慧盡漏人。",
    "T16n0656_002:0010c11_0": "　　敷演道一相，　　甚深純淑行，　　始從彼發意，　　弘誓心難沮。",
    "T16n0656_002:0010c13_0": "　　從彼至今日，　　七億阿僧祇，　　將護順正法，　　今乃自覺寤。』」",
    "T16n0656_002:0010c15_0": "佛復告族姓子：「爾時，菩薩與諸眾生，天龍鬼神八部之眾，及諸十方神通菩薩，歎說此偈，受深妙義。",
    "T16n0656_002:0010c17_1": "即於座上，八十四垓人皆發無上正真道意，復有無數眾生逮得法忍。」",
    "T16n0656_002:0010c19_0": "佛復告族姓子：「若有眾生，聞此一偈諷誦讀持，為人解說分別其義，不為眾魔之所得便。",
    "T16n0656_002:0010c21_1": "何以故？",
    "T16n0656_002:0010c21_2": "斯等眾生，皆由過去眾行具足，曾更供養無央數佛，誓願純淑各各發願：『若我後生，要從一生補處菩薩聞說正法，即於彼佛坦然大寤，逮得無生無起滅法。』",
    "T16n0656_002:0010c24_3": "云何？",
    "T16n0656_002:0010c25_0": "族姓子！",
    "T16n0656_002:0010c25_1": "若有一人便說斯言：『吾乃知無形之法以形教授，虛空之相以實教授。』",
    "T16n0656_002:0010c26_2": "此人興建斯意，寧能不乎？」",
    "T16n0656_002:0010c27_3": "時，有無畏大護菩薩，過此三千大千世界，有佛土名曰賢豪，佛名普賢。",
    "T16n0656_002:0010c29_4": "無畏大護菩薩從彼剎來，逮得總持立不退轉，即從坐起，偏露右肩長跪叉手，前白佛言：「世尊！",
    "T16n0656_002:0011a02_5": "無形之法以形教授，虛空無相以相教授，甚難甚難，終不可逮。",
    "T16n0656_002:0011a03_6": "所以者何？",
    "T16n0656_002:0011a04_0": "虛空無形無能染污，況當欲使有形質乎？",
    "T16n0656_002:0011a04_1": "此事不然。」",
    "T16n0656_002:0011a05_2": "佛告無畏大護菩薩：「族姓子！",
    "T16n0656_002:0011a05_3": "斯猶可獲，欲從一生補處菩薩聞此法者，終不可得。",
    "T16n0656_002:0011a07_4": "何以故？",
    "T16n0656_002:0011a07_5": "諸法無數，豈當以無數中行有數法乎？",
    "T16n0656_002:0011a08_6": "無緣對法有緣對乎？",
    "T16n0656_002:0011a08_7": "虛空之法有形質乎？",
    "T16n0656_002:0011a09_8": "此事不然。",
    "T16n0656_002:0011a09_9": "但為如來世尊大慈廣布，開化眾生令立牢固，敷演道教分別諸法，無言無說。",
    "T16n0656_002:0011a11_10": "世多愚惑興是非心，斯是漏法、是非漏法，是緣對法、非緣對法，是可護持、是非護持，是法有我、是法無我，是世俗法、是泥洹法，是法染著、是非染著，是法有數、是法無數，是法斷滅、是非斷滅，是法滓濁、是非滓濁。",
    "T16n0656_002:0011a15_11": "復自相誡，各說是言：『習是捨是，學是置是，學法非學法，此聲聞法，辟支佛法，非聲聞法，非辟支佛法，是菩薩法非菩薩法。』",
    "T16n0656_002:0011a18_12": "不以此觀成最正覺。",
    "T16n0656_002:0011a19_13": "何以故？",
    "T16n0656_002:0011a19_14": "有相著觀非第一空觀，無求無相亦無知見，乃成空觀。",
    "T16n0656_002:0011a20_15": "「夫觀諸法無我無壽，不見剎土分別境界，無依無所依，是為法觀，空無所有。",
    "T16n0656_002:0011a22_16": "如是觀者，諸法亦寂，道果亦寂，受證亦寂。",
    "T16n0656_002:0011a23_17": "假使菩薩空觀如是，於諸悕望便無顛倒，祐利眾生而發大哀，興建佛法，雖度眾生無眾生想。",
    "T16n0656_002:0011a25_18": "空觀菩薩豈見度者？",
    "T16n0656_002:0011a26_19": "此事不然。",
    "T16n0656_002:0011a26_20": "若有菩薩摩訶薩，得此空觀者，便獲具足十無我法。",
    "T16n0656_002:0011a27_21": "云何為十？",
    "T16n0656_002:0011a27_22": "於是，無畏！",
    "T16n0656_002:0011a28_23": "菩薩摩訶薩，若族姓子、族姓女，於佛法眾不見淨穢，亦復不起彼此之念，此是法身此思欲身，前知過去後察未來，斯皆清淨而無我想，是謂菩薩空觀無我。",
    "T16n0656_002:0011b02_24": "「復次，無畏！",
    "T16n0656_002:0011b02_25": "菩薩摩訶薩，法服齊整執持應器，觀見當來過去現在諸佛世尊入城教化，不見豪貴及下劣者，於中不起吾我二見，是謂菩薩空觀無我。",
    "T16n0656_002:0011b06_26": "「復次，無畏！",
    "T16n0656_002:0011b06_27": "菩薩摩訶薩，玄見無數佛剎嚴淨國土坦然平正，不說今日佛土穢惡，執意清淨無若干想，念念一定識不流馳，是謂菩薩空觀無我。",
    "T16n0656_002:0011b09_28": "「復次，無畏！",
    "T16n0656_002:0011b09_29": "菩薩摩訶薩，眾生染著，猗身解空，菩薩空慧三世無猗，是謂菩薩空觀無我。",
    "T16n0656_002:0011b11_30": "「復次，無畏！",
    "T16n0656_002:0011b11_31": "菩薩摩訶薩，諸佛世尊教化若干，本無清淨亦不有異，是謂菩薩空觀無我。」",
    "T16n0656_002:0011b13_32": "佛告無畏：「菩薩摩訶薩，若族姓子女，行度無極無盡法藏，眾寶華鬘以自嚴飾，如是無盡亦不見盡，於中成就盡不盡者，是謂菩薩空觀無我。",
    "T16n0656_002:0011b16_33": "「復次，無畏！",
    "T16n0656_002:0011b17_0": "菩薩摩訶薩，當觀諸佛色像無量，入於本際寂然之法，分別義趣解色本無，普入法界化導眾生，不見色像化眾生者，是謂菩薩空觀無我。",
    "T16n0656_002:0011b20_1": "「復次，無畏！",
    "T16n0656_002:0011b20_2": "菩薩摩訶薩，得佛聖慧深奧之藏，四事無畏，離八縛著得八解脫，雨法潤澤亦無老死，為師子吼志如金剛，離彼此中亦無染著，是謂菩薩空觀無我。",
    "T16n0656_002:0011b23_3": "「復次，無畏！",
    "T16n0656_002:0011b24_4": "菩薩摩訶薩，漸當親近習宿命通，觀察無數阿僧祇劫，某國某佛諸佛世尊，雖現泥洹不取滅度，淨眾生跡不懷懈怠，不以劫數厭患眾生，亦復不以泥洹快樂欲取滅度，心如虛空不可沾污，是謂菩薩空觀無我。",
    "T16n0656_002:0011b28_5": "「復次，無畏！",
    "T16n0656_002:0011b29_6": "菩薩摩訶薩，以無邊涯智拔濟眾生，正使極遠在恒沙表，一一沙者盡為恒沙，如是計算周而復始，如是遍滿八方上下，亦遊虛空無量境界，要濟眾生不令墮落，不自稱歎通慧果報，是謂菩薩摩訶薩十無我法。",
    "T16n0656_002:0011c05_7": "一生補處胎分盡者，乃應是行。」",
    "T16n0656_002:0011c05_8": "爾時，座上色欲天子十九姟眾，即得頂忍；復有無數諸天世人，逮得空觀盡信之行；諸閱叉龍鬼，信向三尊受三自歸。",
    "T16n0656_002:0011c08_9": "佛復告族姓子：「爾時，菩薩在金机上，國王、居士、天龍、鬼神、十方菩薩，各各興敬欲浴菩薩。",
    "T16n0656_002:0011c10_10": "時有菩薩名曰月精，於眾菩薩最為上首，攝持威儀法服安詳，即從座起長跪叉手，以偈讚曰：「『尊今無礙形，　　不染三界塵，　　洗以八解湯，　　世水安可堪，　　心垢盡清明，　　內外無障礙，　　江海河泉源，　　斯浴非久淨。",
    "T16n0656_002:0011c17_0": "　　昔在瑠璃池，　　禪頭龍宮時，　　專意發大乘，　　要滅愛欲魔；　　今已果本願，　　三界無等倫，　　願昇無畏座。",
    "T16n0656_002:0011c20_1": "　　何為現洗浴？",
    "T16n0656_002:0011c21_0": "　　生天六十二，　　那術劫數中，　　天伎五樂至，　　福響自然報，　　法身眾智具，　　演說無礙道，　　周訖託生此，　　迦惟羅衛城。",
    "T16n0656_002:0011c25_0": "　　現世有三災，　　滅以三明報，　　三慧通三達，　　三要今具足，　　三等觀三世，　　不染三界有，　　三分法身具，　　當禮三界尊。",
    "T16n0656_002:0011c29_0": "　　諸來會眾生，　　諸天須倫鬼，　　咸各懷踊躍，　　敬承興供養，　　前後衛清妙，　　行至瑠璃園，　　右攀蓮華枝，　　降神生閻浮。",
    "T16n0656_002:0012a04_0": "　　當生墮地時，　　淨如紫磨金，　　天地六反動，　　神感諸天至，　　地獄諸考掠，　　一時皆休息，　　清淨無瑕穢，　　如華不著水。",
    "T16n0656_002:0012a08_0": "　　十方諸佛剎，　　如來等正覺，　　各各於其國，　　宣告四部眾，　　今日忍世界，　　世雄降出現，　　垂愍諸眾生，　　永在三塗者，　　當轉正法輪，　　鹿野清明園，　　為久飢虛者，　　潤以甘露法。",
    "T16n0656_002:0012a14_0": "　　八道尊獨寤，　　究盡十二緣，　　無盡江海寶，　　充飽一切人。",
    "T16n0656_002:0012a16_0": "　　設從劫至劫，　　佛佛歎其德，　　猶尚不能宣，　　況我螢火光？",
    "T16n0656_002:0012a18_0": "　　昔在無畏剎，　　不眴佛土中，　　初觀無言法，　　未得無生慧，　　誓生言教中，　　敷演無窮法，　　今日期已至，　　願轉尊法輪。』",
    "T16n0656_002:0012a22_0": "「是時，菩薩心意澹然，默然熟視亦無言說，內自思惟：『如我今日為人說法，講論清淨不退轉地，不懷吾我之性。",
    "T16n0656_002:0012a24_1": "諸法自然生者亦爾，隨人根源而為說法，法性自爾無有變易，何況眾生有受法者？",
    "T16n0656_002:0012a26_2": "眾生本淨不見染污，建立智慧發弘誓心，尋究眾生皆悉清淨，本淨自然、無我自然、無形自然、人物自然。",
    "T16n0656_002:0012a28_3": "云何本淨自然？",
    "T16n0656_002:0012a29_4": "從久遠已來流轉生死，發意求道乃至泥洹，本自清淨，斯乃名曰本淨自然。",
    "T16n0656_002:0012b01_5": "云何無我自然？",
    "T16n0656_002:0012b02_6": "本有今無、今有本無，亦不言我我本生有，亦復不言有從我生，我不自知無我，有不自知有有，斯乃名曰無我自然。",
    "T16n0656_002:0012b04_7": "云何無形自然？",
    "T16n0656_002:0012b05_8": "無形者，識也神也壽也。",
    "T16n0656_002:0012b05_9": "此三句義常存不變，在空為空、在形為形、在有為有、在相為相、在無相為無相，無形之識空性自然，斯乃名曰無形自然。",
    "T16n0656_002:0012b08_10": "云何人物自然？",
    "T16n0656_002:0012b08_11": "尋究人物不見窠窟，意識幻化不達本源，愚惑相承言父言母，國財妻子漸生眾想，染著三有。",
    "T16n0656_002:0012b11_12": "我今已捨永不與處，以此自然明達空慧，空慧自然諸法亦爾。",
    "T16n0656_002:0012b12_13": "諸法自然，逮正覺者亦復自然，一切諸法但假名號，因號有名亦復自然，論說自然便為論說，無起滅法，斯則名曰人物自然。",
    "T16n0656_002:0012b15_14": "吾今若說空寂之法，眾生不信倍生疑網，設我復說形質之法，不盡根原況當滅度？",
    "T16n0656_002:0012b17_15": "宜且寂靜賢聖默然。』",
    "T16n0656_002:0012b17_16": "「是時，有天子名寶瓔，通達聖心同佛性行，六通清徹曉了一相，永離八法不處塵勞，堪轉法輪頒宣佛教，四諦聖慧霍然除垢，具足五分如來法身，逮六無礙神通道果，形神俱遊無所觸礙，得七覺意而自瓔珞，八道具足，諸法不共，得四無畏，力如金剛不可沮壞，以知菩薩賢聖默然，不與眾生敷演法教。",
    "T16n0656_002:0012b24_17": "時，天子寶瓔即從座起，偏露右肩，叉手前白佛言：『世尊！",
    "T16n0656_002:0012b25_18": "我今不以佛眼、法眼、慧眼、天眼觀眾生類，應賢聖法律。",
    "T16n0656_002:0012b27_19": "我今乃以肉眼，觀見十方恒沙剎土，應受證者、修禪定者、或在一住至十住者，復見善男子臨欲成佛，得不退轉一生補處，往詣道場莊嚴佛樹者。",
    "T16n0656_002:0012c01_20": "此等之類，應從一生補處菩薩聞平等法諸法無二，志願于道皆悉成就。』",
    "T16n0656_002:0012c03_0": "「是時，寶瓔天子慇懃勸請乃至三四，復以此偈而讚頌曰：「『金顏尊無比，　　面像百葉華，　　墮地自稱號，　　聲踰梵天音，　　建立智慧淵，　　說法不有無。",
    "T16n0656_002:0012c08_0": "　　眾生有常想，　　寂然不起二。",
    "T16n0656_002:0012c09_0": "　　光曜照十方，　　闇冥悉見明，　　人中尊難有，　　今故重自歸，　　苦行無數世，　　慈悲難有雙，　　功勳已具足，　　今我重自歸。",
    "T16n0656_002:0012c13_0": "　　正使歎尊足，　　[蹲酋+(十/田/ㄙ)]跟膝髀腰，　　皮毛七處平，　　平立左右亭，　　手臂指纖細，　　掌文合縵理，　　無畏廣長舌，　　千葉蓮花文，　　含齒方四十，　　色如白雪珂。",
    "T16n0656_002:0012c18_0": "　　當其說法時，　　脣像珠火明，　　八聲非男女，　　亦非雌雄音，　　感動十方界，　　聽聞無厭足。",
    "T16n0656_002:0012c21_0": "　　耳方雙部璫，　　如空明月珠，　　眼視白黑分，　　上下而俱眴，　　頭髮色紺青，　　肉髻毛右旋，　　相好無邊涯，　　熟視如金山。",
    "T16n0656_002:0012c25_0": "　　眾德瓔珞身，　　亦如眾花敷，　　消滅眾塵埃，　　獨步三界尊。",
    "T16n0656_002:0012c27_0": "　　斯等眾生類，　　普從十方集，　　欲聽尊正法，　　無上至道要，　　天人龍鬼神，　　渴仰思聞法，　　願愍一切故，　　速為轉法轉。』",
    "T16n0656_002:0013a02_0": "「爾時，十方世界大梵天王，八十四億識乾天王最為第一，即從座起偏露右臂，長跪叉手在於佛前，以偈歎佛而作頌曰：「『無著捨眾穢，　　漏盡無欲污，　　行一應尊教，　　遊意空無慧，　　本在兜術天，　　說法如駛流，　　云何今寂然，　　不開慧明華？",
    "T16n0656_002:0013a09_0": "　　尊光照幽冥，　　蠲除三世闇，　　十力無沾污，　　唯願時演法，　　今日十方界，　　諸尊菩薩集，　　咸欲悉聽聞，　　未曾所轉法。",
    "T16n0656_002:0013a13_0": "　　意淨行無漏，　　亦如星中月，　　已過無相願，　　唯願時說法。",
    "T16n0656_002:0013a15_0": "　　眾生今沒溺，　　流轉生死海，　　願以平等舡，　　救彼沒溺者。",
    "T16n0656_002:0013a17_0": "　　奇光甚巍巍，　　覆蔽日月精，　　抑遏熱惱患，　　清淨無眾瑕，　　尊本造誓願，　　勇猛無虧損，　　慈悲平等意，　　說法無增減。",
    "T16n0656_002:0013a21_0": "　　戒具以禪寂，　　神足力無畏，　　空相無畏法，　　正受遊疆界，　　本行六度法，　　不懷憂慼心，　　卑意禮恭敬，　　供奉師尊長。",
    "T16n0656_002:0013a25_0": "　　故使尊肉髻，　　無敢熟視者，　　何況欲施心，　　觀覩如來頂？",
    "T16n0656_002:0013a27_0": "　　十力哀出世，　　降步度群萌，　　眾人咸渴仰，　　惟垂轉法輪。』",
    "T16n0656_002:0013a29_0": "「爾時，識乾梵天王以此偈讚已，起遶佛三匝還復本座。",
    "T16n0656_002:0013b01_1": "是時，釋提洹因即從座起，偏露右臂整衣服，長跪叉手三自稱號：『我是天帝釋，名曰拘翼。』",
    "T16n0656_002:0013b03_2": "在菩薩前而歎頌曰：「『不語應寂然，　　不教行自具，　　不習應無際，　　自然應無為，　　本行無相施，　　今獲空無果，　　當禮虛空神，　　寂然無言迹。",
    "T16n0656_002:0013b08_0": "　　在世先覺寤，　　安隱危厄人，　　導示正見路，　　盲冥受正行，　　眾生迷惑久，　　欲聞甘露法，　　願開無盡藏，　　潤及天世人。",
    "T16n0656_002:0013b12_0": "　　行慈修德本，　　善權無增減，　　演布無為教，　　充足一切人。",
    "T16n0656_002:0013b14_0": "　　生世尊難遇，　　正法亦難值，　　欲遭賢聖會，　　亦復不可得。",
    "T16n0656_002:0013b16_0": "　　過去諸如來，　　於此成正覺，　　願尊時屈神，　　貪此世榮為？",
    "T16n0656_002:0013b18_0": "　　尊本樂閑淨，　　思惟無為道，　　已果本誓願，　　何為處憒閙？",
    "T16n0656_002:0013b20_0": "　　閻浮五鼎沸，　　劇於湯火熾，　　唯願速出家，　　離世貪欲縛。",
    "T16n0656_002:0013b22_0": "　　念我過去世，　　諸佛成等覺，　　即詣樹王下，　　朝坐暮成道。",
    "T16n0656_002:0013b24_0": "　　尊今如有疑，　　方欲樂生死，　　恩愛如朽城，　　此樂何可貪？",
    "T16n0656_002:0013b26_0": "　　世有生死患，　　唯道永寂然，　　恩愛如過電，　　幻化不真正，　　世間盡闇冥，　　五蔽使覆蓋，　　唯願開慧明，　　普照令得眼。",
    "T16n0656_002:0013c01_0": "　　變化形無數，　　應適前眾生，　　隨其本行願，　　各充禪力行。",
    "T16n0656_002:0013c03_0": "　　如今何為靜，　　不轉上法輪？",
    "T16n0656_002:0013c04_0": "　　唯願時敷演，　　使渴得飽滿。",
    "T16n0656_002:0013c05_0": "　　憶本所造福，　　蓋亦微少耳，　　由致天王位，　　所領無疆畔。",
    "T16n0656_002:0013c07_0": "　　供奉諸過去，　　如來等正覺，　　四佛一補處，　　是尊非將來。",
    "T16n0656_002:0013c09_0": "　　無數億那術，　　沈翳生死久，　　願執弘誓輿，　　運濟至彼岸。",
    "T16n0656_002:0013c11_0": "　　今唯勸請說，　　甘露無厭法，　　八解無所著，　　無污無染塵。",
    "T16n0656_002:0013c13_0": "　　尊今或入定，　　不度應度國，　　願先化此類，　　執心不動者。",
    "T16n0656_002:0013c15_0": "　　虛空性無染，　　平等坦然壹，　　無趣不見得，　　唯願無有疑。",
    "T16n0656_002:0013c17_0": "　　深妙無極藏，　　非劣所守掌，　　今遇天世師，　　願開使布現。",
    "T16n0656_002:0013c19_0": "　　尊本發願度，　　同日不易時，　　如今何為默，　　自濟不度餘？』",
    "T16n0656_002:0013c21_0": "「是時，釋提洹因說此偈讚佛已，遶佛三匝還復本座。",
    "T16n0656_002:0013c22_1": "爾時，魔王名曰怒害，將諸魔眾即從座起，頭面禮足，前白佛言：『唯願，世尊！",
    "T16n0656_002:0013c23_2": "久抱狐疑不獲真道，今欲聞說無比法輪，唯見垂愍演暢正教，我等久處不入法律，雖各有心慕及空慧，猶未遭遇大化訓典。』",
    "T16n0656_002:0013c26_3": "爾時，魔王即於佛前，以偈頌曰：「『於億百千劫，　　無著時乃出，　　如華離塵水，　　心淨超於彼，　　劫數無有窮，　　經歷積苦行，　　不捨四弘誓，　　金剛不可沮。",
    "T16n0656_002:0014a03_0": "　　口演八無礙，　　充滿天世間，　　受者永充足，　　無復老死患，　　一生至百生，　　名號諸種姓，　　悉知諸根原，　　化以無比慧。",
    "T16n0656_002:0014a07_0": "　　十住還本際，　　退成猶復進，　　最勝度此難，　　時演勿有疑，　　去佛恒沙數，　　盡遊此苑間，　　轉無上法輪，　　度人無有量。",
    "T16n0656_002:0014a11_0": "　　正使當來世，　　諸佛成道果，　　皆當於此處，　　當轉尊法輪。",
    "T16n0656_002:0014a13_0": "　　曾聞如來藏，　　如來祕要慧，　　名曰普嚴土，　　菩薩瓔珞經。",
    "T16n0656_002:0014a15_0": "　　今日正是時，　　難遇不可值，　　拔濟諸苦厄，　　從是布道慧。",
    "T16n0656_002:0014a17_0": "　　或有眾生類，　　厭患處身苦，　　欲聞微妙法，　　蠲除四大法。",
    "T16n0656_002:0014a19_0": "　　復有入道撿，　　知生滅無常，　　欲聞空無道，　　悉知無所有。",
    "T16n0656_002:0014a21_0": "　　復有處巖穴，　　自守無他想，　　計身非久器，　　不興想著念。",
    "T16n0656_002:0014a23_0": "　　雖復念道根，　　未聞不得寤，　　唯願尊降神，　　令彼無疑滯。",
    "T16n0656_002:0014a25_0": "　　眼如青蓮華，　　徹視無有礙，　　觀察三世苦，　　塵曀染污者。",
    "T16n0656_002:0014a27_0": "　　尊本所經歷，　　供奉諸世尊，　　謙卑下下人，　　今獲無形結。",
    "T16n0656_002:0014a29_0": "　　於相不著相，　　不假眾好色，　　是故眾賢聖，　　無能見其頂。",
    "T16n0656_002:0014b02_0": "　　眉間清淨光，　　普照無數土，　　見光除熱惱，　　如夏遇重蔭。",
    "T16n0656_002:0014b04_0": "　　尊一師子吼，　　降伏諸異道，　　摧碎邪見林，　　如明永除闇。",
    "T16n0656_002:0014b06_0": "　　說言言不妄，　　志趣必成辦，　　說法法真諦，　　至道道根原。",
    "T16n0656_002:0014b08_0": "　　億尊昔在此，　　十二小中劫，　　展轉共相係，　　不斷轉輪種。",
    "T16n0656_002:0014b10_0": "　　追師求高明，　　釆取若干慧，　　莊嚴體無極，　　無形不可名。",
    "T16n0656_002:0014b12_0": "　　無信立以信，　　根力不虧損，　　無畏離彼此，　　唯願時演說。",
    "T16n0656_002:0014b14_0": "　　三界尊無極，　　正法御一切，　　非法壞成道，　　永除吾我想。",
    "T16n0656_002:0014b16_0": "　　諸人貪著身，　　玩習不能離，　　世苦所纏絡，　　何由有出期？",
    "T16n0656_002:0014b18_0": "　　慧明照世間，　　拔斷貪愛心，　　自度復濟彼，　　人中甚難有。",
    "T16n0656_002:0014b20_0": "　　惠施無吾我，　　已超三界表，　　一時一意念，　　平等無男女。",
    "T16n0656_002:0014b22_0": "　　眾生懷倒見，　　不達空無慧，　　發意著五欲，　　計有身實用。",
    "T16n0656_002:0014b24_0": "　　以是墮五趣，　　不覩非常證，　　佛現出世間，　　滅彼有無想。",
    "T16n0656_002:0014b26_0": "　　入禪不著貪，　　永除世榮飾，　　觀此無常形，　　非有非無者。",
    "T16n0656_002:0014b28_0": "　　大慈濟眾生，　　廣大無邊涯，　　宿願今已果，　　速起復坐為。",
    "T16n0656_002:0014c01_0": "　　觀此熾然人，　　流轉不自覺，　　如何尊靜默，　　無言無所說？",
    "T16n0656_002:0014c03_0": "　　世垢有五難，　　不覩佛法眾，　　體信中國生，　　父母為五事。",
    "T16n0656_002:0014c05_0": "　　光明色無色，　　不見形質像，　　將入滅盡定，　　乃寂無音響。",
    "T16n0656_002:0014c07_0": "　　大眾遠方集，　　迦留乾沓惒，　　聽尊演無厭，　　廣長舌無為。",
    "T16n0656_002:0014c09_0": "　　有法不思議，　　化不自覺化，　　欲令知本末，　　此亦未曾有。",
    "T16n0656_002:0014c11_0": "　　菩薩不退轉，　　且未獲其法，　　況復向道門，　　而欲知本要？",
    "T16n0656_002:0014c13_0": "　　尊今觀四輩，　　志趣若干種，　　幸為敷演法，　　各各蒙得度。",
    "T16n0656_002:0014c15_0": "　　眾生染三有，　　欲求去離縛，　　常想非常想，　　悉照向滅盡。",
    "T16n0656_002:0014c17_0": "　　魔鬼有億千，　　皆從十方來，　　得信不起忍，　　行地不退轉。",
    "T16n0656_002:0014c19_0": "　　復有億千眾，　　意趣隨我等，　　斯等族姓子，　　必至堅固地。",
    "T16n0656_002:0014c21_0": "　　復有無數人，　　行地不著有，　　悉求空無相，　　進趣向道場。",
    "T16n0656_002:0014c23_0": "　　羅漢意自鄙，　　隨類入其俗，　　所說苦不淺，　　終無一切智。",
    "T16n0656_002:0014c25_0": "　　亦是菩薩印，　　印彼成道果，　　稟受大乘行，　　本無無若干。",
    "T16n0656_002:0014c27_0": "　　尊本初發心，　　修習四意止，　　行地無高下，　　唯道從慧通。",
    "T16n0656_002:0014c29_0": "　　正使無央數，　　恒沙諸劫數，　　苦行不邪念，　　如今悉果願。",
    "T16n0656_002:0015a02_0": "　　將來諸恒沙，　　方欲成佛者，　　不捨彼此願，　　必至如今覺。",
    "T16n0656_002:0015a04_0": "　　如來大慈愍，　　捨命不為己，　　施等無高下，　　故成六度慧。",
    "T16n0656_002:0015a06_0": "　　去來今現在，　　生滅本無窮，　　生者生自生，　　莫知本根原。",
    "T16n0656_002:0015a08_0": "　　十行離人身，　　五行為法王，　　思惟滅本原，　　慈愍演大法。",
    "T16n0656_002:0015a10_0": "　　或復於異時，　　經行坐臥念，　　斯由得總持，　　四辯無疆界。",
    "T16n0656_002:0015a12_0": "　　菩薩愍一切，　　不計有常想，　　念世處非常，　　安隱永至安。",
    "T16n0656_002:0015a14_0": "　　神力四無畏，　　覺道八等行，　　如來十八法，　　尊今已具足。",
    "T16n0656_002:0015a16_0": "　　眾生自生念，　　無獲不可獲，　　遂自墮深淵，　　不向解脫門。』",
    "T16n0656_002:0015a18_0": "「是時，怒害魔王說此偈已，繞佛三匝還復本位。",
    "T16n0656_002:0015a19_1": "爾時，忉利諸天將諸天眾往至佛所，頭面禮足，在一面立。",
    "T16n0656_002:0015a20_2": "斯須之頃，前白佛言：『我等於世尊宿有福業，遭值聖顏降神閻浮利內，敷演法輪，王三千世界。』",
    "T16n0656_002:0015a22_3": "復以華香：拘勿頭華、分陀利華、須乾提華，散如來上。",
    "T16n0656_002:0015a23_4": "爾時，諸天復以此偈而讚頌曰：「『世雄今降步，　　王此閻浮提，　　既生八不閑，　　眾生所居處，　　永離不染著，　　內不生思想，　　無息寂然滅，　　願具演說法。",
    "T16n0656_002:0015a29_0": "　　尊德不思議，　　功勳不可記，　　眾相瓔珞身，　　如月在星明，　　行盡不造本，　　端坐於道場，　　亦自無心識，　　豈當染世著？",
    "T16n0656_002:0015b04_0": "　　已過眾行本，　　德充滿諸情，　　音響過於梵，　　自歸天中天，　　本造由四魔，　　魔欲離生死，　　八等不染污，　　自歸無等倫。",
    "T16n0656_002:0015b08_0": "　　尊今趣一法，　　泥洹不起滅，　　滅意意不生，　　不見果報證。",
    "T16n0656_002:0015b10_0": "　　尊本修二行，　　止滅不起觀，　　行盡不見盡，　　世雄最第一。",
    "T16n0656_002:0015b12_0": "　　如來三法本，　　空無相無願，　　進趣泥洹道，　　無利無所染。",
    "T16n0656_002:0015b14_0": "　　立願甚堅固，　　積行無所違，　　不念無著行，　　亦不處三有。",
    "T16n0656_002:0015b16_0": "　　神足有四業，　　隨緣住其壽，　　行過無邊涯，　　慈仁最第一。",
    "T16n0656_002:0015b18_0": "　　既生處五濁，　　合會無是非，　　真人無染行，　　行權入眾生，　　平等行五根，　　信慧精進力，　　不染去倒見，　　清淨為第一。",
    "T16n0656_002:0015b22_0": "　　尊德過天世，　　永不著八法，　　定意不錯亂，　　是故禮最勝。",
    "T16n0656_002:0015b24_0": "　　當尊下降神，　　震動三千世，　　覺久寐眾生，　　離此三世患。』",
    "T16n0656_002:0015b26_0": "「爾時，忉利諸天說此偈讚佛已，繞佛三匝，還復本座。",
    "T16n0656_002:0015b27_1": "「爾時，菩薩內自思惟：『今此眾會皆悉普會，十方世界六通聖智一生補處四等具足皆悉雲集，欲得聞法不退轉地。",
    "T16n0656_002:0015b29_2": "今我寧可執無畏法眾行德本瓔珞其身，如諸過佛所行法則。』",
    "T16n0656_002:0015c02_3": "即於座上，入自然無性三昧，分別定意觀佛所行。",
    "T16n0656_002:0015c03_4": "菩薩瓔珞有八萬品，其德殊特無以為喻，菩薩摩訶薩得此纓絡法門者，便能一意進趣道場。",
    "T16n0656_002:0015c05_5": "未入道跡眾生，能令得至彼岸。」",
    "T16n0656_002:0015c06_6": "爾時，世尊出廣長舌相，光明普照三千大千世界，告四部眾：比丘、比丘尼、優婆塞、優婆夷，天、龍、鬼神：「諦聽諦聽！",
    "T16n0656_002:0015c08_7": "善思念之！",
    "T16n0656_002:0015c08_8": "吾當與汝演說菩薩無相瓔珞。",
    "T16n0656_002:0015c09_9": "若善男子、善女人得此瓔珞莊嚴身者，便能進趣無所罣礙。」",
    "T16n0656_002:0015c10_10": "◎菩薩瓔珞經◎法門品第五爾時，世尊告族姓子、族姓女：「吾今當說菩薩瓔珞八萬法門。",
    "T16n0656_002:0015c13_11": "云何八萬？",
    "T16n0656_002:0015c13_12": "於是族姓子，或有瓔珞名曰盡信，如來得此法門者，令地獄眾生受苦惱者，使無眾患。",
    "T16n0656_002:0015c15_13": "復有等慈瓔珞，菩薩得此瓔珞者，令彼受畜生形者永無傷害。",
    "T16n0656_002:0015c17_0": "復有無忘瓔珞，菩薩得此瓔珞者，使餓鬼之類永無飢渴之想。",
    "T16n0656_002:0015c18_1": "復有清淨瓔珞，菩薩得此瓔珞者，令迷惑眾生知其道徑。",
    "T16n0656_002:0015c19_2": "復有徹聽瓔珞，菩薩得此瓔珞者，使無聞眾生悉聞正教。",
    "T16n0656_002:0015c21_3": "復有自寤瓔珞，菩薩得此瓔珞者，使愚癡眾生心不邪亂。",
    "T16n0656_002:0015c22_4": "復有撿意瓔珞，菩薩得此瓔珞者，教誨眾生行十善行。",
    "T16n0656_002:0015c23_5": "復有直信瓔珞，菩薩得此瓔珞者，使邪見眾生安處正見。",
    "T16n0656_002:0015c24_6": "復有弘誓瓔珞，菩薩得此瓔珞者，不以劫數為遠。",
    "T16n0656_002:0015c26_7": "「復有超越瓔珞，菩薩得此瓔珞者，使懈怠眾生奉持正律。",
    "T16n0656_002:0015c27_8": "復有無恚瓔珞，菩薩得此瓔珞者，令恚害眾生修行忍辱。",
    "T16n0656_002:0015c28_9": "復有勇猛瓔珞，菩薩得此瓔珞者，使慢惰眾生精進不廢。",
    "T16n0656_002:0015c29_10": "復有一意瓔珞，菩薩得此瓔珞者，使亂意眾生禪定不虧。",
    "T16n0656_002:0016a02_11": "復有熾然瓔珞，菩薩得此瓔珞者，使愚癡眾生，成就智慧。",
    "T16n0656_002:0016a03_12": "復有堅固瓔珞，菩薩得此瓔珞者，未履道迹者，令立道迹。",
    "T16n0656_002:0016a04_13": "復有多聞瓔珞，菩薩得此瓔珞者，使少智眾生強記不忘。",
    "T16n0656_002:0016a06_14": "「復有威儀瓔珞，菩薩得此瓔珞者，使無慚愧眾生令知慚愧。",
    "T16n0656_002:0016a07_15": "復有惡露瓔珞，菩薩得此瓔珞者，使著欲眾生令知不淨。",
    "T16n0656_002:0016a08_16": "復有快樂瓔珞，菩薩得此瓔珞者，使瞋恚眾生永斷無餘。",
    "T16n0656_002:0016a10_17": "復有普曜瓔珞，菩薩得此瓔珞者，悉逮慧明永除闇冥。",
    "T16n0656_002:0016a11_18": "復有遍普瓔珞，菩薩得此瓔珞者，使等分眾生不起狐疑。",
    "T16n0656_002:0016a12_19": "復有形色變化瓔珞，菩薩得此瓔珞者，覩見無量形色之變，皆發無上正真道意。",
    "T16n0656_002:0016a14_20": "「是謂，族姓子！",
    "T16n0656_002:0016a14_21": "斯等瓔珞至八萬法門，菩薩不可窮盡，吾今略說不悉其事。",
    "T16n0656_002:0016a16_22": "若有眾生從劫至劫、至百千劫，欲盡菩薩瓔珞行者，此則不然。」",
    "T16n0656_002:0016a17_23": "時有菩薩名曰無形，立不退轉，即從座起，偏露右肩，長跪叉手，前白佛言：「甚奇！",
    "T16n0656_002:0016a19_24": "甚特！",
    "T16n0656_002:0016a19_25": "未曾所聞。",
    "T16n0656_002:0016a19_26": "如來變化不可窮盡，乃能演說瓔珞妙法。",
    "T16n0656_002:0016a20_27": "諸有菩薩摩訶薩，執持諷誦瓔珞名者，皆是諸佛之所擁護。",
    "T16n0656_002:0016a22_28": "若有善男子、善女人，遭遇如來說法瓔珞，便為值遇如來法藏。」",
    "T16n0656_002:0016a24_0": "爾時，世尊重告四部眾：「若有善男子、善女人，一心一意受持諷誦，便得十無礙功德。",
    "T16n0656_002:0016a25_1": "云何為十？",
    "T16n0656_002:0016a26_2": "得虛空藏威儀深入，所聞強記不失辯才，觀了諸念如幻如化，遊心解脫亦不計常，恒離八法不處憒閙，聞輒歡悅心無二見，解空無相亦不著相，復能深入寂滅定意，神足無礙得捷疾智，知法自生不見起滅。",
    "T16n0656_002:0016b01_3": "是謂善男子、善女人，便能具足十無礙功德。」",
    "T16n0656_002:0016b02_4": "爾時，舍利弗即從座起，偏露右臂，叉手前白佛言：「唯然，世尊！",
    "T16n0656_002:0016b04_5": "諸法無形不可覩見。",
    "T16n0656_002:0016b04_6": "無形之法，非是羅漢辟支所及。",
    "T16n0656_002:0016b05_7": "云何世尊言『善男子、善女人，執持諷誦十無礙功德，便成道果入泥洹門？』",
    "T16n0656_002:0016b07_0": "無礙泥洹豈異法乎？",
    "T16n0656_002:0016b07_1": "泥洹無為無礙無著，如來現在逮等正覺，云何以無礙功德而說泥洹？",
    "T16n0656_002:0016b09_2": "若使眾生得十無礙功德，便為已得泥洹。",
    "T16n0656_002:0016b10_0": "若使眾生已得泥洹者，則為泥洹非泥洹也。",
    "T16n0656_002:0016b11_0": "云何世尊言：『得十無礙功德，便是泥洹。』」",
    "T16n0656_002:0016b11_1": "佛告舍利弗：「如汝所問，皆佛威神非汝境界。",
    "T16n0656_002:0016b12_2": "云何？",
    "T16n0656_002:0016b13_0": "舍利弗！",
    "T16n0656_002:0016b13_1": "泥洹色耶？」",
    "T16n0656_002:0016b13_2": "對曰：「非也。」",
    "T16n0656_002:0016b13_3": "「云何？",
    "T16n0656_002:0016b13_4": "舍利弗！",
    "T16n0656_002:0016b14_0": "泥洹無色耶？」",
    "T16n0656_002:0016b14_1": "對曰：「非也。」",
    "T16n0656_002:0016b14_2": "「云何？",
    "T16n0656_002:0016b14_3": "舍利弗！",
    "T16n0656_002:0016b14_4": "泥洹色無色耶？」",
    "T16n0656_002:0016b15_5": "對曰：「非也。」",
    "T16n0656_002:0016b15_6": "「云何？",
    "T16n0656_002:0016b15_7": "舍利弗！",
    "T16n0656_002:0016b15_8": "泥洹非色非不色耶？」",
    "T16n0656_002:0016b16_9": "對曰：「非也。」",
    "T16n0656_002:0016b16_10": "「云何？",
    "T16n0656_002:0016b16_11": "舍利弗！",
    "T16n0656_002:0016b16_12": "無礙諸法，是常非常？",
    "T16n0656_002:0016b17_13": "有起有滅耶？」",
    "T16n0656_002:0016b17_14": "對曰：「非也。",
    "T16n0656_002:0016b17_15": "世尊！」",
    "T16n0656_002:0016b17_16": "佛告舍利弗：「若使無礙諸法乃至泥洹，非色、非無色，亦非色、亦非無色，亦無生滅斷著，無形不可見。",
    "T16n0656_002:0016b20_17": "云何復言泥洹名乎？」",
    "T16n0656_002:0016b20_18": "舍利弗白佛言：「世尊！",
    "T16n0656_002:0016b21_19": "泥洹無名，非眼識境界所能見也。」",
    "T16n0656_002:0016b22_0": "佛言：「如是，如是。",
    "T16n0656_002:0016b22_1": "舍利弗！",
    "T16n0656_002:0016b22_2": "如汝所言，非眼識境界所能見也。",
    "T16n0656_002:0016b23_3": "云何？",
    "T16n0656_002:0016b23_4": "舍利弗！",
    "T16n0656_002:0016b23_5": "識有形乎？」",
    "T16n0656_002:0016b23_6": "對曰：「隨其形相。」",
    "T16n0656_002:0016b24_7": "佛告舍利弗：「如汝所言，隨其形相，則有識者。",
    "T16n0656_002:0016b25_8": "云何復言非眼識境界耶？」",
    "T16n0656_002:0016b26_0": "舍利弗白佛言：「隨有形相是有為識，隨無形相是無為識。",
    "T16n0656_002:0016b27_1": "無礙泥洹，非有為相非有為識、非無為相非無為識。」",
    "T16n0656_002:0016b28_2": "「云何？",
    "T16n0656_002:0016b28_3": "舍利弗！",
    "T16n0656_002:0016b28_4": "無礙泥洹非有為相非有為識、非無為相非無為識，有為有識無為無識。",
    "T16n0656_002:0016c01_5": "泥洹非此非彼，更異識乎？」",
    "T16n0656_002:0016c02_6": "舍利弗白佛言：「非也。",
    "T16n0656_002:0016c02_7": "世尊！」",
    "T16n0656_002:0016c02_8": "佛告舍利弗：「泥洹非此非彼，亦非異識，相則非相，云何泥洹別立名耶？",
    "T16n0656_002:0016c04_9": "假使泥洹別立名號，隨其形相則有識生；若使泥洹不別立名號，隨無為相便有無為識。",
    "T16n0656_002:0016c06_10": "云何說言泥洹，不有為相不有為識、不無為相不無為識，亦不異識，復非別立名號？",
    "T16n0656_002:0016c08_11": "如今云何稱泥洹乎？」",
    "T16n0656_002:0016c08_12": "舍利弗白佛言：「世尊！",
    "T16n0656_002:0016c09_13": "泥洹泥洹。」",
    "T16n0656_002:0016c09_14": "佛言：「云何泥洹泥洹？」",
    "T16n0656_002:0016c10_0": "舍利弗言：「如泥洹盡。」",
    "T16n0656_002:0016c10_1": "佛言：「云何如泥洹盡？」",
    "T16n0656_002:0016c11_0": "舍利弗言：「如盡無盡。」",
    "T16n0656_002:0016c11_1": "佛言：「善哉，善哉！",
    "T16n0656_002:0016c11_2": "舍利弗！",
    "T16n0656_002:0016c12_3": "如汝所言，本說無礙泥洹，非有為相非有為識、非無為相非無為識，亦非異識，相則無相不別立名。",
    "T16n0656_002:0016c14_4": "云何復言無礙泥洹如盡無盡？」",
    "T16n0656_002:0016c15_5": "時，舍利弗白佛言：「世尊！",
    "T16n0656_002:0016c15_6": "非我境界說無礙泥洹，但無礙泥洹非盡非無盡。」",
    "T16n0656_002:0016c16_7": "佛告舍利弗：「吾今與汝引喻，智者以譬喻自解。",
    "T16n0656_002:0016c17_8": "猶如士夫仰射虛空，於空求空，復向人說：『吾昔遊空自陷于淵，今得空便射而報讎。",
    "T16n0656_002:0016c19_9": "何其快哉！",
    "T16n0656_002:0016c20_10": "果我所願。』",
    "T16n0656_002:0016c20_11": "云何？",
    "T16n0656_002:0016c20_12": "舍利弗！",
    "T16n0656_002:0016c20_13": "斯人志趣為審然不乎？」",
    "T16n0656_002:0016c21_14": "舍利弗白佛言：「世尊！",
    "T16n0656_002:0016c21_15": "彼射虛空欲報其怨，審然不虛。」",
    "T16n0656_002:0016c22_16": "「云何？",
    "T16n0656_002:0016c22_17": "舍利弗！",
    "T16n0656_002:0016c22_18": "於空射空，箭著空耶？」",
    "T16n0656_002:0016c23_19": "對曰：「不著。」",
    "T16n0656_002:0016c24_0": "佛言：「云何於空報怨？」",
    "T16n0656_002:0016c24_1": "舍利弗言：「虛空無相，不見有報無報。」",
    "T16n0656_002:0016c25_2": "佛言：「如是，如是。",
    "T16n0656_002:0016c25_3": "如汝所言，虛空無報。」",
    "T16n0656_002:0016c26_4": "佛告舍利弗：「無礙泥洹亦復如是，在有為相隨有為識、在無為相隨無為識，不在此相不在彼相，亦非有識亦非無識，是謂無礙泥洹非有識非無識也。」",
    "T16n0656_002:0016c29_5": "時有五百比丘，聞此虛空無盡之法，即從座起，收攝衣鉢涉道而去。",
    "T16n0656_002:0017a02_6": "何以故？",
    "T16n0656_002:0017a02_7": "斯等比丘，於空求空欲報空怨，計心染著謂空有空，正使將來恒沙諸佛立前說法，斯等比丘於空染空終不解脫。",
    "T16n0656_002:0017a05_8": "爾時，座上凡夫、立信、學無學人，未能盡苦至無為界。",
    "T16n0656_002:0017a06_9": "時，舍利弗承佛威神，告四部眾：「云何？",
    "T16n0656_002:0017a07_10": "諸賢！",
    "T16n0656_002:0017a07_11": "汝等審解此深法乎？」",
    "T16n0656_002:0017a07_12": "對曰：「唯然。",
    "T16n0656_002:0017a07_13": "賢者舍利弗！",
    "T16n0656_002:0017a08_14": "永斷塵勞所作已辦。」",
    "T16n0656_002:0017a08_15": "舍利弗言：「云何盡塵勞耶？」",
    "T16n0656_002:0017a09_16": "對曰：「眾智不雜，非造非不造故，故盡塵勞。」",
    "T16n0656_002:0017a10_17": "舍利弗言：「善哉，善哉！",
    "T16n0656_002:0017a10_18": "族姓子！",
    "T16n0656_002:0017a11_0": "塵勞之疇是眾生本，於眾生中成無上道，於如來福田淨一切智。」",
    "T16n0656_002:0017a12_1": "舍利弗言：「淨亦無淨，云何於福田淨一切智？」",
    "T16n0656_002:0017a13_2": "對曰：「未得道果，於一切智未淨其跡。」",
    "T16n0656_002:0017a14_3": "又問：「舍利弗！",
    "T16n0656_002:0017a14_4": "菩薩淨一切智凡有幾品？」",
    "T16n0656_002:0017a15_5": "舍利弗言：「菩薩淨一切智，不為世法所拘。」",
    "T16n0656_002:0017a16_6": "又問：「云何不為世法所拘？」",
    "T16n0656_002:0017a16_7": "舍利弗言：「諸法無著不懷倒見。」",
    "T16n0656_002:0017a17_8": "又問：「菩薩瓔珞云何成就？」",
    "T16n0656_002:0017a18_9": "答曰：「不失佛道至竟成就，不失菩薩瓔珞，是謂，族姓子！",
    "T16n0656_002:0017a19_10": "斯由本行不失善願。」",
    "T16n0656_002:0017a19_11": "又問：「云何？",
    "T16n0656_002:0017a20_12": "舍利弗！",
    "T16n0656_002:0017a20_13": "菩薩摩訶薩云何憑善知識，成就菩薩眾行瓔珞？」",
    "T16n0656_002:0017a21_14": "答曰：「於一切眾生不惜身命，是謂菩薩摩訶薩善知識。」",
    "T16n0656_002:0017a22_15": "又問：「用何等智成就眾行瓔珞？」",
    "T16n0656_002:0017a23_16": "答曰：「不斷佛種，更不造新。」",
    "T16n0656_002:0017a24_17": "又問：「云何於諸如來，承事供養莊嚴佛土？」",
    "T16n0656_002:0017a25_18": "答曰：「不以劫數為期，是謂莊嚴佛土。」",
    "T16n0656_002:0017a25_19": "又問：「云何於如來所，賢聖默然不起眾想？」",
    "T16n0656_002:0017a26_20": "答曰：「寧失身命，不缺於戒。」",
    "T16n0656_002:0017a27_21": "又問：「云何分別八百根門？」",
    "T16n0656_002:0017a28_22": "答曰：「持心連續，不失守意出入息念。」",
    "T16n0656_002:0017a29_0": "又問：「云何具足六堅之法？」",
    "T16n0656_002:0017a29_1": "答曰：「不實之身、不實之命，易實身命。」",
    "T16n0656_002:0017b01_2": "又問：「云何具足無盡藏？」",
    "T16n0656_002:0017b02_3": "答曰：「已得菩薩無礙瓔珞，便能具足七財無盡。」",
    "T16n0656_002:0017b03_4": "又問：「云何於世少欲知足？」",
    "T16n0656_002:0017b03_5": "答曰：「於諸眾智不相違背，是謂少欲。」",
    "T16n0656_002:0017b04_6": "又問：「云何遊心閑居不染三有？」",
    "T16n0656_002:0017b05_7": "答曰：「不願求於三界。」",
    "T16n0656_002:0017b05_8": "又問：「云何用智覺三世患？」",
    "T16n0656_002:0017b06_9": "答曰：「盡苦元本，不生塵勞。」",
    "T16n0656_002:0017b07_10": "又問：「云何於三痛法無有想念？」",
    "T16n0656_002:0017b07_11": "答曰：「不見苦樂，無苦無樂。」",
    "T16n0656_002:0017b08_12": "又問：「云何菩薩受無所受？」",
    "T16n0656_002:0017b09_13": "答曰：「分別五陰，色痛想行識。」",
    "T16n0656_002:0017b09_14": "又問：「云何菩薩深入法本？」",
    "T16n0656_002:0017b10_15": "答曰：「捨外六入，內不造六塵。」",
    "T16n0656_002:0017b11_16": "又問：「云何以度度也？」",
    "T16n0656_002:0017b11_17": "答曰：「分別諸道不染道果。」",
    "T16n0656_002:0017b12_18": "「云何菩薩捨慳惠施不起想著？」",
    "T16n0656_002:0017b12_19": "答曰：「於一切眾生心無三礙。」",
    "T16n0656_002:0017b13_20": "又問：「云何菩薩守戒不缺？」",
    "T16n0656_002:0017b14_21": "答曰：「從初發意乃至成佛，不捨道心柔順法忍。」",
    "T16n0656_002:0017b15_22": "又問：「云何修忍不起恚怒？」",
    "T16n0656_002:0017b15_23": "答曰：「伏心攝意，計空無形。」",
    "T16n0656_002:0017b16_24": "又問：「云何菩薩用心精進，不起懈怠？」",
    "T16n0656_002:0017b17_25": "答曰：「分別思惟，如救火然。」",
    "T16n0656_002:0017b18_0": "又問：「云何菩薩禪意不虧，遊至十方心意不錯？」",
    "T16n0656_002:0017b19_1": "答曰：「意等無二，不失智慧。」",
    "T16n0656_002:0017b19_2": "又問：「云何慧眼普照無礙？」",
    "T16n0656_002:0017b20_3": "答曰：「一切諸法，不見形相。」",
    "T16n0656_002:0017b20_4": "又問：「云何菩薩入慈等定，攝取眾生不見有度？」",
    "T16n0656_002:0017b22_0": "答曰：「觀了眾生心意識本。」",
    "T16n0656_002:0017b22_1": "「云何菩薩愍念悲泣諸不度者？」",
    "T16n0656_002:0017b23_2": "答曰：「不起法想、見有高下。」",
    "T16n0656_002:0017b23_3": "又問：「云何菩薩喜心不絕入無量定？」",
    "T16n0656_002:0017b24_4": "答曰：「行本自然，不見生滅。」",
    "T16n0656_002:0017b25_5": "又問：「云何菩薩行三三昧至泥洹門？」",
    "T16n0656_002:0017b26_6": "答曰：「不捨如來，八道徑路。」",
    "T16n0656_002:0017b27_0": "爾時，舍利弗以無數方便，與諸會者說微妙法無礙瓔珞。",
    "T16n0656_002:0017b28_1": "時，一千二百比丘信心堅固立不退轉。",
    "T16n0656_002:0017b29_2": "復有無數天人，皆發無上正真道意。",
    "T16n0656_002:0017c01_0": "時有菩薩名無頂相，即從座起，前白佛言：「甚奇！",
    "T16n0656_002:0017c02_1": "甚特！",
    "T16n0656_002:0017c02_2": "未曾所聞！",
    "T16n0656_002:0017c02_3": "如賢者舍利弗說智慧界，非有非無，不見愛憎喜怒諸法之相。",
    "T16n0656_002:0017c03_4": "如我觀見十方世界諸佛世尊敷演道教，或說有教漸至無為，或說無教亦至無為，或說身苦令知厭患，或除識想知離本際。",
    "T16n0656_002:0017c06_5": "云何菩薩普入諸法，一一分別不起增減？",
    "T16n0656_002:0017c07_6": "今聞如來身相之法，有為自爾行不改易，無為無形不可測度。",
    "T16n0656_002:0017c09_7": "今欲聞如來瓔珞之本，唯願解說。",
    "T16n0656_002:0017c09_8": "有為色身有幾瓔珞而自嚴飾？",
    "T16n0656_002:0017c10_9": "無為色身有幾瓔珞而自嚴飾？",
    "T16n0656_002:0017c11_10": "有為無色身有幾瓔珞而自嚴飾？",
    "T16n0656_002:0017c12_11": "無為無色身有幾瓔珞而自嚴飾？」",
    "T16n0656_002:0017c12_12": "爾時，世尊告無頂相菩薩曰：「善哉，善哉！",
    "T16n0656_002:0017c13_13": "族姓子！",
    "T16n0656_002:0017c13_14": "乃能於如來前為師子吼，今當為汝一一分別。",
    "T16n0656_002:0017c15_0": "諦聽諦聽！",
    "T16n0656_002:0017c15_1": "善思念之！",
    "T16n0656_002:0017c15_2": "菩薩摩訶薩從初發意乃至成佛，恒當具足撿身口意，莊嚴六度了色本無，不見色本，於色莊嚴六瓔珞法，逮得如來深藏瓔珞。",
    "T16n0656_002:0017c18_3": "「云何為六？",
    "T16n0656_002:0017c18_4": "於是善男子、善女人，若眼見色，知彼起色，眾生婬怒癡，應進便進，應退便退，眼非彼色色非即眼，念除彼色不起眼想，是謂一法清淨瓔珞。",
    "T16n0656_002:0017c21_5": "「復次，族姓子！",
    "T16n0656_002:0017c22_6": "色性自然識亦自然，彼色我識不興塵勞，速解彼縛不染我有，是謂二法清淨瓔珞。",
    "T16n0656_002:0017c24_7": "「復次，族姓子！",
    "T16n0656_002:0017c24_8": "諸善根本，於色無形分別思惟，根本清淨色亦清淨，是謂三法清淨瓔珞。",
    "T16n0656_002:0017c26_9": "「復次，族姓子！",
    "T16n0656_002:0017c26_10": "著色染欲，非色有欲；色性本無，況復婬欲？",
    "T16n0656_002:0017c27_11": "是謂四法清淨瓔珞。",
    "T16n0656_002:0017c27_12": "「復次，族姓子！",
    "T16n0656_002:0017c28_13": "計色有常非眼境界，意識分別便起猶豫，計常無常乃至無我，色性虛寂永無起滅，是謂五法清淨瓔珞。",
    "T16n0656_002:0018a01_14": "「復次，族姓子！",
    "T16n0656_002:0018a01_15": "色是外入，眼識往受，有色有為有色無為，有為色識便敗道根，無為色識果報成就，思惟分別有無相者，是謂六法清淨瓔珞。",
    "T16n0656_002:0018a04_16": "「復次，族姓子！",
    "T16n0656_002:0018a05_0": "自攝色識復有六事。",
    "T16n0656_002:0018a05_1": "云何為六？",
    "T16n0656_002:0018a05_2": "於是，族姓子！",
    "T16n0656_002:0018a06_0": "識相無形流馳萬端，前有外塵便生塵勞，善則善識惡則惡識，惡識無善善識無惡，菩薩攝意不起善惡識者，是謂一法清淨瓔珞。",
    "T16n0656_002:0018a08_1": "「復次，族姓子！",
    "T16n0656_002:0018a09_2": "眼識觀空悉無所有，便生空想無善惡報，不見今生後復受報，於中攝意不起顛倒想者，是謂二法清淨瓔珞。",
    "T16n0656_002:0018a11_3": "「復次，族姓子！",
    "T16n0656_002:0018a12_4": "識別無我，或時有見根門不淨而計有淨，或復有念根門有淨而計不淨，於中攝意不起二想者，是謂三法清淨瓔珞。",
    "T16n0656_002:0018a14_5": "「復次，族姓子！",
    "T16n0656_002:0018a15_0": "識見彼恚有善不善，善謂常善，不善亦爾，於中攝意具足忍辱者，是謂四法清淨瓔珞。",
    "T16n0656_002:0018a16_1": "「復次，族姓子！",
    "T16n0656_002:0018a17_2": "識知眾生有趣善者、不趣善者，有堅住行地、不堅住行地，於中攝意心不退轉者，是謂五法清淨瓔珞。",
    "T16n0656_002:0018a19_3": "「復次，族姓子！",
    "T16n0656_002:0018a19_4": "識觀前色有道有俗，見道不知是道、見俗不知是俗，於中攝意善分別道俗者，是謂六法清淨瓔珞。",
    "T16n0656_002:0018a22_5": "「耳識趣想，復有六事。",
    "T16n0656_002:0018a22_6": "云何為六？",
    "T16n0656_002:0018a22_7": "於是，族姓子！",
    "T16n0656_002:0018a23_8": "若耳聞聲十八變動，或聞風聲樹木山崩，或時鳥獸音樂之聲，聲有善惡可記不可記，於中攝意耳識不錯者，是謂一法清淨瓔珞。",
    "T16n0656_002:0018a26_9": "「復次，族姓子！",
    "T16n0656_002:0018a26_10": "有時眾生，便得世俗通徹之聽，或百踰旬二百踰旬，復至無數諸佛國土，猶如猛雄世尊進趣道場欲成等正覺，爾時天地六返震動，分別音響悉歸虛空，於中攝意不起想著者，是謂二法清淨瓔珞。",
    "T16n0656_002:0018b01_11": "「復次，族姓子！",
    "T16n0656_002:0018b02_12": "耳識聞聲本無所有，便生眾想起若干念，於中攝意無邪念者，是謂三法清淨瓔珞。",
    "T16n0656_002:0018b04_13": "「復次，族姓子！",
    "T16n0656_002:0018b04_14": "耳通清淨，知彼受形有清有濁，見濁不起塵勞、見清不生道心，於中攝意不起彼我者，是謂四法清淨瓔珞。",
    "T16n0656_002:0018b06_15": "「復次，族姓子！",
    "T16n0656_002:0018b07_16": "或時耳識聞他方異剎演說五分法身，現處母胎不染塵欲，復現出家心不改變，在樹王下成等正覺，於中攝意分別道俗者，是謂五法清淨瓔珞。",
    "T16n0656_002:0018b10_17": "「復次，族姓子！",
    "T16n0656_002:0018b10_18": "耳識聽察十方國土諸佛世尊轉虛空法輪，彈指之頃拔濟無量眾生之類，不自稱說吾有所度，於中攝意不計化眾生者，是謂六法清淨瓔珞。」",
    "T16n0656_002:0018b14_19": "佛復告無頂相菩薩曰：「依彼耳識，當修行六法。",
    "T16n0656_002:0018b15_20": "云何為六？",
    "T16n0656_002:0018b15_21": "於是，族姓子！",
    "T16n0656_002:0018b15_22": "行權方便記本所造，修習瓔珞不越次敘，是謂一法清淨瓔珞。",
    "T16n0656_002:0018b17_23": "「復次，族姓子！",
    "T16n0656_002:0018b17_24": "猗行無我不計身本，是謂二法清淨瓔珞。",
    "T16n0656_002:0018b18_25": "「復次，族姓子！",
    "T16n0656_002:0018b18_26": "具足六法不毀戒性，是謂三法清淨瓔珞。",
    "T16n0656_002:0018b19_27": "「復次，族姓子！",
    "T16n0656_002:0018b20_28": "耳識玄鑒通達無礙，不捨弘誓大慈之心，是謂四法清淨瓔珞。",
    "T16n0656_002:0018b21_29": "「復次，族姓子！",
    "T16n0656_002:0018b21_30": "耳識了知進趣行步，斯法善道、斯法惡道，斯法有為、斯法無為，於中分別耳識不錯者，是謂五法清淨瓔珞。",
    "T16n0656_002:0018b24_31": "「復次，族姓子！",
    "T16n0656_002:0018b24_32": "耳識分別諸佛世界，聽聞殊特深妙之法，一一承事諸佛世尊，是謂六法清淨瓔珞。",
    "T16n0656_002:0018b26_33": "「復有六法當念修行。",
    "T16n0656_002:0018b26_34": "云何為六？",
    "T16n0656_002:0018b27_35": "如來世尊色身清淨非愛欲身，身放眾香，普遍十方無量世界，一一香氣皆演無量瓔珞法門，不猗眾生有眾生想，於中成就具足鼻識，是謂一法清淨瓔珞。",
    "T16n0656_002:0018c01_36": "「復次，族姓子！",
    "T16n0656_002:0018c02_0": "如來世尊無量香界，以戒德香普周十方恒沙剎土，於中攝取無量眾生，是謂二法清淨瓔珞。",
    "T16n0656_002:0018c04_1": "「復次，族姓子！",
    "T16n0656_002:0018c04_2": "復以鼻識察彼香界，應從三道斷諸縛著，不失鼻識應行之本，是謂三法清淨瓔珞。",
    "T16n0656_002:0018c06_3": "「復次，族姓子！",
    "T16n0656_002:0018c06_4": "因彼鼻通演出無量審諦之教，鼻識清淨眾行具足，是謂四法清淨瓔珞。",
    "T16n0656_002:0018c08_5": "「復次，族姓子！",
    "T16n0656_002:0018c08_6": "鼻識有三，界外入內識，嗅善惡香，分別八道十六聖迹，是謂五法清淨瓔珞。",
    "T16n0656_002:0018c10_7": "「復次，族姓子！",
    "T16n0656_002:0018c10_8": "鼻識嗅香，一念一意，知彼眾生心所念法，一一演暢無量法門，是謂六法清淨瓔珞。」",
    "T16n0656_002:0018c12_9": "佛復告無頂相菩薩曰：「復當具足六法，佛相無相不可護持，莊嚴成道以自莊飾。",
    "T16n0656_002:0018c14_10": "云何為六？",
    "T16n0656_002:0018c14_11": "於是，族姓子！",
    "T16n0656_002:0018c14_12": "坐佛樹下修習一相，觀見眾生所行不在，從兜術天降神母胎，雖現俗變不失賢聖，如來禁戒德香普遍無量世界，是謂一法清淨瓔珞。",
    "T16n0656_002:0018c17_13": "「復次，族姓子！",
    "T16n0656_002:0018c18_14": "修鼻識相，普知十方諸佛世界，知所趣生受形不同，復以神足而教化之，是謂二法清淨瓔珞。",
    "T16n0656_002:0018c20_15": "「復次，族姓子！",
    "T16n0656_002:0018c20_16": "鼻識分別相相無厭，復觀十方無量世界，悉見一生補處菩薩香氣遍滿十方世界，於中攝意而不分散，是謂三法清淨瓔珞。",
    "T16n0656_002:0018c23_17": "「復次，族姓子！",
    "T16n0656_002:0018c23_18": "初坐佛樹內自思惟：『今吾成佛必然不疑。",
    "T16n0656_002:0018c24_19": "以何證驗？",
    "T16n0656_002:0018c24_20": "令天、龍、鬼神，乃至十方諸佛世尊，知我今坐佛樹下。』",
    "T16n0656_002:0018c26_21": "即放諸毛孔一一眾香，令十方界悉來宿衛擁護菩薩至成作佛，是謂四法清淨瓔珞。",
    "T16n0656_002:0018c28_0": "「復次，族姓子！",
    "T16n0656_002:0018c28_1": "於樹王下已成等覺，眾相具足，一夜之中成三明慧。",
    "T16n0656_002:0018c29_2": "初夜自念：『過去恒沙諸佛世尊在此成道，先布何法？",
    "T16n0656_002:0019a01_3": "云何教化？』",
    "T16n0656_002:0019a01_4": "如是思惟，復至中夜：『古昔諸佛在此成道，皆說無量諸度無極，我今亦應如諸佛法。』",
    "T16n0656_002:0019a03_5": "便入眾香無形定意。",
    "T16n0656_002:0019a04_6": "復從定起，復更思惟：『古昔諸佛雖於此處成佛，先度何人？",
    "T16n0656_002:0019a05_7": "云何說法？』",
    "T16n0656_002:0019a05_8": "爾時，便聞十方世界一切眾香，各有斯音度應度者。",
    "T16n0656_002:0019a07_0": "復於彼處一一思惟，乃至後夜，如是不退不闕香界，是謂五法清淨瓔珞。",
    "T16n0656_002:0019a08_1": "「復次，族姓子！",
    "T16n0656_002:0019a09_0": "已獲鼻相內自思惟：『世香無常種生死法，以何方便求道德之香？』",
    "T16n0656_002:0019a10_1": "便自入定，分別慧定五分法身，以識往別，戒香攝身、定香攝意、慧香攝亂、解慧攝倒見、度知攝無明，是謂如來五分法香瓔珞其身，是謂六法清淨瓔珞。」",
    "T16n0656_002:0019a14_0": "佛復告無頂相菩薩曰：「如來舌相眾相中妙，演布言教不漏四過，本所造願說法教化，口教清淨不失舌識，是謂一法清淨瓔珞。",
    "T16n0656_002:0019a16_1": "「復次，族姓子！",
    "T16n0656_002:0019a17_2": "本修清淨守護三行，知彼眾生神識所趣，輒便說法不失次緒，舌識清淨，是謂二法清淨瓔珞。",
    "T16n0656_002:0019a19_3": "「復次，族姓子！",
    "T16n0656_002:0019a19_4": "雖口說法有教有響，言從識發外輒受化，復採彼語而為說法，於中自攝舌識清淨，是謂三法清淨瓔珞。",
    "T16n0656_002:0019a21_5": "「復次，族姓子！",
    "T16n0656_002:0019a22_6": "舌有眾相相相不同，一一化識說法無窮，不失四辯舌識清淨，乃至無量恒沙剎土，言從語用無不受信，是謂四法清淨瓔珞。",
    "T16n0656_002:0019a25_7": "「復次，族姓子！",
    "T16n0656_002:0019a25_8": "或時有人聞彼說法，或善或不善，或說邪見或說正見，復能反詰尋究義趣，於中具足不失舌識，是謂五法清淨瓔珞。",
    "T16n0656_002:0019a28_9": "「復次，族姓子！",
    "T16n0656_002:0019a28_10": "過去諸佛所說言教，有行有智有趣，當來諸佛，有行有智有趣，現在諸佛，有行有智有趣。",
    "T16n0656_002:0019b01_11": "云何過去諸佛，有行有智有趣？",
    "T16n0656_002:0019b02_12": "於是，族姓子！",
    "T16n0656_002:0019b02_13": "過去如來、無所著、等正覺，身滅相滅色滅。",
    "T16n0656_002:0019b03_14": "云何身滅？",
    "T16n0656_002:0019b03_15": "過去如來身不常住，色身變易非一非二，生生自滅，雖復久久滅盡，猶有身名不滅，此有為身不入無為境。",
    "T16n0656_002:0019b06_16": "如來身者，五分法性，常定不變有佛無佛，是謂身滅非五分身滅。",
    "T16n0656_002:0019b07_17": "所謂相滅者，有相有色、有相無色。",
    "T16n0656_002:0019b08_18": "云何有相有色、有相無色？",
    "T16n0656_002:0019b09_0": "眼識境界外六入本，是謂有相有色也。",
    "T16n0656_002:0019b09_1": "有相無色者，諸有為法無為法、定法無定法，非眼識境界也，是謂有相無色也。",
    "T16n0656_002:0019b11_2": "所謂色滅者，色有三品，有形色、無形色、增大色。",
    "T16n0656_002:0019b12_3": "云何有形色？",
    "T16n0656_002:0019b13_0": "口所吐教、心識造行，隨前染著，是謂有形色也。",
    "T16n0656_002:0019b14_1": "云何無形色？",
    "T16n0656_002:0019b14_2": "如今說言，有善有惡知後有報，必然不疑。",
    "T16n0656_002:0019b15_3": "今處現在，造過去未來行，非今眼識所見，是謂無形色。",
    "T16n0656_002:0019b16_4": "云何增大色？",
    "T16n0656_002:0019b16_5": "色有不盡非色有盡，有色亦盡無色亦盡，是謂增大色。",
    "T16n0656_002:0019b18_6": "如是，族姓子！",
    "T16n0656_002:0019b18_7": "便具六法清淨瓔珞。」",
    "T16n0656_002:0019b19_0": "爾時，無頂相菩薩前白佛言：「云何舌識言教？",
    "T16n0656_002:0019b20_0": "演出無量本慧定意，舌識非識亦非平等，一切音響耳識境界，外諸色像眼識境界，眾香好醜鼻識境界，口所說言有聲而無形，主知外法而不自知，云何舌識受耳識相？」",
    "T16n0656_002:0019b23_1": "佛告無頂相菩薩曰：「云何？",
    "T16n0656_002:0019b24_2": "族姓子！",
    "T16n0656_002:0019b24_3": "聲從耳出，為從外來？」",
    "T16n0656_002:0019b25_4": "答曰：「外識，不從內識。」",
    "T16n0656_002:0019b25_5": "又問：「口出言教或大或小，由口耳識聞，不由口耳識聞？」",
    "T16n0656_002:0019b26_6": "答曰：「或由口聞，或不由口聞。」",
    "T16n0656_002:0019b27_7": "又問：「云何由口聞？",
    "T16n0656_002:0019b28_8": "不由口聞？」",
    "T16n0656_002:0019b28_9": "答曰：「口出音響，此則由口聞；地水火風山河石壁，此不由口聞。」",
    "T16n0656_002:0019b29_10": "又問：「口出音響得稱為識，地水火風可無識乎？」",
    "T16n0656_002:0019c01_11": "答曰：「地水火風非口識也。」",
    "T16n0656_002:0019c02_12": "又問：「云何成就口識？」",
    "T16n0656_002:0019c03_0": "答曰：「四大也。」",
    "T16n0656_002:0019c03_1": "又問：「口非四大，今言四大耶？」",
    "T16n0656_002:0019c04_0": "答曰：「有識四大，不言無識四大。」",
    "T16n0656_002:0019c04_1": "又問：「云何言有識四大，不言無識四大？」",
    "T16n0656_002:0019c05_2": "答曰：「有識四大，口識是也。",
    "T16n0656_002:0019c06_3": "無識四大，地水火風也。」",
    "T16n0656_002:0019c06_4": "又問：「有識四大，豈非地水火風乎？」",
    "T16n0656_002:0019c07_5": "對曰：「然。」",
    "T16n0656_002:0019c07_6": "又問：「無識四大，何者是耶？」",
    "T16n0656_002:0019c08_7": "答曰：「地離水則無識，水離火則無識，火離風則無識，風離空則無識，空離識則無識，是謂四大無識。」",
    "T16n0656_002:0019c10_8": "又問：「有識四大所出音響，地耶？",
    "T16n0656_002:0019c11_9": "水耶？",
    "T16n0656_002:0019c11_10": "火耶？",
    "T16n0656_002:0019c11_11": "風耶？",
    "T16n0656_002:0019c11_12": "空耶？",
    "T16n0656_002:0019c11_13": "識耶？」",
    "T16n0656_002:0019c11_14": "答曰：「普聚。」",
    "T16n0656_002:0019c12_15": "又問：「除四大，識為所在？」",
    "T16n0656_002:0019c12_16": "答曰：「識無所猗。」",
    "T16n0656_002:0019c13_17": "又問：「地水火風同聲同響，不說識乎？」",
    "T16n0656_002:0019c14_0": "答曰：「識獨無侶，故無識也。」",
    "T16n0656_002:0019c14_1": "又問：「識獨得稱識耶？」",
    "T16n0656_002:0019c15_2": "答曰：「識獨非識。」",
    "T16n0656_002:0019c15_3": "又問：「識獨非識，云何依地水火風耶？",
    "T16n0656_002:0019c16_4": "有為耶？",
    "T16n0656_002:0019c16_5": "無為耶？」",
    "T16n0656_002:0019c16_6": "答曰：「如是。」",
    "T16n0656_002:0019c16_7": "又問：「識離死胎，復有處耶？」",
    "T16n0656_002:0019c17_8": "答曰：「有。」",
    "T16n0656_002:0019c17_9": "又問：「何者盡苦本？」",
    "T16n0656_002:0019c18_10": "答曰：「無盡識是也。」",
    "T16n0656_002:0019c18_11": "時，無頂相菩薩復問：「大成就識？",
    "T16n0656_002:0019c19_12": "識成就大？」",
    "T16n0656_002:0019c19_13": "答曰：「大成就識。」",
    "T16n0656_002:0019c20_0": "又問：「識所猗耶？」",
    "T16n0656_002:0019c20_1": "答曰：「諸大。」",
    "T16n0656_002:0019c20_2": "又問：「地水火風空，離地水火風空，識為所在？」",
    "T16n0656_002:0019c21_3": "答曰：「識無所在。」",
    "T16n0656_002:0019c22_4": "又問：「滅盡耶？」",
    "T16n0656_002:0019c22_5": "答曰：「非也。」",
    "T16n0656_002:0019c22_6": "又問：「非滅耶？」",
    "T16n0656_002:0019c23_0": "答曰：「非也。」",
    "T16n0656_002:0019c23_1": "又問：「識非趣非不趣，此法非泥洹乎？」",
    "T16n0656_002:0019c24_2": "答曰：「非也。」",
    "T16n0656_002:0019c24_3": "又問：「識、泥洹有異乎？」",
    "T16n0656_002:0019c24_4": "答曰：「不異。」",
    "T16n0656_002:0019c25_5": "又問：「有泥洹四大？」",
    "T16n0656_002:0019c25_6": "答曰：「無泥洹四大也。」",
    "T16n0656_002:0019c26_7": "又問：「有泥洹識耶？」",
    "T16n0656_002:0019c26_8": "答曰：「有泥洹識。」",
    "T16n0656_002:0019c26_9": "又問：「地水火風識，及泥洹識，有何差別？」",
    "T16n0656_002:0019c27_10": "答曰：「地水火風識轉，泥洹識不轉，是謂差別。」",
    "T16n0656_002:0019c28_11": "又問：「地水火風離識，泥洹離識，有何差別？」",
    "T16n0656_002:0019c29_12": "答曰：「四大離識，不離過去當來現在；泥洹離識，永離過去當來現在。」",
    "T16n0656_002:0020a02_13": "又問：「離四大識、離泥洹識，此識未在四大、未在泥洹，復有異乎？」",
    "T16n0656_002:0020a04_0": "答曰：「非也。」",
    "T16n0656_002:0020a04_1": "又問：「四大離識，泥洹離識，不異乎？」",
    "T16n0656_002:0020a05_2": "答曰：「不異。」",
    "T16n0656_002:0020a05_3": "又問：「識處泥洹成無為法，識處四大成有為法，不別耶？」",
    "T16n0656_002:0020a06_4": "答曰：「不別。」",
    "T16n0656_002:0020a06_5": "又問：「若使不別，云何此有為識、此無為識，有何異？」",
    "T16n0656_002:0020a07_6": "答曰：「有為識成就四大，無為識不成就四大，是故有異。」",
    "T16n0656_002:0020a09_7": "爾時，無頂相菩薩前白佛言：「世尊！",
    "T16n0656_002:0020a10_0": "離四大識、離泥洹識，亦不一亦不二。",
    "T16n0656_002:0020a10_1": "何以故？",
    "T16n0656_002:0020a11_0": "識在四大，便有過去當來現在；識在泥洹，便無過去當來現在也。",
    "T16n0656_002:0020a12_1": "此識彼識復有異耶？」",
    "T16n0656_002:0020a13_0": "答曰：「不異。」",
    "T16n0656_002:0020a13_1": "又問：「何以故說此四大識、此泥洹識？」",
    "T16n0656_002:0020a14_2": "答曰：「假號，非誠諦教。」",
    "T16n0656_002:0020a14_3": "時，無頂相菩薩內自思惟：「我今所問四大離識有果報行，今以無果報行報我。",
    "T16n0656_002:0020a16_4": "將無我問非耶？",
    "T16n0656_002:0020a16_5": "報我非乎？」",
    "T16n0656_002:0020a17_6": "爾時，世尊知彼無頂相菩薩心中所念，便告無頂相菩薩曰：「有為四大識，非無為四大識；無為四大識，非有為四大識。",
    "T16n0656_002:0020a19_7": "云何四大識非此非彼乎？」",
    "T16n0656_002:0020a20_8": "答曰：「非也。」",
    "T16n0656_002:0020a20_9": "又問：「非四大識、非泥洹識，非無識耶？」",
    "T16n0656_002:0020a21_10": "答曰：「識滅識不滅。」",
    "T16n0656_002:0020a22_11": "「云何識滅？」",
    "T16n0656_002:0020a22_12": "答曰：「非現在。」",
    "T16n0656_002:0020a22_13": "「云何識不滅？」",
    "T16n0656_002:0020a22_14": "答曰：「現在。」",
    "T16n0656_002:0020a23_15": "又問：「識有滅耶？」",
    "T16n0656_002:0020a23_16": "答曰：「現在。」",
    "T16n0656_002:0020a23_17": "又問：「無為法復現在耶？」",
    "T16n0656_002:0020a24_18": "答曰：「不也。」",
    "T16n0656_002:0020a24_19": "又問：「有為法復現在耶？」",
    "T16n0656_002:0020a25_20": "答曰：「不也。」",
    "T16n0656_002:0020a25_21": "又問：「有為無為相，非現非無現，為何所依？」",
    "T16n0656_002:0020a26_22": "答曰：「依無所依。」",
    "T16n0656_002:0020a26_23": "又問：「善哉！",
    "T16n0656_002:0020a27_0": "識有依耶？」",
    "T16n0656_002:0020a27_1": "答曰：「識無依。」",
    "T16n0656_002:0020a27_2": "又問：「云何識無有依？",
    "T16n0656_002:0020a28_3": "有界耶？」",
    "T16n0656_002:0020a28_4": "答曰：「有三界：身界、法界、空界，是謂三界。」",
    "T16n0656_002:0020a29_5": "時，無頂相菩薩前白佛言：「有染污識、無染污識。",
    "T16n0656_002:0020b01_6": "云何無染污識而成染污識？」",
    "T16n0656_002:0020b01_7": "佛告無頂相菩薩曰：「染污識動為無染污識，無染污識不為染污識。",
    "T16n0656_002:0020b03_8": "何以故？",
    "T16n0656_002:0020b03_9": "識性常住亦不變易，無生滅著斷。",
    "T16n0656_002:0020b04_10": "以是故，動識為住識，住識不為動識。」",
    "T16n0656_002:0020b06_0": "爾時，世尊復告無頂相菩薩：「吾今成佛三界特尊，眾相具足，四無所畏、十八不共法，眾德普備，今得住識未得動識。」",
    "T16n0656_002:0020b08_1": "時，無頂相菩薩前白佛言：「世尊！",
    "T16n0656_002:0020b09_2": "云何住識不得動識？」",
    "T16n0656_002:0020b09_3": "佛言：「所謂動識有為法界，所謂住識無為法界。",
    "T16n0656_002:0020b10_4": "非無為識成有為識，以是故，動識成住識，非住識成動識。」",
    "T16n0656_002:0020b12_5": "是時，世尊說此語時，無頂相菩薩及百千天人，皆發無上立住識行；無數眾生皆發無上正真道意。",
    "T16n0656_002:0020b14_6": "時，無頂相菩薩即於佛前，而作頌曰：「眾相具足，　　成如來身，　　不著三界，　如空無我。",
    "T16n0656_002:0020b17_7": "　　已除心垢，　　神通自在，　由逮動識，　　不逮住識。",
    "T16n0656_002:0020b18_8": "　　法界虛空，　亦不變易，　　如來久如，　　當逮住識。",
    "T16n0656_002:0020b20_0": "　過去如來，　　數如恒沙，　　為得住識，　悉動識乎？",
    "T16n0656_002:0020b21_1": "　　我今有疑，　　不達法界，　唯願垂愍，　　令無妄想。",
    "T16n0656_002:0020b22_2": "　　眾生志趣，　性行不同，　　聞說妙空，　　不究根原。",
    "T16n0656_002:0020b24_0": "　虛空無相，　　行一平等，　　云何住識，　乃謂清淨？",
    "T16n0656_002:0020b25_1": "　　如今時至，　　宜為演暢，　本際通慧，　　甚奇難有。",
    "T16n0656_002:0020b26_2": "　　四輩無畏，　咸欲聞知，　　住識動識，　　分別其性。",
    "T16n0656_002:0020b28_0": "　過佛常爾，　　法界平等，　　當來諸聖，　法性亦然。",
    "T16n0656_002:0020b29_1": "　　如今眾生，　　入寂不亂，　復從何識，　　而獲定意？",
    "T16n0656_002:0020c01_2": "　　今此定意，　永寂無響，　　為是住識，　　為是動識？",
    "T16n0656_002:0020c03_0": "　願一一說，　　法界根本，　　永除疑結，　不懷猶豫。」",
    "T16n0656_002:0020c05_0": "爾時，世尊復以此偈，報無頂相菩薩曰：「過去諸如來，　　神智無有窮，　雖身取滅度，　　住識不變易。",
    "T16n0656_002:0020c08_0": "　動識有二品，　　有住不住識；　設入無為境，　　不見二名號。",
    "T16n0656_002:0020c10_0": "　如來無所著，　　安明山不動，　行過無與等，　　愍度下劣者。",
    "T16n0656_002:0020c12_0": "　國界諸村落，　　眾祐所經過，　非識不由此，　　為疑動住識。",
    "T16n0656_002:0020c14_0": "　設從無數劫，　　難計諸如來，　欲算如來識，　　動住不動住。",
    "T16n0656_002:0020c16_0": "　佛慧無邊崖，　　識周無量法，　身相弘誓備，　　無相不可見。",
    "T16n0656_002:0020c18_0": "　當我初生時，　　天地豁然明，　執心弘誓牢，　　無形無為識。",
    "T16n0656_002:0020c20_0": "　二足人中尊，　　如象離鉤鎻，　自然音樂伎，　　充滿虛空中。",
    "T16n0656_002:0020c22_0": "　無數諸天人，　　各自修禮敬，　各以若干頌，　　歌歎如來德。",
    "T16n0656_002:0020c24_0": "　以逮等正覺，　　目視無厭足，　轉無上法輪，　　演說無比法。",
    "T16n0656_002:0020c26_0": "　一切眾生類，　　宗奉尊聖教，　不計去來今，　　世雄如師子。",
    "T16n0656_002:0020c28_0": "　積功無數劫，　　不失總持行，　四等無所畏，　　潤益一切人。",
    "T16n0656_002:0021a01_0": "　道果自莊嚴，　　不計壽吾我，　無相應正覺，　　如空覆無礙。",
    "T16n0656_002:0021a03_0": "　今日得五眼，　　未住不處住，　懷來無顛倒，　　無住不見識。",
    "T16n0656_002:0021a05_0": "　如來奇特慧，　　印以無相法，　行盡無所缺，　　無財非世榮。",
    "T16n0656_002:0021a07_0": "　一行意一念，　　菩薩觀無亂，　動識眾識妙，　　住識非第一。",
    "T16n0656_002:0021a09_0": "　思惟過去佛，　　及以方當來，　如我今現在，　　不由住識成。",
    "T16n0656_002:0021a11_0": "　如來三達智，　　無偶亦無伴，　行過不可滅，　　不見識所在。」",
    "T16n0656_002:0021a13_0": "爾時，世尊復重告菩薩曰：「無身身識，身無身識，此法有六。",
    "T16n0656_002:0021a14_1": "云何為六？",
    "T16n0656_002:0021a14_2": "若有善男子、善女人，身入十六受外塵垢，身識一一分別，乃至淨地，是謂一法清淨瓔珞。",
    "T16n0656_002:0021a16_3": "「以無身之識，以起身識，於中分別悉由更樂，是謂二法清淨瓔珞。",
    "T16n0656_002:0021a18_4": "「吾昔有願，修其身相有行百五，乃謂身相，復有百五乃成身相，是謂三法清淨瓔珞。",
    "T16n0656_002:0021a20_5": "「過去久遠，眾生已滅，於彼受身，有為無為、有行無行。",
    "T16n0656_002:0021a21_6": "若好若醜，有苦有樂，一一識別法界非法界，此法界身識、此非法界身識，是謂四法清淨瓔珞。",
    "T16n0656_002:0021a23_7": "「身識造色，復有十事，真身化體亦無端緒，知彼身識趣無所趣，是謂五法清淨瓔珞。",
    "T16n0656_002:0021a25_8": "「了身識本歲日不同，本身今身變易不住，知本受形今亦變易，便能於中不失身識，是謂六法清淨瓔珞。",
    "T16n0656_002:0021a27_9": "「復次，族姓子！",
    "T16n0656_002:0021a28_0": "復有六事。",
    "T16n0656_002:0021a28_1": "云何為六？",
    "T16n0656_002:0021a28_2": "身行清淨不為眾惡，口亦清淨不說邪業，意修清淨不造眾塵，是謂一法清淨瓔珞。",
    "T16n0656_002:0021b01_3": "「過身已滅，有善有罪，善身善福分別善識，惡身惡業分別惡識，一一思惟善惡身識，是謂二法清淨瓔珞。",
    "T16n0656_002:0021b03_4": "「六身相法離善離惡，復能起念不捨身識。",
    "T16n0656_002:0021b04_5": "又時眾生，計身清淨有清淨識，計身不清淨有不清淨識，於中分別淨身識、不淨身識，是謂三法清淨瓔珞。",
    "T16n0656_002:0021b07_6": "「憶本所造有為身無為身，過去未來現在身，悉能分別不失身識，是謂四法清淨瓔珞。",
    "T16n0656_002:0021b09_7": "「心所念法非一非二，強記不忘知識所起，是謂五法清淨瓔珞。",
    "T16n0656_002:0021b10_8": "「無形識身，復有五事。",
    "T16n0656_002:0021b11_9": "云何為五？",
    "T16n0656_002:0021b11_10": "有染著身無染著身，有形身無形身，有識身無識身，有俗身有道身，有一身有非一身，於中悉皆分別，是謂六法清淨瓔珞。」",
    "T16n0656_002:0021b14_11": "佛告無頂相菩薩：「復有六事。",
    "T16n0656_002:0021b14_12": "云何為六？",
    "T16n0656_002:0021b15_13": "無盡法身有盡法身，分別有無法識清淨，是謂一法清淨瓔珞。",
    "T16n0656_002:0021b16_14": "「無為法性行無增減，知法有善知法無善，知有生法知有滅法，曉了法識不失法性，是謂二法清淨瓔珞(諸本少第三法)。",
    "T16n0656_002:0021b19_0": "「有常住身無常住身，法不常住知不常住，諸法常住亦知常住，思惟諸法住識無住識，是謂四法清淨瓔珞。",
    "T16n0656_002:0021b21_1": "「諸法寂然，諸法色亦復寂然，有為非識知有為識，無為非識知無為識，思惟不失法界，是謂五法清淨瓔珞。",
    "T16n0656_002:0021b23_2": "「法身無數無形不可見，非眼界所攝，從初發意不起二想，分別諸法不失法身，是謂六法清淨瓔珞。」",
    "T16n0656_002:0021b27_0": "菩薩瓔珞經卷第二"
}