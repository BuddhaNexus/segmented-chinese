{
    "T10n0279_049:0257c06_0": "大方廣佛華嚴經卷第四十九",
    "T10n0279_049:0257c08_0": "于闐國三藏實叉難陀奉　制譯",
    "T10n0279_049:0257c09_0": "普賢行品第三十六",
    "T10n0279_049:0257c10_0": "爾時，普賢菩薩摩訶薩復告諸菩薩大眾言：「佛子！",
    "T10n0279_049:0257c11_1": "如向所演，此但隨眾生根器所宜，略說如來少分境界。",
    "T10n0279_049:0257c12_2": "何以故？",
    "T10n0279_049:0257c12_3": "諸佛世尊，為諸眾生，無智作惡，計我、我所，執著於身，顛倒疑惑，邪見分別，與諸結縛恒共相應，隨生死流遠如來道故，出興于世。",
    "T10n0279_049:0257c15_4": "佛子！",
    "T10n0279_049:0257c15_5": "我不見一法為大過失，如諸菩薩於他菩薩起瞋心者。",
    "T10n0279_049:0257c16_6": "何以故？",
    "T10n0279_049:0257c17_0": "佛子！",
    "T10n0279_049:0257c17_1": "若諸菩薩於餘菩薩起瞋恚心，即成就百萬障門故。",
    "T10n0279_049:0257c18_2": "何等為百萬障？",
    "T10n0279_049:0257c18_3": "所謂：不見菩提障；不聞正法障；生不淨世界障；生諸惡趣障；生諸難處障；多諸疾病障；多被謗毀障；生頑鈍諸趣障；壞失正念障；闕少智慧障；眼障；耳障；鼻障；舌障；身障；意障；惡知識障；惡伴黨障；樂習小乘障；樂近凡庸障；不信樂大威德人障；樂與離正見人同住障；生外道家障；住魔境界障；離佛正教障；不見善友障；善根留難障；增不善法障；得下劣處障；生邊地障；生惡人家障；生惡神中障；生惡龍、惡夜叉、惡乾闥婆、惡阿脩羅、惡迦樓羅、惡緊那羅、惡摩睺羅伽、惡羅剎中障；不樂佛法障；習童蒙法障；樂著小乘障；不樂大乘障；性多驚怖障；心常憂惱障；愛著生死障；不專佛法障；不喜見聞佛自在神通障；不得菩薩諸根障；不行菩薩淨行障；退怯菩薩深心障；不生菩薩大願障；不發一切智心障；於菩薩行懈怠障；不能淨治諸業障；不能攝取大福障；智力不能明利障；斷於廣大智慧障；不護持菩薩諸行障；樂誹謗一切智語障；遠離諸佛菩提障；樂住眾魔境界障；不專修佛境界障；不決定發菩薩弘誓障；不樂與菩薩同住障；不求菩薩善根障；性多見疑障；心常愚闇障；不能行菩薩平等施故，起不捨障；不能持如來戒故，起破戒障；不能入堪忍門故，起愚癡、惱害、瞋恚障；不能行菩薩大精進故，起懈怠垢障；不能得諸三昧故，起散亂障；不修治般若波羅蜜故，起惡慧障；於處、非處中無善巧障；於度眾生中無方便障；於菩薩智慧中不能觀察障；於菩薩出離法中不能了知障；不成就菩薩十種廣大眼故，眼如生盲障；耳不聞無礙法故，口如啞羊障；不具相好故，鼻根破壞障；不能辨了眾生語言故，成就舌根障；輕賤眾生故，成就身根障；心多狂亂故，成就意根障；不持三種律儀故，成就身業障；恒起四種過失故，成就語業障；多生貪、瞋、邪見故，成就意業障；賊心求法障；斷絕菩薩境界障；於菩薩勇猛法中心生退怯障；於菩薩出離道中心生嬾惰障；於菩薩智慧光明門中心生止息障；於菩薩念力中心生劣弱障；於如來教法中不能住持障；於菩薩離生道不能親近障；於菩薩無失壞道不能修習障；隨順二乘正位障；遠離三世諸佛菩薩種性障。",
    "T10n0279_049:0258b02_4": "「佛子！",
    "T10n0279_049:0258b02_5": "若菩薩於諸菩薩起一瞋心，則成就如是等百萬障門。",
    "T10n0279_049:0258b03_6": "何以故？",
    "T10n0279_049:0258b04_7": "佛子！",
    "T10n0279_049:0258b04_8": "我不見有一法為大過惡，如諸菩薩於餘菩薩起瞋心者。",
    "T10n0279_049:0258b05_9": "是故，諸菩薩摩訶薩欲疾滿足諸菩薩行，應勤修十種法。",
    "T10n0279_049:0258b06_10": "何等為十？",
    "T10n0279_049:0258b07_11": "所謂：心不棄捨一切眾生，於諸菩薩生如來想，永不誹謗一切佛法，知諸國土無有窮盡，於菩薩行深生信樂，不捨平等虛空法界菩提之心，觀察菩提入如來力，精勤修習無礙辯才，教化眾生無有疲厭，住一切世界心無所著。",
    "T10n0279_049:0258b12_12": "是為十。",
    "T10n0279_049:0258b12_13": "「佛子！",
    "T10n0279_049:0258b12_14": "菩薩摩訶薩安住此十法已，則能具足十種清淨。",
    "T10n0279_049:0258b13_15": "何等為十？",
    "T10n0279_049:0258b14_16": "所謂：通達甚深法清淨，親近善知識清淨，護持諸佛法清淨，了達虛空界清淨，深入法界清淨，觀察無邊心清淨，與一切菩薩同善根清淨，不著諸劫清淨，觀察三世清淨，修行一切諸佛法清淨。",
    "T10n0279_049:0258b18_17": "是為十。",
    "T10n0279_049:0258b18_18": "「佛子！",
    "T10n0279_049:0258b18_19": "菩薩摩訶薩住此十法已，則具足十種廣大智。",
    "T10n0279_049:0258b19_20": "何等為十？",
    "T10n0279_049:0258b20_0": "所謂：知一切眾生心行智，知一切眾生業報智，知一切佛法智，知一切佛法深密理趣智，知一切陀羅尼門智，知一切文字辯才智，知一切眾生語言、音聲、辭辯善巧智，於一切世界中普現其身智，於一切眾會中普現影像智，於一切受生處中具一切智智。",
    "T10n0279_049:0258b25_1": "是為十。",
    "T10n0279_049:0258b25_2": "「佛子！",
    "T10n0279_049:0258b26_3": "菩薩摩訶薩住此十智已，則得入十種普入。",
    "T10n0279_049:0258b27_4": "何等為十？",
    "T10n0279_049:0258b27_5": "所謂：一切世界入一毛道，一毛道入一切世界；一切眾生身入一身，一身入一切眾生身；不可說劫入一念，一念入不可說劫；一切佛法入一法，一法入一切佛法；不可說處入一處，一處入不可說處；不可說根入一根，一根入不可說根；一切根入非根，非根入一切根；一切想入一想，一想入一切想；一切言音入一言音，一言音入一切言音；一切三世入一世，一世入一切三世。",
    "T10n0279_049:0258c06_6": "是為十。",
    "T10n0279_049:0258c06_7": "「佛子！",
    "T10n0279_049:0258c07_8": "菩薩摩訶薩如是觀察已，則住十種勝妙心。",
    "T10n0279_049:0258c08_9": "何等為十？",
    "T10n0279_049:0258c08_10": "所謂：住一切世界語言、非語言勝妙心，住一切眾生想念無所依止勝妙心，住究竟虛空界勝妙心，住無邊法界勝妙心，住一切深密佛法勝妙心，住甚深無差別法勝妙心，住除滅一切疑惑勝妙心，住一切世平等無差別勝妙心，住三世諸佛平等勝妙心，住一切諸佛力無量勝妙心。",
    "T10n0279_049:0258c14_11": "是為十。",
    "T10n0279_049:0258c14_12": "「佛子！",
    "T10n0279_049:0258c15_0": "菩薩摩訶薩住此十種勝妙心已，則得十種佛法善巧智。",
    "T10n0279_049:0258c16_1": "何等為十？",
    "T10n0279_049:0258c16_2": "所謂：了達甚深佛法善巧智，出生廣大佛法善巧智，宣說種種佛法善巧智，證入平等佛法善巧智，明了差別佛法善巧智，悟解無差別佛法善巧智，深入莊嚴佛法善巧智，一方便入佛法善巧智，無量方便入佛法善巧智，知無邊佛法無差別善巧智，以自心自力於一切佛法不退轉善巧智。",
    "T10n0279_049:0258c23_3": "是為十。",
    "T10n0279_049:0258c23_4": "「佛子！",
    "T10n0279_049:0258c23_5": "菩薩摩訶薩聞此法已，咸應發心，恭敬受持。",
    "T10n0279_049:0258c24_6": "何以故？",
    "T10n0279_049:0258c24_7": "菩薩摩訶薩持此法者，少作功力，疾得阿耨多羅三藐三菩提，皆得具足一切佛法，悉與三世諸佛法等。」",
    "T10n0279_049:0258c27_0": "爾時，佛神力故，法如是故，十方各有十不可說百千億那由他佛剎微塵數世界六種震動，雨出過諸天一切華雲、香雲、末香雲、衣蓋、幢幡、摩尼寶等及以一切莊嚴具雲，雨眾妓樂雲，雨諸菩薩雲，雨不可說如來色相雲，雨不可說讚歎如來善哉雲，雨如來音聲充滿一切法界雲，雨不可說莊嚴世界雲，雨不可說增長菩提雲，雨不可說光明照耀雲，雨不可說神力說法雲。",
    "T10n0279_049:0259a06_1": "如此世界四天下菩提樹下菩提場菩薩宮殿中，見於如來成等正覺演說此法，十方一切諸世界中悉亦如是。",
    "T10n0279_049:0259a08_2": "爾時，佛神力故，法如是故，十方各過十不可說佛剎微塵數世界外，有十佛剎微塵數菩薩摩訶薩來詣此土，充滿十方，作如是言：「善哉善哉！",
    "T10n0279_049:0259a12_3": "佛子！",
    "T10n0279_049:0259a12_4": "乃能說此諸佛如來最大誓願授記深法。",
    "T10n0279_049:0259a13_5": "佛子！",
    "T10n0279_049:0259a13_6": "我等一切同名普賢，各從普勝世界普幢自在如來所來詣此土，悉以佛神力故，於一切處演說此法；如此眾會，如是所說，一切平等無有增減。",
    "T10n0279_049:0259a16_7": "我等皆承佛威神力，來此道場為汝作證。",
    "T10n0279_049:0259a17_8": "如此道場，我等十佛剎微塵數菩薩而來作證，十方一切諸世界中悉亦如是。」",
    "T10n0279_049:0259a20_0": "爾時，普賢菩薩摩訶薩以佛神力、自善根力，觀察十方洎于法界，欲開示菩薩行，欲宣說如來菩提界，欲說大願界，欲說一切世界劫數，欲明諸佛隨時出現，欲說如來隨根熟眾生出現令其供養，欲明如來出世功不唐捐，欲明所種善根必獲果報，欲明大威德菩薩為一切眾生現形說法令其開悟，而說頌言：「汝等應歡喜，　　捨離於諸蓋，　一心恭敬聽，　　菩薩諸願行。",
    "T10n0279_049:0259b01_0": "　往昔諸菩薩，　　最勝人師子，　如彼所修行，　　我當次第說。",
    "T10n0279_049:0259b03_0": "　亦說諸劫數，　　世界并諸業，　及以無等尊，　　於彼而出興。",
    "T10n0279_049:0259b05_0": "　如是過去佛，　　大願出于世，　云何為眾生，　　滅除諸苦惱？",
    "T10n0279_049:0259b07_0": "　一切論師子，　　所行相續滿，　得佛平等法，　　一切智境界。",
    "T10n0279_049:0259b09_0": "　見於過去世，　　一切人師子，　放大光明網，　　普照十方界。",
    "T10n0279_049:0259b11_0": "　思惟發是願：　　『我當作世燈，　具足佛功德，　　十力一切智。",
    "T10n0279_049:0259b13_0": "　一切諸眾生，　　貪恚癡熾然；　我當悉救脫，　　令滅惡道苦。』",
    "T10n0279_049:0259b15_0": "　發如是誓願，　　堅固不退轉，　具修菩薩行，　　獲十無礙力。",
    "T10n0279_049:0259b17_0": "　如是誓願已，　　修行無退怯，　所作皆不虛，　　說名論師子。",
    "T10n0279_049:0259b19_0": "　於一賢劫中，　　千佛出于世，　彼所有普眼，　　我當次第說。",
    "T10n0279_049:0259b21_0": "　如一賢劫中，　　無量劫亦然，　彼未來佛行，　　我當分別說。",
    "T10n0279_049:0259b23_0": "　如一佛剎種，　　無量剎亦然，　未來十力尊，　　諸行我今說。",
    "T10n0279_049:0259b25_0": "　諸佛次興世，　　隨願隨名號，　隨彼所得記，　　隨其所壽命，　隨所修正法，　　專求無礙道；　隨所化眾生，　　正法住於世；　隨所淨佛剎，　　眾生及法輪，　演說時非時，　　次第淨群生；　隨諸眾生業，　　所行及信解，　上中下不同，　　化彼令修習。",
    "T10n0279_049:0259c04_0": "　入於如是智，　　修其最勝行，　常作普賢業，　　廣度諸眾生。",
    "T10n0279_049:0259c06_0": "　身業無障礙，　　語業悉清淨，　意行亦如是，　　三世靡不然。",
    "T10n0279_049:0259c08_0": "　菩薩如是行，　　究竟普賢道，　出生淨智日，　　普照於法界。",
    "T10n0279_049:0259c10_0": "　未來世諸劫，　　國土不可說，　一念悉了知，　　於彼無分別。",
    "T10n0279_049:0259c12_0": "　行者能趣入，　　如是最勝地，　此諸菩薩法，　　我當說少分。",
    "T10n0279_049:0259c14_0": "　智慧無邊際，　　通達佛境界，　一切皆善入，　　所行不退轉。",
    "T10n0279_049:0259c16_0": "　具足普賢慧，　　成滿普賢願，　入於無等智，　　我當說彼行。",
    "T10n0279_049:0259c18_0": "　於一微塵中，　　悉見諸世界，　眾生若聞者，　　迷亂心發狂。",
    "T10n0279_049:0259c20_0": "　如於一微塵，　　一切塵亦然，　世界悉入中，　　如是不思議。",
    "T10n0279_049:0259c22_0": "　一一塵中有，　　十方三世法，　趣剎皆無量，　　悉能分別知。",
    "T10n0279_049:0259c24_0": "　一一塵中有，　　無量種佛剎，　種種皆無量，　　於一靡不知。",
    "T10n0279_049:0259c26_0": "　法界中所有，　　種種諸異相，　趣類各差別，　　悉能分別知。",
    "T10n0279_049:0259c28_0": "　深入微細智，　　分別諸世界，　一切劫成壞，　　悉能明了說。",
    "T10n0279_049:0260a01_0": "　知諸劫修短，　　三世即一念，　眾行同不同，　　悉能分別知。",
    "T10n0279_049:0260a03_0": "　深入諸世界，　　廣大非廣大，　一身無量剎，　　一剎無量身。",
    "T10n0279_049:0260a05_0": "　十方中所有，　　異類諸世界，　廣大無量相，　　一切悉能知。",
    "T10n0279_049:0260a07_0": "　一切三世中，　　無量諸國土，　具足甚深智，　　悉了彼成敗。",
    "T10n0279_049:0260a09_0": "　十方諸世界，　　有成或有壞，　如是不可說，　　賢德悉深了。",
    "T10n0279_049:0260a11_0": "　或有諸國土，　　種種地嚴飾；　諸趣亦復然，　　斯由業清淨。",
    "T10n0279_049:0260a13_0": "　或有諸世界，　　無量種雜染；　斯由眾生感，　　一切如其行。",
    "T10n0279_049:0260a15_0": "　無量無邊剎，　　了知即一剎，　如是入諸剎，　　其數不可知。",
    "T10n0279_049:0260a17_0": "　一切諸世界，　　悉入一剎中，　世界不為一，　　亦復無雜亂。",
    "T10n0279_049:0260a19_0": "　世界有仰覆，　　或高或復下，　皆是眾生想，　　悉能分別知。",
    "T10n0279_049:0260a21_0": "　廣博諸世界，　　無量無有邊，　知種種是一，　　知一是種種。",
    "T10n0279_049:0260a23_0": "　普賢諸佛子，　　能以普賢智，　了知諸剎數，　　其數無邊際。",
    "T10n0279_049:0260a25_0": "　知諸世界化，　　剎化眾生化，　法化諸佛化，　　一切皆究竟。",
    "T10n0279_049:0260a27_0": "　一切諸世界，　　微細廣大剎，　種種異莊嚴，　　皆由業所起。",
    "T10n0279_049:0260a29_0": "　無量諸佛子，　　善學入法界，　神通力自在，　　普遍於十方。",
    "T10n0279_049:0260b02_0": "　眾生數等劫，　　說彼世界名，　亦不能令盡，　　唯除佛開示。",
    "T10n0279_049:0260b04_0": "　世界及如來，　　種種諸名號，　經於無量劫，　　說之不可盡。",
    "T10n0279_049:0260b06_0": "　何況最勝智，　　三世諸佛法，　從於法界生，　　充滿如來地！",
    "T10n0279_049:0260b08_0": "　清淨無礙念，　　無邊無礙慧，　分別說法界，　　得至於彼岸。",
    "T10n0279_049:0260b10_0": "　過去諸世界，　　廣大及微細，　修習所莊嚴，　　一念悉能知。",
    "T10n0279_049:0260b12_0": "　其中人師子，　　修佛種種行，　成於等正覺，　　示現諸自在。",
    "T10n0279_049:0260b14_0": "　如是未來世，　　次第無量劫，　所有人中尊，　　菩薩悉能知。",
    "T10n0279_049:0260b16_0": "　所有諸行願，　　所有諸境界，　如是勤修行，　　於中成正覺。",
    "T10n0279_049:0260b18_0": "　亦知彼眾會，　　壽命化眾生，　以此諸法門，　　為眾轉法輪。",
    "T10n0279_049:0260b20_0": "　菩薩如是知，　　住普賢行地，　智慧悉明了，　　出生一切佛。",
    "T10n0279_049:0260b22_0": "　現在世所攝，　　一切諸佛土，　深入此諸剎，　　通達於法界。",
    "T10n0279_049:0260b24_0": "　彼諸世界中，　　現在一切佛，　於法得自在，　　言論無所礙。",
    "T10n0279_049:0260b26_0": "　亦知彼眾會，　　淨土應化力，　盡無量億劫，　　常思惟是事。",
    "T10n0279_049:0260b28_0": "　調御世間尊，　　所有威神力，　無盡智慧藏，　　一切悉能知。",
    "T10n0279_049:0260c01_0": "　出生無礙眼，　　無礙耳鼻身，　無礙廣長舌，　　能令眾歡喜。",
    "T10n0279_049:0260c03_0": "　最勝無礙心，　　廣大普清淨，　智慧遍充滿，　　悉知三世法。",
    "T10n0279_049:0260c05_0": "　善學一切化，　　剎化眾生化，　世化調伏化，　　究竟化彼岸。",
    "T10n0279_049:0260c07_0": "　世間種種別，　　皆由於想住，　入佛方便智，　　於此悉明了。",
    "T10n0279_049:0260c09_0": "　眾會不可說，　　一一為現身，　悉使見如來，　　度脫無邊眾。",
    "T10n0279_049:0260c11_0": "　諸佛甚深智，　　如日出世間，　一切國土中，　　普現無休息。",
    "T10n0279_049:0260c13_0": "　了達諸世間，　　假名無有實，　眾生及世界，　　如夢如光影。",
    "T10n0279_049:0260c15_0": "　於諸世間法，　　不生分別見，　善離分別者，　　亦不見分別。",
    "T10n0279_049:0260c17_0": "　無量無數劫，　　解之即一念，　知念亦無念，　　如是見世間。",
    "T10n0279_049:0260c19_0": "　無量諸國土，　　一念悉超越，　經於無量劫，　　不動於本處。",
    "T10n0279_049:0260c21_0": "　不可說諸劫，　　即是須臾頃，　莫見修與短，　　究竟剎那法。",
    "T10n0279_049:0260c23_0": "　心住於世間，　　世間住於心，　於此不妄起，　　二非二分別。",
    "T10n0279_049:0260c25_0": "　眾生世界劫，　　諸佛及佛法，　一切如幻化，　　法界悉平等。",
    "T10n0279_049:0260c27_0": "　普於十方剎，　　示現無量身，　知身從緣起，　　究竟無所著。",
    "T10n0279_049:0260c29_0": "　依於無二智，　　出現人師子，　不著無二法，　　知無二非二。",
    "T10n0279_049:0261a02_0": "　了知諸世間，　　如焰如光影，　如響亦如夢，　　如幻如變化。",
    "T10n0279_049:0261a04_0": "　如是隨順入，　　諸佛所行處，　成就普賢智，　　普照深法界。",
    "T10n0279_049:0261a06_0": "　眾生剎染著，　　一切皆捨離，　而興大悲心，　　普淨諸世間。",
    "T10n0279_049:0261a08_0": "　菩薩常正念，　　論師子妙法，　清淨如虛空，　　而興大方便。",
    "T10n0279_049:0261a10_0": "　見世常迷倒，　　發心咸救度，　所行皆清淨，　　普遍諸法界。",
    "T10n0279_049:0261a12_0": "　諸佛及菩薩，　　佛法世間法，　若見其真實，　　一切無差別。",
    "T10n0279_049:0261a14_0": "　如來法身藏，　　普入世間中，　雖在於世間，　　於世無所著。",
    "T10n0279_049:0261a16_0": "　譬如清淨水，　　影像無來去；　法身遍世間，　　當知亦如是。",
    "T10n0279_049:0261a18_0": "　如是離染著，　　身世皆清淨，　湛然如虛空，　　一切無有生。",
    "T10n0279_049:0261a20_0": "　知身無有盡，　　無生亦無滅，　非常非無常，　　示現諸世間。",
    "T10n0279_049:0261a22_0": "　除滅諸邪見，　　開示於正見，　法性無來去，　　不著我我所。",
    "T10n0279_049:0261a24_0": "　譬如工幻師，　　示現種種事，　其來無所從，　　去亦無所至。",
    "T10n0279_049:0261a26_0": "　幻性非有量，　　亦復非無量，　於彼大眾中，　　示現量無量。",
    "T10n0279_049:0261a28_0": "　以此寂定心，　　修習諸善根，　出生一切佛，　　非量非無量。",
    "T10n0279_049:0261b01_0": "　有量及無量，　　皆悉是妄想，　了達一切趣，　　不著量無量。",
    "T10n0279_049:0261b03_0": "　諸佛甚深法，　　廣大深寂滅，　甚深無量智，　　知甚深諸趣。",
    "T10n0279_049:0261b05_0": "　菩薩離迷倒，　　心淨常相續，　巧以神通力，　　度無量眾生。",
    "T10n0279_049:0261b07_0": "　未安者令安，　　安者示道場，　如是遍法界，　　其心無所著。",
    "T10n0279_049:0261b09_0": "　不住於實際，　　不入於涅槃，　如是遍世間，　　開悟諸群生。",
    "T10n0279_049:0261b11_0": "　法數眾生數，　　了知而不著，　普雨於法雨，　　充洽諸世間。",
    "T10n0279_049:0261b13_0": "　普於諸世界，　　念念成正覺，　而修菩薩行，　　未曾有退轉。",
    "T10n0279_049:0261b15_0": "　世間種種身，　　一切悉了知；　如是知身法，　　則得諸佛身。",
    "T10n0279_049:0261b17_0": "　普知諸眾生，　　諸劫及諸剎，　十方無涯際，　　智海無不入。",
    "T10n0279_049:0261b19_0": "　眾生身無量，　　一一為現身；　佛身無有邊，　　智者悉觀見。",
    "T10n0279_049:0261b21_0": "　一念之所知，　　出現諸如來，　經於無量劫，　　稱揚不可盡。",
    "T10n0279_049:0261b23_0": "　諸佛能現身，　　處處般涅槃，　一念中無量，　　舍利各差別。",
    "T10n0279_049:0261b25_0": "　如是未來世，　　有求於佛果，　無量菩提心，　　決定智悉知。",
    "T10n0279_049:0261b27_0": "　如是三世中，　　所有諸如來，　一切悉能知，　　名住普賢行。",
    "T10n0279_049:0261b29_0": "　如是分別知，　　無量諸行地，　入於智慧處，　　其輪不退轉。",
    "T10n0279_049:0261c02_0": "　微妙廣大智，　　深入如來境，　入已不退轉，　　說名普賢慧。",
    "T10n0279_049:0261c04_0": "　一切最勝尊，　　普入佛境界，　修行不退轉，　　得無上菩提。",
    "T10n0279_049:0261c06_0": "　無量無邊心，　　各各差別業，　皆由想積集，　　平等悉了知。",
    "T10n0279_049:0261c08_0": "　染污非染污，　　學心無學心，　不可說諸心，　　念念中悉知。",
    "T10n0279_049:0261c10_0": "　了知非一二，　　非染亦非淨，　亦復無雜亂，　　皆從自想起。",
    "T10n0279_049:0261c12_0": "　如是悉明見，　　一切諸眾生，　心想各不同，　　起種種世間。",
    "T10n0279_049:0261c14_0": "　以如是方便，　　修諸最勝行，　從佛法化生，　　得名為普賢。",
    "T10n0279_049:0261c16_0": "　眾生皆妄起，　　善惡諸趣想，　由是或生天，　　或復墮地獄。",
    "T10n0279_049:0261c18_0": "　菩薩觀世間，　　妄想業所起，　妄想無邊故，　　世間亦無量。",
    "T10n0279_049:0261c20_0": "　一切諸國土，　　想網之所現，　幻網方便故，　　一念悉能入。",
    "T10n0279_049:0261c22_0": "　眼耳鼻舌身，　　意根亦如是，　世間想別異，　　平等皆能入。",
    "T10n0279_049:0261c24_0": "　一一眼境界，　　無量眼皆入，　種種性差別，　　無量不可說。",
    "T10n0279_049:0261c26_0": "　所見無差別，　　亦復無雜亂，　各隨於自業，　　受用其果報。",
    "T10n0279_049:0261c28_0": "　普賢力無量，　　悉知彼一切，　一切眼境界，　　大智悉能入。",
    "T10n0279_049:0262a01_0": "　如是諸世間，　　悉能分別知，　而修一切行，　　亦復無退轉。",
    "T10n0279_049:0262a03_0": "　佛說眾生說，　　及以國土說，　三世如是說，　　種種悉了知。",
    "T10n0279_049:0262a05_0": "　過去中未來，　　未來中現在，　三世互相見，　　一一皆明了。",
    "T10n0279_049:0262a07_0": "　如是無量種，　　開悟諸世間，　一切智方便，　　邊際不可得。」",
    "T10n0279_049:0262a09_0": "大方廣佛華嚴經卷第四十九"
}