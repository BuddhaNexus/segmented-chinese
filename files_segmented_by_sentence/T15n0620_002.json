{
    "T15n0620_002:0337c21_0": "治禪病祕要法卷下",
    "T15n0620_002:0337c23_0": "宋居士沮渠京聲譯",
    "T15n0620_002:0337c24_0": "治樂音樂法",
    "T15n0620_002:0337c25_0": "「復次，舍利弗！",
    "T15n0620_002:0337c25_1": "若四部眾樂諸音樂，作倡無厭，因是動風，如縱逸馬、亦如秋狗、似伊尼利鹿王，耽惑愚癡，心如黐膠，處處隨著不可禁制，當疾治之。",
    "T15n0620_002:0337c28_2": "「治之法者，先想一天女端正無雙，兩手自然有諸樂器，聲萬種音。",
    "T15n0620_002:0337c29_3": "行者見已，見此天女過於外色百億萬倍、聞此天聲世所無比，因是惑着觀色、聽聲。",
    "T15n0620_002:0338a02_4": "因是當教觀此女人六情諸根所起境界，數息力故見可愛眼生六毒蛇，從眼根出，入耳根中；復見二蟲，狀如鵄鵂發大惡聲，破頭出腦爭取食之；餘四根中，見猫、見鼠、見狗、野干爭取食之。",
    "T15n0620_002:0338a07_5": "因是得見一切女色，三十六物污露不淨——子藏蛔蟲為女瓔珞，見女所執諸雜樂器宛轉糞中，諸蟲鼓動作野干鳴，所說妖怪不可聽採，如羅剎哭——因是厭離。",
    "T15n0620_002:0338a10_6": "詣智者所，說前所作惡不善業，誠心懺悔。",
    "T15n0620_002:0338a11_7": "智者應當教無常觀。」",
    "T15n0620_002:0338a12_8": "告舍利弗：「汝好受此治音樂法，慎莫忘失。」",
    "T15n0620_002:0338a13_9": "時舍利弗及阿難等聞佛所說，歡喜奉行。",
    "T15n0620_002:0338a15_0": "治好歌唄偈讚法",
    "T15n0620_002:0338a16_0": "「復次，舍利弗！",
    "T15n0620_002:0338a16_1": "若行者好作偈頌美音讚歎，猶如風動娑羅樹葉出和雅音，聲如梵音悅可他耳，作適意辭令他喜樂。",
    "T15n0620_002:0338a18_2": "因是風嚮，貢高憍慢、心如亂草，隨煩惱風處處不停，起憍慢幢、打自大鼓，弄諸脈零，因是發狂——如癡猨猴採拾花菓，心無暫停，不能數息——當疾治之。",
    "T15n0620_002:0338a22_0": "「治之法者，先當想一七寶高幢，有乾闥婆在其幢端，身如白玉，動身讚偈，身毛孔中出大蓮華，百千比丘在蓮華上聲萬種音，過於己身百千萬倍，因是漸漸息其憍慢。",
    "T15n0620_002:0338a25_1": "「智者復應教於行者諦觀幢端，見於幢端頗梨明鏡。",
    "T15n0620_002:0338a26_2": "諸比丘等恃聲憍慢、心不淨者化為羅剎出大惡聲，火從口出。",
    "T15n0620_002:0338a28_3": "復有夜叉從四方來，拔舌取心置於幢端，其心戰掉，號哭叫喚如醉象吼，或復細聲如毘舍闍吟。",
    "T15n0620_002:0338b01_4": "因是復見諸美音聲，如人叫喚稱己父母罵詈無道，因是厭離，耳不樂聞、生厭離想。",
    "T15n0620_002:0338b03_5": "智者應當教觀八苦，如八苦觀說。」",
    "T15n0620_002:0338b04_6": "告舍利弗：「汝好受此治歌唄偈讚法，慎莫忘失。」",
    "T15n0620_002:0338b05_7": "時舍利弗及阿難等聞佛所說，歡喜奉行。",
    "T15n0620_002:0338b07_0": "治水大猛盛因是得下",
    "T15n0620_002:0338b08_0": "「復次，舍利弗！",
    "T15n0620_002:0338b08_1": "若有四眾入水三昧，遍體水出不見身心，猶如大海。",
    "T15n0620_002:0338b09_2": "出定時，飲食不甘，患心下熱，水脈增動，患下不止，當疾治之。",
    "T15n0620_002:0338b10_3": "「治之法者，想一金翅鳥，比丘乘上，於大海中遊行無畏，諸龍、羅剎皆悉驚走。",
    "T15n0620_002:0338b12_4": "鳥取龍食，龍畏怖故，吸水都盡，化為四蛇。",
    "T15n0620_002:0338b13_5": "金翅鳥王口銜四蛇，比丘坐上求水不得。",
    "T15n0620_002:0338b14_6": "金翅鳥王眼出火燒蛇，諸蛇驚怖——猶如幻夫所作幻人隱沒不現——入比丘身。",
    "T15n0620_002:0338b16_7": "從是出定，應服世間斷下之藥，想二火珠，一在胃管溫煖諸脈、一在糞門狀如熱石；想雪山神名欝多伽，身長六丈，白如珂雪，持一香藥名娑呵那伽授與行者。",
    "T15n0620_002:0338b19_8": "服此藥時，先發無上菩提之心。",
    "T15n0620_002:0338b20_9": "一服藥已，四百四病終身不動；何況下耶？",
    "T15n0620_002:0338b21_10": "「若令彼神疾疾來者，當淨澡浴、不食五辛、不飲酒、不噉肉，於靜寂處一心數息、稱彼神名、念彼神像。",
    "T15n0620_002:0338b23_11": "一日至七日，雪山大神與十二白光神等至行者前，先為說法，後授與藥，復教十二門禪。",
    "T15n0620_002:0338b25_12": "彼諸神等皆是五地大菩薩也。",
    "T15n0620_002:0338b26_13": "「若有病者，應先念彼欝多羅伽神，次念勇健神、強力神、雄猛神、智行神、自在神、善臂神、鳩摩羅神、難勝神、白光明神、白光明王神、藥王神等十二白光神。",
    "T15n0620_002:0338c01_0": "既得見已，於一一神所各問異法門。",
    "T15n0620_002:0338c01_1": "彼諸神等先令行者得見彌勒菩薩，於彌勒菩薩所見文殊師利等一切諸菩薩及十方佛。",
    "T15n0620_002:0338c03_2": "「若此人過去世不犯四重禁、現在世不破四重禁，見諸神時即見道跡。",
    "T15n0620_002:0338c05_3": "若犯戒者，是諸神王教已懺悔，足滿千日然後得見彌勒菩薩及文殊師利諸大士等，後獲道跡。」",
    "T15n0620_002:0338c07_4": "告舍利弗：「若有行者因水致下動四百四病，欲得治者，當疾服是娑呵等藥，除病無患、滅業障海、疾見道跡。",
    "T15n0620_002:0338c10_5": "是故，汝等善好受持，慎莫忘失。」",
    "T15n0620_002:0338c10_6": "時舍利弗及阿難等聞佛所說，歡喜奉行。",
    "T15n0620_002:0338c12_0": "治因火大頭痛眼痛耳聾法",
    "T15n0620_002:0338c13_0": "「復次，舍利弗！",
    "T15n0620_002:0338c13_1": "若行者入火三昧，節節火焰，大腸、小腸一時火起燒動火脈。",
    "T15n0620_002:0338c14_2": "出定時，頭微微痛、諸脈掣縮、眼赤耳聾，因是發病當疾治之。",
    "T15n0620_002:0338c16_3": "「治之法者，先想一琉璃甕，盛眾色水、生雜寶花，花上皆有百千化佛，諸化菩薩各放白毫照諸火光，令諸火光化為金龍。",
    "T15n0620_002:0338c18_4": "行者見已即生歡喜，作念想甕——安置火下，花臺在上——己往佛所，以手攀甕，手即清涼，因是舉身投於甕邊為佛作禮。",
    "T15n0620_002:0338c21_5": "即見化佛放眉間光，雨滴甘露灑散諸節，所滴之處化成琉璃，因灌大腸，大腸、小腸甘露盈滿，火光漸息，生諸寶花，寶華有光，其色紅、白。",
    "T15n0620_002:0338c24_6": "「復當想一摩醯首羅，乘金色牛、持寶瓶水至行者前，水中眾藥藥名破毒，令行者服。",
    "T15n0620_002:0338c26_7": "復持一珠名旃陀羅摩尼(宋言月精)置其頂上，流出諸藥灌耳、灌眼、灌鼻，但一見已即得除差。",
    "T15n0620_002:0338c28_8": "摩醯首羅——是大菩薩，常自遊戲首楞嚴三昧——即從眉間放大光明，化作佛像，五百仙人侍衛世尊，為於行者說甘露門治病之法。」",
    "T15n0620_002:0339a02_9": "告舍利弗：「汝好受持，慎莫忘失。」",
    "T15n0620_002:0339a03_10": "時舍利弗及阿難等聞佛所說，歡喜奉行。",
    "T15n0620_002:0339a05_0": "治入地三昧見不祥事驚怖失心法",
    "T15n0620_002:0339a06_0": "「復次，舍利弗！",
    "T15n0620_002:0339a06_1": "若行者入地三昧，見四方面黑山，諸山巖間有無量無邊諸鳩槃荼蹲踞土埵，現醜惡形，身根分端。",
    "T15n0620_002:0339a08_2": "復有五山，夜叉競來爭取彼山，諸鳩槃荼痛急驚怖，發大惡聲，向行者所。",
    "T15n0620_002:0339a10_3": "復見諸鬼頭髮蓬亂，捉大鐵棒棒端有山，至行者所。",
    "T15n0620_002:0339a11_4": "復見夜叉擔山起舞。",
    "T15n0620_002:0339a12_5": "羅剎持樹至夜叉所，羅剎瞋恚與夜叉鬪。",
    "T15n0620_002:0339a13_6": "毘舍遮鬼頭戴黑山、口銜死虎。",
    "T15n0620_002:0339a13_7": "「行者見已，心驚毛竪。",
    "T15n0620_002:0339a14_8": "以驚怖故，羅剎熾盛，共夜叉鬪，羅剎得勝，截夜叉頭、毘舍遮手足以為瓔珞、鳩槃荼身根以為花鬘，鼓舞前地，狗牙上出如劍樹枝，眼中雨雹、霹靂火起。",
    "T15n0620_002:0339a17_9": "夜叉復勝，搏撮羅剎，剝其面皮、剜取女根、截鳩槃荼身根、毘舍遮手足用為花鬘，串耳串頸鼓舞前地，動身大叫，發大惡聲甚可怖畏。",
    "T15n0620_002:0339a21_10": "「復見四大海神所生之母毘牟樓至，仰臥海水——有千頭，各二千手足——挓身四向現其女根、巖崿可畏，如血塗山。",
    "T15n0620_002:0339a23_11": "其諸惡毛狀如劍樹，中生一樹如刀山林，百千無量驢耳、牛頭、師子口、馬脚、狼尾、鳩槃荼身根，如是諸鬼等從中而出。",
    "T15n0620_002:0339a26_12": "復見大龍百千頭，長數十由旬，從中而出。",
    "T15n0620_002:0339a27_13": "見有一鬼似百獸，形如師子，有一萬脚，甲間無數百千毒蛇，從中而出。",
    "T15n0620_002:0339a28_14": "復見餓鬼，其形長大十億由旬，吐毒、吐火，擔諸山從中而出。",
    "T15n0620_002:0339b01_15": "復見千狼，連尾異體，牙如石尖，從中而出。",
    "T15n0620_002:0339b02_16": "復見千虎，尾亦有頭，合身側行，從中而出。",
    "T15n0620_002:0339b03_17": "復見龍女，瓔珞嚴身，甚悅人目，從中而出。",
    "T15n0620_002:0339b04_18": "夜叉取食，狸猫、鼷鼠、獼猴、野干、狐魅、惡鬼、一切惡獸，皆從中出。",
    "T15n0620_002:0339b05_19": "阿鼻地獄沃焦山神、十八地獄神、九億牛頭阿傍、八十億餓鬼、千億廁蟲、五百億蛔蟲，如是種種諸變狀事，可惡鬼神或持刀山、或捉劍樹、或搖須彌、或動鐵圍、由乾陀山等。",
    "T15n0620_002:0339b09_20": "「行者自見身滿大地，三百三十六節皆如高山至無色界，齊中出水。",
    "T15n0620_002:0339b11_21": "四大毒蛇遊戲水中，口中出火；十惡羅剎在火中走，耳中出風、糞門出風，吹動諸山；一切鬼神皆來瞋目節解。",
    "T15n0620_002:0339b13_22": "「行者因是驚怖，喜發狂病。",
    "T15n0620_002:0339b14_23": "若見是事，當疾治之。",
    "T15n0620_002:0339b14_24": "「治之法者，先想一日與日天子乘四寶宮殿作百千伎樂，在黑山上照曜黑山令漸漸明。",
    "T15n0620_002:0339b16_25": "想一日成已，復想二日。",
    "T15n0620_002:0339b17_26": "想二日已，復當自觀己身白骨三百三十六節白如雪山，日照雪山；復想頂上有月天子四寶宮殿，百千眷屬捉於月珠置其頭上。",
    "T15n0620_002:0339b20_27": "此想成已，想第三山上復有一日，如上無異；見此日已，復想頂骨白雪山上如上，復有一月。",
    "T15n0620_002:0339b22_28": "既見月已，復想第四山上復有一日照此黑山；既見日已，當想己身三百三十六節白骨之山皆角相向(四角皆相對也)，一一角間有一月光。",
    "T15n0620_002:0339b25_29": "天子手捉兩珠兩向持，如是諸節角角之間皆應停心，十出入息頃諦觀令了了，見一一骨有二十八宿，明淨可愛如七寶珠。",
    "T15n0620_002:0339b28_30": "「此想成已，復想一金翅鳥王頭戴摩尼珠，搏撮四蛇及與六龍，蛇驚龍走。",
    "T15n0620_002:0339c01_31": "諸山鬼神一時驚動，狀如黑色——皆是前身破戒果報——當勤懺悔嚴淨尸羅。",
    "T15n0620_002:0339c02_32": "尸羅淨故，日月光明倍更明顯；若心念惡、口說惡言、犯突吉羅，摩尼珠上則雨黑土、日月坌塵、星宿不行。",
    "T15n0620_002:0339c05_33": "阿修羅王九百九十九手千頭一時出現，映蔽日、月、星宿不現，此名為退，為惡心刀、惡口火，破戒賊之所劫奪。",
    "T15n0620_002:0339c07_34": "「若欲服此勝甘露藥，先當持戒淨諸威儀，懺悔業障、惡不善罪。",
    "T15n0620_002:0339c09_0": "復當繫心繫意端坐一處，數息閉氣，如前觀於三百三十六節，使一一節角角相向。",
    "T15n0620_002:0339c10_1": "星月之屬亦如上說。",
    "T15n0620_002:0339c11_2": "心復明利，見一一節間月光如衣、星光如縷，縫持相著；見四日出，四大海水三分減二；見五日出，須彌融盡，大海消竭；見六日出，想此諸山漸漸融盡；見七日出，大地烱然。",
    "T15n0620_002:0339c15_3": "諸鬼、羅剎飛住空中乃至欲界，火幢隨後；復至色界，火亦隨至；欲往無色界，手脚焦縮落火聚中，聲吼可畏動於大地(入此三昧時，大地稍稍動也如車輪旋)。",
    "T15n0620_002:0339c18_4": "「當疾持心，想三百三十六節如金剛山，形狀可愛過於須彌，地、水、火、風不能傾動，唯見四蛇含摩尼珠在骨山間。",
    "T15n0620_002:0339c21_0": "爾時，應當先想佛影，見金剛際，金剛幢端有摩尼鏡，過去七佛影現鏡中。",
    "T15n0620_002:0339c22_1": "復當諦觀毘婆尸佛眉間白毫、尸棄佛眉間白毫、提舍佛眉間白毫、拘樓孫佛眉間白毫、迦那含牟尼佛眉間白毫、迦葉佛眉間白毫、釋迦牟尼佛眉間白毫，見七佛眉間白毫如頗梨色，水甚清涼，洗諸節間，三百三十六節白毫水洗，皎然大白，色潔鮮妙如頗梨鏡，無物可譬。",
    "T15n0620_002:0339c28_2": "「因是復見五金剛輪在七寶幢端，從下方出迴旋空中說四諦義。",
    "T15n0620_002:0340a01_3": "雖見聞此，一心觀於身白骨山，即見釋迦牟尼佛以澡罐水灌其頂上；餘六佛亦爾。",
    "T15n0620_002:0340a03_4": "「爾時，釋迦牟尼佛告言：『法子！",
    "T15n0620_002:0340a03_5": "色、受、想、行、識，苦、空、無常、無我，汝當諦觀。』",
    "T15n0620_002:0340a04_6": "又為廣說空、無相、無作、無願，說身空寂、四大無主、五陰無家，畢竟寂滅，同於虛空。",
    "T15n0620_002:0340a06_7": "因是即悟無常壞世間，觀四真諦；五出入息頃破二十億烔然之結成須陀洹；十出入息頃免諸欲流，成斯陀含；十出入息頃斷諸鈍使、欲色界使、諸結根本，不還欲界，成阿那含；於十息頃遊戲空法，心無繫礙，住三十四心相應、解脫十根本不滅不壞、摧九十八使山。",
    "T15n0620_002:0340a12_8": "大勇猛將、慧光法幢從四方至，金剛寶座從下方出，共相掁觸演說空法；五金剛輪住左膝邊，自然演說九無礙、八解脫法；過去聲聞皆入毘琉璃三昧住立其前；釋迦牟尼佛廣為宣說金剛譬定境界義味。",
    "T15n0620_002:0340a17_9": "於是，寂然不見身心，入金剛三昧。",
    "T15n0620_002:0340a18_10": "從金剛三昧起，結使山崩、煩惱根絕、無明河竭、老死奴滅，於生分永盡、梵行已立，如煉真金不受諸欲、所作已辦，是名大阿羅漢。",
    "T15n0620_002:0340a21_11": "「若發無上菩提心者，初見七佛白毫光照，一一如來白毫光明分為十支，化十寶花、寶樹、寶臺行列在空。",
    "T15n0620_002:0340a23_12": "時十方佛亦放光、水，如上所說洗諸節間，一一佛白毫光中說十八種慈心法門、說十八種大悲法門、說十八種大喜法門、說十八種大捨法門。",
    "T15n0620_002:0340a26_13": "漸漸增長教已，修習四無量心；具四無量已，為說十種明心；具明心已，教說色即是空、非色滅空；既觀空已，教菩薩六法；行六法已，修行六念，念佛法身；念佛法身已，起迴向心；迴向成已，立四弘誓不捨眾生；四願成已，具菩薩戒；菩薩戒成已，學修相似檀波羅蜜；檀波羅蜜成已，學修相似十波羅蜜。",
    "T15n0620_002:0340b04_14": "「此想成已，觀內空、外空，於是現前見百千無量諸佛以水灌頂、以繒繫頭，為說空法。",
    "T15n0620_002:0340b06_15": "因空心悟入菩薩位，是名性地——菩薩最初境界(於此法多生增上慢，宜應識之，此是菩提心初境界相)」告舍利弗：「此名治地三昧增上慢滅無明母三毒可畏相，汝好受持，慎莫忘失。」",
    "T15n0620_002:0340b09_16": "時舍利弗及阿難等聞佛所說，歡喜奉行。",
    "T15n0620_002:0340b11_0": "治風大法",
    "T15n0620_002:0340b12_0": "「復次，舍利弗！",
    "T15n0620_002:0340b12_1": "若行者入風三昧，自見己身九孔之中如大溪谷出五色風。",
    "T15n0620_002:0340b13_2": "復見己身三百三十六節白如雪山，節節風出諸藹吉支(藹吉支者，起尸鬼也)。",
    "T15n0620_002:0340b15_3": "諸藹吉支手捉鐵棒，以千髑髏為身瓔珞，與諸龍鬼九十八種，至行者所。",
    "T15n0620_002:0340b16_4": "行者見已，心驚毛竪，因是發狂或白癩病，當疾治之。",
    "T15n0620_002:0340b18_0": "「治之法者，先當觀於雪山、香山四大仙人，皆悉盡是大菩薩也。",
    "T15n0620_002:0340b19_1": "想彼仙人身黃金色，長十六丈，一手捉花、一手捉金剛輪、口銜香藥，遮護行者不令風起。",
    "T15n0620_002:0340b21_2": "仙人持花、呪水出，龍吸諸風盡，龍身脹大，在地眠臥終不能起。",
    "T15n0620_002:0340b22_3": "當觀此龍猶如芭蕉，皮皮相裹不能喘息。」",
    "T15n0620_002:0340b23_4": "爾時，世尊而說呪曰：「南無佛陀　南無達摩　南無僧伽　南無摩訶梨師毘闍羅闍　藹咄陀達陀　娑滿馱　跋闍羅翅(矢馳反)　陀邏崛荼誓荼　遮利遮利　摩訶遮利吁摩利吁摩勒翅(矢馳反)悉耽鞞閻鞞　阿閻鞞利究匊匊翅(矢馳反)薩婆陀羅尼翅(矢馳反)阿扇(叔看反)提摩俱梨應詣吁彌吁彌吁摩吁摩婆禍呵」爾時，世尊說此呪已，告舍利弗：「如此神呪，過去無量諸佛所說、我今現在亦說此呪、未來彌勒賢劫菩薩亦當宣說。",
    "T15n0620_002:0340c05_5": "如此神呪功德如自在天，能令後世五百歲中諸惡比丘得淨心意，調和善治四大增損，亦治心內四百四病、四百四脈所起境界、九十八使性欲種子，亦治業障、犯戒諸惡，永盡無餘。",
    "T15n0620_002:0340c09_6": "此名『善治七十二種病憂惱陀羅尼』，亦名『拔五種陰無明根本陀羅尼』，亦名『現前見一切佛及諸聲聞為說真法破諸結使』。」",
    "T15n0620_002:0340c12_7": "爾時，世尊而說偈言：「法性無所依，　　觀空亦復然，　若能觀四大，　　不為使所殺。",
    "T15n0620_002:0340c15_0": "　服藥行禪定、　　誦此陀羅尼、　一心念諸佛，　　結使永不起。",
    "T15n0620_002:0340c17_0": "　煩惱海永盡、　　恩愛河亦絕，　諸欲無所因，　　自稱是解脫。",
    "T15n0620_002:0340c19_0": "　無患心恬怕，　　遊戲六神通，　亦以陀羅尼，　　教授於他人。」",
    "T15n0620_002:0340c21_0": "爾時，世尊說此偈已，告舍利弗：「汝今當知，我涅槃後，未來世中若有比丘、比丘尼、優婆塞、優婆夷，得聞此甚深祕要淨尸羅法及行禪定諸病方藥——此光明王勝幢陀羅尼——當知此人不於一佛、二佛、三、四、五佛種諸善根，久於無量百千佛所修習三種菩提之心，今得聞此甚深祕要。",
    "T15n0620_002:0340c27_1": "如說修行，當知是人最後邊身，如駛水流，速疾當得四沙門果及菩薩行。」",
    "T15n0620_002:0340c28_2": "佛說是語時，五百釋子倍更增進，具六神通；舍衛城中一千首陀羅宿世行禪發狂之者，聞佛所說即生歡喜，得須陀洹；八十億諸天治四大病，身心無患，應時即發無上道心，普雨天花以散佛上及諸大眾。",
    "T15n0620_002:0341a04_3": "爾時，會中天龍八部聞佛所說，異口同音而說是言：「如來出世正為治此狂惡邪見羅剎行人，令得本心，如好花幢甚可愛樂。",
    "T15n0620_002:0341a07_4": "善哉，世尊！",
    "T15n0620_002:0341a07_5": "如優曇花時乃一現。」",
    "T15n0620_002:0341a08_6": "時會大眾以偈讚言：「日種王太子，　　甘蔗之苗裔，　星光月外甥，　　摩耶夫人子。",
    "T15n0620_002:0341a11_0": "　生時行七步，　　足躡動大千，　十方諸神應，　　嘉瑞三十二。",
    "T15n0620_002:0341a13_0": "　棄國如涕唾，　　坐於畢鉢羅，　金剛勝道場，　　降伏萬億魔。",
    "T15n0620_002:0341a15_0": "　得成菩提道，　　面淨如滿月，　心垢亦永盡，　　我今一心禮。",
    "T15n0620_002:0341a17_0": "　諸釋中最勝，　　具勝慈悲者，　能令諸眾生，　　永脫生死苦。」",
    "T15n0620_002:0341a19_0": "爾時，世尊聞諸四眾說此偈已，復更殷勤申金色手摩舍利弗及阿難頂，付囑是事。",
    "T15n0620_002:0341a20_1": "時舍利弗及阿難等并餘大眾聞佛所說，歡喜奉行。",
    "T15n0620_002:0341a23_0": "初學坐者鬼魅所著種種不安不能得定治之法(尊者阿難所問)如是我聞：一時佛在舍衛國祇樹給孤獨園，那利樓鬼所住之處，末利夫人所造講堂。",
    "T15n0620_002:0341a26_1": "羅旬踰等一千長者子始初出家，請尊者阿難、摩訶迦葉、舍利弗等以為和上，摩訶迦葉教千比丘數息靜處。",
    "T15n0620_002:0341a29_2": "鬼魅所著，見一鬼神——面如琵琶，四眼、兩口，舉面放光——以手擊擽兩腋下及餘身分，口中唱言：「埠惕埠惕。」",
    "T15n0620_002:0341b02_3": "如旋火輪、似掣電光，或起、或滅，令於行者心不安所。",
    "T15n0620_002:0341b04_4": "若見此者，當急治之。",
    "T15n0620_002:0341b04_5": "治之法者，教此行人，埠惕來時，一心閉眼，陰而罵之，而作是言：「我今識汝，知汝是此閻浮提中食火、嗅香、偷臘吉支。",
    "T15n0620_002:0341b07_6": "汝為邪見，喜破戒種。",
    "T15n0620_002:0341b07_7": "我今持戒，終不畏汝。」",
    "T15n0620_002:0341b08_8": "若出家人，應誦戒序；若在家人，應誦三歸、五戒、八戒，鬼便却行，匍匐而去。",
    "T15n0620_002:0341b09_9": "爾時，阿難聞此語已，白佛言：「世尊！",
    "T15n0620_002:0341b10_10": "今此長者子比丘因世尊說治埠惕鬼以免諸惡，不為鬼魅之所縛著。",
    "T15n0620_002:0341b12_11": "後世比丘——佛涅槃後，過千歲已——欲教比丘、比丘尼、優婆塞、優婆夷數息靜處，念定安般。",
    "T15n0620_002:0341b14_12": "若諸鬼神為亂道故，化作鼠形，或黑、或赤，掊行者心、搔行者脚、兩手、兩耳，無處不至；或作鳥聲、或作鬼吟、或復竊語；或有狐魅作新婦形莊嚴其身，為於行者按摩調身、說於非法；或現作狗，號哭無度；或作鵰；鷲百類眾鳥，作種種聲，竊語大喚，其音不同；或作小兒，百千為行，十十五五若一、二、三，作種種聲至行者所；或見虻、蠅、蟲、蚤、蛇、蚖，或入耳中如蜂王鳴、或入眼中如迸酪沙、或復觸心作種種亂事。",
    "T15n0620_002:0341b23_13": "因是發狂，捨離靜處，作放逸行，當云何治？」",
    "T15n0620_002:0341b24_14": "佛告阿難：「諦聽諦聽，善思念之，當為汝說。",
    "T15n0620_002:0341b25_15": "「若有四眾患此鬼者，汝當為說治鬼之法。",
    "T15n0620_002:0341b26_16": "此埠惕鬼有六十三名，乃是過去迦那含牟尼佛時，有一比丘垂向須陀洹，因邪命故為僧所擯，瞋恚命終自誓為鬼，乃至今日惱亂四眾。",
    "T15n0620_002:0341b29_17": "壽命一劫，劫盡命終落阿鼻獄。",
    "T15n0620_002:0341c01_18": "汝等今日宜識名字，一心繫念，莫為所亂。」",
    "T15n0620_002:0341c02_0": "爾時，世尊即說曰：「埠惕埠惕是惡夜叉，亦名夢鬼。",
    "T15n0620_002:0341c03_1": "夢見此時即便失精，當起懺悔：『埠惕來也。",
    "T15n0620_002:0341c04_2": "我是過去惡因緣故，遇此破戒賊害惡鬼，我今鞭心束縛諸情不使放逸。』",
    "T15n0620_002:0341c06_3": "「如此鬼神，住虛空時名虛空鬼、在床褥間名腹行鬼。",
    "T15n0620_002:0341c07_4": "復有三名：一名深索(沙劇反)迦伏丘那丘泥脂隷覆嗅覆嗅阿摩勒迦沙禍訶，方道鬼、魑魅鬼、魍魎鬼、飡膿鬼、食唾鬼、水神鬼、火神鬼、山神鬼、園林神鬼、婦女鬼、男子鬼、童男鬼、童女鬼、剎利鬼、婆羅門鬼、毘舍鬼、首陀羅鬼、步行鬼、倒行鬼、騎乘鬼、驢耳鬼、虎頭鬼、猫子聲鬼、鳩鴿鬼、車鵂聲鬼、士鵁鳥鬼、角鵄鳥鬼，或復化作八部鬼神、虛耗鬼、八角鬼、白鼠鬼、蓮華色鬼、狐魅鬼、鬼魅鬼、百蟲精魅鬼、四惡毘舍遮鬼、鳩槃荼鬼。",
    "T15n0620_002:0341c18_0": "如是等醜惡鬼神六十三種，是鬼神名。",
    "T15n0620_002:0341c18_1": "「鬼為亂時，應當數息極令閑靜，應當至心念過去七佛、稱彼佛名——南無毘婆尸佛、尸棄佛、提舍佛、鳩樓孫佛、迦那含牟尼佛、迦葉佛、釋迦牟尼佛——稱彼佛名已，應當憶持一切音聲陀羅尼。」",
    "T15n0620_002:0341c23_2": "即說呪曰：「阿彌阿彌迦梨奢酸地利腹棄[少/兔]翅偷涕他偷涕他摩訶迦樓尼迦彌多羅菩提薩埵「若有亂心為埠惕鬼所惑亂者——或作種種諸幻境界——應當誦持此陀羅尼七佛名字、彌勒菩薩，一心數息誦波羅提木叉經一百遍，此諸惡鬼各各調伏，終不惱亂行道四眾。」",
    "T15n0620_002:0341c29_3": "佛告阿難：「汝好持是淨身口意調伏威儀擯惡鬼法，為得增長四部弟子——使不起亂念、得入三昧——當好受持，慎莫忘失。」",
    "T15n0620_002:0342a03_4": "爾時，尊者阿難聞佛所說，歡喜奉行。",
    "T15n0620_002:0342a05_0": "「復次，阿難！",
    "T15n0620_002:0342a05_1": "若行者坐時，患兩耳滿、骨節疼痛、兩手掌癢、兩脚下痛、心下動項、筋轉眼眩，坐處肶鬼來竊語、或散香花作種種妖怪，當疾治之。",
    "T15n0620_002:0342a08_2": "「治之法者，先當觀藥王、藥上二菩薩手執金瓶持水灌之。",
    "T15n0620_002:0342a09_3": "次復當觀雪山神王持一白花至行者所覆其頂上，白光流入潤身毛孔即得柔軟，更無異相。",
    "T15n0620_002:0342a11_4": "然後復見闍婆童子持仙人花散行者上，一一花間雨諸妙藥潤於毛孔，諸肶疼癢、種種苦痛、音聲細語、諸鬼神輩永盡無餘。",
    "T15n0620_002:0342a14_5": "「藥王菩薩、藥上菩薩為說平等摩訶衍法，香山、雪山、一切神王、闍婆童子亦隨其根為說種種十二門禪、隨病湯藥、醫方呪術。",
    "T15n0620_002:0342a17_6": "因是得見尊者賓頭盧及諸羅漢、五百沙彌淳陀婆等，一時悉來至行人所，一一聲聞所說種種治病之法。",
    "T15n0620_002:0342a19_7": "「或有羅漢隨佛所說，教此比丘剜於頂上使漸漸空，舉身皆空以油灌之；梵天持藥——其藥金色——灌身令滿；菩薩醫王說種種法。",
    "T15n0620_002:0342a22_8": "若發聲聞心，隨賓頭盧所說得須陀洹；若發大乘心，隨藥王、藥上二菩薩所說，即得諸佛現前三昧。」",
    "T15n0620_002:0342a24_9": "佛告阿難：「佛滅度後，四部弟子若欲坐禪，先當寂靜端坐七日，然後修心數息七日。",
    "T15n0620_002:0342a26_10": "復當服此除病等藥，除聲去肶、定心守意、修心修身，調和諸大令不失時。",
    "T15n0620_002:0342a28_11": "一心一意不犯輕戒及與威儀，於所持戒如護眼目、如重病人隨良醫教。",
    "T15n0620_002:0342b01_12": "行者亦爾，隨數數增不令退失，如救頭燃，順賢聖語，是名治病服煖身藥。」",
    "T15n0620_002:0342b02_13": "佛告阿難：「汝好受持，慎莫忘失。」",
    "T15n0620_002:0342b03_14": "時尊者阿難聞佛所說，歡喜奉行。",
    "T15n0620_002:0342b05_0": "治禪病祕要法卷下",
    "T15n0620_002:0342b06_0": "後序",
    "T15n0620_002:0342b07_0": "河西王從弟，優婆塞大沮渠安陽侯，於于填國衢摩帝大寺金剛阿練若住處，天竺比丘大乘沙門佛陀斯那，其人天才特拔，國中獨步，口誦半億偈，兼明禪法，內外綜博，無籍不練，故世人咸曰：「人中師子！」",
    "T15n0620_002:0342b11_1": "沮渠親面稟受，憶誦無滯。",
    "T15n0620_002:0342b12_2": "以孝建二年九月八日於竹園精舍書出此經，至其月二十五日訖。"
}