{
    "T11n0316_003:0785b02_0": "佛說大乘菩薩藏正法經卷第三",
    "T11n0316_003:0785b04_0": "西天譯經三藏朝散大夫",
    "T11n0316_003:0785b05_0": "試光祿卿傳梵大師賜紫",
    "T11n0316_003:0785b06_0": "沙門臣法護等奉　詔譯",
    "T11n0316_003:0785b07_0": "長者賢護品第一之三",
    "T11n0316_003:0785b08_0": "「復次長者！",
    "T11n0316_003:0785b08_1": "又復世間十不善業，所謂殺生、偷盜、邪染、妄言、綺語、兩舌、惡口、貪、瞋、邪見，如是十種不善業道，汝等各欲求解脫邪？",
    "T11n0316_003:0785b10_2": "又復世間十雜染法，所謂慳悋雜染、毀戒雜染、瞋恚雜染、懈怠雜染、散亂雜染、惡慧雜染、無聞雜染、疑惑雜染、無信解雜染、不尊重雜染，如是十種雜染之法，汝等各欲求解脫邪？",
    "T11n0316_003:0785b14_3": "又復世間有其十種生死怖畏，所謂慳嫉覆蓋、無明縈纏、欲海汎溢、欲中艱苦、欲箭所射、忿恨煙塞、貪火燒然、瞋毒隱覆、癡障如刺、生死曠野險難怖畏，如是十種生死怖畏，汝等各欲求解脫邪？」",
    "T11n0316_003:0785b20_0": "爾時五百長者異口同音前白佛言：「世尊！",
    "T11n0316_003:0785b20_1": "我等各欲解脫十種嬈亂之法，總略而言，乃至十種生死怖畏彼彼十法，我等各欲悉求解脫。」",
    "T11n0316_003:0785b24_0": "爾時世尊告五百長者言：「汝等各欲求解脫者，而彼解脫從何所求？",
    "T11n0316_003:0785b25_1": "諸長者！",
    "T11n0316_003:0785b25_2": "眼不欲解脫。",
    "T11n0316_003:0785b26_0": "何以故？",
    "T11n0316_003:0785b26_1": "眼本無轉亦復無作，眼無所思亦無了知，是故應知，眼本不從我之建立。",
    "T11n0316_003:0785b27_2": "諸長者！",
    "T11n0316_003:0785b28_0": "耳鼻舌身意不欲解脫。",
    "T11n0316_003:0785b28_1": "何以故？",
    "T11n0316_003:0785b28_2": "耳鼻舌身意本無轉亦復無作，意無所思亦無了知，是故應知，意本不從我之建立。",
    "T11n0316_003:0785c01_3": "諸長者！",
    "T11n0316_003:0785c01_4": "色不欲解脫。",
    "T11n0316_003:0785c02_5": "何以故？",
    "T11n0316_003:0785c02_6": "色無所轉亦復無作，色無所思亦無了知，是故應知，色本不從我之建立。",
    "T11n0316_003:0785c04_0": "聲香味觸法不欲解脫。",
    "T11n0316_003:0785c04_1": "何以故？",
    "T11n0316_003:0785c04_2": "法無所轉亦復無作，法無所思亦無了知，是故應知，法本不從我之建立。",
    "T11n0316_003:0785c07_0": "「又復長者！",
    "T11n0316_003:0785c07_1": "色蘊不欲解脫。",
    "T11n0316_003:0785c07_2": "何以故？",
    "T11n0316_003:0785c07_3": "色蘊無轉亦復無作，色蘊無思亦無了知，是故應知，色蘊不從我之建立。",
    "T11n0316_003:0785c09_4": "受蘊想蘊行蘊識蘊不欲解脫。",
    "T11n0316_003:0785c10_5": "何以故？",
    "T11n0316_003:0785c10_6": "識蘊無轉亦復無作，識蘊無思亦無了知，是故應知，識蘊不從我之建立。",
    "T11n0316_003:0785c12_0": "「又復長者！",
    "T11n0316_003:0785c12_1": "地界不欲解脫。",
    "T11n0316_003:0785c12_2": "何以故？",
    "T11n0316_003:0785c12_3": "地界無轉亦復無作，地界無思亦無了知，是故應知，地界不從我之建立。",
    "T11n0316_003:0785c14_4": "水火風空識界不欲解脫。",
    "T11n0316_003:0785c15_5": "何以故？",
    "T11n0316_003:0785c15_6": "識界無轉亦無所作，識界無思亦無了知，是故應知，識界不從我之建立。",
    "T11n0316_003:0785c17_0": "「諸長者！",
    "T11n0316_003:0785c17_1": "當知一切法皆從虛妄分別所起，繫屬於緣，無力劣弱，從緣而轉。",
    "T11n0316_003:0785c18_2": "若有緣法，而彼諸法即可施設；緣法若無，諸法亦復無所施設。",
    "T11n0316_003:0785c20_3": "然於一切法所施設中，無有少法而可了知，亦無少法若生若滅、若起若盡，復無別法為斷為常。",
    "T11n0316_003:0785c22_4": "汝諸長者！",
    "T11n0316_003:0785c22_5": "以是緣故，應如是知，彼一切法皆從虛妄分別所起，繫屬於緣，無力劣弱，從緣而轉。",
    "T11n0316_003:0785c24_6": "若有緣故，而彼諸法即可施設；緣法若無，諸法亦復無所施設。",
    "T11n0316_003:0785c25_7": "然於一切法所施設中，亦無少法而可了知，亦無少法若生若滅、若起若盡，復無別法為斷為常。",
    "T11n0316_003:0785c27_8": "汝等當知，若有虛妄分別、不如理作意，即可施設；若無虛妄分別、不如理作意、無所施設。",
    "T11n0316_003:0785c29_9": "若有不如理作意，而彼無明即可施設；若無不如理作意，無明亦復無所施設。",
    "T11n0316_003:0786a02_10": "無明有故行有施設，無明無故行無施設；諸行有故識有施設，諸行無故識無施設；識法有故而彼名色即可施設，識法無故名色亦復無所施設；名色有故而彼六處即可施設，名色無故六處亦復無所施設；六處有故觸可施設，六處無故觸法亦復無所施設；觸法有故受可施設，觸法無故受法亦復無所施設；受法有故愛可施設，受法無故愛法亦復無所施設；愛法有故取可施設，愛法無故取法亦復無所施設；取法有故有可施設，取法無故有法亦復無所施設；有法有故生可施設，有法無故生法亦復無所施設；生法有故而彼老死即可施設，生法無故老死亦復無所施設。",
    "T11n0316_003:0786a15_11": "「此中應知何名為老？",
    "T11n0316_003:0786a16_12": "謂狀貌衰變、喘息呻吟、策杖而行、諸根熟異、壽命減沒、行相朽舊，如是所說故名為老。",
    "T11n0316_003:0786a18_13": "何名為死？",
    "T11n0316_003:0786a18_14": "謂終歿時至滅所滅相、諸蘊離散身墜於地、彼眾同分壞謝變異，如是所說故名為死。",
    "T11n0316_003:0786a20_15": "此是老相，此是死相，總而言之名為老死。",
    "T11n0316_003:0786a21_16": "「生法有故而彼老死即可施設，生法無故老死亦復無所施設。",
    "T11n0316_003:0786a22_17": "何名為生？",
    "T11n0316_003:0786a23_18": "謂發生、遍起、出胎、成立，五蘊起聚、六處圓具，彼眾同分次第合集，如是所說故名為生。",
    "T11n0316_003:0786a25_0": "「有法有故生可施設，有法無故生法亦復無所施設。",
    "T11n0316_003:0786a26_1": "何名為有？",
    "T11n0316_003:0786a26_2": "謂欲有、色有、無色有，此名為有。",
    "T11n0316_003:0786a27_3": "「取法有故有可施設，取法無故有法亦復無所施設。",
    "T11n0316_003:0786a28_4": "何名為取？",
    "T11n0316_003:0786a28_5": "謂欲取、見取、戒禁取、我語取，如是所說故名為取。",
    "T11n0316_003:0786a29_6": "「愛法有故取可施設，愛法無故取法亦復無所施設。",
    "T11n0316_003:0786b01_7": "何名為愛？",
    "T11n0316_003:0786b02_8": "謂色愛、聲愛、香愛、味愛、觸愛、法愛，如是所說故名為愛。",
    "T11n0316_003:0786b03_9": "「受法有故愛可施設，受法無故愛法亦復無所施設。",
    "T11n0316_003:0786b04_10": "何名為受？",
    "T11n0316_003:0786b04_11": "謂眼觸為緣所生諸受、耳觸為緣所生諸受、鼻觸為緣所生諸受、舌觸為緣所生諸受、身觸為緣所生諸受、意觸為緣所生諸受，如是所說故名為受。",
    "T11n0316_003:0786b08_12": "「觸法有故受可施設，觸法無故受法亦復無所施設。",
    "T11n0316_003:0786b09_13": "何名為觸？",
    "T11n0316_003:0786b09_14": "謂眼觸、耳觸、鼻觸、舌觸、身觸、意觸，如是所說故名為觸。",
    "T11n0316_003:0786b10_15": "「六處有故觸可施設，六處無故觸法亦復無所施設。",
    "T11n0316_003:0786b11_16": "何名六處？",
    "T11n0316_003:0786b12_17": "謂眼處、耳處、鼻處、舌處、身處、意處，如是所說故名六處。",
    "T11n0316_003:0786b13_18": "「名色有故而彼六處即可施設，名色無故六處亦復無所施設。",
    "T11n0316_003:0786b14_19": "何謂名色？",
    "T11n0316_003:0786b14_20": "謂受、想、行號之為名，受、觸、作意及彼四大、四大所造號之為色，總而言之故曰名色。",
    "T11n0316_003:0786b16_21": "「識法有故而彼名色即可施設，識法無故名色亦復無所施設。",
    "T11n0316_003:0786b18_22": "何名為識？",
    "T11n0316_003:0786b18_23": "謂眼識、耳識、鼻識、舌識、身識、意識，如是所說故名為識。",
    "T11n0316_003:0786b19_24": "「行法有故識可施設，行法無故識法亦復無所施設。",
    "T11n0316_003:0786b20_25": "何名為行？",
    "T11n0316_003:0786b21_26": "謂色遍思、聲遍思、香遍思、味遍思、觸遍思、法遍思，如是所說故名為行。",
    "T11n0316_003:0786b22_27": "「無明有故行可施設，無明無故諸行亦復無所施設。",
    "T11n0316_003:0786b23_28": "何名無明？",
    "T11n0316_003:0786b24_29": "謂不知先際、不知後際、不知先後際、不知內不知外、不知中間、不知苦集滅道四聖諦法、不知於緣、不知緣生法中若黑若白、不知緣與非緣、不知對礙非對礙、不知有罪無罪、不知所應親近不應親近、於諸法中不知不見、不能覺了現前三昧，如是所說故名無明。",
    "T11n0316_003:0786c01_30": "「不如理作意有故而彼無明即可施設，不如理作意無故無明亦復無所施設。",
    "T11n0316_003:0786c02_31": "何名不如理作意？",
    "T11n0316_003:0786c03_32": "謂我於先世為有為無？",
    "T11n0316_003:0786c03_33": "我於先世已過去邪、未過去邪？",
    "T11n0316_003:0786c04_34": "我於先世為類何等？",
    "T11n0316_003:0786c05_0": "我於未來世當復何得為有為無？",
    "T11n0316_003:0786c05_1": "未來世中當在何處？",
    "T11n0316_003:0786c06_2": "我於未來世復類何等？",
    "T11n0316_003:0786c06_3": "於內法中其復云何有我無我，而生疑惑為有為無？",
    "T11n0316_003:0786c07_4": "何者是生何者不生，若有所生復類何等？",
    "T11n0316_003:0786c08_5": "由起如是不如理作意故，於其六見及餘見中有所生起，即起有我之見、無我之見，於我我所中不能平等如理而觀。",
    "T11n0316_003:0786c11_6": "以不平等如理觀故，如是乃有諸見生起，是故有我及有世間，即有緣法。",
    "T11n0316_003:0786c13_7": "其緣法者，無常無強、無力無堅，是不究竟、變壞之法。",
    "T11n0316_003:0786c14_8": "於不究竟法中計為正住及正安立，此見成已，是故說名不如理作意。",
    "T11n0316_003:0786c15_9": "「虛妄分別有故不如理作意即可施設，虛妄分別無故不如理作意無所施設。",
    "T11n0316_003:0786c17_10": "何名虛妄分別？",
    "T11n0316_003:0786c18_11": "謂我、人、眾生、壽者、補特伽羅、儒童、意生、作者、受者，此名虛妄愚夫、異生、無聞之者於我人眾生壽者等中而生遍計，此名分別。",
    "T11n0316_003:0786c20_12": "總而言之，故名虛妄分別。",
    "T11n0316_003:0786c21_13": "此虛妄分別有故不如理作意即可施設。",
    "T11n0316_003:0786c22_14": "虛妄分別無故不如理作意無所施設。",
    "T11n0316_003:0786c23_15": "「此虛妄分別及不如理作意有故無明即可施設，二法無故無明亦復無所施設。",
    "T11n0316_003:0786c25_16": "無明有故而彼諸行即可施設，無明無故諸行亦復無所施設。",
    "T11n0316_003:0786c26_17": "總略而言，乃至生法有故而彼老死即可施設，生法無故老死亦復無所施設。",
    "T11n0316_003:0786c28_18": "「諸長者！",
    "T11n0316_003:0786c28_19": "當知一切法皆是虛妄分別所起，繫屬於緣。",
    "T11n0316_003:0786c29_20": "其緣法者，無常無強、無力無堅、從緣而轉。",
    "T11n0316_003:0787a01_21": "緣法有故而彼諸法即可施設，緣法無故諸法亦復無所施設。",
    "T11n0316_003:0787a02_22": "然於一切法所施設中，亦無少法而可了知，亦無少法若生若滅、若起若盡，亦無別法為斷為常。",
    "T11n0316_003:0787a05_0": "諸長者！",
    "T11n0316_003:0787a05_1": "譬如池中大水流注，有諸蟲魚棲止其內。",
    "T11n0316_003:0787a06_2": "於汝意云何？",
    "T11n0316_003:0787a06_3": "而彼諸魚依何力邪？」",
    "T11n0316_003:0787a06_4": "長者白佛言：「世尊！",
    "T11n0316_003:0787a07_5": "依水為力。」",
    "T11n0316_003:0787a07_6": "佛言長者：「於汝意云何？",
    "T11n0316_003:0787a08_7": "水實有力邪？」",
    "T11n0316_003:0787a08_8": "長者白佛言：「不也。",
    "T11n0316_003:0787a08_9": "世尊！",
    "T11n0316_003:0787a08_10": "不也。",
    "T11n0316_003:0787a09_11": "善逝！」",
    "T11n0316_003:0787a09_12": "佛言：「長者！",
    "T11n0316_003:0787a09_13": "水本無思，其何有力？」",
    "T11n0316_003:0787a09_14": "長者白佛言：「無力。",
    "T11n0316_003:0787a10_15": "世尊！",
    "T11n0316_003:0787a10_16": "無力。",
    "T11n0316_003:0787a10_17": "善逝！」",
    "T11n0316_003:0787a10_18": "佛言：「長者！",
    "T11n0316_003:0787a10_19": "虛妄分別所起諸法亦復如是，無力無堅、從緣所轉。",
    "T11n0316_003:0787a12_20": "緣法有故而彼諸法即可施設，緣法無故諸法亦復無所施設，然於一切法所施設中，亦無少法而可了知，亦無少法若生若滅、若起若盡，復無別法為斷為常。",
    "T11n0316_003:0787a15_21": "諸長者！",
    "T11n0316_003:0787a15_22": "而彼緣法，若或如理伺察之時，實不可信。",
    "T11n0316_003:0787a16_23": "不可信故即生驚怖，由驚怖故四向馳走。",
    "T11n0316_003:0787a17_24": "又復諦誠如理伺察，云何是此法？",
    "T11n0316_003:0787a18_25": "云何是彼法？",
    "T11n0316_003:0787a18_26": "以伺察故，即不見有驚怖馳走。",
    "T11n0316_003:0787a19_27": "又復如理伺察之時即無有法，以無法故云何馳走？",
    "T11n0316_003:0787a20_28": "何以故？",
    "T11n0316_003:0787a21_0": "諸長者！",
    "T11n0316_003:0787a21_1": "以一切法無所得故，一切心意亦無所得。",
    "T11n0316_003:0787a22_2": "「又復諸長者！",
    "T11n0316_003:0787a22_3": "一切法無我，以離塵垢故。",
    "T11n0316_003:0787a23_0": "一切法無眾生，以離我故。",
    "T11n0316_003:0787a23_1": "一切法無壽者，超越一切生老病死憂悲苦惱愁歎等法故。",
    "T11n0316_003:0787a24_2": "一切法無人，三世斷故。",
    "T11n0316_003:0787a25_3": "一切法無文字，一切音聲語言離故。",
    "T11n0316_003:0787a26_4": "一切法本來無塵，無所緣故。",
    "T11n0316_003:0787a26_5": "一切法寂靜，近寂相故。",
    "T11n0316_003:0787a27_6": "一切法一切處通達，如虛空自性故。",
    "T11n0316_003:0787a28_7": "一切法依止於空，無決定對現故。",
    "T11n0316_003:0787a29_8": "一切法無動，無依止故。",
    "T11n0316_003:0787a29_9": "一切法安住實際，無住無動相應故。",
    "T11n0316_003:0787b01_10": "一切法無言說，離語言波浪故。",
    "T11n0316_003:0787b02_11": "一切法無色相，離形顯色及對礙所行故。",
    "T11n0316_003:0787b03_12": "一切法無等，離我相故。",
    "T11n0316_003:0787b03_13": "一切法無所了知，離心意識故。",
    "T11n0316_003:0787b04_14": "一切法無含藏，超越眼之境界道故。",
    "T11n0316_003:0787b05_15": "一切法不可信，超越耳鼻舌身意境界道故。」",
    "T11n0316_003:0787b07_0": "佛說大乘菩薩藏正法經卷第三"
}