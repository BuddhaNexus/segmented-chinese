{
    "T12n0361_004:0295b17_0": "佛說無量清淨平等覺經卷第四",
    "T12n0361_004:0295b19_0": "後漢月氏國三藏支婁迦讖譯",
    "T12n0361_004:0295b20_0": "◎佛告阿逸菩薩等：「若曹於是世能自制心正意、身不作惡者，是為大德善，都為八方上下最無有比。",
    "T12n0361_004:0295b22_1": "所以者何？",
    "T12n0361_004:0295b22_2": "八方上下無央數佛國中，諸天人民皆自然作善、不大為惡、易教化。",
    "T12n0361_004:0295b24_3": "今我於是世間為佛，於五惡、五痛、五燒之中作佛為最劇。",
    "T12n0361_004:0295b25_4": "教語人民令絕五惡、令去五痛、令去五燒；降化其心令持五善，得其福德度世長壽泥洹之道。」",
    "T12n0361_004:0295b27_5": "佛言：「何等為五惡？",
    "T12n0361_004:0295b28_6": "何等為五痛？",
    "T12n0361_004:0295b28_7": "何等為五燒中者？",
    "T12n0361_004:0295b28_8": "何等為消化五惡、令持五善者？",
    "T12n0361_004:0295b29_9": "何等為持五善，得其福德長壽度世泥洹之道？」",
    "T12n0361_004:0295c01_10": "佛言：「其一惡者，諸天、人民、下至禽獸、蜎飛蠕動之類欲為眾惡。",
    "T12n0361_004:0295c03_11": "「強者伏弱，轉相剋賊，自相殺傷，更相食噉，不知為善，惡逆不道，受其殃罰，道之自然，當往趣向。",
    "T12n0361_004:0295c05_12": "神明記識，犯之不貰，轉相承續，故有貧窮、下賤、乞丐、孤獨人，有聾、盲、瘖瘂、愚癡、弊惡，下有尫狂不及逮之屬。",
    "T12n0361_004:0295c08_0": "其有尊貴、豪富、高才明達、智慧勇猛，皆其前世宿命，為善慈孝，布恩施德。",
    "T12n0361_004:0295c09_1": "故有官事、王法、牢獄，不肯畏慎作惡入法，受其過讁重罰致劇，求望解脫難得度出。",
    "T12n0361_004:0295c11_2": "今世有是目前現在，壽終尤劇，入其窈冥，受身更生，譬若王法劇苦極刑。",
    "T12n0361_004:0295c13_3": "故有自然泥犁、禽獸、薜荔、蜎飛蠕動之類屬貿身形，改惡易道，壽命短長，魂神命精，自然入趣。",
    "T12n0361_004:0295c15_4": "受形寄胎當獨值向，相從共生，轉相報償，當相還復。",
    "T12n0361_004:0295c16_5": "殃惡讁罰，眾事未盡終不得離。",
    "T12n0361_004:0295c17_6": "展轉其中，世世累劫無有出期，難得解脫，痛不可言。",
    "T12n0361_004:0295c18_7": "天地之間自然有是，雖不臨時卒暴至，應時恒取自然之道，皆當善惡歸之，是為一大惡、為一痛、為一燒。",
    "T12n0361_004:0295c21_8": "「勤苦如是，愁毒呼嗟，比如劇火起燒人身。",
    "T12n0361_004:0295c22_9": "人能自於其中一心制意、端身正行、獨作諸善、不為眾惡者，身獨度脫，得其福德，可得長壽度世上天泥洹之道，是為一大善。」",
    "T12n0361_004:0296a01_0": "佛言：「其二惡者，世間帝王、長吏、人民、父子、兄弟、室家、夫婦略無義理，不從政令。",
    "T12n0361_004:0296a02_1": "轉淫奢驕慢，各欲快意，恣心自在，更相欺調，殊不懼死。",
    "T12n0361_004:0296a04_2": "心口各異，言念無實，佞諂不忠，諛媚巧辭。",
    "T12n0361_004:0296a05_3": "行不端正，更相嫉憎，轉相讒惡，陷入惡枉。",
    "T12n0361_004:0296a06_4": "主上不明，心不察照，任用臣下，臣下存在。",
    "T12n0361_004:0296a07_5": "淺度能行，知其形勢，在位不正，為其所調。",
    "T12n0361_004:0296a08_6": "妄捐忠良，不當天心，甚違道理，臣欺其君、子欺其父、弟欺其兄、婦欺其夫。",
    "T12n0361_004:0296a10_0": "室家中外知識相紹，各懷貪婬，心獨恚怒，蒙聾愚癡欲益多。",
    "T12n0361_004:0296a11_1": "有尊卑、上下，無男、無女，無大、無小，心俱同然，欲自厚己。",
    "T12n0361_004:0296a12_2": "破家、亡身，不顧念前後，家室親屬坐之破族。",
    "T12n0361_004:0296a13_3": "「或時家中內外、知識朋友、鄉黨市里愚民轉共從事，更相利害。",
    "T12n0361_004:0296a15_4": "爭錢財鬪，忿怒成仇；轉爭勝負，慳富焦心；不肯施與，專專守惜。",
    "T12n0361_004:0296a16_5": "愛寶貪重，坐之思念，心勞身苦，如是至竟，無所恃怙，獨來獨去，無一隨者。",
    "T12n0361_004:0296a18_6": "善惡禍福，殃咎讁罰，追命所生，或在樂處、或入毒苦，然後乃悔，當復何及？",
    "T12n0361_004:0296a20_7": "「或時世人愚心少智，見善誹謗恚之，不肯慕及。",
    "T12n0361_004:0296a21_8": "但欲為惡，妄作非法；但欲盜竊，常懷毒心；欲得他人財物，用自供給，消散摩盡，賜復求索；邪心不正，常獨恐怖，畏人有色，臨時不計，事至乃悔。",
    "T12n0361_004:0296a25_9": "今世現在，長吏牢獄，自然趣向，受其殃咎。",
    "T12n0361_004:0296a26_10": "世間貧窮、乞丐、孤獨，但坐前世宿命，不信道德、不肯為善。",
    "T12n0361_004:0296a27_11": "今世為惡，天神別籍，壽終入惡道，故有自然泥犁、禽獸、薜荔、蜎飛蠕動之類。",
    "T12n0361_004:0296a29_12": "展轉其中，世世累劫，無有出期，難得解脫，痛不可言，是為二大惡、二痛、二燒。",
    "T12n0361_004:0296b02_0": "「勤苦如是，比如火起燒人身。",
    "T12n0361_004:0296b02_1": "人能自於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為二大善。」",
    "T12n0361_004:0296b06_0": "佛言：「其三惡者，世間人民寄生相因，共依居天地之間，處年壽命無能幾歲。",
    "T12n0361_004:0296b07_1": "至有豪貴者、賢明善人；下有貧賤、尫羸愚者；中有不良之人，但懷念毒惡，身心不正，常念婬泆，煩滿胸中；愛欲交錯，坐起不安；貪意慳惜，但欲唐得；眄睞細色，惡態婬泆。",
    "T12n0361_004:0296b11_2": "有婦厭憎，私妄出入，持家所有，相結為非，聚會飲食，自共作惡。",
    "T12n0361_004:0296b13_3": "興兵作賊，攻城格鬪，劫殺截斷，強奪不道，取人財物。",
    "T12n0361_004:0296b14_4": "偷竊趣得，不肯治生；所當求者，不肯為之；惡心在外，不能專作；欲擊成事，恐勢迫脅，持歸給家。",
    "T12n0361_004:0296b17_0": "共相生活，恣心快意，極身作樂，行亂他人婦女。",
    "T12n0361_004:0296b18_1": "或於其親屬，不避尊卑、長老，眾共憎惡，家室中外，患而苦之。",
    "T12n0361_004:0296b19_2": "亦復不畏縣官、法令無所避，錄如是之惡，自然牢獄，日月照識、神明記取、諸神攝錄。",
    "T12n0361_004:0296b21_3": "「故有自然泥犁、禽獸、薜荔、蜎飛蠕動之類，展轉其中，世世累劫，無有出期，難得度脫，痛不可言，是為三大惡、三痛、三燒，勤苦如是，比若火起燒人身，人能自於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為三大善。」",
    "T12n0361_004:0296b28_4": "佛言：「其四惡者，諸惡人不能作善，自相壞敗，轉相教令，共作眾惡。",
    "T12n0361_004:0296b29_5": "主為傳言，但欲兩舌、惡口、罵詈、妄語，相嫉更相鬪亂。",
    "T12n0361_004:0296c01_6": "憎嫉善人，敗壞賢善，於傍快惡。",
    "T12n0361_004:0296c02_7": "復不孝順供養父母，輕易師父知識，無信難得誠實。",
    "T12n0361_004:0296c03_8": "自言尊貴有道，橫行威武，加捲力勢，侵剋易人不能自知。",
    "T12n0361_004:0296c05_9": "為惡無自羞慚，自用頗健，令人承事敬畏。",
    "T12n0361_004:0296c06_10": "復不敬畏天地、神明、日月，亦不可教令作善，不可降化，自用偃蹇，謂常當爾。",
    "T12n0361_004:0296c08_11": "亦復無憂哀心，亦不知恐懼，恣意憍慢如是，天神記識。",
    "T12n0361_004:0296c09_12": "「賴其前世宿命頗作福德，小善扶接，營護助之。",
    "T12n0361_004:0296c10_13": "今世作惡，福德盡儩，諸善鬼神各去離之，身獨空立，無所復依。",
    "T12n0361_004:0296c12_14": "受重殃讁，壽命終身惡繞歸，自然迫促，當往追逐，不得止息。",
    "T12n0361_004:0296c13_15": "自然眾惡共趣頓乏，其有名籍在神明所，殃咎引牽當值相得，當往趣向。",
    "T12n0361_004:0296c15_16": "受過讁罰，身心摧碎，神形苦極，不得離却，但得前行，入於火鑊。",
    "T12n0361_004:0296c16_17": "當是時悔復何益？",
    "T12n0361_004:0296c17_18": "當復何及？",
    "T12n0361_004:0296c17_19": "「天道自然，不得蹉跌，故有泥犁、禽獸、薜荔、蜎飛蠕動之屬，展轉其中，世世累劫，無有出期，難得解脫，痛不可言，是為四大惡、四痛、四燒。",
    "T12n0361_004:0296c20_20": "「勤苦如是，比如火起燒人身。",
    "T12n0361_004:0296c21_21": "人能於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為四大善。」",
    "T12n0361_004:0296c25_0": "佛言：「其五惡者，世人徙倚懈惰，不肯作善，不念治生，妻子飢寒，父母俱然。",
    "T12n0361_004:0296c26_1": "欲呵教其子，其子惡心，瞋目應怒。",
    "T12n0361_004:0296c27_2": "言令不和，違戾反逆劇於野人，比若怨家，不如無子。",
    "T12n0361_004:0296c28_3": "妄遍假貸，眾共患厭，尤無反復，無有報償之心，窮貧困乏，不能復得。",
    "T12n0361_004:0297a01_4": "辜較諧聲，放縱遊散，串數唐得，自用賑給，不畏防禁。",
    "T12n0361_004:0297a02_5": "飲食無極，喫酒嗜美，出入無有期度。",
    "T12n0361_004:0297a03_6": "魯扈抵突，不知人情，睢眄強制。",
    "T12n0361_004:0297a04_7": "見人有喜，憎嫉恚之。",
    "T12n0361_004:0297a05_8": "無義無禮，自用職當，不可諫曉。",
    "T12n0361_004:0297a05_9": "亦復不憂念父母、妻子有無，又復不念卒報父母之德，亦復不念師父之恩。",
    "T12n0361_004:0297a07_10": "心常念惡、口常言惡，日不成就。",
    "T12n0361_004:0297a08_11": "不信道德、不信有賢明先聖、不信作善為道可得度世、不信世間有佛。",
    "T12n0361_004:0297a10_0": "欲殺羅漢、鬪比丘僧，常欲殺人——欲殺父母、兄弟、妻子、宗親、朋友。",
    "T12n0361_004:0297a11_1": "父母、兄弟、妻子、宗親、朋友憎惡見之，欲使之死。",
    "T12n0361_004:0297a12_2": "不信佛經語、不信人壽命終盡死，後世復生、不信作善得善、不信作惡得惡。",
    "T12n0361_004:0297a14_3": "「如是曹人——男子、女人——心意俱然，違戾反逆，愚癡濛澒，瞋怒嗜欲，無所識知。",
    "T12n0361_004:0297a16_4": "自用快善為大智慧，亦不知所從來、生死所趣向。",
    "T12n0361_004:0297a17_5": "不肯慈孝，惡逆天地，於其中間求望僥倖，欲得長生、躬得不死。",
    "T12n0361_004:0297a18_6": "會當歸就生死勤苦善惡之道，身所作惡，殃咎眾趣，不得度脫。",
    "T12n0361_004:0297a20_7": "亦不可降化令作善，慈心教語開導生死、善惡所趣有是，復不信之。",
    "T12n0361_004:0297a21_8": "然苦心與語欲令度脫，無益其人。",
    "T12n0361_004:0297a22_9": "心中閉塞，意不開解，大命將至，至時皆悔。",
    "T12n0361_004:0297a23_10": "其後乃悔，當復何及？",
    "T12n0361_004:0297a24_11": "不豫計善，臨窮何益？",
    "T12n0361_004:0297a24_12": "「天地之間五道分明，恢廓窈窕，浩浩茫茫，轉相承受。",
    "T12n0361_004:0297a26_0": "善惡、毒痛，身自當之，無有代者。",
    "T12n0361_004:0297a26_1": "道之自然，隨其所行，追命所生，不得縱捨。",
    "T12n0361_004:0297a27_2": "善人行善，從善慈孝、從樂入樂、從明入明；惡人行惡，從苦入苦、從冥入冥。",
    "T12n0361_004:0297a29_3": "誰能知者？",
    "T12n0361_004:0297a29_4": "獨佛知見耳。",
    "T12n0361_004:0297b01_5": "教語人民，信用者少，生死不休，惡道不絕。",
    "T12n0361_004:0297b02_6": "「如是，世人不可悉道，故有自然泥犁、禽獸、薜荔、蜎飛蠕動之類，展轉其中，世世累劫，無有出期，難得解脫，痛不可言，是為五大惡、五痛、五燒。",
    "T12n0361_004:0297b05_7": "「勤苦如是，比如火起燒人身，人能自於其中一心制意、端身正行、言行相副、所作至誠、所語如語、心口不轉、獨作眾善、不為眾惡者，身獨度脫，得其福德，可得長壽度世上天泥洹之道，是為五大善。」",
    "T12n0361_004:0297b09_8": "佛告阿逸菩薩等：「我皆語若曹，是世五惡勤苦如是，令起五痛、令起五燒，展轉相生。",
    "T12n0361_004:0297b11_9": "世間人民不肯為善，欲作眾惡，敢有犯此諸惡事者皆悉自然，當更具歷入惡道中。",
    "T12n0361_004:0297b13_10": "或其今世先被病殃，死生不得，示眾見之。",
    "T12n0361_004:0297b14_11": "壽終趣入至極大苦，愁痛酷毒，自相焦然，轉相燒滅。",
    "T12n0361_004:0297b16_12": "至其後共作怨家，更相傷殺，從小微起至大困劇，皆從貪淫財色、不肯忍辱施與、各欲自快、無復有曲直、欲得健名、為癡欲所迫、隨心思想不能得也，結憤胸中。",
    "T12n0361_004:0297b19_13": "財色縛束無有解脫、不知厭足；厚己諍欲，無所省錄，都無義理，不隨正道。",
    "T12n0361_004:0297b21_14": "富貴榮華，當時快意，不能忍辱、不知施善，威勢無幾，隨惡名焦。",
    "T12n0361_004:0297b23_15": "身坐勞苦，久後大劇自然隨逐，無有解已。",
    "T12n0361_004:0297b24_16": "王法施張，自然糺舉，上下相應；羅網綱紀，煢煢忪忪，當入其中。",
    "T12n0361_004:0297b25_17": "古今有是，痛哉，可傷！」",
    "T12n0361_004:0297b26_18": "佛語阿逸菩薩等：「若世有是佛，皆慈愍哀之，威神摧動眾惡諸事皆消化之。",
    "T12n0361_004:0297b28_19": "令得去惡就善，棄捐所思，奉持經戒，莫不承奉。",
    "T12n0361_004:0297b29_20": "施行經法，不敢違失度世無為泥洹之道，快善極樂，甚明無極。」",
    "T12n0361_004:0297c01_21": "佛言：「若曹諸天、帝王、人民及後世人，得佛經語熟思惟之，能自於其中端心正行。",
    "T12n0361_004:0297c03_22": "其主上為善率化，撿御其下，教語人民，轉相勅令、轉共為善、轉相度脫，各自端守，慈仁愍哀，終身不殆，尊聖敬孝，通洞博愛。",
    "T12n0361_004:0297c06_23": "佛語教令無敢虧負，當憂度世泥洹之道；當憂斷截生死、痛痒，拔惡根本；當憂斷絕泥犁、禽獸、薜荔、蜎飛蠕動之類惡苦之道；當勱佛世，堅持經道，無敢失也。」",
    "T12n0361_004:0297c10_24": "佛言：「若曹當作善者，云何第一急？",
    "T12n0361_004:0297c11_25": "當自端身、當自端心、當自端目、當自端耳、當自端鼻、當自端口、當自端手、當自端足。",
    "T12n0361_004:0297c13_26": "能自撿斂，莫妄動作，身心淨潔，俱善相應。",
    "T12n0361_004:0297c14_27": "中外約束，勿隨嗜欲，不犯諸惡。",
    "T12n0361_004:0297c14_28": "言色常和，身行當專，行步坐起不動。",
    "T12n0361_004:0297c15_29": "作事所為當先熟思慮計之，揆度才能、視瞻圓規，安定徐作為之；作事倉卒，不豫熟計，為之不諦，亡其功夫，敗悔在後，唐苦亡身。",
    "T12n0361_004:0297c18_30": "至誠忠信，得道絕去。」",
    "T12n0361_004:0297c19_31": "佛言：「若曹於是益作諸善，布恩施德，能不絕道禁，忍辱、精進、一心、智慧，展轉復相教化，作善為德。",
    "T12n0361_004:0297c21_32": "如是經法慈心專一，齋戒清淨一日一夜者，勝於無量清淨佛國作善百歲。",
    "T12n0361_004:0297c23_33": "所以者何？",
    "T12n0361_004:0297c23_34": "無量清淨佛國皆積德眾善，無為自然，在所求索，無有諸惡大如毛髮。」",
    "T12n0361_004:0297c25_35": "佛言：「於是作善十日十夜者，其得福勝於他方佛國中人民作善千歲。",
    "T12n0361_004:0297c27_36": "所以者何？",
    "T12n0361_004:0297c27_37": "他方佛國皆悉作善，作善者多、為惡者少，皆有自然之物，不行求作便自得之；是間為惡者多、為善者少，不行求作不能得也。",
    "T12n0361_004:0298a01_38": "人能自端制作善，至心求道，故能爾耳。",
    "T12n0361_004:0298a02_39": "是間無有自然，不能自給，當行求索，勤苦治生。",
    "T12n0361_004:0298a03_40": "轉相欺怠，調作好惡，得其財物歸給妻子。",
    "T12n0361_004:0298a04_41": "飲苦食毒，勞心苦身，如是至竟，心意不專，周旋不安。",
    "T12n0361_004:0298a05_42": "人能自安靜為善，精進作德，故能爾耳。」",
    "T12n0361_004:0298a06_43": "佛言：「我皆哀若曹及諸天、帝王、人民，皆教令作諸善、不為眾惡，隨其所能輒授與道，教戒開導悉奉行之。",
    "T12n0361_004:0298a08_44": "則君率化為善教令臣下、父教其子、兄教其弟、夫教其婦，室家內外、親屬、朋友轉相教語，作善為道。",
    "T12n0361_004:0298a11_45": "奉經持戒，各自端守，上下相撿，無尊、無卑，無男、無女，齋戒清淨，莫不歡喜。",
    "T12n0361_004:0298a13_0": "和順義理，勸樂慈孝，自相約撿。",
    "T12n0361_004:0298a13_1": "其有得佛經語悉持思之，不當所作如犯為之則自悔過，去惡就善，棄邪為正，朝聞夕改，奉持經戒劇，如貧人得寶。",
    "T12n0361_004:0298a16_2": "「佛所行處、所在郡國，輒授與經戒，諸天、日月、星辰、諸神、國王、傍臣、長吏、人民、諸龍、鬼神、泥犁、禽獸承奉行之，則君改化為善，齋戒精思，淨自湔洒，端心正行，居位嚴慓，教勅率眾為善，奉行道禁，令言令止；臣事其君，忠直受令，不敢違負。",
    "T12n0361_004:0298a22_0": "父子言令孝順承受，兄弟、夫婦、宗親、朋友，上下相令，順言和理，尊卑、大小轉相敬事，以禮如義不相違負，莫不改往修來，洒心易行端正中表，自然作善所願輒得。",
    "T12n0361_004:0298a25_1": "感善降化自然之道，求欲不死則可得長壽，求欲度世則可得泥洹之道。」",
    "T12n0361_004:0298a27_2": "佛言：「佛威神尊重，消惡化善莫不度脫。",
    "T12n0361_004:0298a28_3": "今我出於天下，在是惡中於苦世作佛，慈愍哀傷，教語開道，諸天、帝王、傍臣左右、長吏、人民，隨其心所欲願樂皆令得道。",
    "T12n0361_004:0298b02_4": "佛諸所行處、所更過歷郡國、縣邑、丘聚、市里，莫不豐熟，天下太平，日月運照，倍益明好；風雨時節，人民安寧；強不凌弱，各得其所。",
    "T12n0361_004:0298b05_5": "無惡歲疾疫、無病瘦者、兵革不起、國無盜賊、無有怨抂、無有拘閉者。",
    "T12n0361_004:0298b06_6": "君臣、人民莫不歡喜，忠慈至誠，各自端守，皆自然守國，雍和孝順，莫不歡樂。",
    "T12n0361_004:0298b08_7": "有無相與布恩施德，心歡樂與皆相敬愛，推財讓義，謙讓於先。",
    "T12n0361_004:0298b10_0": "前後以禮敬事，如父、如子，如兄、如弟，莫不仁賢，和順禮節都無違諍，快善無極。」",
    "T12n0361_004:0298b11_1": "佛言：「我哀子曹欲度脫之，劇父母念子。",
    "T12n0361_004:0298b12_2": "今八方上下諸天、帝王、人民及蜎飛蠕動之類，得佛經戒、奉行佛道，皆得明慧，心悉開解，莫不得過度脫憂苦者。",
    "T12n0361_004:0298b15_3": "今我作佛在於五惡、五痛、五燒之中，降化五惡、消盡五痛、絕滅五燒，以善攻惡拔去毒苦，令得五善明好，燒惡不起。",
    "T12n0361_004:0298b18_4": "我般泥洹去後，經道稍稍斷絕，人民諛諂淳為眾惡，不復作善，五燒復起，五痛劇苦——復如前法——自然還復，久後轉劇，不可悉說，我但為若曹小道之耳。」",
    "T12n0361_004:0298b21_5": "佛告阿逸菩薩等：「若曹各思持之，展轉相教戒，如佛經法無敢犯也。」",
    "T12n0361_004:0298b23_6": "阿逸菩薩長跪叉手言：「佛所說甚苦痛，世人為惡甚劇，如是如是。",
    "T12n0361_004:0298b24_7": "佛皆慈哀悉度脫之，皆言：『受佛重教，請展轉相承。』",
    "T12n0361_004:0298b26_8": "不敢犯也。」",
    "T12n0361_004:0298b26_9": "佛告阿難：「我哀若曹，令悉見無量清淨佛及諸菩薩、阿羅漢所居國土。",
    "T12n0361_004:0298b28_0": "若欲見之不？」",
    "T12n0361_004:0298b28_1": "阿難則大喜，長跪叉手言：「願皆欲見之。」",
    "T12n0361_004:0298b29_2": "佛言：「若起更被袈裟西向拜——當日沒處——為無量清淨佛作禮，以頭面著地言：『南無無量清淨平等覺。』」",
    "T12n0361_004:0298c02_3": "阿難言：「諾，受教。」",
    "T12n0361_004:0298c02_4": "則起更被袈裟西向拜——當日所沒處——為無量清淨佛作禮，以頭腦著地言：「南無無量清淨平等覺。」",
    "T12n0361_004:0298c05_5": "阿難未起，無量清淨佛便大放光明威神，則遍八方上下諸無央數佛國，天地則皆為大震動。",
    "T12n0361_004:0298c07_6": "諸天無央數天地、須彌山羅寶、摩訶須彌大山羅寶、諸天地大界、小界，其中諸有大泥犁、小泥犁，諸山林、溪谷、幽冥之處，皆則大明，悉雨大開闢。",
    "T12n0361_004:0298c10_7": "則阿難、諸菩薩、阿羅漢等，諸天、帝王、人民，悉皆見無量清淨佛及諸菩薩、阿羅漢、國土七寶已，心皆大歡喜踊躍，悉起為無量清淨佛作禮，以頭腦著地，皆言：「南無無量清淨三藐三佛陀。」",
    "T12n0361_004:0298c14_8": "無量清淨佛放光明威神已，諸無央數天、人民、及蜎飛蠕動之類，皆悉見無量清淨佛光明，莫不慈心歡喜作善者。",
    "T12n0361_004:0298c17_9": "諸有泥犁、禽獸、薜荔，諸有考治勤苦之處，則皆休止不復治，莫不解脫憂苦者。",
    "T12n0361_004:0298c19_10": "諸有盲者則皆得視，諸跛躄蹇者則皆得走行，諸病者則皆愈起，諸尫者則皆強健；愚癡者則皆更黠慧，諸有婬泆瞋怒者皆悉慈心作善，諸有被毒者毒皆不行。",
    "T12n0361_004:0298c22_11": "鍾鼓、琴瑟、箜篌、樂器諸伎，不鼓皆自作音聲；婦女珠環皆自作聲；百鳥、畜獸皆自悲鳴。",
    "T12n0361_004:0298c24_12": "當是之時莫不歡喜得過度者。",
    "T12n0361_004:0298c25_13": "則時爾日，諸佛國中諸天人，莫不持天上華香來下於虛空中，悉皆供養，散諸佛及無量清淨佛上。",
    "T12n0361_004:0298c27_14": "諸天各共大作萬種自然伎樂，樂諸佛及諸菩薩、阿羅漢。",
    "T12n0361_004:0298c29_15": "當是之時，甚快樂不可言。",
    "T12n0361_004:0299a01_0": "佛告阿難、阿逸菩薩等：「我說無量清淨佛及諸菩薩、阿羅漢、國土自然七寶，當無有異乎？」",
    "T12n0361_004:0299a03_0": "阿難長跪叉手言：「佛說無量清淨佛國土快善，如佛所說無有一異。」",
    "T12n0361_004:0299a04_1": "佛言：「我說無量清淨佛功德國土快善，晝夜一劫尚復未竟，我但為若曹小說之耳。」",
    "T12n0361_004:0299a06_2": "阿逸菩薩則長跪叉手問佛言：「今佛國從是間當有幾阿惟越致菩薩往生無量清淨佛國？",
    "T12n0361_004:0299a08_3": "願聞之。」",
    "T12n0361_004:0299a08_4": "佛言：「若欲知者，明聽著心中。」",
    "T12n0361_004:0299a09_5": "阿逸菩薩言：「受教。」",
    "T12n0361_004:0299a09_6": "佛言：「從我國當有七百二十億阿惟越致菩薩皆往生無量清淨佛國——一阿惟越致菩薩者，前後供養無央數諸佛，以次如彌勒皆當作佛——及其餘諸小菩薩輩者無央數不可復計，皆當往生無量清淨佛國。」",
    "T12n0361_004:0299a14_7": "佛告阿逸菩薩：「不但我國中諸菩薩當往生無量清淨佛國，他方異國復有佛亦復如是。",
    "T12n0361_004:0299a16_8": "第一佛名光遠炤，其國有百八十億菩薩皆當往生無量清淨佛國。",
    "T12n0361_004:0299a18_9": "他方異國第二佛，佛名寶積，其國有九十億菩薩皆當往生無量清淨佛國。",
    "T12n0361_004:0299a19_10": "他方異國第三佛，名儒無垢，有二百二十億菩薩皆當往生阿彌陀佛國。",
    "T12n0361_004:0299a21_11": "他方異國第四佛，名無極光明，其國有二百五十億菩薩皆當往生無量清淨佛國。",
    "T12n0361_004:0299a23_12": "他方異國第五佛，名於世無上，其國有六百億菩薩皆當往生無量清淨佛國。",
    "T12n0361_004:0299a25_13": "他方異國第六佛，名勇光，其國有萬四千菩薩皆當往生無量清淨佛國。",
    "T12n0361_004:0299a26_14": "他方異國第七佛，名具足交絡，其國有十四億菩薩皆當往生無量清淨佛國。",
    "T12n0361_004:0299a28_15": "他方異國第八佛，名雄慧王，其國有八菩薩皆當往生無量清淨佛國。",
    "T12n0361_004:0299b01_16": "他方異國第九佛，名多力無過者，其國有八百一十億菩薩皆當往生無量清淨佛國。",
    "T12n0361_004:0299b03_17": "他方異國第十佛，名吉良，其國有萬億菩薩皆當往生無量清淨佛國。",
    "T12n0361_004:0299b04_18": "他方異國第十一佛，名慧辯，其國有萬二千菩薩皆當往生無量清淨佛國。",
    "T12n0361_004:0299b06_19": "他方異國第十二佛，名無上華，其國有諸菩薩無央數不可復計——皆阿惟越致、皆智慧勇猛、各供養無央數諸佛，以一時俱心願欲往生——皆當生無量清淨佛國。",
    "T12n0361_004:0299b10_20": "他方異國第十三佛，名樂大妙音，其國有七百九十億菩薩皆當往生無量清淨佛國。」",
    "T12n0361_004:0299b12_21": "佛言：「是諸菩薩——皆阿惟越致——諸比丘僧中及小菩薩輩無央數，皆當往生無量清淨佛國。",
    "T12n0361_004:0299b14_22": "不獨是十四佛國中諸菩薩當往生也，都八方上下無央數佛國諸菩薩輩各各如是，皆當往生無量清淨佛國。",
    "T12n0361_004:0299b17_0": "其無央數都共往會，無量清淨佛國大眾多不可復計，我但說八方上下無央數佛名字，晝夜一劫尚未竟。",
    "T12n0361_004:0299b19_1": "我但復說佛國諸比丘僧眾、菩薩當往生無量清淨佛國人數，說之一劫不休止尚未竟。",
    "T12n0361_004:0299b21_2": "我但為若曹總攬都小說之耳。」",
    "T12n0361_004:0299b23_0": "佛語阿難阿逸菩薩等：「其世間帝王、人民、善男子、善女人，前世宿命行善所致相祿，迺當聞無量清淨佛聲，慈心歡喜，我代之喜。」",
    "T12n0361_004:0299b25_1": "佛言：「其有善男子、善女人聞無量清淨佛聲，慈心歡喜，一時踊躍，心意清淨，衣毛為起拔出者，皆前世宿命作佛道——若他方佛故，菩薩、非凡人。",
    "T12n0361_004:0299b29_2": "其有人民——男子、女人——聞無量清淨佛聲，不信有佛者、不信佛經語、不信有比丘僧、心中狐疑都無所信者，皆故從惡道中來，生愚蒙不解宿命，殃惡未盡、未當得度脫，故心中狐疑不信向耳。」",
    "T12n0361_004:0299c04_3": "佛言：「我語若曹，若曹所當作善法皆當奉行信之。",
    "T12n0361_004:0299c05_4": "無得以我般泥洹去後故，若曹及後世人無得復言：『我不信有無量清淨佛國。』",
    "T12n0361_004:0299c07_5": "我故令若曹悉見無量清淨佛國土，所當為者若自求之。",
    "T12n0361_004:0299c09_0": "我具為汝曹道說經戒順法，若曹當如佛法持之，無得毀失。",
    "T12n0361_004:0299c10_1": "「我持是經以累汝曹，汝曹當堅持之，無得為妄增減是經法。",
    "T12n0361_004:0299c11_2": "我般泥洹去後，經道留止千歲，千歲後經道斷絕，在心所願皆可得道。」",
    "T12n0361_004:0299c13_3": "佛言：「師開導人耳目，智慧明達，度脫人令得善，舍泥洹之道。",
    "T12n0361_004:0299c15_0": "常當慈孝，於佛如父母；常念師恩，當念不斷絕，則得道疾。」",
    "T12n0361_004:0299c16_1": "佛言：「天下有佛者甚難得值，人有信受師法經語深者亦難得值，若有沙門、若師為人說佛經者甚難得值。」",
    "T12n0361_004:0299c18_2": "佛說是經時，則萬二千億諸天人民皆得天眼徹視，悉一心皆為菩薩道；則二百二十億諸天人民皆得阿那含道；則八百沙門皆得阿羅漢道；則四十億菩薩皆得阿惟越致。",
    "T12n0361_004:0299c23_0": "佛說經已，諸菩薩、阿羅漢、諸天、帝王、人民皆大歡喜，前趣為佛作禮，遶佛三匝，以頭面著佛足而去。",
    "T12n0361_004:0299c26_0": "佛說無量清淨平等覺經卷第四"
}