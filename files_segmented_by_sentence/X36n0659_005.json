{
    "X36n0659_005:0408b14_0": "南本大般涅槃經會疏卷第五",
    "X36n0659_005:0408b16_0-0": "大般涅槃經四相品第七之下(卷第五)北凉　天竺三藏　曇無讖　譯晉　沙門　慧嚴　慧觀　謝靈運　重治四相品下從此卷初是第三開意密明解脫德文為二初明開密次明解脫他解開意密興皇云開身密未盡今明通開三業之密文云如來之言開發顯露豈非開口密如來心無慳恡豈非開意密如來法身具足無缺豈非開身密經有通文不須偏說何者佛示凡像說半字法隨他所宜方便三業覆真三業愚者不了名之為藏今開方便即是真實智者了達無所祕藏是約三業開密又約四句開密謂他開佛密佛開他密佛開佛密他開他密他開佛密者品初迦葉云佛法不爾咸令眾生悉得知見知即開意密見即開身口兩密(云云)",
    "X36n0659_005:0408b16_0-1": "佛開他密者示諸眾生諸覺寶藏顯發頟珠置祕藏中是開他密佛開佛密者我從得道常說般若法身解脫我今此身及諸色像即是法身若子長大有堪任力如來則無慳恡之心是佛開佛密義也他開他密者如德王云我解一句半句以解一句至半句故見少佛性如佛所說我亦當得入大涅槃(云云)又十二句開密謂四句中各開三業則十二句開密(云云)又無開無覆無顯無密何者佛性之理未曾是開其誰為覆既無開覆寧有顯密一句叵得則無眾多特以眾生聞不能解名之為密智者了達則無復顯密無顯密而顯密故名之為開無開而開如前分別問釋論云般若是顯示法華是祕密舊解此云般若大道無住之說而為顯示法華斥小以為祕密祕密不了顯示則了此義不然法性非顯非密為緣顯密經經悉爾豈可以龍樹別意通害諸經此文亦以無常斥常豈是不了故前開密次說解脫者兩義相關何者若定開定覆為開覆所局不名解脫非開非覆能開能覆開覆自在方是解脫故此兩文竝屬解脫德攝就開文為兩前明開密次論義開文為三一問二答三領解問為三初非密藏而言無次是密語而言有三結也。",
    "X36n0659_005:0409a05_0": "爾時迦葉菩薩白佛言世尊如佛所說諸佛世尊有祕密藏是義不然。",
    "X36n0659_005:0409a07_0": "初文云藏者理也理無開覆云何言密故是無也。",
    "X36n0659_005:0409a08_0": "次何以故去是語故有語者教也教本為緣緣有開覆故有密語例有身意等密就是密語有法譬合等(云云)初法如文。",
    "X36n0659_005:0409a11_0": "何以故諸佛世尊唯有密語無有密藏。",
    "X36n0659_005:0409a12_0": "譬如幻主機關木人人雖覩見屈伸俯仰莫知其內而使之然。",
    "X36n0659_005:0409a14_0": "次譬中幻主機關應是兩事幻有二義一鄙術淺近不令人見二畏他効術不令人見機關亦爾二事既同共為一譬(云云)。",
    "X36n0659_005:0409a17_0": "佛法不爾咸令眾生悉得知見。",
    "X36n0659_005:0409a18_0": "云何當言諸佛世尊有祕密藏。",
    "X36n0659_005:0409a19_0": "合結如文。",
    "X36n0659_005:0409a20_0": "第二佛答為兩初歎問答其無有祕藏。",
    "X36n0659_005:0409a21_0": "佛讚迦葉善哉善哉善男子如汝所言如來實無祕密之藏。",
    "X36n0659_005:0409a23_0": "次九譬答其唯有密語然諸譬之中或順或反秋月是順譬積金是反譬在文可見(云云)就九譬分為三初七譬斥密三業開顯三業次長者教子一譬釋開密因緣三龍王一譬明無開密因緣初文者。",
    "X36n0659_005:0409b04_0": "何以故如秋滿月處空顯露清淨無翳人皆覩見如來之言亦復如是開發顯露清淨無翳愚人不解謂之祕藏智者了達則不名藏。",
    "X36n0659_005:0409b07_0": "秋是陰時月是陰精陰精在陰時其明轉熾月譬佛能應秋譬機能感感應相應唯開無密。",
    "X36n0659_005:0409b09_0": "善男子譬如有人多積金銀至無量億其心慳吝不肎惠施拯濟貧窮如是積聚乃名祕藏如來不爾於無量劫積聚無量妙法珍寶心無慳吝常以惠施一切眾生云何當言如來祕藏。",
    "X36n0659_005:0409b13_0": "善男子譬如有人身根不具或無一目一手一足以羞恥故不令人見人不見故名為祕藏如來不爾所有正法具足無缺令人覩見云何當言如來祕藏。",
    "X36n0659_005:0409b16_0": "善男子譬如貧人多負人財怖畏債主隱不欲現故名為藏如來不爾不負一切眾生世法雖負眾生出世之法而亦不藏何以故恒於眾生生一子想而為演說無上法故。",
    "X36n0659_005:0409b20_0": "第四譬云雖負出世法者河西云佛本誓度一切眾生眾生未盡佛入涅槃故言負之興皇云佛得果時是為眾生豈有行因而為眾生得果不為但眾生未盡故名為負斯意俱不異河西今為兩釋初心是小富得果是大富能度眾生生不肎度如人不從債主求物主當與誰義言為負實無所負下文龍王譬乃兼顯之又佛初發心誓令眾生厭棄諸有是名不負世法誓令修習出世之法荷負此事如地持物始終不捨故言雖負出世之法此乃荷負之負非負貸負。",
    "X36n0659_005:0409c06_0": "善男子譬如長者多有財寶唯有一子心甚愛重情無捨離所有珍寶悉用示之如來亦爾視諸眾生同於一子。",
    "X36n0659_005:0409c09_0": "善男子如世間人以男女根醜陋鄙惡以衣覆蔽故名為藏如來不爾永斷此根以無根故無所覆藏。",
    "X36n0659_005:0409c11_0": "善男子如婆羅門所有語論終不欲令剎利毗舍首陀等聞何以故以此論中有過惡故如來正法則不如是初中後善是故不得名為祕藏。",
    "X36n0659_005:0409c14_0": "次長者教子譬為兩初為密作譬後為開作譬初為二先開次合初開為四一欲教大二緣不堪且為說小三不說大四結無覆藏初二如文。",
    "X36n0659_005:0409c17_0": "善男子譬如長者唯有一子心常憶念憐愛無已將詣師所欲令受學。",
    "X36n0659_005:0410a01_0": "懼不速成尋便將還以愛念故晝夜殷勤教其半字。",
    "X36n0659_005:0410a02_0": "而不教誨毗伽羅論何以故以其幼穉力未堪故善男子假使長者教半字已是兒即時能得了知毗伽羅論不不也世尊。",
    "X36n0659_005:0410a05_0": "三不說大中云毗伽羅論者此云字本論河西云世間文字之根本典籍音聲之論宣通四辯呵責世法讚出世法言辭清雅義理深邃雖是外論而無邪法將非善權大士之所為乎其文問答等可尋。",
    "X36n0659_005:0410a10_0": "四結如文。",
    "X36n0659_005:0410a11_0": "如是長者於是子所有祕藏不不也世尊何以故以子秊幼故不為說不以祕吝而不顯示所以者何若有嫉妒祕吝之心乃名為藏如來不爾云何當言如來祕藏。",
    "X36n0659_005:0410a15_0": "從佛言善哉下合初譬也初述讚正合欲說大教也。",
    "X36n0659_005:0410a17_0": "佛言善哉善哉善男子如汝所言若有瞋心嫉妒慳吝乃名為藏如來無有瞋心嫉妒云何名藏善男子彼大長者謂如來也言一子者謂一切眾生如來等視一切眾生猶如一子教一子者謂聲聞弟子半字者謂九部經毗伽羅論者所謂方等大乘經典。",
    "X36n0659_005:0410a22_0": "次以諸聲聞下合且為說小也。",
    "X36n0659_005:0410a23_0": "以諸聲聞無有慧力是故如來為說半字九部經典三而不為下合不為說大。",
    "X36n0659_005:0410b01_0": "而不為說毗伽羅論方等大乘。",
    "X36n0659_005:0410b02_0": "四善男子如彼下合無祕藏。",
    "X36n0659_005:0410b03_0": "善男子如彼長者子既長大堪任讀學若不為說毗伽羅論可名為藏若諸聲聞有堪任力能受大乘毗伽羅論如來祕惜不為說者可言如來有祕密藏如來不爾是故如來無有祕藏。",
    "X36n0659_005:0410b07_0": "次從如彼長者教半字已下為開密作譬。",
    "X36n0659_005:0410b08_0": "如彼長者教半字已次為演說毗伽羅論。",
    "X36n0659_005:0410b09_0": "次所謂下合如文。",
    "X36n0659_005:0410b10_0": "我亦如是為諸弟子說於半字九部經已次為演說毗伽羅論所謂如來常存不變。",
    "X36n0659_005:0410b12_0": "舊引此文證無常是小常是大興皇難此義云大品亦明無常應是小乘解云無常通大小竝云半滿亦應爾今明無常是三藏常無常是通常是別即常無常而非常非無常是圓應用四意分別眾經豈可一向而生諍論。",
    "X36n0659_005:0410b17_0": "三復次下龍王雲雷去為無密因緣者作譬。",
    "X36n0659_005:0410b18_0": "復次善男子譬如夏月興大雲雷降澍大雨令諸農夫下種子者多獲果實不下種者無所收獲無所獲者非龍王咎而此龍王亦無所藏我亦如是降大法雨大涅槃經若諸眾生種善子者得慧牙果無善子者則無所獲無所獲者非如來咎然佛如來實無所藏。",
    "X36n0659_005:0410b24_0": "不下種是無密緣不萌芽是無開緣如文。",
    "X36n0659_005:0410c01_0": "三迦葉復言即領解文。",
    "X36n0659_005:0410c02_0": "迦葉復言我今定知如來世尊無所祕藏。",
    "X36n0659_005:0410c03_0": "次如佛所說去是論義又二先論義次領解初論義有兩番問答初問有三先領今常。",
    "X36n0659_005:0410c05_0": "如佛所說毗伽羅論謂佛如來常存不變。",
    "X36n0659_005:0410c06_0": "次引昔無常。",
    "X36n0659_005:0410c07_0": "是義不然何以故佛昔說偈。",
    "X36n0659_005:0410c08_0": "　諸佛及緣覺　　聲聞弟子眾　　猶捨無常身　何況諸凡夫三問云何。",
    "X36n0659_005:0410c11_0": "今者乃說常存無變是義云何。",
    "X36n0659_005:0410c12_0": "佛答為二初明昔權後明今實。",
    "X36n0659_005:0410c13_0": "佛言善男子我為一切聲聞弟子教半字故而說是偈善男子波斯匿王其母命終悲號戀慕不能自勝來至我所我即問言大王何故悲苦懊惱乃至於此王言世尊國大夫人某日命終假使有能令我母命還如本者我當捨國象馬七珍及以身命悉以報之我復語言大王且莫愁惱憂悲啼哭一切眾生壽命盡者名之為死諸佛緣覺聲聞弟子尚捨此身況復凡夫善男子我為波斯匿王教半字故而說是偈。",
    "X36n0659_005:0411a03_0": "初昔權中云波斯匿者鴦掘經云和悅阿含經云祖母養。",
    "X36n0659_005:0411a05_0": "次我今下明實。",
    "X36n0659_005:0411a06_0": "我今為諸聲聞弟子說毗伽羅論謂如來常存無有變易若有人言如來無常云何是人舌不墮落。",
    "X36n0659_005:0411a08_0": "舌墮落者以常為無常致招此過彭城寺嵩法師云佛智流動臨無常時舌爛口中此尚不易。",
    "X36n0659_005:0411a10_0": "迦葉復言去是第二番問答。",
    "X36n0659_005:0411a11_0": "迦葉復言如佛所說。",
    "X36n0659_005:0411a12_0": "　無所積聚　　於食知足　　如鳥飛空　　迹不可尋是義云何世尊於此眾中誰得名為無所積聚誰復得名於食知足誰行於空迹不可尋而此去者為至何方。",
    "X36n0659_005:0411a16_0": "此問近從如來常存無有變易生偈迮但三問長行有四問。",
    "X36n0659_005:0411a18_0": "佛言迦葉夫積聚者名曰財寶善男子積聚有二種一者有為二者無為有為積聚者即聲聞行無為積聚者即如來行善男子僧亦二種有為無為有為僧者名曰聲聞聲聞僧者無有積聚所謂奴婢非法之物庫藏穀米鹽豉胡麻大小諸豆若有說言如來聽畜奴婢僕使如是之物舌則卷縮我諸所有聲聞弟子名無積聚。",
    "X36n0659_005:0411b01_0": "佛答初問有三意無積聚者舉積明無積聚積聚有二者是明無積之積僧亦如是者是明積之無積聲聞是有為者聲聞是作意故是有為非時取證故名積聚菩薩無作中行故曰無為不以空為證名無積聚(云云)。",
    "X36n0659_005:0411b06_0": "次亦得名為者答第二問。",
    "X36n0659_005:0411b07_0": "亦得名為於食知足若有貪食名不知足不貪食者是名知足。",
    "X36n0659_005:0411b09_0": "迹難尋者答第三問。",
    "X36n0659_005:0411b10_0": "迹難尋者則近無上菩提之道。",
    "X36n0659_005:0411b11_0": "我說是人者答第四問。",
    "X36n0659_005:0411b12_0": "我說是人雖去無至。",
    "X36n0659_005:0411b13_0": "今明佛答四問廣顯常住無積是淨知足是樂難尋是我無至處是常復次無積是無集知足是無苦難尋是有道無至是有滅有滅故無苦有道故無集道之與滅皆常樂我淨常存之義明矣。",
    "X36n0659_005:0411b17_0": "次迦葉復言者是領解也。",
    "X36n0659_005:0411b18_0": "迦葉復言若有為僧尚無積聚況無為僧無為僧者即是如來如來云何當有積聚夫積聚者名為藏匿是故如來凡有所說無所吝惜云何名藏迹不可尋者所謂涅槃涅槃之中無有日月星辰諸宿寒熱風雨生者病死二十五有離諸憂苦及諸煩惱如是涅槃如來住處常不變易以是因緣如來至是娑羅樹闐於大涅槃而般涅槃。",
    "X36n0659_005:0411c01_0": "從佛告迦葉所言大者去有人用此文述成迦葉今從此去第二正明解脫文為三初略明解脫次廣明解脫三總結解脫略又二初略說解脫次論義略說為三一舉廣大二舉無瘡疣三解脫處包攝無外不可求其崖底故言廣博淫怒癡盡患累都除故無瘡疣境智相應故名為處是為略說三點不得相離亦是體用成就亦是自他具足三意雖略義理粗周就廣大文有法有譬。",
    "X36n0659_005:0411c09_0": "佛告迦葉所言大者其性廣博。",
    "X36n0659_005:0411c10_0": "所言大者其性廣博此是隨名訓釋不可謂是待小之大何者上文以常釋大此以廣釋大下以不思議釋大當知此大乃是絕待不思議大。",
    "X36n0659_005:0411c13_0": "猶如有人壽命無量名大丈夫是人若能安住正法名人中勝如我所說八大人覺為一人有為多人有若一人具八則為最勝。",
    "X36n0659_005:0411c16_0": "譬有豎橫兩意人雖多德要在壽命壽命無量即是豎譬合於內行行雖多途貴在正法故言為人中勝如我所說下一人具八多有功能即橫明眾德將譬望法具以橫豎釋大。",
    "X36n0659_005:0411c20_0": "次從所言涅槃下明無瘡疣有人引此翻涅槃為無累無累即是無疣興皇解云涅槃是外國總名解脫此閒別稱理應以此總翻彼總以此別翻彼別何得用解脫別名翻彼總名而翻涅槃為解脫今不翻總而但翻別為無疣者正言總能兼別別有無疣之義故以別釋總如是翻名那可混濫就文有法譬合。",
    "X36n0659_005:0412a03_0": "所言涅槃者無諸瘡疣。",
    "X36n0659_005:0412a04_0": "善男子譬如有人為毒箭所射多受苦痛值遇良醫為拔毒箭塗以妙藥令其離苦得受安樂是醫即便遊於城邑及諸聚落隨有患苦瘡疣之處即往其所為療眾苦。",
    "X36n0659_005:0412a08_0": "法說自無瘡疣譬說治他瘡疣只是互現。",
    "X36n0659_005:0412a09_0": "善男子如來亦爾成等正覺為大醫王見閻浮提苦惱眾生無量劫中被淫怒癡煩惱毒箭受大苦切為如是等說大乘經甘露法藥療治此已復至他方有諸煩惱毒箭之處示現作佛為其療治是故名曰大般涅槃。",
    "X36n0659_005:0412a14_0": "三從解脫處又為二一自解脫二調伏他。",
    "X36n0659_005:0412a15_0": "大般涅槃者名解脫處。",
    "X36n0659_005:0412a16_0": "初文中言處者第一義諦而為處所不會此處不得解脫自安此處復調伏他普賢觀云常波羅蜜所攝成處此文云以是真實甚深義處當知以第一義諦為處明矣。",
    "X36n0659_005:0412a20_0": "次隨有調伏下化他處者。",
    "X36n0659_005:0412a21_0": "隨有調伏眾生之處如來於中而作示現以是真實甚深義故名大涅槃。",
    "X36n0659_005:0412a23_0": "非但顯圓亦是斥小昔法身般若雖化眾生而無解脫無餘解脫無餘二德一入永謝尚自不能一處調他況復處處今之解脫隨十法界六道四聖但是眾生須調伏者普於其處而調伏之雖在地獄身心不苦雖在畜生而無怖畏雖在餓鬼恒無饑渴雖在人天無人天事雖在二乘以佛道聲大悲教化於一切處都無瘡疣染著之累以是義故名解脫處非直觸處無染又有般若照明法身自在只解脫處三點具足斥昔顯今其義明矣。",
    "X36n0659_005:0412b08_0": "二迦葉白下是論義上明三義此但論兩初二番問答論無瘡疣義如文。",
    "X36n0659_005:0412b10_0": "迦葉菩薩復白佛言世尊世間醫師悉能療治一切眾生瘡疣病不善男子世間瘡疣凡有二種一者可治二不可治凡可治者醫則能治不可治者則不能治。",
    "X36n0659_005:0412b14_0": "迦葉復言如佛言者如來則為於閻浮提治眾生已若言治已是諸眾生其中云何復有未能得涅槃者若未悉得云何如來說言治竟欲至他方善男子閻浮提內眾生有二一者有信二者無信有信之人則名可治何以故定得涅槃無瘡疣故是故我說治閻浮提諸眾生已無信之人名一闡提一闡提者名不可治除一闡提餘悉治已是故涅槃名無瘡疣。",
    "X36n0659_005:0412b21_0": "後三番問答論解脫處初番如文。",
    "X36n0659_005:0412b22_0": "世尊何等名涅槃善男子夫涅槃者名為解脫。",
    "X36n0659_005:0412b23_0": "次番問答為二初問雙標。",
    "X36n0659_005:0412b24_0": "迦葉復言所言解脫為是色耶為非色乎。",
    "X36n0659_005:0412c01_0": "次答中二初雙釋二雙結。",
    "X36n0659_005:0412c02_0": "佛言善男子或有是色或非是色言非色者即是聲聞緣覺解脫言是色者即是諸佛如來解脫。",
    "X36n0659_005:0412c04_0": "善男子是故解脫亦色亦非色如來為諸聲聞弟子說為非色。",
    "X36n0659_005:0412c06_0": "舊解常住佛果有色而引此文又一師云佛果無色而言色者妙慧顯然故名為色二能應為色又有說云三聚之中二聚非色一聚是色取色聚顯然喻佛果解脫興皇云若定有色定無色者不應安或或者為緣作色無色然法身非色非無色而或色者是無色色或無色者色無色以是義故二乘不解非其境界聲聞無色者小乘患色猶如桎梏為說無色菩薩能體色無色故言妙色湛然今皆不然解脫之體何曾是色及與非色下文云不可說色及以非色不可說空及與不空為兩緣故言色非色非色亦色色亦非色非色非非色不可思議第三問答正顯此義乃是諸佛境界非聲聞緣覺所知即其義也。",
    "X36n0659_005:0412c19_0": "世尊聲聞緣覺若非色者云何得住善男子如非想非非想天亦色非色我亦說為非色若人難言非想非非想天若非色者云何得住去來進止如是之義諸佛境界非諸聲聞緣覺所知解脫亦爾亦色非色說為非色亦想非想說為非想如是之義諸佛境界非諸聲聞緣覺所知。",
    "X36n0659_005:0413a01_0": "二爾時迦葉白佛唯願哀愍下是廣明解脫有問有答。",
    "X36n0659_005:0413a03_0": "爾時迦葉菩薩復白佛言世尊唯願哀憫重垂廣說大般涅槃行解脫之義。",
    "X36n0659_005:0413a05_0": "問或為二涅槃行是問因解脫之義是問果觀師云不須分別因之與果直是問此解脫行德行德是行今謂不然乃是請廣上三義行者衡音謂是施行演暢令其開廣請廣上廣博意言解脫者請廣上無瘡疣意義者請廣上解脫處上三義既略今是廣請云何餘解。",
    "X36n0659_005:0413a11_0": "次答中相傳有百句招提云就頭首數止有八十四五若大小合數有九十七八極細為言有一百餘但一百是數之圓名故言百句例如大品百波羅蜜唯有九十(云云)古來未見釋此百句唯真諦三藏一卷義記略不可解天台大師曾於靈石一夏釋此百句解脫一句之中皆有百句凡萬法門先學自飽而不錄之今無以傳惜哉惜哉後代無聞上舉三義略釋解脫後百句廣明於一一句備於橫豎無有瘡疣到解脫處調伏眾生句句悉爾何者三點相即具足無缺三義具足止可懸照豈可厝言欲廣明之為力不足鑽仰不已輒分其文初從名為遠離去至譬如日月不逼眾生廣上無瘡疣義(三紙)從名無動法至不生一念之善廣上解脫處義(二十七行)從譬如穀聚去至譬如幻物廣上其性廣博義(一紙十六行)又從無有身體去至能救一切怖畏者更廣上無瘡疣義(一紙十八行)又從即是歸處去至洗浴還家更廣上解脫處義(二紙)又從無作樂去至斷一切貪一切相更廣上無瘡疣義(〔四〕十七行)此中既是廣說之文重釋無咎。",
    "X36n0659_005:0413b06_0-0": "佛讚迦葉善哉善哉善男子真解脫者名曰遠離一切繫縛若真解脫離諸繫縛則無有生亦無和合譬如父母和合生子真解脫者則不如是是故解脫名曰不生迦葉譬如醍醐其性清淨如來亦爾非因父母和合而生其性清淨所以示現有父母者為欲化度諸眾生故真解脫者即是如來如來解脫無二無別譬如春秋下諸種子得暖潤氣尋便出生真解脫者則不如是又解脫者名曰虗無虗無即是解脫解脫即是如來如來即是虗無非作所作凡是作者如城郭樓觀真解脫者則不如是是故解脫即是如來又解脫者即無為法譬如陶師作已還破解脫不爾真解脫者不生不滅是故解脫即是如來如來亦爾不生不滅不老不死不破不壞非有為法以是義故名曰如來入大涅槃不老不死有何等義老者名為遷變髮白面皺死者身壞命終如是等法解脫中無以無是事故名解脫如來亦無髮白面皺有為之法是故如來無有老也無有老故則無有死又解脫者名曰無病所謂病者四百四病及餘外來侵損身者是處無故故名解脫無疾病者即真解脫真解脫者即是如來如來無病是故法身亦無有病如是無病即是如來死者名曰身壞命終是處無死即是甘露甘露者即真解脫真解脫者即是如來如來成就如是功德云何當言如來無常若言無常無有是處是金剛身云何無常是故如來不名命終如來清淨無有垢穢如來之身非胎所汙如分陀利本性清淨如來解脫亦復如是如是解脫即是如來是故如來清淨無垢又解脫者諸漏瘡疣永無遺餘如來亦爾無有一切諸漏瘡疣又解脫者無有鬪諍譬如饑人見他飲食生貪奪想解脫不爾又解脫者名曰安靜凡夫人言夫安靜者謂摩醯首羅如是之言即是虗妄真安靜者畢竟解脫畢竟解脫即是如來又解脫者名曰安隱如多賊處不名安隱清夷之處乃名安隱是解脫中無有怖畏故名安隱是故安隱即真解脫真解脫者即是如來如來者即是法也又解脫者無有等侶有等侶者如諸國王有鄰國等真解脫者則不如是無等侶者謂轉輪聖王無能與等解脫亦爾無有等侶無等侶者即真解脫真解脫者即是如來轉法輪王是故如來無有等侶有等侶者無有是處又解脫者名無憂愁有憂愁者譬如國王畏難疆鄰而生憂愁夫解脫者則無是事譬如壞怨則無憂慮解脫亦爾是無憂畏無憂畏者即是如來又解脫者名無憂喜譬如女人唯有一子從役遠行卒得凶問聞之愁苦後復聞活便生歡喜夫解脫中無如是事無憂喜者即真解脫真解脫者即是如來又解脫者無有塵垢譬如春月日沒之後風起塵霧夫解脫中無如是事無塵霧者譬真解脫真解脫者即是如來譬如聖王髻中明珠無有垢穢夫解脫性亦復如是無有垢穢無垢穢者譬真解脫真解脫者即是如來如真金性不雜沙石乃名真寶有人得之生於財想夫解脫性亦復如是如彼真寶彼真寶者譬真解脫真解脫者即是如來譬如瓦缾破而聲嘶金剛寶缾則不如是夫解脫者亦無嘶破金剛寶缾譬真解脫真解脫者即是如來是故如來身不可壞其聲嘶者如蓖麻子置盛熱中爆烈出聲夫解脫者無如是事如彼金剛真寶之缾無嘶破聲假使無量百千人眾悉共射之無能壞者無嘶破聲譬真解脫真解脫者即是如來如貧窮人負他物故為他所繫枷鎖杖罰受諸苦毒夫解脫中無如是事無有負債猶如長者多有財寶無量億數勢力自在不負他物夫解脫者亦復如是多有無量法財珍寶勢力自在無有所負無所負者譬真解脫真解脫者即是如來又解脫者名無逼切如春涉熱夏日食甜冬日觸冷真解脫中無有如是不適意事無逼切者譬真解脫真解脫者即是如來又無逼切者譬如有人飽食魚肉而復飲乳是人則為近死不久真解脫中無如是事是人若得甘露良藥所患得除真解脫者亦復如是甘露良藥譬真解脫真解脫者即是如來云何逼切不逼切耶譬如凡夫我慢自高而作是念一切物中誰能害我即便捉持蛇虎毒蟲當知是人不盡壽命則便橫死真解脫中無如是事不逼切者如轉輪王所有神珠能伏蛣蜣九十六種諸毒蟲等若有聞是神珠香者諸毒消滅真解脫者亦復如是皆悉遠離二十五有毒消滅者譬真解脫真解脫者即是如來又不逼切者譬如虗空解脫亦爾彼虗空者譬真解脫真解脫者即是如來又逼切者如近乾草然諸燈火近則熾然真解脫中無如是事又不逼切者譬如日月不逼眾生解脫亦爾於諸眾生無有逼切無有逼切譬真解脫真解脫者即是如來。",
    "X36n0659_005:0414b12_0": "又解脫者名無動法猶如怨親真解脫中無如是事又不動者如轉輪王更無聖王以為親友若更有親則無是處解脫亦爾更無有親若有親者亦無是處彼王無親譬真解脫真解脫者即是如來如來者即是法也又無動者譬如素衣易受染色解脫不爾又無動者如婆師華欲令有臭及青色者無有是處解脫亦爾欲令有臭及諸色者亦無是處是故解脫即是如來又解脫者名為希有譬如水中生於蓮華非為希有火中生者是乃希有有人見之便生歡喜真解脫者亦復如是其有見者心生歡喜彼希有者譬真解脫真解脫者即是如來其如來者即是法身又希有者譬如嬰兒其齒未生漸漸長大然後乃生解脫不爾無生不生又解脫者名曰虗寂無有不定不定者如一闡提究竟不移犯重禁者不成佛道無有是處何以故是人若於佛正法中心得淨信爾時即便滅一闡提若復得作優婆塞者是亦能得滅一闡提犯重禁者滅此罪已則得成佛是故若言畢定不移不成佛道無有是處真解脫中都無如是滅盡之事又虗寂者墮於法界如法界性即真解脫真解脫者即是如來又一闡提若盡滅者則不得稱一闡提也何等名為一闡提耶一闡提者斷滅一切諸善根本心不攀緣一切善法乃至不生一念之善真解脫中都無是事無是事故即真解脫真解脫者即是如來。",
    "X36n0659_005:0414c12_0-0": "又解脫者名不可量譬如穀聚其量可知真解脫者則不如是譬如大海不可度量解脫亦爾不可度量不可量者即真解脫真解脫者即是如來又解脫者名無量法如一眾生多有業報解脫亦爾有無量報無量報者即真解脫真解脫者即是如來又解脫者名為廣大譬如大海無與等者解脫亦爾無能與等無與等者即真解脫真解脫者即是如來又解脫者名曰最上譬如虗空最高無比解脫亦爾最高無比高無比者即真解脫真解脫者即是如來又解脫者名無能過譬如師子所住之處一切百獸無能過者解脫亦爾無有能過無能過者即真解脫真解脫者即是如來又解脫者名為無上譬如北方諸方中上解脫亦爾為無有上無有上者即真解脫真解脫者即是如來又解脫者名無上上譬如北方之於東方為無上上解脫亦爾無有上上無上上者即真解脫真解脫者即是如來又解脫者名曰恒法譬如人天身壞命終是名曰恒非不恒也解脫亦爾非是不恒非不恒者即真解脫真解脫者即是如來又解脫者名曰堅住如佉陀羅栴檀沈水其性堅實解脫亦爾其性堅實性堅實者即真解脫真解脫者即是如來又解脫者名曰不虗譬如竹葦其體空躁解脫不爾當知解脫即是如來又解脫者名不可汙譬如牆壁未被塗治蟁蝱在上止住遊戲若已塗治彩畫彫飾蟲聞彩香即便不住如是不住譬真解脫真解脫者即是如來又解脫者名曰無邊譬如聚落皆有邊表解脫不爾譬如虗空無有邊際解脫亦爾無有邊際如是解脫即是如來又解脫者名不可見譬如空中鳥迹難見如是難見譬真解脫真解脫者即是如來又解脫者名曰甚深何以故聲聞緣覺所不能入不能入者即真解脫真解脫者即是如來又甚深者諸佛菩薩之所恭敬譬如孝子供養父母功德甚深功德甚深譬真解脫真解脫者即是如來又解脫者名不可見譬如有人不自見頂解脫亦爾聲聞緣覺所不能見不能見者即真解脫真解脫者即是如來又解脫者名無舍宅譬如虗空無有舍宅解脫亦爾言舍宅者譬二十五有無有舍宅譬真解脫真解脫者即是如來又解脫者名不可取如阿摩勒果人可取持解脫不爾不可取持不可取持即真解脫真解脫者即是如來又解脫者名不可執譬如幻物不可執持解脫亦爾不可執持不可執持即真解脫真解脫者即是如來。",
    "X36n0659_005:0415b05_0-0": "又解脫者無有身體譬如有人體生瘡癩及諸癰疽顛狂乾枯真解脫中無如是病無如是病譬真解脫真解脫者即是如來又解脫者名為一味如乳一味解脫亦爾唯有一味如是一味即真解脫真解脫者即是如來又解脫者名曰清淨如水無泥澄停清淨解脫亦爾澄停清淨澄停清淨即真解脫真解脫者即是如來又解脫者名曰一味如空中雨一味清淨一味清淨譬真解脫真解脫者即是如來又解脫者名曰除却譬如滿月無諸雲翳解脫亦爾無諸雲翳無諸雲翳即真解脫真解脫者即是如來又解脫者名曰寂靜譬如有人熱病除愈身得寂靜解脫亦爾身得寂靜身得寂靜即真解脫真解脫者即是如來又解脫者即是平等譬如野田毒蛇鼠狼俱有殺心解脫不爾無有殺心無殺心者即真解脫真解脫者即是如來又平等者譬如父母等心於子解脫亦爾其心平等心平等者即真解脫真解脫者即是如來又解脫者名無異處譬如有人唯居上妙清淨屋宅更無異處解脫亦爾無有異處無異處者即真解脫真解脫者即是如來又解脫者名曰知足譬如饑人值遇甘饌食之無厭解脫不爾如食乳糜更無所須更無所須譬真解脫真解脫者即是如來又解脫者名曰斷絕如人被縛斷縛得脫解脫亦爾斷絕一切疑心結縛如是斷疑即真解脫真解脫者即是如來又解脫者名到彼岸譬如大河有此彼岸解脫不爾雖無此岸而有彼岸有彼岸者即真解脫真解脫者即是如來又解脫者名曰默然譬如大海其水汎長多諸音聲解脫不爾如是解脫即是如來又解脫者名曰美妙譬如眾藥雜訶棃勒其味則苦解脫不爾味如甘露味如甘露譬真解脫真解脫者即是如來又解脫者除諸煩惱譬如良醫和合諸藥善療眾病解脫亦爾能除煩惱除煩惱者即真解脫真解脫者即是如來又解脫者名曰無迮譬如小舍不容多人解脫不爾多所容受多所容受即真解脫真解脫者即是如來又解脫者名滅諸愛不雜淫欲譬如女人多諸愛欲解脫不爾如是解脫即是如來如來如是無有貪欲瞋恚愚癡憍慢等結又解脫者名曰無愛愛有二種一餓鬼愛二者法愛真解脫者離餓鬼愛憐憫眾生故有法愛如是法愛即真解脫真解脫者即是如來又解脫者離我我所如是解脫即是如來如來者即是法也又解脫者即是滅盡離諸有貪如是解脫即是如來如來者即是法也又解脫者即是救護能救一切諸怖畏者如是解脫即是如來如來者即是法也。",
    "X36n0659_005:0415c24_0": "觀師偏解一兩句云解脫不爾雖無此岸而有彼岸者彼此相對若雙非者如非彼此此彼既去然後以非彼非此結之例如絕待非小非大結之為大非彼非此結為彼岸又相待釋如惡墜善昇將非顯是此岸是生死彼岸名涅槃欲貶下劣尊於高勝故言雖無此岸而有彼岸。",
    "X36n0659_005:0416a06_0-0": "又解脫者即是歸處若有歸依如是解脫不求餘依譬如有人依恃於王不求餘依雖復依王則有動轉依解脫者無有動轉無動轉者即真解脫真解脫者即是如來如來者即是法也又解脫者名為屋宅譬如有人行於曠野則有險難解脫不爾無有險難無險難者即真解脫真解脫者即是如來又解脫者是無所畏如師子王於諸百獸不生怖畏解脫亦爾於諸魔眾不生怖畏無怖畏者即真解脫真解脫者即是如來又解脫者無有迮陿譬如隘路乃至不受二人竝行解脫不爾如是解脫即是如來又有不迮譬如有人畏虎墮井解脫不爾如是解脫即是如來又有不迮如大海中捨壞小船得堅牢船得堅牢船乘之度海至安隱處心得快樂解脫亦爾心得快樂得快樂者即真解脫真解脫者即是如來又解脫者拔諸因緣譬如因乳得酪因酪得酥因酥得醍醐真解脫中都無是因無是因者即真解脫真解脫者即是如來又解脫者能伏憍慢譬如大王慢於小王解脫不爾如是解脫即是如來如來者即是法也又解脫者伏諸放逸謂放逸者多有貪欲真解脫中無有是名無是名者即真解脫真解脫者即是如來又解脫者能除無明如上妙酥除諸滓穢乃名醍醐解脫亦爾除無明滓出於真明如是真明即真解脫真解脫者即是如來又解脫者名為寂靜純一無二如空野象獨一無侶解脫亦爾獨一無二獨一無二即真解脫真解脫者即是如來又解脫者名為堅實如竹葦蓖麻莖榦空虗而子堅實除佛如來其餘人天皆不堅實真解脫者遠離一切諸有流等如是解脫即是如來又解脫者名能覺了增益於我真解脫者亦復如是如是解脫即是如來又解脫者名捨諸有譬如有人食已而吐解脫亦爾捨於諸有捨諸有者即真解脫真解脫者即是如來又解脫者名曰決定如婆師華香七葉中無解脫亦爾如是解脫即是如來又解脫者名曰水大譬如水大於諸大勝能潤一切草木種子解脫亦爾能潤一切有生之類如是解脫即是如來又解脫者名曰為入如有門戶則通入路金性之處金則可得解脫亦爾如彼門戶修無我者則得入中如是解脫即是如來又解脫者名曰為善譬如弟子隨逐於師善奉教勅得名為善解脫亦爾如是解脫即是如來又解脫者名出世法於一切法最為出過如眾味中酥乳最勝解脫亦爾如是解脫即是如來又解脫者名曰不動譬如門閫風不能動真解脫者亦復如是如是解脫即是如來又解脫者名無濤波如彼大海其水濤波解脫不爾如是解脫即是如來又解脫者譬如宮殿解脫亦爾當知解脫即是如來又解脫者名曰所用如閻浮檀金多有所任無有能說是金過惡解脫亦爾無有過惡無有過惡即真解脫真解脫者即是如來又解脫者捨嬰兒行譬如大人捨小兒行解脫亦爾除捨五陰除捨五陰即真解脫真解脫者即是如來又解脫者名曰究竟如被繫者從繫得脫洗浴清淨然後還家解脫亦爾畢竟清淨畢竟清淨即真解脫真解脫者即是如來。",
    "X36n0659_005:0416c09_0-0": "又解脫者名無作樂無作樂者已吐貪欲瞋恚癡故譬如有人誤飲毒藥為除毒故即服吐藥既得吐已毒即除愈身得安樂解脫亦爾吐諸煩惱結縛之毒身得安樂名無作樂無作樂者即真解脫真解脫者即是如來又解脫者名斷四種毒蛇煩惱斷煩惱者即真解脫真解脫者即是如來又解脫者名離諸有滅一切苦得一切樂永斷貪欲瞋恚愚癡拔斷一切煩惱根本拔根本者即真解脫真解脫者即是如來又解脫者名斷一切有為之法出生一切無漏善法斷塞諸道所謂若我無我非我非無我唯斷取著不斷我見我見者名為佛性佛性者即真解脫真解脫者即是如來又解脫者名不空空空空者名無所有無所有者即是外道尼犍子等所計解脫而是尼犍實無解脫故名空空真解脫者則不如是故不空空不空空者即真解脫真解脫者即是如來又解脫者名曰不空如水酒乳酪酥蜜等缾雖無水酒酪酥蜜時猶故得名為水等缾而是缾等不可說空及以不空若言空者則不得有色香味觸若言不空而復無有水酒等實解脫亦爾不可說色及以非色不可說空及以不空若言空者則不得有常樂我淨若言不空誰受是常樂我淨者以是義故不可說空及以不空空者謂無二十五有及諸煩惱一切苦一切相一切有為行如缾無酪則名為空不空者謂真實善色常樂我淨不動不變猶如彼缾色香味觸故名不空是故解脫譬如彼缾彼缾遇緣則有破壞解脫不爾不可破壞不可破壞即真解脫真解脫者即是如來又解脫者名曰離愛譬如有人愛心希望釋提桓因大梵天王自在天王解脫不爾若得成於阿耨多羅三藐三菩提已無愛無疑無愛無疑即真解脫真解脫者即是如來若言解脫有愛疑者無有是處又解脫者斷諸有貪斷一切相一切繫縛一切煩惱一切生死一切因緣一切果報如是解脫即是如來如來即是涅槃。",
    "X36n0659_005:0417a18_0": "又解脫者斷四毒蛇取四鈍使以為四蛇謂貪瞋癡慢正言此四通於見思能傷法身損慧命問斷惑是因解脫是果云何解脫斷四毒蛇開善引經云無明力大佛菩提智之所能斷果有等覺妙覺等覺即斷莊嚴引經云上士者斷無上不斷觀師云果地非斷非不斷緣宜聞斷如開善緣宜不斷如莊嚴今若依四教義三藏果斷因不斷通教因時斷正果起斷習別教因斷多分果斷一分圓教從因至果皆稱佛智非斷非不斷不斷而斷斷即不斷斷一切有去是去理外生死出生無漏善法即是就理內涅槃斷塞諸道者斷有所得諸道若我無我四句皆除不除我見不除理內之我今明斷一切有即是破假出生無漏即是入空斷塞諸道即是雙非二邊不除我見即是入中名為解脫此義比諸師明哲自見之。",
    "X36n0659_005:0417b09_0": "三從三跳三歸去是總結解脫又二一總結二論義。",
    "X36n0659_005:0417b11_0": "一切眾生怖畏生死諸煩惱故故受三歸譬如羣鹿怖畏獵師既得免離若得一跳則譬一歸如是三跳則譬三歸以三跳故則受安樂眾生亦爾怖畏四魔惡獵師故受三歸依三歸依故則得安樂受安樂者即真解脫真解脫者即是如來如來者即是涅槃涅槃者即是無盡無盡者即是佛性佛性者即是決定決定者即是阿耨多羅三藐三菩提。",
    "X36n0659_005:0417b18_0": "總結者三跳免怖結上無瘡疣三歸結上解脫處即一而三是橫廣即三而一是豎深結上其性廣博他解畏獵師故三跳怖魔外故三歸初跳喻歸僧離獵師猶近第二跳喻歸法第三跳喻歸佛方得安隱故下文中怖鴿入舍利弗影戰怖未安又逐三寶次第初跳喻歸佛次跳喻歸法第三跳喻歸僧具歸三寶乃得無畏有人云前是別體三歸後方是一體三歸今云不爾只於此中即是一體三歸時眾未了迦葉更問而重顯之。",
    "X36n0659_005:0417c03_0": "迦葉白佛若涅槃佛性下舉三事論義一問三歸二問無作樂三問不生不滅百句既廣略舉三問私云於解脫後設此三問信此三問攝萬法門初問三歸者。",
    "X36n0659_005:0417c07_0": "迦葉菩薩白佛言世尊若涅槃佛性決定如來是一義者云何說言有三歸依。",
    "X36n0659_005:0417c09_0": "既言解脫如來涅槃唯是一法只應一體一歸而已云何言三即是舉三難一。",
    "X36n0659_005:0417c11_0": "佛答為四一以體妙故應三二名義料簡故應三三引證故應三四自在故應三初體妙故應三。",
    "X36n0659_005:0417c13_0": "佛告迦葉善男子一切眾生怖畏生死故求三歸以三歸故則知佛性決定涅槃。",
    "X36n0659_005:0417c15_0": "若解脫涅槃定是一體不得三者則非妙非寶不可歸依即三而一即一而三乃是妙寶是可歸依文云怖畏生死故求三歸以三歸故知涅槃一即其義也。",
    "X36n0659_005:0417c19_0": "次名義料簡者。",
    "X36n0659_005:0417c20_0": "善男子有法名一義異有法名義俱異名一義異者佛常法常比丘僧常涅槃虗空皆亦是常是名名一義異名義俱異者佛名為覺法名不覺僧名和合涅槃名解脫虗空名非善亦名無閡是為名義俱異善男子三歸依者亦復如是名義俱異云何為一。",
    "X36n0659_005:0418a01_0": "解脫如來及以涅槃同皆是常所以名同其義則異從同故一從異故三名一義異尚得為三名義俱異何得不三。",
    "X36n0659_005:0418a04_0": "三引證應三者。",
    "X36n0659_005:0418a05_0": "是故我告摩訶波闍波提憍曇彌莫供養我當供養僧若供養僧則得具足供養三歸摩訶波闍波提即答我言眾僧之中無佛無法云何說言供養眾僧則得具足供養三歸我復告言汝隨我語則供養佛為解脫故即供養法眾僧受者則供養僧善男子是故三歸不得為一。",
    "X36n0659_005:0418a11_0": "昔別體僧上尚具三寶況一體佛上而不具三。",
    "X36n0659_005:0418a12_0": "四自在不定故應三者。",
    "X36n0659_005:0418a13_0": "善男子如來或時說一為三說三為一如是之義諸佛境界非是聲聞緣覺所知。",
    "X36n0659_005:0418a15_0": "昔為破邪說一為三三不乖一今為破別說三為一一不乖三如此三一乃是諸佛境界非下所知迦葉復言去問無作樂問為二初領旨。",
    "X36n0659_005:0418a18_0": "迦葉復言如佛所說畢竟安樂名涅槃者。",
    "X36n0659_005:0418a19_0": "次云何下作難。",
    "X36n0659_005:0418a20_0": "是義云何夫涅槃者捨身捨智若捨身智誰當受樂。",
    "X36n0659_005:0418a21_0": "意云若畢竟樂名涅槃者即無所有誰受安樂。",
    "X36n0659_005:0418a22_0": "佛答為三謂譬合結。",
    "X36n0659_005:0418a23_0": "佛言善男子譬如有人食已心悶出外欲吐既得吐已而復回還同伴問之汝今所患竟為差不而復來還答言已差身得安樂。",
    "X36n0659_005:0418b02_0": "如來亦爾畢竟遠離二十五有永得涅槃安樂之處不可動轉無有盡滅斷一切受名無受樂如是無受名為常樂若言如來有受樂者無有是處。",
    "X36n0659_005:0418b05_0": "是故畢竟樂者即是涅槃涅槃者即真解脫真解脫者即是如來。",
    "X36n0659_005:0418b07_0": "以患故吐吐故無復所有乃名為安樂佛無受樂亦復如是。",
    "X36n0659_005:0418b09_0": "迦葉復言去問不生滅有七問答前四如文。",
    "X36n0659_005:0418b10_0": "迦葉復言不生不滅是解脫耶如是如是善男子不生不滅即是解脫如是解脫即是如來。",
    "X36n0659_005:0418b12_0": "迦葉復言若不生滅是解脫者虗空之性亦無生滅應是如來如來之性即是解脫佛告迦葉善男子是事不然。",
    "X36n0659_005:0418b15_0": "世尊何故不然善男子如迦蘭伽及命命鳥其聲清妙寧可同於烏鵲音不不也世尊烏鵲之聲比命命等百千萬倍不可為比。",
    "X36n0659_005:0418b18_0": "迦葉復言迦蘭伽等其聲微妙身亦不同如來云何比之烏鵲無異芥子比須彌山佛與虗空亦復如是迦蘭伽聲可譬佛聲不可以譬烏鵲之音爾時佛讚迦葉善哉善哉善男子汝今善解甚深難解如來有時以因緣故引彼虗空以譬解脫如是解脫即是如來真解脫者一切人天無能為匹而此虗空實非其譬為化眾生故以虗空非喻為喻當知解脫即是如來如來之性即是解脫解脫如來無二無別善男子非喻者如無比之物不可引喻有因緣故可得引喻如經中說面貌端正如月盛滿白象鮮潔猶如雪山滿月不得即同於面雪山不得即是白象善男子不可以喻喻真解脫為化眾生故作喻耳以諸譬喻知諸法性皆亦如是。",
    "X36n0659_005:0418c07_0": "迦葉復言云何如來作二種說。",
    "X36n0659_005:0418c08_0": "第五問云何如來作二種說者此問從何生上來或以虗空喻佛身或不用或以雲雷喻佛身或不用或言一三或言三一執之為難云作二種說。",
    "X36n0659_005:0418c11_0": "佛言善男子譬如有人執持刀劒以瞋恚心欲害如來如來和悅無恚恨色是人當得壞如來身成逆罪不不也世尊何以故如來身界不可壞故所以者何以無身聚唯有法性法性之性理不可壞是人云何能壞佛身直以惡心故成無間以是因緣引諸譬喻得知實法爾時佛讚迦葉菩薩善哉善哉善男子我所欲說汝已說之又善男子譬如惡人欲害其母住於野田在穀[卄/積]下母為送食其人見已尋生害心便前磨刀母時知已逃入[卄/積]中其人持刀繞[卄/積]徧斫斫已歡喜生已害想其母尋出還至家中於意云何是人成就無間罪不世尊不可定說何以故若說有罪母身應壞身若不壞云何言有若說無罪生已害想心懷歡喜云何言無是人雖不具足逆罪而亦是逆以是因緣引諸譬喻得知實法佛讚迦葉善哉善哉善男了以是因緣我說種種方便譬喻以譬解脫雖以無量阿僧祇譬而實不可以譬為比或有因緣亦可譬說或有因緣不可引譬是故解脫成就如是無量功德趣涅槃者涅槃如來亦有如是無量功德以如是等無量功德成就滿故名大般涅槃。",
    "X36n0659_005:0419a06_0": "佛以兩譬答害佛害母身雖不壞逆罪已成皆不可定說若言身壞身實不壞若言無罪其實得罪如來知時或時定說或不定說以四悉檀皆不虗也。",
    "X36n0659_005:0419a10_0": "三迦葉白佛去是領解。",
    "X36n0659_005:0419a11_0": "迦葉菩薩白佛言世尊我今始知如來至處為無有盡處若無盡當知壽命亦應無盡。",
    "X36n0659_005:0419a13_0": "四佛讚去是述成也。",
    "X36n0659_005:0419a14_0": "佛言善哉善哉善男子汝今善能護持正法若有善男子善女人欲斷煩惱諸結縛者當作如是護持正法。",
    "X36n0659_005:0419a17_0": "大般涅槃經卷第五",
    "X36n0659_005:0419a18_0": "日東　天台沙門本純　分會",
    "X36n0659_005:0419a20_0": "南本大般涅槃經會疏卷第五"
}