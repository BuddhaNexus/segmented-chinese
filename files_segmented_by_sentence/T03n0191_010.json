{
    "T03n0191_010:0961a14_0": "佛說眾許摩訶帝經卷第十",
    "T03n0191_010:0961a16_0": "西天譯經三藏朝散大夫試鴻臚少卿",
    "T03n0191_010:0961a17_0": "明教大師臣法賢奉　詔譯",
    "T03n0191_010:0961a18_0": "爾時烏嚕尾螺迦葉有其二弟：一名曩提迦葉；二名誐耶迦葉。",
    "T03n0191_010:0961a19_1": "是二迦葉各有二百五十學徒，悉在尼連河下流岸側而住，各於師法勤加修習。",
    "T03n0191_010:0961a21_2": "是二迦葉一日於尼連河中，忽見烏嚕尾螺迦葉祀火之具、護摩杓等，及鹿皮、樹皮衣，乃至淨瓶、柱杖、革履等物，悉從尼連河中流下，乃驚怪思念：「我兄迦葉得無王難耶？",
    "T03n0191_010:0961a24_3": "得無賊難耶？",
    "T03n0191_010:0961a25_4": "乃至水火等難？",
    "T03n0191_010:0961a25_5": "因是難故退失修行。",
    "T03n0191_010:0961a26_6": "若不爾者，云何祀火之具種種之物，棄於水中任自流下？",
    "T03n0191_010:0961a27_7": "審知今日必見差異。」",
    "T03n0191_010:0961a27_8": "於是二弟思議再三，共行尋兄，原其的實，至兄住處，不見迦葉及弟子輩，唯餘所居空寂而已。",
    "T03n0191_010:0961a29_9": "時二迦葉倍極悽然，即詣隣人訪其所以。",
    "T03n0191_010:0961b01_10": "隣人報言：「烏嚕尾螺捨棄仙道，將諸弟子歸於沙門。",
    "T03n0191_010:0961b03_11": "我等諸人不知其事，請自詣彼詢其因由。」",
    "T03n0191_010:0961b04_0": "時二迦葉聞此說已，互相謂曰：「我亦聞有沙門近來此處，凡諸舉止皆異常人。",
    "T03n0191_010:0961b05_1": "儻或我兄及與弟子，若實然者，極為稀事。",
    "T03n0191_010:0961b06_2": "今可往彼自觀虛實。」",
    "T03n0191_010:0961b07_3": "二人相將同到佛所，方見其兄烏嚕尾螺及與弟子，被袈裟衣成沙門相，悉坐佛前瞻仰聽法。",
    "T03n0191_010:0961b09_4": "時二迦葉目覩斯事因知其實，心驚毛豎，足不能進。",
    "T03n0191_010:0961b10_5": "佛見曩提誐耶來尋其兄，又見立於會前足不能進，即遣烏嚕尾螺自起迎接。",
    "T03n0191_010:0961b12_6": "時二迦葉既覩其兄離席迎接，即趨進前來禮足問訊。",
    "T03n0191_010:0961b13_7": "二迦葉言：「我兄耆年有德久已修行，博學該通世無等者，摩伽陀國王及大臣乃至士庶，皆謂我兄證阿羅漢道，常持種種香花、飲食、上妙衣服及以珍寶而來供養，凡有言說莫不諦信。",
    "T03n0191_010:0961b17_8": "如何今日忽棄己道便隨他教？",
    "T03n0191_010:0961b18_9": "我本修行依兄指授，乃至弟子咸無異轍，兄今自棄本所修習，我等云何更堅進趣？",
    "T03n0191_010:0961b20_10": "處大疑網，願賜開解。」",
    "T03n0191_010:0961b20_11": "作是說已顒住一面。",
    "T03n0191_010:0961b22_0": "時烏嚕尾螺迦葉告曩提誐耶等言：「往世無佛由若冥夜，人無慧目不知沈墜，我於是際苦節修行，事火為功每祈聖證；復以此道轉教汝曹，餘人無能得過我道，便即自謂證阿羅漢。",
    "T03n0191_010:0961b26_1": "有大沙門曰佛、世尊，身長丈六金色晃耀，相好具足、威德特尊，哀愍我故來近止住。",
    "T03n0191_010:0961b28_0": "凡所動靜天悉遙知；四天大王乃至梵釋，咸來聽法；又見神足，於剎那頃，往復四洲乃至天上，取酥陀味悉皆示我；又復知我實未證得阿羅漢道。",
    "T03n0191_010:0961c02_1": "以斯事故我道不如，省悟宜先誠慚後悔，乃與弟子投誠出家。",
    "T03n0191_010:0961c03_2": "哀愍我故便垂救濟，令著法服度為僧伽。",
    "T03n0191_010:0961c04_3": "先不告汝，吾之過矣。」",
    "T03n0191_010:0961c06_0": "時曩提迦葉、誐耶迦葉，根緣已熟便生信向，聞是語已悲喜交至，乃謂兄言：「我本修行因兄教授，兄今棄捨我亦願隨。」",
    "T03n0191_010:0961c08_1": "又復言曰：「無佛出世，寧聞正法，雖止老耄，亦希出離。」",
    "T03n0191_010:0961c09_2": "烏嚕尾螺告言：「善哉，善哉！",
    "T03n0191_010:0961c10_3": "今正是時。」",
    "T03n0191_010:0961c10_4": "曩提迦葉、誐耶迦葉，即前詣佛，頭面著地禮雙足已，退住一面白言：「世尊！",
    "T03n0191_010:0961c12_5": "我兄烏嚕尾螺先是本師，今者出家已為沙門；我今亦欲出家，願賜濟度。」",
    "T03n0191_010:0961c13_6": "佛雖默許，還令導彼徒眾而告之曰：「汝等弟子悉知已否？」",
    "T03n0191_010:0961c15_7": "二迦葉言：「未知。」",
    "T03n0191_010:0961c15_8": "佛言：「汝可令知，還來度汝。」",
    "T03n0191_010:0961c16_9": "時二迦葉承佛教勅還歸所住，各集弟子告而言曰：「摩拏嚩迦！",
    "T03n0191_010:0961c17_10": "汝還知否？",
    "T03n0191_010:0961c17_11": "有大沙門其名曰佛，來近我師迦葉止住，累以神通顯現異相，皆令我師一一目覩；又以法力制其所作，我師省悟知法不如，將諸學眾投彼出家。",
    "T03n0191_010:0961c21_12": "我因見其所棄受用隨水流下，乃自訪尋委其緣由。",
    "T03n0191_010:0961c22_13": "及到於彼，已見我師迦葉及五百弟子，悉著袈裟成沙門相，在會而坐聽其說法。",
    "T03n0191_010:0961c24_14": "我見是事初大驚怪不能前進，我師迦葉離席來迎，具說前事。",
    "T03n0191_010:0961c25_15": "我聞殊勝亦願出家，載念汝曹迴來相報。",
    "T03n0191_010:0961c26_16": "吾意如此，汝等思之，以信實心各報於我。」",
    "T03n0191_010:0961c27_17": "彼二迦葉說是語已，時摩拏嚩迦弟子之眾白迦葉曰：「我等修學從師所受，師辯勝劣弟子寧知；師尚投彼出家，我等云何執守？",
    "T03n0191_010:0962a01_18": "如或決定，亦願相隨。」",
    "T03n0191_010:0962a01_19": "於是曩提迦葉、誐耶迦葉，各領弟子同詣佛所，至佛會已，頂禮佛足，退住一面。",
    "T03n0191_010:0962a04_0": "爾時世尊告迦葉言：「汝等來耶？」",
    "T03n0191_010:0962a04_1": "時二迦葉答言：「已來。」",
    "T03n0191_010:0962a05_2": "又白佛言：「我等各各將諸弟子同來投佛，於正法中願得出家，稟奉尸羅修持梵行；願佛大慈哀愍聽許。」",
    "T03n0191_010:0962a07_3": "佛即攝受度為沙門。",
    "T03n0191_010:0962a08_0": "佛又報言：「汝等今朝是真出家、是真梵行。」",
    "T03n0191_010:0962a08_1": "時迦葉等聞是語已，歡喜踊躍不能自勝，各各禮佛旋繞畢已，瞻仰而住。",
    "T03n0191_010:0962a11_0": "爾時世尊度迦葉等千苾芻已，即離適悅之地，將耆年迦葉等一千苾芻，往誐耶山頂塔處經行。",
    "T03n0191_010:0962a13_1": "到誐耶已，佛為諸苾芻等現三種事：一者神通；二者說法；三者調伏。",
    "T03n0191_010:0962a14_2": "於是世尊，入三摩地現神變相，於本座沒而於東方虛空之中，現行、住、坐、臥四威儀事；又於身上出五色光，所謂青、黃、赤、白及與紅色；又復身上出水、身下出火，身上出火、身下出水，乃至南西北方皆現是相。",
    "T03n0191_010:0962a19_3": "見神變已，於剎那間還復本座。",
    "T03n0191_010:0962a20_4": "爾時世尊又與說法，謂諸苾芻：「汝於心、意、識等諸法之中，有疑、無疑，有念、無念，可滅、不滅，於斯諸法汝決定行。」",
    "T03n0191_010:0962a22_5": "又復告曰：「汝等當知！",
    "T03n0191_010:0962a23_0": "眼識為緣貪於諸色，因色觸故內心發生，即有苦樂，或非苦非樂，乃至耳、鼻、舌、身、意亦復如是。",
    "T03n0191_010:0962a25_1": "諸苾芻！",
    "T03n0191_010:0962a25_2": "貪火既爾，嗔、癡亦然；由是輪迴生、老、病、死憂悲苦惱。",
    "T03n0191_010:0962a26_3": "諸苾芻！",
    "T03n0191_010:0962a26_4": "三火熾盛由我為本，欲滅三火當斷我本，我本若斷三火自息，於是三界輪迴一切諸苦自然斷絕。」",
    "T03n0191_010:0962a28_5": "時三迦葉及千苾芻，又蒙世尊現神變相及說正法，得諸漏盡得心解脫，所作已辦捨諸重擔，正得己利永斷輪迴，悉皆證得阿羅漢道。",
    "T03n0191_010:0962b03_0": "爾時世尊於誐耶山頂，度三迦葉及弟子千人，皆證阿羅漢道已。",
    "T03n0191_010:0962b04_1": "時民彌娑囉王及輔相大臣乃至士庶，悉知世尊在誐耶山頂，有弟子眾數滿千人。",
    "T03n0191_010:0962b06_2": "有一大臣告於王曰：「我聞國人近有言論，彼釋族中生一童子，初生之時，有雪山邊娑儗囉體河岸，往昔迦毘羅仙住處，有一善相婆羅門相而言曰：『今此童子，相好具足福慧圓滿，必為金輪聖王，王四天下，盡大海際悉在統御，正法理世民行十善；復有輪寶、摩尼寶、女寶、主兵寶、主藏寶、象寶、馬寶，如是諸寶自然出現恒常隨逐；又有千子色相第一，具大勇猛能破冤敵，四洲畏威悉皆降伏。",
    "T03n0191_010:0962b15_3": "然或出家，剃除鬚髮著袈裟衣，正心修行，必成無上正等正覺。』",
    "T03n0191_010:0962b16_4": "具以上事悉白於王，請早圖謀勿令後悔，如能殺者保國終吉。」",
    "T03n0191_010:0962b18_5": "時民彌娑囉王在正殿上獨坐思惟，常念五種之事：一者常願如來、應供、正遍知、明行足、善逝、世間解、無上士、調御丈夫、天人師、佛、世尊，出於世間；二者早得往彼瞻禮隨喜；三者到已便得聞法；四者如所說法悉能了知；五者為我受戒，受已稟持。",
    "T03n0191_010:0962b23_6": "方念斯事，忽聞大臣計議之言，傷嘆良久報而言曰：「汝實愚人，欲於如來起極惡心，是大愚癡。",
    "T03n0191_010:0962b25_7": "汝可速去，勿更發言。」",
    "T03n0191_010:0962b26_8": "時彼大臣聞是語已，知不聽從慚懼而退。",
    "T03n0191_010:0962b28_0": "爾時民彌娑囉王即顧左右親位大臣，福相圓滿有智慧者，而告之曰：「汝去往彼誐耶山頂世尊之所，代我恭敬而請世尊。",
    "T03n0191_010:0962c01_1": "如我辭曰：『民彌娑囉王稽首雙足恭肅無量，問訊世尊，少病少惱，起居輕利，安樂行否？",
    "T03n0191_010:0962c03_2": "今請世尊降臨宮城微受供養，當使於我及彼人民獲大利樂。",
    "T03n0191_010:0962c05_3": "唯願世尊及與聖眾耆舊大德皆悉降臨，當盡此生奉以飲食、湯藥、乃至臥具及僧伽梨等，一切供給不使乏少，願大慈悲無辭勞屈。』」",
    "T03n0191_010:0962c08_4": "如是說已，頂禮佛足顒聽聖旨。",
    "T03n0191_010:0962c08_5": "佛即默然。",
    "T03n0191_010:0962c09_0": "時彼使人知佛受請，作禮旋繞辭已而還。",
    "T03n0191_010:0962c10_0": "爾時民彌娑囉王聞使迴旋，速御前殿受使朝拜。",
    "T03n0191_010:0962c11_1": "君臣禮畢遽發問言：「世尊來耶？」",
    "T03n0191_010:0962c11_2": "使人近前而奏王曰：「臣奉王旨詣誐耶山，請佛及眾，具以王旨白於世尊。",
    "T03n0191_010:0962c13_3": "佛已默然，必來降赴。」",
    "T03n0191_010:0962c13_4": "時王降勅左右大臣，便可嚴潔宮殿及與城隍，乃至四衢悉令清淨，復設種種名香妙花以備迎接。",
    "T03n0191_010:0962c16_5": "爾時世尊與耆舊迦葉及千阿羅漢，離誐耶山詣於王城，去城不遠有杖林塔，佛與大眾至塔而住。",
    "T03n0191_010:0962c18_6": "時民彌娑囉王得聞世尊與諸聖眾至杖林塔安住已定，即令所司，嚴整車駕前後導從，與自眷屬及諸群臣，欲出於城詣杖林塔所。",
    "T03n0191_010:0962c21_7": "出宮未遠，王所乘車地忽有坑輪陷不進，王自思念：「我必往昔曾造不善，致於今日有斯事也。」",
    "T03n0191_010:0962c23_8": "纔起是念，即聞空中有聲告曰：「汝於往昔無不善業，但為見在諸牢獄中多有禁繫，車輪之陷正為此也。」",
    "T03n0191_010:0962c25_9": "王聞空言，定知賢聖，既蒙指諭心極感重，即遣使人散詣諸獄，以罪輕重等第赦之。",
    "T03n0191_010:0962c27_10": "車駕前進至於城門，王之寶冠又忽破壞，復思念言：「我定往昔曾作不善，乃於今日疊有不祥。」",
    "T03n0191_010:0962c29_11": "王發是意，空中賢聖又復告言：「天子！",
    "T03n0191_010:0963a01_12": "汝於往昔無不善業，但緣前來所放禁繫之人，輕者已放，重者雖活由繫別處，冠破之祥乃為此也。」",
    "T03n0191_010:0963a03_13": "王聞賢聖空中語已，便令使人諸處詔喚，咸到車前悉赦宥之。",
    "T03n0191_010:0963a05_14": "罪人獲免，歡喜踊躍稱王之德。",
    "T03n0191_010:0963a05_15": "時王部從及諸眷屬，所乘之車有一萬二千，復有國中婆羅門長者及諸人民，亦有百千車，同出城門詣世尊所。",
    "T03n0191_010:0963a08_16": "時王至杖林塔，於近苑內取迦俱那花五朵，自手執持詣於佛所，去佛不遠下車徒步，免去傘蓋劍仗之類，使令相隨。",
    "T03n0191_010:0963a11_0": "既至佛所，偏袒右肩合掌向佛，三自稱言：「我是民彌娑囉王。」",
    "T03n0191_010:0963a12_1": "佛亦三印：「如是！",
    "T03n0191_010:0963a12_2": "如是！」",
    "T03n0191_010:0963a12_3": "王即以五朵花奉上於佛，然後頭面著地禮其雙足，又以種種言辭而伸讚歎。",
    "T03n0191_010:0963a14_4": "佛即報言：「請王就坐。」",
    "T03n0191_010:0963a15_5": "王昇座已，其王眷屬及婆羅門長者士庶等，次第禮佛歡喜踊躍，各各以偈讚於世尊，讚詠畢已却住一面。",
    "T03n0191_010:0963a17_6": "時烏嚕尾螺迦葉，先是王及大臣一國士庶所尊重者，今為沙門侍立佛側，王及人民莫不疑怪，咸起念曰：「耆年迦葉，事火修行勤苦彌久，智慧道德皆出人右，今在眾會生我等疑。",
    "T03n0191_010:0963a21_7": "為是如來奉迦葉教耶？",
    "T03n0191_010:0963a22_8": "為是迦葉奉如來教耶？」",
    "T03n0191_010:0963a22_9": "作此念時佛即玄鑒，乃謂迦葉曰：「汝自知時。」",
    "T03n0191_010:0963a23_10": "迦葉承佛聖旨，不起於座入三摩地，於本座沒現於東方，作行、住、坐、臥四威儀相，又復身放光明而有五色，所謂：青、黃、赤、白、紅，其色間雜由如玻[王*梨]；又復身上出水、身下出火，身上出火、身下出水，南方西方乃至北方皆亦如是。",
    "T03n0191_010:0963a28_11": "現神變已，忽然之間還來眾會，合掌向佛，說伽陀曰：「我本修行，　　奉事於火，　彌歷年歲，　　疑設勤勞。",
    "T03n0191_010:0963b03_0": "　心常自謂，　　已證羅漢，　執著我相，　　不能解脫。",
    "T03n0191_010:0963b05_0": "　佛大慈悲，　　而來濟度，　制火不然，　　又令不滅。",
    "T03n0191_010:0963b07_0": "　初謂同我，　　亦事於火，　言無所求，　　事火何用。",
    "T03n0191_010:0963b09_0": "　天上人間，　　無所愛戀，　我設法會，　　為求利養，　欲來不來，　　皆知我意。",
    "T03n0191_010:0963b12_0": "　又於四洲，　　及彼天界，　取果及飯，　　悉與我食。",
    "T03n0191_010:0963b14_0": "　我執事火，　　迷於正行，　猶若盲者，　　復如死人，　無有見知，　　定趣墜墮。",
    "T03n0191_010:0963b17_0": "　摩訶牟尼，　　猶如大龍，　布精進雲，　　灑甘露雨，　利益一切，　　有情無情。",
    "T03n0191_010:0963b20_0": "　我欲出離，　　求作沙門，　蒙佛大悲，　　說清淨法，　於最上句，　　使令知覺。",
    "T03n0191_010:0963b23_0": "　我今實證，　　阿羅漢果，　佛為我師，　　我是弟子，　諸人當知，　　勿生疑念，　此誠實言，　　宜應諦信。」",
    "T03n0191_010:0963b27_0": "爾時迦葉說伽陀已，頂禮佛足還復本座。",
    "T03n0191_010:0963b27_1": "時會大眾王及人民，實知迦葉是佛弟子。",
    "T03n0191_010:0963b28_2": "佛知眾會疑心已息，乃謂王曰：「我今為汝演說法要，汝當諦聽，善思念之。」",
    "T03n0191_010:0963c01_3": "王及眾會受教而聽。",
    "T03n0191_010:0963c02_0": "佛言：「大王！",
    "T03n0191_010:0963c02_1": "汝今當知，如王身色有生有滅，當審觀察生滅二相令實了知；復觀受、想、行、識亦同於色。",
    "T03n0191_010:0963c04_2": "善男子！",
    "T03n0191_010:0963c04_3": "若能於此如實了知是生滅已，當復觀察是非生滅；若能了知色非生滅，即知受、想、行、識亦非生滅。",
    "T03n0191_010:0963c06_4": "善男子！",
    "T03n0191_010:0963c06_5": "色、受、想、行、識本非生滅，無去無來，若能如實了知本非生滅，無去無來，亦復不住非生非滅，無去無來。",
    "T03n0191_010:0963c09_6": "大王！",
    "T03n0191_010:0963c09_7": "若於此法如實知已，即得無數阿僧祇寂滅之法。」",
    "T03n0191_010:0963c10_8": "時彼會眾一切婆羅門、長者、士庶中，有生疑念者：「世尊今說色、受、想、行、識本無者，云何有我相、人相、眾生相、壽者相，布捺誐羅相、摩拏嚩迦相、主宰承事等相？",
    "T03n0191_010:0963c13_9": "若此我、人、眾生、壽者等相亦實無者，云何知彼眾生所作善不善業二種因果，捨此蘊已復趣他蘊？」",
    "T03n0191_010:0963c16_0": "爾時世尊知彼眾中起心念已，即謂迦葉等曰：「諸苾芻！",
    "T03n0191_010:0963c17_1": "所有我、人、眾生、壽者等見，乃是凡夫愚人，若有是見當感其苦，若知苦生當求苦滅。",
    "T03n0191_010:0963c19_2": "諸苾芻！",
    "T03n0191_010:0963c19_3": "種種有為因果之法，乃從種寂而轉生故，我自知已，欲令眾生於生滅法亦同我知。",
    "T03n0191_010:0963c21_4": "諸苾芻！",
    "T03n0191_010:0963c21_5": "佛眼清淨過於天等，所有眾生好相、惡相，及生貴、賤、善願、惡願，隨眾生業我今一一如實了知，眾生身業具如是事，口業具如是事，意業具如是事。",
    "T03n0191_010:0963c24_6": "畧說眾生邪見起於邪業，或於佛法而生毀謗，由斯業故命終之後，墮於惡趣備受眾苦。",
    "T03n0191_010:0963c26_7": "諸苾芻！",
    "T03n0191_010:0963c26_8": "若有眾生於其身口作諸善業，具正見、正行、正業，而於佛法常欣讚譽，由斯善故命終之後生善逝天。",
    "T03n0191_010:0963c29_9": "諸苾芻！",
    "T03n0191_010:0963c29_10": "我有如是知見，非不能知我相、人相、眾生相、壽者相、布捺誐羅相、摩拏嚩迦相乃至主宰承事等相，或諸所作善惡因果，捨此蘊已復趣他蘊，如是等事亦無所有。",
    "T03n0191_010:0964a04_0": "我先已說，種種有為因果之法，從因發生從因得滅，所謂：因於無明，緣生於行，行緣生識，識緣生名色，名色緣生六入，六入緣生觸，觸緣生受，受緣生愛，愛緣生取，取緣生有，有緣生生，生緣生老死憂悲苦惱，以是因緣得一大苦蘊生。",
    "T03n0191_010:0964a09_1": "諸苾芻！",
    "T03n0191_010:0964a09_2": "若滅其因一切皆滅，所謂：無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，如是則一大苦蘊滅。",
    "T03n0191_010:0964a14_3": "諸苾芻！",
    "T03n0191_010:0964a14_4": "集因滅故苦自然滅，若苦止息得涅盤樂；又復我相永斷正滅非轉，了苦非有滅云何滅，是得止息是得清涼，離一切句是則涅盤。」",
    "T03n0191_010:0964a18_0": "佛說眾許摩訶帝經卷第十"
}