{
    "T12n0375_019:0730a02_0": "大般涅槃經卷第十九",
    "T12n0375_019:0730a04_0": "宋代沙門慧嚴等依泥洹經加之",
    "T12n0375_019:0730a05_0": "光明遍照高貴德王菩薩品第二十二",
    "T12n0375_019:0730a06_0": "之一",
    "T12n0375_019:0730a07_0": "爾時，世尊告光明遍照高貴德王菩薩摩訶薩言：「善男子！",
    "T12n0375_019:0730a08_1": "若有菩薩摩訶薩修行如是《大涅槃經》，得十事功德，不與聲聞、辟支佛共，不可思議，聞者驚怪，非內、非外，非難、非易，非相、非非相，非是世法，無有相貌，世間所無。",
    "T12n0375_019:0730a12_2": "「何等為十？",
    "T12n0375_019:0730a12_3": "一者有五。",
    "T12n0375_019:0730a12_4": "何等為五？",
    "T12n0375_019:0730a12_5": "一者、所不聞者而能得聞，二者、聞已能為利益，三者、能斷疑惑之心，四者、慧心正直無曲，五者、能知如來密藏，是為五事。",
    "T12n0375_019:0730a15_6": "「何等不聞而能得聞？",
    "T12n0375_019:0730a16_7": "所謂甚深微密之藏：一切眾生悉有佛性，佛、法、眾僧無有差別，三寶性相常、樂、我、淨，一切諸佛無有畢竟入涅槃者，常住無變，如來涅槃非有、非無，非有為、非無為，非有漏、非無漏，非色、非不色，非名、非不名，非相、非不相，非有、非不有，非物、非不物，非因、非果，非待、非不待，非明、非闇，非出、非不出，非常、非不常，非斷、非不斷，非始、非終，非過去、非未來、非現在，非陰、非不陰，非入、非不入，非界、非不界，非十二因緣、非不十二因緣，如是等法甚深微密，昔所不聞而能得聞。",
    "T12n0375_019:0730a27_8": "「復有不聞，所謂一切外道經書、四毘陀論、毘伽羅論、衛世師論、迦毘羅論、一切呪術、醫方、伎藝、日月薄蝕、星宿運變、圖書讖記如是等經，初未曾聞祕密之義，今於此經而得知之。",
    "T12n0375_019:0730b02_9": "「復有十一部經——除毘佛略——亦無如是深密之義，今因此經而得知之。",
    "T12n0375_019:0730b04_10": "善男子！",
    "T12n0375_019:0730b04_11": "是名不聞而能得聞。",
    "T12n0375_019:0730b05_12": "「聞已利益者，若能聽受是《大涅槃經》，悉能具知一切方等大乘經典甚深義味。",
    "T12n0375_019:0730b06_13": "譬如男女於明淨鏡見其色像，了了分明；大涅槃鏡亦復如是，菩薩執之，悉得明見大乘經典甚深之義。",
    "T12n0375_019:0730b09_14": "亦如有人在闇室中執大炬火，悉見諸物；大涅槃炬亦復如是，菩薩執之，得見大乘深奧之義。",
    "T12n0375_019:0730b11_15": "亦如日出，有千光明，悉能照了諸山幽闇，令一切人遠見諸物；是大涅槃清淨慧日亦復如是，照了大乘深邃之處，令二乘人遠見佛道。",
    "T12n0375_019:0730b14_16": "所以者何？",
    "T12n0375_019:0730b15_17": "以能聽受是大涅槃微妙經故。",
    "T12n0375_019:0730b15_18": "「善男子！",
    "T12n0375_019:0730b16_0": "若有菩薩摩訶薩聽受如是《大涅槃經》，得知一切諸法名字；若能書寫、讀誦、通利、為他廣說、思惟其義，則知一切諸法義理。",
    "T12n0375_019:0730b18_1": "善男子！",
    "T12n0375_019:0730b19_2": "其聽受者，唯知名字，不知其義；若能書寫、受持、讀誦、為他廣說、思惟其義，則能知義。",
    "T12n0375_019:0730b21_3": "復次，善男子！",
    "T12n0375_019:0730b21_4": "聽是經者，聞有佛性，未能得見；書寫、讀誦、為他廣說、思惟其義則得見之。",
    "T12n0375_019:0730b23_5": "聽是經者聞有檀名，未能得見檀波羅蜜；書寫、讀誦、為他廣說、思惟其義則能得見檀波羅蜜。",
    "T12n0375_019:0730b25_6": "乃至般若波羅蜜亦復如是。",
    "T12n0375_019:0730b26_7": "「善男子！",
    "T12n0375_019:0730b26_8": "菩薩摩訶薩若能聽是《大涅槃經》則知法、知義，具二無礙，於諸沙門、婆羅門等、若天、魔、梵一切世中得無所畏，開示分別十二部經，演說其義無有差違，不從他聞而能自知近於阿耨多羅三藐三菩提。",
    "T12n0375_019:0730c02_9": "善男子！",
    "T12n0375_019:0730c02_10": "是名聞已能為利益。",
    "T12n0375_019:0730c02_11": "「斷疑心者，疑有二種：一者、疑名，二者、疑義。",
    "T12n0375_019:0730c03_12": "聽是經者，斷疑名心；思惟義者，斷疑義心。",
    "T12n0375_019:0730c04_13": "復次，善男子！",
    "T12n0375_019:0730c05_14": "疑有五種：一者、疑佛定涅槃不？",
    "T12n0375_019:0730c05_15": "二者、疑佛是常住不？",
    "T12n0375_019:0730c06_16": "三者、疑佛是真樂不？",
    "T12n0375_019:0730c06_17": "四者、疑佛是真淨不？",
    "T12n0375_019:0730c07_18": "五者、疑佛是實我不？",
    "T12n0375_019:0730c07_19": "聽是經者，疑佛涅槃則得永斷；書寫、讀誦、為他廣說、思惟其義，四疑永斷。",
    "T12n0375_019:0730c09_20": "復次，善男子！",
    "T12n0375_019:0730c09_21": "疑有三種：一、疑聲聞為有？",
    "T12n0375_019:0730c10_22": "為無？",
    "T12n0375_019:0730c10_23": "二、疑緣覺為有？",
    "T12n0375_019:0730c10_24": "為無？",
    "T12n0375_019:0730c11_25": "三、疑佛乘為有？",
    "T12n0375_019:0730c11_26": "為無？",
    "T12n0375_019:0730c11_27": "聽是經者，如是三疑永滅無餘；書寫、讀誦、為他廣說、思惟其義，則能了知一切眾生悉有佛性。",
    "T12n0375_019:0730c13_28": "復次，善男子！",
    "T12n0375_019:0730c14_29": "若有眾生不聞如是《大涅槃經》，疑心甚多，所謂：若常、無常，若樂、不樂，若淨、不淨，若我、無我，若命、非命，若眾生、非眾生，若畢竟、不畢竟，若他世、若過世，若有、若無，若苦、若非苦，若集、若非集，若道、若非道，若滅、若非滅，若法、若非法，若善、若非善，若空、若非空。",
    "T12n0375_019:0730c19_30": "聽是經者，如是諸疑悉得永斷。",
    "T12n0375_019:0730c20_31": "「復次，善男子！",
    "T12n0375_019:0730c20_32": "若有不聞如是經者，復有種種眾多疑心，所謂：色是我耶？",
    "T12n0375_019:0730c22_33": "受、想、行、識是我耶？",
    "T12n0375_019:0730c22_34": "眼能見耶？",
    "T12n0375_019:0730c22_35": "我能見耶？",
    "T12n0375_019:0730c23_36": "乃至識能知耶？",
    "T12n0375_019:0730c23_37": "我能知耶？",
    "T12n0375_019:0730c23_38": "色受報耶？",
    "T12n0375_019:0730c23_39": "我受報耶？",
    "T12n0375_019:0730c24_40": "乃至識受報耶？",
    "T12n0375_019:0730c24_41": "我受報耶？",
    "T12n0375_019:0730c24_42": "色至他世耶？",
    "T12n0375_019:0730c25_43": "我至他世耶？",
    "T12n0375_019:0730c25_44": "乃至識亦如是，生死之法有始有終耶？",
    "T12n0375_019:0730c26_45": "無始無終耶？",
    "T12n0375_019:0730c26_46": "聽是經者，如是等疑亦得永斷。",
    "T12n0375_019:0730c27_47": "「復有人疑：一闡提人犯四重禁、作五逆罪、謗方等經，如是等輩有佛性耶？",
    "T12n0375_019:0730c29_48": "無佛性耶？",
    "T12n0375_019:0730c29_49": "聽是經者，如是等疑悉得永斷。",
    "T12n0375_019:0731a01_50": "「復有人疑：世間有邊耶？",
    "T12n0375_019:0731a01_51": "世間無邊耶？",
    "T12n0375_019:0731a02_52": "有十方世界耶？",
    "T12n0375_019:0731a02_53": "無十方世界耶？",
    "T12n0375_019:0731a02_54": "聽是經者，如是等疑亦得永斷，是名能斷疑惑之心、慧心正直無邪曲者。",
    "T12n0375_019:0731a04_55": "「心若有疑則所見不正，一切凡夫若不得聞是大涅槃微妙經典，所見邪曲；乃至聲聞、辟支佛人所見亦曲。",
    "T12n0375_019:0731a07_56": "云何名為一切凡夫所見邪曲？",
    "T12n0375_019:0731a07_57": "於有漏中見常、樂、我、淨，於如來所見無常、苦、不淨、無我，見有眾生、壽命、知見，計非有想、非無想處以為涅槃，見自在天有八聖道，有見、斷見，如是等見名為邪曲。",
    "T12n0375_019:0731a11_58": "菩薩摩訶薩若得聞是《大涅槃經》，修行聖行，則得斷除如是邪曲。",
    "T12n0375_019:0731a13_59": "「云何名為聲聞、緣覺邪曲見耶？",
    "T12n0375_019:0731a13_60": "見於菩薩從兜率下，化乘白象降神母胎，父名淨飯、母曰摩耶，迦毘羅城處胎，滿足十月而生。",
    "T12n0375_019:0731a16_61": "生未至地，帝釋捧接，難陀龍王及婆難陀吐水而浴，摩尼跋陀大鬼神王執持寶蓋隨後侍立，地神化花以承其足。",
    "T12n0375_019:0731a18_62": "四方各行滿足七步，到於天廟令諸天像悉起承迎。",
    "T12n0375_019:0731a20_63": "阿私陀仙抱持占相，既占相已，生大悲苦，自傷當終，不覩佛興。",
    "T12n0375_019:0731a21_64": "詣師學書、算計、射御、圖讖、伎藝，處在深宮，六萬婇女娛樂受樂。",
    "T12n0375_019:0731a23_65": "出城遊觀至迦毘羅園，道見老人乃至沙門法服而行，還至宮中見諸婇女形體狀貌猶如枯骨，所有宮殿塚墓無異，厭惡出家。",
    "T12n0375_019:0731a26_66": "夜半踰城，至欝陀伽、阿羅邏等大仙人所，聞說識處及非有想非無想處。",
    "T12n0375_019:0731a27_67": "既聞是已，諦觀是處是非常、苦、不淨、無我，捨至樹下具修苦行滿足六年，知是苦行不能得成阿耨多羅三藐三菩提。",
    "T12n0375_019:0731b01_68": "爾時，復到阿夷羅跋提河中洗浴，受牧牛女所奉乳糜。",
    "T12n0375_019:0731b02_69": "受已，轉至菩提樹下，破魔波旬，得成阿耨多羅三藐三菩提。",
    "T12n0375_019:0731b04_70": "於波羅[木*奈]為五比丘初轉法輪，乃至於此拘尸那城入般涅槃。",
    "T12n0375_019:0731b05_71": "如是等見是名聲聞、緣覺曲見。",
    "T12n0375_019:0731b06_72": "善男子！",
    "T12n0375_019:0731b06_73": "菩薩摩訶薩聽受如是《大涅槃經》，悉得斷除如是等見；若能書寫、讀誦、通利、為他演說、思惟其義，則得正直無邪曲見。",
    "T12n0375_019:0731b09_74": "「善男子！",
    "T12n0375_019:0731b09_75": "菩薩摩訶薩修行如是《大涅槃經》，諦知菩薩無量劫來不從兜率降神母胎，乃至拘尸那城入般涅槃，是名菩薩摩訶薩正直之見。",
    "T12n0375_019:0731b12_76": "能知如來深密義者——所謂即是大般涅槃、一切眾生悉有佛性——懺四重禁、除謗法心、盡五逆罪、滅一闡提，然後得成阿耨多羅三藐三菩提。",
    "T12n0375_019:0731b16_77": "是名甚深祕密之義。",
    "T12n0375_019:0731b16_78": "「復次，善男子！",
    "T12n0375_019:0731b16_79": "云何復名甚深之義？",
    "T12n0375_019:0731b17_80": "雖知眾生實無有我，而於未來不失業果；雖知五陰於此滅盡，善惡之業終不敗亡；雖有諸業，不得作者；雖有至處，無有去者；雖有繫縛，無受縛者；雖有涅槃，亦無滅者。",
    "T12n0375_019:0731b21_81": "是名甚深祕密之義。」",
    "T12n0375_019:0731b22_0": "爾時，光明遍照高貴德王菩薩摩訶薩白佛言：「世尊！",
    "T12n0375_019:0731b23_1": "如我解佛所說聞、不聞義，是義不然。",
    "T12n0375_019:0731b24_2": "何以故？",
    "T12n0375_019:0731b24_3": "法若有者，便應定有；法若無者，便應定無。",
    "T12n0375_019:0731b25_4": "無，不應生；有，不應滅。",
    "T12n0375_019:0731b25_5": "如其聞者，是則為聞；若不聞者則為不聞。",
    "T12n0375_019:0731b26_6": "云何而言聞所不聞？",
    "T12n0375_019:0731b27_7": "世尊！",
    "T12n0375_019:0731b27_8": "若不可聞，是為不聞。",
    "T12n0375_019:0731b27_9": "若已聞者則更不聞。",
    "T12n0375_019:0731b28_10": "何以故？",
    "T12n0375_019:0731b28_11": "已得聞故。",
    "T12n0375_019:0731b28_12": "云何而言聞所不聞？",
    "T12n0375_019:0731b29_13": "「譬如去者，到則不去，去則不到；亦如生已不生，不生不生；得已不得，不得不得；聞已不聞，不聞不聞亦復如是。",
    "T12n0375_019:0731c02_14": "世尊！",
    "T12n0375_019:0731c03_15": "若不聞聞者，一切眾生未有菩提即應有之，未得涅槃亦應得之，未見佛性應見佛性。",
    "T12n0375_019:0731c05_16": "云何復言十住菩薩雖見佛性未得明了？",
    "T12n0375_019:0731c06_17": "「世尊！",
    "T12n0375_019:0731c06_18": "若不聞聞者，如來往昔從誰得聞？",
    "T12n0375_019:0731c07_19": "若言得聞，何故如來於阿含中復言無師？",
    "T12n0375_019:0731c08_20": "若不聞不聞，如來得成阿耨多羅三藐三菩提者，一切眾生不聞不聞亦應得成阿耨多羅三藐三菩提。",
    "T12n0375_019:0731c10_21": "如來若當不聞如是《大涅槃經》見佛性者，一切眾生不聞是經亦應得見。",
    "T12n0375_019:0731c12_22": "「世尊！",
    "T12n0375_019:0731c12_23": "凡是色者，或有可見、或不可見；聲亦如是，或是可聞、或不可聞。",
    "T12n0375_019:0731c14_0": "「是大涅槃非色、非聲，云何而言可得見、聞？",
    "T12n0375_019:0731c15_0": "「世尊！",
    "T12n0375_019:0731c15_1": "過去已滅則不可聞；未來未至，亦不可聞；現在聽時則不名聞，聞已聲滅更不可聞。",
    "T12n0375_019:0731c17_2": "是大涅槃亦非過去、未來、現在，若非三世則不可說；若不可說則不可聞。",
    "T12n0375_019:0731c18_3": "云何而言菩薩修是《大涅槃經》聞所不聞？」",
    "T12n0375_019:0731c20_0": "爾時，世尊讚光明遍照高貴德王菩薩摩訶薩言：「善哉，善哉。",
    "T12n0375_019:0731c21_1": "善男子！",
    "T12n0375_019:0731c21_2": "汝今善知一切諸法如幻、如焰、如乾闥婆城、畫水之跡，亦如泡沫、芭蕉之樹，空無有實，非命、非我，無有苦、樂，如十住菩薩之所知見。」",
    "T12n0375_019:0731c25_0": "時大眾中忽然之頃有大光明，非青見青、非黃見黃、非赤見赤、非白見白，非色見色、非明見明、非見而見。",
    "T12n0375_019:0731c27_1": "爾時，大眾遇斯光已，身心快樂，譬如比丘入師子王定。",
    "T12n0375_019:0731c28_2": "爾時，文殊師利菩薩摩訶薩白佛言：「世尊！",
    "T12n0375_019:0731c29_3": "今此光明誰之所放？」",
    "T12n0375_019:0732a01_4": "爾時，如來默然不說。",
    "T12n0375_019:0732a01_5": "迦葉菩薩復問文殊師利：「何因緣故，有此光明照於大眾？」",
    "T12n0375_019:0732a03_6": "文殊師利默然不答。",
    "T12n0375_019:0732a03_7": "爾時，無邊身菩薩復問迦葉菩薩：「今此光明誰之所有？」",
    "T12n0375_019:0732a04_8": "迦葉菩薩默然不說。",
    "T12n0375_019:0732a05_9": "淨住王子菩薩復問無邊身菩薩：「何因緣故，是大眾中有此光明？」",
    "T12n0375_019:0732a06_10": "無邊身菩薩默然不說。",
    "T12n0375_019:0732a07_11": "如是五百菩薩皆亦如是，雖相諮問，然無答者。",
    "T12n0375_019:0732a08_12": "爾時，世尊問文殊師利言：「文殊師利！",
    "T12n0375_019:0732a09_13": "何因緣故，是大眾中有此光明？」",
    "T12n0375_019:0732a10_14": "文殊師利言：「世尊！",
    "T12n0375_019:0732a10_15": "如是光明名為智慧，智慧者即是常住。",
    "T12n0375_019:0732a11_16": "常住之法無有因緣，云何佛問何因緣故有是光明？",
    "T12n0375_019:0732a12_17": "是光明者名大涅槃，大涅槃者則名常住。",
    "T12n0375_019:0732a13_18": "常住之法不從因緣，云何佛問何因緣故有是光明？",
    "T12n0375_019:0732a14_19": "是光明者即是如來，如來者即是常住。",
    "T12n0375_019:0732a15_20": "常住之法不從因緣，云何如來問於因緣？",
    "T12n0375_019:0732a16_21": "光明者名大慈大悲，大慈大悲者名為常住。",
    "T12n0375_019:0732a17_22": "常住之法不從因緣，云何如來問於因緣？",
    "T12n0375_019:0732a18_23": "光明者即是念佛，念佛者是名常住。",
    "T12n0375_019:0732a19_24": "常住之法不從因緣，云何如來問於因緣？",
    "T12n0375_019:0732a20_25": "光明者即是一切聲聞、緣覺不共之道，聲聞緣覺不共之道即名常住。",
    "T12n0375_019:0732a21_26": "常住之法不從因緣，云何如來問於因緣？",
    "T12n0375_019:0732a22_27": "世尊！",
    "T12n0375_019:0732a23_0": "亦有因緣，因滅無明則得熾然阿耨多羅三藐三菩提燈。」",
    "T12n0375_019:0732a24_1": "佛言：「文殊師利！",
    "T12n0375_019:0732a24_2": "汝今莫入諸法甚深第一義諦，應以世諦而解說之。」",
    "T12n0375_019:0732a26_0": "文殊師利言：「世尊！",
    "T12n0375_019:0732a26_1": "於此東方過二十恒河沙等世界，有佛世界名曰不動，其佛住處縱廣正等足滿一萬二千由旬。",
    "T12n0375_019:0732a28_2": "其地七寶，無有土石，平正柔軟，無諸溝坑。",
    "T12n0375_019:0732a29_3": "其諸樹木四寶所成——金、銀、琉璃及以頗梨——花菓茂盛，無時不有。",
    "T12n0375_019:0732b02_4": "若有眾生聞其花香，身心安樂，譬如比丘入第三禪。",
    "T12n0375_019:0732b03_5": "周匝復有三千大河，其水微妙，八味具足。",
    "T12n0375_019:0732b04_6": "若有眾生在中浴者，所得喜樂譬如比丘入第二禪。",
    "T12n0375_019:0732b05_7": "其河多有種種諸花，優鉢羅花、波頭摩花、拘物頭花、分陀利花、香花、大香花、微妙香花、常花、一切眾生無遮護花。",
    "T12n0375_019:0732b08_8": "其河兩岸亦有眾花，所謂阿提目多伽花、占婆花、波吒羅花、婆師羅花、摩利迦花、大摩利迦花、新摩利迦花、須摩那花、由提迦花、檀[少/兔]迦利花、常花、一切眾生無遮護花。",
    "T12n0375_019:0732b12_9": "底布金沙，有四梯陛，金、銀、琉璃、雜色頗梨。",
    "T12n0375_019:0732b13_10": "多有眾鳥遊集其中，復有無量虎、狼、師子、諸惡鳥獸，其心相視猶如赤子。",
    "T12n0375_019:0732b14_11": "「彼世界中一切無有犯重禁者、誹謗正法、及一闡提、五逆等罪。",
    "T12n0375_019:0732b16_12": "「其土調適，無有寒、熱、飢、渴苦惱，無貪欲、恚、放逸、嫉妬，無有日、月、晝夜、時節，猶如第二忉利天上。",
    "T12n0375_019:0732b18_13": "其土人民等有光明，各各無有憍慢之心，一切悉是菩薩大士，皆得神通，具大功德。",
    "T12n0375_019:0732b20_14": "其心悉皆尊重正法，乘於大乘、愛念大乘、貪樂大乘、護惜大乘，大慧成就，得大總持，心常憐愍一切眾生。",
    "T12n0375_019:0732b23_15": "「其佛號曰滿月光明如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0375_019:0732b25_16": "隨所住處有所講宣，其土眾生無不得聞為琉璃光菩薩摩訶薩講宣如是《大涅槃經》。",
    "T12n0375_019:0732b27_17": "佛言：『善男子！",
    "T12n0375_019:0732b27_18": "菩薩摩訶薩若能修行《大涅槃經》，所不聞者皆悉得聞。』",
    "T12n0375_019:0732b28_19": "「彼琉璃光菩薩摩訶薩問滿月光明佛，亦如此間光明遍照高貴德王菩薩摩訶薩所問，等無有異。",
    "T12n0375_019:0732c02_20": "彼滿月光明佛即告琉璃光菩薩言：『善男子！",
    "T12n0375_019:0732c03_21": "西方去此二十恒河沙佛土，彼有世界名曰娑婆。",
    "T12n0375_019:0732c04_22": "其土多有山陵、堆阜、土沙、礫石、荊蕀、惡刺，周遍充滿，常有飢、渴、寒、熱苦惱。",
    "T12n0375_019:0732c06_23": "其土人民不能恭敬沙門、婆羅門、父母、師長，貪著非法、欲於非法，修行邪法、不信正法，壽命短促，有行姦詐。",
    "T12n0375_019:0732c08_24": "王者治之，王雖有國，不知滿足，於他所有生貪利心，興師相伐，枉死者眾。",
    "T12n0375_019:0732c10_25": "王者修行如是非法，四天善神心無歡喜，故降災旱，穀米不登，人民多病，苦惱無量。",
    "T12n0375_019:0732c12_26": "彼中有佛號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊，大悲純厚，愍眾生故，於拘尸那城娑羅雙樹間為諸大眾敷演如是《大涅槃經》。",
    "T12n0375_019:0732c16_27": "彼有菩薩名光明遍照高貴德王已問斯事，如汝無異。",
    "T12n0375_019:0732c17_28": "佛今答之，汝可速往，自當得聞。』",
    "T12n0375_019:0732c18_29": "「世尊！",
    "T12n0375_019:0732c18_30": "彼琉璃光菩薩聞是事已，與八萬四千菩薩摩訶薩欲來至此，故先現瑞。",
    "T12n0375_019:0732c20_31": "以是因緣有此光明，是名因緣，亦非因緣。」",
    "T12n0375_019:0732c22_0": "爾時，琉璃光菩薩與八萬四千諸菩薩俱，持諸幡蓋、香花、瓔珞、種種伎樂——倍勝於前——俱來至此拘尸那城娑羅雙樹間。",
    "T12n0375_019:0732c24_1": "以己所持供養之具供養於佛，頭面禮足，合掌恭敬，右繞三匝。",
    "T12n0375_019:0732c26_2": "修敬已畢，却坐一面。",
    "T12n0375_019:0732c27_0": "爾時，世尊問彼菩薩：「善男子！",
    "T12n0375_019:0732c27_1": "汝為到來？",
    "T12n0375_019:0732c27_2": "為不到來？」",
    "T12n0375_019:0732c28_3": "琉璃光菩薩言：「世尊！",
    "T12n0375_019:0732c28_4": "到亦不來、不到亦不來，我觀是義都無有來。",
    "T12n0375_019:0732c29_5": "世尊！",
    "T12n0375_019:0732c29_6": "諸行若常，亦復不來；若是無常，亦無有來。",
    "T12n0375_019:0733a01_7": "若人見有眾生性者，有來、不來。",
    "T12n0375_019:0733a02_8": "我今不見眾生定性，云何當言有來、不來？",
    "T12n0375_019:0733a03_9": "有憍慢者見有去、來；無憍慢者則無去、來。",
    "T12n0375_019:0733a04_10": "有取行者，見有去、來；無取行者則無去、來。",
    "T12n0375_019:0733a05_11": "若見如來畢竟涅槃則有去、來；不見如來畢竟涅槃則無去、來。",
    "T12n0375_019:0733a07_12": "不聞佛性則有去、來；聞佛性者則無去、來。",
    "T12n0375_019:0733a08_13": "若見聲聞、辟支佛人有涅槃者，則有去、來；不見聲聞、辟支佛人有涅槃者，則無去、來。",
    "T12n0375_019:0733a10_14": "若見聲聞、辟支佛人常、樂、我、淨，則有去、來；若不見者則無去、來。",
    "T12n0375_019:0733a11_15": "若見如來無常、樂、我、淨，則有去、來；若見如來常、樂、我、淨，則無去、來。",
    "T12n0375_019:0733a13_16": "世尊！",
    "T12n0375_019:0733a13_17": "且置斯事，欲有所問，唯垂哀愍，少見聽許。」",
    "T12n0375_019:0733a14_18": "佛言：「善男子！",
    "T12n0375_019:0733a14_19": "隨意所問，今正是時，我當為汝分別解說。",
    "T12n0375_019:0733a15_20": "所以者何？",
    "T12n0375_019:0733a16_21": "諸佛難值，如優曇花；法亦如是，難可得聞；十二部中，方等復難。",
    "T12n0375_019:0733a17_22": "是故，應當專心聽受。」",
    "T12n0375_019:0733a18_23": "時琉璃光菩薩摩訶薩既蒙聽許，兼被誡勅，即白佛言：「世尊！",
    "T12n0375_019:0733a19_24": "云何菩薩摩訶薩有能修行《大涅槃經》聞所不聞？」",
    "T12n0375_019:0733a20_25": "爾時，如來讚言：「善哉，善哉。",
    "T12n0375_019:0733a21_26": "善男子！",
    "T12n0375_019:0733a21_27": "汝今欲盡如是大乘大涅槃海，正復值我能善解說。",
    "T12n0375_019:0733a22_28": "汝今所有疑網毒箭，我為大醫，能善拔出。",
    "T12n0375_019:0733a23_29": "汝於佛性猶未明了，我有慧炬，能為照明。",
    "T12n0375_019:0733a24_30": "汝今欲渡生死大河，我能為汝作大船師。",
    "T12n0375_019:0733a25_31": "汝於我所生父母想，我亦於汝生赤子心。",
    "T12n0375_019:0733a26_32": "汝心今者貪正法寶，值我多有，能相惠施。",
    "T12n0375_019:0733a27_33": "諦聽諦聽，善思念之，吾當為汝分別宣釋。",
    "T12n0375_019:0733a28_34": "「善男子！",
    "T12n0375_019:0733a29_35": "欲聽法者，今正是時。",
    "T12n0375_019:0733a29_36": "若聞法已，當生敬信，至心聽受、恭敬、尊重。",
    "T12n0375_019:0733b01_37": "於正法所莫求其過，莫念貪欲、瞋恚、愚癡，莫觀法師種姓好惡。",
    "T12n0375_019:0733b03_38": "既聞法已，莫生憍慢，莫為恭敬、名譽、利養，當為度世甘露法利。",
    "T12n0375_019:0733b04_39": "亦莫生念：『我聽法已，先自度身，然後度人；先自解身，然後解人；先自安身，然後安人；先自涅槃，然後令人而得涅槃。』",
    "T12n0375_019:0733b07_40": "於佛、法、僧應生等想，於生死中生大苦想，於大涅槃應生常、樂、我、淨之想。",
    "T12n0375_019:0733b09_41": "先為他人，然後為身。",
    "T12n0375_019:0733b09_42": "當為大乘，莫為二乘。",
    "T12n0375_019:0733b10_43": "於一切法當無所住，亦莫專執一切法相。",
    "T12n0375_019:0733b11_44": "於諸法中莫生貪想，常生知法、見法之想。",
    "T12n0375_019:0733b12_45": "善男子！",
    "T12n0375_019:0733b12_46": "汝能如是至心聽法，是則名為聞所不聞。",
    "T12n0375_019:0733b13_47": "「善男子！",
    "T12n0375_019:0733b13_48": "有不聞聞、有不聞不聞、有聞不聞、有聞聞。",
    "T12n0375_019:0733b14_49": "善男子！",
    "T12n0375_019:0733b15_0": "如不生生、不生不生、生不生、生生，如不到到、不到不到、到不到、到到。」",
    "T12n0375_019:0733b16_1": "「世尊！",
    "T12n0375_019:0733b16_2": "云何不生生？」",
    "T12n0375_019:0733b17_3": "「善男子！",
    "T12n0375_019:0733b17_4": "安住世諦初出胎時，是名不生生。",
    "T12n0375_019:0733b18_5": "「云何不生不生？」",
    "T12n0375_019:0733b18_6": "「善男子！",
    "T12n0375_019:0733b18_7": "是大涅槃無有生相，是名不生不生。",
    "T12n0375_019:0733b19_8": "「云何生不生？」",
    "T12n0375_019:0733b19_9": "「善男子！",
    "T12n0375_019:0733b20_0": "世諦死時是名生不生。",
    "T12n0375_019:0733b20_1": "「云何生生？」",
    "T12n0375_019:0733b20_2": "「善男子！",
    "T12n0375_019:0733b21_0": "一切凡夫是名生生。",
    "T12n0375_019:0733b21_1": "何以故？",
    "T12n0375_019:0733b21_2": "生生不斷故。",
    "T12n0375_019:0733b22_0": "一切有漏念念生故，是名生生。",
    "T12n0375_019:0733b22_1": "四住菩薩名生不生。",
    "T12n0375_019:0733b23_2": "何以故？",
    "T12n0375_019:0733b23_3": "生自在故，是名生不生。",
    "T12n0375_019:0733b23_4": "善男子！",
    "T12n0375_019:0733b24_5": "是名內法。",
    "T12n0375_019:0733b24_6": "「云何外法？",
    "T12n0375_019:0733b24_7": "未生生、未生未生、生未生、生生。",
    "T12n0375_019:0733b25_8": "善男子！",
    "T12n0375_019:0733b25_9": "譬如種子未生牙時，得四大和合、人功、作業，然後乃生，是名未生生。",
    "T12n0375_019:0733b27_10": "「云何未生未生？",
    "T12n0375_019:0733b27_11": "譬如敗種及未遇緣，如是等輩名未生未生。",
    "T12n0375_019:0733b28_12": "「云何生未生？",
    "T12n0375_019:0733b29_0": "如牙生已而不增長，是名生未生。",
    "T12n0375_019:0733b29_1": "「云何生生？",
    "T12n0375_019:0733c01_2": "如牙增長。",
    "T12n0375_019:0733c01_3": "若生不生則無增長。",
    "T12n0375_019:0733c01_4": "如是，一切有漏是名外法生生。」",
    "T12n0375_019:0733c02_5": "琉璃光菩薩摩訶薩白佛言：「世尊！",
    "T12n0375_019:0733c03_6": "有漏之法若有生者，為是常耶？",
    "T12n0375_019:0733c04_7": "是無常乎？",
    "T12n0375_019:0733c04_8": "生若是常，有漏之法則無有生；生若無常，則有漏是常。",
    "T12n0375_019:0733c05_9": "世尊！",
    "T12n0375_019:0733c05_10": "若生能自生，生無自性；若能生他，以何因緣不生無漏？",
    "T12n0375_019:0733c07_11": "世尊！",
    "T12n0375_019:0733c07_12": "若未生時有生者，云何於今乃名為生？",
    "T12n0375_019:0733c08_13": "若未生時無生者，何故不說虛空為生？」",
    "T12n0375_019:0733c09_14": "佛言：「善哉，善哉。",
    "T12n0375_019:0733c09_15": "善男子！",
    "T12n0375_019:0733c09_16": "不生生不可說、生生亦不可說、生不生亦不可說、不生不生亦不可說，生亦不可說、不生亦不可說，有因緣故亦可得說。",
    "T12n0375_019:0733c12_17": "云何不生生不可說？",
    "T12n0375_019:0733c12_18": "不生名為生。",
    "T12n0375_019:0733c13_19": "云何可說？",
    "T12n0375_019:0733c13_20": "何以故？",
    "T12n0375_019:0733c13_21": "以其生故。",
    "T12n0375_019:0733c13_22": "云何生生不可說？",
    "T12n0375_019:0733c14_23": "生生故生、生生故不生，亦不可說。",
    "T12n0375_019:0733c15_24": "云何生不生不可說？",
    "T12n0375_019:0733c15_25": "生即名為生，生不自生，故不可說。",
    "T12n0375_019:0733c16_26": "云何不生不生不可說？",
    "T12n0375_019:0733c17_0": "不生者名為涅槃，涅槃不生，故不可說。",
    "T12n0375_019:0733c17_1": "何以故？",
    "T12n0375_019:0733c18_2": "以修道得故。",
    "T12n0375_019:0733c18_3": "云何生亦不可說？",
    "T12n0375_019:0733c18_4": "以生無故。",
    "T12n0375_019:0733c19_5": "云何不生不可說？",
    "T12n0375_019:0733c19_6": "以有得故。",
    "T12n0375_019:0733c19_7": "云何有因緣故亦可得說？",
    "T12n0375_019:0733c20_8": "十因緣法為生作因，以是義故亦可得說。",
    "T12n0375_019:0733c21_9": "「善男子！",
    "T12n0375_019:0733c21_10": "汝今莫入甚深空定。",
    "T12n0375_019:0733c22_11": "何以故？",
    "T12n0375_019:0733c22_12": "大眾鈍故。",
    "T12n0375_019:0733c22_13": "善男子！",
    "T12n0375_019:0733c22_14": "有為之法生亦是常；以住無常，生亦無常。",
    "T12n0375_019:0733c23_15": "住亦是常；以生生故，住亦無常。",
    "T12n0375_019:0733c24_16": "異亦是常；以法無常，異亦無常。",
    "T12n0375_019:0733c25_17": "壞亦是常；以本無今有故，壞亦無常。",
    "T12n0375_019:0733c25_18": "善男子！",
    "T12n0375_019:0733c26_19": "以性故，生、住、異、壞皆悉是常。",
    "T12n0375_019:0733c26_20": "念念滅故，不可說常；是大涅槃能斷滅故，故名無常。",
    "T12n0375_019:0733c28_21": "「善男子！",
    "T12n0375_019:0733c28_22": "有漏之法，未生之時已有生性，故生能生；無漏之法本無生性，是故生不能生。",
    "T12n0375_019:0734a01_23": "如火有本性，遇緣則發；眼有見性，因色、因明、因心故見；眾生生法亦復如是，由本有性，遇業因緣、父母和合則便有生。」",
    "T12n0375_019:0734a04_0": "爾時，琉璃光菩薩摩訶薩及八萬四千菩薩摩訶薩聞是法已，踊在虛空高七多羅樹，恭敬合掌而白佛言：「世尊！",
    "T12n0375_019:0734a06_1": "我蒙如來慇懃教誨，因《大涅槃》始得悟解聞所不聞，亦令八萬四千菩薩深解諸法不生生等。",
    "T12n0375_019:0734a08_2": "世尊！",
    "T12n0375_019:0734a08_3": "我今已解，斷諸疑網。",
    "T12n0375_019:0734a09_4": "然此會中有一菩薩名曰無畏，復欲諮稟，唯垂聽許。」",
    "T12n0375_019:0734a10_5": "爾時，世尊告無畏菩薩：「善男子！",
    "T12n0375_019:0734a11_6": "隨意問難，吾當為汝分別解說。」",
    "T12n0375_019:0734a12_7": "爾時，無畏菩薩與六萬(一本云與八萬)四千諸菩薩等俱從座起，更整衣服，長跪合掌而白佛言：「世尊！",
    "T12n0375_019:0734a14_8": "此土眾生當造何業而得生彼不動世界？",
    "T12n0375_019:0734a15_9": "其土菩薩云何而得智慧成就？",
    "T12n0375_019:0734a16_0": "人中象王有大威德，具修諸行，利智捷疾，聞則能解。」",
    "T12n0375_019:0734a17_1": "爾時，世尊即說偈言：「不害眾生命，　　堅持諸禁戒，　受佛微妙教，　　則生不動國；　不奪他人財，　　常施惠一切，　造招提僧坊，　　則生不動國；　不犯他婦女，　　自妻不非時，　施持戒臥具，　　則生不動國；　不為自他故，　　求利及恐怖，　慎口不妄語，　　則生不動國；　莫壞善知識，　　遠離惡眷屬，　口常和合語，　　則生不動國；　如諸菩薩等，　　常離於惡口，　所說人樂聞，　　則生不動國；　乃至於戲笑，　　不說非時語，　謹慎常時語，　　則生不動國；　見他得利養，　　常生歡喜心，　不起嫉妬結，　　則生不動國；　不惱於眾生，　　常生於慈心，　不生方便惡，　　則生不動國；　邪見言無施、　　父母及去來，　不起如是見，　　則生不動國；　曠路作好井，　　種殖菓樹林，　常施乞者食，　　則生不動國；　若於佛、法、僧，　　供養一香燈，　乃至獻一花，　　則生不動國；　若為恐怖故、　　利養及福德，　書是經一偈，　　則生不動國；　若為悕利福，　　能於一日中，　讀誦是經典，　　則生不動國；　若為無上道，　　一日一夜中，　受持八戒齋，　　則生不動國；　不與犯重禁，　　同共一處住，　呵謗方等者，　　則生不動國；　若能施病者，　　乃至於一菓，　歡喜而瞻視，　　則生不動國；　不犯僧鬘物，　　善守於佛物，　塗掃佛僧地，　　則生不動國；　造像、若佛塔，　　猶如大拇指，　常生歡喜心，　　則生不動國；　若為是經典，　　自身及財寶，　施於說法者，　　則生不動國；　若能聽、書寫、　　受持及讀誦，　諸佛祕密藏，　　則生不動國。」",
    "T12n0375_019:0734c02_0": "爾時，無畏菩薩摩訶薩白佛言：「世尊！",
    "T12n0375_019:0734c02_1": "我今已知所造業緣得生彼國。",
    "T12n0375_019:0734c03_2": "是光明遍照高貴德王菩薩摩訶薩普為憐愍一切眾生，先所諮問。",
    "T12n0375_019:0734c05_3": "如來若說，則能利益安樂人、天、阿修羅、乾闥婆、迦樓羅、緊那羅、摩睺羅伽等。」",
    "T12n0375_019:0734c06_4": "爾時，世尊即告光明遍照高貴德王菩薩：「善哉，善哉。",
    "T12n0375_019:0734c08_5": "善男子！",
    "T12n0375_019:0734c08_6": "汝今於此當至心聽，吾當為汝分別解說。",
    "T12n0375_019:0734c09_7": "有因緣故，未到不到；有因緣故，不到到；有因緣故，到不到；有因緣故，到到。",
    "T12n0375_019:0734c11_0": "「何因緣故未到不到？",
    "T12n0375_019:0734c11_1": "善男子！",
    "T12n0375_019:0734c11_2": "夫不到者，是大涅槃，凡夫未到，以有貪欲、瞋恚、愚癡故，身業、口業不清淨故，及受一切不淨物故，犯四重故、謗方等故、一闡提故、五逆罪故。",
    "T12n0375_019:0734c14_3": "以是義故，未到不到。",
    "T12n0375_019:0734c15_4": "「善男子！",
    "T12n0375_019:0734c15_5": "何因緣故不到到？",
    "T12n0375_019:0734c16_6": "不到者，名大涅槃。",
    "T12n0375_019:0734c16_7": "何義故到？",
    "T12n0375_019:0734c16_8": "永斷貪欲、瞋恚、愚癡、身、口惡故，不受一切不淨物故，不犯四重故、不謗方等經故、不作一闡提故、不作五逆罪故。",
    "T12n0375_019:0734c19_9": "以是義故，名不到到。",
    "T12n0375_019:0734c20_10": "須陀洹者，八萬劫到；斯陀含者，六萬劫到；阿那含者，四萬劫到；阿羅漢者，二萬劫到；辟支佛者，十千劫到。",
    "T12n0375_019:0734c22_11": "以是義故，名不到到。",
    "T12n0375_019:0734c22_12": "「善男子！",
    "T12n0375_019:0734c23_13": "何因緣故名到不到？",
    "T12n0375_019:0734c23_14": "到者，名為二十五有。",
    "T12n0375_019:0734c24_15": "一切眾生常為無量煩惱諸結之所覆蔽，往來不離，猶如輪轉，是名為到。",
    "T12n0375_019:0734c25_16": "聲聞、緣覺及諸菩薩已得永離，故名不到；為欲化度諸眾生故，示現在中，亦名為到。",
    "T12n0375_019:0734c27_17": "「善男子！",
    "T12n0375_019:0734c28_0": "何因緣故名為到到？",
    "T12n0375_019:0734c28_1": "到者即是二十五有。",
    "T12n0375_019:0734c29_0": "一切凡夫、須陀洹乃至阿那含，煩惱因緣故，名到到。",
    "T12n0375_019:0735a01_1": "「善男子！",
    "T12n0375_019:0735a01_2": "聞所不聞亦復如是，有不聞聞、有不聞不聞、有聞不聞、有聞聞。",
    "T12n0375_019:0735a03_0": "「云何不聞聞？",
    "T12n0375_019:0735a03_1": "善男子！",
    "T12n0375_019:0735a03_2": "不聞者，名大涅槃。",
    "T12n0375_019:0735a03_3": "何故不聞？",
    "T12n0375_019:0735a04_4": "非有為故、非音聲故、不可說故。",
    "T12n0375_019:0735a04_5": "云何亦聞？",
    "T12n0375_019:0735a05_6": "得聞名故——所謂常、樂、我、淨——以是義故，名不聞聞。」",
    "T12n0375_019:0735a06_7": "爾時，光明遍照高貴德王菩薩摩訶薩白佛言：「世尊！",
    "T12n0375_019:0735a07_8": "如佛所說：『大涅槃者不可得聞。』",
    "T12n0375_019:0735a08_9": "云何復言常、樂、我、淨而可得聞？",
    "T12n0375_019:0735a09_0": "何以故？",
    "T12n0375_019:0735a09_1": "世尊！",
    "T12n0375_019:0735a09_2": "斷煩惱者，名得涅槃；若未斷者，名為不得。",
    "T12n0375_019:0735a10_3": "以是義故，涅槃之性本無今有。",
    "T12n0375_019:0735a11_4": "若世間法本無今有則名無常。",
    "T12n0375_019:0735a11_5": "譬如瓶等本無今有，已有還無，故名無常。",
    "T12n0375_019:0735a12_6": "涅槃若爾，云何說言常、樂、我、淨？",
    "T12n0375_019:0735a13_7": "「復次，世尊！",
    "T12n0375_019:0735a13_8": "凡因莊嚴而得成者，悉名無常。",
    "T12n0375_019:0735a14_9": "涅槃若爾，應是無常。",
    "T12n0375_019:0735a14_10": "何等因緣？",
    "T12n0375_019:0735a15_11": "所謂三十七品、六波羅蜜、四無量心、觀於骨相、阿那波那、六念處、破析六大，如是等法皆是成就涅槃因緣，故名無常。",
    "T12n0375_019:0735a17_12": "「復次，世尊！",
    "T12n0375_019:0735a18_13": "有，名無常。",
    "T12n0375_019:0735a18_14": "若涅槃是有，亦應無常。",
    "T12n0375_019:0735a18_15": "如佛昔於《阿含》中說聲聞、緣覺、諸佛世尊皆有涅槃，以是義故，名為無常。",
    "T12n0375_019:0735a20_16": "「復次，世尊！",
    "T12n0375_019:0735a20_17": "可見之法名為無常，如佛先說：『見涅槃者則得斷除一切煩惱。』",
    "T12n0375_019:0735a22_18": "「復次，世尊！",
    "T12n0375_019:0735a22_19": "譬如虛空於諸眾生等無障礙，故名為常。",
    "T12n0375_019:0735a23_20": "若使涅槃是常等者，何故眾生有得、不得涅槃？",
    "T12n0375_019:0735a24_21": "若爾於諸眾生不平等者，則不名常。",
    "T12n0375_019:0735a25_22": "「世尊！",
    "T12n0375_019:0735a25_23": "譬如百人共有一怨，若害此怨則多人受樂。",
    "T12n0375_019:0735a26_24": "若使涅槃是平等法，一人得時應多人得、一人斷結應多人亦斷。",
    "T12n0375_019:0735a28_25": "若不如是，云何名常？",
    "T12n0375_019:0735a28_26": "「譬如有人恭敬、供養、尊重、讚歎國王、王子、父母、師長則得利養，是不名常。",
    "T12n0375_019:0735b01_27": "涅槃亦爾，不名為常。",
    "T12n0375_019:0735b02_28": "何以故？",
    "T12n0375_019:0735b02_29": "如佛昔於《阿含經》中告阿難言：『若有人能恭敬涅槃，則得斷結，受無量樂。』",
    "T12n0375_019:0735b04_30": "以是義故，不名為常。",
    "T12n0375_019:0735b04_31": "「世尊！",
    "T12n0375_019:0735b04_32": "若涅槃中有常、樂、我、淨名者，不名為常。",
    "T12n0375_019:0735b05_33": "如其無者，云何可說？」",
    "T12n0375_019:0735b07_0": "爾時，世尊告光明遍照高貴德王菩薩摩訶薩言：「涅槃之體非本無今有。",
    "T12n0375_019:0735b08_1": "若涅槃體本無今有者，則非無漏、常住之法。",
    "T12n0375_019:0735b09_2": "有佛、無佛，性相常住，以諸眾生煩惱覆故，不見涅槃便謂為無。",
    "T12n0375_019:0735b11_3": "菩薩摩訶薩以戒、定、慧熏修其心，斷煩惱已便得見之。",
    "T12n0375_019:0735b12_4": "當知涅槃是常住法，非本無今有，是故為常。",
    "T12n0375_019:0735b13_5": "「善男子！",
    "T12n0375_019:0735b13_6": "如闇室中井、種種七寶，人亦知有，闇故不見。",
    "T12n0375_019:0735b14_7": "有智之人善知方便，然大明燈持往照了，悉得見之。",
    "T12n0375_019:0735b16_8": "是人於此終不生念：『水及七寶本無今有。』",
    "T12n0375_019:0735b17_9": "涅槃亦爾，本自有之，非適今也，煩惱闇故，眾生不見。",
    "T12n0375_019:0735b18_10": "大智如來以善方便燃智慧燈，令諸菩薩得見涅槃常、樂、我、淨。",
    "T12n0375_019:0735b19_11": "是故，智者於此涅槃不應說言本無今有。",
    "T12n0375_019:0735b20_12": "「善男子！",
    "T12n0375_019:0735b21_0": "汝言：『因莊嚴故，得成涅槃應無常。』",
    "T12n0375_019:0735b21_1": "者，是亦不然。",
    "T12n0375_019:0735b22_2": "何以故？",
    "T12n0375_019:0735b22_3": "善男子！",
    "T12n0375_019:0735b22_4": "涅槃之體非生、非出，非實、非虛，非作業生、非是有漏、有為之法，非聞、非見，非墮、非死，非別異相、亦非同相，非往、非還，非去、來、今，非一、非多，非長、非短，非圓、非方，非尖、非斜，非有相、非無相，非名、非色，非因、非果，非我、我所。",
    "T12n0375_019:0735b27_5": "以是義故，涅槃是常、恒不變易。",
    "T12n0375_019:0735b28_6": "是以無量阿僧祇劫修集善法以自莊嚴，然後乃見。",
    "T12n0375_019:0735b29_7": "「善男子！",
    "T12n0375_019:0735c01_8": "譬如地下有八味水，一切眾生而不能得，有智之人施功穿掘則便得之；涅槃亦爾。",
    "T12n0375_019:0735c03_9": "譬如盲人不見日、月，良醫療之則便得見，而是日、月非是本無今有；涅槃亦爾，先自有之，非適今也。",
    "T12n0375_019:0735c05_10": "善男子！",
    "T12n0375_019:0735c05_11": "如人有罪，繫之囹圄，久乃得出，還家得見父母、兄弟、妻子、眷屬；涅槃亦爾。",
    "T12n0375_019:0735c07_12": "「善男子！",
    "T12n0375_019:0735c07_13": "汝言：『因緣故，涅槃之法應無常。』",
    "T12n0375_019:0735c08_14": "者，是亦不然。",
    "T12n0375_019:0735c08_15": "何以故？",
    "T12n0375_019:0735c08_16": "善男子！",
    "T12n0375_019:0735c08_17": "因有五種。",
    "T12n0375_019:0735c09_18": "何等為五？",
    "T12n0375_019:0735c09_19": "一者、生因，二者、和合因，三者、住因，四者、增長因，五者、遠因。",
    "T12n0375_019:0735c10_20": "云何生因？",
    "T12n0375_019:0735c11_0": "生因者，即是業煩惱等及外諸草木子，是名生因。",
    "T12n0375_019:0735c12_1": "云何和合因？",
    "T12n0375_019:0735c12_2": "如善與善心和合、不善與不善心和合、無記與無記心和合，是名和合因。",
    "T12n0375_019:0735c14_3": "云何住因？",
    "T12n0375_019:0735c14_4": "如下有柱，屋則不墮；山、河、樹木因大地故，而得住立；內有四大，無量煩惱眾生得住，是名住因。",
    "T12n0375_019:0735c16_5": "云何增長因？",
    "T12n0375_019:0735c17_0": "因緣、衣服、飲食等故，令眾生增長。",
    "T12n0375_019:0735c17_1": "如外種子，火所不燒、鳥所不食，則得增長；如諸沙門、婆羅門等依因和，上善知識等而得增長；如因父、母、子得增長，是名增長因。",
    "T12n0375_019:0735c20_2": "云何遠因？",
    "T12n0375_019:0735c21_3": "譬如因呪，鬼不能害、毒不能中；依憑國王，無有盜賊。",
    "T12n0375_019:0735c22_4": "如芽依因地、水、火、風等，如水攢及人為酥遠因，如明色等為識遠因，父母精血為眾生遠因，如時節等，悉名遠因。",
    "T12n0375_019:0735c25_5": "「善男子！",
    "T12n0375_019:0735c25_6": "涅槃之體非是如是五因所成，云何當言是無常因？",
    "T12n0375_019:0735c26_7": "「復次，善男子！",
    "T12n0375_019:0735c26_8": "復有二因：一者、作因，二者、了因。",
    "T12n0375_019:0735c27_9": "如陶師輪繩，是名作因；如燈、燭等照闇中物，是名了因。",
    "T12n0375_019:0735c29_0": "善男子！",
    "T12n0375_019:0735c29_1": "大涅槃者不從作因而有，唯從了因。",
    "T12n0375_019:0736a01_2": "了因者，所謂三十七助道法、六波羅蜜，是名了因。",
    "T12n0375_019:0736a02_3": "善男子！",
    "T12n0375_019:0736a02_4": "布施者是涅槃因，非大涅槃因；檀波羅蜜乃得名為大涅槃因。",
    "T12n0375_019:0736a03_5": "三十七品是涅槃因，非大涅槃因；無量無邊阿僧祇助菩提法乃得名為大涅槃因。」",
    "T12n0375_019:0736a05_6": "爾時，光明遍照高貴德王菩薩摩訶薩白佛言：「世尊！",
    "T12n0375_019:0736a06_7": "云何布施不得名為檀波羅蜜？",
    "T12n0375_019:0736a07_8": "云何布施而得名之檀波羅蜜？",
    "T12n0375_019:0736a08_9": "乃至般若，云何不得名為般若波羅蜜？",
    "T12n0375_019:0736a09_10": "云何得名為般若波羅蜜？",
    "T12n0375_019:0736a09_11": "云何名涅槃？",
    "T12n0375_019:0736a10_12": "云何名大涅槃？」",
    "T12n0375_019:0736a11_0": "佛言：「善男子！",
    "T12n0375_019:0736a11_1": "菩薩摩訶薩修行方等大般涅槃，不聞布施、不見布施，不聞檀波羅蜜、不見檀波羅蜜，乃至不聞般若、不見般若，不聞般若波羅蜜、不見般若波羅蜜，不聞涅槃、不見涅槃，不聞大涅槃、不見大涅槃。",
    "T12n0375_019:0736a16_2": "菩薩摩訶薩修大涅槃知見法界，解了實相空無所有，無有和合覺知之相，得無漏相、無所作相、如幻化相、熱時炎相、乾闥婆城、虛空之相。",
    "T12n0375_019:0736a19_3": "菩薩爾時得如是相，無貪、恚、癡，不聞、不見，是名菩薩摩訶薩真實之相、安住實相。",
    "T12n0375_019:0736a21_4": "菩薩摩訶薩自知此是檀、此是檀波羅蜜，乃至此是般若、此是般若波羅蜜，此是涅槃、此是大涅槃。",
    "T12n0375_019:0736a24_0": "「善男子！",
    "T12n0375_019:0736a24_1": "云何是施非波羅蜜？",
    "T12n0375_019:0736a24_2": "見有乞者，然後乃與，是名為施，非波羅蜜；若無乞者，開心自施，是則名為檀波羅蜜。",
    "T12n0375_019:0736a26_3": "若時時施，是名為施，非波羅蜜；若修常施，是則名為檀波羅蜜。",
    "T12n0375_019:0736a28_4": "若施他已還生悔心，是名為施，非波羅蜜；施已不悔，是則名為檀波羅蜜。",
    "T12n0375_019:0736a29_5": "菩薩摩訶薩於財物中生四怖心——王、賊、水、火——歡喜施與，是則名為檀波羅蜜。",
    "T12n0375_019:0736b02_6": "若望報施，是名為施，非波羅蜜；施不望報，是則名為檀波羅蜜。",
    "T12n0375_019:0736b04_7": "若為恐怖、名聞、利養、家法、相續天上五欲、為憍慢故、為勝慢故、為知識故、為來報故，如市易法。",
    "T12n0375_019:0736b06_8": "善男子！",
    "T12n0375_019:0736b06_9": "如人種樹，為得蔭涼、為得花菓及以材木；若人修行如是等施，是名為施，非波羅蜜。",
    "T12n0375_019:0736b09_0": "「菩薩摩訶薩修行如是大涅槃者，不見施者、受者、財物，不見時節，不見福田及非福田，不見因、不見緣、不見果報，不見作者、不見受者，不見多、不見少，不見淨、不見不淨，不輕受者、己身財物，不見見者、不見不見者，不計己、他。",
    "T12n0375_019:0736b14_1": "唯為方等大般涅槃常住法故，修行布施；為利一切諸眾生故而行布施；為斷一切眾生煩惱故，行於施；為諸眾生不見受者、施者、財物故，行於施。",
    "T12n0375_019:0736b18_2": "「善男子！",
    "T12n0375_019:0736b18_3": "譬如有人墮大海水，抱持死屍則得度脫；菩薩摩訶薩修大涅槃行布施時亦復如是，如彼死屍。",
    "T12n0375_019:0736b20_4": "「善男子！",
    "T12n0375_019:0736b20_5": "譬如有人閉在深獄，門戶堅牢，唯有廁孔，便從中出到無礙處；菩薩摩訶薩修大涅槃行布施時亦復如是。",
    "T12n0375_019:0736b23_6": "「善男子！",
    "T12n0375_019:0736b23_7": "譬如貴人，恐怖急厄，更無恃怙，依旃陀羅；菩薩摩訶薩修大涅槃行於布施亦復如是。",
    "T12n0375_019:0736b25_8": "「善男子！",
    "T12n0375_019:0736b25_9": "譬如病人，為除病苦、得安樂故，服食不淨；菩薩摩訶薩修大涅槃行於布施亦復如是。",
    "T12n0375_019:0736b27_10": "「善男子！",
    "T12n0375_019:0736b28_11": "如婆羅門值穀勇貴，為壽命故食噉狗肉；菩薩摩訶薩修大涅槃行於布施亦復如是。",
    "T12n0375_019:0736c01_12": "「善男子！",
    "T12n0375_019:0736c01_13": "大涅槃中如是之事，從無量劫來不聞而聞，尸羅、尸羅波羅蜜乃至般若、般若波羅蜜，如佛《雜花經》中廣說。",
    "T12n0375_019:0736c04_0": "「善男子！",
    "T12n0375_019:0736c04_1": "云何菩薩摩訶薩修大涅槃不聞而聞？",
    "T12n0375_019:0736c05_2": "十二部經其義深邃，昔來不聞，今因是經得具足聞。",
    "T12n0375_019:0736c06_3": "先雖得聞，唯聞名字，而今於此《大涅槃經》乃得聞義。",
    "T12n0375_019:0736c07_4": "「聲聞、緣覺唯聞十二部經名字，不聞其義，今於此經具足得聞，是名不聞而聞。",
    "T12n0375_019:0736c09_5": "「善男子！",
    "T12n0375_019:0736c09_6": "一切聲聞、緣覺經中，不曾聞佛有常、樂、我、淨、不畢竟滅，三寶佛性無差別相，犯四重罪、謗方等經、作五逆罪及一闡提悉有佛性，今於此經而得聞之，是名不聞而聞。」",
    "T12n0375_019:0736c14_0": "大般涅槃經卷第十九"
}