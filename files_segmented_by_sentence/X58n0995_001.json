{
    "X58n0995_001:0185a03_0": "華嚴一乘分齊章義苑疏敘",
    "X58n0995_001:0185a05_0": "朝散郎尚書主客員外郎輕車",
    "X58n0995_001:0185a06_0": "都尉賜紫金魚袋　楊桀　撰",
    "X58n0995_001:0185a07_0": "塵中本無華嚴世尊割出華嚴教義上實無分齊賢首述為分齊章一乘法輪運古今之通轍十蓮華藏莊性德之玅因佛智潛入眾生心眾生心中具正覺道場不動遍九會於同時海水湛然含萬形而齊印大中小法豈有殊塗過現未來全歸一念珠陀羅網主伴交參芥琉璃瓶洪纖炳燿但緣封執誤入沈淪若生佛家自獲帝寶三車出宅駕露地而功全三鳥出籠入太空而跡泯不逢哲匠曷測淵源大唐長安薦福國師符彌陀因地之名蓮生當處贊毗盧稱性之典日照高山以此章釋無盡章以此義解無量義判五教而歸圓教辨十宗而顯頓宗大開三昧之門不入二乘之手夫大經有賢首品如來有賢首號菩薩有賢首稱達哉斯人宜其旌德是書三卷行世累年演暢旨歸必資奧學因觀義苑乃述序云。",
    "X58n0995_001:0185b06_0": "華嚴一乘分齊章義苑疏卷第一(并序)霅溪普靜沙門　道亭　述果海迢思杳絕名言之象因門緣起始彰德用之宗是以如來於蓮華藏界海印發揮現無盡之身雲塵塵互入說難思之教海念念圓融克收上達之機一乘頓證普被聞熏之器八難齊超暨於化霑忍土漸布慈雲三乘初唱於鹿苑一性後譚於鶴樹化緣既畢白虹繚繞以飛空大願弘深具牒森羅而布剎邇後時移處異聖少凡多大義或乖微詞致爽人天亂轍二玄參雜於玅宗權小殊途五性相傷於緣起故我大師賢首孕神光於榮國攬智鏡於香山博綜羣詮愜張了義權衡五教權實於是乎星分木鐸十宗競執皆從於矩方高驤圓極類華嶽之峩峩掩映餘詮若丘山之弭弭遂著靈篇三軸玅義十章雖清涼廣闢於雜華定慧潛通於了義考其箋釋古今未聞道亭學慚大識智恥雄才輒事操觚用伸解釋冀流通於無極見先祖之深衷矣題稱義苑疏者芬披眾義若華囿之敷榮布置羣言撮題綱要之謂也(其次題目本文開章)。",
    "X58n0995_001:0185c02_0": "華嚴一乘教義分齊章卷上",
    "X58n0995_001:0185c03_0": "釋曰初出體二辨相三釋名四作對初者性海冲深智行融會義門廣闢勢變多端論其體性不出海印三昧所以爾者良由此心具足實德不動一處能現萬境然而所現境不異心能現心不異境境智不分譬如大海雖入眾流同一鹹味雖能現影亦不變異此明其總也若更別而伸之則所依體事攝歸真實彰其無礙周遍含容此四融通為一乘之正體二辨相者圓融國土差別世界海等種種境界以為其相故以國土世界不有心外依正交參一多涉入十蓮華藏如因陀羅網互現影故三釋名者華嚴從法得名以五色大蓮華莊嚴故名華嚴常有光明金剛蘂幢以貫其華以此莊嚴法界故名華嚴若從喻者華喻功德萬行嚴謂飾法成人一乘者一謂無他義掩映獨秀故乘者運載義因果交接故教能轉物流演無窮義乃隨宜舉體成動分齊者海印炳現無分齊之分齊亦本末具彰故稱分齊章者明宗定義落落區分四作對者章為能詮上皆所詮即能詮所詮對華嚴是能詮經名一乘等是所詮義理即名義對一乘是其體教義分齊是其用即體用對。",
    "X58n0995_001:0185c23_0": "京大薦福寺沙門法藏述",
    "X58n0995_001:0185c24_0": "釋曰京等所處沙門下能依人京者大也則有唐西京古之長安今之永興是一境之都名大薦福者精籃之別目寺嗣也治事者相嗣續於其間如國家九寺今既統釋眾所居則練行治惑業者相嗣續於其間故亦云嗣也沙門西竺語此云勤息然有四種一壞道沙門二說道沙門三治道沙門四勝道沙門今國師退非壞道之凡進非勝道之聖駕說開宗法喜禪悅中間之二沙門攝也法藏者教主之名字之與號俱稱賢首生有唐為金輪皇帝之師原其道遠承龍猛天親近稟終南至相所以探玄肇啟則晉典流煇義疏中興則唐墳發曜開宗分教高鎮羣夫大業靈蹤屈伏邪黨教傳至道諸聖同途先覺後賢一門遊趣故稱曰述演義云傳古非作又云作者曰聖述者曰明明聖者述作之謂此乃謙之謂歟。",
    "X58n0995_001:0186a15_0": "今將開釋迦至義理分齊第十。",
    "X58n0995_001:0186a16_0-0": "釋曰總別標章也如來者具有五義一就理顯謂法性名如出障名來二唯就行瑜伽云言無虗妄故名如來涅槃三十二亦同此說三理智合說轉法輪論云第一義諦名如正學名來正覺第一義諦故名如來此與成實大同四離相說般若云如來者無所從來亦無所去故名如來五融攝說謂一如無二如若理若智若開若合無不皆如故名為如如外無法來大海波澄連天一色萬象色空大海斯即如來定心識浪波澄心境一際依正萬物炳然齊現如海印文故云海印三昧翻為正受亦云正思一乘教義以現釋題略作十門者良以此法稱性無窮非筆墨所盡故海雲比丘以大海量墨須彌聚筆尚不能盡一字法門今就緣起因門束其義理以為十門啟迪玄奧故云今將開釋略作十門然十門割刺聖言聯彰有緒且夫性海冲融眇然寥廓色含無外德用齊彰將欲逐機漸施末教先於海印頓演此經顯一乘中正之道故受之以建立一乘第一教因機顯權實更資教義互彰或廢或立據宗定義則義象炳然若以實奪權權但名相推因舉益殊途同歸頴悟一乘窮因究果該羅眾行義備諸宗故受之以教義攝益第二然則聖代言從機發受道無差大小偏圓稱機獲益暨於能仁晦寂眾聖韜光識昧情生認權為實教宗欲墜真界黯然是以竺天華夏歷代宗師各逞其能用光法施開宗分教使聖說無差故受之以古今立教第三諸師判教共猶各說身因大義宏宗尚虧端的致使雜華至教昧略猶多玅理超言疑滯義象圓根上器抑作偏人具德圓宗判為隔歷故我大師賢首示生唐國高振圓宗庙雜華之玄樞判法義之幽致義分五教理判十宗教盡機圓廣大悉備故受之以分教開宗第四既分其教且教之所明不出諸乘教則論其階漸斷證之殊乘乃運載有情遠近之異以乘階教優劣自殊以教就乘機心不忒若乃鎔融本末散入諸乘或豎或橫或三或五乘教交涉本末更收成就機緣無不周盡故受之以乘教開合第五開合雖知起盡難辨是以窮初究末具彰本教逐機本教則初成頓說稱性極談具德圓宗主伴無盡隨宜漸教末代流通海印定中同時頓演逐機之教三乘共演空有迭彰邐迤深玄時移處異甄分前後三七殊流法就機分教非一準故受之以教起前後第六教起前後大略雖知洞明意趣割折猶難葢由機宜行定不定殊或有眾生始見如來成道終至泥洹惟說小乘未嘗言大斯乃小乘根性終始不移或有眾生初聞小教後覩大乘漸頓互陳空有間錯其有三乘竝說終至鶴林一味上乘始終一貫入同入別根欲性殊故受之以決擇其意第七既知其意起盡由機未審教門儀式異相如何初成頓演唱九會於剎那不同三乘逐機前後處異蓮華藏眾寶莊嚴帝網重重塵塵互入不同三乘處娑婆界木樹草座等十身更作染淨混融剎土眾生三世皆說不同三乘化身受用經初列眾普賢文殊佛境界中異生等眾不同三乘或列二乘大小等類教依德本海印定流不同三乘後得智出十方皆說主伴竝譚不同三乘一方一說隨功涉徒位六位圓融不同三乘上下階降薰修玅行行布圓融不同三乘各有分齊法門流類十十無窮不同三乘局數增減一多事相即法界之法門不同三乘即空即有等一乘三乘有茲十異故受之以施設異相第八然儀式既殊詮顯必異故分相十門所詮區別星羅五教月滿一乘故受之以所詮差別第九分相所詮既伸必也的陳義理之旨謂通明三性權實混融妄徹真源體無不寂真該妄末無不稱真緣起之宗力用更作一多無礙諸義交參六相圓融十玄炳現因門果海克體相收故受之以義理分齊第十。",
    "X58n0995_001:0187a10_0": "初明建立至二同教。",
    "X58n0995_001:0187a11_0": "釋曰矧茲建立謂晉魏已來譯經尚意傳教宗心了義上乘煥若明鏡爰及貞觀名相繁興雖分半滿權實混和縱認同歸猶乖全揀一乘既立權實已明同別雙彰法義克備首建一乘斯之謂矣。",
    "X58n0995_001:0187a15_0": "初中亦二至自境界也。",
    "X58n0995_001:0187a16_0": "釋曰果海離念而心傳故不可說理圓言偏故不與相應十佛者成正覺佛願佛業報佛住持佛涅槃佛法界佛心佛三昧佛本性佛隨樂佛等究竟自證不對機緣卓然獨得自境界歟。",
    "X58n0995_001:0187a20_0": "故地論云至不可說者是也。",
    "X58n0995_001:0187a21_0": "釋曰有三義故一約果海可以總標令人知有名為可說不可指片示人名不可說二約證處既此所證離相離名還此法不可說聞以此遣言之言當彼法故名為可說有言斯遣名不可說三約本智謂以遮詮易解故名可說直詮不遠故不可說又果海離緣故不可說所證就緣是則可說證智為果分方便寄法等竝為因分若究竟佛果對普賢因說則證智宜同果海為果分地智之因同普賢因便為因分。",
    "X58n0995_001:0187b06_0": "二是緣起至境界也。",
    "X58n0995_001:0187b07_0": "釋曰雖正證離相故不可說後得帶相是則可說故曰緣起因分約人指法云普賢境界普賢五義具如別明。",
    "X58n0995_001:0187b10_0": "此二無二至思之可見。",
    "X58n0995_001:0187b11_0": "釋曰此上果分不可說皆不異於可說以實德普遍故因分可說亦不異於不可說以緣修無性故故云全體既云全體何言一分雖說一分義亦不少故論云如實滿足攝取故意在於此也。",
    "X58n0995_001:0187b15_0": "就普賢門至二該攝門。",
    "X58n0995_001:0187b16_0": "釋曰就緣起因分列斯二者謂分相則諸乘逈異該攝則法界融通故雖異而常同也。",
    "X58n0995_001:0187b18_0": "分相門者至別於三乘。",
    "X58n0995_001:0187b19_0": "釋曰全揀諸教宗也三乘有二一法華之前以三乘權隱於一實此謂覆相之三二正當法華會上破三顯一會三顯一雖談一性一相既有形對一亦名三故賢首判終頓為三乘者意在於此今既立別教一乘何以廣引法華對三之一耶然法華之一意兼兩勢若乃會三歸一一屬於同稱性融通法本如是故屬於別故演義云法華攝諸經歸華嚴以別該同皆圓教攝此之建立乃是賢首一家宗教以義定詮原佛本意攝末歸本故作斯說若據天台教相三觀伸明一經旨趣但齊今終已詮修證尚未指陳同別之談斯義寧顯下文建立大略如斯但為排法相宗權實混和故對昔三較量一實切不可以此一乘要異三乘便同終實之一何以故若此唯終更於何處指明別教一乘耶昔建一乘應同虗設故。",
    "X58n0995_001:0187c10_0": "如法華中至一乘教也。",
    "X58n0995_001:0187c11_0": "釋曰虗指三車而羣子競馳大難既夷乃無有二故云虗指三車誘引諸子然後但與大車寶物莊嚴安穩第一然長者無虗妄之咎如來亦復如是無有虗妄初說二乘引導眾生然後但與大乘而度脫之何以故如來有無量智慧力無畏等諸法之藏能與一切眾生大乘之法故云是一乘教也。",
    "X58n0995_001:0187c17_0": "然此一乘至略有十說。",
    "X58n0995_001:0187c18_0": "釋曰標定乘教葢由相宗但立對小顯大通相之意未於大中顯有權實故此依教揩定使聖意昭彰耳。",
    "X58n0995_001:0187c21_0": "一權實差別至示真實相。",
    "X58n0995_001:0187c22_0": "釋曰佛以方便力示以三乘教眾生處處著引之令得出已是開權故云是故臨門三車俱是開方便門又云舍利弗當知諸佛語無異於佛所說法當生大信力世尊法久後要當說真實即是顯實故云別授大白牛車方為示真實相四衢即四諦也。",
    "X58n0995_001:0188a04_0": "若彼三中至復更索耶。",
    "X58n0995_001:0188a05_0": "釋曰質權濫實也謂言臨門三車是實同露地者便合出門上車不當更索後既有索是知虗指若約法說昔三乘三界門外二乘出界無有實果菩薩出界豈有實證俱無實證名不上車明知三乘皆是權設。",
    "X58n0995_001:0188a10_0": "亦不可說至唯二乘故。",
    "X58n0995_001:0188a11_0": "釋曰質他外救恐彼救云門外索車但是二乘非是菩薩便質云以經不說得彼牛車故又救云父先所許唯是二車故質云又不說彼先許車唯是二車故何以故三車同索故。",
    "X58n0995_001:0188a15_0": "是故經中至所標趣故。",
    "X58n0995_001:0188a16_0": "釋曰諸子皆索明皆無體不見羊鹿故索羊鹿今索牛車明無牛可見既索牛車明同無體故牒索耳索車是喻約法云何古有多釋略要有二一者機索二者口索言機索者三乘之人以佛教門出三界苦謂已究竟不解索乘已被淘練一乘機發宜機叩聖義言索耳佛知機熟靈山集會為說法華一極之旨即是各賜諸子等一大車二口索者已集靈山三乘三根皆悉啟言求法求記即是索車為說與記令其修證即是等賜菩薩聞是法疑網皆已除千二百羅漢悉亦當作佛皆是賜義三乘所求果說一權果二實果權則一乘誘引得出三界實則三乘方便相盡終歸一極文云後得大車非本所望言以是元意所標趣者如來標三乘令趣一實故也。",
    "X58n0995_001:0188b06_0": "問二乘各得至更索耶。",
    "X58n0995_001:0188b07_0": "釋曰聲聞四果四向緣覺一果一向菩薩五位究竟故云各得。",
    "X58n0995_001:0188b09_0": "若依小乘至皆無得也。",
    "X58n0995_001:0188b10_0": "釋曰謂聲名本影教也諦緣諸度行也有餘功圓四智云三乘此之設化就阿含門隨宜引導故云昔日但有言教等以彼三乘之人約大乘終教已去竝不名究竟出世何以故以人執煩惱未永斷故但能折伏而已故彌勒所問經論云一切聲聞辟支佛人不能如實修四無量不能究竟斷諸煩惱但能折伏一切煩惱故云今言俱不得者以望一乘故是故以實暎權等者則破三顯一開方便門示真實相實現權亡故皆無得。",
    "X58n0995_001:0188b19_0": "為欲迴彼至進入別教一乘。",
    "X58n0995_001:0188b20_0": "釋曰為欲下標示會權歸實若不下返質揀濫若非下按定權乘以至下會同入別所以爾者葢為三車虗設諸子奔馳羊鹿二乘既廢牛車權教寧存是故大乘亦說迴也厥或執彼牛車權乘為實確乎不可廢者且退非凡夫二乘進非露地一實進退共凖權義決然故云更是何色人也彰權隱實令彼奔超權位功成終歸一實故云後皆進入別教一乘既云後皆入別應知初入於同也亦可隨機不定耳。",
    "X58n0995_001:0188c05_0": "問臨門為實不實耶。",
    "X58n0995_001:0188c06_0": "釋曰此實非權實之實乃是有三乘引攝之實事故也。",
    "X58n0995_001:0188c08_0": "答實不實至唯一相也。",
    "X58n0995_001:0188c09_0": "釋曰非不實者言是實也非是實者謂權設故此之三乘在本乘則為實在實教則為權雖涉兩宗克體是一故云此二無二唯一相也。",
    "X58n0995_001:0188c12_0": "二教義差別至俱是教故。",
    "X58n0995_001:0188c13_0": "釋曰但有其名者明皆無體雖無生智是二乘車體大六識智是牛車體二乘是智尚非真實大六識智豈有實耶故云以望一乘俱是教故。",
    "X58n0995_001:0188c16_0": "是故經云至俱不得故也。",
    "X58n0995_001:0188c17_0": "釋曰以佛教門明無實體但是三乘聲教引攝虗譚令離三界繫縛逼迫兼亡故云出三界苦為彼權宗云出界外但是二乘非于菩薩故質云以經不揀故經既不揀定是三乘又彼權乘依言求果畢竟無成與彼二乘宛然無異故云亦同二乘但不得故。",
    "X58n0995_001:0188c23_0": "三所期差別至非本所望。",
    "X58n0995_001:0188c24_0": "釋曰昔日隱實彰權故云以彼一乘非是界內先許三車暨乎靈山顯本舒懷方談一實三乘不知大事得之邂逅故云非本所望。",
    "X58n0995_001:0189a03_0": "是故經云至非本所望也。",
    "X58n0995_001:0189a04_0": "釋曰良以如來知彼機緣未熟未能盡受大乘法故於一佛分別說三明三皆虗指也由皆虗指即無體故後得大車竝非本望若昔大是實今得牛車何非望耶故云非本所望本非希冀亦不可說等者返質救權類前可解聖言無失者因經不揀通相論三昔大為權故無有失。",
    "X58n0995_001:0189a10_0": "四德量差別至即體具德也。",
    "X58n0995_001:0189a11_0": "釋曰界外牛車大乘權法縱談無漏亦屬有餘隱閉一乘故云不言餘德若乃露地七寶大車譬彼界外了義一乘眾寶莊嚴類夫恒沙性淨功德云體具德也。",
    "X58n0995_001:0189a15_0": "又彼但云至以明異耳。",
    "X58n0995_001:0189a16_0": "釋曰不迅疾無以為大牛不超過無以為大士所以潛興密應冠聖該凡故云用殊勝也言喻則僕從寶車執衛多力約法乃萬行齊修同遊寶所云行眷屬雖談德行主伴猶虧同教一乘煥然一致上云法華意兼兩勢斯現一也。",
    "X58n0995_001:0189a21_0": "又彼三中至非適一也。",
    "X58n0995_001:0189a22_0": "釋曰權教大乘教理行果熏染識心為趣寶之先容故云以彼宗明一相方便若乃具德圓宗因果交徹依正互容染淨融明德用齊致故云此則不爾主伴具足經云下指喻合法也。",
    "X58n0995_001:0189b02_0": "此顯一乘至以明異耳。",
    "X58n0995_001:0189b03_0": "釋曰此顯一乘無盡等者則是所依體事理事教義十對二十事周遍含容重重無盡也此義廣如華嚴略如法華者且法華是隨宜漸教之終華嚴是稱性圓融之始經宗既異安得同年而語哉然則然矣據古佛之道吾祖之教未甞不異而未甞不同也何則語如來初成正覺頓演華嚴無盡義海此為別教最後開權方說法華一實之旨此為終教曰未甞不異若乃於一佛乘分別說三從本而流末會三乘歸一乘攝末而歸本此本無別故曰未甞不同也若約法華羅列義相三諦圓明但當理事無礙故屬於終也華嚴海印炳現德相無涯全彰事事無礙故屬於別此是吾祖之教未嘗不異也洎乎法華理事既圓融同性海其百川浩蕩同歸於海海無異味故屬於別演義云即此同中必有別義故曰未甞不同也此之同異賢首宗乘約義斯顯若天台時部獨美法華不知法華終歸本教此約別教一乘以明異者上云法華意兼兩勢斯現二也。",
    "X58n0995_001:0189b21_0": "五約寄位至寄一乘法。",
    "X58n0995_001:0189b22_0": "釋曰約位以寄乘也謂初地明施復顯人王即是人乘二地十善十善生天是欲天乘三地八定是色無色乘故以初三為人天乘寄在於世間四地初斷俱生身見觀於道品同須陀洹五地四諦理終寄阿羅漢六地觀緣寄於緣覺七地一切菩提分法方便涉有故寄三乘之中大乘菩薩寄出世間八地已上既是一乘合不云寄但可云出出世間今云寄者亦可別位以故所以爾者謂賢位始終已圓融自在登地已去則甚深甚深言所不至是故若不寄位何以顯深不包三乘何以顯廣。",
    "X58n0995_001:0189c08_0": "若大乘即是至已上一乘法也。",
    "X58n0995_001:0189c09_0": "釋曰約上經論寄乘之法配屬法華指定臨門大乘牛車決如是權是以前既非六地小乘緣生後又不同八地一乘淨土妙行故云則三乘俱是出世自位究竟也言究竟者小乘則以三昧力止息化城菩薩則四智功圓報居色頂。",
    "X58n0995_001:0189c14_0": "問若爾何故至作是說耶。",
    "X58n0995_001:0189c15_0": "釋曰因攝論合聲聞緣覺為一大乘菩薩為一是二乘故此二具三同名出世八地已上名出出世間故三乘之言隱而不說賓家不曉二乘合三之旨故成斯問。",
    "X58n0995_001:0189c19_0": "答既四五至具如下說。",
    "X58n0995_001:0189c20_0": "釋曰約前後揩定質彼七地是權教大乘故云是何色人也既是三乘方便引攝名善出世具如下說者以文乘教開合中也。",
    "X58n0995_001:0189c23_0": "六付屬差別至為報佛之恩。",
    "X58n0995_001:0189c24_0": "釋曰如來現在根熟已調一稟尊言無不懸契大師滅後若有眾生信樂佛慧我諸弟子菩薩大士如佛在世演一乘法故云當為演說此法華經等或彼根緣未熟不堪盡受甚深法者亦如佛世隱實施權淘練根性故云當於如來餘深法中示教利喜謂示義教行得義利具解行故成於喜此之付囑類同法華第三云我滅度後復有弟子不聞是經不知不覺菩薩所行自於所得功德生滅度想當入涅槃我於餘國作佛更有異名是人雖生滅之想入於涅槃而於彼土求佛智慧得聞是經唯以佛乘而得滅度等此則佛世根未熟故菩薩與記方便令發心後事是同但眾生與聲聞耳。",
    "X58n0995_001:0190a12_0": "解云餘深法至作此付囑也。",
    "X58n0995_001:0190a13_0": "釋曰特解餘深以餘揀一以深揀小恐彼權宗濫一故權實不分濫小故大小不辨有乖聖意封執後隨故作斯解。",
    "X58n0995_001:0190a16_0": "七根緣受者至假名菩薩。",
    "X58n0995_001:0190a17_0": "釋曰性起唐經譯為出現品者唐云修習種種菩提分法未聞等者謂若未聞此如來不思議大威德法門或時聞也不信不解不順不入不得名為真實菩薩以不能生如來家故故曰假名大疏云積行菩薩曝腮鱗於龍門則權教次第修行者是也。",
    "X58n0995_001:0190a23_0": "解云此明三乘至不同彼也。",
    "X58n0995_001:0190a24_0": "釋曰此明三乘菩薩等者謂不可唯局釋迦所化乃往古劫於餘佛所發心修行迄至遮那會中根猶滯權未稟玄要故云未熟等當知是前法華經內餘深法中等者且華嚴是初成頓演法華是最後方談一重隔歷餘深文是如來滅後未來世中不信受者與夫華嚴兩重相隔何以却言不信不聞此一乘經是餘深中人耶答前不云乎不可唯局釋迦所化於餘佛所發心迄至遮那根猶未熟故不相違亦可三乘漸教雖有間斷華嚴至教通方之說前後際而無違獨據遮那一佛所說亦有理在華嚴是別教者不共般若逈異餘乘故也。",
    "X58n0995_001:0190b11_0": "八難信易信至是法甚為難。",
    "X58n0995_001:0190b12_0": "釋曰從凡至小從小至大展轉較量方見斯法高深玄要淺智莫窺難信難解也。",
    "X58n0995_001:0190b14_0": "解云以此品中至對比決之。",
    "X58n0995_001:0190b15_0": "釋曰賢首品談德業該收所以十信道圓一念該於佛地故云即攝一切位六相圓融就此而該。",
    "X58n0995_001:0190b17_0": "九約機顯理至無盡佛法。",
    "X58n0995_001:0190b18_0": "釋曰此之三乘行相良以十地之內以法相為觀門故四地道品成無生之慧光五地諸諦窮真俗以化物故云示以聲聞道令出於眾苦六地般若要觀緣生研窮性相般若現前故云樂於因緣法為說辟支佛七地窮一切菩提分法權實雙行故云饒益諸眾生為說菩薩道此是當位菩薩二利雙修非是懸指昔三乘中所見也。",
    "X58n0995_001:0190c01_0": "解云此明至文之差別也。",
    "X58n0995_001:0190c02_0": "釋曰不同三乘一相一寂等者謂未了心絕諸相令悟相盡唯心故談一相一寂既云一相何以論三乘免形對故屬於三作大法師等者謂由八地中七勸該羅方見無功之道九地居法師之位藥病須知不將四十辨才何以廣能化物故云明說法儀軌利及有情不出一乘三乘故此地開示也。",
    "X58n0995_001:0190c08_0": "十本末開合至智藏大海。",
    "X58n0995_001:0190c09_0": "釋曰教逐機興乘分大小隨功涉位果滿僧祇故云菩薩法諸佛法原其逐機之法因中則有至果全無縱立佛乘也是阿含假說故此文中皆悉流入智藏大海。",
    "X58n0995_001:0190c13_0": "此文約此至差別理耳。",
    "X58n0995_001:0190c14_0": "釋曰從本流末故有四乘之法攝末歸本但顯一乘。",
    "X58n0995_001:0190c16_0": "此上十證至煥然溢目矣。",
    "X58n0995_001:0190c17_0": "釋曰法喻義括也謂如上十門經之與論證成三乘外別有一乘如觀指掌類彼蓍龜辨其吉凶明鏡鑒其妍醜略如下辨者第九所詮差別行位分齊中釋之耳。",
    "X58n0995_001:0190c21_0": "二該攝門者至不異不一也。",
    "X58n0995_001:0190c22_0": "釋曰海印定中炳然齊現一切偏圓妙嚴品說菩提場地演一代隨宜之教是故此云一切三乘本來悉是彼一乘法有二門故者謂不壞相故不一體含容故不異是以上之一乘三乘克就別教而說。",
    "X58n0995_001:0191a03_0": "初不異中至即三故不異。",
    "X58n0995_001:0191a04_0": "釋曰體相既融故左右皆悉不異而得相即。",
    "X58n0995_001:0191a05_0": "問若據初門至而得進修。",
    "X58n0995_001:0191a06_0": "釋曰若據下牒其難本末知下開兩關若存下牒而難之。",
    "X58n0995_001:0191a08_0": "答有四句至更無餘也。",
    "X58n0995_001:0191a09_0": "釋曰即者是也三既是一何須更泯故不待壞三若是一不妨三相宛然故不礙存其猶洪波即水不礙波存是以三乘之徒得有依附由三是一故無可存如波即水但見泓澄如練殊無流動漂淫繇是三乘得契一實雖則存亡有異大率本是一乘故言唯有一乘更無餘也。",
    "X58n0995_001:0191a15_0": "二以一乘至下同教中辨。",
    "X58n0995_001:0191a16_0": "釋曰隱顯四句反上思之者應須例前問答方見其義問若據次門一即三者未知彼一為顯為隱若顯如何唯三若隱彼一乘機更依何法而得進修答有四句一由即三故不待隱二由即三故不礙顯三由即三故無不隱四由即三故無可顯由初二義一乘機得有所依由後二義一乘機得入三乘由四句俱即三故是故唯有三乘更無餘也是故文云唯有三乘更無一也此如下同教中辨者謂權起必一向賴於實是故攬實實不失實現未必一向藉於權故泯權權不立是故三乘即一雖具存壞竟必有盡一乘即三雖具隱顯竟恒無。",
    "X58n0995_001:0191b03_0": "二不一者至而明不異。",
    "X58n0995_001:0191b04_0": "釋曰義門異故不一法遍通故不異此二雙融法本如是。",
    "X58n0995_001:0191b06_0": "又此中不一至此該攝門也。",
    "X58n0995_001:0191b07_0": "釋曰如此跨節配者良以二門義門雖異體本該收故作此解思之。",
    "X58n0995_001:0191b09_0": "二同教者至於中有七。",
    "X58n0995_001:0191b10_0": "釋曰標章科列全收諸教宗也同教有二一三乘同謂三乘同歸一佛乘則終頓二教雖說一性一相不辨德用該收二一乘同謂別教中有一性一相事理無礙言思斯絕同彼終頓之二故下之七義六重不出斯二故同教之幽包含無外初分諸乘謂一乘之深無量乘之廣後融本末此之深廣同一法界耳。",
    "X58n0995_001:0191b17_0": "初約法相至一乘故也。",
    "X58n0995_001:0191b18_0": "釋曰初法相下示交參相而義理皆別下料揀是則下出意因陀羅此云能天帝則是帝釋殿網及微細者如淨名毛吞巨海芥納須彌法華常在靈山等而主伴不具常知此約一乘同教說而不說十等者謂一乘以十十無盡為宗三乘限無盡為過而義理皆別者謂三乘雖有五眼六通而歷別不融一乘則十十無窮一多無礙且夫一乘三乘優劣天隔何以彼此相參耶為欲方便顯此一乘令易信受故作斯說所以一乘垂三乘則令彼欣趣三乘參一乘則勝進有期故曰兩宗交接等成根欲性者上兩宗交接是其竪成根欲性是其橫根者一向發起聖道之根欲者樂欲性者種性三義各別故云橫也是十力中三種力所知之境初即諸根勝劣力次即種種解智力後即種種界智力界即性也。",
    "X58n0995_001:0191c09_0": "二約攝方便至大事故等也。",
    "X58n0995_001:0191c10_0": "釋曰會取昔三歸今之一以廢昔三立今一故故約會取昔小尚取況昔大取以其理不可分行是佛因故若約廢昔則昔大亦廢況於小耶以其約教虗設界亦虗指故並皆廢也然開廢等言約教則廢三立一三教虗設故約理則開三顯一言有三理覆於一極開無三理一極自彰故約行則會三為一三乘之行皆佛因故約果則會三歸一三乘之因同一果故故云諸有所作皆為一大事因故也謂非三非五曰一廣愽包含曰大以此化物曰事上云攝即是會也。",
    "X58n0995_001:0191c20_0": "三約所流辨至即大乘也。",
    "X58n0995_001:0191c21_0": "釋曰此中先明從本起末經云於一佛乘分別說三故云悉從一乘流故後明攝末歸本會昔之行欲明三即是一之義故云汝等所行是菩薩道毗尼此云調伏會二歸一故即是大乘則會三會二亦以備矣。",
    "X58n0995_001:0192a02_0": "四約就勝至融大同一故。",
    "X58n0995_001:0192a03_0": "釋曰謂昔執三疑一執小疑大故為開方便門顯真實相其實三皆歸一今特就勝而言故唯指大乘為一乘耳良以方便適化體非本然故以望別教權實宛異同是菩薩所乘故者叡公云至如般若諸經深無不極故道者以之而歸大無不包乘者以之而運然其大略皆以適化為本應勸之門不得不以善權為用權之為化悟物雖知於實體不足皆屬法華固其宜矣方便虗設既廢所以經云唯此一事實餘二則非真十方佛土中唯有一乘法無二亦無三除佛方便說又云止息故說二等者為昔小乘猒三界苦希求出離根性既劣奔趨小徑故以化城令彼止息若望上別教等者謂至如般若諸經昔日之實不兼主伴亦屬權乘故指餘二者則大小二乘開一異三故也若望同教即聲聞等為二者以彼菩薩所行不乖一實融大同一故。",
    "X58n0995_001:0192a19_0": "五約教事至在靈山等。",
    "X58n0995_001:0192a20_0": "釋曰法華論主釋為報身菩提也何以故以法華中亦顯一乘故其處隨教即染歸淨故說法華處即為實也漸同華嚴不離其處故是同教未說十蓮華藏及因陀羅故非別教也。",
    "X58n0995_001:0192a24_0": "六約八義至如問答中辨。",
    "X58n0995_001:0192b01_0": "釋曰依攝論者論云以何意趣佛說一乘此中有二頌為引攝一類及任持所餘由不定種性諸佛說一乘法無我解脫等故性不同得二意樂化究竟說一乘世親釋曰前偈以顯了說一乘後偈以密義說一乘無性論云一為引攝一類者了知不定種姓聲聞趣彼解脫方便引攝令依大乘而般涅槃故說一乘二及任持所餘者為欲任持其餘不定種性菩薩恐於大乘精進退壞故說一乘三法等故者謂真如諸聲聞等乘雖差別同趣真如無有差別故說一乘四無我等故者補特伽羅無我同故此是聲聞此是菩薩既無實異故說一乘五解脫等故者謂彼三乘於煩惱障解脫無異由此意趣故說一乘六性不同故者謂諸聲聞不定種性有差別故謂迴向菩提聲聞身中具有聲種性及佛種性由此道理故說一乘七得二意樂故者一者諸佛於一切有情得同自體意樂說彼我無殊故二者世尊法華會上諸聲聞舍利子等受佛記別得如意樂與佛無二由此道理故說一乘八究竟故者依究竟故說一乘非無歸別由過此外無別勝乘唯此一乘最為勝故佛說一乘上皆論文但義加一二等言使顯然故也。",
    "X58n0995_001:0192b22_0": "七約十義方便如孔目中說。",
    "X58n0995_001:0192b23_0-0": "釋曰方便乘者分別有十一對三寶分別佛寶是一乘法僧是三乘何以故佛同無盡故法僧即不定二對四諦分別滅諦是一乘三諦是三乘何以故滅同無盡故三諦即不定三對二諦分別第一義諦是一乘世諦是三乘何以故第一義諦同無盡故世諦即不定四對過分別無恐怖者即是三乘何以故如來藏等依即無過即同無盡故六識及心法智此之七法剎那不住不種眾苦不得厭苦樂求涅槃由是俗諦故依緣不自在故五對人及智分別有三種人成三種智者一若善男子善女人成就甚深法智以為一人二若有善男子善女人成就隨順法為第二人三若善男子善女人於諸深法不自了知仰推世尊非我境界唯佛所知是第三人前之一人是一乘智後之兩人是三乘智何以故前第一智是證智同無盡故後之二智未證實法是不定故此依勝鬘經六對所解了法虗妄契實分別隨文解義是三乘法知虗妄契無分別是一乘何以故契無分別同無盡故隨文取者即不定此依楞伽經義說七對一乘三乘小乘分別一乘是一乘三乘等是三乘何以故一乘即無盡故三乘等即不定八對大乘中乘小乘分別大乘即是一乘何以故大乘尊上即無盡故中乘小乘義即不定如經會三歸一故九對世間出世間出出世間分別出出世間即是一乘餘即三乘何以故出出世間勝同無盡故餘二即不定如法華經界外露地別索車者即是十對譬喻分別如王髻中明珠及大王等即是一乘寶珠繫汝衣裏及窮子等即是三乘何以故髻珠王秘甚深故餘即不定此依法華經說上來所辨於眷屬經中欲顯圓通無盡法藏一乘教義故於方便之處示一乘名令進入者易得解故作如是說。",
    "X58n0995_001:0193a06_0": "依上諸義至同非別也。",
    "X58n0995_001:0193a07_0": "釋曰結揀同別也此猶屬於通相應更於同中料揀方見聖意該收且一乘垂於三乘俾三乘同趣一實乃三乘同也三乘參於一乘法兼具德一乘同也餘準此而知不可妄生異說耳。",
    "X58n0995_001:0193a11_0": "二明二乘至愚法及迴心。",
    "X58n0995_001:0193a12_0": "釋曰初一乘三乘者三一分故顯實開權顯實故四衢所授大車開權故臨門三車外別無愚法小乘故云合愚法同迴心二大乘小乘為二乘者大小分故權實混和故合一同三多符法相別開愚法半字無乖三聲聞緣覺為二乘者唯局小乘利鈍分故無殊鹿苑愚法迴心二因既兼故云此通等。",
    "X58n0995_001:0193a19_0": "又初約一乘至準可知之。",
    "X58n0995_001:0193a20_0": "釋曰初約一乘者既開權顯實則十方佛土中唯有一乘法次約三乘者既符法相權實混和顯了三乘以為了義後約小乘者謂鹿苑初譚利鈍雖分未堪聞大耳。",
    "X58n0995_001:0193a24_0": "三明三乘至故有三也。",
    "X58n0995_001:0193b01_0": "釋曰設小施權會歸實所以設小故下開愚法施權故中有三乘會權故上開一乘明此三乘隨宜漸教亦以備矣。",
    "X58n0995_001:0193b04_0": "以經中愚法至別有一乘。",
    "X58n0995_001:0193b05_0": "釋曰但約法約喻展轉揩定小乘三乘一乘之義耳。",
    "X58n0995_001:0193b07_0": "問何以得知至所引中耶。",
    "X58n0995_001:0193b08_0": "釋曰謂彼權教小乘據其本宗皆所作已辦更無進求何為所引故有斯問。",
    "X58n0995_001:0193b10_0": "答以彼愚法至能折伏而已。",
    "X58n0995_001:0193b11_0": "釋曰良以終教之人須知真本有達妄本空無斷而斷方為斷證若彼愚法之尚不了法空焉知惑體由是但修折色明空折伏煩惱止息化城故云竝不名究竟出三界故。",
    "X58n0995_001:0193b15_0": "故彌勒所問至義在大乘中。",
    "X58n0995_001:0193b16_0": "釋曰不能如實者謂無廣大心則希心怯劣遂不知惑體元無但著相修諸菩提分法抑剉現行故云不能究竟等大患莫若於有身故滅身以歸無勞勤莫先於有智故絕智以淪虗斯乃滯寂沉空故曰非真滅度若不信此法者謂不信自心真如返增忻厭縱獲果證墮無為坑故云無有是處病根欲盡般若方談淘汰根機方窮果證故云欲得阿羅漢果等。",
    "X58n0995_001:0193b24_0": "是故大乘必具三也。",
    "X58n0995_001:0193c01_0": "釋曰躡前起後也謂般若通彼三乘雙明權實故茲必具。",
    "X58n0995_001:0193c03_0": "普超三昧至是其事也。",
    "X58n0995_001:0193c04_0": "釋曰約人名藏也謂詮聲聞教理行果為聲聞藏詮緣覺教理行果名緣覺藏詮菩薩教理行果名菩薩藏此乃約教行別故備開若約理果同故但有二藏謂聲聞藏菩薩藏也唯大乘者權教大乘三乘顯了故餘二乘中則無此者愚法二乘不兼菩薩故入大乘論亦同此說者貫下諸文不異普超三昧經耳教行位果等如下所詮差別中當辨。",
    "X58n0995_001:0193c11_0": "是故當知至分齊別也。",
    "X58n0995_001:0193c12_0": "釋曰指定分齊起後共不共教分其本末之異。",
    "X58n0995_001:0193c13_0": "章由此義故至故云共也。",
    "X58n0995_001:0193c14_0": "釋曰梵語般若此云智若云那若此云慧波羅密此云到彼岸體具權實權故三乘共聞名共般若實故一乘頓悟名不共般若故指如不思議經謂超越圖度逈出言象矣不與聲聞共者深不可窺上德聲聞杜視聽於嘉會千門潛注德用該收迥異諸宗謂之唯說別教一乘不同佗宗一因逈出一果不融隔歷之別耳如四阿含名不共者則別教小乘居然易別故通說三乘法者三乘同觀性空而得道則各隨所證得云具獲耳。",
    "X58n0995_001:0193c23_0": "此中通大至即其事也。",
    "X58n0995_001:0193c24_0": "釋曰通大之小等者謂遊心顯了分解法空故非愚法通小之大等者謂引攝小乘法非究竟故非一乘梁攝下引證可知但以如來成立正法有三種故既彼論亦云第三最勝居三乘後則三乘非了一乘方實故名善成立。",
    "X58n0995_001:0194a05_0": "若言說大品至理不疑也。",
    "X58n0995_001:0194a06_0": "釋曰牒計返質也竊謂權教之宗執彼大乘以為了義故認大品等經唯說大法但以一音異解故有小乘之二通為三乘者便質云說華嚴時何不一音異解權證小果不假餘宣阿含等教耶又說阿含時何不一音異解便登菩薩位次不假更說般若等經耶二既不然故決定斷云是故當知三宗各別隨其根品為說諸經不可雷同執其圓音教本耳。",
    "X58n0995_001:0194a14_0": "二者大乘至異於二乘故也。",
    "X58n0995_001:0194a15_0": "釋曰此中云三乘者則是菩薩緣覺聲聞也融一乘同大乘者良以約開顯故菩薩所行不乖一實故得融耳合愚法同小乘者方便門開皆同所引故合三乘言教理可知者據開顯說約教則廢三立一三教虗設故約理則開三顯一言有三理覆於一極開無三理一極自彰故故結云此約一乘辨二則大乘中自有三乘者如上權教大乘三乘為顯了故三者小乘自有聲聞緣覺者愚法三乘此中佛法但慈悲等者謂三阿僧祇劫修有漏四波羅密以無常狼伏貪愛羊令煩惱脂消功德身肥直至菩提成真佛故故異二乘。",
    "X58n0995_001:0194b02_0": "四者或為至准上可知。",
    "X58n0995_001:0194b03_0": "釋曰初則臨門三乘并露地一乘為四則合聲聞歸廻心耳二則上至一乘下該凡小則如來初成道時為提謂長者等談人天乘次方說小故此總開矣三則將彼人天對其深密漸深顯了三乘故亦為四。",
    "X58n0995_001:0194b08_0": "五者或為至准釋可知。",
    "X58n0995_001:0194b09_0": "釋曰初則實與權小謂法華深密并其鹿苑為五二則眾聖凡愚謂深密與提謂等為五三則老比丘佛與愚法聲聞緣覺欲天及梵世為五以權乘說無色界天無體故此乃初實二權三小竝談五乘故也。",
    "X58n0995_001:0194b14_0": "六者或無量乘謂一切法門也。",
    "X58n0995_001:0194b15_0": "釋曰華香雲樹即法界法門剎土眾生本十身之正體若覩斯法悉悟心喜故為無量。",
    "X58n0995_001:0194b17_0": "故此經云至上來分乘竟。",
    "X58n0995_001:0194b18_0": "釋曰引文結證驗知前來所說非無稽據然上諸乘從一資多遞互映帶窮本究末義備諸宗方彰緣起之奧以成同教該攝之旨歟。",
    "X58n0995_001:0194b21_0": "二融鎔本末至三乘教等也。",
    "X58n0995_001:0194b22_0": "釋曰一乘為本三乘為末諸乘者從一至于無量會融無二者謂彼此該收同一緣起無障礙法界耳二門者初則開權顯實二則隱實施權雖成二門而體融會次文示之。",
    "X58n0995_001:0194c02_0": "初則不壞權至體無二也。",
    "X58n0995_001:0194c03_0": "釋曰義相異故能三能一理貫通故三一互即故云一三融攝體無二也。",
    "X58n0995_001:0194c05_0": "問若爾二門至有權實耶。",
    "X58n0995_001:0194c06_0": "釋曰由相即故乃成一致權實焉分故成斯問。",
    "X58n0995_001:0194c07_0": "答義門異故至終恒無盡。",
    "X58n0995_001:0194c08_0": "釋曰義門異故者定其義宗不乖權實理遍通故者出其由致無違融攝何者下徵而釋之終歸一實本法皎然矣。",
    "X58n0995_001:0194c11_0": "由此融鎔至准思可解。",
    "X58n0995_001:0194c12_0": "釋曰初句直顯逈異諸宗故第二施權覆於一實故第三權實混融該攝差別故第四義極因圓果超言念故實乃法本圓通觸事皆道故云隨於一門等。",
    "X58n0995_001:0194c16_0": "餘釋乘名體至建立一乘竟。",
    "X58n0995_001:0194c17_0": "釋曰指餘結示釋乘明體見于上文疏中耳。",
    "X58n0995_001:0194c19_0": "華嚴一乘分齊章義苑疏卷第一"
}