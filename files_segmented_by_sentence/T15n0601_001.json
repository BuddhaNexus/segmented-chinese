{
    "T15n0601_001:0159b07_0": "佛為娑伽羅龍王所說大乘經",
    "T15n0601_001:0159b09_0": "西天譯經三藏朝散大夫試鴻臚少卿",
    "T15n0601_001:0159b10_0": "傳法大師臣施護奉　詔譯",
    "T15n0601_001:0159b11_0": "如是我聞：一時，佛在大海中娑伽羅龍王宮莊嚴道場，與大比丘眾七千五百人俱，并諸得大智慧菩薩摩訶薩，自十方世界皆來集會；復有百千俱胝那由他梵王、帝釋及護世等，天龍、夜叉、乾闥婆、阿修羅、誐嚕拏、緊那羅、摩睺羅伽等亦來集會。",
    "T15n0601_001:0159b17_0": "爾時，世尊見彼一切大眾來集會已，告娑伽羅龍王言：「龍主！",
    "T15n0601_001:0159b18_1": "觀此世間，種種行業皆從妄起；種種心法當感種種果報，若彼不了當生種種之趣。",
    "T15n0601_001:0159b21_0": "「龍主！",
    "T15n0601_001:0159b21_1": "汝當觀此大海之眾，見作種種士夫色相。",
    "T15n0601_001:0159b22_2": "龍主！",
    "T15n0601_001:0159b22_3": "而彼一切色相，由於一切善惡身、口、意業，各各之心，種種變化；然此心法，雖云色相，由如幻化，無可取故。",
    "T15n0601_001:0159b25_0": "「龍主！",
    "T15n0601_001:0159b25_1": "此之色相，一切諸法本無所生，亦無主宰；復無有我，亦無礙故。",
    "T15n0601_001:0159b26_2": "如是種種所作之業，諸法自性，皆幻化相，不可思議。",
    "T15n0601_001:0159b28_0": "「龍主！",
    "T15n0601_001:0159b28_1": "若有菩薩，知一切法無生、無滅、無色、無相，如實知已，所作所修一切善業而無修作；所有色相及蘊、處、界，一切生法悉無所見；彼若如實得是見已，當復觀察殊妙色相。",
    "T15n0601_001:0159c02_2": "龍主！",
    "T15n0601_001:0159c03_0": "殊妙色相，云何觀察？",
    "T15n0601_001:0159c03_1": "當觀如來身相。",
    "T15n0601_001:0159c03_2": "如來身者，皆從百千俱胝那由他福德之所生故。",
    "T15n0601_001:0159c04_3": "又如是之相，云何嚴持？",
    "T15n0601_001:0159c05_4": "云何恭信？",
    "T15n0601_001:0159c05_5": "當得如是之相，復得人間、天上無老無死？",
    "T15n0601_001:0159c06_6": "復得十百千他化自在天身，乃至大梵天身？",
    "T15n0601_001:0159c07_7": "此由心不散亂，專注觀想、瞻仰如來最妙之身；實知此身，一切色相殊妙莊嚴，皆從善業所集而得。",
    "T15n0601_001:0159c10_0": "「龍主！",
    "T15n0601_001:0159c10_1": "如汝住宮，一切莊嚴亦福所生。",
    "T15n0601_001:0159c10_2": "至於梵王、帝釋及護世等，乃至天龍、夜叉、乾闥婆、阿修羅、迦樓羅、緊曩羅、摩睺羅伽、人非人等，所有一切莊嚴皆福所生。",
    "T15n0601_001:0159c14_0": "「龍主！",
    "T15n0601_001:0159c14_1": "又此大海之中，所有眾生種種，或有廣大，或復微細多住醜陋；彼一切身，皆由種種心之所化。",
    "T15n0601_001:0159c16_2": "龍主！",
    "T15n0601_001:0159c16_3": "是故說言『隨身、口、意業之所得』。",
    "T15n0601_001:0159c17_4": "龍主！",
    "T15n0601_001:0159c17_5": "如是之報，以業為因，業為主宰。",
    "T15n0601_001:0159c18_6": "汝當令諸眾生起智慧心，所作所修，隨學善業；於諸邪見，不作不住；知彼邪見，非為究竟。",
    "T15n0601_001:0159c20_7": "如是知已，一切眾生，當求為師咸來供養，并得天上、人間歸信供養。",
    "T15n0601_001:0159c21_8": "「龍主！",
    "T15n0601_001:0159c21_9": "而有一法，能令眾生斷於一切惡趣之業。",
    "T15n0601_001:0159c22_10": "云何一法？",
    "T15n0601_001:0159c22_11": "所謂觀察善法。",
    "T15n0601_001:0159c23_12": "而彼善法，云何觀察？",
    "T15n0601_001:0159c23_13": "當觀自身。",
    "T15n0601_001:0159c24_0": "我於日夜行、住、坐、臥，所興心意，無不是過。",
    "T15n0601_001:0159c24_1": "如是覺察，令四威儀中諸不善法，不得發生。",
    "T15n0601_001:0159c25_2": "如是斷盡諸不善法，當令善法而得具足。",
    "T15n0601_001:0159c26_3": "復使一切同善眾生，悉皆當得聲聞、辟支及菩薩等，乃至無上正等正覺之位。",
    "T15n0601_001:0159c29_0": "「龍主！",
    "T15n0601_001:0159c29_1": "云何善法？",
    "T15n0601_001:0159c29_2": "我今說之。",
    "T15n0601_001:0159c29_3": "所謂十善之業，是為一切根本安住；是生天上、人間根本安住；世間、出世間殊勝善法根本安住；聲聞、辟支佛、菩薩根本安住；無上正等正覺根本安住。",
    "T15n0601_001:0160a04_4": "云何為彼根本安住？",
    "T15n0601_001:0160a04_5": "所謂十善業道。",
    "T15n0601_001:0160a04_6": "若能遠離殺生、偷盜、邪婬、妄語、綺語、惡口、兩舌，乃至貪、瞋、邪見等，若能如是遠離，是為十善業道；乃是世間、出世間根本安住。",
    "T15n0601_001:0160a08_0": "「龍主！",
    "T15n0601_001:0160a08_1": "士夫、補特伽羅遠離殺生，獲得十種善法。",
    "T15n0601_001:0160a09_2": "云何十法？",
    "T15n0601_001:0160a09_3": "所謂得無畏施；他一切眾生得住慈心；得正行，得不起一切眾生過失之念；得少病；樂得壽命長；得種種非人而作擁護；於眠睡、覺寤，皆悉安隱；又得賢聖守護，心不厭捨；於睡夢中，不見惡業苦惱之事；自得不怖一切惡趣；命終之後得生天上。",
    "T15n0601_001:0160a14_4": "龍主！",
    "T15n0601_001:0160a14_5": "士夫、補特伽羅，獲得如是十種善法，行菩薩道，得善心住；善根成熟，當得無上正等菩提。",
    "T15n0601_001:0160a17_0": "「龍主！",
    "T15n0601_001:0160a17_1": "士夫、補特伽羅遠離偷盜，獲得十依止法。",
    "T15n0601_001:0160a18_2": "云何為十？",
    "T15n0601_001:0160a18_3": "所謂得大富自在，得免王難，得免水火、賊盜、冤家之難；得多眷屬善順和睦；得多人愛樂，不相苦惱，凡所言說，一切諦信；得無量財寶皆悉集聚；得此方、他方一切稱讚；於一切行處無怖、無畏；得他稱善名、讚於智慧；又得色力、壽命、辭辯相應；於親非親，心無分別，不生惱害；命終之後，得生天界。",
    "T15n0601_001:0160a25_0": "「龍主！",
    "T15n0601_001:0160a25_1": "士夫、補特伽羅遠離偷盜，獲得如是十依止法。",
    "T15n0601_001:0160a26_2": "以彼善根，於諸佛法自能證知，當得無上正等正覺。",
    "T15n0601_001:0160a28_0": "「龍主！",
    "T15n0601_001:0160a28_1": "士夫、補特伽羅遠離邪婬，獲得四智善法。",
    "T15n0601_001:0160a29_2": "云何為四？",
    "T15n0601_001:0160a29_3": "所謂降伏諸根；離於散亂；得世間一切稱讚；復得無量營從。",
    "T15n0601_001:0160b02_0": "「龍主！",
    "T15n0601_001:0160b02_1": "士夫、補特伽羅遠離邪婬，獲得如是四智善法；以此善根，當得無上正等正覺；復證大丈夫陰藏隱密之相。",
    "T15n0601_001:0160b04_2": "「龍主！",
    "T15n0601_001:0160b04_3": "士夫、補特伽羅遠離妄語，獲得天上、人間八種善法。",
    "T15n0601_001:0160b05_4": "云何為八？",
    "T15n0601_001:0160b06_5": "所謂得口處清淨，常如青蓮華香；又得世間一切正見；得天上、人間一切愛樂；得身、口、意清淨，化彼一切有情，令住三業清淨之行；得清淨已，咸皆歡喜；得真實語，言必誠信；得過人辯，所出言辭，咸有方便；於天上、人間離諸過失。",
    "T15n0601_001:0160b11_6": "龍主！",
    "T15n0601_001:0160b11_7": "士夫、補特伽羅遠離妄語，獲得如是天上、人間八種善法；而彼善根獲得口業清淨、誠實正行，當得無上正等正覺。",
    "T15n0601_001:0160b14_0": "「龍主！",
    "T15n0601_001:0160b14_1": "士夫、補特伽羅遠離綺語，當得三種一向之法。",
    "T15n0601_001:0160b15_2": "云何三種？",
    "T15n0601_001:0160b15_3": "所謂得知法者，一向愛樂；得一向真實，復生智慧，得一向為人天師；天上、人間，一切信樂。",
    "T15n0601_001:0160b17_4": "龍主！",
    "T15n0601_001:0160b17_5": "士夫、補特伽羅遠離綺語，獲得如是三種一向之法；以此善根，迴向菩提，得一切如來授記，當證無上正等正覺。",
    "T15n0601_001:0160b20_6": "「龍主！",
    "T15n0601_001:0160b20_7": "士夫、補特伽羅遠離惡口，獲得八種口過清淨，而得八種善法。",
    "T15n0601_001:0160b21_8": "云何為八？",
    "T15n0601_001:0160b22_9": "所謂實語、愛語、依義語、軟語、離取語、多人愛樂語、善語、有義利語。",
    "T15n0601_001:0160b23_10": "龍主！",
    "T15n0601_001:0160b23_11": "士夫、補特伽羅遠離惡口，獲得如是八種清淨口業；以此善根，迴向菩提，當來證得無上正等正覺，復得最上清淨梵音。",
    "T15n0601_001:0160b27_0": "「龍主！",
    "T15n0601_001:0160b27_1": "士夫、補特伽羅遠離兩舌，當得五種堅固。",
    "T15n0601_001:0160b28_2": "云何五種堅固？",
    "T15n0601_001:0160b28_3": "所謂得身堅固，當得遠離一切怖畏之難故；得眷屬堅固，不為他人之所貪故；得信堅固，獲得信業果報故；得法堅固，獲得果證堅牢故；得善友堅固，常得愛語攝受故。",
    "T15n0601_001:0160c03_4": "龍主！",
    "T15n0601_001:0160c03_5": "士夫、補特伽羅遠離兩舌，獲得如是五種堅固；以彼善根，迴向菩提，當證無上正等正覺；使彼一切外道、魔王等，咸不能破壞故。",
    "T15n0601_001:0160c07_0": "「龍主！",
    "T15n0601_001:0160c07_1": "士夫、補特伽羅遠離貪毒，獲得八種善法。",
    "T15n0601_001:0160c08_2": "云何為八？",
    "T15n0601_001:0160c08_3": "所謂得貪心消除、得殺心不生、得嫉妬心不生、得樂生聖族，心為聖人尊重；得慈心，以善業利益一切眾生；得身端正；得多人尊重；得生於梵世。",
    "T15n0601_001:0160c11_4": "龍主！",
    "T15n0601_001:0160c11_5": "士夫、補特伽羅遠離貪毒，獲得如是八種善法；以此善法，迴向菩提，心不退轉，當證無上正等正覺。",
    "T15n0601_001:0160c15_0": "「龍主！",
    "T15n0601_001:0160c15_1": "士夫、補特伽羅遠離瞋毒，當得五種勝願圓滿。",
    "T15n0601_001:0160c16_2": "云何為五？",
    "T15n0601_001:0160c16_3": "所謂修身、口、意不退，諸根不亂，當得一切廣大富貴圓滿；得冤家降伏，得一切廣大福德圓滿；得受人天最上供養，得一切廣大功德圓滿；於最上受用、心所欲者，皆得圓滿；如為富貴，發百千最上勝願，如願圓滿。",
    "T15n0601_001:0160c21_4": "龍主！",
    "T15n0601_001:0160c21_5": "士夫、補特伽羅遠離瞋毒，獲得如是五種圓滿；以此善根，迴向菩提，證得無上正等正覺，而為三界之所尊故。",
    "T15n0601_001:0160c24_0": "「龍主！",
    "T15n0601_001:0160c24_1": "士夫、補特伽羅遠離邪見，獲得十種功德之法。",
    "T15n0601_001:0160c25_2": "云何為十？",
    "T15n0601_001:0160c25_3": "所謂得自心安善及同行善友；深信因果，得不為身命作於罪業；不久獲得賢聖之位；得不迷善法，修人天行；不墮傍生及焰魔界；行於聖道，得最上福；得離一切邪法；得離身見；得見一切罪性皆空；得天上、人間，正行不闕。",
    "T15n0601_001:0161a01_4": "龍主！",
    "T15n0601_001:0161a01_5": "士夫、補特伽羅遠離邪見，獲得如是十種功德；以此善根，迴向菩提，速能證了一切佛法，當得無上正等正覺。",
    "T15n0601_001:0161a04_0": "「龍主！",
    "T15n0601_001:0161a04_1": "復次，觀於十不善法微細之行，多墮地獄、餓鬼、畜生之趣。",
    "T15n0601_001:0161a05_2": "「龍主！",
    "T15n0601_001:0161a05_3": "觀彼眾生，若復殺生，當墮地獄、畜生、焰魔等界，後生人間，以餘業故，得二種報：一者短命，二者苦惱。",
    "T15n0601_001:0161a07_4": "「若復偷盜，當墮地獄、畜生、焰魔等界，後生人間，以餘業故，得二種報：一者自居貧賤，二者不得他人財寶。",
    "T15n0601_001:0161a10_5": "「若復邪染，當墮地獄、畜生及焰魔界，後生人間以餘業故，得二種報：一者愚癡，二者妻不貞正。",
    "T15n0601_001:0161a12_6": "「若復妄語，當墮地獄、畜生及焰魔界，後生人間，以餘業故，得二種報：一者言不誠實，二者人不信奉。",
    "T15n0601_001:0161a14_7": "「若復綺語，當墮地獄、畜生及焰魔界，後生人間，以餘業故，得二種報：一者言不真正，二者所言無定。",
    "T15n0601_001:0161a16_8": "「若復惡口，當墮地獄、畜生及焰魔界，後生人間，以餘業故，得二種報：一者言多鬪諍，二者人聞不重。",
    "T15n0601_001:0161a19_9": "「若復兩舌，當墮地獄、畜生及焰魔界，後生人間，以餘業故，得二種報：一者得下劣眷屬，二者感親屬分離。",
    "T15n0601_001:0161a21_10": "「若復多貪，當墮地獄、畜生及焰魔界，後生人間，以餘業故，得二種報：一者不能利益他人，二者常被他人侵害。",
    "T15n0601_001:0161a24_11": "「若復多瞋，當墮地獄、畜生及焰魔界，後生人間，以餘業故，得二種報：一者心常不喜，二者多不稱意。",
    "T15n0601_001:0161a26_12": "「若復邪見，當墮地獄、畜生及焰魔界，後生人間，以餘業故，得二種報：一者邪見，二者懈怠。",
    "T15n0601_001:0161a28_13": "「龍主！",
    "T15n0601_001:0161a28_14": "若有行於如是十不善法，決定獲得如是果報，復更別得無邊諸大苦蘊。",
    "T15n0601_001:0161b02_0": "「龍主！",
    "T15n0601_001:0161b02_1": "若復菩薩遠離殺生，修菩薩道，行於布施，得大富、長壽及無量福，得離一切他侵之怖。",
    "T15n0601_001:0161b05_0": "「龍主！",
    "T15n0601_001:0161b05_1": "若復菩薩遠離偷盜，修菩薩道，行於布施，得大富貴及無量福；而於一切心無悋惜，證得深智諸佛所說無上法義。",
    "T15n0601_001:0161b08_0": "「龍主！",
    "T15n0601_001:0161b08_1": "若復菩薩遠離邪染，修菩薩道，行於布施，得大富貴、獲無量福；感善眷屬、父母、妻男，悉無惡見。",
    "T15n0601_001:0161b11_0": "「龍主！",
    "T15n0601_001:0161b11_1": "若復菩薩遠離妄語，修菩薩道，行於布施，得大富貴、獲無量福；當感所有語言一切善軟；凡起誠願，堅固不退。",
    "T15n0601_001:0161b14_0": "「龍主！",
    "T15n0601_001:0161b14_1": "若復菩薩遠離綺語，修菩薩道，行於布施。",
    "T15n0601_001:0161b15_2": "得大富貴、獲無量福；所言真實，聞者信受；凡有所說，斷一切疑。",
    "T15n0601_001:0161b16_3": "「龍主！",
    "T15n0601_001:0161b16_4": "若復菩薩遠離惡口，修菩薩道，行於布施，得大富貴、獲無量福；所言可取，聞無背捨；於諸眾中，無有其過。",
    "T15n0601_001:0161b18_5": "「龍主，若復菩薩遠離兩舌，修菩薩道，行於布施，得大富貴、獲無量福；於諸眷屬，心住平等，愛之如一，無有離散。",
    "T15n0601_001:0161b21_6": "「龍主！",
    "T15n0601_001:0161b21_7": "若復菩薩遠離貪毒，修菩薩道，行於布施，得大富貴、獲無量福；得端正身，諸根具足；見者愛樂，心無厭捨。",
    "T15n0601_001:0161b23_8": "「龍主，若復菩薩遠離瞋毒，修菩薩道，行於布施，得大富貴、獲無量福；得於仇讎，心無所起；聞佛法要，能生深信。",
    "T15n0601_001:0161b26_9": "「龍主！",
    "T15n0601_001:0161b26_10": "若復菩薩遠離邪見，修菩薩道，行於布施。",
    "T15n0601_001:0161b27_11": "得大富貴、獲無量福；於三寶所而具正見；常近於佛，得聞妙法；供養眾僧，常無懈退；教化眾生，令發菩提之心。",
    "T15n0601_001:0161c01_0": "「龍主！",
    "T15n0601_001:0161c01_1": "若能修此十善之業，行菩薩道，初以布施而為莊嚴，果報圓滿，得大富貴。",
    "T15n0601_001:0161c02_2": "「若以持戒而為莊嚴，果報圓滿，得一切佛法，願滿具足。",
    "T15n0601_001:0161c04_0": "「若以忍辱而為莊嚴，果報圓滿，得佛菩提三十二相、八十種好，復得梵音具足。",
    "T15n0601_001:0161c05_1": "「若以精進而為莊嚴，果報圓滿，當能降伏天魔、外道，以諸佛法而救度之。",
    "T15n0601_001:0161c07_2": "「若以禪定而為莊嚴，果報圓滿，當得正念、清淨、法行具足。",
    "T15n0601_001:0161c08_3": "「若以智慧而為莊嚴，果報圓滿，當得永斷一切邪見。",
    "T15n0601_001:0161c09_4": "「若以大慈而為莊嚴，果報圓滿，能令一切眾生，降伏一切微細煩惱。",
    "T15n0601_001:0161c11_5": "「若以大悲而為莊嚴，果報圓滿，當得一切眾，生心不厭捨。",
    "T15n0601_001:0161c12_6": "「若以大喜而為莊嚴，果報圓滿，當得一心而無散亂。",
    "T15n0601_001:0161c14_0": "「若以大捨而為莊嚴，果報圓滿，當得微細煩惱皆悉除滅。",
    "T15n0601_001:0161c16_0": "「龍主！",
    "T15n0601_001:0161c16_1": "乃至以四攝法而為莊嚴，果報圓滿，當得一切眾生，隨順化導。",
    "T15n0601_001:0161c17_2": "「若以四念處而為莊嚴，於身受心法悉能解了。",
    "T15n0601_001:0161c18_3": "「若以四正斷而為莊嚴，能使一切不善之法皆悉斷滅，得一切善法圓滿。",
    "T15n0601_001:0161c20_4": "「若以四神足而為莊嚴，能得身心皆獲輕利。",
    "T15n0601_001:0161c21_5": "「若以五根而為莊嚴，當得信進不退、心無迷惑，了諸業因，永滅煩惱。",
    "T15n0601_001:0161c22_6": "「若以五力而為莊嚴，當得不愚、不癡，及得永斷貧窮過失。",
    "T15n0601_001:0161c24_7": "「若以七覺支而為莊嚴，當得覺悟一切如實之法。",
    "T15n0601_001:0161c25_8": "「若以八正道而為莊嚴，當能證得正智。",
    "T15n0601_001:0161c26_9": "「若以奢摩他而為莊嚴，當得斷於一切煩惱。",
    "T15n0601_001:0161c27_10": "「若以尾鉢舍曩莊嚴，當得了悟一切法之智慧。",
    "T15n0601_001:0161c28_11": "「若以正道而為莊嚴，當於有為、無為、一切方便，悉能了知。",
    "T15n0601_001:0162a01_0": "「龍主！",
    "T15n0601_001:0162a01_1": "我今略說十善之法而有莊嚴，至於十力、四智，及十八不共之法，乃至如來一切法分，皆得圓滿。",
    "T15n0601_001:0162a04_0": "「龍主！",
    "T15n0601_001:0162a04_1": "乃至廣大解說此十善業道莊嚴之事，當令修學。",
    "T15n0601_001:0162a05_2": "龍主！",
    "T15n0601_001:0162a05_3": "譬如大地，能與人界一切國城、聚落，乃至林樹及藥草等而為安住；又復諸業皆有種子，種子既有四大而成；由如種穀初生芽莖，乃至成熟，皆依於地。",
    "T15n0601_001:0162a08_4": "龍主！",
    "T15n0601_001:0162a09_0": "此十善業道，能為天上、人間一切有情，勝妙安住；能令一切有為、無為，得智果報；一切聲聞及辟支佛，乃至菩薩、無上正等正覺而為安住；亦復為一切佛法根本安住。",
    "T15n0601_001:0162a12_1": "「龍主！",
    "T15n0601_001:0162a12_2": "我此所說，汝等一切，當以正心而生信解。」",
    "T15n0601_001:0162a14_0": "爾時，娑伽羅龍王并在會諸菩薩摩訶薩，一切聲聞及天、人、阿修羅、乾闥婆等一切大眾，聞佛所說，歡喜奉行。",
    "T15n0601_001:0162a17_0": "佛為娑伽羅龍王所說大乘法經"
}