{
    "T12n0345_002:0161b11_0": "慧上菩薩問大善權經卷下",
    "T12n0345_002:0161b13_0": "西晉月氏國三藏竺法護譯",
    "T12n0345_002:0161b14_0": "「何故菩薩而有室娶？",
    "T12n0345_002:0161b14_1": "菩薩無欲不尚配匹，其於離欲則為正士，所以示現眷屬妻息，傍人懷疑：『菩薩非男，斯黃門耳？』",
    "T12n0345_002:0161b16_2": "欲除沈吟，故納瞿夷釋氏之女，緣此現生子男羅云。",
    "T12n0345_002:0161b17_3": "假論羅云胞胎生者，則非義也。",
    "T12n0345_002:0161b18_4": "所以者何？",
    "T12n0345_002:0161b18_5": "羅云於天變沒化生，不由父母合會而育，又是菩薩本願所致。",
    "T12n0345_002:0161b20_6": "昔錠光佛，瞿夷有誓：『後世為仁妻，殖其德本。』",
    "T12n0345_002:0161b21_7": "不違久要故娉納之，情無所在俗人擾動，迷惑色欲慇懃戀著，菩薩示現妻子眷屬，尋復捨國。",
    "T12n0345_002:0161b23_8": "或有人言：『正士之妃端正姝妙，乃尚捐去，何況吾等？』",
    "T12n0345_002:0161b24_9": "又菩薩本始學道時，所有妻婦群從眷屬，相敬重故各共發願：『世世與仁俱，生生相侍，隨至成佛道。』",
    "T12n0345_002:0161b26_10": "故廣敷演清白之法，中宮婇女四萬二千人發無上正真道意，其餘群類悉度惡趣，以故菩薩現有眷屬。",
    "T12n0345_002:0161b29_11": "其諸婇女，以恩愛情自煩惱者，適見菩薩澹然清淨如明月珠，則離色欲。",
    "T12n0345_002:0161c01_12": "假使菩薩化於所化，顏姿容貌由若己身。",
    "T12n0345_002:0161c02_13": "爾時婇女與化人俱，恣可所娛，各心念言：『吾等今日與菩薩俱，志慕永異。』",
    "T12n0345_002:0161c04_14": "於時菩薩往閻浮樹蔭下而坐禪思，歡喜行安，由如化人所造之變。",
    "T12n0345_002:0161c05_15": "菩薩昔從錠光佛來，所見愛欲因緣之業，皆是無始感發之應，是為菩薩善權方便。",
    "T12n0345_002:0161c08_0": "「何故菩薩於閻浮樹蔭而坐禪思，化七十億諸所天子令發道意？",
    "T12n0345_002:0161c09_1": "又復欲使皇后見之，心自念言：『會當捨家。』",
    "T12n0345_002:0161c10_2": "是故菩薩坐閻浮樹蔭而寂思惟，是為菩薩善權方便。",
    "T12n0345_002:0161c12_0": "「何故菩薩夜半出家，至于江流而自洗浴？",
    "T12n0345_002:0161c12_1": "感諸群生為現德本，悉當念言：『所立之處功德自然，清白法故。』",
    "T12n0345_002:0161c14_2": "由此夜半出家無礙，極樂事皆當捨棄，清白之法不可離也，是為菩薩善權方便。",
    "T12n0345_002:0161c17_0": "「何故菩薩在兜術天勸化諸天，來下現生，天人叉手，時到可去，門自然開？",
    "T12n0345_002:0161c18_1": "菩薩有念：『王儻懷疑，聞此不了，長夜不安，遭值恐患墜于惡趣。』",
    "T12n0345_002:0161c20_2": "故化天人，天人開門，諸天坐中舉聲稱揚。",
    "T12n0345_002:0161c21_0": "非菩薩咎，欲慰王心，委之于天。",
    "T12n0345_002:0161c21_1": "由觀斯義有所勸化，是為菩薩善權方便。",
    "T12n0345_002:0161c23_0": "「何故菩薩棄國捐王而現捨去？",
    "T12n0345_002:0161c23_1": "人當解知，菩薩畏生老病死是故出家，不為增避家室親族眷屬枝黨，是為菩薩善權方便。",
    "T12n0345_002:0161c26_0": "「何故菩薩自剃頭鬚髮？",
    "T12n0345_002:0161c26_1": "三千大千世界諸天龍神，揵沓和人與非人，無能堪見菩薩頂者，況能為尊除鬚髮者。",
    "T12n0345_002:0161c28_2": "於時菩薩，勸度眾生自除鬚髮，念白淨王當起恨意：『誰剃子首？』",
    "T12n0345_002:0161c29_3": "從使者聞，自剃之耳。",
    "T12n0345_002:0162a01_4": "王乃默然，是為菩薩善權方便。",
    "T12n0345_002:0162a03_0": "「何故菩薩取寶瓔珞冠幘，手付車匿，發起眾念？",
    "T12n0345_002:0162a04_1": "菩薩為道，不復貪樂珍寶之飾，於一切物而無所著，故皆釋之。",
    "T12n0345_002:0162a05_2": "後世邊地法効菩薩：『吾等出家亦當請學，從佛法則猗四賢行，一切無著，不為陰入狐疑出家。』",
    "T12n0345_002:0162a07_3": "設不如是，人當疑言：『不知產業故出家也！』",
    "T12n0345_002:0162a08_4": "是為菩薩善權方便。」",
    "T12n0345_002:0162a10_0": "佛言：「族姓子！",
    "T12n0345_002:0162a10_1": "今且聽。",
    "T12n0345_002:0162a10_2": "此菩薩何故六年志修苦行？",
    "T12n0345_002:0162a11_3": "為諸菩薩有殃罪故，故現勤苦，為諸群生權其方便，於斯菩薩所興為也。",
    "T12n0345_002:0162a12_4": "迦葉佛時口發是言：『髠頭沙門耳，云何為佛？』",
    "T12n0345_002:0162a13_5": "是則菩薩善權方便。",
    "T12n0345_002:0162a14_6": "當知是義。",
    "T12n0345_002:0162a14_7": "何故菩薩而有斯言？",
    "T12n0345_002:0162a14_8": "優多摩納(晉言上志，一名焰花)，有五親友及五百弟子，為大梵志貴族姓子，本學大乘，為惡知友所見迷謬，失其道意。",
    "T12n0345_002:0162a17_9": "其五親友，信外異學不從真教，修外道經不習佛法，自謂有道為彼師長，其身自號吾等是佛，五百弟子亦復如是。",
    "T12n0345_002:0162a19_10": "焰花學志以權方便入斯志類，因發言呵難提和曰：『何所為佛？",
    "T12n0345_002:0162a21_11": "髠頭沙門，佛道難得，用往覲乎？』",
    "T12n0345_002:0162a22_12": "焰花稍稍化五族姓子及五百弟子在異學者，故發斯言：『何所是佛？",
    "T12n0345_002:0162a23_13": "髠頭沙門，佛道難得。』」",
    "T12n0345_002:0162a24_0": "佛語慧上：「觀於彼世焰花學志，時在別處與五親友五百眷屬俱共正立，於時陶家者名難提和(晉言歡豫)，往至其所，嗟嘆迦葉如來功德。",
    "T12n0345_002:0162a27_0": "謂焰花學志：『來共俱往詣迦葉佛。』",
    "T12n0345_002:0162a27_1": "焰花心念：『此諸學志德本未滿，設吾今歎迦葉如來道之功德，毀諸異學，族姓子等便當愕住必不俱行。』",
    "T12n0345_002:0162b01_2": "以故焰花，護其本願智慧無極，因權方便，故言『髠頭沙門非是佛，佛道難得，智慧無極，何所處乎？",
    "T12n0345_002:0162b03_3": "行智度者無彼此想，亦無道想。』",
    "T12n0345_002:0162b04_0": "焰花通達究竟空慧普無所著，善權方便隨一切法，故發斯言。",
    "T12n0345_002:0162b05_1": "焰花學志與五親友五百弟子，至池水側浴訖出水，乘馬車侶五親友，從弟子遊行講經。",
    "T12n0345_002:0162b07_2": "「爾時歡豫，承佛威神欲化彼師從，迎焰花乘及侶弟子，即相問訊言所從來。",
    "T12n0345_002:0162b09_3": "歡豫以誠答曰：『覲迦葉佛還。』",
    "T12n0345_002:0162b09_4": "焰花曰：『髠頭沙門非為是佛，佛道難得。』",
    "T12n0345_002:0162b10_5": "陶者聞之甚用不悅，以手捉髮：『卿不信者可俱往質也。』",
    "T12n0345_002:0162b11_6": "焰花籌慮：『歡豫志性安隱仁和，未曾卒暴，今[打丁+(旋方)]吾急，終不忘也。",
    "T12n0345_002:0162b13_7": "吾及弟子宜當共侶，俱觀其道。』",
    "T12n0345_002:0162b14_8": "僉曰：『唯然。』",
    "T12n0345_002:0162b14_9": "於是陶者、焰花五友五百弟子，便共俱行覲迦葉佛。",
    "T12n0345_002:0162b15_10": "佛則為說前世所興道德之本。",
    "T12n0345_002:0162b16_11": "心即喜踊，讚焰花曰：『世尊道德權慧乃爾，何惜不早為吾等說。』",
    "T12n0345_002:0162b17_12": "五友弟子見迦葉佛，道德巍巍辯才無量，皆發無上正真道意。",
    "T12n0345_002:0162b19_13": "時迦葉如來至真等正覺，說大乘業，開闡法藏不退轉輪，五大梵志五百弟子皆得不起法忍。」",
    "T12n0345_002:0162b21_14": "佛告慧上：「族姓子！",
    "T12n0345_002:0162b21_15": "聽。",
    "T12n0345_002:0162b21_16": "焰花若以佛智慧歎迦葉尊毀異學者，五大梵志五百弟子終不從化。",
    "T12n0345_002:0162b23_17": "又無由得覲迦葉佛，用欲開化之故因行權慧，故發斯言：『髠頭沙門非為是佛，佛道難得。』",
    "T12n0345_002:0162b25_18": "得不退轉，無所不達不復疑道，是為菩薩善權方便。」",
    "T12n0345_002:0162b27_0": "佛告慧上：「菩薩所以隨時如化，現有餘殃勤苦之行，設不然者，沙門梵志清淨奉誡，諸餘黎民將無知之，懈怠不進。",
    "T12n0345_002:0162b29_1": "適相見已，得無說之是藏異藏。",
    "T12n0345_002:0162c01_2": "斯等長夜曾無利義，不得安隱則歸惡趣用眾罪釁，如來故現餘殃未盡。",
    "T12n0345_002:0162c02_3": "菩薩都無罪蓋之患，持戒沙門梵志，若說麁言即當自疑，不加精進不得解脫，欲建斯等猶豫志者，菩薩以權口發此言：『緣是度之即當自說，吾等無智自責悔過，唯學道慧普行恭敬。』",
    "T12n0345_002:0162c07_4": "又外異學貢高自由，以故如來勤苦六年，非為餘殃。",
    "T12n0345_002:0162c08_5": "所以者何？",
    "T12n0345_002:0162c08_6": "或有沙門梵志，食一麻一米清淨自在，欲攝此等具足其願，故菩薩日服一麻一米以為限度，若不時食，不得不還致于聖道。",
    "T12n0345_002:0162c11_7": "菩薩發言：『髠頭沙門不得是佛，佛道難得。』",
    "T12n0345_002:0162c12_8": "故以罪殃六年苦行，六年之中所可開度，則非異學之所及知。",
    "T12n0345_002:0162c13_9": "而令外道五百二十萬人住平等慧，所可見發誘化人民，是為菩薩善權方便。",
    "T12n0345_002:0162c16_0": "「何故如來聚會四輩——諸天、龍、神及人非人——為講說經？」",
    "T12n0345_002:0162c17_1": "初夜欲竟，佛告阿難：「取中衣來，吾體少冷。」",
    "T12n0345_002:0162c18_2": "阿難受教即取奉進。",
    "T12n0345_002:0162c18_3": "上夜已竟，入於中夜，復命阿難取上衣來：「吾寒欲著。」",
    "T12n0345_002:0162c19_4": "即復進之。",
    "T12n0345_002:0162c20_5": "中夜已竟，入於後夜，復命阿難：「取眾集衣來，吾欲著之。」",
    "T12n0345_002:0162c21_6": "即復重進。",
    "T12n0345_002:0162c21_7": "佛便服著告諸比丘：「吾聽出家學者，一時著三法衣，假使寒者亦可複之。",
    "T12n0345_002:0162c23_8": "所以者何？",
    "T12n0345_002:0162c23_9": "後世邊地寒涼國城，不堪單薄，隨其土地應著複重。",
    "T12n0345_002:0162c24_10": "佛無寒無熱無飢無渴。",
    "T12n0345_002:0162c25_11": "所以者何？",
    "T12n0345_002:0162c25_12": "為處寒土不著複重，或致疾病，或能悔退，不能究竟求道之意，是為如來善權方便。",
    "T12n0345_002:0162c28_0": "「何故如來坐於草蓐？",
    "T12n0345_002:0162c28_1": "為來世人出家學者，或貪鮮好床座榻机，志在安軟不加精進，或有少福，不得好坐氍氀毾[登*毛]重莚被蓐，怨望退却。",
    "T12n0345_002:0163a02_2": "心當念言：『如來世尊身欲成佛，坐於草蓐，不著好床，乃成佛道。",
    "T12n0345_002:0163a03_3": "何況我等當慕好座？』",
    "T12n0345_002:0163a04_0": "佛言所教，隨其習俗重茵累蓐，不妨于道，細軟不悅麁堅不憂，人心難齊志行若干。",
    "T12n0345_002:0163a05_1": "故以權變現若干教，是為如來善權方便。",
    "T12n0345_002:0163a07_0": "「何故菩薩復起飯食，傍無德者自餓求道？",
    "T12n0345_002:0163a07_1": "夫以飢餓不能興慧，故安隱食因成道德。",
    "T12n0345_002:0163a08_2": "說菩薩法開化群萌，多所安隱不以勤苦，菩薩受食得用成佛，由斯逮于一三昧定，以一三昧住百千劫，是為菩薩善權方便。",
    "T12n0345_002:0163a12_0": "「何故菩薩閑居求道？",
    "T12n0345_002:0163a12_1": "草蓐敷于樹下，用過去佛不貪床座，坐敷說諦吉祥禮義，設使菩薩說法粗略則入利義，其有以草施菩薩者因發道意，佛時授吉祥之決：『汝於方來當得成為佛，號離垢如來至真等正覺。』",
    "T12n0345_002:0163a16_2": "是為菩薩善權方便。",
    "T12n0345_002:0163a18_0": "「何故菩薩坐佛樹下，使魔雲集？",
    "T12n0345_002:0163a18_1": "設不速趣無上正真道者，其魔波旬不敢至菩薩所。",
    "T12n0345_002:0163a19_2": "又，族姓子！",
    "T12n0345_002:0163a20_3": "菩薩初坐樹下，心自念言：『誰於欲界四域最尊？",
    "T12n0345_002:0163a21_4": "人從教者，當令詣吾俱戰決之。』",
    "T12n0345_002:0163a21_5": "爾時具足入諸通慧，故使魔試。",
    "T12n0345_002:0163a22_6": "其魔兵師八萬四千億，天、龍、鬼神、揵沓和、阿須倫、迦留羅、真陀羅、摩睺勒，皆發無上正真道意，是為菩薩善權方便。",
    "T12n0345_002:0163a26_0": "「何故如來已成佛道，正坐七日而不起行，察樹無厭？",
    "T12n0345_002:0163a27_1": "是諸天子見其德行變化感動，心大歡喜，各心念言：『吾等當求斯如來心何所倚乎？』",
    "T12n0345_002:0163a29_2": "宿夜七日一心專精，求之不得。",
    "T12n0345_002:0163a29_3": "緣是之故，乃觀世尊三十二相，心益踊躍則發無上正真道意，當來之世亦逮如茲坐于佛樹。",
    "T12n0345_002:0163b02_4": "由斯如來坐樹七日，是為菩薩善權方便。",
    "T12n0345_002:0163b04_0": "「何故菩薩得成佛已，勸率無數天人之眾？",
    "T12n0345_002:0163b04_1": "梵天不請亦不說法，於是如來心自念言：『其在欲界不可稱計諸天集會，及魔眷屬鬼神羅剎，設見菩薩師子吼步輒發道意，見歡喜者緣致無為。』",
    "T12n0345_002:0163b08_2": "又，族姓子！",
    "T12n0345_002:0163b08_3": "詣佛樹下，菩薩即時放頂相光，普照魔宮及三千大千世界，於其光明出一音聲：『今釋種子能仁之尊，棄國捐家，今成無上正真之道，已過汝界多度人民，不可貲量空汝國境，宜當尋往與共戰鬪。』",
    "T12n0345_002:0163b12_4": "時魔聞斯，甚大愁毒，嚴四部兵，具足三十那術姟俱，往詣佛樹。",
    "T12n0345_002:0163b14_5": "於時菩薩以智慧寶，建立大慈慧明之勝紫磨金臂，諸天龍神釋梵所敬。",
    "T12n0345_002:0163b16_0": "時梵志念：『梵天化我，我從梵生，莫能超踰。",
    "T12n0345_002:0163b16_1": "世無尊師，梵天為上。』",
    "T12n0345_002:0163b17_2": "如來念曰：『吾致梵天令眾人見，諸天龍神皆倚于梵，梵天猶尚稽首禮佛，宜當勸助如應說法，若無勸請如來不說。",
    "T12n0345_002:0163b20_0": "承佛威神，令梵天來以法助勸，假使眾人敬念梵天，當勸如來。』",
    "T12n0345_002:0163b21_1": "於是梵天，自捨其宮來詣世尊。",
    "T12n0345_002:0163b22_2": "大梵勸佛轉法輪，時六百八十萬梵天皆發無上正真道意，悉歎頌曰：「『佛尊無有極，　　最勝不可及，　　行善權方便，　　是亦為如來。』」",
    "T12n0345_002:0163b26_0": "佛告慧上菩薩：「如來所現餘殃有十，是亦世尊善權方便。",
    "T12n0345_002:0163b27_1": "當了至誠，欲使如來有毛髮瑕，不具殖德本，欲令有短，行不具足，逮成正覺坐佛樹者，此亦不然。",
    "T12n0345_002:0163b29_2": "所以者何？",
    "T12n0345_002:0163b29_3": "暢清白法無有眾瑕。",
    "T12n0345_002:0163c01_4": "族姓子！",
    "T12n0345_002:0163c01_5": "欲知如來皆以[打丁+彗]搣諸不善法。",
    "T12n0345_002:0163c02_6": "世尊無礙，況復立穢而有餘殃？",
    "T12n0345_002:0163c02_7": "佛為醫王，除一切病無有陰蓋，祐眾生故示現餘釁。",
    "T12n0345_002:0163c04_0": "欲令眾庶護身口意修清淨行，由如尊貴族姓有子，各長王家習于乳酪，體生瘡瘠上至頸項腹藏亦痛，當服醫藥飲乳乃除困而獲差，父母念之喜其得瘳。",
    "T12n0345_002:0163c07_1": "又，族姓子！",
    "T12n0345_002:0163c07_2": "如來至真為普世父，除群黎惱使獲安隱，以故現疾。",
    "T12n0345_002:0163c09_3": "人聞餘殃不敢作罪，是為菩薩善權方便。」",
    "T12n0345_002:0163c11_0": "又告慧上菩薩：「往昔久遠世時不知罪福，故為眾人示現殃釁，如來故說：『吾為法王不離宿罪，汝等之類安得離殃？』",
    "T12n0345_002:0163c13_1": "由斯有言，如來永無餘殃。",
    "T12n0345_002:0163c14_2": "譬如有人善學書疏計校之術，教諸童子欲令成就，無所不知不以為礙，小兒見聞則受學了稍稍達本。",
    "T12n0345_002:0163c16_3": "如來如是，悉學諸法無所不博，示現餘殃欲令眾生具清淨法。",
    "T12n0345_002:0163c17_4": "譬如有醫始學治病，解方曉藥應病救療，既能自愈，廣能愈人轉復嗟歎。",
    "T12n0345_002:0163c19_5": "錠光佛時，乃於彼世有五百賈人入海求寶。",
    "T12n0345_002:0163c20_6": "有異心者，心罪甚重，開其罪門，工學邪術殃害劇賊，觀賈人貌則上有船。",
    "T12n0345_002:0163c22_7": "於時導師號曰吉財，護眾賈人隨時消息。",
    "T12n0345_002:0163c23_8": "凶人念言：『今我寧可悉害賈人獨取珍寶。』",
    "T12n0345_002:0163c24_9": "於閻浮提有大導師，名曰大哀。",
    "T12n0345_002:0163c24_10": "時寐夢中海神語之：『賈眾之中，有一賊人興大惡心，皆欲危沒五百賈人，獨欲取寶。",
    "T12n0345_002:0163c26_11": "假令事建罪不可量。",
    "T12n0345_002:0163c27_12": "所以者何？",
    "T12n0345_002:0163c27_13": "此五百賈人，皆發無上正真道意立不退轉，設使遇害心不迴還，由其殃罪，一一菩薩行得成無上正真之道，賊墜地獄，若干歲數其罪乃竟。",
    "T12n0345_002:0164a01_14": "今仁導師當行權變，而令此人不更地獄若干之痛，使眾賈人不被危害。』",
    "T12n0345_002:0164a03_15": "七日思惟無餘方便，念言：『唯當取之危其命耳！",
    "T12n0345_002:0164a04_16": "假語眾賈者則皆興怒，當殺此人必墮惡趣。』",
    "T12n0345_002:0164a05_17": "復重自念：『設我獨殺亦當受罪，吾寧忍之。",
    "T12n0345_002:0164a06_18": "若百千劫受地獄惱，不令賈人普見危害，而令一賊墜地獄也。』",
    "T12n0345_002:0164a07_19": "時大哀師則為說法，令心欣然踊躍臥寐。」",
    "T12n0345_002:0164a08_20": "佛言：「族姓子！",
    "T12n0345_002:0164a08_21": "彼大導師由眾賈人興于大哀，以權方便害一賊命。",
    "T12n0345_002:0164a10_22": "壽終之後，生第十二光音天上。",
    "T12n0345_002:0164a10_23": "時大哀師則吾身也，以斯方便越千劫生死，死則昇天。",
    "T12n0345_002:0164a12_24": "同船五百賈人，斯賢劫中五百佛興者是。",
    "T12n0345_002:0164a13_0": "菩薩豈有罪患，越除終始彌百千劫，不當察佛而有愆咎，如來所現為眾生故。",
    "T12n0345_002:0164a14_1": "時以闕漏權現鐵釴，如來蹈之威神所達。",
    "T12n0345_002:0164a15_2": "所以者何？",
    "T12n0345_002:0164a16_0": "如來之身則金剛也。",
    "T12n0345_002:0164a16_1": "又，族姓子！",
    "T12n0345_002:0164a16_2": "舍衛城中有二十人，復與二十人共為怨敵。",
    "T12n0345_002:0164a17_3": "時二十人各欲攝怨而危害之，為最後世相伺方便。",
    "T12n0345_002:0164a18_4": "彼二十人欲害二十怨者，承佛威神尋詣如來。",
    "T12n0345_002:0164a19_5": "於時世尊化四十人，亦欲勸導一切大眾，告尊者大目揵連：『今於此地，當有鐵釴自然來出，入佛右足大指。』",
    "T12n0345_002:0164a22_6": "語未竟，釴在佛前。",
    "T12n0345_002:0164a22_7": "目連白佛：『今拔鐵釴著異世界。』",
    "T12n0345_002:0164a23_8": "佛言：『不然。』",
    "T12n0345_002:0164a23_9": "時大目揵連，以精進力欲拔鐵釴，是三千大千世界為大震動，不能搖釴如毛髮也。",
    "T12n0345_002:0164a25_10": "於時世尊則往梵天，釴輒隨之；如來還坐，釴則住前。",
    "T12n0345_002:0164a26_11": "是時如來右手取釴以足蹈上。",
    "T12n0345_002:0164a27_12": "目連白佛：『如來本罪而獲釴殃？』",
    "T12n0345_002:0164a28_13": "佛時告曰：『昔與五百賈人共入大海，時有一人心懷惡意，吾時害之，是其餘殃。』",
    "T12n0345_002:0164b01_0": "時二十人聞佛說此，轉相謂言：『如來法王已得自在，尚有餘殃不能滅除，況於吾等不受罪乎？』",
    "T12n0345_002:0164b03_1": "即來詣佛，悔過自首。",
    "T12n0345_002:0164b03_2": "如來應時為說經法，分別罪福，令四十人入平等慧，三萬二千人遠塵離垢諸法眼淨。",
    "T12n0345_002:0164b05_3": "因是如來示現鐵釴，是亦菩薩善權方便。",
    "T12n0345_002:0164b07_0": "「何故世尊已離眾病示有疾病，使醫王耆域而合湯藥？",
    "T12n0345_002:0164b08_1": "佛時立戒二百五十，未久五百比丘在他樹間行道，向欲終畢心懷狐疑：『如來有教，唯以一藥療身眾病，不得習餘。』",
    "T12n0345_002:0164b10_2": "時佛發念：『以何方便，令諸比丘得習餘藥？』",
    "T12n0345_002:0164b11_3": "所以者何？",
    "T12n0345_002:0164b12_0": "假使如來隨意聽者，則後世人毀四賢誡，是以如來行權合藥任于耆域。",
    "T12n0345_002:0164b13_1": "時淨居天語比丘言：『諸賢者！",
    "T12n0345_002:0164b14_2": "宜更求藥，無得危命。』",
    "T12n0345_002:0164b14_3": "則相謂言：『寧自碎身，不毀佛誡。』",
    "T12n0345_002:0164b15_4": "天答賢者：『今者如來則法王也，令置小便更求餘藥，可改所習而慕所服。』",
    "T12n0345_002:0164b17_5": "於時比丘離疑猶豫，乃求異藥病即除愈，晝夜七日得無著道。",
    "T12n0345_002:0164b18_6": "假使如來不習湯藥，此諸比丘不得解脫，將來之世亦當如是。",
    "T12n0345_002:0164b19_7": "其身安隱然後得道，是亦菩薩善權方便。",
    "T12n0345_002:0164b21_0": "「何故如來眾德普具，又入聚落而行分衛空鉢來出？",
    "T12n0345_002:0164b22_1": "如來無殃，愍觀後世邊地諸國而興慈哀。",
    "T12n0345_002:0164b23_2": "其有比丘，入於郡國縣邑丘聚行分衛者，而身薄福所乞不得。",
    "T12n0345_002:0164b24_3": "心念：『如來功德充盛無量福會，時行分衛尚空盋出，我等善本所殖不弘，豈可怨捨而不乞乎？",
    "T12n0345_002:0164b26_4": "故當分衛。』",
    "T12n0345_002:0164b26_5": "用是之故，入城分衛空鉢來出。",
    "T12n0345_002:0164b27_6": "又云：『弊魔化諸梵志長者家，使不供佛、不施眾僧。』",
    "T12n0345_002:0164b28_7": "未曾有此。",
    "T12n0345_002:0164b28_8": "其魔波旬，未敢作威嬈固如來、沮廢福意，佛之聖旨所變現也。",
    "T12n0345_002:0164c01_9": "梵志長者有此異心，非是本意、非佛尠福。",
    "T12n0345_002:0164c02_10": "彼時眾人無所施者，又見如來空盋來出，魔界天人見不獲饍，世尊得無心懷悵惘，晝夜一心，念如來及弟子眾，將必憂悒。",
    "T12n0345_002:0164c05_11": "見佛弟子，心不增減前後適等，七萬天子自投佛前，如來如應為說經法，皆得法眼淨，是亦菩薩善權方便。",
    "T12n0345_002:0164c08_0": "「何以故旃遮摩尼木魁繫腹誹謗如來？",
    "T12n0345_002:0164c08_1": "亦非世尊本之餘殃，佛之威神能取暴意，徙置恒沙剎外，如來以權現斯方便。",
    "T12n0345_002:0164c10_2": "當來比丘，或有出家行作沙門，為人所謗有懷疑者，觀佛世尊雖見譏訕，心不動轉、不却宿罪，念：『佛如來普勝之德，猶復若茲。",
    "T12n0345_002:0164c13_3": "況我等而無譏議。』",
    "T12n0345_002:0164c13_4": "思惟此已益加精進，清淨奉戒心不迴轉。",
    "T12n0345_002:0164c14_5": "假使暴意夢中誹謗，壽終之後不離地獄。",
    "T12n0345_002:0164c15_6": "如來悉知令護禁戒。",
    "T12n0345_002:0164c16_7": "所以者何？",
    "T12n0345_002:0164c16_8": "如來之德不捨眾生，是為如來善權方便。",
    "T12n0345_002:0164c18_0": "「何故異道害須多利，埋著勝樹間？",
    "T12n0345_002:0164c18_1": "佛諸通慧普觀無礙，知當興怒，則以示現如斯比像。",
    "T12n0345_002:0164c20_0": "設不以刃加須多利者，須多利或投餘患。",
    "T12n0345_002:0164c20_1": "佛解知女壽命終盡，是故彼類相教殺之。",
    "T12n0345_002:0164c21_2": "緣邪異學，身所犯害必反罪辜，佛以等慧而化立之，由斯所建增益群生功德之本。",
    "T12n0345_002:0164c23_3": "是以如來七日不入城，化六十億諸天入道。",
    "T12n0345_002:0164c24_4": "過七日後，其四部眾皆來詣佛聽法，八萬四千人獲平等慧，三億人得道跡往來不還果證，是亦菩薩善權方便。",
    "T12n0345_002:0164c28_0": "「何故如來三月食麥？",
    "T12n0345_002:0164c28_1": "如來素達，雖梵志請佛，不得迷忘佛所興化。",
    "T12n0345_002:0164c29_2": "所以者何？",
    "T12n0345_002:0164c29_3": "今五百馬者，昔佛弟子也。",
    "T12n0345_002:0165a01_4": "所從食已，前世皆學菩薩大乘，供養過去諸世尊矣！",
    "T12n0345_002:0165a02_5": "從惡友教，犯眾罪殃墜為畜生。",
    "T12n0345_002:0165a03_6": "彼時又有五百馬師，有菩薩名日藏，本立願生其中，普化斯等令發道意，使弘大乘化諸馬師。",
    "T12n0345_002:0165a05_7": "本非馬師，如來護彼，令諸馬畜皆得受決。",
    "T12n0345_002:0165a06_8": "為緣一切如來不食，無所志願，威德能化瓦石刀杖為美飲食，三千大千世界所有，悉為甘饍奇特之味。",
    "T12n0345_002:0165a08_9": "所以者何？",
    "T12n0345_002:0165a08_10": "世尊自然有大人相、上味之味，以故當知，如來所化飲食皆美。",
    "T12n0345_002:0165a10_11": "耆年阿難未得大哀，心自念言：『云何世尊捨轉輪膳，今乃服麥？』",
    "T12n0345_002:0165a11_12": "佛知其念，以五百馬師之德，時五百馬皆識宿命，得近道心，五百菩薩發大慈哀往覲如來，五百馬師自減半廩以用供佛，捐五百馬穀供五百比丘。",
    "T12n0345_002:0165a15_13": "馬師及馬皆自悔過，見佛眾僧竟三月已，五百馬命終生兜術天，為天所敬，如應說法，得立不退轉地，當成無上正真之道。",
    "T12n0345_002:0165a18_0": "阿難得知所施供養，時宮中人得未曾有，來白佛言：『我等生長深宮之內。",
    "T12n0345_002:0165a19_1": "世尊！",
    "T12n0345_002:0165a19_2": "阿難未曾習此安隱歡喜，七日不食。』",
    "T12n0345_002:0165a20_3": "族姓子！",
    "T12n0345_002:0165a20_4": "當知如來之身無有罪殃，後世或有持戒之人，請諸沙門而不設供，故為彼現。",
    "T12n0345_002:0165a22_5": "是為如來為人所請，雖不供辦，不令其人墮于罪地。",
    "T12n0345_002:0165a23_6": "又，五百比丘與如來俱三月一夏，四百比丘悉有慾態、無清淨想，設得美食慾意遂盛，用麁食故慾心則薄，三月之中可得羅漢。",
    "T12n0345_002:0165a26_7": "如來以斯諸學比丘及化菩薩，隨時示現，非罪殃也，是亦如來善權方便。",
    "T12n0345_002:0165a29_0": "「何故如來告大迦葉曰：『汝當說經，吾腰背痛。』",
    "T12n0345_002:0165b01_0": "時八千天子，本弟子行迦葉所化。",
    "T12n0345_002:0165b01_1": "於時來會樂仰三寶，慇懃在行聞說覺意。",
    "T12n0345_002:0165b02_2": "設百億佛為說經法終不能解，唯迦葉比丘能度之耳！",
    "T12n0345_002:0165b03_3": "故佛告之，分別覺意，八千天子聞義得慧，其疾病者往會聽經，各心念言：『如來法王，因說覺意病即除愈，吾等云何不聽經乎？』",
    "T12n0345_002:0165b06_4": "何以故？",
    "T12n0345_002:0165b06_5": "族姓子！",
    "T12n0345_002:0165b07_6": "欲、化諸天及病比丘使承經道，示現腰痛，故如來曰：『迦葉說經令我除病。』",
    "T12n0345_002:0165b08_7": "是亦如來善權方便。",
    "T12n0345_002:0165b10_0": "「何故如來舍夷國敗而佛頭痛？",
    "T12n0345_002:0165b10_1": "眾人悉當念言：『如來親屬不盡其壽。』",
    "T12n0345_002:0165b11_2": "護黎庶意坐枯樹下，告侍者曰：『吾頭甚痛。』",
    "T12n0345_002:0165b12_3": "爾時諸天計有常者三千人會，剎利之眾不可稱數，聞告阿難頭痛之咎，念言：『如來尚有餘殃。』",
    "T12n0345_002:0165b14_4": "聞經尋化天人七千，是亦如來善權方便。",
    "T12n0345_002:0165b16_0": "「何故披羅陀梵志以五百事而罵世尊，時佛默然，後更稱譽，佛亦默然。",
    "T12n0345_002:0165b17_1": "應時自歸一心悔過，無所復言？",
    "T12n0345_002:0165b18_2": "佛能厭却使不出言，投徙置于殊異之土。",
    "T12n0345_002:0165b19_3": "爾時會中諸天世人無數之眾，見佛忍辱慧力平等心柔和雅，四千人發無上正真道意。",
    "T12n0345_002:0165b21_4": "如來徹覩當來有所化，故現默然，非佛餘殃，是亦如來善權方便。",
    "T12n0345_002:0165b23_0": "「族姓子！",
    "T12n0345_002:0165b23_1": "聽。",
    "T12n0345_002:0165b23_2": "調達所生，常與菩薩共相嬈害，懷怨憎心欲相危害，是亦如來菩薩方便。」",
    "T12n0345_002:0165b25_0": "佛告慧上菩薩：「諸天往來有所求索，則為具弘施度無極。",
    "T12n0345_002:0165b26_1": "所以者何？",
    "T12n0345_002:0165b26_2": "多所饒益覆滿諸願，發起一切。",
    "T12n0345_002:0165b27_3": "以何因緣興斯行乎？",
    "T12n0345_002:0165b27_4": "假使眾生安淨自利，則不解施、不知受者，是故諸天化從空來詣菩薩所，試求妻子、頭目、手足、國城、丘聚。",
    "T12n0345_002:0165c01_5": "應時菩薩，周滿所欲勇慧無難。",
    "T12n0345_002:0165c01_6": "眾人見之則効布施，奉尊所行無所矜悋：『我等亦當發願求佛，修習禁戒不敢毀失，順菩薩法未曾違捨。』",
    "T12n0345_002:0165c04_7": "捶罵不恚、輕易不恨，則弘忍辱度無極，以斯教化無數之眾。",
    "T12n0345_002:0165c05_8": "其諸天人見有怨來，詣如來所，則長戒禁，是亦如來善權方便，非餘殃罪。",
    "T12n0345_002:0165c07_9": "所以者何？",
    "T12n0345_002:0165c07_10": "敢來試者則皆權也。",
    "T12n0345_002:0165c07_11": "尋皆導利無央數人，取要言之，如來所現殘有十殃。",
    "T12n0345_002:0165c09_12": "皆當知佛行權隨時。",
    "T12n0345_002:0165c09_13": "眾庶懷惡多崇非法，故為現應，非有殃也。",
    "T12n0345_002:0165c10_14": "使知去就至無上慧，如來所歎權宜最尊，皆非殃罪但示現耳！",
    "T12n0345_002:0165c11_15": "作是得是，聞者悚懼不敢為非。",
    "T12n0345_002:0165c12_16": "「又，族姓子！",
    "T12n0345_002:0165c12_17": "廣宣善權時時乃說，非為下愚薄福祚者，亦非聲聞、緣覺所知講也。",
    "T12n0345_002:0165c14_18": "所以者何？",
    "T12n0345_002:0165c14_19": "彼等未曾學善權方便，唯菩薩大士解暢深歸。",
    "T12n0345_002:0165c15_20": "喻如闇夜家中然火，悉照室內妻子眷屬。",
    "T12n0345_002:0165c16_21": "菩薩如是，其有聞善權度無極，則曉達菩薩一切所行，當勤順學吾本所習。",
    "T12n0345_002:0165c18_22": "佛囑累汝：『族姓子！",
    "T12n0345_002:0165c18_23": "族姓女！",
    "T12n0345_002:0165c18_24": "欲求佛道，其有講說善權方便，若百千里當往受學，則蒙光明。",
    "T12n0345_002:0165c20_25": "所以者何？",
    "T12n0345_002:0165c20_26": "假能聽受如斯像法者，則為顯發一切經典，除諸疑網使無結恨。』」",
    "T12n0345_002:0165c22_27": "爾時諸天世人四部眾咸皆歎曰：「其有聞斯權便經者，非法器人多不信樂。」",
    "T12n0345_002:0165c23_28": "佛說經已，七萬二千人皆發無上正真道意。",
    "T12n0345_002:0165c24_29": "阿難白佛：「當何名斯經？",
    "T12n0345_002:0165c25_30": "云何奉持之？」",
    "T12n0345_002:0165c25_31": "佛告阿難：「是經名『善權方便所度無極隨時品』也。",
    "T12n0345_002:0165c26_32": "當持！",
    "T12n0345_002:0165c26_33": "當行！」",
    "T12n0345_002:0165c26_34": "佛說如是，慧上菩薩及比丘眾，菩薩大士，諸天、龍神、阿須倫、世人，莫不歡喜。",
    "T12n0345_002:0165c29_0": "慧上菩薩問大善權經卷下"
}