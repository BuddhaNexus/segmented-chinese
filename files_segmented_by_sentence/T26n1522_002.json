{
    "T26n1522_002:0130c13_0": "十地經論初歡喜地卷之二",
    "T26n1522_002:0130c15_0": "天親菩薩造",
    "T26n1522_002:0130c16_0": "後魏北印度三藏菩提流支譯",
    "T26n1522_002:0130c17_0": "論曰：此菩薩前同生眾上首請，次大眾請，復待諸佛法王加請。",
    "T26n1522_002:0130c18_1": "何以故？",
    "T26n1522_002:0130c18_2": "為增敬重法故。",
    "T26n1522_002:0130c20_0": "經曰：爾時釋迦牟尼佛從眉間白毫放菩薩力明光焰，阿僧祇阿僧祇光以為眷屬。",
    "T26n1522_002:0130c21_1": "放斯光已，普照十方諸佛世界靡不周遍。",
    "T26n1522_002:0130c22_2": "照已還住本處，三惡道苦皆得休息，一切魔宮隱蔽不現。",
    "T26n1522_002:0130c24_3": "悉照十方諸佛眾會，顯現如來境界不思議力。",
    "T26n1522_002:0130c25_4": "是光遍照十方世界，加一切如來所加說法者及諸菩薩眾，於上虛空中成大光明雲網臺而住。",
    "T26n1522_002:0130c27_5": "彼十方諸佛亦復如是，從眉間白毫相放菩薩力明光焰，阿僧祇阿僧祇光以為眷屬。",
    "T26n1522_002:0130c29_6": "放斯光已，普照十方諸佛世界靡不周遍。",
    "T26n1522_002:0131a01_7": "照已還住本處，三惡道苦皆得休息，一切魔宮隱蔽不現。",
    "T26n1522_002:0131a03_0": "悉照十方諸佛眾會，顯現如來境界不思議力。",
    "T26n1522_002:0131a04_1": "是光遍照十方世界加一切如來所加說法者及諸菩薩眾，顯現如來境界不思議力，并照釋迦牟尼佛大會之眾，及金剛藏菩薩身，於上虛空中亦復成大光明雲網臺而住。",
    "T26n1522_002:0131a08_2": "爾時釋迦牟尼佛從眉間放白毫光明，照彼十方世界諸佛大會諸菩薩身及師子座。",
    "T26n1522_002:0131a10_3": "此諸大眾皆悉現見彼十方世界諸佛從眉間放白毫光明，照此三千大千娑婆世界釋迦牟尼佛大會，并金剛藏菩薩身及師子座。",
    "T26n1522_002:0131a13_4": "彼諸大眾皆悉現見時大光明雲網臺中諸佛神力故，而說頌曰。",
    "T26n1522_002:0131a15_0": "論曰：何故如來現神通力放光同請？",
    "T26n1522_002:0131a15_1": "是如來前已意加，未身口加，異於餘佛，是故今欲具身口加。",
    "T26n1522_002:0131a17_2": "何故不以常口常身加？",
    "T26n1522_002:0131a17_3": "為重法故，不輕自身故。",
    "T26n1522_002:0131a18_4": "此光有八種業、二種身。",
    "T26n1522_002:0131a19_5": "云何八種業？",
    "T26n1522_002:0131a19_6": "一者覺業，是光照諸菩薩身已，自覺如來力加，如經「放菩薩力明光焰」故。",
    "T26n1522_002:0131a21_7": "二者因業，阿僧祇光皆有無量光明眷屬，如經「阿僧祇阿僧祇光以為眷屬」故。",
    "T26n1522_002:0131a22_8": "三者卷舒業，舒則遍至阿僧祇世界、卷則還入常光，如經「放斯光已普照十方諸佛世界靡不周遍，照已還住本處」故。",
    "T26n1522_002:0131a25_9": "四者止業，除滅一切惡道種種苦惱，如經「三惡道苦皆得休息」故。",
    "T26n1522_002:0131a27_10": "五者降伏業，令一切魔宮威光不現驚怖恐懼，不能壞亂可化眾生，如經「一切魔宮隱蔽不現」故。",
    "T26n1522_002:0131a29_11": "六者敬業，現不思議佛神力故，如經「悉照十方諸佛眾會，顯現如來境界不思議力」故。",
    "T26n1522_002:0131b02_12": "七者示現業，加十方世界諸佛所加菩薩大會令此眾見，如經「是光遍照十方世界，加一切如來所加說法者及諸菩薩眾」故。",
    "T26n1522_002:0131b05_13": "八者請業，發聲說偈，如經「時大光明雲網臺中諸佛神力而說頌曰」故。",
    "T26n1522_002:0131b06_14": "云何二身？",
    "T26n1522_002:0131b07_15": "一、如流星身，往他方世界故；二、如日身，處於虛空。",
    "T26n1522_002:0131b08_16": "如經「於上虛空中成大光明雲網臺而住」故，「於一切處一時遍照」故。",
    "T26n1522_002:0131b09_17": "如是彼此諸眾生迭互相見，猶如一會，聽說亦爾。",
    "T26n1522_002:0131b11_18": "是名身加。",
    "T26n1522_002:0131b11_19": "何者口加？",
    "T26n1522_002:0131b11_20": "偈曰：「諸佛無等等，　　功德如虛空，　十力無畏等，　　無量諸眾首。",
    "T26n1522_002:0131b14_0": "　釋迦姓法生，　　天人上作加，　承諸佛神力，　　為開法王藏。",
    "T26n1522_002:0131b16_0": "　諸地上妙行，　　分別智地義，　是諸如來加，　　護於諸菩薩。",
    "T26n1522_002:0131b18_0": "　此人能聞持，　　如是微妙法，　諸地淨無垢，　　漸次而滿足，　證佛十種力，　　成無上菩提。",
    "T26n1522_002:0131b21_0": "　雖在於大海，　　及劫盡火中，　決定信無疑，　　必得聞此經。",
    "T26n1522_002:0131b23_0": "　諸地勝智道，　　入地住展轉，　漸次而演說，　　無量行境界。」",
    "T26n1522_002:0131b25_0": "論曰：是初二偈半顯能加者及加所為。",
    "T26n1522_002:0131b25_1": "此二加示現何義故加？",
    "T26n1522_002:0131b26_2": "若請非尊者、法非殊勝聖者則不說。",
    "T26n1522_002:0131b27_3": "云何初偈顯能加者？",
    "T26n1522_002:0131b27_4": "偈言「天人上作加」故。",
    "T26n1522_002:0131b28_5": "何者天人上？",
    "T26n1522_002:0131b28_6": "謂諸佛如來。",
    "T26n1522_002:0131b28_7": "此有何義？",
    "T26n1522_002:0131b29_8": "法王義故。",
    "T26n1522_002:0131b29_9": "云何知彼是法王？",
    "T26n1522_002:0131b29_10": "成就四種勝故：一、自在勝；二、力勝；三、眷屬勝；四、種姓勝。",
    "T26n1522_002:0131c02_11": "何者諸佛自在勝？",
    "T26n1522_002:0131c02_12": "於煩惱障、智障得解脫自在，彼於此處心智無礙隨意所受無上樂故。",
    "T26n1522_002:0131c04_13": "此云何知？",
    "T26n1522_002:0131c04_14": "偈言「諸佛無等等」故，謂一切智故。",
    "T26n1522_002:0131c05_15": "復如虛空，世間法不能染，無明煩惱習氣滅故。",
    "T26n1522_002:0131c06_16": "無等者，諸佛比餘眾生，彼非等故。",
    "T26n1522_002:0131c07_17": "等者，此彼法身等故。",
    "T26n1522_002:0131c07_18": "何故不但說無等？",
    "T26n1522_002:0131c08_19": "示現等正覺故。",
    "T26n1522_002:0131c08_20": "何者諸佛力勝？",
    "T26n1522_002:0131c08_21": "具足十力故，能伏一切邪智壞魔怨故。",
    "T26n1522_002:0131c09_22": "此云何知？",
    "T26n1522_002:0131c10_23": "偈言「十力無畏等」故。",
    "T26n1522_002:0131c10_24": "何者諸佛眷屬勝？",
    "T26n1522_002:0131c11_0": "具攝菩薩聲聞諸眾故。",
    "T26n1522_002:0131c11_1": "此云何知？",
    "T26n1522_002:0131c11_2": "偈言「無量諸眾首」故，彼菩薩是初眾故。",
    "T26n1522_002:0131c12_3": "無量者，阿僧祇故。",
    "T26n1522_002:0131c13_4": "諸眾首者，佛於世間最勝上故。",
    "T26n1522_002:0131c13_5": "何者佛種姓勝？",
    "T26n1522_002:0131c14_6": "謂家姓勝故。",
    "T26n1522_002:0131c14_7": "此云何知？",
    "T26n1522_002:0131c14_8": "偈言「釋迦姓法生」故。",
    "T26n1522_002:0131c15_9": "何故唯歎此佛種姓？",
    "T26n1522_002:0131c15_10": "以現見故。",
    "T26n1522_002:0131c16_0": "復以法為家，非但生家。",
    "T26n1522_002:0131c16_1": "法家者，如法中住故。",
    "T26n1522_002:0131c17_2": "作加者是總相，加有二種：一、具身加，依法身故；二、具果加。",
    "T26n1522_002:0131c18_3": "證佛果故。",
    "T26n1522_002:0131c18_4": "天人上者亦總亦別，餘者唯別。",
    "T26n1522_002:0131c19_5": "云何第二偈顯加所為？",
    "T26n1522_002:0131c19_6": "此菩薩彼諸佛法王，為開現法藏義故加。",
    "T26n1522_002:0131c20_7": "偈言：「承諸佛神力，　　為開法王藏，　諸地上妙行，　　分別智地義。」",
    "T26n1522_002:0131c24_0": "歎此法藏有二種：一、義藏成就；二、字藏成就。",
    "T26n1522_002:0131c25_1": "云何義藏？",
    "T26n1522_002:0131c25_2": "偈言「諸地上妙行」。",
    "T26n1522_002:0131c25_3": "行者，諸菩薩行，所謂助道法故。",
    "T26n1522_002:0131c26_4": "妙者，真實智故。",
    "T26n1522_002:0131c26_5": "上者，神力勝故。",
    "T26n1522_002:0131c27_6": "如是顯示深妙勝上故。",
    "T26n1522_002:0131c27_7": "云何字藏？",
    "T26n1522_002:0131c27_8": "偈言「分別智地義」。",
    "T26n1522_002:0131c28_9": "分別者，說十地差別故。",
    "T26n1522_002:0131c28_10": "此偈中何故顯承佛神力說？",
    "T26n1522_002:0131c29_11": "或有眾生於如來所生輕慢想已，自不能請他而說。",
    "T26n1522_002:0132a01_12": "為遮此故，如是請說法已，次顯說法利他有三時益，於中有三偈。",
    "T26n1522_002:0132a03_13": "三時益者：一、聞時益；二、修行時益；三、轉生時益。",
    "T26n1522_002:0132a04_14": "何者聞時益？",
    "T26n1522_002:0132a04_15": "偈言：「是諸如來加，　　護於諸菩薩，　此人能聞持，　　如是微妙法。」",
    "T26n1522_002:0132a07_0": "菩薩聞持者，佛力加故，是名聞時益。",
    "T26n1522_002:0132a07_1": "何者修行時益？",
    "T26n1522_002:0132a08_2": "偈言：「諸地淨無垢，　　漸次而滿足，　證佛十種力，　　成無上菩提。」",
    "T26n1522_002:0132a11_0": "漸次滿十地，自身得十力，成無上菩提故，是名修行時益。",
    "T26n1522_002:0132a12_1": "何者轉生時益？",
    "T26n1522_002:0132a12_2": "偈言：「雖在於大海，　　及劫盡火中，　決定信無疑，　　必得聞此經。」",
    "T26n1522_002:0132a15_0": "惡道、善道難處生，必得聞此法。",
    "T26n1522_002:0132a15_1": "龍世界長壽，亦得聞此經，偈言「雖在於大海」故。",
    "T26n1522_002:0132a16_2": "雖在色界光音天等，亦得聞此經，偈言「及劫盡火中」故。",
    "T26n1522_002:0132a18_3": "聞此法者，為皆得利益、有不得者不也？",
    "T26n1522_002:0132a19_4": "何者能得？",
    "T26n1522_002:0132a19_5": "決定不疑信此法者，是人能得，偈言「決定信無疑，必得聞此經」故。",
    "T26n1522_002:0132a20_6": "如是顯示請說利益已。",
    "T26n1522_002:0132a21_7": "上言分別智地義者，此所說法有三種漸次，第六偈教分別此事。",
    "T26n1522_002:0132a23_0": "偈言：「諸地勝智道，　　入地住展轉，　漸次而演說，　　無量行境界。」",
    "T26n1522_002:0132a26_0": "何者三漸次？",
    "T26n1522_002:0132a26_1": "一、觀漸次；二、證漸次；三、修行漸次，第一、第二、第四句皆說漸次。",
    "T26n1522_002:0132a27_2": "勝智道者，謂十地勝智道，說此十地若觀若依止能生諸地智故。",
    "T26n1522_002:0132a29_3": "入者，入地故。",
    "T26n1522_002:0132a29_4": "住者，未轉向餘地故。",
    "T26n1522_002:0132b01_5": "展轉者，地地轉所住處故。",
    "T26n1522_002:0132b01_6": "行者，謂入住展轉成就故。",
    "T26n1522_002:0132b02_7": "境界者，此行種種異行境界故。",
    "T26n1522_002:0132b02_8": "漸者，次第故。",
    "T26n1522_002:0132b03_9": "說者，授與故。",
    "T26n1522_002:0132b03_10": "如是教說何義故顯？",
    "T26n1522_002:0132b04_11": "一切因如來能有所說，生後正信義故。",
    "T26n1522_002:0132b05_0": "經曰：爾時金剛藏菩薩摩訶薩觀察十方，欲令大眾重增踊悅生正信故，以偈頌曰：「微難知聖道，　　非分別離念，　難得無垢濁，　　智者智行處。",
    "T26n1522_002:0132b09_0": "　自性常寂滅，　　不滅亦不生，　自體本來空，　　有不二不盡。",
    "T26n1522_002:0132b11_0": "　遠離於諸趣，　　等同涅槃相，　非初非中後，　　非言辭所說。",
    "T26n1522_002:0132b13_0": "　出過於三世，　　其相如虛空，　定滅佛所行，　　言說不能及。",
    "T26n1522_002:0132b15_0": "　地行亦如是，　　難說復難聞，　離念及心道，　　智起佛境界，　非陰界入說，　　心意所不及。",
    "T26n1522_002:0132b18_0": "　如空中鳥跡，　　難說不可見；　十地義如是，　　不可得說聞。",
    "T26n1522_002:0132b20_0": "　我但說一分，　　慈悲及願力，　漸次非心境，　　智滿如淨心。",
    "T26n1522_002:0132b22_0": "　是境界難見，　　難說自心知，　我承佛力說，　　咸共恭敬聽。",
    "T26n1522_002:0132b24_0": "　如是智入行，　　億劫說不盡，　今如是略說，　　如實滿足住。",
    "T26n1522_002:0132b26_0": "　一心恭敬待，　　承佛力善說，　說上法妙音，　　喻相應善字。",
    "T26n1522_002:0132b28_0": "　是言說甚難，　　無量佛神力，　光焰入我身，　　是力我能說。」",
    "T26n1522_002:0132c01_0": "論曰：何故觀察十方？",
    "T26n1522_002:0132c01_1": "示無我慢、無偏心故。",
    "T26n1522_002:0132c02_0": "欲令大眾重增踊悅深生正信，是故說偈示說正地。",
    "T26n1522_002:0132c03_1": "增益聞者，堪受義故。",
    "T26n1522_002:0132c03_2": "踊悅者，心清不濁故。",
    "T26n1522_002:0132c04_3": "踊悅有二種：一義大踊悅，為得義故；二說大踊悅，因此說大能得彼義故。",
    "T26n1522_002:0132c06_4": "是中前五偈顯義大踊悅。",
    "T26n1522_002:0132c06_5": "云何義大？",
    "T26n1522_002:0132c07_0": "彼義深故。",
    "T26n1522_002:0132c07_1": "何者深義？",
    "T26n1522_002:0132c07_2": "偈言：「微難知聖道，　　非分別離念。」",
    "T26n1522_002:0132c09_0": "此偈依何義說？",
    "T26n1522_002:0132c09_1": "依智地故。",
    "T26n1522_002:0132c09_2": "云何知依智地？",
    "T26n1522_002:0132c10_3": "上來所說皆依智地，後復所說亦依智地，第四偈言「智起佛境界」故。",
    "T26n1522_002:0132c11_4": "微者，云何微？",
    "T26n1522_002:0132c12_0": "偈言「難知聖道」故。",
    "T26n1522_002:0132c12_1": "云何難知？",
    "T26n1522_002:0132c12_2": "謂說時難知。",
    "T26n1522_002:0132c13_0": "復云何難知？",
    "T26n1522_002:0132c13_1": "大聖道難知。",
    "T26n1522_002:0132c13_2": "大聖者，所謂諸佛，是故言微。",
    "T26n1522_002:0132c14_3": "道者是因，修行此道能到聖處故。",
    "T26n1522_002:0132c15_4": "言難知聖道，此微有二種：一、說時甚微；二、證時甚微。",
    "T26n1522_002:0132c16_5": "如是次第何故復難知？",
    "T26n1522_002:0132c16_6": "偈言「非分別離念」故。",
    "T26n1522_002:0132c17_7": "非分別者，離分別境界故。",
    "T26n1522_002:0132c18_0": "離念者，自體無念故。",
    "T26n1522_002:0132c18_1": "如是聖道名為甚微。",
    "T26n1522_002:0132c19_0": "何故甚難得？",
    "T26n1522_002:0132c19_1": "難得者難證故，是名甚微。",
    "T26n1522_002:0132c19_2": "何故復甚難得？",
    "T26n1522_002:0132c20_3": "偈言：「難得無垢濁，　　智者智行處，　自性常寂滅，　　不滅亦不生。」",
    "T26n1522_002:0132c23_0": "無垢濁者，智中無無明故，有無明雜智是名為濁。",
    "T26n1522_002:0132c24_1": "智者智行處者，自證知故。",
    "T26n1522_002:0132c24_2": "自證知者，依彼生故。",
    "T26n1522_002:0132c25_3": "於中智者見實諦義故，復增上善解法故，增上善寂滅故，復有世間智隨聞明了知故。",
    "T26n1522_002:0132c27_4": "自性常寂滅者，自性離煩惱故，非先有染後時離故。",
    "T26n1522_002:0132c28_5": "不滅者，非一往滅，為不捨利益眾生故。",
    "T26n1522_002:0132c29_6": "不生者，出世間故。",
    "T26n1522_002:0132c29_7": "如是此智不住涅槃、世間中故。",
    "T26n1522_002:0133a01_8": "如是觀行甚微、依止甚微、清淨甚微、功德甚微故，言甚難得。",
    "T26n1522_002:0133a03_9": "於中第一甚微不同世間三昧故，第二第三不同外道自言尊者故，第四不同聲聞辟支佛故。",
    "T26n1522_002:0133a05_10": "於此偈中微者是總，二種微是別。",
    "T26n1522_002:0133a06_11": "復顯難得，得時甚微是總，餘四種甚微是別。",
    "T26n1522_002:0133a07_12": "此甚微智復有何相？",
    "T26n1522_002:0133a07_13": "偈言：「自體本來空，　　有不二不盡，　遠離於諸趣，　　等同涅槃相。",
    "T26n1522_002:0133a10_0": "　非初非中後，　　非言詞所說，　出過於三世，　　其相如虛空。」",
    "T26n1522_002:0133a12_0": "是智相有二種：所謂同相、不同相。",
    "T26n1522_002:0133a12_1": "是中同相者，云何相？",
    "T26n1522_002:0133a13_2": "彼智相故。",
    "T26n1522_002:0133a13_3": "偈言「自體本來空」，智自空故。",
    "T26n1522_002:0133a14_4": "云何同相？",
    "T26n1522_002:0133a14_5": "一切諸法如說自體空，自體空者可如是取，如兔角耶不也？",
    "T26n1522_002:0133a15_6": "可如是取，異此空智更有異空耶不也？",
    "T26n1522_002:0133a16_7": "可如是取，有彼此自體彼此轉滅耶不也？",
    "T26n1522_002:0133a17_8": "云何取此自體空？",
    "T26n1522_002:0133a18_9": "「有不二不盡」如是取。",
    "T26n1522_002:0133a18_10": "此句顯離三種空攝：一、離謗攝；二、離異攝；三、離盡滅攝。",
    "T26n1522_002:0133a20_11": "有二種頌：一、有不二不盡；二、定不二不盡。",
    "T26n1522_002:0133a21_12": "此頌雖異，同明實有，若非實有不得言定。",
    "T26n1522_002:0133a22_13": "此云何定？",
    "T26n1522_002:0133a22_14": "此定能滅諸煩惱故，是名同相。",
    "T26n1522_002:0133a23_15": "何者不同相？",
    "T26n1522_002:0133a23_16": "謂淨相解脫。",
    "T26n1522_002:0133a23_17": "此復有二種：一、何處得解脫；二、云何解脫。",
    "T26n1522_002:0133a24_18": "何處得解脫者，偈言「遠離於諸趣」，此顯諸道解脫，遠離煩惱業生故。",
    "T26n1522_002:0133a26_19": "云何解脫者，偈言「等同涅槃相」，世間、涅槃平等攝取故，非如聲聞一向背世間故。",
    "T26n1522_002:0133a28_20": "此智盡漏，為初智斷、為中為後？",
    "T26n1522_002:0133a29_21": "非初智斷，亦非中後，偈言「非初非中後」故。",
    "T26n1522_002:0133b01_22": "云何斷？",
    "T26n1522_002:0133b01_23": "如燈焰，非唯初中後，前中後取故。",
    "T26n1522_002:0133b02_24": "如是解脫，可同他音聲觀耶不也？",
    "T26n1522_002:0133b02_25": "云何觀？",
    "T26n1522_002:0133b03_26": "偈言「非言辭所說」，離語言故。",
    "T26n1522_002:0133b03_27": "可同世間智依世間耶不也？",
    "T26n1522_002:0133b04_28": "云何依？",
    "T26n1522_002:0133b04_29": "偈言「出過於三世」，轉依止依止常身故，非如無常意識智依止無常因緣法。",
    "T26n1522_002:0133b06_30": "如修多羅中決定說此解脫，可同聲聞緣覺智有障解脫得解脫耶不也？",
    "T26n1522_002:0133b08_31": "云何解脫？",
    "T26n1522_002:0133b08_32": "偈言「其相如虛空」，無一切煩惱障礙故。",
    "T26n1522_002:0133b09_33": "如是觀智、如是斷煩惱、如是觀觀、如是依止，依止如是解脫得解脫。",
    "T26n1522_002:0133b11_0": "如是說已，於中自體空是總，三種空是別；解脫是總，五種解脫是別。",
    "T26n1522_002:0133b12_1": "偈言：「定滅佛所行，　　言說不能及，　地行亦如是，　　難說復難聞。」",
    "T26n1522_002:0133b15_0": "此偈云何？",
    "T26n1522_002:0133b15_1": "彼智已顯方便壞涅槃，復示性淨涅槃，偈言「定滅」故。",
    "T26n1522_002:0133b16_2": "定者，成同相涅槃，自性寂滅故。",
    "T26n1522_002:0133b17_3": "滅者，成不同相方便壞涅槃，示現智緣滅故。",
    "T26n1522_002:0133b18_4": "此智是誰證？",
    "T26n1522_002:0133b18_5": "偈言「佛所行」故。",
    "T26n1522_002:0133b18_6": "誰說、誰聽？",
    "T26n1522_002:0133b19_7": "無說、無聽，偈言「言說不能及」故。",
    "T26n1522_002:0133b19_8": "言說者，以音言導，謂名句字身。",
    "T26n1522_002:0133b20_9": "何故不但說無言？",
    "T26n1522_002:0133b21_10": "示現依言求解故。",
    "T26n1522_002:0133b21_11": "彼智既如是，地行復何相？",
    "T26n1522_002:0133b22_12": "偈言「地行亦如是，難說復難聞」。",
    "T26n1522_002:0133b22_13": "地者，境界。",
    "T26n1522_002:0133b23_14": "觀行者，智眷屬。",
    "T26n1522_002:0133b23_15": "智眷屬者，謂同行。",
    "T26n1522_002:0133b23_16": "同行者，謂檀等諸波羅蜜。",
    "T26n1522_002:0133b24_17": "何故復難說難聞？",
    "T26n1522_002:0133b25_0": "偈言：「離念及心道，　　智起佛境界，　非陰界入說，　　心意所不及。」",
    "T26n1522_002:0133b28_0": "此偈示現思慧及報生識智是則可說，此智非彼境界，以不同故，偈言「智起佛境界」故。",
    "T26n1522_002:0133c01_0": "如陰界入可說，此智不爾，離文字故，是故不可說，偈言「非陰界入說」故。",
    "T26n1522_002:0133c02_1": "非耳識所知、非意識思量，是故不可聞，偈言「心意所不及」故。",
    "T26n1522_002:0133c04_2": "智者，是地。",
    "T26n1522_002:0133c04_3": "智起者，以何觀、以何同行能起此智？",
    "T26n1522_002:0133c05_4": "云何可證而不可說而不可聞？",
    "T26n1522_002:0133c06_5": "今復以喻證成此義。",
    "T26n1522_002:0133c06_6": "偈言：「如空中鳥跡，　　難說不可見；　十地義如是，　　不可得說聞。」",
    "T26n1522_002:0133c09_0": "此偈示何義？",
    "T26n1522_002:0133c09_1": "如鳥行空中，跡處不可說，相亦不可見。",
    "T26n1522_002:0133c10_2": "何以故？",
    "T26n1522_002:0133c10_3": "虛空處鳥跡相不可分別故，非無虛空行跡。",
    "T26n1522_002:0133c11_4": "如是鳥跡住處、名句字身住處，菩薩地證智所攝，不可得說不可得聞。",
    "T26n1522_002:0133c13_5": "何以故？",
    "T26n1522_002:0133c13_6": "非如聲性故，非無地智。",
    "T26n1522_002:0133c14_7": "名句字身，此中深故，示義大踊悅。",
    "T26n1522_002:0133c14_8": "何故我復說此？",
    "T26n1522_002:0133c15_9": "汝等不應如聲取義。",
    "T26n1522_002:0133c15_10": "隨聲取義有五種過：一、不正信；二、退勇猛；三、誑他；四、謗佛；五、輕法。",
    "T26n1522_002:0133c17_11": "大眾自知無此五過。",
    "T26n1522_002:0133c17_12": "已說深義，復顯說大令生正信，次說五偈：「我但說一分，　　慈悲及願力，　漸次非心境，　　智滿如淨心。",
    "T26n1522_002:0133c21_0": "　是境界難見，　　難說自心知，　我承佛力說，　　咸共恭敬聽。",
    "T26n1522_002:0133c23_0": "　如是智入行，　　億劫說不盡，　今如是略說，　　如實滿足住。",
    "T26n1522_002:0133c25_0": "　一心恭敬待，　　承佛力善說，　說上法妙音，　　喻相應善字。",
    "T26n1522_002:0133c27_0": "　是言說甚難，　　無量佛神力，　光焰入我身，　　是力我能說。」",
    "T26n1522_002:0133c29_0": "前言十地義如是，不可得說聞，今言我但說一分，此言有何義？",
    "T26n1522_002:0134a01_1": "是地所攝有二種：一、因分；二、果分。",
    "T26n1522_002:0134a02_2": "說者，謂解釋。",
    "T26n1522_002:0134a02_3": "一分者，是因分於果分為一分故，言我但說一分。",
    "T26n1522_002:0134a03_4": "此說大，有三種：一、因成就大；二、因漸成就大；三、教說修成就大。",
    "T26n1522_002:0134a05_5": "何者因成就大？",
    "T26n1522_002:0134a05_6": "偈言「慈悲及願力」故。",
    "T26n1522_002:0134a06_7": "慈者、同與喜樂因果故。",
    "T26n1522_002:0134a06_8": "悲者、同拔憂苦因果故。",
    "T26n1522_002:0134a07_9": "願者、發心期大菩提故。",
    "T26n1522_002:0134a07_10": "此慈悲願長夜熏修、不同二乘故。",
    "T26n1522_002:0134a08_11": "何者因漸成就大？",
    "T26n1522_002:0134a09_0": "偈言「漸次」故。",
    "T26n1522_002:0134a09_1": "漸者，說聞思慧等次第乃至能生出世間智因故。",
    "T26n1522_002:0134a10_2": "何者教說修成就大？",
    "T26n1522_002:0134a10_3": "有二種：一、滿足修；二、觀修。",
    "T26n1522_002:0134a11_4": "滿足修者，偈言「非心境」故。",
    "T26n1522_002:0134a12_5": "非心境者，此句示現聞思慧等心境界處唯是智因，能生出世間智，而此不能滿彼出世間智地，偈言「智滿如淨心」故。",
    "T26n1522_002:0134a14_6": "如淨心者，如出世間清淨心，能滿彼地智故。",
    "T26n1522_002:0134a16_0": "觀修者，偈言：「是境界難見，　　難說自心知，　我承佛力說，　　咸共恭敬聽。」",
    "T26n1522_002:0134a19_0": "此偈顯何義？",
    "T26n1522_002:0134a19_1": "是境界難見，自心清淨可見，此境界不可說。",
    "T26n1522_002:0134a20_2": "如是教說修成就已，於說法中有二種過，不能得證：一、說者過；二、聽者過。",
    "T26n1522_002:0134a22_3": "說者過，有二種：一、佛不隨喜說；二、不平等說。",
    "T26n1522_002:0134a23_4": "聽者亦有二種過：一、見諍過，我法是、彼法非，如是執著種種諸見；二、於說法者不生恭敬。",
    "T26n1522_002:0134a25_5": "於中示現說者自身無過，我非諸佛不隨喜說，偈言「我承佛力說咸聽」故。",
    "T26n1522_002:0134a27_0": "次教聽者，防二種過。",
    "T26n1522_002:0134a27_1": "偈言「共恭敬聽」故。",
    "T26n1522_002:0134a27_2": "如是次第如是許說，而眾未知廣說略說，不可廣說唯許略說地義滿足。",
    "T26n1522_002:0134a29_3": "如第三偈說：「如是智入行，　　億劫說不盡，　今如是略說，　　如實滿足住。」",
    "T26n1522_002:0134b03_0": "智入者，此所說地法，眾生以智入。",
    "T26n1522_002:0134b03_1": "云何入？",
    "T26n1522_002:0134b03_2": "如實滿足攝取入，如行修故。",
    "T26n1522_002:0134b04_3": "如行修滿足故，示彼廣說義攝取故。",
    "T26n1522_002:0134b05_4": "住者，如來家決定住故，我如是說。",
    "T26n1522_002:0134b06_5": "前言恭敬聽，不說云何恭敬，是故示現。",
    "T26n1522_002:0134b07_6": "偈言：「一心恭敬待，　　承佛力善說，　說上法妙音，　　喻相應善字。」",
    "T26n1522_002:0134b10_0": "一心恭敬待者，有二種：一、身正恭敬待，如威儀住，堪受說法故；二、心正恭敬待，如心決定，堪能憶持故。",
    "T26n1522_002:0134b12_1": "此句勸誡二種恭敬待，所謂身、心故。",
    "T26n1522_002:0134b13_2": "善說者，示己無諂、無有憍慢故。",
    "T26n1522_002:0134b14_0": "承佛力者，示己無增上慢故。",
    "T26n1522_002:0134b14_1": "下半偈說上法妙音喻相應善字，示現何事？",
    "T26n1522_002:0134b15_2": "以何事？",
    "T26n1522_002:0134b15_3": "云何事？",
    "T26n1522_002:0134b16_4": "依止何事？",
    "T26n1522_002:0134b16_5": "示現何事者，所謂上法。",
    "T26n1522_002:0134b16_6": "以何事者，謂妙音聲。",
    "T26n1522_002:0134b17_7": "云何事者，譬喻相應。",
    "T26n1522_002:0134b17_8": "依止何事者，謂依止善字，我一切善說。",
    "T26n1522_002:0134b18_9": "又相應者，譬喻共相應。",
    "T26n1522_002:0134b19_10": "善字者，有二種相：一、隨方言音，善隨順故；二、字句圓滿，不增不減，與理相應故言善字。",
    "T26n1522_002:0134b21_11": "前言承佛神力，未說云何力？",
    "T26n1522_002:0134b21_12": "第五偈示現佛神力事。",
    "T26n1522_002:0134b22_13": "偈言：「是言說甚難，　　無量佛神力，　光焰入我身，　　是力我能說。」",
    "T26n1522_002:0134b25_0": "已說請分，自此以後正說初地。",
    "T26n1522_002:0134b25_1": "此說分中說何等事？",
    "T26n1522_002:0134b26_2": "分別有三：一、住；二、釋名；三、安住。",
    "T26n1522_002:0134b27_0": "住中有四種：依何身？",
    "T26n1522_002:0134b27_1": "為何義？",
    "T26n1522_002:0134b27_2": "以何因？",
    "T26n1522_002:0134b27_3": "有何相？",
    "T26n1522_002:0134b28_4": "彼心生時即住初地，是名為住，於中諸佛子善集善根故。",
    "T26n1522_002:0134b29_5": "如是等四十句說此住事。",
    "T26n1522_002:0134c01_6": "初說依何身生如是心。",
    "T26n1522_002:0134c02_0": "經曰：諸佛子！",
    "T26n1522_002:0134c02_1": "若有眾生厚集善根故、善集諸善行故、善集諸三昧行故、善供養諸佛故、善集清白法故、善知識善護故、善清淨心故、入深廣心故、信樂大法好求佛智慧故、現大慈悲故，如是眾生乃能發阿耨多羅三藐三菩提心。",
    "T26n1522_002:0134c08_0": "論曰：如是十句說依何身。",
    "T26n1522_002:0134c08_1": "此集有九種：一者行集，善作眷屬持戒，如經「善集諸善行」故。",
    "T26n1522_002:0134c10_0": "二者定集，善作眷屬三昧，如經「善集諸三昧行」故。",
    "T26n1522_002:0134c11_1": "三昧行者，觀行增上故。",
    "T26n1522_002:0134c11_2": "三者親近集，善習聞慧智，如經「善供養諸佛」故。",
    "T26n1522_002:0134c12_3": "四者聚集思慧智，善思量波羅蜜等諸善法，如經「善集清白法」故。",
    "T26n1522_002:0134c14_4": "五者護集，修行實證善得教授，如經「善知識善護」故。",
    "T26n1522_002:0134c15_5": "六者淨心集，得出世間正智，如經「善清淨心」故。",
    "T26n1522_002:0134c16_6": "七者廣集，深心作利益一切眾生，如經「入深廣心」故。",
    "T26n1522_002:0134c17_7": "八者信心集，求一切智智，如經「信樂大法好求佛智慧」故。",
    "T26n1522_002:0134c18_8": "九者現集，多行慈悲，如經「現大慈悲」故。",
    "T26n1522_002:0134c19_9": "於中慈念依苦苦壞，苦悲依行苦。",
    "T26n1522_002:0134c20_10": "是中初二種集，顯增上戒學、增上定學，行集善作眷屬持戒故，定集善作眷屬三昧故。",
    "T26n1522_002:0134c22_11": "次有四集，顯增上慧學，親近集善習聞慧智故，聚集思慧智善思量波羅蜜等諸善法故，護集修行實證善得教授故，淨心集得出世間正智故。",
    "T26n1522_002:0134c25_12": "後三集，顯勝聲聞辟支佛等故，廣集深心作利益一切眾生故，信心集求一切智智故，現集多行慈悲故。",
    "T26n1522_002:0134c28_13": "此十句中厚集善根是總，餘九種是別。",
    "T26n1522_002:0134c29_14": "集者是同相，別者是異相，成者略說故，壞者廣說故。",
    "T26n1522_002:0135a01_15": "已說依何身生如是心，次說為何義故生如是心。",
    "T26n1522_002:0135a03_0": "經曰：為得佛智故、為得十力力故、為得大無畏故、為得佛平等法故、為救一切世間故、為淨大慈悲故、為得十方無餘智故、為得一切世界無障淨智故、為得一念中覺三世事故、為得轉大法輪無所畏故，菩薩摩訶薩生如是心。",
    "T26n1522_002:0135a09_0": "論曰：於中佛智者，謂無上智，知斷證修故。",
    "T26n1522_002:0135a09_1": "此佛智有九種業差別，為求彼故生如是心。",
    "T26n1522_002:0135a11_0": "一者力佛智，問記業，此如來是處非處智力問記故，如修多羅中說，如經「為得十力力」故。",
    "T26n1522_002:0135a13_1": "二者無畏佛智，破邪說業，如經「為得大無畏」故。",
    "T26n1522_002:0135a14_2": "三者平等佛智，得人法無我教授眾生證入業，如經「為得佛平等法」故。",
    "T26n1522_002:0135a15_3": "四者救佛智，以四攝法化眾生業，如經「為救一切世間」故。",
    "T26n1522_002:0135a17_4": "五者淨佛智，是淨為救攝因業，如經「為淨大慈悲」故。",
    "T26n1522_002:0135a18_5": "六者無餘智，佛智常以佛眼觀世間眾生業，如經「為得十方無餘智」故。",
    "T26n1522_002:0135a20_6": "七者無染佛智，一切世界無障無染自然應化令信作業，智心無礙，如經「為得一切世界無障淨智」故。",
    "T26n1522_002:0135a22_7": "八者覺佛智，於一念中知三世眾生心心數法業，如經「為得一念中覺三世事」故。",
    "T26n1522_002:0135a24_8": "九者轉法輪佛智，解脫方便善巧業故，於百億閻浮提同時轉大法輪，如經「為得轉大法輪無所畏」故。",
    "T26n1522_002:0135a26_9": "生如是心者，即是本分中說諸佛子是菩薩願善決定故。",
    "T26n1522_002:0135a28_0": "何故唯言生心，不言生智及餘心數法？",
    "T26n1522_002:0135a28_1": "心中即攝知斷證修一切助道法故。",
    "T26n1522_002:0135a29_2": "已說為何義故生如是心，次說以何因生如是心。",
    "T26n1522_002:0135b02_0": "經曰：是心以大悲為首，智慧增上，方便善巧所攝，直心深心淳至，如來力無量，善決定眾生力智力，隨順自然智能受一切佛法，以智慧教化，廣大如法界，究竟如虛空，盡未來際。",
    "T26n1522_002:0135b07_0": "論曰：此大悲為首。",
    "T26n1522_002:0135b07_1": "於中悲大有九種：一者增上大，細苦智增上生故，如經「智慧增上」故。",
    "T26n1522_002:0135b09_0": "智者因果逆順染淨觀故，慧者自相同相差別觀故。",
    "T26n1522_002:0135b10_1": "二者攝大，救苦眾生方便善巧所攝，如經「方便善巧所攝」故。",
    "T26n1522_002:0135b11_2": "三者淳至大，向時許乃至盡眾生界作利益眾生悲心增上，如經「直心深心淳至」故。",
    "T26n1522_002:0135b13_3": "四者無量大，攝取如來無量力，如經「如來力無量」故。",
    "T26n1522_002:0135b14_4": "五者決定大，上妙決定信深智勝對治，如經「善決定眾生力智力」故。",
    "T26n1522_002:0135b16_5": "六者隨順大，隨順菩提正覺，如經「隨順自然智」故。",
    "T26n1522_002:0135b17_6": "七者正受大，能取大勝法教授眾生，如經「能受一切佛法，以智慧教化」故。",
    "T26n1522_002:0135b19_0": "八者最妙大，攝受勝妙功德，如經「廣大如法界」故。",
    "T26n1522_002:0135b20_1": "九者住盡大，無量愛果因盡涅槃際，如經「究竟如虛空，盡未來際」故。",
    "T26n1522_002:0135b21_2": "已說以何因生如是心，次說是心生時有何等相。",
    "T26n1522_002:0135b23_0": "經曰：菩薩生如是心，即時過凡夫地入菩薩位，生在佛家，種姓尊貴無可譏嫌，過一切世間道入出世間道，住菩薩法中、住在菩薩正處，入三世真如法中、如來種中，畢定究竟阿耨多羅三藐三菩提。",
    "T26n1522_002:0135b27_1": "菩薩住如是法，名住菩薩歡喜地，以不動法故。",
    "T26n1522_002:0135b29_0": "論曰：過凡夫地者，以過凡夫地故，示現得出世間聖道。",
    "T26n1522_002:0135c01_1": "此過有八種：一者入位過，初成出世間心，如始住胎相似法故，如經「入菩薩位」故。",
    "T26n1522_002:0135c03_2": "二者家過，家生相似法故，如經「生在佛家」故。",
    "T26n1522_002:0135c04_3": "三者種姓過，子相似法大乘行生故，如經「種姓尊貴，無可譏嫌」故。",
    "T26n1522_002:0135c05_4": "四者道過，世間出世間道不攝攝故，異道生相似法故，如經「過一切世間道，入出世間道」故。",
    "T26n1522_002:0135c07_5": "五者法體過，以大悲為體，於作他事即是己事，自身體相似法故，如經「住菩薩法中」故。",
    "T26n1522_002:0135c09_6": "六者處過，不捨世間方便，不染善巧住故，住處相似法故，如經「住在菩薩正處」故。",
    "T26n1522_002:0135c11_7": "七者業過，順空聖智生命相似法故，如經「入三世真如法中」故。",
    "T26n1522_002:0135c13_8": "八者畢定過，佛種不斷，究竟涅槃，道成就相似法故，如經「如來種中畢定究竟阿耨多羅三藐三菩提」故。",
    "T26n1522_002:0135c15_9": "如是示現凡夫生、菩薩生入胎不相似，有煩惱、無煩惱故。",
    "T26n1522_002:0135c16_10": "如是次第家不相似、種姓不相似、道不相似、體不相似、處不相似、生業不相似、成就不相似，如是說住此地中是名為住，如經「菩薩住如是法名住菩薩歡喜地，以不動法故」。",
    "T26n1522_002:0135c20_11": "已說住義，次說釋名。",
    "T26n1522_002:0135c21_12": "云何說？",
    "T26n1522_002:0135c21_13": "多歡喜故示名歡喜。",
    "T26n1522_002:0135c22_0": "以何歡喜？",
    "T26n1522_002:0135c22_1": "此地中菩薩歡喜。",
    "T26n1522_002:0135c22_2": "復以何念，初說十句、後說二十句？",
    "T26n1522_002:0135c24_0": "經曰：諸佛子！",
    "T26n1522_002:0135c24_1": "是菩薩住菩薩歡喜地中，成就多歡喜、多信敬、多愛念、多慶悅、多調柔、多踊躍、多堪受、多不壞他意、多不惱眾生、多不瞋恨。",
    "T26n1522_002:0135c27_0": "論曰：歡喜者名為心喜，體喜根喜。",
    "T26n1522_002:0135c27_1": "是歡喜有九種：一者敬歡喜，於三寶中恭敬故，如經「多信敬」故。",
    "T26n1522_002:0135c29_2": "二者愛歡喜，樂觀真如法，如經「多愛念」故。",
    "T26n1522_002:0136a01_3": "三者慶歡喜，自覺所證挍量勝，如經「多慶悅」故。",
    "T26n1522_002:0136a02_4": "四者調柔歡喜，自身心遍益成就，如經「多調柔」故。",
    "T26n1522_002:0136a03_5": "五者踊躍歡喜，自身心遍益增上滿足，如經「多踊躍」故。",
    "T26n1522_002:0136a04_6": "六者堪受歡喜，自見至菩提近，如經「多堪受」故。",
    "T26n1522_002:0136a05_7": "七者不壞歡喜，自心調伏，論義解說時心不擾動，如經「多不壞他意」故。",
    "T26n1522_002:0136a07_8": "八者不惱歡喜，教化他、攝取眾生時慈悲調柔，如經「多不惱眾生」故。",
    "T26n1522_002:0136a08_9": "九者不瞋歡喜，見諸眾生不如說修行、威儀不正時，忍不瞋故，如經「多不瞋恨」故。",
    "T26n1522_002:0136a10_10": "已說多歡喜，次說以何念故歡喜成？",
    "T26n1522_002:0136a11_11": "是第二十句、第三十句說。",
    "T26n1522_002:0136a12_12": "是念有二種：一、念當得；二、念現得。",
    "T26n1522_002:0136a13_13": "何者念當得？",
    "T26n1522_002:0136a14_0": "經曰：諸佛子！",
    "T26n1522_002:0136a14_1": "菩薩住是歡喜地中，念諸佛故生歡喜心、念諸佛法故生歡喜心、念諸菩薩摩訶薩故生歡喜心、念諸菩薩所行故生歡喜心、念諸波羅蜜清淨相故生歡喜心、念諸菩薩地挍量勝故生歡喜心、念諸菩薩力不退故生歡喜心、念諸如來教化法故生歡喜心、念能利益眾生故生歡喜心、念入一切如來智行故生歡喜心。",
    "T26n1522_002:0136a22_0": "論曰：云何念？",
    "T26n1522_002:0136a22_1": "如佛所得我亦當得，如是念。",
    "T26n1522_002:0136a23_0": "此念佛有九種：一者念佛法，如經「念諸佛法故生歡喜心」。",
    "T26n1522_002:0136a24_1": "二者念佛菩薩，如經「念諸菩薩摩訶薩故生歡喜心」。",
    "T26n1522_002:0136a25_2": "三者念佛行，如經「念諸菩薩所行故生歡喜心」。",
    "T26n1522_002:0136a26_3": "四者念佛淨，如經「念諸波羅蜜清淨相故生歡喜心」。",
    "T26n1522_002:0136a28_0": "五者念佛勝，如經「念諸菩薩地挍量勝故生歡喜心」。",
    "T26n1522_002:0136a29_1": "六者念佛不退，如經「念諸菩薩力不退故生歡喜心」。",
    "T26n1522_002:0136b01_2": "七者念佛教化，如經「念諸如來教化法故生歡喜心」。",
    "T26n1522_002:0136b02_3": "八者念佛利益，如經「念能利益眾生故生歡喜心」。",
    "T26n1522_002:0136b03_4": "九者念佛入，如經「念入一切如來智行故生歡喜心」。",
    "T26n1522_002:0136b05_5": "於中初二念，共念佛，如佛所得我亦當得故。",
    "T26n1522_002:0136b06_6": "念佛法，念諸佛法故，佛、佛法二故。",
    "T26n1522_002:0136b06_7": "念佛菩薩二，念諸菩薩故。",
    "T26n1522_002:0136b07_8": "念佛行，念諸菩薩行故。",
    "T26n1522_002:0136b08_9": "如是次第餘有六句，念佛淨，念諸波羅蜜清淨相故。",
    "T26n1522_002:0136b09_10": "念佛勝念，諸菩薩地挍量勝故。",
    "T26n1522_002:0136b10_11": "念佛不退，念諸菩薩力不退故。",
    "T26n1522_002:0136b10_12": "念佛教化，念諸如來教化法故。",
    "T26n1522_002:0136b11_13": "念佛利益，念能利益眾生故。",
    "T26n1522_002:0136b12_14": "念佛入，念入一切如來智行故。",
    "T26n1522_002:0136b13_15": "隨所顯彼菩薩行。",
    "T26n1522_002:0136b13_16": "以何顯？",
    "T26n1522_002:0136b13_17": "如是諸念應知。",
    "T26n1522_002:0136b14_18": "復何顯？",
    "T26n1522_002:0136b14_19": "彼波羅蜜淨顯。",
    "T26n1522_002:0136b14_20": "云何顯？",
    "T26n1522_002:0136b14_21": "彼菩薩行地挍量勝，轉去故，地盡去故。",
    "T26n1522_002:0136b15_22": "於中餘者，得教化法故，作利益眾生行不虛故，入如來地行故。",
    "T26n1522_002:0136b17_23": "是中念佛行者亦總亦別。",
    "T26n1522_002:0136b17_24": "已說念當得故生歡喜心，次說念現得故生歡喜心。",
    "T26n1522_002:0136b20_0": "經曰：諸佛子！",
    "T26n1522_002:0136b20_1": "菩薩復作是念：我轉離一切世間境界故生歡喜心、近入如來所故生歡喜心、遠離凡夫地故生歡喜心、近到智慧地故生歡喜心、斷一切惡道故生歡喜心、與一切眾生作依止故生歡喜心、近見一切諸佛故生歡喜心、生諸佛境界故生歡喜心、入一切菩薩真如法故生歡喜心、我離一切怖畏毛竪等事故生歡喜心。",
    "T26n1522_002:0136b28_0": "論曰：我轉離一切世間境界者，轉離一切凡夫取著事。",
    "T26n1522_002:0136b29_1": "此轉離有九種：一者入轉離，如經「近入如來所故生歡喜心」。",
    "T26n1522_002:0136c01_2": "二者遠轉離，如經「遠離凡夫地故生歡喜心」。",
    "T26n1522_002:0136c02_3": "三者近至轉離，如經「近到智慧地故生歡喜心」。",
    "T26n1522_002:0136c03_4": "四者斷轉離，如經「斷一切惡道故生歡喜心」。",
    "T26n1522_002:0136c04_5": "五者依止轉離，如經「與一切眾生作依止故生歡喜心」。",
    "T26n1522_002:0136c06_6": "六者近見轉離，如經「近見一切諸佛故生歡喜心」。",
    "T26n1522_002:0136c07_7": "七者生轉離，如經「生諸佛境界故生歡喜心」。",
    "T26n1522_002:0136c08_8": "八者平等轉離，如經「入一切菩薩真如法故生歡喜心」。",
    "T26n1522_002:0136c09_9": "九者捨轉離，如經「我離一切怖畏毛竪等事故生歡喜心」。",
    "T26n1522_002:0136c11_0": "於中入轉離者，顯事不相似故。",
    "T26n1522_002:0136c11_1": "遠轉離近至轉離者，示自身不相似故。",
    "T26n1522_002:0136c12_2": "餘有六句，斷轉離、依止轉離、近見轉離、生轉離、平等轉離、捨轉離，如是次第行不相似故，迭相依止不相似故，他力不相似故，處不相似故，生業不相似故，成就不相似故。",
    "T26n1522_002:0136c16_3": "怖畏者，不愛疑慮憂想共心相應故。",
    "T26n1522_002:0136c17_4": "復身相差別，謂毛竪等事。",
    "T26n1522_002:0136c17_5": "次說何者是怖畏。",
    "T26n1522_002:0136c18_6": "云何怖畏因？",
    "T26n1522_002:0136c18_7": "遠離此因無怖畏故。",
    "T26n1522_002:0136c20_0": "經曰：所以者何？",
    "T26n1522_002:0136c20_1": "是菩薩摩訶薩得歡喜地已，所有諸怖畏即皆遠離，所謂不活畏、惡名畏、死畏、墮惡道畏、大眾威德畏，離如是等一切諸畏。",
    "T26n1522_002:0136c23_2": "何以故？",
    "T26n1522_002:0136c23_3": "是菩薩離我想故，尚不貪身，何況所用之事，是故無有不活畏。",
    "T26n1522_002:0136c24_4": "心不悕望供養恭敬，我應供養一切眾生、供給一切所須之具，是故無有惡名畏。",
    "T26n1522_002:0136c26_5": "遠離我見，無我想故無有死畏。",
    "T26n1522_002:0136c27_6": "又作是念，我若死已，生必不離諸佛菩薩，是故無有墮惡道畏。",
    "T26n1522_002:0136c29_7": "我所志樂，一切世間身心無與等者，何況有勝，是故無有大眾威德畏。",
    "T26n1522_002:0137a01_8": "諸佛子！",
    "T26n1522_002:0137a02_9": "菩薩如是離諸怖畏毛竪等事。",
    "T26n1522_002:0137a03_0": "論曰：此五怖畏是初地障，復說地利益勝。",
    "T26n1522_002:0137a04_0": "是五怖畏，第一第二第五依身口意，第三第四依身。",
    "T26n1522_002:0137a05_1": "依身者，愛憎善道惡道，捨得依身故。",
    "T26n1522_002:0137a06_0": "何故但說五怖畏？",
    "T26n1522_002:0137a06_1": "打縛等諸畏皆五所攝故。",
    "T26n1522_002:0137a07_0": "此怖畏因，略有二種：一、邪智妄取想見愛著故；二、善根微少故。",
    "T26n1522_002:0137a08_1": "此對治，如經「離我想故，尚不貪身乃至無有大眾威德畏」故。",
    "T26n1522_002:0137a09_2": "怖畏毛竪等事，何故二處說？",
    "T26n1522_002:0137a10_3": "前說身怖畏，後說異身怖畏故。",
    "T26n1522_002:0137a12_0": "經曰：諸佛子！",
    "T26n1522_002:0137a12_1": "是菩薩以大悲為首，深大心堅固轉，復勤修一切善根成就故。",
    "T26n1522_002:0137a14_0": "論曰：深大心堅固者，煩惱小乘不能壞此觀故。",
    "T26n1522_002:0137a15_1": "轉復勤修一切善根成就者，諸所說善根此地攝受故。",
    "T26n1522_002:0137a16_2": "云何勤修？",
    "T26n1522_002:0137a16_3": "於中有三種成就：一、信心成就；二、修行成就；三、迴向成就。",
    "T26n1522_002:0137a17_4": "有三十句示現，初十句說信心成就。",
    "T26n1522_002:0137a19_0": "經曰：所謂信心增上故、多恭敬故、信清淨故、多以信分別故、起悲愍心故、成就大慈故、心無疲懈故、以慚愧莊嚴故、成就忍辱安樂故、敬順諸佛教法信重尊貴故。",
    "T26n1522_002:0137a23_0": "論曰：信心增上者，隨所有事，於中信增上成就。",
    "T26n1522_002:0137a24_1": "此信增上有九種：一者敬信增上，尊敬三寶，如經「多恭敬」故。",
    "T26n1522_002:0137a25_2": "二者淨信增上，自證真淨智，如經「信清淨」故。",
    "T26n1522_002:0137a26_3": "三者分別信增上，令他證淨智，如經「多以信分別」故。",
    "T26n1522_002:0137a27_4": "四者悲信增上，五者慈信增上，教化眾生，如經「起悲愍心」故，成就大慈故。",
    "T26n1522_002:0137a29_5": "悲者除苦相，決定救濟故；慈者與樂相，永與無量樂故。",
    "T26n1522_002:0137b01_6": "起者，轉復現前故。",
    "T26n1522_002:0137b02_7": "六者不疲惓信增上，教化無量眾生，久處世間能利益故，如經「心無疲懈」故。",
    "T26n1522_002:0137b04_0": "七者慚愧信增上，不著世間故，於慳等波羅蜜障法深慚愧故，如經「以慚愧莊嚴」故。",
    "T26n1522_002:0137b06_0": "八者安樂信增上，於同法者不惱亂故，如經「成就忍辱安樂」故。",
    "T26n1522_002:0137b07_1": "九者敬法信增上，增益敬信殊勝心故，如經「敬順諸佛教法，信重尊貴」故。",
    "T26n1522_002:0137b09_2": "後三句示修何等行？",
    "T26n1522_002:0137b09_3": "波羅蜜行故。",
    "T26n1522_002:0137b10_0": "誰為等侶？",
    "T26n1522_002:0137b10_1": "同事安樂故。",
    "T26n1522_002:0137b10_2": "入何法中？",
    "T26n1522_002:0137b10_3": "謂諸佛教法故。",
    "T26n1522_002:0137b11_4": "如是信心成就。",
    "T26n1522_002:0137b11_5": "云何修行成就？",
    "T26n1522_002:0137b12_0": "經曰：日夜修集善根無厭足故、親近善知識故、常愛樂法故、求多聞無厭故、如所聞法正觀故、心不貪著故、不著利養名聞恭敬故、不求一切資生之物故、常生如寶心無厭足故。",
    "T26n1522_002:0137b17_0": "論曰：此十句說修行成就。",
    "T26n1522_002:0137b17_1": "云何修行成就？",
    "T26n1522_002:0137b18_0": "集諸善根無休息故，如經「日夜修集善根無厭足故」。",
    "T26n1522_002:0137b19_1": "此集有八種：一者親近集，不忘諸法，如經「親近善知識故」。",
    "T26n1522_002:0137b20_2": "二者樂法集，於問答中論義解釋心喜心樂故，如經「常愛樂法故」。",
    "T26n1522_002:0137b22_3": "三者多聞集，如經「求多聞無厭故」。",
    "T26n1522_002:0137b23_0": "四者正觀集，如經「如所聞法正觀故」。",
    "T26n1522_002:0137b23_1": "五者不著集，如經「心不貪著故」。",
    "T26n1522_002:0137b24_2": "向說多聞集等三句，是聞思修慧如是次第。",
    "T26n1522_002:0137b25_3": "不著者，於三昧中無愛著故。",
    "T26n1522_002:0137b26_4": "六者不貪集、七者不求集，於已得利養不貪、未得利養不求，障菩薩戒、退菩薩戒，如經「不著利養名聞恭敬故、不求一切資生之物故」。",
    "T26n1522_002:0137b29_5": "八者如寶心集，出世間心念念現前，如經「常生如寶心無厭足故」。",
    "T26n1522_002:0137c02_6": "如是修行成就。",
    "T26n1522_002:0137c02_7": "云何迴向成就？",
    "T26n1522_002:0137c03_0": "經曰：求一切智地故、求諸佛力無畏不共法故、求諸波羅蜜無著法故、離諸諂曲故、如說能行故、常護實語故、不污諸佛家故、不捨菩薩戒故、不動如大山王生薩婆若心故、不捨一切世間事成就出世間道故。",
    "T26n1522_002:0137c08_0": "集助菩提分法無厭足故、常求上上勝道故。",
    "T26n1522_002:0137c09_1": "諸佛子！",
    "T26n1522_002:0137c09_2": "菩薩摩訶薩成就如是淨治地法，名為安住菩薩歡喜地。",
    "T26n1522_002:0137c11_0": "論曰：求一切智地等說何等事？",
    "T26n1522_002:0137c11_1": "示現迴向成就故。",
    "T26n1522_002:0137c12_2": "求一切智地是總，求如來力等於一切智地是別。",
    "T26n1522_002:0137c13_3": "一者觀求一切智地，二者無障求一切智地，三者離求一切智地故，四者如說能行求一切智地，五者護求一切智地，六者不污求一切智地，七者不捨求一切智地，八者不動求一切智地，九者不捨成就求一切智地，十者集求一切智地，十一者常求求一切智地。",
    "T26n1522_002:0137c19_4": "於中求何等事？",
    "T26n1522_002:0137c19_5": "求一切智地故。",
    "T26n1522_002:0137c20_6": "以何觀求？",
    "T26n1522_002:0137c20_7": "觀諸佛力無畏不共法故。",
    "T26n1522_002:0137c20_8": "云何求？",
    "T26n1522_002:0137c21_9": "求諸波羅蜜無著法故。",
    "T26n1522_002:0137c21_10": "此三求者是家，依家無障求故。",
    "T26n1522_002:0137c22_11": "云何求？",
    "T26n1522_002:0137c22_12": "求諸波羅蜜無著法故。",
    "T26n1522_002:0137c23_13": "此無障求、差別異求，於中檀波羅蜜有二種垢：一者諂曲，見乞求者詐設方便，無心許與；二者不隨先言，許而不與。",
    "T26n1522_002:0137c25_14": "對治是垢，如經「離諸諂曲故、如說能行故」。",
    "T26n1522_002:0137c26_15": "尸波羅蜜有一種垢，不護實語，違本所受，犯已覆藏。",
    "T26n1522_002:0137c28_0": "對治是垢，如經「常護實語故」。",
    "T26n1522_002:0137c28_1": "羼提波羅蜜有一種垢污如來家。",
    "T26n1522_002:0137c29_2": "云何菩薩污如來家？",
    "T26n1522_002:0138a01_0": "惱亂他業故。",
    "T26n1522_002:0138a01_1": "利益他業即是如來家，是故菩薩生此家者，惱亂他業非善事故。",
    "T26n1522_002:0138a02_2": "對治是垢，如經「不污諸佛家故」。",
    "T26n1522_002:0138a03_3": "毘梨耶波羅蜜有一種垢，菩薩戒無量劫數長遠難持難行生退轉心。",
    "T26n1522_002:0138a05_4": "對治是垢，如經「不捨菩薩戒故」。",
    "T26n1522_002:0138a06_5": "禪波羅蜜有二種垢：一者亂心；二不能調伏憶想分別。",
    "T26n1522_002:0138a07_6": "對治是垢，如經「不動如大山王生薩婆若心故」。",
    "T26n1522_002:0138a08_7": "般若波羅蜜有三種垢：一、無善巧方便，世間涅槃一向不現現故；二、不修集出出世間道故；三、於勝上證法中願欲心薄故。",
    "T26n1522_002:0138a11_8": "如是次第對治是垢，如經「不捨一切世間事，成就出世間道故，集助菩提分法無厭足故，常求上上勝道故」。",
    "T26n1522_002:0138a13_9": "如是迴向成就，是名勤行具足成就。",
    "T26n1522_002:0138a14_10": "是勤行有四種：一、信；二、欲；三、精進；四、方便。",
    "T26n1522_002:0138a15_11": "初十句示現信增上成就，是信增上即攝受欲。",
    "T26n1522_002:0138a16_12": "第二十句，日夜修集善根無厭，示現精進。",
    "T26n1522_002:0138a17_13": "第三十句，求一切智地，示現方便故。",
    "T26n1522_002:0138a18_14": "是名此地說中安住。",
    "T26n1522_002:0138a19_15": "何以故？",
    "T26n1522_002:0138a19_16": "如經「諸佛子！",
    "T26n1522_002:0138a19_17": "菩薩摩訶薩成就如是淨治地法，名為安住菩薩歡喜地」故。",
    "T26n1522_002:0138a21_18": "如是說分訖。",
    "T26n1522_002:0138a22_0": "十地經論歡喜地卷之二"
}