{
    "T01n0007_002:0196b27_0": "大般涅槃經卷中",
    "T01n0007_002:0196b28_0": "東晉平陽沙門釋法顯譯",
    "T01n0007_002:0196b29_0": "爾時，弗波育帝等而白佛言：「世尊！",
    "T01n0007_002:0196b29_1": "我等從今以中上法，互相開導。」",
    "T01n0007_002:0196c01_2": "於是，弗波育帝等五百人，即於佛前，受三歸依并及五戒。",
    "T01n0007_002:0196c02_3": "弗波育帝等，重白佛言：「唯願世尊及比丘僧，明受我供。」",
    "T01n0007_002:0196c04_4": "于時，如來，默然許之。",
    "T01n0007_002:0196c04_5": "弗波育帝等，知佛許已，即從座起，與其來眾，禮佛而退。",
    "T01n0007_002:0196c05_6": "還到其舍，通夕辦好香美飲食，既至明日，食時將到，遣信白言：「唯願世尊！",
    "T01n0007_002:0196c07_7": "自知其時。」",
    "T01n0007_002:0196c07_8": "於是，如來與比丘僧，前後圍繞，往詣其舍，次第而坐。",
    "T01n0007_002:0196c09_9": "弗波育帝，見佛及僧悉安坐已，便起行水，手自斟酌，諸美飲食。",
    "T01n0007_002:0196c10_10": "餘婆羅門長者居士，有五百人，各賷美饌，亦在其舍，共供養佛。",
    "T01n0007_002:0196c12_11": "時，諸比丘當於食上，有不善攝身威儀者，諸婆羅門長者居士，既見之已，心不歡喜。",
    "T01n0007_002:0196c14_0": "爾時，世尊知眾人心，而普告言：「汝等當知，如來正法，深曠如海，不可測量，又復大海，有諸眾生，身體極大，長萬六千踰闍那、或復身長八千踰闍那、或復身長四千踰闍那、或復身長千踰闍那、或復身長一寸半寸，乃至極微，如來法海，亦復如是。",
    "T01n0007_002:0196c19_1": "其中或有得阿羅漢，具足三明及以六通，有大威德福天人者；其中亦有得阿那含者、斯陀含者、須陀洹者，亦復有得四果向者，乃至亦有凡夫之人未得法利者；是故汝勿於法海中而生礙心。」",
    "T01n0007_002:0196c23_2": "於是世尊而說偈言：「一切眾川流，　　皆悉歸大海，　若飯佛及僧，　　福歸己亦然。」",
    "T01n0007_002:0196c27_0": "爾時，如來說此偈已，又為眾人，說種種法。",
    "T01n0007_002:0196c28_0": "于時，弗波育帝等五百人，於諸法中，遠塵離垢，得法眼淨。",
    "T01n0007_002:0196c29_1": "爾時，世尊與比丘僧，從座而起，更復前行，趣波波城。",
    "T01n0007_002:0197a01_2": "弗波育帝等五百人，悲號啼泣，奉送如來，徘徊顧慕，絕望乃返。",
    "T01n0007_002:0197a03_0": "爾時，世尊既至彼城。",
    "T01n0007_002:0197a03_1": "彼城之中，有工巧子，名曰淳陀，其人有園，極為閑靜；如來即便與諸比丘，前後圍繞，往住彼園。",
    "T01n0007_002:0197a05_2": "是時淳陀，聞佛及僧來其園中，歡喜踊躍，不能自勝，與其同類，俱詣佛所。",
    "T01n0007_002:0197a07_3": "頭面禮足，却住一面，而白佛言：「不審世尊！",
    "T01n0007_002:0197a08_4": "何緣來此？",
    "T01n0007_002:0197a08_5": "有他趣耶？」",
    "T01n0007_002:0197a09_0": "爾時，世尊即答之言：「我今所以來至此者，不久應當入般涅槃，是以故來，最後相見。」",
    "T01n0007_002:0197a10_1": "是時，淳陀及其同類，聞佛此語，心大悲憹悶絕於地，良久微聲而白佛言：「世尊今者捨諸眾生，不慈念耶！",
    "T01n0007_002:0197a13_2": "云何便欲入般涅槃？",
    "T01n0007_002:0197a13_3": "唯願世尊！",
    "T01n0007_002:0197a14_4": "住壽一劫！",
    "T01n0007_002:0197a14_5": "若減一劫！」",
    "T01n0007_002:0197a14_6": "即又拍頭搥胸大叫，作如是言：「嗚呼！",
    "T01n0007_002:0197a15_7": "苦哉！",
    "T01n0007_002:0197a15_8": "世間眼滅！",
    "T01n0007_002:0197a15_9": "一切眾生，從今以後，沒生死海，未有出期。",
    "T01n0007_002:0197a16_10": "所以者何？",
    "T01n0007_002:0197a17_11": "無上導師般涅槃故。」",
    "T01n0007_002:0197a17_12": "爾時，世尊告淳陀言：「汝今不應生苦憹也。",
    "T01n0007_002:0197a18_13": "一切諸行法皆如是，悉為無常之所遷變，合會恩愛，必有別離。",
    "T01n0007_002:0197a20_14": "是故汝今勿生憂憹。」",
    "T01n0007_002:0197a20_15": "爾時，淳陀即白佛言：「我今亦知諸行無常，合會恩愛，皆悉別離。",
    "T01n0007_002:0197a22_16": "然無上尊，當般涅槃，我今云何而不悲憹！」",
    "T01n0007_002:0197a23_17": "爾時，世尊即為淳陀，說種種法。",
    "T01n0007_002:0197a24_0": "淳陀聞已，憂悲小歇，便從座起，整身威儀，偏袒右肩，頂禮佛足白言：「世尊唯願，明日受我薄供。」",
    "T01n0007_002:0197a26_1": "世尊即便默然許之。",
    "T01n0007_002:0197a26_2": "爾時，淳陀知佛許已，禮足而退淳陀還舍，通夕辦於多美飲食。",
    "T01n0007_002:0197a28_3": "至明食時，遣信白佛：「唯願世尊！",
    "T01n0007_002:0197a29_4": "自知其時。」",
    "T01n0007_002:0197a29_5": "於是，如來與諸比丘，前後圍繞，往詣其舍，次第就坐。",
    "T01n0007_002:0197b01_6": "是時，淳陀見佛坐已，即便行水，手自斟酌，下諸精饌。",
    "T01n0007_002:0197b02_7": "世尊及僧，食竟洗鉢，還歸本坐，淳陀亦坐。",
    "T01n0007_002:0197b03_8": "爾時，世尊告淳陀言：「汝今已作希有之福，最後供飯佛比丘僧，如此果報，無有窮盡。",
    "T01n0007_002:0197b05_9": "一切眾生，所種諸福，無有能得等於汝者。",
    "T01n0007_002:0197b06_10": "宜應自生欣慶之心，我今最後受汝請訖，更不復受他餘供飯。」",
    "T01n0007_002:0197b08_11": "爾時，世尊即說偈言：「汝今已建立，　　希有之功德，　最後得供飯，　　佛及比丘僧，　功德日增長，　　永無窮竭時。",
    "T01n0007_002:0197b12_0": "　汝今宜自應，　　深生欣慶心，　一切所造福，　　無有等汝者。」",
    "T01n0007_002:0197b14_0": "爾時，世尊說此偈已，即語阿難：「我今身痛，欲疾往彼鳩尸那城。」",
    "T01n0007_002:0197b15_1": "爾時，阿難與諸比丘并及淳陀，聞佛此語，生大苦痛，號泣流連，不能自勝。",
    "T01n0007_002:0197b17_2": "於是，世尊即從座起，與諸比丘前後圍繞，趣向彼城。",
    "T01n0007_002:0197b18_3": "爾時，淳陀亦與眷屬隨從如來，世尊中路止一樹下，語阿難言：「我於今者，極患腹痛。」",
    "T01n0007_002:0197b20_4": "即將阿難，去樹不遠，而便下血。",
    "T01n0007_002:0197b21_5": "既還樹下，而勅阿難：「汝可取我僧伽梨衣，四疊敷地，我欲坐息，不堪復前。」",
    "T01n0007_002:0197b22_6": "阿難受勅，世尊即便坐息樹下，又告阿難：「我今患渴，汝可往至迦屈嗟河，取淨水來。」",
    "T01n0007_002:0197b24_7": "阿難答言：「向有商人，五百乘車，從河而過，其水必濁，恐不堪飲。」",
    "T01n0007_002:0197b26_8": "如是再三，勅於阿難，阿難然後持鉢而去。",
    "T01n0007_002:0197b27_9": "既到河上，見水澄清，心大怖懼，身毛皆竪，而自念言：「我於向者，見諸商人，五百乘車，經此水過，意謂猶濁，不言便清，致令屢逆如來之勅。」",
    "T01n0007_002:0197c01_10": "即持水歸而以供奉，作如是言：「甚奇世尊！",
    "T01n0007_002:0197c02_11": "向見商人，五百乘車，從河而度妨於前後，十日之中猶未應清，世尊神力，俄爾之頃，而便澄潔。」",
    "T01n0007_002:0197c04_12": "世尊即便受水飲之。",
    "T01n0007_002:0197c06_0": "爾時，有一滿羅仙人之子，名弗迦娑，是彼迦蘭仙人弟子。",
    "T01n0007_002:0197c07_1": "從鳩尸那，詣波波城，忽於中路，而見如來坐息樹下，合掌問訊却坐一面，而白佛言：「夫出家法，坐禪之業最為第一，調伏情根，使心不亂，專精寂靜，莫能驚恐。",
    "T01n0007_002:0197c10_2": "所以者何？",
    "T01n0007_002:0197c11_3": "憶念往昔隨從我師迦蘭仙人，行於道路，既患疲乏，近於路側，止息樹下，我師即便坐禪思惟。",
    "T01n0007_002:0197c13_4": "當爾之時，有諸商人，乘五十乘車，從前而過，我師爾時猶故寂默，身不動搖，如是良久，方從禪起。",
    "T01n0007_002:0197c15_5": "我即便往而白師言：『尊向在此坐禪之時，有諸商人，五十乘車，經前而過，聲如雷震，不審尊向為見之不？』",
    "T01n0007_002:0197c18_6": "師答我言：『都無所見。』",
    "T01n0007_002:0197c18_7": "又復問言：『聞其聲不？』",
    "T01n0007_002:0197c19_8": "亦答：『不聞。』",
    "T01n0007_002:0197c19_9": "即復白言：『尊今衣上所以有此塵土汙者，是彼車過故致爾耳。』",
    "T01n0007_002:0197c20_10": "我於爾時，深生奇特，知坐禪法極可敬重。",
    "T01n0007_002:0197c21_11": "善攝情根無能亂者。」",
    "T01n0007_002:0197c22_12": "爾時，世尊答弗迦娑：「汝向所說，非為奇特。",
    "T01n0007_002:0197c23_13": "所以者何？",
    "T01n0007_002:0197c23_14": "若復有人，非是熟眠，亦復不入於滅盡定，端心坐禪，五百乘車從其前過，此人于時不覺不聞，如是乃可名為奇特。",
    "T01n0007_002:0197c26_15": "復次，弗迦娑，斯亦未足為大奇特，若復有人，正念坐禪，遇天霹靂雷電震曜。",
    "T01n0007_002:0197c27_16": "時，有耕者兄弟二人，聞此驚怖，應聲而死，又有四牛，亦皆頓絕；而坐禪者，不覺不聞。",
    "T01n0007_002:0198a01_0": "斯可得名為奇特不？」",
    "T01n0007_002:0198a01_1": "弗迦娑言：「五百乘車，從前而過，不覺不聞，已為奇特，況復霹靂震曜動地，而不聞覺，極為希有！」",
    "T01n0007_002:0198a03_2": "爾時，世尊告弗迦娑：「我於往昔，在阿車摩村，於一樹下端坐思惟。",
    "T01n0007_002:0198a05_3": "時，有商人五百乘車，經我前過，而我禪思不覺不聞。",
    "T01n0007_002:0198a06_4": "諸商人等，經過良久，我方出定。",
    "T01n0007_002:0198a07_5": "時，彼商人遙見我起，皆悉競來，見我身上塵坌污衣，即便拂之，而問我言：『我等向者，五百乘車從此而過，世尊見不？』",
    "T01n0007_002:0198a09_6": "即便答言：『我不見也。』",
    "T01n0007_002:0198a10_7": "彼復問言：『世尊自可閉目不視，為聞聲不？』",
    "T01n0007_002:0198a11_8": "我又答言：『亦不聞聲。』",
    "T01n0007_002:0198a11_9": "商人又問：『世尊為眠？",
    "T01n0007_002:0198a12_10": "為是入於滅盡定耶？』",
    "T01n0007_002:0198a12_11": "我又答言：『我向不眠，亦非入定。",
    "T01n0007_002:0198a13_12": "但在禪思，故無聞見。』",
    "T01n0007_002:0198a14_13": "彼諸商人聞我此言，極生奇特歎未曾有，而作是言：『坐禪之力，乃能如此。』",
    "T01n0007_002:0198a15_14": "我即為其說種種法。",
    "T01n0007_002:0198a16_15": "時，彼商眾悉於諸法，遠塵離垢得法眼淨。",
    "T01n0007_002:0198a17_16": "「復次，弗迦娑！",
    "T01n0007_002:0198a17_17": "我於往日，在彼村側田間獨坐，寂默禪思。",
    "T01n0007_002:0198a18_18": "不久忽然天大霹靂，雷電風雨震動天地。",
    "T01n0007_002:0198a19_19": "時，有耕者兄弟二人，忽聞此聲，同共怖死；又有四牛，亦復頓絕。",
    "T01n0007_002:0198a21_20": "時，彼村人聞有耕者二人怖死，或是父母、妻子、知識，合村相隨，涕泣來看。",
    "T01n0007_002:0198a22_21": "我於爾時，方從禪覺，見地泥水，又有眾人，集聚號哭。",
    "T01n0007_002:0198a24_22": "有一人來，我即問言：『何故人眾聚此悲泣。』",
    "T01n0007_002:0198a25_23": "彼人答言：『世尊！",
    "T01n0007_002:0198a25_24": "向者不覺雷電霹靂聲耶？",
    "T01n0007_002:0198a26_0": "我村之中，兄弟二人在此而耕，同時為於霹靂所殺，及以四牛亦皆俱死，云何世尊而不覺知？",
    "T01n0007_002:0198a28_1": "如來向者為是得眠？",
    "T01n0007_002:0198a28_2": "為是入於滅盡定耶？』",
    "T01n0007_002:0198a29_3": "即答之言：『我向不眠，亦不入定，端寂坐禪，故不聞耳。』",
    "T01n0007_002:0198b01_4": "是時，彼人聞佛此語，深生奇特歎未曾有，心自念言：『坐禪乃有如此之力。』",
    "T01n0007_002:0198b03_5": "我即為其種種說法。",
    "T01n0007_002:0198b03_6": "既聞法已，於諸法中，遠塵離垢得法眼淨。」",
    "T01n0007_002:0198b04_7": "時，弗迦娑聞佛此言，生希有心，而白佛言：「本見我師坐禪之時，五十車過，而不聞知，謂為奇特。",
    "T01n0007_002:0198b06_8": "今者如來說此二事，百千萬倍不可為比，如來禪力不可思議。」",
    "T01n0007_002:0198b08_9": "即便從佛受三歸依。",
    "T01n0007_002:0198b08_10": "如來為說種種妙法，其聞法已，心開意悟，遠塵離垢得法眼淨，即語侍人：「汝可取我金色劫貝二張持來，我欲上佛。」",
    "T01n0007_002:0198b11_11": "侍人奉勅，即取將來。",
    "T01n0007_002:0198b11_12": "時，弗迦娑手執劫貝，長跪佛前而作是言：「我今以此奉上世尊，唯願哀愍，即賜納受。」",
    "T01n0007_002:0198b13_13": "爾時，世尊答弗迦娑：「我今為汝受取一張，可以一張施於阿難。",
    "T01n0007_002:0198b15_14": "所以者何？",
    "T01n0007_002:0198b15_15": "阿難日夜，親侍我側，且又今日，看我疾病。",
    "T01n0007_002:0198b16_16": "若有施主，施於病人及看病者，斯則名為滿足大施。」",
    "T01n0007_002:0198b17_17": "時，弗迦娑聞佛此語，歡喜踊躍，即以一張置佛足下，又持一張，至阿難所，長跪白言：「我今以此奉施尊者，唯願納受。」",
    "T01n0007_002:0198b20_18": "阿難答言：「善哉！",
    "T01n0007_002:0198b20_19": "善哉！",
    "T01n0007_002:0198b20_20": "汝今能信天人師言，令汝長夜永得安樂，我為汝受。」",
    "T01n0007_002:0198b22_21": "於是，弗迦娑還至佛所，如來即復為說諸法，其聞法已，得阿那含果。",
    "T01n0007_002:0198b23_22": "時，弗迦娑復白佛言：「我今欲於佛法出家。」",
    "T01n0007_002:0198b24_23": "佛即喚言：「善來比丘。」",
    "T01n0007_002:0198b25_24": "鬚髮自落，袈裟著身，即成沙門，得阿羅漢。",
    "T01n0007_002:0198b26_25": "爾時，如來從其面門，放種種光，青黃赤白，頗梨紅色。",
    "T01n0007_002:0198b27_26": "於是阿難頂禮佛足，長跪叉手，而白佛言：「不審世尊！",
    "T01n0007_002:0198b28_27": "有何因緣，而現此瑞？」",
    "T01n0007_002:0198b29_28": "佛即答言：「阿難！",
    "T01n0007_002:0198b29_29": "當知我有二時，放大光明。",
    "T01n0007_002:0198c01_30": "一者在菩提樹欲成佛時放大光明，二者欲般涅槃放大光明。",
    "T01n0007_002:0198c02_31": "阿難！",
    "T01n0007_002:0198c02_32": "知不？",
    "T01n0007_002:0198c02_33": "我成阿耨多羅三藐三菩提，盡於夜分般涅槃時，亦復如是。",
    "T01n0007_002:0198c04_34": "汝今當知，我於今者，後夜分盡，在鳩尸那城力士生地熙連河側娑羅雙樹間，入般涅槃。」",
    "T01n0007_002:0198c06_35": "說此語已，諸比丘眾虛空諸天，悲號啼泣不能自勝。",
    "T01n0007_002:0198c07_36": "爾時，世尊與比丘眾，到迦屈蹉河，世尊即便入河洗浴。",
    "T01n0007_002:0198c08_37": "洗浴訖已，共比丘僧，坐於河側。",
    "T01n0007_002:0198c09_38": "爾時，淳陀心自咎責：「世尊因受我之供飯，而患腹痛，欲般涅槃。」",
    "T01n0007_002:0198c10_39": "爾時，世尊知淳陀心，告阿難言：「汝今當知，一切眾生，勿自責言：『如來因受我之供飯，致使身患而般涅槃。』",
    "T01n0007_002:0198c13_40": "所以者何？",
    "T01n0007_002:0198c13_41": "如來出世，有二種人，獲福最上。",
    "T01n0007_002:0198c14_42": "一者欲成阿耨多羅三藐三菩提時，而來奉施；二者如來臨欲般涅槃時，最後供飯。",
    "T01n0007_002:0198c16_43": "此二人福正等無異，所獲果報不可稱計，如此二施，難可值遇，如優曇鉢花時時乃有。」",
    "T01n0007_002:0198c18_44": "爾時，世尊即告淳陀：「汝今心意正有此念，不應自生如此悔責，已獲無上難得之寶，宜應自生慶幸之情。",
    "T01n0007_002:0198c20_45": "百千萬劫，佛名難聞。",
    "T01n0007_002:0198c21_46": "雖得聞名，見佛又難。",
    "T01n0007_002:0198c21_47": "雖得見佛，供養又難。",
    "T01n0007_002:0198c22_48": "雖得供養，在此二施，亦又甚難。",
    "T01n0007_002:0198c22_49": "汝今已果，不久當獲辯才智慧色力壽命。」",
    "T01n0007_002:0198c23_50": "爾時，淳陀聞佛此語，心生歡喜不能自勝，而白佛言：「快哉！",
    "T01n0007_002:0198c25_51": "世尊！",
    "T01n0007_002:0198c25_52": "我今已得如此大利。」",
    "T01n0007_002:0198c25_53": "爾時，世尊而說偈言：「布施者獲福，　　慈心者無怨，　為善者消惡，　　離欲者無惱。",
    "T01n0007_002:0198c29_0": "　若行如此行，　　不久般涅槃。」",
    "T01n0007_002:0199a01_0": "爾時，世尊說此偈已，告淳陀言：「汝今應以最後施福，廣為人說，令得聞者長夜獲安。」",
    "T01n0007_002:0199a02_1": "爾時，世尊告阿難言：「我今欲進鳩尸那城力士生地熙連河側娑羅雙樹間。」",
    "T01n0007_002:0199a04_2": "阿難白言：「唯然！",
    "T01n0007_002:0199a05_0": "世尊。」",
    "T01n0007_002:0199a05_1": "於是，如來與諸比丘，前後圍繞，而便進路，渡熙連河，住鳩尸那城力士生地娑羅林外，語阿難言：「汝可往至娑羅林中見有雙樹，孤在一處灑掃其下，使令清淨，安處繩床，令頭北首，我今身體極苦疲極。」",
    "T01n0007_002:0199a09_2": "爾時阿難及諸比丘，聞佛此語，倍增悲絕。",
    "T01n0007_002:0199a10_3": "阿難流淚奉勅而去，至彼樹下灑掃敷施，皆悉如法，還歸白言：「灑掃敷施，皆悉已畢。」",
    "T01n0007_002:0199a12_4": "爾時，世尊與諸比丘，入娑羅林，至雙樹下，右脇著床，累足而臥，如師子眠，端心正念。",
    "T01n0007_002:0199a14_5": "爾時，雙樹忽然生花，墮如來上，世尊即便問阿難言：「汝見彼樹非時生花供養我不？」",
    "T01n0007_002:0199a16_6": "阿難答言：「唯然，見之。」",
    "T01n0007_002:0199a17_7": "爾時，諸天龍神八部，於虛空中，雨眾妙花、曼陀羅花、摩訶曼陀羅花、曼殊沙花、摩訶曼殊沙花，而散佛上，又散牛頭栴檀等香，作天伎樂、歌唄讚歎。",
    "T01n0007_002:0199a20_8": "佛告阿難：「汝見虛空諸天八部供養我不？」",
    "T01n0007_002:0199a21_9": "阿難白言：「唯然，已見。」",
    "T01n0007_002:0199a22_10": "世尊又復告阿難言：「欲供養我報於恩者，不必以此香花伎樂。",
    "T01n0007_002:0199a23_11": "淨持禁戒、讀誦經典、思惟諸法深妙之義，斯則名為供養我也。」",
    "T01n0007_002:0199a25_12": "爾時，有一比丘，名優波摩那，如來昔日未取阿難為侍者時，其恒執事看視如來。",
    "T01n0007_002:0199a26_13": "時，優波摩那既見如來臥雙樹下，心大苦憹，在佛前立。",
    "T01n0007_002:0199a28_14": "爾時，世尊而告之言：「汝今不須當我前倚。」",
    "T01n0007_002:0199a29_15": "優波摩那即却一面。",
    "T01n0007_002:0199a29_16": "爾時，阿難心生疑念：「我侍佛來，經歷年載，未曾見佛作如此語。",
    "T01n0007_002:0199b02_17": "今日何故不聽前立？",
    "T01n0007_002:0199b02_18": "如來今者不久便當入般涅槃，而復不聽在前悲泣。」",
    "T01n0007_002:0199b03_19": "於是阿難即禮佛足，長跪叉手白言：「世尊！",
    "T01n0007_002:0199b04_20": "我從昔來侍佛至今，數數在於世尊前立，而未曾聞令我却退，今者何故語優波摩那使避前耶？」",
    "T01n0007_002:0199b06_21": "佛言：「阿難！",
    "T01n0007_002:0199b07_22": "諸天龍神八部之眾，聞我在於娑羅雙樹右脅而臥，皆悉競來瞻視於我。",
    "T01n0007_002:0199b08_23": "從虛空中，累至于地，四面充滿，各三十二踰闍那。",
    "T01n0007_002:0199b10_24": "此優波摩那比丘，當我前立，天龍八部生不喜心，作如是念：『如來今者在雙樹間，不久便當入般涅槃，我等最後瞻視之時，而此比丘，當佛前立。』",
    "T01n0007_002:0199b13_25": "以是因緣故令之却。",
    "T01n0007_002:0199b13_26": "阿難知不？",
    "T01n0007_002:0199b14_27": "今此八部，或有悲泣不能自勝、或有懊憹迷悶欲絕、或有以手自拔頭髮、或有牽絕嚴身具者，悉皆同聲唱如是言：『如來今者入般涅槃，何其速哉！",
    "T01n0007_002:0199b17_28": "如來出世難可值遇，如優曇鉢花時時乃現，而今不久入般涅槃。",
    "T01n0007_002:0199b19_29": "嗚呼！",
    "T01n0007_002:0199b19_30": "苦哉！",
    "T01n0007_002:0199b19_31": "世間眼滅，我等從今誰為歸導。』",
    "T01n0007_002:0199b20_32": "離欲諸天皆悉歎言：『嗚呼世間極為無常！",
    "T01n0007_002:0199b21_0": "無有受生不歸滅者。』",
    "T01n0007_002:0199b21_1": "又彼諸天，共相謂言：『世尊昔日或在毘耶離城、或在王舍城、或在舍衛國并及餘處，安居訖已，諸比丘眾從四方來，問訊世尊。",
    "T01n0007_002:0199b24_2": "我等因此，得於路側見諸比丘，禮拜供養，聽受經法，長獲福利。",
    "T01n0007_002:0199b25_3": "世尊今者既般涅槃，諸比丘僧，安居竟已，無復問訊。",
    "T01n0007_002:0199b27_4": "遊行處所，我等不復得於路側見諸比丘，禮拜供養，聽受經法，從今永失如此福利。』」",
    "T01n0007_002:0199b29_5": "爾時如來告阿難言：「若比丘、比丘尼、優婆塞、優婆夷，於我滅後，能故發心，往我四處，所獲功德不可稱計，所生之處，常在人天，受樂果報，無有窮盡。",
    "T01n0007_002:0199c03_6": "何等為四？",
    "T01n0007_002:0199c03_7": "一者如來為菩薩時，在迦比羅斾兜國藍毘尼園所生之處；二者於摩竭提國，我初坐於菩提樹下，得成阿耨多羅三藐三菩提處；三者波羅[木*奈]國鹿野苑中仙人所住轉法輪處；四者鳩尸那國力士生地熙連河側娑羅林中雙樹之間般涅槃處，是為四處。",
    "T01n0007_002:0199c09_8": "若比丘、比丘尼、優婆塞、優婆夷，并及餘人外道徒眾，發心欲往到彼禮拜，所獲功德，悉如上說。」",
    "T01n0007_002:0199c11_9": "爾時，阿難聞佛此語，白言：「世尊！",
    "T01n0007_002:0199c12_10": "我從今者當普宣告諸四部眾知此四處，若往禮拜，功德如是。」",
    "T01n0007_002:0199c13_11": "爾時，阿難復白佛言：「若有善心諸優婆夷，善持戒行，樂聽經法，欲見比丘，我等從今當云何耶？」",
    "T01n0007_002:0199c16_12": "佛言：「汝等從今勿與相見。」",
    "T01n0007_002:0199c16_13": "阿難言：「若脫遇會與之相逢，當復云何？」",
    "T01n0007_002:0199c17_14": "佛言：「勿與共語。」",
    "T01n0007_002:0199c17_15": "阿難言：「若不共語，其脫諮請，欲聞經法，當復云何？」",
    "T01n0007_002:0199c19_16": "佛言：「應為說法，但當善攝汝身、口、意。」",
    "T01n0007_002:0199c20_0": "爾時，阿難而白佛言：「我等從今如是奉行。」",
    "T01n0007_002:0199c21_0": "爾時，阿難而白佛言：「世尊入於般涅槃後，供養之法，當云何耶？」",
    "T01n0007_002:0199c22_1": "佛言：「汝今不應逆憂此事。",
    "T01n0007_002:0199c23_2": "但自思惟：『於我滅後護持正法，以昔所聞，樂為人說。",
    "T01n0007_002:0199c24_3": "所以者何？",
    "T01n0007_002:0199c24_4": "諸天自當供養我身。",
    "T01n0007_002:0199c25_5": "又婆羅門及以諸王、長者居士，此等自當供養我身。』」",
    "T01n0007_002:0199c26_6": "阿難言：「雖復天人自興供養，然我不知應依何法？」",
    "T01n0007_002:0199c27_7": "佛言：「阿難！",
    "T01n0007_002:0199c27_8": "供養我身，依轉輪聖王。」",
    "T01n0007_002:0199c28_9": "阿難又問：「供養轉輪聖王，其法云何？」",
    "T01n0007_002:0199c29_10": "佛言：「阿難！",
    "T01n0007_002:0199c29_11": "供養轉輪聖王之法，用新淨綿及以細[疊*毛]，合纏其身，如是乃至積滿千重，內金棺中，又作銀棺，盛於金棺，又作銅棺，盛於銀棺，又作鐵棺，盛於銅棺，然後灌以眾妙香油；又復棺內，以諸香華而用塗散，作眾伎樂，歌唄讚頌，然後下蓋。",
    "T01n0007_002:0200a05_12": "造大寶輿，極令高廣，軒蓋欄楯，眾妙莊嚴，以棺置上。",
    "T01n0007_002:0200a07_13": "又於城中作闍維處，掃灑四面極令清淨，以好栴檀及諸名香，聚為大[卄/積]。",
    "T01n0007_002:0200a08_14": "又於[卄/積]上，敷舒繒[疊*毛]，施大寶帳，以覆其上。",
    "T01n0007_002:0200a09_15": "然後舁舉，至闍維處，燒香散華，伎樂供養，繞彼香[卄/積]，周迴七匝，然後以棺置香[卄/積]上，而用香油，以澆灑之。",
    "T01n0007_002:0200a12_16": "然火之法，從下而起。",
    "T01n0007_002:0200a12_17": "闍維既竟，收取舍利，內金瓶中，即於彼處，而起兜婆，表剎莊嚴，懸繒幡蓋。",
    "T01n0007_002:0200a14_18": "諸人民等，恒應日日燒香散華種種供養。",
    "T01n0007_002:0200a15_19": "「阿難當知，供養轉輪聖王之法，其事如是。",
    "T01n0007_002:0200a16_20": "闍維我身，亦與王等，然起兜婆，有異於王，表剎莊嚴，應懸九繖。",
    "T01n0007_002:0200a17_21": "若有眾生，懸繒幡蓋，燒香散華，及然燈燭，禮拜讚歎我兜婆者，此人長夜獲大福利，將來不久他人亦復起大兜婆，供養其身。",
    "T01n0007_002:0200a20_22": "「阿難當知，一切眾生皆無兜婆，唯有四人得立兜婆。",
    "T01n0007_002:0200a22_0": "一者謂如來、應、正遍知、明行足、善逝、世間解、無上士、調御丈夫、天人師、佛、世尊，慈愍眾生，堪為世間作上福田，應起兜婆；二者謂辟支佛，思惟諸法自覺悟道，亦能福利世間人民，應起兜婆；三者謂阿羅漢，隨所聞法思惟漏盡，亦能福利世間人民，應起兜婆；四者謂轉輪聖王，宿殖深福，有大威德，王四天下，七寶具足，自行十善，又復勸於四天下人，亦行十善，應起兜婆。",
    "T01n0007_002:0200b01_1": "阿難！",
    "T01n0007_002:0200b01_2": "當知若有眾生以諸供具，而以供養此兜婆者，其所得福，漸次差降。」",
    "T01n0007_002:0200b04_0": "爾時，阿難聞佛此語，心生懊憹，悲號啼泣。",
    "T01n0007_002:0200b05_0": "隱於佛後，相去不遠，而以微聲，作如是言：「我今猶是學地之人，於諸法中未得深味，而天人師一旦捨我入般涅槃，我當何時踐解脫路？」",
    "T01n0007_002:0200b08_1": "即便舉手攀一樹枝，搥胸拍頭，悶絕懊惱。",
    "T01n0007_002:0200b09_2": "爾時，世尊問餘比丘：「阿難即時為在何處？」",
    "T01n0007_002:0200b10_0": "比丘答言：「阿難今者在如來後，於一樹下，啼泣懊憹。」",
    "T01n0007_002:0200b11_1": "又告比丘：「汝可往彼語阿難言：『天人之師，今欲見汝。』」",
    "T01n0007_002:0200b12_2": "比丘便往，說如來旨。",
    "T01n0007_002:0200b13_0": "阿難既聞，即便來還，至於佛所，頭面禮足，倚立一面。",
    "T01n0007_002:0200b14_1": "世尊於是問阿難言：「我於近日已為汝說，一切諸行皆悉無常，合會恩愛必歸別離。",
    "T01n0007_002:0200b16_2": "汝今何故猶生悲憹？",
    "T01n0007_002:0200b16_3": "復次。",
    "T01n0007_002:0200b16_4": "阿難！",
    "T01n0007_002:0200b16_5": "汝從往昔，侍我至今，左右執事進止去來，及通賓客皆得宜節。",
    "T01n0007_002:0200b18_6": "又復見汝身口及意，皆悉清淨無有瑕穢，汝獲福利不可稱計。」",
    "T01n0007_002:0200b19_7": "爾時，世尊告諸比丘：「阿難不應作此悲憹。",
    "T01n0007_002:0200b20_8": "所以者何？",
    "T01n0007_002:0200b21_9": "不久當得到解脫處。",
    "T01n0007_002:0200b21_10": "比丘當知，過去諸佛皆有侍者，如今阿難，未來諸佛亦復如是。",
    "T01n0007_002:0200b23_0": "比丘當知，今此阿難，智慧深妙、聰明利根，我從昔來，所說法藏，阿難皆悉憶持不忘。",
    "T01n0007_002:0200b25_0": "復次，比丘，阿難善知進止時節，若有人客，欲來見我，阿難即先思量其時：『世尊或應某時見諸比丘、或應某時見比丘尼、或應某時見優婆塞、或應某時見優婆夷、或應某時見婆羅門、或應某時見於剎利、或應某時見長者居士、或應某時見諸外道。』",
    "T01n0007_002:0200c01_1": "如是等眾，若來見我及聞說法，皆悉多獲功德福利。",
    "T01n0007_002:0200c02_2": "所以者何？",
    "T01n0007_002:0200c03_3": "悉是阿難通進見我，得其善根成熟時故。",
    "T01n0007_002:0200c04_0": "「復次，比丘，轉輪聖王有四奇特希有之法。",
    "T01n0007_002:0200c04_1": "一者若婆羅門來至轉輪聖王之所，既到見王，顏容端正，威德高顯，心生歡喜；次聞王語，音辭清徹，亦生歡喜；乃至見王，默然無言，又懷踊躍；及與王辭，還歸所止，迴戀顧慕，步步悵怏，如飢渴人不得飽滿。",
    "T01n0007_002:0200c09_2": "二者諸小剎利；三者毘舍；四者首陀羅，亦復如是，此為轉輪聖王四奇特事。",
    "T01n0007_002:0200c11_3": "當知阿難，亦有此四奇特之事。",
    "T01n0007_002:0200c12_4": "一者若諸比丘，從遠方來，欲問訊我，次見阿難，皆生歡喜；聞其說法及見默然，亦復欣悅；辭別而退，戀德情深，不能有已。",
    "T01n0007_002:0200c15_5": "二者比丘尼；三者優婆塞；四者優婆夷，亦復如是。",
    "T01n0007_002:0200c16_6": "汝等當知，阿難有此四奇特事。」",
    "T01n0007_002:0200c17_0": "爾時，世尊告阿難言：「汝今不應自生苦憹而作是言：『天人之師將般涅槃，我今無復解脫之期。』",
    "T01n0007_002:0200c19_1": "所以者何？",
    "T01n0007_002:0200c19_2": "凡我所說，一切法藏，於我滅後，思惟奉持，勤行精進，不久自當得於解脫。」",
    "T01n0007_002:0200c21_3": "爾時，阿難既得如來梵音安慰，憂憹小除，而白佛言：「我今心意，如小醒悟，欲有所請，唯願哀愍。」",
    "T01n0007_002:0200c23_4": "佛即答言：「欲請何事？」",
    "T01n0007_002:0200c23_5": "阿難言：「此鳩尸那城，比餘大國，極為邊狹，人民又復不能熾盛。",
    "T01n0007_002:0200c25_6": "唯願世尊！",
    "T01n0007_002:0200c25_7": "往餘大國：王舍城、毘耶離城、舍衛國城、婆羅[木*奈]城、阿踰闍城、瞻波城、俱睒彌城、德叉尸羅城，如是諸城，所處正中。",
    "T01n0007_002:0200c28_8": "人民熾盛，國土豐樂，皆多信心，智慧聰明，唯願世尊！",
    "T01n0007_002:0200c29_9": "往彼諸城，而般涅槃，廣利其中諸眾生等。」",
    "T01n0007_002:0201a01_10": "爾時，世尊答阿難言：「汝今不應作是請我言：『此鳩尸那城為邊狹也。』",
    "T01n0007_002:0201a03_11": "汝當諦聽，今為汝說。",
    "T01n0007_002:0201a03_12": "阿難！",
    "T01n0007_002:0201a03_13": "過去久遠，此鳩尸那城有轉輪聖王，名大善見，七寶具足，王有千子，能伏怨敵，皆以正法化諸人民。",
    "T01n0007_002:0201a06_14": "爾時，此城名鳩尸婆帝城，東西二門，其間相去十二踰闍那，南北二門，其間相去八踰闍那，其城四面，周匝七重。",
    "T01n0007_002:0201a08_15": "其內一重淳以黃金、其第二重淳以白銀、其第三重淳以琉璃、其第四重淳以頗梨、其第五重淳以車璩、其第六重淳以馬瑙、其第七重雜以眾寶。",
    "T01n0007_002:0201a12_16": "其城樓櫓皆悉七層，牕牖欄楯七寶雕飾，懸眾寶鈴寶網羅上，其間相去，盡一箭道。",
    "T01n0007_002:0201a14_17": "其城四門，門各九重，莊校嚴飾，光麗悅目。",
    "T01n0007_002:0201a15_18": "七重城外各有壍水，其水澄潔具八功德，皆以七寶而為階陛。",
    "T01n0007_002:0201a16_19": "諸雜類鳥，鸞鳳、孔雀、鳧鴈、鴛鴦，飜翔飛舞，鳴集其中。",
    "T01n0007_002:0201a17_20": "其水復有鳩牟頭華，欝波羅華，分陀利華，青、黃、赤、白、雜色蓮華。",
    "T01n0007_002:0201a19_21": "又其岸上，有七行寶樹行各異寶，微風徐起吹彼樹枝，條葉相觸，音如天樂。",
    "T01n0007_002:0201a21_0": "城中人民皆悉盈滿，安隱豐樂極為熾盛，諸五欲具如忉利天。",
    "T01n0007_002:0201a22_1": "道路之中懸諸明珠，人民行止，初無晝夜。",
    "T01n0007_002:0201a23_2": "此城恒有十種音聲，一者象聲、二者馬聲、三者車聲、四者鼓聲、五者螺聲、六者琴瑟等聲、七者歌聲、八者扣鍾擊磬設大會聲、九者讚嘆持戒人聲、十者互共說法語論之聲。",
    "T01n0007_002:0201a27_3": "大善見王，有諸威德，端正第一，眾人見者無不愛敬，長壽歡樂身無小疾。",
    "T01n0007_002:0201a29_0": "王性慈仁，愍念一切，猶如慈父憐愛其子，一切人民親敬於王，亦復如父。",
    "T01n0007_002:0201b01_1": "「阿難！",
    "T01n0007_002:0201b01_2": "大善見王，別於一時欲出園林，遊觀嬉戱，嚴四種兵，各八萬四千。",
    "T01n0007_002:0201b03_3": "又復後宮夫人婇女，亦嚴八萬四千乘車，欲隨遊看。",
    "T01n0007_002:0201b04_4": "時，王又復勅於國中諸婆羅門長者居士，令隨出遊。",
    "T01n0007_002:0201b05_5": "嚴駕辦已，時主兵臣入白王言：『四兵已辦，願王知時。』",
    "T01n0007_002:0201b06_6": "時，王即便昇白象輿，與婆羅門長者居士大臣眷屬及以四兵，前後圍繞，出往園中，象行駿疾，猶如風馳。",
    "T01n0007_002:0201b09_7": "爾時，諸臣及婆羅門、長者居士，共諫王言：『大王久在深宮之中，外諸人民無緣見王。",
    "T01n0007_002:0201b11_8": "今者既往園林遊觀，諸人民眾充塞路側，皆悉瞻仰欲見大王。",
    "T01n0007_002:0201b12_9": "以是事故，願勅御者，不須迅速。』",
    "T01n0007_002:0201b13_10": "王聞此語，即勅御者：『令徐徐行。』",
    "T01n0007_002:0201b14_11": "路邊人民，恣意瞻仰，如子見父。",
    "T01n0007_002:0201b15_0": "爾時，彼王見諸衢巷，無不平坦。",
    "T01n0007_002:0201b15_1": "又七寶樹，羅列蔭映，而無池水。",
    "T01n0007_002:0201b16_2": "即勅一臣：『夾諸路側，造七寶池，其間相去皆一百弓。』",
    "T01n0007_002:0201b17_3": "又令栽植種種名華，又復勅令：『一一池間給諸侍人，有來浴者，供以香華。",
    "T01n0007_002:0201b19_4": "又與飲食，恣意取足。",
    "T01n0007_002:0201b19_5": "如是供給，不捨晝夜。』",
    "T01n0007_002:0201b20_6": "又勅彼臣：『自今已後，四遠人民，有來求乞，隨須給與。』",
    "T01n0007_002:0201b21_7": "既到園林，與婆羅門長者居士并餘大臣，遊觀嬉戱，乃至日暮，珠光明曜，如晝無異，不見日影乃知是夜。",
    "T01n0007_002:0201b24_8": "時，王與諸婆羅門眾長者居士并餘臣民，嬉戲訖已，還歸宮城。",
    "T01n0007_002:0201b25_9": "別於他日，時婆羅門長者居士及與大臣，持眾名寶，共來獻王，王即語言：『我於近日，園林遊戲，勅於某臣，自今已去，有來求索，隨意給與，我之布施，乃至如是。",
    "T01n0007_002:0201b29_10": "卿等云何，反以眾寶而來獻我？』",
    "T01n0007_002:0201c01_0": "時王即便心自思惟：『此諸人等，所以持寶來獻我者，皆緣國中共貴之故。",
    "T01n0007_002:0201c02_1": "如此之事，由民貧來。』",
    "T01n0007_002:0201c03_2": "即勅藏臣，出諸珍寶及資生具，置四衢道，搥鍾擊鼓，唱令四遠：『大善見王！",
    "T01n0007_002:0201c04_3": "今開寶藏，以用布施，若有所須隨意來取。』",
    "T01n0007_002:0201c05_4": "王恒如是廣行布施，利益眾生不捨晝夜。",
    "T01n0007_002:0201c07_0": "「爾時，國中諸婆羅門長者居士及以大臣而白王言：『大王！",
    "T01n0007_002:0201c08_1": "常可所居宮殿，極為褊狹。",
    "T01n0007_002:0201c08_2": "我等每來問訊王時，諸侍從者不相容受，唯願大王，開拓令廣。』",
    "T01n0007_002:0201c10_3": "王聞此語，默然許之，心自念言：『我今宜應開闊住處。』",
    "T01n0007_002:0201c11_4": "時，天帝釋知王心念，呼一天子，名毗首建磨，極為妙巧，無事不能，而語之言：『今閻浮提，轉輪聖王，名大善見。",
    "T01n0007_002:0201c14_5": "其今欲更開拓宮城，汝便可下為作監匠，使其居處嚴麗雕飾如我無異。』",
    "T01n0007_002:0201c15_6": "彼天奉勅即便來下，猶如壯士屈伸臂頃，到閻浮提，當王前立。",
    "T01n0007_002:0201c17_7": "時，王既見彼天子形，風姿端正必知非凡，而問之言：『汝是何神，而忽來下？』",
    "T01n0007_002:0201c18_8": "天即答言：『大王！",
    "T01n0007_002:0201c19_9": "當知，我天帝釋之大臣也，名毗首建磨，極閑工巧。",
    "T01n0007_002:0201c20_10": "大王心欲開廣宮殿故，天帝釋遣我來下，為作監匠以助於王。』",
    "T01n0007_002:0201c21_11": "王聞此言，心懷歡喜。",
    "T01n0007_002:0201c22_12": "時，彼天子即便經始，開廓宮城，城之四門，其間相去二十四踰闍那，為王起殿。",
    "T01n0007_002:0201c24_13": "高下縱廣，各八踰闍那。",
    "T01n0007_002:0201c24_14": "七寶嚴麗如帝釋宮，其殿凡有八萬四千間隔住處，皆有七寶床帳臥具。",
    "T01n0007_002:0201c26_15": "又復為王起說法殿，高下縱廣，亦八踰闍那，七寶莊嚴無異於前。",
    "T01n0007_002:0201c28_0": "其殿四面，有七寶樹，及以名華，列植蔭映。",
    "T01n0007_002:0201c28_1": "又造寶池，其水清潔，具八功德。",
    "T01n0007_002:0201c29_2": "其殿中央，施師子座，七寶莊嚴，極為高廣，覆以寶帳，埀七寶。",
    "T01n0007_002:0202a02_3": "又為四遠來聽法者，設四寶座，黃金、白銀、琉璃、頗梨，其數凡有八萬四千。",
    "T01n0007_002:0202a03_4": "毗首建磨既為彼王造作宮城，皆悉竟已，與王辭別，忽然不現，還歸天上。",
    "T01n0007_002:0202a05_5": "「時，大善見王既見宮城皆悉修立，即勅擊鼓唱令國界：『大善見王，却後七日，當為一切說種種法，若欲樂聞，皆可來集說法殿上。』",
    "T01n0007_002:0202a08_6": "時婆羅門、長者、居士、大臣、人民，聞此唱令，至於其日，皆悉來集。",
    "T01n0007_002:0202a10_0": "時，王即便上說法殿，登師子座，一切來眾，亦皆坐於四寶之座。",
    "T01n0007_002:0202a11_1": "爾時，彼王先為諸人說十善法，然後又為開餘法門，乃至經於萬二千歲。",
    "T01n0007_002:0202a13_2": "其國眾生，若有曾聞彼王法者，命終生天，不墮三塗。",
    "T01n0007_002:0202a14_3": "阿難！",
    "T01n0007_002:0202a14_4": "彼王恒作如此利益一切眾生。",
    "T01n0007_002:0202a15_5": "阿難！",
    "T01n0007_002:0202a15_6": "時，大善見王於靜室中，心自念言：『我過去世，有何行業、修何善根，生世尊貴，有大威德，色力壽命，人無等者？",
    "T01n0007_002:0202a17_7": "正當由於過去世中，廣修布施、忍辱、慈悲故，今獲得如此報耳；我今宜應更修進勝。』",
    "T01n0007_002:0202a19_8": "而便思惟。",
    "T01n0007_002:0202a20_0": "不久之間即得初禪，乃至得於第四禪，復更修習四無量心。",
    "T01n0007_002:0202a21_1": "阿難！",
    "T01n0007_002:0202a21_2": "大善見王又教夫人及以婇女，令修四禪。",
    "T01n0007_002:0202a23_0": "大般涅槃經卷中"
}