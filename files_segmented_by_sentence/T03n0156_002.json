{
    "T03n0156_002:0130b07_0": "大方便佛報恩經卷第二",
    "T03n0156_002:0130b09_0": "失譯人名在後漢錄",
    "T03n0156_002:0130b10_0": "對治品第三",
    "T03n0156_002:0130b11_0": "爾時世尊處在大眾，猶如日輪，光明赫弈，隱蔽眾星；喻如大龍，蟠蘭椿輪，蒨練粲爛，覩之眼眩，思之意亂，威光晃曜，色無等喻。",
    "T03n0156_002:0130b13_1": "猶螢火光，日出不現；日月雖有百千光明，方於帝釋，譬如聚墨；帝釋雖有白淨妙光，方於大梵王所有光明，猶如瓦礫方於夜光摩尼寶珠；大梵天王雖有淨妙百千光明，方於如來所有光明，亦如聚墨。",
    "T03n0156_002:0130b18_2": "何以故？",
    "T03n0156_002:0130b18_3": "如來圓光七尺，乃能遠照十方世界。",
    "T03n0156_002:0130b19_4": "其中眾生遇斯光者，盲者得見，僂者得伸，拘躄眾生即得手足，邪迷眾生得覩真言——以要言之：諸不稱意皆得如願。",
    "T03n0156_002:0130b22_5": "爾時會中有七十大菩薩摩訶薩，即從座起，頭面禮佛，遶百千匝，却住一面，異口同音說百千偈讚歎如來。",
    "T03n0156_002:0130b25_0": "其名曰：不思議菩薩、離覺音菩薩、惟念安菩薩、離垢稱菩薩、無量音菩薩、大名聞菩薩、明寶髻菩薩、堅師子菩薩、獨步逝菩薩、捨所念菩薩、及智積菩薩、意善住菩薩、無極相菩薩、慧光曜菩薩、消強意菩薩、能擁護菩薩、至誠英菩薩、蓮花界菩薩、眾諸安菩薩、聖慧業菩薩、將功勳菩薩、無思議菩薩、淨梵施菩薩、寶事業菩薩、處大花菩薩、善思惟菩薩、無限法菩薩、名聞意菩薩、已辯積菩薩、自在門菩薩、十種力菩薩、有十力菩薩、大聖愍菩薩、無所越菩薩、遊寂然菩薩、在於彼菩薩、無數天菩薩、須彌光菩薩、極重藏菩薩、因超越菩薩、而獨步菩薩、威神勝菩薩、大部界菩薩、以山護菩薩、持三世菩薩、有功勳菩薩、宣名稱菩薩、日光明菩薩、師子英菩薩、時節王菩薩、師子藏菩薩、示現有菩薩、光遠照菩薩、山師子菩薩、有取施菩薩、莫能勝菩薩、為最幢菩薩、喜悅稱菩薩、堅精進菩薩、無損減菩薩、有名稱菩薩、無恐怖菩薩、無著天菩薩、大明燈菩薩、世光曜菩薩、微妙音菩薩、執功勳菩薩、除闇暝菩薩、無等倫菩薩。",
    "T03n0156_002:0130c17_1": "各於佛前發誓願言：「我等於世尊滅度之後，護持佛法，於十方界廣令流布，使不斷絕。",
    "T03n0156_002:0130c19_2": "何以故？",
    "T03n0156_002:0130c19_3": "我等今者覩如來不思議妙色光明——於光明中皆得聞不思議佛法，既聞法已，離於心障，累結永消，身心清淨——晃如天金，萬品斯照。",
    "T03n0156_002:0130c22_4": "我等思惟如是等功德利故，於如來所生大師想，生慈父想。",
    "T03n0156_002:0130c24_5": "常念佛恩，當報佛恩。",
    "T03n0156_002:0130c24_6": "何以故？",
    "T03n0156_002:0130c24_7": "得聞正法，不久當坐道場，轉正法輪，度脫一切眾生，皆令以得聞法故，得成阿耨多羅三藐三菩提。」",
    "T03n0156_002:0130c28_0": "爾時釋迦如來告一切大眾言：「是七十大菩薩摩訶薩，久於過去無量百千萬億微塵數阿僧祇劫中，已曾供養無量百千萬億恒河沙世界微塵數諸佛，於諸佛所常修梵行，供養諸佛，心不疲惓；以慈修身，善護佛法；不捨大悲，常於十方利益一切。",
    "T03n0156_002:0131a04_1": "若有眾生臨命終時，若聞一菩薩名，若二、若三、若四，乃至七十，稱名歸命者，命終即得往生有佛國土，蓮華化生，遠離婬欲；不處胞胎，離諸臭穢；其身清淨，有妙香氣；眾所恭敬，人所愛念。",
    "T03n0156_002:0131a09_0": "為人所恭敬愛念故，其心歡喜；以歡喜心故，即能發於阿耨多羅三藐三菩提心；以發阿耨多羅三藐三菩提心，能於一切眾生起大慈悲心；以發慈悲心已，次亦生於利益眾生心；以能利益眾生心已，復能發於不捨眾生心、利益眾生心、自利利彼心、滅除障礙心、寂靜煩惱心、能親近善友常生恭敬心、專意聽法心、憶持不忘思惟妙義心、願少聞多解義心、不願於多聞而不解義心；次生信如心、信如實義心；以生如實義心已，次生如說修行心；以生如說修行心已，次生不退轉心；以生不退轉心已，於諸眾生即生等對治心：「如我不喜死，一切三界二十五有，有形無形，四足多足，乃至蟻子，有命之屬，亦復如是。",
    "T03n0156_002:0131a23_1": "是故菩薩乃至自喪身命。",
    "T03n0156_002:0131a24_2": "終不枉奪他命。",
    "T03n0156_002:0131a25_0": "「如我有錢穀、帛衣被、飲食、象馬、車乘、國城、妻子、身體、手足，供養擁護，不喜他人橫來侵害者，一切眾生亦復如是。",
    "T03n0156_002:0131a27_1": "是故菩薩，乃至自喪身命，終不於諸眾生衣財飲食，生於劫奪之心。",
    "T03n0156_002:0131b01_0": "「如我不喜他人欺[夌*欠]，斷我妙色姉妹妻妾者，一切眾生亦復如是。",
    "T03n0156_002:0131b02_1": "是故菩薩，乃至喪身失命，於他美色不生邪念、染污之心，況行姧惡？",
    "T03n0156_002:0131b05_0": "「如我不喜面毀、兩舌、惡口，一切眾生亦復如是。",
    "T03n0156_002:0131b06_1": "是故菩薩，乃至喪失身命，終不妄言、兩舌，鬪亂彼此。",
    "T03n0156_002:0131b08_0": "「如我不喜杖石鞭打，搒笞拷掠者，一切眾生亦復如是。",
    "T03n0156_002:0131b09_1": "是故菩薩，乃至喪失身命，終不杖石楚毒拷掠眾生。",
    "T03n0156_002:0131b11_0": "「如我不喜杻械枷鏁桁械，繫閉縛勒，諸苦惱者，一切眾生亦復如是。",
    "T03n0156_002:0131b12_1": "是故菩薩，乃至喪失身命，終不枷鏁繫閉，杻械眾生。",
    "T03n0156_002:0131b14_0": "「如我不喜為人所[夌*欠]，強力迫愶，威恩所逼，恃怙形勢，壓伏戢遏，不令面自炳說，自顯清白者，一切眾生亦復如是。",
    "T03n0156_002:0131b16_1": "是故菩薩，乃至喪失身命，終不非理加於眾生。",
    "T03n0156_002:0131b18_0": "「如我為人之所供養，尊重讚歎，令我歡喜者，我亦常當布施眾生衣被、飲食、臥具、醫藥一切樂具。",
    "T03n0156_002:0131b20_1": "「若我造作大事，若佛事、法事、僧事，智力有限，不能令其成辦，憂愁苦惱。",
    "T03n0156_002:0131b21_2": "若有智者，見我如是憂恚懊惱，不能令事得辦，便報我言：『善男子，莫憂愁也。",
    "T03n0156_002:0131b23_3": "我當供辦，稱意所須，令汝事辦。』",
    "T03n0156_002:0131b24_4": "我聞是語，心生歡喜，是故我亦當常勸化眾生利益眾生。",
    "T03n0156_002:0131b25_5": "「如我為王賊水火，縣官所逼，若繫若閉，心生愁毒。",
    "T03n0156_002:0131b26_6": "復有智者，見我如是遇眾苦難，便往我所，善言誘喻，告言：『莫愁苦也。",
    "T03n0156_002:0131b28_7": "我當為汝求哀國王，若諸大臣，若供給財賄，若設餘方便，令汝解脫，使無衰惱。』",
    "T03n0156_002:0131c01_8": "我聞是語，心生歡喜。",
    "T03n0156_002:0131c02_0": "「是故菩薩常當勤修技藝，多諸工能：音樂倡伎，曆數算計，呪術仙藥，服乘象馬，兜矛矟箭，出陣入陣，有大武功。",
    "T03n0156_002:0131c04_1": "我有如是眾妙技藝，一切眾人，若王大臣，不敢違逆我意。",
    "T03n0156_002:0131c06_2": "兼我復有衣財飲食、珠環釵釧、金銀琉璃、珊瑚虎珀、硨璩馬瑙、真珠玫瑰、摩尼寶珠、象馬輦輿、僮僕作使、宮人美女、流泉浴池、七寶臺觀，如是種種微妙無量百千。",
    "T03n0156_002:0131c10_3": "菩薩雖有如是威武隨意，技藝百千，寶藏象馬，車乘無量，美女勝妙，臺觀、流泉、浴池，一切五欲樂具，心不貪著，而常少欲知足，好樂閑靜；山林樹下安禪靜默；雖處大眾言談語論，而心常入對治門中；雖與眾生和光塵俗，出內財產，生業息利，終不為惡，利益眾生。",
    "T03n0156_002:0131c16_4": "若有貧窮及諸苦惱，來從菩薩求索所須，菩薩隨意稱心給與。",
    "T03n0156_002:0131c17_5": "「菩薩若見有眾生愛樂佛法，而來親近供養，承事奉侍，洗足按摩，浣濯乾曬，楊枝澡水，拂拭床敷，卷褺被枕。",
    "T03n0156_002:0131c20_6": "初夜後夜供給燈燭、前食、後食、怛鉢那食、蒲闍尼食、佉陀尼食，及諸漿飲——所謂與利師漿、馥勒奢菓漿、蒲萄漿、黑石蜜漿。",
    "T03n0156_002:0131c23_7": "如是承事，乃至一七至九十日，為欲求請菩薩，聽聞佛法。",
    "T03n0156_002:0131c24_8": "菩薩爾時雖見是人如是供給，心不歡喜。",
    "T03n0156_002:0131c25_9": "何以故？",
    "T03n0156_002:0131c25_10": "菩薩久於無量阿僧祇劫中，為求佛法故；我為一切眾生心無增減故；以慈悲心故；住平等心故，時作轉輪聖王，常以十善，導化一切眾生。",
    "T03n0156_002:0131c29_0": "為我意故，歡喜奉行，命終之後，得生人天，受微妙五欲快樂，尊嚴豪貴，隨心適意；臥起入宮，服乘鞍馬，遊戲園苑，伎樂自娛，歡喜飲食；無常卒至，老病喪亡，家室男女愁毒懊惱，舉聲大哭，以手搥胸，或時拔髮，食飲灰土，悶絕躄地，持幡乘車，啼哭送之。",
    "T03n0156_002:0132a05_1": "殯埋既竟，室家男女手相扶持，還歸本家，愁毒悶絕，良久躃地，或時致病，或時狂癡，或時致死。",
    "T03n0156_002:0132a08_2": "於生者大損，於死者無益。",
    "T03n0156_002:0132a08_3": "「是時轉輪聖王前後導從，案行國界，見諸眾生受斯苦惱，愍而哀傷，而作是言：『夫為王者，王領國土，攝諸眾生。",
    "T03n0156_002:0132a11_4": "雖以十善導化，果得如是微妙五欲，而不免生老病死，無常敗壞。",
    "T03n0156_002:0132a12_5": "當知我雖以正法治國，無益於物。",
    "T03n0156_002:0132a13_6": "若無益於物，云何名為大轉輪王？",
    "T03n0156_002:0132a14_7": "云何復名為大慈父？",
    "T03n0156_002:0132a14_8": "云何復名為大醫王？",
    "T03n0156_002:0132a15_9": "云何復名為大導師？",
    "T03n0156_002:0132a15_10": "夫大導師者，導以正路，示涅槃徑，使得無為，常得安樂。",
    "T03n0156_002:0132a17_0": "我等今者名不稱行。",
    "T03n0156_002:0132a17_1": "譬如有人渴乏垂命，東西馳走，求索冷水。",
    "T03n0156_002:0132a18_2": "遙見空井，心生歡喜，而作是念：「今我此身，便為更生。",
    "T03n0156_002:0132a19_3": "何以故？",
    "T03n0156_002:0132a19_4": "若不得水，命去不遠。",
    "T03n0156_002:0132a20_5": "今見好井，必其望得，清淨冷水，濟我虛渴運急之命。」",
    "T03n0156_002:0132a21_6": "作是念已，馳犇往趣，往到井上，脫所著衣，舉著一處。",
    "T03n0156_002:0132a22_7": "入井取水而不得水，唯見毒蛇、守宮、蝮蠍百足之屬，瓦礫、荊棘及諸草穢。",
    "T03n0156_002:0132a25_0": "爾時渴人失本願故，既不得水，眾毒螫身，尋欲出井。",
    "T03n0156_002:0132a26_1": "其井朽故，陷墜嶔巖。",
    "T03n0156_002:0132a26_2": "其朽故井深一箭道，既無梯隥、繩索、杖木。",
    "T03n0156_002:0132a27_3": "雖復踴身上升，勢不能高，氣力羸惙，還墮井底，為諸毒蛇之所唼食。",
    "T03n0156_002:0132a29_4": "命未斷頃而作是言：「我若先知此井無水，尚不眼視，而況往取。",
    "T03n0156_002:0132b01_5": "今日苦毒，為井所誤。」』",
    "T03n0156_002:0132b02_6": "「爾時轉輪聖王見諸人民，室家男女，恩愛分離，受苦惱時，而作是言：『今我身者，喻如空井，雖有井名，而無有水。",
    "T03n0156_002:0132b04_7": "現有所趣，而無所獲，喪失身命，苦惱如是。",
    "T03n0156_002:0132b05_8": "我今雖處於轉輪聖王之位，七寶具足，十善導化，正法治國。",
    "T03n0156_002:0132b07_9": "令諸眾生生人天中，受其微妙五欲快樂故，未能免生老病死，恩愛分離，怨憎和合，憂悲苦惱，更相哭泣。",
    "T03n0156_002:0132b09_10": "然是我過，非眾生咎。",
    "T03n0156_002:0132b10_11": "所以者何？",
    "T03n0156_002:0132b10_12": "以我無有出世間法利益一切眾生——雖從於我，諮受善法，望獲安樂，而實不能越於苦海。』",
    "T03n0156_002:0132b13_0": "「爾時轉輪聖王復作是念：『我身今者，喻如無智大癡施主。』",
    "T03n0156_002:0132b14_1": "爾時施主值天大旱，七年不雨，樹木燋乾。",
    "T03n0156_002:0132b15_2": "時世飢饉，穀米勇貴，人民飢餓，互相茹食，飲血噉肉，更相殘害，枉濫無辜，或父食子，或子食父，父母兄弟，妻息男女，更相食噉。",
    "T03n0156_002:0132b19_0": "「爾時，大施主遊行觀看，見諸眾生飢餓顦顇，羸瘦戰掉，氣力虛微，顏貌顦顇，頭髮蓬亂，形體瘦黑。",
    "T03n0156_002:0132b21_1": "於其肩上或見擔揭，純是死人所有頭手、節腕、臂肘、脊脇、肩臂、臏膊、足指，或是肝膽腸胃。",
    "T03n0156_002:0132b23_2": "時，大施主微聲問言：『汝所擔揭者是何物也？』",
    "T03n0156_002:0132b24_3": "答言：『我所擔者是死人頭手、臂肘、節腕也。』",
    "T03n0156_002:0132b25_4": "問言：『汝擔是死人臂肘節腕，何所作為？』",
    "T03n0156_002:0132b26_5": "答言：『汝不知耶？",
    "T03n0156_002:0132b26_6": "天時亢旱，時世飢饉，穀米勇貴，人民飢餓，互相食耳。",
    "T03n0156_002:0132b27_7": "我所擔者是我飲食。』",
    "T03n0156_002:0132b29_0": "「爾時，施主聞是說已，心驚毛竪，悶絕躃地。",
    "T03n0156_002:0132c01_0": "以冷水灑面，良久乃穌。",
    "T03n0156_002:0132c01_1": "復更問言：『雖是汝食，是何人肉？』",
    "T03n0156_002:0132c02_2": "爾時餓人聞是語已，舉聲大哭，憂恚斷絕，報施主言：『不可言也。",
    "T03n0156_002:0132c03_3": "痛哉！",
    "T03n0156_002:0132c03_4": "痛哉！",
    "T03n0156_002:0132c04_0": "怪哉！",
    "T03n0156_002:0132c04_1": "怪哉！",
    "T03n0156_002:0132c04_2": "大施主！",
    "T03n0156_002:0132c04_3": "我今情實相語。",
    "T03n0156_002:0132c04_4": "我所擔者，或言是父，或言是母，或言妻子，或言兄弟，宗親骨肉。』",
    "T03n0156_002:0132c06_5": "爾時，諸飢餓人各各以情實自說因緣：『大施主！",
    "T03n0156_002:0132c07_6": "更無餘事。",
    "T03n0156_002:0132c07_7": "我等以飢餓因緣故，還相噉食耳。』",
    "T03n0156_002:0132c09_0": "「爾時，大施主聞是語已，飲氣歎息，報眾人言：『汝等今者，更莫共相食噉肉也。",
    "T03n0156_002:0132c10_1": "若有所須，衣服飲食，種種湯藥，所須之物。",
    "T03n0156_002:0132c11_2": "却後一七，汝等大眾皆集我家，我當隨汝所須，衣被、飲食、病瘦湯藥，稱意給與。』",
    "T03n0156_002:0132c13_3": "眾人聞已，心生歡喜，歎言：『善哉！",
    "T03n0156_002:0132c14_4": "善哉！",
    "T03n0156_002:0132c14_5": "未曾有也。』",
    "T03n0156_002:0132c15_0": "「爾時，施主還到其家，喚其夫人及其子息、僮僕、作使，一切皆集。",
    "T03n0156_002:0132c16_1": "於眾人中和顏悅色，發柔軟言，告喻妻子及諸作使：『汝等應當至心聽我所說。",
    "T03n0156_002:0132c18_2": "汝等知不？",
    "T03n0156_002:0132c18_3": "天時炎旱，時世饑儉，人民飢餓死者無數。",
    "T03n0156_002:0132c19_4": "我等居家，庫藏盈滿，穀米無量。",
    "T03n0156_002:0132c20_5": "可共及時，種於福田。』",
    "T03n0156_002:0132c20_6": "妻子聞已：『善哉！",
    "T03n0156_002:0132c21_7": "善哉！",
    "T03n0156_002:0132c21_8": "快善無量。",
    "T03n0156_002:0132c21_9": "我等身命亦隨施主，況於大藏錢財飲食耶？』",
    "T03n0156_002:0132c23_0": "「爾時施主心生歡喜：『汝等今者，真是我無上道伴。",
    "T03n0156_002:0132c24_1": "善哉！",
    "T03n0156_002:0132c24_2": "善哉！",
    "T03n0156_002:0132c24_3": "汝等諸人，應當各各而自處分。",
    "T03n0156_002:0132c25_4": "隨所應作，隨所應為，應作者便作，應為者速為。",
    "T03n0156_002:0132c26_5": "却後一七必令成辦。』",
    "T03n0156_002:0132c27_0": "「爾時施主一一處分已竟，即自出外處處觀看，何處當有平地寬博，安施壇施。",
    "T03n0156_002:0132c28_1": "即時安著清淨之處，除去沙鹵、株杌、荊棘。",
    "T03n0156_002:0132c29_2": "其地清淨，安施床敷氍毺毾[毯炎+登]。",
    "T03n0156_002:0133a01_3": "即時安施大眾座處已，嚴駕五百大象，負載飲食，運趣施壇。",
    "T03n0156_002:0133a03_4": "飲食如山，乳酪如池，膏油餅脯，種種餚饍，百味具足。",
    "T03n0156_002:0133a04_5": "兼有種種衣服、珠環、嚴釧、象馬、七珍，種種具足，莊嚴已竟。",
    "T03n0156_002:0133a05_6": "却後一七，明相舉時，亦於七日朝，槌鍾鳴鼓，吹大蠡貝，高聲唱言：『一切大眾！",
    "T03n0156_002:0133a07_7": "皆來集於大施主壇。』",
    "T03n0156_002:0133a09_0": "「爾時眾人聞是唱聲，心生歡喜，如蒙賢聖。",
    "T03n0156_002:0133a09_1": "聞是語已，尋聲往趣大會施壇，隨意所取，衣被、飲食、珠環、釵釧、百種湯藥、象馬、七珍，隨所好憙，恣意選取。",
    "T03n0156_002:0133a12_2": "爾時，施主所施之物，眾人持去已盡。",
    "T03n0156_002:0133a13_3": "爾時施主心生歡喜已，即還歸家。",
    "T03n0156_002:0133a14_4": "室家妻子歡喜受樂，五欲自娛。",
    "T03n0156_002:0133a14_5": "「却後一七，聞外人言：『先所受施衣被飲食者，皆藥發而死。』",
    "T03n0156_002:0133a16_6": "或未死者皆發是言：『怪哉！",
    "T03n0156_002:0133a16_7": "怪哉！",
    "T03n0156_002:0133a16_8": "是大施主雖有慈悲憐愍，供給所須衣被飲食，雖復當時充飢解渴，得濟身命，於後數日，藥發喪命。』",
    "T03n0156_002:0133a19_9": "時大施主憂恚懊惱，問其妻子：『汝等云何成熟飲食，使惡毒藥，令墮食中？』",
    "T03n0156_002:0133a20_10": "妻子、作使、諸僮僕等，皆言：『不爾。』",
    "T03n0156_002:0133a21_11": "『若不爾者，毒從何來？』",
    "T03n0156_002:0133a22_12": "答曰：『不審。』",
    "T03n0156_002:0133a23_0": "「爾時施主重自撿校，即入家中，次第案行，見一井水而覆蓋頭。",
    "T03n0156_002:0133a24_1": "問諸人言：『此是何井？』",
    "T03n0156_002:0133a24_2": "家人答言：『此是施主於小兒時養三毒蛇，穿此一井，安置其中。",
    "T03n0156_002:0133a26_3": "此井是毒蛇住處，水亦是毒，飲者殺人。』",
    "T03n0156_002:0133a27_4": "施主見已，問作使言：『汝等先作食時，不取此井水用作食也？』",
    "T03n0156_002:0133a28_5": "作使答言：『飲食猥多，當時運急，汲取此水，用作飲食。』",
    "T03n0156_002:0133a29_6": "大施主言：『怪哉！",
    "T03n0156_002:0133b01_7": "怪哉！",
    "T03n0156_002:0133b01_8": "如我今者，愚癡無智，云何養此毒蛇，作此毒井？』",
    "T03n0156_002:0133b02_9": "告語妻子：『速往填塞！",
    "T03n0156_002:0133b03_0": "中三毒蛇者，為吾燒殺！』",
    "T03n0156_002:0133b03_1": "是時，作使速往除滅。",
    "T03n0156_002:0133b04_0": "「爾時施主滅毒井已，出外觀看，見受施者，藥發而死，異口同音皆言：『坐此施主與我毒食，令我早喪身命。",
    "T03n0156_002:0133b06_1": "我若先知此食有毒者，終不噉食。』",
    "T03n0156_002:0133b07_2": "爾時施主聞是語已，心生懊惱。",
    "T03n0156_002:0133b07_3": "如彼轉輪聖王，雖復十善導化，令諸眾生得生人天，雖受如是微妙五欲，微妙快樂，猶未能免生老病死。",
    "T03n0156_002:0133b10_4": "時轉輪聖王尋發願言：『我今應當求索無上佛法、出世間法，令諸眾生讀誦翫習，遠離生死，得至涅槃。』",
    "T03n0156_002:0133b13_0": "「爾時轉輪聖王為求佛法故，於閻浮提遍處宣令：『誰解佛法？",
    "T03n0156_002:0133b14_1": "大轉輪王欲得翫習。』",
    "T03n0156_002:0133b14_2": "處處宣令，皆云言無。",
    "T03n0156_002:0133b15_3": "到一邊小國中，有一婆羅門解知佛法。",
    "T03n0156_002:0133b16_4": "爾時使者逕往詣彼，至婆羅門所，問言：『大德解佛法耶？』",
    "T03n0156_002:0133b17_5": "答言：『解也。』",
    "T03n0156_002:0133b18_0": "「爾時使者頭面禮足，報言：『大師！",
    "T03n0156_002:0133b18_1": "大轉輪王欲相顧命。",
    "T03n0156_002:0133b19_2": "惟願大師屈神德，往至彼轉輪王所。』",
    "T03n0156_002:0133b20_3": "時轉輪王遠出奉迎，頭面禮足，問訊起居，冒涉塗路，得無疲惓耶？",
    "T03n0156_002:0133b21_4": "即請入宮，於正殿上，敷王御座，前請大師：『願坐此座？』",
    "T03n0156_002:0133b22_5": "時婆羅門即昇妙座，結加趺坐。",
    "T03n0156_002:0133b24_0": "「爾時大王見於大師端坐已定，供給所須，施安已竟，合掌向於婆羅門白言：『大師！",
    "T03n0156_002:0133b25_1": "解佛法耶？』",
    "T03n0156_002:0133b26_2": "時婆羅門報言：『吾解佛法。』",
    "T03n0156_002:0133b26_3": "爾時大王報言：『大師！",
    "T03n0156_002:0133b27_4": "為我解說。』",
    "T03n0156_002:0133b27_5": "婆羅門言：『王大愚也。",
    "T03n0156_002:0133b28_6": "吾學是佛法，久受勤苦，因乃得成。",
    "T03n0156_002:0133b28_7": "今者大王，云何直欲得聞？』",
    "T03n0156_002:0133c01_0": "「爾時，大王白大師言：『欲須何物？』",
    "T03n0156_002:0133c01_1": "婆羅門言：『與我供養。』",
    "T03n0156_002:0133c02_2": "王言：『所須供養為是何物？",
    "T03n0156_002:0133c02_3": "衣被飲食耶？",
    "T03n0156_002:0133c03_4": "金銀珍寶耶？』",
    "T03n0156_002:0133c03_5": "婆羅門言：『吾不須如是供養。』",
    "T03n0156_002:0133c04_6": "王言：『若不須如是供養者，象馬車乘耶？",
    "T03n0156_002:0133c05_7": "國城妻子耶？",
    "T03n0156_002:0133c05_8": "音樂倡伎耶？』",
    "T03n0156_002:0133c05_9": "婆羅門言：『吾都不用如是供養也。",
    "T03n0156_002:0133c06_10": "若能就王身上，剜作千瘡，灌滿膏油，安施燈炷，燃以供養者，吾當為汝解說佛法。",
    "T03n0156_002:0133c08_11": "若不能者，吾欲起去。』",
    "T03n0156_002:0133c08_12": "王未答頃，尋下高座。",
    "T03n0156_002:0133c10_0": "「爾時大王即前，抱持報言：『大師！",
    "T03n0156_002:0133c10_1": "小復留懷。",
    "T03n0156_002:0133c11_0": "今我智慧微淺，功德薄少，小頃自思惟，當奉供養。』",
    "T03n0156_002:0133c13_0": "「爾時轉輪聖王即自思惟，而作是念：『我從無始世界已來，喪身無數，未曾為法。",
    "T03n0156_002:0133c14_1": "今我此身當歸壞敗，都無所為。",
    "T03n0156_002:0133c15_2": "今日正是其時。』",
    "T03n0156_002:0133c16_0": "仰報大師言：『所須供養者，當速辦之。』",
    "T03n0156_002:0133c17_0": "「爾時大王即入宮中，報諸夫人：『而我今者共汝等別。』",
    "T03n0156_002:0133c18_1": "時諸夫人聞王語已，心驚毛竪，莫知所由，微聲問王：『王欲何去？』",
    "T03n0156_002:0133c19_2": "王言：『今者我身欲剜作千燈供養大師。』",
    "T03n0156_002:0133c20_3": "時諸夫人聞王語已，夗轉躃地，舉聲大哭，悶絕吐逆，良久穌息，報大王言：『天下所重莫若己身，恭敬尊重，隨時將養，懼畏不適。",
    "T03n0156_002:0133c23_4": "今者云何毀害捐棄？",
    "T03n0156_002:0133c24_0": "王是智人，而於今日，如似顛狂，鬼魅所著耶？』",
    "T03n0156_002:0133c25_0": "王言：『不也。』",
    "T03n0156_002:0133c25_1": "『若不爾者，何緣如是，作此苦惱，供養是婆羅門，何所為耶？』",
    "T03n0156_002:0133c26_2": "王報夫人：『欲求佛法，為一切眾生。』",
    "T03n0156_002:0133c27_3": "『若為一切眾生，今日云何便見孤棄？』",
    "T03n0156_002:0133c28_4": "王報諸夫人言：『天下恩愛，皆當別離，是故吾今以身供養。",
    "T03n0156_002:0133c29_5": "欲為汝等及一切眾生，於大闇室燃大智燈，照汝生死無明黑闇，斷眾累結，生死之患，超度眾難，得至涅槃故。",
    "T03n0156_002:0134a03_6": "汝等諸人，今者云何違逆我心？』",
    "T03n0156_002:0134a03_7": "時諸夫人聞王語已，默然不對，心悲噢噎，舉聲大哭，自拔頭髮，抓摑面目，復發聲言：『我等薄相，生亡我所。』",
    "T03n0156_002:0134a06_8": "「天王有五百太子，悉皆端正，聰明智慧，人相具足。",
    "T03n0156_002:0134a07_9": "其父愛念，喻如眼目。",
    "T03n0156_002:0134a09_0": "「爾時大王語諸子言：『我於今日欲設供養，恐身命不濟，與汝等別。",
    "T03n0156_002:0134a10_1": "國土人民，所有王法，從大者治。』",
    "T03n0156_002:0134a11_2": "時，諸太子聞是語已，身體肢節、筋脉抽切。",
    "T03n0156_002:0134a12_3": "譬如人噎，又不能咽，復不得吐。",
    "T03n0156_002:0134a12_4": "微聲問父王言：『今日云何永棄孤背？』",
    "T03n0156_002:0134a13_5": "時諸太子前抱王頸，或捉手足，舉聲悲哭：『怪哉！",
    "T03n0156_002:0134a14_6": "怪哉！",
    "T03n0156_002:0134a14_7": "今日云何永失覆護？』",
    "T03n0156_002:0134a16_0": "「爾時，大王諫曉諸子，即為宣說天下恩愛皆有別離。",
    "T03n0156_002:0134a17_1": "諸子答言：『雖如父王所說，心情戀慕，不能捨離。",
    "T03n0156_002:0134a18_2": "大王今日當賜一願，令諸子等持此身命，奉上大王，為王供養婆羅門師。』",
    "T03n0156_002:0134a19_3": "王言：『諸子幼稚，未有所識。",
    "T03n0156_002:0134a20_4": "未能堪辦如是供養。",
    "T03n0156_002:0134a21_5": "如我今者遠請大師，許相供養，不得違錯。",
    "T03n0156_002:0134a22_6": "夫為孝子，不違父意，汝今云何違逆我心？』",
    "T03n0156_002:0134a23_7": "時諸太子聞是語已，舉聲吼喚，驚動神祇，舉身投地，如太山崩。",
    "T03n0156_002:0134a24_8": "「爾時大王復與諸小國王一切辭別。",
    "T03n0156_002:0134a25_9": "還至殿上，往大師所，脫身瓔珞、上妙衣服，舉著一面，端身正坐，告諸大臣諸小國王、五百太子、二萬夫人：『汝等今者，誰能為吾剜身千瘡？』",
    "T03n0156_002:0134a28_10": "夫人、太子及諸群臣，皆共同心而作是言：『我等今者，寧以利刀自剜兩目，終不能以手剜王身也。』",
    "T03n0156_002:0134b01_11": "爾時，大王心生憂惱：『而我今者單子孤露。",
    "T03n0156_002:0134b02_12": "大眾之中，乃無一人見佐助也。』",
    "T03n0156_002:0134b04_0": "「爾時大王有一旃陀羅，其性弊惡，人所怖畏。",
    "T03n0156_002:0134b05_1": "尋聲往趣，語諸太子：『且莫憂苦也。",
    "T03n0156_002:0134b05_2": "我有方便，能令大王事不得成。",
    "T03n0156_002:0134b06_3": "若不成事，還王領國，如本不異。』",
    "T03n0156_002:0134b07_4": "諸太子聞是語已，心生歡喜。",
    "T03n0156_002:0134b08_0": "時，旃陀羅往到王前，語大王言：『大王今者何所作為，剜身千燈，供養大師？』",
    "T03n0156_002:0134b09_1": "時旃陀羅言：『欲剜身者，我能為之。』",
    "T03n0156_002:0134b10_2": "王聞是語，心生歡喜，報旃陀羅言：『汝今真是我無上道伴。』",
    "T03n0156_002:0134b11_3": "時旃陀羅即在王前，喊[口*戒]噏張，高聲唱言：『大王當知殺人之法，斷頭截頸，割斷手足，抽筋拔肋，苦痛如是。",
    "T03n0156_002:0134b14_4": "大王今者能堪是不？』",
    "T03n0156_002:0134b14_5": "王聞是語，心懷歡喜。",
    "T03n0156_002:0134b15_6": "時旃陀羅持牛舌刀就王身上，於眴速頃遍體剜作數滿千瘡。",
    "T03n0156_002:0134b16_7": "時旃陀羅謂王意退，而反不移，投刀於地，馳走而去。",
    "T03n0156_002:0134b19_0": "「爾時大王於身諸瘡灌滿膏油已，取上妙細[疊*毛]，纏以為炷。",
    "T03n0156_002:0134b20_1": "爾時婆羅門大師見於大王作是事已，作是念言：『我今應當先為大王宣說佛法。",
    "T03n0156_002:0134b22_2": "何以故？",
    "T03n0156_002:0134b22_3": "大王今當燃身諸燈，恐命不濟。",
    "T03n0156_002:0134b23_4": "命若不濟，誰當聽法？』",
    "T03n0156_002:0134b23_5": "思惟是已，告大王言：『精進如是，難為能為，修此苦行，為聞佛法。",
    "T03n0156_002:0134b25_6": "諦聽！",
    "T03n0156_002:0134b25_7": "諦聽！",
    "T03n0156_002:0134b25_8": "善思念之！",
    "T03n0156_002:0134b25_9": "吾當為王宣說佛法。』",
    "T03n0156_002:0134b26_10": "王聞是語，心大歡喜，譬如孝子新喪父母，其子愁毒，苦不可言，父母還活，其子歡喜。",
    "T03n0156_002:0134b28_11": "王聞是語，亦復如是。",
    "T03n0156_002:0134b28_12": "時婆羅門即便為王而說半偈，謂興衰法：「『夫生輒死，　　此滅為樂。』",
    "T03n0156_002:0134c02_0": "「王聞法已，心生歡喜，告諸太子及諸大臣，而作是言：『諸人若於我有慈愍心者，應為我憶持是法。",
    "T03n0156_002:0134c04_1": "於諸國土，處處聚落，有人民處，城市巷陌，宣王優命：「諸人當知！",
    "T03n0156_002:0134c05_2": "大轉輪王見諸人民，一切眾生，沒於苦海，未能出惡。",
    "T03n0156_002:0134c06_3": "於諸眾生起大悲心，剜身千燈，求於半偈。",
    "T03n0156_002:0134c07_4": "諸人今當感大王大慈悲心，應當書寫此偈，讀誦翫習，思惟其義，如說修行。」』",
    "T03n0156_002:0134c09_5": "諸人聞是語已，心生歡喜，異口同音讚大王言：『善哉！",
    "T03n0156_002:0134c10_6": "善哉！",
    "T03n0156_002:0134c11_0": "大王真是大慈悲父，為諸眾生修此苦行。",
    "T03n0156_002:0134c12_0": "我等應當速往書寫。』",
    "T03n0156_002:0134c12_1": "或紙或帛，或於石上，或於樹木、瓦礫、草葉，蹊徑要路，多人行處，亦皆書寫。",
    "T03n0156_002:0134c14_2": "其見聞者皆發阿耨多羅三藐三菩提心。",
    "T03n0156_002:0134c16_0": "「爾時大王即燃千燈供養大師，其明遠照十方世界，其燈光中亦出音聲說此半偈，其聞法者皆發阿耨多羅三藐三菩提心。",
    "T03n0156_002:0134c18_1": "其光上照乃至忉利天宮，其燈光明，悉能蔽隱諸天光明。",
    "T03n0156_002:0134c20_2": "時忉利天王見此光明遠照天宮，即作是念：『以何因緣有此光明？』",
    "T03n0156_002:0134c21_3": "即以天眼觀於世間，見是大轉輪王以大慈悲熏修其心，為一切眾生故，剜身千燈，供養大師，為度一切眾生故。",
    "T03n0156_002:0134c24_4": "『是故我等今當往於世間，勸戒佐助，令心歡喜。』",
    "T03n0156_002:0134c25_5": "即下世間，化作凡人，往詣王所，問大王言：『剜身千燈，修此苦行，為求半偈，何所作為？』",
    "T03n0156_002:0134c27_6": "報言：『善男子！",
    "T03n0156_002:0134c27_7": "我為一切眾生故，令發阿耨多羅三藐三菩提心。』",
    "T03n0156_002:0134c29_0": "「爾時化人即復釋身，光明威耀，曒然炳著。",
    "T03n0156_002:0134c29_1": "時天帝釋報大王言：『作是供養，願求天王耶？",
    "T03n0156_002:0135a02_0": "魔王、梵王耶？』",
    "T03n0156_002:0135a02_1": "是時轉輪聖王報天帝釋言：『我亦不求人天尊貴，正欲求阿耨多羅三藐三菩提，為一切眾生故。",
    "T03n0156_002:0135a04_2": "不安者安，不解者解，未度者度，未得道者，欲令得道。』",
    "T03n0156_002:0135a05_3": "天帝釋言：『大王今者不乃愚耶？",
    "T03n0156_002:0135a06_4": "求阿耨多羅三藐三菩提者，久受勤苦，乃可得成，汝今云何欲求無上道耶？』",
    "T03n0156_002:0135a08_5": "報天帝釋言：『假使熱鐵輪在我頂上旋，終不以此苦，退於無上道。』",
    "T03n0156_002:0135a09_6": "『汝今雖發是言，吾不信也。』",
    "T03n0156_002:0135a10_7": "時轉輪聖王即於天王釋前，立此誓言：『我若不真實求於阿耨多羅三藐三菩提，欺誑天王釋者，使我千瘡終無愈時。",
    "T03n0156_002:0135a13_8": "若不爾者，血當為乳，千瘡平復。』",
    "T03n0156_002:0135a14_0": "說是語時，即復如故。",
    "T03n0156_002:0135a14_1": "天王釋言：『善哉大王！",
    "T03n0156_002:0135a15_0": "真是大悲！",
    "T03n0156_002:0135a15_1": "修大悲者，如是苦行，不久當得阿耨多羅三藐三菩提。",
    "T03n0156_002:0135a16_2": "得三菩提時，要先度我。』",
    "T03n0156_002:0135a17_3": "時天帝釋放大光明，遍照王身，與百千諸天俱時發阿耨多羅三藐三菩提心。",
    "T03n0156_002:0135a18_4": "「五百大子見其父王身瘡平復，歡喜無量，即前頭面禮足，却住一面，合掌向父，異口同音俱發聲言：『未曾有也！",
    "T03n0156_002:0135a21_5": "今者父王真是大悲，愍傷一切。』",
    "T03n0156_002:0135a22_6": "王報太子：『汝等若是孝子者，當發阿耨多羅三藐三菩提心。』",
    "T03n0156_002:0135a23_7": "是諸太子聞是語已，心生歡喜，感於父王重恩分故，尋聲即發阿耨多羅三藐三菩提心。",
    "T03n0156_002:0135a25_8": "二萬夫人，百千婇女亦復如是。」",
    "T03n0156_002:0135a27_0": "爾時眾中有七十恒河沙等眾生，皆發聲聞、辟支佛心。",
    "T03n0156_002:0135a28_1": "復有無量天人及乾闥婆、阿修羅、迦樓羅、緊那羅、摩睺羅伽、人、非人等，見聞是已，皆發道心，歡喜而去。",
    "T03n0156_002:0135b02_0": "大方便佛報恩經發菩提心品第四",
    "T03n0156_002:0135b03_0": "爾時會中有一大菩薩摩訶薩，名曰喜王，即從座起，偏袒右肩，右膝著地，合掌仰白如來，而作是言：「菩薩云何知恩報恩？」",
    "T03n0156_002:0135b05_1": "佛告喜王菩薩：「善男子！",
    "T03n0156_002:0135b06_2": "諦聽！",
    "T03n0156_002:0135b06_3": "諦聽！",
    "T03n0156_002:0135b06_4": "菩薩摩訶薩知恩者，當發阿耨多羅三藐三菩提心；報恩者，亦當教一切眾生，令發阿耨多羅三藐三菩提心。",
    "T03n0156_002:0135b09_5": "若發菩提心，云何而發？",
    "T03n0156_002:0135b09_6": "菩薩因何事故，所以能發？",
    "T03n0156_002:0135b10_7": "善男子！",
    "T03n0156_002:0135b10_8": "菩薩摩訶薩初發三菩提心時，立大誓願，作如是言：『若我得阿耨多羅三藐三菩提時，當大利益一切眾生，要當安置一切眾生大涅槃中，復當教化一切眾生，悉令具足般若波羅蜜，是則名為自利，亦名利他。』",
    "T03n0156_002:0135b15_9": "是故初發菩提心者，則得名為菩提因緣、眾生因緣、正義因緣、三十七助道法因緣，攝取一切善法根本。",
    "T03n0156_002:0135b17_10": "是故菩薩名為大善，亦名一切眾生善根，能破一切眾生身口意等三業諸惡。",
    "T03n0156_002:0135b19_11": "一切世間所有誓願，及出世間所有誓願，無有能勝阿耨多羅三藐三菩提，如是誓願無勝無上。",
    "T03n0156_002:0135b21_12": "菩薩摩訶薩初發三菩提心時，有五事：一者，性；二者，行；三者，境界；四者，功德；五者，增長。",
    "T03n0156_002:0135b23_13": "菩薩若能發菩提心，則得名為菩薩摩訶薩，定得阿耨多羅三藐三菩提，修大乘行。",
    "T03n0156_002:0135b25_14": "是故初發菩提心，即能攝取一切善法。",
    "T03n0156_002:0135b26_15": "菩薩摩訶薩發菩提心，修行漸得阿耨多羅三藐三菩提；若不發心，終不能得；是故發心即得阿耨多羅三藐三菩提根本。",
    "T03n0156_002:0135b29_16": "菩薩摩訶薩見苦眾生，心生憐愍，是故菩薩因慈悲心故，能發阿耨多羅三藐三菩提心；因阿耨多羅三藐三菩提心，即能習三十七品；因三十七品故，得阿耨多羅三藐三菩提，是故發心名為根本。",
    "T03n0156_002:0135c05_0": "發菩提心故，行菩薩尸羅，是故發心名根、名因，名枝、名葉，亦名華、名果，亦名為子。",
    "T03n0156_002:0135c06_1": "菩薩發心畢竟不畢竟，畢竟者乃至得阿耨多羅三藐三菩提，終不退失；不畢竟者，有退有失。",
    "T03n0156_002:0135c09_2": "退有二種：畢竟退、不畢竟退。",
    "T03n0156_002:0135c09_3": "畢竟退者，終不能發阿耨多羅三藐三菩提心，不能推求修習其法；不畢竟退者，求菩提心，修習其法。",
    "T03n0156_002:0135c12_4": "是菩提心有四種：一者，若善男子、若善女人，若見若聞諸佛菩薩不可思議事，爾時即生信敬之心，作是念言：『佛菩薩事不可思議。",
    "T03n0156_002:0135c15_5": "若佛菩薩不可思議事是可得者，我亦當得阿耨多羅三藐三菩提。』",
    "T03n0156_002:0135c16_6": "是故至心念於菩提，發菩提心。",
    "T03n0156_002:0135c17_7": "復有不見諸佛菩薩不思議事，以聞諸佛菩薩祕密之藏；聞已，即生信敬之心；得生信心故，為阿耨多羅三藐三菩提及摩訶般若，是故發菩提心。",
    "T03n0156_002:0135c20_8": "復有不見諸佛菩薩不思議事，亦不聞法，見法滅時，復作是念：『無上佛法能滅眾生無量苦惱，作大利益。",
    "T03n0156_002:0135c23_9": "惟諸佛菩薩能令佛法久住不滅。",
    "T03n0156_002:0135c24_0": "我今亦當發菩提心，令諸眾生遠離煩惱。",
    "T03n0156_002:0135c24_1": "願我此身受大苦事，護持佛法久住於世故，發菩提心。』",
    "T03n0156_002:0135c26_2": "復有不見諸佛菩薩法滅時，唯見惡世諸眾生等，具重煩惱、貪欲、瞋恚、愚癡等；無慙、無愧、慳悋等；嫉妬、恚癡、苦惱等；不信、邪疑、懶惰等。",
    "T03n0156_002:0135c29_3": "見是事已，即作此念：『大惡世時，眾生不能修善。",
    "T03n0156_002:0136a01_4": "如是惡時，尚不能發二乘之心，何況阿耨多羅三藐三菩提心？",
    "T03n0156_002:0136a02_5": "我今當發菩提心，發菩提心已，乃當教一切眾生令發阿耨多羅三藐三菩提心。』」",
    "T03n0156_002:0136a05_0": "爾時喜王菩薩復白佛言：「世尊！",
    "T03n0156_002:0136a05_1": "菩薩知恩，自發菩提心；菩薩報恩，教一切眾生令發菩提心者；如來世尊於生死時初發菩提心，因何事發？」",
    "T03n0156_002:0136a08_2": "佛言：「善男子！",
    "T03n0156_002:0136a08_3": "過去久遠不可計劫生死中，時以重煩惱，起身口意業故，墮在八大地獄，所謂：阿訶訶地獄、阿婆婆地獄、阿達多地獄、銅釜大銅釜、黑石大黑石，乃至火車地獄。",
    "T03n0156_002:0136a12_4": "我於爾時，墮在火車地獄中，共兩人竝挽火車。",
    "T03n0156_002:0136a13_5": "牛頭阿傍在車上坐，緘脣切齒，張目吹火，口眼耳鼻，煙炎俱起，身體殊大，臂脚盤結，其色赤黑，手執鐵杖，隨而鞭之。",
    "T03n0156_002:0136a16_6": "我時苦痛，努力挽車，力勵前進。",
    "T03n0156_002:0136a16_7": "時我徒伴劣弱少力，劣弱在後。",
    "T03n0156_002:0136a17_8": "是時牛頭阿傍以鐵叉刺腹，鐵杖鞭背，血出沐浴，隨體而流。",
    "T03n0156_002:0136a19_0": "其人苦痛，高聲大喚，苦痛難忍，或稱父母，或稱妻子。",
    "T03n0156_002:0136a20_1": "雖作如是唱喚，無益於己。",
    "T03n0156_002:0136a20_2": "我時見是，受大苦惱，心生哀愍，因慈心生故，發菩提心。",
    "T03n0156_002:0136a22_0": "為此眾罪人故，勸請牛頭阿傍：『此罪人者，甚可憐愍。",
    "T03n0156_002:0136a23_1": "小復加哀，垂慈憐愍。』",
    "T03n0156_002:0136a23_2": "牛頭阿傍聞已，心生瞋恚，尋以鐵叉前刺我頸，尋時命終，即得脫於火車地獄百劫中罪。",
    "T03n0156_002:0136a25_3": "我以發阿耨多羅三藐三菩提心故，即脫火車地獄之罪。」",
    "T03n0156_002:0136a27_0": "佛告喜王：「挽火車者，今我身是。",
    "T03n0156_002:0136a27_1": "因發菩提心故，疾得成佛。",
    "T03n0156_002:0136a28_2": "是故當知，一切眾生發菩提心，其事非一：或因慈心，或因恚心；或因施心，或因慳心；或因歡喜，或因煩惱；或因恩愛別離，或因怨憎和合；或因親近善知識，或因惡友；或因見佛，或因聞法。",
    "T03n0156_002:0136b03_3": "是故當知，一切眾生發菩提心，各各不同。",
    "T03n0156_002:0136b04_4": "喜王！",
    "T03n0156_002:0136b05_0": "當知菩薩摩訶薩知恩報恩，其事如是。」",
    "T03n0156_002:0136b05_1": "說是法時，萬八千人發阿耨多羅三藐三菩提心。",
    "T03n0156_002:0136b07_2": "一切大眾中有得須陀洹乃至阿羅漢。",
    "T03n0156_002:0136b07_3": "時天龍、鬼神、人及非人，亦能發聲聞、辟支佛心，聞法歡喜，頭面作禮，右遶而去。",
    "T03n0156_002:0136b10_0": "大方便佛報恩經卷第二"
}