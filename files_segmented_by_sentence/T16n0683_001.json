{
    "T16n0683_001:0777a03_0": "佛說諸德福田經",
    "T16n0683_001:0777a05_0": "西晉沙門法立、法炬共譯聞如是：一時佛在舍衛國祇樹給孤獨園，與大比丘千二百五十，菩薩萬人，大眾無數，圍繞說法。",
    "T16n0683_001:0777a08_1": "爾時天帝釋與諸欲天子三萬二千，各將營從，不可稱數，來詣佛所，稽首于地，皆坐一面。",
    "T16n0683_001:0777a10_2": "爾時天帝察眾坐定，承佛神旨，從坐而起，整服作禮，長跪叉手，白世尊曰：「欲有所問，唯願彰演垂世軌則！」",
    "T16n0683_001:0777a12_3": "佛告天帝：「譬如冥室，不求燈火，焉有所見！",
    "T16n0683_001:0777a13_4": "善哉問矣，吾當為汝分別說之！」",
    "T16n0683_001:0777a14_5": "天帝白佛：「夫人種德，欲求影福，豈有良田果報無限，種絲髮之德本，獲無量之福乎！",
    "T16n0683_001:0777a16_6": "唯願天尊敷揚惠訓，令此愚曚福報無量！」",
    "T16n0683_001:0777a17_7": "天尊歎曰：「快哉，天帝！",
    "T16n0683_001:0777a18_8": "開意所問，法無上矣！",
    "T16n0683_001:0777a18_9": "諦聽，善思！",
    "T16n0683_001:0777a18_10": "吾當具演，令汝歡喜。」",
    "T16n0683_001:0777a19_11": "天帝大眾受教而聽。",
    "T16n0683_001:0777a19_12": "佛告天帝：「眾僧之中，有五淨德，名曰福田。",
    "T16n0683_001:0777a20_13": "供之得福，進可成佛。",
    "T16n0683_001:0777a21_14": "何謂為五？",
    "T16n0683_001:0777a21_15": "一者、發心離俗，懷佩道故；二者、毀其形好，應法服故；三者、永割親愛，無適莫故；四者、委棄軀命，遵眾善故；五者、志求大乘，欲度人故。",
    "T16n0683_001:0777a24_16": "以此五德，名曰福田。",
    "T16n0683_001:0777a25_17": "為良為美，為無早喪，供之得福，難為喻矣！」",
    "T16n0683_001:0777a26_18": "爾時世尊以偈頌曰：「毀形守志節，　　割愛無所親，　出家弘聖道，　　願度一切人，　五德超世務，　　名曰最福田，　供養獲永安，　　其福第一尊。」",
    "T16n0683_001:0777b02_0": "佛告天帝：「復有七法廣施，名曰福田，行者得福，即生梵天。",
    "T16n0683_001:0777b03_1": "何謂為七？",
    "T16n0683_001:0777b03_2": "一者、興立佛圖、僧房、堂閣；二者、園果、浴池、樹木清涼；三者、常施醫藥，療救眾病；四者、作牢堅船，濟度人民；五者、安設橋梁，過度羸弱；六者、近道作井，渴乏得飲；七者、造作圊廁，施便利處。",
    "T16n0683_001:0777b07_3": "是為七事得梵天福。」",
    "T16n0683_001:0777b08_4": "爾時世尊，以偈頌曰：「起塔立精舍，　　園果施清涼，　病則醫藥救，　　橋船度人民，　曠路作好井，　　渴乏得安身，　所生食甘露，　　無病常安寧，　造廁施清淨，　　除穢致輕悅，　後無便利患，　　莫見穢惡者。",
    "T16n0683_001:0777b15_0": "　譬如五河流，　　晝夜無休息，　此德亦如斯，　　終得昇梵天。」",
    "T16n0683_001:0777b17_0": "於時座中有一比丘，名曰聽聰，聞法欣悅，即從坐起，為佛作禮，長跪叉手，白世尊曰：「佛教真諦，洪潤無量。",
    "T16n0683_001:0777b19_1": "所以者何？",
    "T16n0683_001:0777b19_2": "我念宿命無數世時，生波羅奈國，為長者子。",
    "T16n0683_001:0777b20_3": "於大道邊，作小精舍，床臥漿糧，供給眾僧，行路頓乏，亦得止息。",
    "T16n0683_001:0777b22_4": "緣此功德，命終生天，為天帝釋，下生世間，為轉輪聖王，各三十六反，典領天、人，足下生毛，躡虛而遊，九十一劫，食福自然。",
    "T16n0683_001:0777b25_5": "今值世尊，顧臨眾生，蠲我愚濁，安以淨慧，生死栽枯，號曰真人，福報誠諦，其為然矣！」",
    "T16n0683_001:0777b27_6": "爾時聽聰以偈頌曰：「惟念過去世，　　供養為輕微，　蒙報歷遐劫，　　餘福值天師。",
    "T16n0683_001:0777c01_0": "　淨慧斷生死，　　癡愛情無遺，　佛恩流無窮，　　是故重自歸。」",
    "T16n0683_001:0777c03_0": "於時聽聰禮已還坐。",
    "T16n0683_001:0777c03_1": "復有一比丘，名曰波拘盧，從座而起，整服作禮，長跪叉手，白世尊曰：「我念宿命，生拘夷那竭國，為長者子。",
    "T16n0683_001:0777c06_2": "時世無佛，眾僧教化，大會說法，我往聽經。",
    "T16n0683_001:0777c07_3": "聞法歡喜，持一藥果，名呵梨勒，奉上眾僧。",
    "T16n0683_001:0777c08_4": "緣此果報，命終昇天，下生世間，恒處尊貴，端正雄傑，與眾超絕，九十一劫，未曾有病。",
    "T16n0683_001:0777c10_5": "餘福值佛，光導癡冥，授我法藥，逮得應真，力能移山，慧能消惡。",
    "T16n0683_001:0777c11_6": "善哉福報，為真諦矣！」",
    "T16n0683_001:0777c12_7": "爾時波拘盧以偈頌曰：「慈澤潤枯槁，　　德勳濟苦患，　一果之善本，　　享福迄今存。",
    "T16n0683_001:0777c15_0": "　佛垂真諦義，　　蒙教超出淵，　聖眾祐無極，　　稽首上福田。」",
    "T16n0683_001:0777c17_0": "於時波拘盧禮已還坐。",
    "T16n0683_001:0777c17_1": "復有一比丘，名曰須陀耶，即從座起，整服作禮，長跪叉手，白世尊曰：「我自惟念先世之時，生維耶離國，為小家子。",
    "T16n0683_001:0777c20_2": "時世無佛，眾僧行教化。",
    "T16n0683_001:0777c20_3": "我時持酪，入市欲賣，值遇眾僧，大會講法，過而立聽，法言微妙，聞之歡悅，即舉瓶酪，布施眾僧。",
    "T16n0683_001:0777c23_4": "眾僧呪願，益懷欣踊。",
    "T16n0683_001:0777c23_5": "緣此福報，壽終生天，下生世間，財富無限，九十一劫，豪尊榮貴。",
    "T16n0683_001:0777c25_6": "末後餘愆，生於世間，母妊數月，得病命終，埋母塚中，月滿乃生。",
    "T16n0683_001:0777c26_7": "塚中七年，飲死母乳，用自濟活。",
    "T16n0683_001:0777c27_8": "微福值佛，開闡明法，超度死地，逮得應真。",
    "T16n0683_001:0777c28_9": "諦哉罪福，誠如佛教！」",
    "T16n0683_001:0777c29_10": "爾時須陀耶以偈頌曰：「前為小家子，　　賣酪以自存，　欣踊施微薄，　　得離三苦患。",
    "T16n0683_001:0778a03_0": "　雖罪塚中生，　　飲乳活七年，　因緣得解脫，　　歸命聖福田。」",
    "T16n0683_001:0778a05_0": "於時須陀耶禮已還坐。",
    "T16n0683_001:0778a05_1": "復有一比丘，名曰阿難，即從座起，整服作禮，長跪叉手，白世尊曰：「我念宿命，生羅閱祇國，為庶民子，身生惡瘡，治之不差。",
    "T16n0683_001:0778a08_2": "有親友道人，來語我言：『當浴眾僧，取其浴水，以用洗瘡，便可除愈，又可得福！』",
    "T16n0683_001:0778a10_3": "我即歡喜，往到寺中，加敬至心，更作新井，香油浴具，洗浴眾僧，以汁洗瘡，尋蒙除愈。",
    "T16n0683_001:0778a12_4": "從此因緣，所生端正，金色晃昱，不受塵垢，九十一劫，常得淨福，僧祐廣遠。",
    "T16n0683_001:0778a14_5": "今復值佛，心垢消滅，逮得應真。」",
    "T16n0683_001:0778a14_6": "阿難於佛前以偈頌曰：「聖眾為良醫，　　救濟苦惱患，　洗浴施清淨，　　瘡愈蒙得安。",
    "T16n0683_001:0778a18_0": "　所生常端正，　　殊異紫金顏，　德潤無崖限，　　歸命良福田。」",
    "T16n0683_001:0778a20_0": "阿難禮已還坐。",
    "T16n0683_001:0778a20_1": "爾時座中有一比丘尼，名曰奈女，即從座起，整服作禮，長跪叉手，白佛言：「我念先世，生波羅奈國，為貧女人。",
    "T16n0683_001:0778a22_2": "時世有佛，名曰迦葉，時與大眾，圍繞說法。",
    "T16n0683_001:0778a23_3": "我時在座，聞經歡喜，意欲布施，顧無所有，自惟貧賤，心用悲感，詣他園圃，乞求果蓏，當以施佛。",
    "T16n0683_001:0778a26_4": "時得一奈，大而香好，擎一盂水并奈一枚，奉迦葉佛及諸眾僧。",
    "T16n0683_001:0778a27_5": "佛知至意，呪願受之，分布水、奈，一切周普。",
    "T16n0683_001:0778a28_6": "緣此福祚，壽盡生天，得為天后。",
    "T16n0683_001:0778a29_7": "下生世間，不由胞胎，九十一劫，生奈華中，端正鮮淨，常識宿命。",
    "T16n0683_001:0778b01_8": "今值世尊，開示道眼。」",
    "T16n0683_001:0778b02_9": "爾時奈女以偈頌曰：「三尊慈潤普，　　慧度無男女，　水果施弘報，　　緣得離眾苦。",
    "T16n0683_001:0778b05_0": "　在世生華中，　　上則為天后，　自歸聖眾祐，　　福田最深厚。」",
    "T16n0683_001:0778b07_0": "比丘尼奈女禮已還坐。",
    "T16n0683_001:0778b07_1": "於時天帝即從座起，為佛作禮，白世尊曰：「我先世時，生拘留大國，為長者子。",
    "T16n0683_001:0778b09_2": "青衣抱行，入城遊觀，值遇眾僧，街巷分衛。",
    "T16n0683_001:0778b10_3": "時見人民，施者甚多，即自念言：『願得財寶，布施眾僧，不亦快乎！』",
    "T16n0683_001:0778b11_4": "即解珠瓔，布施眾僧。",
    "T16n0683_001:0778b12_5": "同心呪願，歡喜而去。",
    "T16n0683_001:0778b12_6": "從此因緣，壽終即生忉利天上，為天帝釋，九十一劫，永離八難。」",
    "T16n0683_001:0778b14_7": "於是天帝以偈頌曰：「德高無過者，　　開福塞禍元，　聖眾神定力，　　童幼發歡喜。",
    "T16n0683_001:0778b17_0": "　效眾悅意施，　　遷神典二天，　自歸世最厚，　　世世願奉尊。」",
    "T16n0683_001:0778b19_0": "佛告天帝及諸大眾：「聽我所說，宿命所行。",
    "T16n0683_001:0778b20_0": "昔我前世於波羅奈國，近大道邊，安施圊廁，國中人民，得輕安者，莫不感義。",
    "T16n0683_001:0778b21_1": "緣此功德，所生淨潔，累劫行道，穢染不污，功祚大備，自致成佛。",
    "T16n0683_001:0778b23_2": "金體光耀，塵水不著，食自消化，無便利之患。」",
    "T16n0683_001:0778b24_3": "於是世尊以偈頌曰：「忍穢修福事，　　為人所不污，　造廁施便利，　　煩重得輕安。",
    "T16n0683_001:0778b27_0": "　此德除貢高，　　因解生死緣，　進登成佛道，　　空淨巍巍尊。」",
    "T16n0683_001:0778b29_0": "佛告天帝：「九十六種道，佛道最尊；九十六種法，佛法最真；九十六種僧，佛僧最正。",
    "T16n0683_001:0778c01_1": "所以者何？",
    "T16n0683_001:0778c02_2": "如來從阿僧祇劫，發願誠諦，殞命積德，誓為眾生，國財、妻子、頭目、血肉，以用布施，無戀愛之心。",
    "T16n0683_001:0778c04_3": "心若虛空，無所不覆，六度、四等眾善普備，德慧成滿，乃得為佛。",
    "T16n0683_001:0778c05_4": "身色紫金，相好無比；去來現在，無不照達；三界尊天，莫能及者；言信德重，震動天地。",
    "T16n0683_001:0778c07_5": "其有眾生，發一敬心向如來者，勝獲大千世界之珍寶矣！",
    "T16n0683_001:0778c09_6": "說三十七品、十二部經，分別罪福，言皆至誠，開三乘教，各得奉行，聞者歡喜，樂作沙門，信佛行法，志尚清高。",
    "T16n0683_001:0778c11_7": "眾僧之中，有四雙八輩、十二賢者，捨世貪諍，導世開福，天、人路通，眾僧之由矣。",
    "T16n0683_001:0778c13_8": "是為最尊無上之道，諸佛、菩薩、緣覺、應真皆從中出，教化一切，度脫群生。」",
    "T16n0683_001:0778c15_9": "佛說是時，天帝釋眾皆發無上正真道意，不可計人得法眼淨。",
    "T16n0683_001:0778c16_10": "於是阿難長跪叉手，白佛言：「此名何經？",
    "T16n0683_001:0778c17_11": "云何奉持？」",
    "T16n0683_001:0778c18_12": "佛告阿難：「是經名曰『諸德福田』，常奉持之，明宣經道，莫令缺減！」",
    "T16n0683_001:0778c19_13": "佛說經已，天帝釋眾、一切眾會，莫不歡喜，作禮而去。",
    "T16n0683_001:0778c21_0": "佛說諸德福田經"
}