{
    "X04n0223_111:0731b21_0-0": "大方廣佛新華嚴經合論卷第一百十一唐于闐國三藏沙門實叉難陀譯經唐太原方山長者李通玄造論唐福州開元寺沙門志寧釐經合論入法界品第三十九之二十四【論】第一正入當位法門中從爾時善財童子至我唯知此教化眾生善根解脫於此段長科六門一爾時善財童子已下至現本清淨法性身有十五行經明善財往見大願精進力救護一切眾生夜神所見夜神所現差別不同分二時善財童子已下至是為十有十五行半經明善財見夜神五體投地頂禮發十種心分三發是心已下至頌有六十六行半經明善財得彼夜神與諸菩薩佛剎微塵數同行分并善財說十行頌歎夜神德如文具明四爾時善財已下至阿耨多羅三藐三菩提得不退轉有六十六行經明夜神答善財法門名目及悟此門現種種色身無盡分五善男子如汝所問從幾時來發菩提心修菩薩行已下至滿足大願成就諸力有三十七行經明夜神告善財菩薩智輪遠離一切分別境界不可以生死中長短染淨廣狹多少所知分六佛子乃往古世過世界海已下至頌有五紙半經此一段明夜神答善財發心久如分已下一段頌明夜神重頌前法隨文釋義者善財見彼夜神在大眾中坐普見一切宮殿摩尼王藏師子之座普現法界國土摩尼寶網彌覆其上者表無功之智體淨無垢為座常現一切人天龍神宮殿咸處其中摩尼寶網覆上表無功之智恒施教網此明約智報成故現日月星宿影像身現隨眾生心普令得見身明以智報得其座還如智體能現眾法所現眾法如佛剎微塵數已下如文具明善財五體投地者明敬法深重也善財獲益如下文具明爾時善財問夜神得解脫其名何等夜神答言名教化眾生令生善根者明一切眾生皆從無性智生得此智者一切善根自然而生一切諸苦自然而滅以智體性無作者故眾生迷之於無苦之中妄作諸業若也達此苦亡善生是故名教化眾生令生善根解脫又於此解脫於無色身中以無依住智普現一切諸佛眾生身如下文具明又善財問夜神發無上大菩提心其已久如夜神答云如菩薩智輪遠離一切分別境界不可以生死中長短染淨廣狹多少如是分別顯示以菩薩智輪本性清淨離一切分別網超一切障礙山隨應化而普化故從此已下舉六種喻一如日遊空無有晝夜喻二如日輪住閻浮影現一切寶中及以河海淨水中而眾生無不見日喻三如船師常於大河流中不依彼此及中流喻四如太虗空一切世界於中成壞而無分別本清淨喻五以大願如風輪持萬象喻六如幻化人肢體雖具而無出入息及寒熱飢渴憂喜生死喻此六喻大約智性自如空無性無依無有處所而常現一切諸佛眾生前教化無有休息以先所發大願風輪所持故從佛子乃往古世過世界海微塵數劫已下是夜神隨世說劫舉發心久近因緣此是如幻中安立經云乃往古世過世界海微塵數劫者明無數為數表本無數體可得時劫亦然有劫名善光者明無功智體安立名也世界名寶光無功用智任物現法名世界也於其劫中有一萬佛出興者以無功之智隨根應現名一萬佛出興一萬者以一智應萬行也其最初佛號法輪音虗空燈王如來十號圓滿者以無功之智任運利生恒轉法輪音如虗空中響無有依處而照燭一切眾生故名燈明智自在故名王十號具足者智用徧周隨行立名也彼閻浮提有一王都名寶莊嚴是智王所化之境名寶莊嚴其東不遠有一大林名曰妙光者東方表智化眾生令明生處也以東方表法也以木貫日為東字林名妙光以行如林蔭俗廣多啟明利物名為妙光中有道場名為寶華表以行利生心華開敷故道場名寶華彼道場中有普光明摩尼蓮華藏師子之座時彼如來於此座上成阿耨菩提者以無功用智性恒普照法界自性無垢為座以此智體性無成壞名曰成無上菩提滿一百年坐於道場者百為表一地中十地十十波羅蜜滿也又約此位升進後位過九地一皆百波羅蜜滿至十地自佛位滿故約立一百為階級已下勝光王是智之所治行慈之境界王及太子舉善惡相形發慈心之方便也王名勝光是智善伏太子是行慈之行已下諸苦境界是智所行慈悲位也如下合會五百大臣欲害我者今提婆達多五百徒黨是是諸人蒙佛所化於當來過須彌山微塵數劫善光世中成佛有五百佛次第而成乃至彼諸罪人我所救者即拘留孫佛等賢劫千佛是拘留孫此云應斷已斷及百萬阿僧祇菩薩竝在十方行菩薩行勝光王今薩遮尼乾子大論師是薩遮尼乾者此外道躶形自餓不為衣食所繫王宮人及諸眷屬彼尼乾六萬弟子是已上總明智所化境成就之人佛子我於爾時救罪人已父母聽我出家者表智位體淨無染名為出家出有功用家於虗空燈王佛所出家學道五百歲中淨修梵行即得成就百萬陀羅尼者五百歲者表無功用智體通五位但生熟不同此為初佛通此初佛有十九箇佛次第出興者明至八地無功智中學佛十力自成一佛通為二十箇佛升九地十地佛果故至此八地攝後二地果故在此八地位中以無功之智即十地佛果不二故故於此位安立十九箇佛明通八地無功之智共為二十以相入故表八地中即十地行也三世一也其中承事佛者表隨行之身初舉萬佛出興表九地萬行滿次善光劫中有六十億佛出興表十地中六位齊因果一體無前後也已上意明以普光明智體升進利生大悲智自在無功之行益眾生之樣式安立利人發行救眾生之法用令後學者倣之如前或隨位中安立一百佛已後更安立一二三四佛者總明約位成行故行中有果設使見其自行果外佛者不離自行所見故行及方見即真佛也要期而方見者暫化還亡是化佛也以即事即理言之二十八相者欠四相不滿三十二相表此第八地欠九地十地四重因果未滿位故一地兩重因果以位位中有正位因果有向果故一切世界海微塵數劫所有諸佛出興於世親近供養者明無功之智徧周無法不佛佛即法也十方虗空無有間缺鍼鋒毛端不是一切法一切佛故但有微塵許是非染淨心皆不是見佛也以智眼印之已下一段頌重頌前法如文自具善男子我唯知此教化眾生令生善根解脫已下推德升進此是第八不動地中善知識以願波羅蜜為主餘九為伴治無功用智中說法未自在障令得自在第二推德升進中從如諸菩薩摩訶薩已下至辭退而去有十一行半經於此段中約分四門一推德升進二示善知識所居之處云此閻浮提有一園林名嵐毗尼三舉善知識名妙德圓滿光四禮敬辭去都云閻浮提有一園林者明修第九善慧地法光徧濟普蔭十方一切眾生行解廣大處生死如園萬行如林故為名也嵐毗尼者此云樂勝園也為以智慧法樂眾生故此園林亦是如來示現下生時誕生之園明八地菩薩從兜率天降神下生非為處胎為受生也於九地中修智慧利人天及滿一切眾生之智慧故名為受生受學諸佛智慧令滿一切眾生故如經自明有神名妙德圓滿者明善慧地妙慧圓滿故神者以悲智善能說教為神。",
    "X04n0223_111:0733b07_0": "第九閻浮提嵐毗尼園妙德圓滿光夜神主善慧地。",
    "X04n0223_111:0733b09_0-0": "【經】爾時善財童子於大願精進力救護一切眾生夜神所得菩薩解脫已憶念修習了達增長漸次遊行至嵐毗尼林周徧尋覓彼妙德神見在一切寶樹莊嚴樓閣中坐寶蓮華師子之座二十億那由他諸天恭敬圍遶為說菩薩受生海經令其皆得生如來家增長菩薩大功德海善財見已頂禮其足合掌前立白言大聖我已先發阿耨多羅三藐三菩提心而未能知菩薩云何修菩薩行生如來家為世大明彼神答言善男子菩薩有十種受生藏若菩薩成就此法則生如來家念念增長菩薩善根不疲不懈不厭不退無斷無失離諸迷惑不生怯劣惱悔之心趣一切智入法界門發廣大心增長諸度成就諸佛無上菩提捨世間趣入如來地獲勝神通諸佛之法常現在前順一切智真實義境何等為十一者願常供養一切諸佛受生藏二者發菩提心受生藏三者觀諸法門勤修行受生藏四者以深淨心普照三世受生藏五者平等光明受生藏六者生如來家受生藏七者佛力光明受生藏八者觀普智門受生藏九者普現莊嚴受生藏十者入如來地受生藏善男子云何名願常供養一切佛受生藏善男子菩薩初發心時作如是願我當尊重恭敬供養一切諸佛見佛無厭於諸佛所常生愛樂常起深信修諸功德恒無休息是為菩薩為一切智始集善根受生藏云何名發菩提心受生藏善男子此菩薩發阿耨多羅三藐三菩提心所謂起大悲心救護一切眾生故起供養佛心究竟承事故起普求正法心一切無恡故起廣大趣向心求一切智故起慈無量心普攝眾生故起不捨一切眾生心被求一切智堅誓甲故起無諂誑心得如實智故起如說行心修菩薩道故起不誑諸佛心守護一切佛大誓願故起一切等願心盡未來化眾生不休息故菩薩以如是等佛剎微塵數菩提心功德故得生如來家是為菩薩第二受生藏云何名觀諸法門勤修行受生藏善男子此菩薩摩訶薩起觀一切法門海心起迴向一切智圓滿道心起正念無過失業心起一切菩薩三昧海清淨心起修成一切菩薩功德心起莊嚴一切菩薩道心起求一切智大精進行修諸功德如劫火熾然無休息心起修普賢行教化一切眾生心起善學一切威儀修菩薩功德捨離一切所有住無所有真實心是為菩薩第三受生藏云何名以深淨心普照三世受生藏善男子此菩薩具清淨增上心得如來菩提光入菩薩方便海其心堅固猶若金剛背捨一切諸有趣生成就一切佛自在力修殊勝行具菩薩根其心明潔願力不動常為諸佛之所護念破壞一切諸障礙山普為眾生作所依處是為菩薩第四受生藏云何名平等光明受生藏善男子此菩薩具足眾行普化眾生一切所有悉皆能捨住佛究竟淨戒境界具足忍法成就諸佛法忍光明以大精進趣一切智到於彼岸修習諸禪得普門定淨智圓滿以智慧日明照諸法得無礙眼見諸佛海悟入一切真實法性一切世間見者歡喜善能修習如實法門是為菩薩第五受生藏云何名生如來家受生藏善男子此菩薩生如來家隨諸佛住成就一切甚深法門具三世佛清淨大願得一切佛同一善根與諸如來共一體性具出世行白淨善法安住廣大功德法門入諸三昧見佛神力隨所應化淨諸眾生如問而對辯才無盡是為菩薩第六受生藏云何名佛力光明受生藏善男子此菩薩深入佛力遊諸佛剎心無退轉供養承事菩薩眾會無有疲厭了一切法皆如幻起知諸世間如夢所見一切色相猶如光影神通所作皆如變化一切受生悉皆如影諸佛說法皆如谷響開示法界咸令究竟是為菩薩第七受生藏云何名觀普智門受生藏善男子此菩薩住童真位觀一切智一一智門盡無量劫開演一切菩薩所行於諸菩薩甚深三昧心得自在念念生於十方世界諸如來所於有差別境入無差別定於無差別法現有差別智於無量境知無境界於少境界入無量境通達法性廣大無際知諸世間悉假施設一切皆是識心所起是為菩薩第八受生藏云何名普現莊嚴受生藏善男子此菩薩能種種莊嚴無量佛剎普能化現一切眾生及諸佛身得無所畏演清淨法周流法界無所障礙隨其心樂普使知見示現種種成菩提行令生無礙一切智道如是所作不失其時而常在三昧毗盧遮那智慧之藏是為菩薩第九受生藏云何名入如來地受生藏善男子此菩薩悉於三世諸如來所受灌頂法普知一切境界次第所謂知一切眾生前際後際歿生次第一切菩薩修行次第一切眾生心念次第三世如來成佛次第善巧方便說法次第亦知一切初中後際所有諸劫若成若壞名號次第隨諸眾生所應化度為現成道功德莊嚴神通說法方便調伏是為菩薩第十受生藏佛子若菩薩摩訶薩於此十法修習增長圓滿成就則能於一莊嚴中現種種莊嚴如是莊嚴一切國土開導示悟一切眾生盡未來劫無有休息演說一切諸佛法海種種境界種種成熟展轉傳來無量諸法現不可思議佛自在力充滿一切虗空法界於諸眾生心行海中而轉法輪於一切世界示現成佛恒無間斷以不可說清淨言音說一切法住無量處通達無礙以一切法莊嚴道場隨諸眾生欲解差別而現成佛開示無量甚深法藏教化成就一切世間爾時嵐毗尼林神欲重明其義以佛神力普觀十方而說頌言。",
    "X04n0223_111:0734c04_0-0": "　最上離垢清淨心　　見一切佛無厭足　願盡未來常供養　　此明慧者受生藏　一切三世國土中　　所有眾生及諸佛　悉願度脫恒瞻奉　　此難思者受生藏　聞法無厭樂觀察　　普於三世無所礙　身心清淨如虗空　　此名稱者受生藏　其心恒住大悲海　　堅如金剛及寶山　了達一切種智門　　此最勝者受生藏　大慈普覆於一切　　妙行常增諸度海　",
    "X04n0223_111:0734c04_0-1": "以法光明照羣品　　此雄猛者受生藏　了達法性心無礙　　生於三世諸佛家　普入十方法界海　　此明智者受生藏　法身清淨心無礙　　普詣十方諸國土　一切佛力靡不成　　此不思議受生藏　入深智慧已自在　　於諸三昧亦究竟　觀一切智如實門　　此真身者受生藏　淨治一切諸佛土　　勤修普化眾生法　顯現如來自在力　　此大名者受生藏　",
    "X04n0223_111:0734c04_0-2": "久已修行薩婆若　　疾能趣入如來位　了知法界皆無礙　　此諸佛子受生藏善男子菩薩具此十法生如來家為一切世間清淨光明善男子我從無量劫來得是自在受生解脫門善財白言聖者此解脫門境界云何答言善男子我先發願願一切菩薩示受生時皆得親近願入毗盧遮那如來無量受生海以昔願力生此世界閻浮提中嵐毗尼園專念菩薩何時下生經於百年世尊果從兜率陀天而來生此時此林中現十種相何等為十一者此園中地忽自平坦坑坎塠阜悉皆不現二者金剛為地眾寶莊嚴無有瓦礫荊棘株杌三者寶多羅樹周帀行列其根深植至於水際四者生眾香牙現眾香藏寶香為樹扶疎蔭暎其諸香氣皆踰天香五者諸妙華鬘寶莊嚴具行列分布處處充滿六者園中所有一切諸樹皆自然開摩尼寶華七者諸池沼中皆自生華從地涌出周布水上八者時此林中娑婆世界欲色所住天龍夜叉乾闥婆阿脩羅迦樓羅緊那羅摩睺羅伽一切諸王莫不來集合掌而住九者此世界中所有天女乃至摩睺羅伽女皆生歡喜各各捧持諸供養具向畢洛叉樹前恭敬而立十者十方一切諸佛臍中皆放光明名菩薩受生自在燈普照此林一一光中悉現諸佛受生誕生所有神變及一切菩薩受生功德又出諸佛種種言音是為林中十種瑞相此相現時諸天王等即知當有菩薩下生我見此瑞歡喜無量善男子摩耶夫人出迦毗羅城入此林時復現十種光明瑞相令諸眾生得法光明何等為十所謂一切寶華藏光寶香藏光寶蓮華開演出真實妙音聲光十方菩薩初發心光一切菩薩得入諸地現神變光一切菩薩修波羅蜜圓滿智光一切菩薩大願智光一切菩薩教化眾生方便智光一切菩薩證於法界真實智光一切菩薩得佛自在受生出家成正覺光此十光明普照無量諸眾生心善男子摩耶失人於畢洛叉樹下坐時復現菩薩將欲誕生十種神變何等為十善男子菩薩將欲誕生之時欲界諸天天子天女及以色界一切諸天諸龍夜叉乾闥婆阿脩羅迦樓羅緊那羅摩睺羅伽并其眷屬為供養故悉皆雲集摩耶夫人威德殊勝身諸毛孔咸放光明普照三千大千世界無所障礙一切光明悉皆不現除滅一切眾生煩惱及惡道苦是為菩薩將欲誕生第一神變又善男子當爾之時摩耶夫人腹中悉現三千世界一切形像其百億閻浮提內各有都邑各有園林名號不同皆有摩耶夫人於中止住天眾圍遶悉為顯現菩薩將生不可思議神變之相是為菩薩將欲誕生第二神變又善男子摩耶夫人一切毛孔皆現如來往昔修行菩薩道時恭敬供養一切諸佛及聞諸佛說法音聲譬如明鏡及以水中能現虗空日月星宿雲雷等像摩耶夫人身諸毛孔亦復如是能現如來往昔因緣是為菩薩將欲誕生第三神變又善男子摩耶夫人身諸毛孔一一皆現如來往修菩薩行時所住世界城邑聚落山林河海眾生劫數值佛出世入淨國土隨所受生壽命長短依善知識修行善法於一切剎在在生處摩耶夫人常為其母如是一切於毛孔中靡不皆現是為菩薩將欲誕生第四神變又善男子摩耶夫人一一毛孔顯現如來往昔修行菩薩行時隨所生處色相形貌衣服飲食苦樂等事一一普現分明辯了是為菩薩將欲誕生第五神變又善男子摩耶夫人身諸毛孔一一皆現世尊往昔修施行時捨所難捨頭目耳鼻脣舌牙齒身體手足血肉筋骨男女妻妾城邑宮殿衣服纓絡金銀寶貨如是一切內外諸物亦見受者形貌音聲及其處所是為菩薩將欲誕生第六神變又善男子摩耶夫人入此園時其身普現過去所有一切諸佛入母胎時國土園林衣服華鬘塗香末香繒幡幢蓋一切眾寶莊嚴之事妓樂歌詠上妙音聲令諸眾生普得見聞是為菩薩將欲誕生時第七神變又善男子摩耶夫人入此園時從其身出菩薩所住摩尼寶王宮殿樓閣超過一切天龍夜叉乾闥婆阿脩羅迦樓羅緊那羅摩睺羅伽及諸人王之所住者寶網覆上妙香普熏眾寶莊嚴內外清淨各各差別不相雜亂周帀徧滿嵐毗尼園是為菩薩將誕生時第八神變又善男子摩耶夫人入此園時從其身出十不可說百千億那由他佛剎微塵數菩薩其諸菩薩身形容貌相好光明進止威儀神通眷屬皆與毗盧遮那菩薩等無有異悉共同時讚歎如來是為菩薩將誕生時第九神變又善男子摩耶夫人將欲誕生菩薩之時忽於其前從金剛際出大蓮華名為一切寶莊嚴藏金剛為莖眾寶為鬚如意寶王以為其臺有十佛剎微塵數葉一切皆以摩尼所成寶網寶蓋以覆其上一切天王所共執持一切龍王降注香雨一切夜叉王恭敬圍遶散諸天華一切乾闥婆王出微妙音歌讚菩薩往昔供養諸佛功德一切阿脩羅王捨憍慢心稽首敬禮一切迦樓羅王垂寶繒幡徧滿虗空一切緊那羅王歡喜瞻仰歌詠讚歎菩薩功德一切摩睺羅伽王皆生歡喜歌詠讚歎普雨一切寶莊嚴雲是為菩薩將誕生時第十神變善男子嵐毗尼園示現如是十種相已然後菩薩其身誕生如虗空中現淨日輪如高山頂出於慶雲如密雲中而耀電光如夜暗中而然大炬爾時菩薩從母脅生身相光明亦復如是善男子菩薩爾時雖現初生悉已了達一切諸法如夢如幻如影如像無來無去不生不滅善男子當我見佛於此四天下閻浮提內嵐毗尼園示現初生種種神變時亦見如來於三千大千世界百億四天下閻浮提內嵐毗尼園中示現初生種種神變亦見三千大千世界一一塵中無量佛剎亦見百佛世界千佛世界乃至十方一切世界一一塵中無量佛剎如是一切諸佛剎中皆有如來示現受生種種神變如是念念常無間斷時善財童子白彼神言大天得此解脫其已久如答言善男子乃往古世過億佛剎微塵數劫復過是數時有世界名為普寶劫名悅樂八十那由他佛於中出現其第一佛名自在功德幢十號具足彼世界中有四天下名妙光莊嚴其四天下閻浮提中有一王都名須彌莊嚴幢其中有王名寶燄眼其王夫人名曰喜光善男子如此世界摩耶夫人為毗盧遮那如來之母彼世界中喜光夫人為初佛母亦復如是善男子其喜光夫人將欲誕生菩薩之時與二十億那由他婇女詣金華園園中有樓名妙寶峯其邊有樹名一切施喜光夫人攀彼樹枝而生菩薩諸天王眾各持香水共以洗沐時有乳母名為淨光侍立其側既洗沐已諸天王眾授與乳母乳母敬受生大歡喜即得菩薩普眼三昧得此三昧已普見十方無量諸佛復得菩薩於一切處示現受生自在解脫如初受胎識速疾無礙得此解脫故見一切佛乘本願力受生自在亦復如是善男子於汝意云何彼乳母者豈異人乎我身是也我從是來念念常見毗盧遮那佛示現菩薩受生海調伏眾生自在神力如見毗盧遮那佛乘本願力念念於此三千大千乃至十方一切世界微塵之內皆現菩薩受生神變見一切佛悉亦如是我皆恭敬承事供養聽所說法如說修行時嵐毗尼林神欲重宣此解脫義承佛神力普觀十方而說頌言。",
    "X04n0223_111:0736b23_0-0": "　佛子汝所問　　諸佛甚深境　　汝今應聽受　我說其因緣　　過億剎塵劫　　有劫名悅樂　八十那由他　　如來出興世　　最初如來號　自在功德幢　　我在金華園　　見彼初生日　我時為乳母　　智慧極聰利　　諸天授與我　菩薩金色身　　我時疾捧持　　諦觀不見頂　身相皆圓滿　　一一無邊際　　離垢清淨身　相好以莊嚴　　譬如妙寶像　",
    "X04n0223_111:0736b23_0-1": "　見已自欣慶　思惟彼功德　　疾增眾福海　　見此神通事　發大菩提心　　專求佛功德　　增廣諸大願　嚴淨一切剎　　滅除三惡道　　普於十方土　供養無數佛　　修行本誓願　　救脫眾生苦　我於彼佛所　　聞法得解脫　　億剎微塵數　無量劫修行　　劫中所有佛　　我悉曾供養　護持其正法　　淨此解脫海　　億剎微塵數　過去十力尊　",
    "X04n0223_111:0736b23_0-2": "　盡持其法輪　　增明此解脫　我於一念頃　　見此剎塵中　　一一有如來　所淨諸剎海　　剎內悉有佛　　園中示誕生　各現不思議　　廣大神通力　　或見不思議　億剎諸菩薩　　住於天宮上　　將證佛菩提　無量剎海中　　諸佛現受生　　說法眾圍遶　於此我皆見　　一念見億剎　　微塵數菩薩　出家趣道場　　示現佛境界　　我見剎塵內　",
    "X04n0223_111:0736b23_0-3": "無量佛成道　　各現諸方便　　度脫苦眾生　一一微塵中　　諸佛轉法輪　　悉以無盡音　普雨甘露法　　億剎微塵數　　一一剎塵中　悉見於如來　　示現般涅槃　　如是無量剎　如來示誕生　　而我悉分身　　現前興供養　不思議剎海　　無量趣差別　　我悉現其別　雨於大法雨　　佛子我知此　　難思解脫門　無量億劫中　　稱揚不可盡善男子我唯知此菩薩於無量劫徧一切處示現受生自在解脫如諸菩薩摩訶薩能以一念為諸劫藏觀一切法以善方便而現受生周徧供養一切諸佛究竟通達一切佛法於一切趣皆現受生一切佛前坐蓮華座知諸眾生應可度時為現受生方便調伏於一切剎現諸神變猶如影像悉現其前我當云何能知能說彼功德行善男子此迦毗羅城有釋種女名曰瞿波汝詣彼問菩薩云何於生死中教化眾生時善財童子頂禮其足遶無數帀殷勤瞻仰辭退而去。",
    "X04n0223_111:0737a17_0": "大方廣佛新華嚴經合論卷第一百十一音切嵐(盧含切)。",
    "X04n0223_111:0737a20_1": "杌(五骨切)。",
    "X04n0223_111:0737a20_2": "躶(郎果切)。",
    "X04n0223_111:0737a20_3": "鋒(風音)。",
    "X04n0223_111:0737a20_4": "莖(行音)。",
    "X04n0223_111:0737a20_5": "蕀(居逆切)。",
    "X04n0223_111:0737a20_6": "倣(分兩切)。",
    "X04n0223_111:0737a21_0": "塠(都回切)。",
    "X04n0223_111:0737a21_1": "阜(房九切)。"
}