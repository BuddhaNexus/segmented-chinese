{
    "T26n1525_009:0269b19_0": "彌勒菩薩所問經論卷第九",
    "T26n1525_009:0269b21_0": "後魏天竺三藏菩提流支譯",
    "T26n1525_009:0269b22_0": "◎問曰：「行以名色二因緣識而重說者，此有何勝？」",
    "T26n1525_009:0269b23_1": "答曰：「初託胎識行為因緣，以彼能作種子義故；已種種子名色為因緣，以能和合成就事故，以二因緣住持成就依止，能取境界觀故。",
    "T26n1525_009:0269b26_2": "又行因緣而業得名，是故經中說諸業因為能生因，名色因緣而愛得名，是故經中說彼愛緣為能生緣，以二因緣於境界中依境界住。",
    "T26n1525_009:0269b29_3": "又行因緣初生心得名，名色因緣已生，六入未成就六入得名。",
    "T26n1525_009:0269c01_4": "又行因緣依一門行。",
    "T26n1525_009:0269c02_5": "此以何義？",
    "T26n1525_009:0269c02_6": "彼行因緣唯意門行，名色因緣依二門行。",
    "T26n1525_009:0269c03_7": "此以何義？",
    "T26n1525_009:0269c03_8": "名色依於身根意根二門而行，以二因緣依六門行。",
    "T26n1525_009:0269c04_9": "又行因緣唯惡道中以依罪業能攝住故，如經中說，彼諸眾生於惡道中乃至惡業未盡不死，業盡乃死。",
    "T26n1525_009:0269c07_10": "如是等名色因緣，人及天道欲色界中，以彼處有名色二事，無色界中無二因緣。」",
    "T26n1525_009:0269c09_0": "問曰：「如來於彼《城喻經》中、《大因緣》等修多羅中說，依名色因緣於識。",
    "T26n1525_009:0269c10_1": "何故於此修多羅中而說依識因緣名色？」",
    "T26n1525_009:0269c11_2": "答曰：「名色因緣依識而有。",
    "T26n1525_009:0269c12_3": "此以何義？",
    "T26n1525_009:0269c12_4": "以實有識，名色與識迭共相因，而依識有，有名色有。",
    "T26n1525_009:0269c13_5": "如依所依是故有依。",
    "T26n1525_009:0269c14_0": "此以何義？",
    "T26n1525_009:0269c14_1": "如王及臣迭共相依而王為勝，以王去時臣亦隨去。",
    "T26n1525_009:0269c15_2": "此亦如是，識與名色迭共相依，而識為勝，是故依識而有名色。",
    "T26n1525_009:0269c16_3": "若識因緣不託母胎，諸心數法則不得有。",
    "T26n1525_009:0269c17_4": "以識託胎，諸心數法皆亦隨從。",
    "T26n1525_009:0269c18_5": "又因根本心成歌羅邏，以赤白等和合則能成歌羅邏，為成眾生。",
    "T26n1525_009:0269c19_6": "彼處識心為根本因，如大因緣法門中說，佛告阿難：『若彼識心不託母胎，彼歌羅邏及名色等亦不成就。』",
    "T26n1525_009:0269c22_7": "是故識為諸苦種子，為欲示現根本義故，是故唯說識緣名色，不說名色因緣於識。」",
    "T26n1525_009:0269c25_0": "問曰：「有人說言：十二因緣有於時節，彼人依識因緣名色義則不成。",
    "T26n1525_009:0269c26_1": "何以故？",
    "T26n1525_009:0269c26_2": "無因緣故。",
    "T26n1525_009:0269c26_3": "此以何義？",
    "T26n1525_009:0269c27_4": "為識滅已然後能作名色因緣、為識不滅能作因緣？",
    "T26n1525_009:0269c28_5": "若識滅已作名色因緣，此義不成。",
    "T26n1525_009:0269c29_6": "何以故？",
    "T26n1525_009:0269c29_7": "以滅種子不能與芽作生因緣故。",
    "T26n1525_009:0270a02_0": "又復有過，中間斷絕眾生體故。",
    "T26n1525_009:0270a02_1": "若識不滅能與名色作因緣者，一眾生身於一念中並有二識。",
    "T26n1525_009:0270a04_2": "以是義故，識不能作名色因緣。」",
    "T26n1525_009:0270a04_3": "答曰：「相續不斷不絕，因緣如燈焰，體相續不斷。",
    "T26n1525_009:0270a05_4": "此以何義？",
    "T26n1525_009:0270a06_5": "如焰相續不斷不絕而能有用，非先焰滅而後焰生。",
    "T26n1525_009:0270a07_6": "若先焰滅從焰生者，是則滅已後時更生。",
    "T26n1525_009:0270a08_7": "又復有過，後焰生時無因而生。",
    "T26n1525_009:0270a08_8": "又復有過，若無因生則應常生。",
    "T26n1525_009:0270a09_9": "又亦非是先生焰住後餘焰生。",
    "T26n1525_009:0270a10_10": "若先焰住後焰生者，先焰便應第二念住，而佛法中無如是義。",
    "T26n1525_009:0270a11_11": "又復有過，先生之焰無因而生。",
    "T26n1525_009:0270a12_12": "又復有過，焰應增長。",
    "T26n1525_009:0270a12_13": "又復有過，應多焰生。",
    "T26n1525_009:0270a13_14": "又亦非即先焰住時更生餘焰。",
    "T26n1525_009:0270a14_15": "何以故？",
    "T26n1525_009:0270a14_16": "不容受故。",
    "T26n1525_009:0270a14_17": "此以何義？",
    "T26n1525_009:0270a14_18": "隨先生焰，以何等處、何等因緣？",
    "T26n1525_009:0270a15_19": "即彼生處、即彼因緣，即先生焰即時俱謝，是故得容餘焰餘因緣。",
    "T26n1525_009:0270a17_0": "又復有過，前燈焰滅、後燈焰生，不從無火因緣而生。",
    "T26n1525_009:0270a18_1": "此義不然。",
    "T26n1525_009:0270a18_2": "何以燈炷焰前後次第不斷不絕相續而生？",
    "T26n1525_009:0270a19_3": "如是識名色等次第生滅能成因果應知。",
    "T26n1525_009:0270a20_4": "以是義故，依識因緣能生名色，因果義成。」",
    "T26n1525_009:0270a21_5": "問曰：「名色因緣有六入者，以何等因？」",
    "T26n1525_009:0270a22_6": "答曰：「以彼因故。",
    "T26n1525_009:0270a22_7": "何以故？",
    "T26n1525_009:0270a22_8": "以色清淨因緣五入，以名清淨因緣意入，故說名色因緣六入。」",
    "T26n1525_009:0270a25_0": "問曰：「若以名色緣六入者，此義不成。",
    "T26n1525_009:0270a25_1": "何以故？",
    "T26n1525_009:0270a26_2": "以雖有彼而無彼故。",
    "T26n1525_009:0270a26_3": "此以何義？",
    "T26n1525_009:0270a26_4": "歌羅邏等時雖有名色、無六入等，以是義故，此義不成。",
    "T26n1525_009:0270a28_5": "又復所以此義不成，以眾生有盲聾等故。",
    "T26n1525_009:0270a29_0": "此以何義？",
    "T26n1525_009:0270a29_1": "若名色能作六入因者，則不應有盲聾眾生，一切悉應具足諸根。」",
    "T26n1525_009:0270b01_2": "答曰：「此義不然。",
    "T26n1525_009:0270b02_3": "何以故？",
    "T26n1525_009:0270b02_4": "不離彼有成，猶如雲雨。",
    "T26n1525_009:0270b02_5": "此以何義？",
    "T26n1525_009:0270b03_6": "如汝天雨，若先有雲後時雨者，非離雲雨；亦有有雲而無有雨。",
    "T26n1525_009:0270b04_7": "如是六入若有名色，有六入者非離名色，復有名色而無六入。」",
    "T26n1525_009:0270b06_0": "問曰：「以何義故，有彼名色而無六入？」",
    "T26n1525_009:0270b06_1": "答曰：「以諸因緣不具足故。",
    "T26n1525_009:0270b07_2": "此以何義？",
    "T26n1525_009:0270b07_3": "猶如眼識，如實有眼，以諸因緣不具足故不成眼識。",
    "T26n1525_009:0270b08_4": "又復猶如實有種子，以諸因緣不和合故不能成芽。",
    "T26n1525_009:0270b10_5": "此亦如是，歌羅邏等時中因緣不具足故，眼等諸入亦不具足。」",
    "T26n1525_009:0270b12_0": "問曰：「彼諸因緣云何具足？」",
    "T26n1525_009:0270b12_1": "答曰：「以煩惱業，名色和合淳熟故成。」",
    "T26n1525_009:0270b14_0": "問曰：「云何得知煩惱亦是六入因緣？」",
    "T26n1525_009:0270b14_1": "答曰：「以阿羅漢不復生故。",
    "T26n1525_009:0270b15_2": "此以何義？",
    "T26n1525_009:0270b15_3": "以阿羅漢雖復有業而無煩惱，是故不生。",
    "T26n1525_009:0270b16_4": "以不生故無有六入，是故得知，煩惱亦是六入遠因業，亦是彼六入因緣。",
    "T26n1525_009:0270b18_5": "何以故？",
    "T26n1525_009:0270b18_6": "以成盲等故。",
    "T26n1525_009:0270b18_7": "是故雖復實有煩惱隨種類生，具六種業有盲聾等，是故知業亦六入因。",
    "T26n1525_009:0270b20_8": "又以十二入有種種故。",
    "T26n1525_009:0270b21_0": "此以何義？",
    "T26n1525_009:0270b21_1": "以入種種迭共不同，但一眾生一身體中種種不同，何況種種眾生身中諸業不同，家力色命皆悉不同，如是等以諸眾生家力色等一切差別此皆依業。",
    "T26n1525_009:0270b24_2": "以是義故，彼業亦是六入因緣，名色亦是六入因緣，以彼六入依種子故。",
    "T26n1525_009:0270b26_3": "此以何義？",
    "T26n1525_009:0270b26_4": "以雖復有煩惱業等，名色種子生於六入，不離名色能生六入，如不離子而能生芽，是故得知近因名色生於六入，亦依彼業生於六入。",
    "T26n1525_009:0270b29_5": "何以故？",
    "T26n1525_009:0270b29_6": "以雖有彼而無彼故。",
    "T26n1525_009:0270c01_7": "此以何義？",
    "T26n1525_009:0270c01_8": "以雖復有煩惱業等，而彼名色不具成就。",
    "T26n1525_009:0270c02_9": "如歌羅邏等時中無眼等入，而依彼故成就六入，如始結子終能成果。",
    "T26n1525_009:0270c04_10": "是故得知煩惱業等名色淳熟，而能作彼六入因緣。」",
    "T26n1525_009:0270c06_0": "問曰：「汝說因緣猶不具足。",
    "T26n1525_009:0270c06_1": "何以故？",
    "T26n1525_009:0270c06_2": "是中不說外因緣故。",
    "T26n1525_009:0270c07_3": "此以何義？",
    "T26n1525_009:0270c07_4": "唯除聲入。",
    "T26n1525_009:0270c07_5": "名色等緣共六入生。",
    "T26n1525_009:0270c08_6": "若如是者，但說六入因緣。",
    "T26n1525_009:0270c08_7": "不具足說名色因緣，此是過失？」",
    "T26n1525_009:0270c09_8": "答曰：「彼不須說。",
    "T26n1525_009:0270c09_9": "何以故？",
    "T26n1525_009:0270c10_10": "以二處見故。",
    "T26n1525_009:0270c10_11": "此以何義？",
    "T26n1525_009:0270c10_12": "以彼外入二處見故，以依眾生攝、依非眾生攝。",
    "T26n1525_009:0270c11_13": "此以何義？",
    "T26n1525_009:0270c12_0": "此中但依眾生次第說彼十二因緣，而不依彼非眾生說十二因緣，是故但依眾生所攝入說，不依非眾生說。",
    "T26n1525_009:0270c14_1": "以是義故，此中但依眾生所攝內因緣說，而非依彼外因緣說。」",
    "T26n1525_009:0270c16_0": "問曰：「若爾，不應說於名色。",
    "T26n1525_009:0270c16_1": "此以何義？",
    "T26n1525_009:0270c16_2": "若如是者，名色有支中不應說名色，以色二處見故。」",
    "T26n1525_009:0270c18_0": "答曰：「實如所難。",
    "T26n1525_009:0270c18_1": "雖然，若於彼處不說名色，但言以名緣六入者，如是不說五種色入，彼六入中色亦清淨，非但名色入清淨。",
    "T26n1525_009:0270c20_2": "此以何義？",
    "T26n1525_009:0270c21_0": "應說可見色等入緣，是故彼處亦說色名。",
    "T26n1525_009:0270c21_1": "以是故，說識因緣名、名緣意入如是等，如是三時無有分別，是故如來於此中說，是名正說。」",
    "T26n1525_009:0270c25_0": "問曰：「何故不說外入因緣？」",
    "T26n1525_009:0270c25_1": "答曰：「說眼等者，是即成說。",
    "T26n1525_009:0270c26_2": "此以何義？",
    "T26n1525_009:0270c26_3": "此修多羅中具足成就說眾生體。",
    "T26n1525_009:0270c27_4": "此復何義？",
    "T26n1525_009:0270c27_5": "隨何等處眼等諸入，彼處必有色等外入。",
    "T26n1525_009:0270c28_6": "何以故？",
    "T26n1525_009:0270c28_7": "以不遠離色等境界有眼識等。",
    "T26n1525_009:0270c29_8": "以是義故，說眼等入則已攝得外色等入，是故不別說外入等。",
    "T26n1525_009:0271a01_9": "又以依內入得名字故。",
    "T26n1525_009:0271a02_10": "此以何義？",
    "T26n1525_009:0271a02_11": "依內入故得眾生名，非依外入。",
    "T26n1525_009:0271a03_12": "以是義故，唯說內入不說外入。」",
    "T26n1525_009:0271a04_0": "問曰：「何故名觸？」",
    "T26n1525_009:0271a04_1": "答曰：「對到名觸。」",
    "T26n1525_009:0271a04_2": "問曰：「此以何義？」",
    "T26n1525_009:0271a05_3": "答曰：「於念境界中識相對法故，以眼識等於彼色等諸境界中彼此相對，是名為觸。",
    "T26n1525_009:0271a07_4": "復有觸者，近對和合到一處等，名異義一。",
    "T26n1525_009:0271a08_0": "又和合生意地法，故名為觸。」",
    "T26n1525_009:0271a09_0": "問曰：「說觸因緣猶不滿足，以三種法和合因緣而生觸故。",
    "T26n1525_009:0271a10_1": "此以何義？",
    "T26n1525_009:0271a10_2": "以有三法和合生觸，佛如是說。",
    "T26n1525_009:0271a11_3": "此中唯說六入因緣而生於觸，是故此中不具足說生觸因緣，此是過咎。」",
    "T26n1525_009:0271a12_4": "答曰：「以說內因緣攝得外故，如彼鼓聲。",
    "T26n1525_009:0271a13_5": "此以何義？",
    "T26n1525_009:0271a14_0": "如人鼓桴和合生聲，唯說鼓聲，如是三法和合生觸，雖依內說而攝得外，是故無過。",
    "T26n1525_009:0271a15_1": "又不同義如種子芽。",
    "T26n1525_009:0271a16_2": "此以何義？",
    "T26n1525_009:0271a16_3": "如雖有時及地水等和合能作生芽因緣，而說種子名為勝因。",
    "T26n1525_009:0271a18_0": "子能生芽是芽勝因，此是稻芽此是麥芽不說共因。",
    "T26n1525_009:0271a19_1": "觸亦如是，有不同義，雖有三法和合故生，唯說內入不說共因。",
    "T26n1525_009:0271a20_2": "「又以勝因故。",
    "T26n1525_009:0271a21_0": "此以何義？",
    "T26n1525_009:0271a21_1": "雖有三事和合生觸，以依根能生而說內因，以彼勝故，以依根故諸識能生，以盲聾等無識等故，以色等法識境界故。",
    "T26n1525_009:0271a23_2": "是故依根三法和合能生彼法，雖三法生而根是勝，是故如來唯說勝法如說六入。",
    "T26n1525_009:0271a25_3": "又雖說六入而攝得三法和合成觸，以說入名即說六識，以彼相隨，以說眼等入即攝色等入。",
    "T26n1525_009:0271a27_4": "何以故？",
    "T26n1525_009:0271a28_5": "不離色等入有眼等入。",
    "T26n1525_009:0271a28_6": "以是義故，如說六入，此亦如是。」",
    "T26n1525_009:0271b01_0": "問曰：「六入緣觸，此是何因？」",
    "T26n1525_009:0271b01_1": "答曰：「以盲等人無眼等觸，餘者有故。",
    "T26n1525_009:0271b02_2": "此以何義？",
    "T26n1525_009:0271b02_3": "以有眼等根有眼等觸，離眼等根無眼等觸，如盲等人唯有意識，此亦如是六入緣觸。」",
    "T26n1525_009:0271b05_0": "問曰：「依觸緣受，此是何因？」",
    "T26n1525_009:0271b05_1": "答曰：「以樂受等境界和合有樂受等。",
    "T26n1525_009:0271b06_2": "此以何義？",
    "T26n1525_009:0271b06_3": "如人患熱依熱逼惱，求於雪冷摩尼珠等及以蔭涼。",
    "T26n1525_009:0271b07_4": "又如有人依寒逼惱，求火求衣求溫水等一切暖觸。」",
    "T26n1525_009:0271b10_0": "問曰：「觸緣受者，此義不然。",
    "T26n1525_009:0271b10_1": "何以故？",
    "T26n1525_009:0271b10_2": "共觸生故。",
    "T26n1525_009:0271b11_3": "此以何義？",
    "T26n1525_009:0271b11_4": "觸共受生，以是義故觸緣受者此義不成，如兩角共生，右角不作左角因緣、左角不作右角因緣。",
    "T26n1525_009:0271b13_5": "此亦如是，是故應依餘因緣生，非觸因緣。",
    "T26n1525_009:0271b14_6": "又若共生而觸能作受因緣者，以何義故，受不能與觸為因緣？",
    "T26n1525_009:0271b15_7": "以受觸生相應因故。」",
    "T26n1525_009:0271b16_8": "答曰：「雖復共生，而一是因，一非是因。",
    "T26n1525_009:0271b17_9": "此以何義？",
    "T26n1525_009:0271b17_10": "有二種法，雖復共生而有一法能作彼因，非第二法作彼法因，如明與焰雖復共生，焰是明因、明非焰因。",
    "T26n1525_009:0271b19_11": "又如日與光二法共生，而日能與光明作因、光明不能與日作因。",
    "T26n1525_009:0271b21_12": "又如芽共生芽作影因，影非芽因。",
    "T26n1525_009:0271b22_13": "觸亦如是，雖共受生，觸為受因、受非觸因，是疑已斷。",
    "T26n1525_009:0271b23_14": "復有異義，我此法中非觸共生次第因緣。",
    "T26n1525_009:0271b24_15": "此以何義？",
    "T26n1525_009:0271b24_16": "我此法中非受與觸一時俱生。",
    "T26n1525_009:0271b25_17": "云何而生？",
    "T26n1525_009:0271b25_18": "依過去時，即與後時受法作因次第緣生。",
    "T26n1525_009:0271b26_19": "此云何知？",
    "T26n1525_009:0271b26_20": "以說一因。",
    "T26n1525_009:0271b26_21": "此以何義？",
    "T26n1525_009:0271b27_22": "以說依觸因緣生受，不說依受因緣生觸。",
    "T26n1525_009:0271b28_23": "此以何義？",
    "T26n1525_009:0271b28_24": "若此二法共俱生者，應說迭因。",
    "T26n1525_009:0271b29_25": "以是義故，說次第緣，不說一時。」",
    "T26n1525_009:0271c01_0": "問曰：「依受緣愛，此是何因？」",
    "T26n1525_009:0271c01_1": "答曰：「以受為因，欲取樂故而生於愛。」",
    "T26n1525_009:0271c03_0": "問曰：「若如是者，苦不應生？」",
    "T26n1525_009:0271c03_1": "答曰：「以求離故。」",
    "T26n1525_009:0271c03_2": "問曰：「求樂受者見樂故求，不應求苦，以不用故。」",
    "T26n1525_009:0271c05_0": "答曰：「雖不求苦而亦有愛，以不欲得彼苦受故，求欲離苦彼即是愛，是故苦受亦愛因緣。",
    "T26n1525_009:0271c07_0": "又樂受者欲愛因緣，苦受遠離有愛因緣。",
    "T26n1525_009:0271c07_1": "此以何義？",
    "T26n1525_009:0271c08_2": "如人有苦依苦逼惱，不知無力為殺害身，以不求苦以不求樂而愛因緣。",
    "T26n1525_009:0271c09_3": "又依無明盲故取苦，如彼渴人闇夜飲於糞和合水。",
    "T26n1525_009:0271c11_0": "此亦如是。」",
    "T26n1525_009:0271c11_1": "問曰：「色等境界皆是愛緣，何故但說受為愛緣？」",
    "T26n1525_009:0271c12_2": "答曰：「為樂受故求彼色等。",
    "T26n1525_009:0271c12_3": "此以何義？",
    "T26n1525_009:0271c13_4": "樂受之生必有伴侶。",
    "T26n1525_009:0271c13_5": "以是義故，於色等法皆生愛心，受為勝因非色香等，是故但說受為愛因不說色等。」",
    "T26n1525_009:0271c16_0": "問曰：「取有何義？」",
    "T26n1525_009:0271c16_1": "答曰：「取近染著皆名為取，求於有支及資生等一切染著，以得染著不相捨離名之為取。",
    "T26n1525_009:0271c18_2": "此有四種。",
    "T26n1525_009:0271c18_3": "何者為四？",
    "T26n1525_009:0271c18_4": "欲取、見取、戒取、我取。",
    "T26n1525_009:0271c19_5": "又欲取者，貪於五欲境界功德。",
    "T26n1525_009:0271c20_6": "戒取觸者，謂以持戒取三種見：見、取身見及以我見。",
    "T26n1525_009:0271c21_7": "又執著我，名為我取。",
    "T26n1525_009:0271c21_8": "彼人著我為我求樂，是故求彼五欲境界求諸天樂，或取欲見諸天苦行如是等法，是名見取。",
    "T26n1525_009:0271c23_9": "若已求得五欲境界貪著彼法，是名欲取。",
    "T26n1525_009:0271c24_10": "著未來世欲境界因，不能遠離五欲境界。",
    "T26n1525_009:0271c25_11": "如是持戒，是名戒取。",
    "T26n1525_009:0271c26_12": "又著己身隨順二邊，是名見取。",
    "T26n1525_009:0271c26_13": "此義云何？",
    "T26n1525_009:0271c27_14": "若墮斷邊，即便堅著五欲境界，是名欲取。",
    "T26n1525_009:0271c28_15": "若墮常邊，貪著五欲為勝生處，如是持戒是名戒取。」",
    "T26n1525_009:0271c29_16": "問曰：「愛緣取者此是何因？」",
    "T26n1525_009:0271c29_17": "答曰：「不足愛故更求增長，如飲醎水轉增長渴。",
    "T26n1525_009:0272a02_0": "又依愛故有四種取。",
    "T26n1525_009:0272a02_1": "此以何義？",
    "T26n1525_009:0272a02_2": "依愛緣故求於現在五欲境界，如經中說依愛因緣求於諸欲是名欲取。",
    "T26n1525_009:0272a04_3": "又依愛故求未來世五欲境界，為彼愛故起於持戒是名戒取。",
    "T26n1525_009:0272a05_4": "以彼但求五欲境界，若以求得五欲境界，不欲捨離求諸天故，好日祭祀是我所欲，如是著我名為我取。",
    "T26n1525_009:0272a08_5": "是名依愛因緣於取。」",
    "T26n1525_009:0272a08_6": "問曰：「以何等愛、緣何等取？」",
    "T26n1525_009:0272a09_7": "答曰：「欲愛欲取，有愛能取；戒取、我取，離有支愛能取見取。",
    "T26n1525_009:0272a10_8": "又復眾生我愛見取、生愛戒取、受愛欲取，於一切取貪著見取。",
    "T26n1525_009:0272a12_0": "又四取中欲取、戒取二取是愛，餘二以為無明根本。」",
    "T26n1525_009:0272a14_0": "問曰：「有義云何？」",
    "T26n1525_009:0272a14_1": "答曰：「此能生故，依此能生此，能勤修依此法故能生餘法，是故名有。」",
    "T26n1525_009:0272a16_0": "問曰：「依有緣生，此是何因？」",
    "T26n1525_009:0272a16_1": "答曰：「依業有生，如向前說，依行有識此中亦爾，應具足說。」",
    "T26n1525_009:0272a18_0": "問曰：「煩惱亦是生支因緣，如經中說愛因能生，何故唯說有因緣生不說取緣？」",
    "T26n1525_009:0272a19_1": "答曰：「依勝生因故如是說。",
    "T26n1525_009:0272a20_2": "此以何義？",
    "T26n1525_009:0272a20_3": "此中唯說生法勝因。",
    "T26n1525_009:0272a21_4": "云何為勝？",
    "T26n1525_009:0272a21_5": "此是地獄、此是人、此是天。",
    "T26n1525_009:0272a21_6": "如是等此種種身業為近因而非煩惱，彼種種因復有已生、同類生中各有差別，謂家力色、長壽短壽、有病無病、受用資生一切差別。",
    "T26n1525_009:0272a24_7": "此中亦爾，業種種故，知是近因非煩惱也，是以說有因緣有生，非取因緣。」",
    "T26n1525_009:0272a27_0": "問曰：「若有能作生因緣者。",
    "T26n1525_009:0272a27_1": "何以故說有因緣生，而不說生因緣於有？」",
    "T26n1525_009:0272a28_2": "答曰：「以有定、不定故。",
    "T26n1525_009:0272a29_3": "此以何義？",
    "T26n1525_009:0272a29_4": "以有有支必有生支，有生支者不必有有。",
    "T26n1525_009:0272b01_5": "猶如依彼第二諦故必有初諦，而不必因有初諦故有第二諦。",
    "T26n1525_009:0272b02_6": "若不爾者，畢竟無有解脫因緣，是故說依有支因緣必有生支，非生緣有。」",
    "T26n1525_009:0272b05_0": "問曰：「老者何義？」",
    "T26n1525_009:0272b05_1": "答曰：「消皺力減，名之為老。",
    "T26n1525_009:0272b06_0": "有人說言：所謂老者以變異故。",
    "T26n1525_009:0272b06_1": "此義不成。",
    "T26n1525_009:0272b06_2": "何以故？",
    "T26n1525_009:0272b07_3": "以不住故。",
    "T26n1525_009:0272b07_4": "以有為行剎那不住，若有為行念念不住者，云何而言變異名老？",
    "T26n1525_009:0272b08_5": "又復有過，法若變者便應第二剎那中住，法若第二剎那住者非佛法義。",
    "T26n1525_009:0272b10_6": "又復有過，言變異者捨於實體，若即前法有變異者，彼法便應即捨本體。",
    "T26n1525_009:0272b12_7": "又若彼法不變異者，則不得言有變有異。",
    "T26n1525_009:0272b13_8": "若法不捨彼本體者，亦不得言變異名老，是故不得言有轉變名為老也。",
    "T26n1525_009:0272b14_9": "先說老相，彼是老義。」",
    "T26n1525_009:0272b16_0": "問曰：「心心數法云何知老？」",
    "T26n1525_009:0272b16_1": "答曰：「以見心法依止法異，所謂諸根四大損減、思惟念薄、忘失所有諸法門等，聞聲不了、見境界難，見如是等知心有老。」",
    "T26n1525_009:0272b19_2": "問曰：「死有何義？」",
    "T26n1525_009:0272b19_3": "答曰：「死者捨命終亡謝滅，異世去等是名為死。",
    "T26n1525_009:0272b20_4": "如是此死及先說老，此二合故名老死支。",
    "T26n1525_009:0272b21_5": "又復有言：根四大等後時損減微細難別，是名為老，破壞名死，如柯漸盡。",
    "T26n1525_009:0272b23_6": "又四大破壞是名為老，散盡名死，如朽故車破壞散盡。",
    "T26n1525_009:0272b24_7": "又於五陰隨順滅故，是名為老。",
    "T26n1525_009:0272b25_8": "滅名為死，如故舍壞。」",
    "T26n1525_009:0272b26_0": "問曰：「生緣老死，此有何義？」",
    "T26n1525_009:0272b26_1": "答曰：「壞彼法故得有此法，若無彼法亦無此法。",
    "T26n1525_009:0272b27_2": "此以何義？",
    "T26n1525_009:0272b27_3": "如初作瓶後時朽故。",
    "T26n1525_009:0272b28_4": "又先作瓶後時破壞。",
    "T26n1525_009:0272b28_5": "此亦如是，有眾生生，後有老死，非是不生，是故說依生緣老死。」",
    "T26n1525_009:0272c01_6": "問曰：「若生念中即時死者，彼中云何生緣老死？」",
    "T26n1525_009:0272c02_7": "答曰：「命滅。",
    "T26n1525_009:0272c02_8": "此以何義？",
    "T26n1525_009:0272c02_9": "彼處有命損現前命，五陰滅故是名為老，猶如彼雨有雲故雨，無雲無雨，亦有有雲而無有雨，彼處亦爾。」",
    "T26n1525_009:0272c06_0": "問曰：「何故有為三相法中，一處唯說生為生支，一處說老以為老支？」",
    "T26n1525_009:0272c07_1": "答曰：「隨順義故，法欲生時生能隨順，法欲滅時老支隨順。",
    "T26n1525_009:0272c08_2": "又老死支隨順壞法，生支與彼老死相違。",
    "T26n1525_009:0272c09_3": "老死二法迭共隨順。",
    "T26n1525_009:0272c10_4": "言隨順者，隨順破壞故名為老，死亦如是，是故老死合為一支，生者別支。」",
    "T26n1525_009:0272c12_0": "問曰：「何故不說憂等為支？」",
    "T26n1525_009:0272c12_1": "答曰：「不遍一切諸眾生故。",
    "T26n1525_009:0272c13_2": "此以何義？",
    "T26n1525_009:0272c13_3": "憂等諸法不遍三界，以是義故不說為支。」",
    "T26n1525_009:0272c15_0": "問曰：「無明滅則行滅者，有何次第？」",
    "T26n1525_009:0272c15_1": "答曰：「如來次第說，無明等十二因緣能生於有，以諸眾生不能識知十二因緣，墮斷見故。",
    "T26n1525_009:0272c17_2": "如來次第說無明滅餘亦皆滅，以諸眾生不能見知無明因緣，墮常見故。",
    "T26n1525_009:0272c19_3": "又如先說，云何世間有以不見知十二因緣墮於無邊？",
    "T26n1525_009:0272c20_4": "以是義故，如來說云何世間滅？",
    "T26n1525_009:0272c21_5": "以不見知何等法故墮於有邊。",
    "T26n1525_009:0272c22_6": "以是義故，如來次說。",
    "T26n1525_009:0272c22_7": "如如來《迦旃延經》中說。",
    "T26n1525_009:0272c23_8": "又已說身見集諦道諦，未說身見苦諦滅諦，是故欲說。",
    "T26n1525_009:0272c24_9": "又已說染諦，未說淨諦。",
    "T26n1525_009:0272c24_10": "又已說縛諦，未說解脫諦，今欲說故，是故說言無明滅行亦滅如是等。」",
    "T26n1525_009:0272c27_0": "問曰：「此諸因緣有於幾種？」",
    "T26n1525_009:0272c27_1": "答曰：「略說四種。",
    "T26n1525_009:0272c27_2": "何者為四？",
    "T26n1525_009:0272c28_3": "一者、有時十二因緣；二者、剎那；三者、次第；四者、不斷絕。",
    "T26n1525_009:0272c29_4": "時者，到時名因緣時。",
    "T26n1525_009:0272c29_5": "此以何義？",
    "T26n1525_009:0273a01_6": "無明時者，謂過去時。",
    "T26n1525_009:0273a01_7": "生煩惱者是無明時。",
    "T26n1525_009:0273a02_8": "言行時者，過去時業是名行時。",
    "T26n1525_009:0273a02_9": "言識時者，謂託生心共眷屬生是名識時。",
    "T26n1525_009:0273a03_10": "名色時者，未和合成即歌羅邏、安浮陀、枇尼堅支等，如是時中未生眼等五情諸根，六入未滿，彼時生體是名名色時。",
    "T26n1525_009:0273a06_11": "六入時者，以生眼等諸根滿足，六入諸根未能有力作彼心心數法依止，是名六入時。",
    "T26n1525_009:0273a08_12": "言觸時者，隨何等時諸根於彼心心數法能作依止，而不能作分別苦樂，亦不能作好惡諸事，未有勝行，是名觸時。",
    "T26n1525_009:0273a11_13": "言受時者，謂受苦樂分別苦樂，攝好惡事愛食非愛，欲資生等未有取力，是名受時。",
    "T26n1525_009:0273a12_14": "言愛時者，愛欲資生行非分別有無，是名愛時。",
    "T26n1525_009:0273a14_0": "言取時者，知有無分別，求如是起，是名取時。",
    "T26n1525_009:0273a15_0": "言有時者，求於此世未來世中五欲境界，追求推覓，為未來生起種種業，是名有時。",
    "T26n1525_009:0273a16_1": "言生時者，此生已退，即次後生所託生處，是名生時。",
    "T26n1525_009:0273a18_2": "老死時者，自此以後破壞諸根，名老死時。",
    "T26n1525_009:0273a19_0": "「言剎那者，名色等支名為剎那，以一念中具足一切十二有支。",
    "T26n1525_009:0273a20_1": "此義云何？",
    "T26n1525_009:0273a20_2": "如人依止貪心殺生，彼處所有迷愚癡等名為無明；彼處所有相應思心是名為行；彼處所有相應意法是名為識；彼處所有共識生法相等，四大及依四大所生四塵，如是等法名為名色；彼處所有依入作業而非離入名為六入；彼處所有相應對法，是名為觸；彼處所有相應覺者，是名為受；彼處所有相應貪心，是名為愛；彼處所有不捨愛心，是名為取；彼處所有身口意業，是名為有；彼處所有如是等法所起之法，是名為生；彼處所有諸法變異，是名為老；彼處所有諸法散滅，是名為死。",
    "T26n1525_009:0273b02_3": "「有次第者，無始義故。",
    "T26n1525_009:0273b03_4": "此以何義？",
    "T26n1525_009:0273b03_5": "以彼因果不斷絕故，以是義故不知其始。",
    "T26n1525_009:0273b04_6": "「不斷絕者，以彼因因不斷絕故。",
    "T26n1525_009:0273b05_7": "此以何義？",
    "T26n1525_009:0273b05_8": "遠來義故。",
    "T26n1525_009:0273b05_9": "又復非但十二有支能生因緣，以彼一切有為諸法名為因緣。」",
    "T26n1525_009:0273b07_0": "問曰：「深心等法有何次第？」",
    "T26n1525_009:0273b07_1": "答曰：「以成就一切勝功德故，以一切法中不失菩提心以為根本故。",
    "T26n1525_009:0273b09_2": "此以何義？",
    "T26n1525_009:0273b09_3": "於諸菩薩摩訶薩修行功德中，說彼深心以為根本，以諸菩薩成就深心，以為不失菩提心因。",
    "T26n1525_009:0273b11_4": "如深心，諸行亦爾，自然為欲利益一切眾生修行，是以如來為欲示現如實修行次第義故，說深心後次說行心。",
    "T26n1525_009:0273b14_0": "「又以菩薩成就深心、成就行心，然後於他利益修行，為欲示現如是勝義，說修行後次說成就捨心。",
    "T26n1525_009:0273b16_1": "又以菩薩持戒布施等如實修行相迴向勝法，依如是義示現修行助菩薩道，是故次說成就迴向。",
    "T26n1525_009:0273b18_2": "又從持戒乃至迴向非定善根，次欲示現勝三昧法，欲令眾生住慈悲等諸善根中。",
    "T26n1525_009:0273b20_3": "以是義故，說迴向後次說成就大慈悲等，已置定法妙樂善根，為欲離彼貪著心故，說慈悲後次說方便，以有方便故有智慧明見諸法。",
    "T26n1525_009:0273b23_4": "以是義故，不墮聲聞辟支佛地入菩薩位，是故如來說方便後次說成就般若波羅蜜。",
    "T26n1525_009:0273b26_0": "「又復略說成就深心乃至方便，示現成就助道功德，究竟成就般若波羅蜜者，示現成就助道智慧。",
    "T26n1525_009:0273b29_0": "「又成就深心乃至方便，示現成就菩提功德道，究竟成就般若波羅蜜，示現成就菩提智慧道。",
    "T26n1525_009:0273c03_0": "「又成就深心乃至迴向，示現成就戒身，慈悲二法示現成就定身，方便般若示現成就慧身。",
    "T26n1525_009:0273c05_0": "「又成就深心即是示現成就直心，自餘七句示現成就修行。",
    "T26n1525_009:0273c07_0": "「又成就深心、成就行心示現戒家；成就捨心成就迴向，示現施家；成就大慈成就大悲，示現滅家；成就方便成就般若波羅蜜，示現智家。",
    "T26n1525_009:0273c10_1": "如是有礙無礙等一切諸法，諸餘一切修多羅中廣說應知。",
    "T26n1525_009:0273c11_2": "此修多羅依諸菩薩摩訶薩學戒義說，如是諸菩薩摩訶薩八萬四千無量無邊諸法門等，皆應類知。」",
    "T26n1525_009:0273c14_0": "彌勒菩薩所問經論卷第九",
    "T26n1525_009:0273c15_0": "此經舊為六卷。",
    "T26n1525_009:0273c15_1": "《開元錄》作五卷，子注或七卷、或十卷。",
    "T26n1525_009:0273c16_2": "據此，今開初卷為二，總為七卷。",
    "T26n1525_009:0273c17_0": "即釋《大寶積經．第四十一會》是也。"
}