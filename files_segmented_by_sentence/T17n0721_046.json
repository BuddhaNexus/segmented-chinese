{
    "T17n0721_046:0270b20_0": "正法念處經卷第四十六",
    "T17n0721_046:0270b22_0": "元魏婆羅門瞿曇般若流支譯",
    "T17n0721_046:0270b23_0": "觀天品之二十五(夜摩天之十一)",
    "T17n0721_046:0270b24_0": "「『又彼比丘復念天中可愛境界，根和合生，分別風吹，數數增長，愛火所燒。",
    "T17n0721_046:0270b25_1": "諸世間人貪彼處樂，起如是心：「天中甚樂。」",
    "T17n0721_046:0270b26_2": "如是比丘繫念思惟：「彼天失壞。」",
    "T17n0721_046:0270b27_3": "比丘於彼可愛境界不生貪樂，離熱惱意。",
    "T17n0721_046:0270b28_4": "如是比丘第一善意，見六欲天皆悉失壞。",
    "T17n0721_046:0270b29_5": "「『彼四天處有十二種失壞之事：一謂力劣；二謂常與阿修羅鬪，彼阿修羅忽然闇至入其軍中；三謂鬪時，為阿修羅打彼天身所著鎧鉀；四謂鬪時，撥其頭上所著兜鉾，令墮海中；五謂壞已，則生羞慚；六謂鬪時，見羅睺羅，則生驚怖；七謂退時，彼天女眾捨之而去，向餘天子；八謂食時，以自業故，見食劣者，則生羞慚；九謂軍眾量色形相莊嚴具等，自業相似，於他劣者則生羞慚；十謂彼天遊戲之時，於彼天中所生之鳥，見彼劣者亦生輕賤；十一、劣天向遊戲處步行而往；十二、劣天所受欲觸，自業相似，他莊嚴具則為勝妙，見他勝故則生慚恥。",
    "T17n0721_046:0270c12_6": "四天王處有如是等十二失壞，如是比丘善修心者，不貪天樂，以無垢意觀察彼天。",
    "T17n0721_046:0270c14_7": "既觀察已，心生厭離，毀呰天欲。",
    "T17n0721_046:0270c15_8": "若其有人悕求天故而行梵行，如是梵行非梵行因。",
    "T17n0721_046:0270c16_9": "如是等人為彼比丘之所輕賤。",
    "T17n0721_046:0270c17_10": "何以故？",
    "T17n0721_046:0270c17_11": "無自在故。",
    "T17n0721_046:0270c17_12": "「『又彼比丘觀察三十三天失壞，彼見：三十三天之中八種失壞。",
    "T17n0721_046:0270c18_13": "何等為八？",
    "T17n0721_046:0270c19_14": "一者鉀劣，共阿修羅鬪戰之時，雨墮不淨。",
    "T17n0721_046:0270c20_15": "二者鬪時，見彼敵主勇阿修羅，其心退弱。",
    "T17n0721_046:0270c21_16": "三者食時，劣者羞慚。",
    "T17n0721_046:0270c21_17": "四者劣天不為天王帝釋所識。",
    "T17n0721_046:0270c22_18": "五者劣天色力形相一切下劣。",
    "T17n0721_046:0270c22_19": "六者劣天聲觸色味香等皆劣，不與他齊。",
    "T17n0721_046:0270c23_20": "七者劣天退天之時，天女捨離。",
    "T17n0721_046:0270c24_21": "八者劣天若昇遊戲殿堂之時，神通則劣，不能速進。",
    "T17n0721_046:0270c25_22": "此是八種三十三天失壞之事。",
    "T17n0721_046:0270c26_23": "「『夜摩天中有六失壞。",
    "T17n0721_046:0270c26_24": "何等為六？",
    "T17n0721_046:0270c27_25": "一者食時劣者羞慚。",
    "T17n0721_046:0270c27_26": "二者劣天所有教勅天女不受。",
    "T17n0721_046:0270c28_27": "三者劣天少福業故，彼天女眾雖供養之，不如供養多福德者。",
    "T17n0721_046:0270c29_28": "四者劣天牟修樓陀夜摩天王說法之時，心不愛樂。",
    "T17n0721_046:0271a01_29": "此是彼中最大失壞。",
    "T17n0721_046:0271a02_30": "五者劣天本業少故，光明則變，若天前世行善業多，彼天則坐大青寶座，坐已復起。",
    "T17n0721_046:0271a04_31": "下劣業天在彼處坐，座變為銀。",
    "T17n0721_046:0271a05_32": "業種種故，如是失壞，六者量短。",
    "T17n0721_046:0271a05_33": "如是六種是夜摩天失壞之事。",
    "T17n0721_046:0271a07_0": "「『兜率陀天有四失壞。",
    "T17n0721_046:0271a07_1": "何等為四？",
    "T17n0721_046:0271a07_2": "一者劣天兜率陀中聞法之時，心不喜樂，不樂鵝王說法之聲，是名失壞。",
    "T17n0721_046:0271a09_3": "兜率陀中，鵝王常在無漏樂地。",
    "T17n0721_046:0271a10_4": "彼鵝王者則是菩薩以隨意生，故作鵝王如意之色。",
    "T17n0721_046:0271a11_5": "鵝身七寶光明遍滿，不可喻色，身光周遍五千由旬，有種種色。",
    "T17n0721_046:0271a12_6": "兜率陀天光明不如鵝王悉勝，令彼諸天心生希有。",
    "T17n0721_046:0271a13_7": "「『彼鵝王菩薩令彼得生希有心已，即為彼天說法偈言：「『「福德業既盡，　　命則速減損，　　　勤精進攝法，　　兜率常應爾。",
    "T17n0721_046:0271a18_0": "　　　若捨離於法，　　放逸所壞天，　　　不集福德業，　　後時則生悔。",
    "T17n0721_046:0271a20_0": "　　　乃至老未來，　　亦未有病死，　　　皆應作福德，　　莫後時生悔。",
    "T17n0721_046:0271a22_0": "　　　若不攝福德，　　為放逸壞者，　　　以放逸壞故，　　在地獄受苦。",
    "T17n0721_046:0271a24_0": "　　　既得根具足，　　而非法行者，　　　何用命與財，　　親舊兄弟等？",
    "T17n0721_046:0271a26_0": "　　　常數作福德，　　心意攝受法，　　　或復止惡業，　　或時近善人。",
    "T17n0721_046:0271a28_0": "　　　以智慧利刀，　　割去惡枝葉，　　　破壞過惡聚，　　斷除過相續。",
    "T17n0721_046:0271b01_0": "　　　重智戒福德，　　心不悕望物，　　　常近善男子，　　示真實道者。",
    "T17n0721_046:0271b03_0": "　　　若持戒生天，　　為欲所迷惑，　　　不修福業者，　　常在有中行。",
    "T17n0721_046:0271b05_0": "　　　若常樂於智，　　持戒寶莊嚴；　　　若畏欲蛇者，　　則是天中天。",
    "T17n0721_046:0271b07_0": "　　　若常行法者，　　彼則天應禮；　　　若顛倒行者，　　則入於惡道。",
    "T17n0721_046:0271b09_0": "　　　此岸彼岸遠，　　既得法橋已，　　　若不速度者，　　於有不得脫。",
    "T17n0721_046:0271b11_0": "　　　智慧火能燒，　　無量煩惱薪。",
    "T17n0721_046:0271b12_0": "　　　何義煩惱縛，　　著彼愛境界？",
    "T17n0721_046:0271b13_0": "　　　厚重染欲垢，　　障礙於智眼，　　　佛語如良藥，　　能除彼障礙。",
    "T17n0721_046:0271b15_0": "　　　正法之大將，　　能破欲賊軍，　　　口說善法語，　　汝應勤聽受。",
    "T17n0721_046:0271b17_0": "　　　有四種顛倒，　　常能為誑惑；　　　世間有八法，　　能令一切失。",
    "T17n0721_046:0271b19_0": "　　　大力愛河中，　　百疑不可度，　　　若上智筏者，　　度已到寂靜。",
    "T17n0721_046:0271b21_0": "　　　若天近於欲，　　欲能令心癡，　　　常在於五處，　　未有解脫期。",
    "T17n0721_046:0271b23_0": "　　　欲難得易壞，　　如電何用為？",
    "T17n0721_046:0271b24_0": "　　　欲生苦如刀，　　金波迦火毒。",
    "T17n0721_046:0271b25_0": "　　　如是如是近，　　亦如是增長，　　　欲者不可足，　　猶如火燒薪。",
    "T17n0721_046:0271b27_0": "　　　癡天悕欲樂，　　不知畏過燒，　　　若離不善欲，　　後時得大樂。",
    "T17n0721_046:0271b29_0": "　　　癡者染欲已，　　為欲堅繫縛，　　　欲如電不異，　　然後異處去。",
    "T17n0721_046:0271c02_0": "　　　若習近於欲，　　欲則上上勝，　　　彼為欲火燒，　　燒已到燒處。",
    "T17n0721_046:0271c04_0": "　　　若天近於欲，　　此心為大癡，　　　不悕無體法，　　樂中之大樂。",
    "T17n0721_046:0271c06_0": "　　　欲者無涅槃，　　無樂無解脫，　　　是故莫近欲，　　近欲甚為惡。",
    "T17n0721_046:0271c08_0": "　　　若近欲境界，　　根則不知足；　　　不知足無樂，　　寂靜不可得。",
    "T17n0721_046:0271c10_0": "　　　應畏有為處，　　生死之大海，　　　以大惡欲愛，　　常與眾生故。",
    "T17n0721_046:0271c12_0": "　　　如此山峯上，　　種種可愛樹，　　　依之而修禪，　　思惟欲生滅。",
    "T17n0721_046:0271c14_0": "　　　四種諦寂靜，　　智者善修行，　　　怖畏生老死，　　脫到善彼岸。",
    "T17n0721_046:0271c16_0": "　　　愚意不思惟，　　樂欲故有縛，　　　欲樂既盡已，　　生老死必脫。",
    "T17n0721_046:0271c18_0": "　　　若念此大苦，　　於有海不倦，　　　癡故欲箭射，　　墮地獄惡處。",
    "T17n0721_046:0271c20_0": "　　　癡樂欲樂故，　　畢竟捨安樂，　　　於惡不知畏，　　死時到如火。",
    "T17n0721_046:0271c22_0": "　　　乃至死到時，　　能破壞一切，　　　此能破壞故，　　破壞命種子。",
    "T17n0721_046:0271c24_0": "　　　皆利益安隱，　　丈夫應精勤，　　　得樂離憂悲，　　恒常作善業。",
    "T17n0721_046:0271c26_0": "　　　若除於欲藏，　　離熱得清涼，　　　如是智不癡，　　則不悕望欲。」",
    "T17n0721_046:0271c28_0": "「『如是鵝王調伏天故，說如是偈。",
    "T17n0721_046:0271c28_1": "若天放逸，行放逸者，雖聞不念，心不思惟。",
    "T17n0721_046:0271c29_2": "若天樂聞彼鵝所說調伏偈句，向無漏地速疾而行，欲聞正法。",
    "T17n0721_046:0272a02_3": "聞正法已，生敬重心。",
    "T17n0721_046:0272a02_4": "如是天眾得聞正法，心敬重已，速速疾走復向行堂。",
    "T17n0721_046:0272a03_5": "彼行堂中所有諸天，以聞正法，心敬重故，光明增長百倍千倍，餘放逸天光明則劣。",
    "T17n0721_046:0272a05_6": "如是天中，得現世果。",
    "T17n0721_046:0272a06_7": "樂天欲者，彼天少色，形服莊嚴一切皆劣。",
    "T17n0721_046:0272a07_8": "此如是等，兜率陀天最初失壞。",
    "T17n0721_046:0272a08_0": "「『又兜率天第二失壞。",
    "T17n0721_046:0272a08_1": "眾集聽法，無量百千億數眾會，五百菩薩所住地處，兜率天王名曰寂靜，為眾說法，所謂無明因緣行等。",
    "T17n0721_046:0272a10_2": "彼諸天眾聽正法時，一心專意，諦聽諦聞。",
    "T17n0721_046:0272a11_3": "如是聞故，威德莊嚴皆悉勝上有百千倍，轉更增長。",
    "T17n0721_046:0272a12_4": "若天動心，心則如電，亦如大風吹大海水，種種波動。",
    "T17n0721_046:0272a14_5": "以愛因緣，如是動心，愛樂境界，彼天威德、形服莊嚴如本不異，不更增長，見他勝故內心慚恥，此則名為兜率陀天第二失壞。",
    "T17n0721_046:0272a17_0": "「『又兜率天第三失壞。",
    "T17n0721_046:0272a17_1": "若天聞法，心生敬重，如說而知，如法相知。",
    "T17n0721_046:0272a18_2": "如是知已，心念正住。",
    "T17n0721_046:0272a18_3": "彼天威德、形服莊嚴皆悉勝上有百千倍，轉更增長。",
    "T17n0721_046:0272a20_4": "若彼諸天不念法者，彼天威德、形服莊嚴則不增長，此則名為兜率陀天第三失壞。",
    "T17n0721_046:0272a22_0": "「『又兜率天第四失壞。",
    "T17n0721_046:0272a22_1": "若彼諸天聞正法時，心生敬重，專心憶念，如法攝取，專心受持，如是修行。",
    "T17n0721_046:0272a24_2": "久思惟已，然後修行。",
    "T17n0721_046:0272a24_3": "彼天如是敬法重法，勝因緣故、聞法力故，威德光明、形服莊嚴轉更勝上有百千倍，轉勝增長。",
    "T17n0721_046:0272a26_4": "若天聞已，不能修行。",
    "T17n0721_046:0272a27_5": "彼天見他威德光明、形服莊嚴勝增長己，自見己身威德光明、形服莊嚴則不增長。",
    "T17n0721_046:0272a29_6": "彼天見他威德光明、形服莊嚴轉勝增長則生慚恥，此則名為兜率陀天第四失壞。",
    "T17n0721_046:0272b03_0": "「『又彼比丘如是觀察兜率陀天四種失壞，見失壞已，觀化樂天，復見失壞。",
    "T17n0721_046:0272b04_1": "彼見：如是天勝妙樂猶故而有四種失壞。",
    "T17n0721_046:0272b05_2": "何等為四？",
    "T17n0721_046:0272b05_3": "所謂一者善業盡故，脚則有影，普餘身分皆有光明，脚上則無。",
    "T17n0721_046:0272b07_4": "是故彼天脚則有影，自餘諸天所有光明，如山圍遶，彼少光明劣天見已，則避而去。",
    "T17n0721_046:0272b09_5": "光明勝者見之則笑，作如是言：「此天鄙劣，善業盡故。」",
    "T17n0721_046:0272b10_6": "彼脚影天聞已羞慚，心生愁惱，如是心言：「我業盡故，今則如是。」",
    "T17n0721_046:0272b11_7": "一切具足終必失壞。",
    "T17n0721_046:0272b12_8": "如人世間以有日故，終必有夜，如是此中一切具足終必失壞。",
    "T17n0721_046:0272b13_9": "若人有命終必有死，如是具足終必失壞。",
    "T17n0721_046:0272b14_10": "如是世間無有具足而不失壞。",
    "T17n0721_046:0272b15_11": "此失壞者，是化樂天最初失壞。",
    "T17n0721_046:0272b16_12": "「『又化樂天第二失壞。",
    "T17n0721_046:0272b16_13": "如閻浮提人中所有劫貝等綿，甚為柔軟，足踏則下，舉則還起。",
    "T17n0721_046:0272b18_14": "化樂天中地處柔軟亦復如是。",
    "T17n0721_046:0272b18_15": "若天受報善業盡時，地不柔軟，脚踏不下，舉脚不起，餘天見之，知其業盡。",
    "T17n0721_046:0272b20_16": "有天見之，語餘天言：「彼天業盡，退時將到。」",
    "T17n0721_046:0272b21_17": "此化樂天第二失壞。",
    "T17n0721_046:0272b23_0": "「『又化樂天第三失壞。",
    "T17n0721_046:0272b23_1": "彼化樂天遊戲之時，若至樹下遊戲受樂，樹則雨花在彼天上。",
    "T17n0721_046:0272b24_2": "此花遍在遊戲處地，若天善業欲盡之時，樹花不墮，不散地處。",
    "T17n0721_046:0272b26_3": "餘天見其樹花不墮、不散地處，則便說言：「此天業盡，退時將至。」",
    "T17n0721_046:0272b27_4": "彼天聞已，羞慚愁惱，如是心言：「我今欲退，如是失壞。」",
    "T17n0721_046:0272b28_5": "此化樂天第三失壞。",
    "T17n0721_046:0272c01_0": "「『又化樂天第四失壞。",
    "T17n0721_046:0272c01_1": "彼化樂天必定失壞，天中具足必定失壞。",
    "T17n0721_046:0272c02_2": "彼化樂天何者第四具足失壞？",
    "T17n0721_046:0272c03_3": "謂一一天住寶地處，如是寶地清淨無垢，如鏡不異，一天之身無量處現，見種種影、種種形服、種種莊嚴。",
    "T17n0721_046:0272c05_4": "如人界中日輪是一，於無量處蓮花水池，無量百千種種處現，如是天身無量百千寶地之中處處皆現，如身而見。",
    "T17n0721_046:0272c08_5": "若其有天善業盡者，彼天之身一寶地中影現而已，非處處現。",
    "T17n0721_046:0272c09_6": "如是失壞如是見已，餘智慧天既如是見，即便說言：「如是天者，善業盡故，將欲退壞。」",
    "T17n0721_046:0272c11_7": "此化樂天第四失壞。",
    "T17n0721_046:0272c11_8": "「『爾時，世尊而說偈言：「『「世間樂具足，　　不覺知失壞，　　　具足必有失，　　如日出有夜。",
    "T17n0721_046:0272c15_0": "　　　如是具足樂，　　如是必失壞，　　　於欲不知足，　　是故愛少時。",
    "T17n0721_046:0272c17_0": "　　　若心愛具足，　　或悕望常樂，　　　彼若捨離愛，　　如是常得樂。",
    "T17n0721_046:0272c19_0": "　　　天欲樂未足，　　以入地獄中，　　　一切皆由愛，　　是如來所說。",
    "T17n0721_046:0272c21_0": "　　　若人入地獄，　　百到若千到，　　　亦以愛網誑，　　故得如是惡。」",
    "T17n0721_046:0272c23_0": "「『彼化樂天有如是等四種破壞。",
    "T17n0721_046:0272c24_0": "「『又彼比丘復觀他化自在天中四種失壞。",
    "T17n0721_046:0272c24_1": "若彼諸天善業將盡，臨欲退時則有失壞。",
    "T17n0721_046:0272c25_2": "彼處天中多有種種妙鬘莊嚴，天花不蔫，處處覆地，第一善香不可譬喻。",
    "T17n0721_046:0272c27_3": "彼鬘莊嚴有種種色勝妙光明，若寶光明於十六分不及其一。",
    "T17n0721_046:0272c28_4": "彼鬘多有七寶翅蜂，常一切時出天歌聲。",
    "T17n0721_046:0272c29_5": "如是他化自在天中，天業若盡，欲失壞時，彼寶翅蜂出不美聲，捨如是天種種花香，到餘處去。",
    "T17n0721_046:0273a03_6": "餘智慧天以知彼天臨欲退故，向之說言：「汝於今者，以放逸故，退時欲到而不覺知。」",
    "T17n0721_046:0273a04_7": "彼業盡天如是聞已，復見彼蜂捨至餘處。",
    "T17n0721_046:0273a05_8": "彼天自知有如是心：「我福業盡。」",
    "T17n0721_046:0273a06_9": "如是天子心生愁苦，不可譬喻，以見自樂將欲盡故，如是心熱，與地獄火等無有異，唯除地獄更無此火。",
    "T17n0721_046:0273a09_0": "此是他化自在天中最初失壞。",
    "T17n0721_046:0273a10_0": "「『又復他化自在天中第二失壞。",
    "T17n0721_046:0273a10_1": "彼天之身第一滑觸，周匝光明，形人中日，如螢火虫。",
    "T17n0721_046:0273a11_2": "彼天之身所著瓔珞，及餘種種莊嚴具等，所有光明，寶壁山峯皆在中現，如於鏡中現見不異。",
    "T17n0721_046:0273a14_3": "若彼天子欲到退時，彼天身上所著瓔珞莊嚴具等，山峯若壁於中不現。",
    "T17n0721_046:0273a15_4": "餘黠慧天如是見已，語彼欲退業盡天言：「汝放逸行，退時欲到。",
    "T17n0721_046:0273a17_5": "汝身所著瓔珞莊嚴無有光明，寶壁山峯於中不現。」",
    "T17n0721_046:0273a18_6": "彼黠慧天曾見餘天臨欲退時，有如是相。",
    "T17n0721_046:0273a19_7": "此是他化自在天中第二失壞。",
    "T17n0721_046:0273a21_0": "「『又復他化自在天中第三失壞。",
    "T17n0721_046:0273a21_1": "所謂彼天退時，將到彼處。",
    "T17n0721_046:0273a22_2": "諸天業未盡者乘種種寶妙光明殿，三處能行，所謂虛空、陸地、水中。",
    "T17n0721_046:0273a23_3": "行則速疾，無所障礙，不搖不動。",
    "T17n0721_046:0273a24_4": "若天業盡，將欲退時，彼殿搖動，行則不速。",
    "T17n0721_046:0273a25_5": "自餘諸天見其殿動而語之言：「汝於今者退時欲到，我先曾見餘天退時，有如是相。」",
    "T17n0721_046:0273a27_6": "彼業盡天如是聞已，與天境界將欲離別，愁火燒心，如地獄火所燒不異。",
    "T17n0721_046:0273a29_7": "此是他化自在天中第三失壞。",
    "T17n0721_046:0273b01_0": "「『又復他化自在天中第四失壞。",
    "T17n0721_046:0273b01_1": "若彼諸天善業未盡，五樂音聲、莊嚴具聲皆悉美妙，所有歌聲美妙可愛，聞已心喜。",
    "T17n0721_046:0273b03_2": "若其有天善業盡者，彼天五樂音聲不妙，歌聲亦爾，如瘂不異。",
    "T17n0721_046:0273b05_0": "彼天聞已，心不生喜，以自業故，莊嚴具中聲出說言：「汝於今者善業盡滅，以汝放逸，放逸行故。",
    "T17n0721_046:0273b07_1": "汝於今者，將欲到於異世間去，以業縛故。」",
    "T17n0721_046:0273b08_2": "彼天如是以自業故，聞莊嚴聲，其心極愁，作如是言：「我於今者境界之樂福德業盡。」",
    "T17n0721_046:0273b10_0": "彼種種寶所莊嚴幘，即時墮落，如是見已，生大苦惱。",
    "T17n0721_046:0273b11_1": "此是他化自在天中第四失壞。",
    "T17n0721_046:0273b11_2": "「『於三界中更無有處、有物是常，一切無常。",
    "T17n0721_046:0273b12_3": "如是六天是失壞處，彼如是天善業盡故，必定當退此失壞天。",
    "T17n0721_046:0273b14_4": "悕望此天持戒生者，善業盡時，必定當爾。』",
    "T17n0721_046:0273b15_5": "「如是第五山樹具足地處諸天，牟修樓陀夜摩天王——迦迦村陀世尊塔中所有經字示彼天眾，如是說言：『汝等天眾捨離放逸，勿放逸行。",
    "T17n0721_046:0273b18_6": "放逸味苦，地獄中受，一切欲味悉皆如是。』",
    "T17n0721_046:0273b19_7": "彼諸天眾聞第三佛所說經已，若天放逸，樂放逸者，放逸則減。",
    "T17n0721_046:0273b21_0": "「於六經中迦迦村陀如來所說第三經竟。",
    "T17n0721_046:0273b22_0": "「爾時，彼處夜摩天主知彼天眾心生厭離，而告之言：『汝等天眾已聞大仙所說正法，能盡諸苦，除捨放逸，為天人說寂靜之法。",
    "T17n0721_046:0273b24_1": "汝等天眾已聞第三如來之法。",
    "T17n0721_046:0273b25_2": "汝於今者聞法律已，精勤修行，復聽餘佛所說之法，聞已攝取，則得利益，退此天已，不墮地獄、餓鬼、畜生。』",
    "T17n0721_046:0273b27_3": "「牟修樓陀夜摩天王如是說已，一切天眾皆白天主牟修樓陀而作是言：『唯願天王利益我等，安樂我等。』",
    "T17n0721_046:0273c01_4": "「爾時，天主牟修樓陀告天眾言：『汝等天眾一切皆看此之第四如來之塔，種種珍寶而為莊嚴，無量百千光明照燿，有種種寶間錯奇麗，無量功德之所莊嚴，光明普覆此天世間，一切遍滿。』",
    "T17n0721_046:0273c05_5": "爾時天眾白天王言：『我今已見。』",
    "T17n0721_046:0273c06_6": "「爾時，天主牟修樓陀告天眾言：『汝等今者，一切共我詣如來塔。』",
    "T17n0721_046:0273c07_7": "天眾答言：『如是，天王！』",
    "T17n0721_046:0273c08_8": "爾時，天主牟修樓陀并天眾等，相隨而去，到佛塔已，其心清淨，頭面敬禮如來之塔，心則清涼，禮已則起，看毘葉婆如來之塔。",
    "T17n0721_046:0273c11_9": "彼如來塔種種妙寶光明照燿，如前所說。",
    "T17n0721_046:0273c13_0": "「彼佛塔中寶壁之上有經法字，利益天人，所謂說言：「『若有人能成就七法，則生天上。",
    "T17n0721_046:0273c14_1": "何等為七？",
    "T17n0721_046:0273c15_2": "一者所謂有善男子聞法聞義，聞法修行，聞法善意，隨所聞法，心則攝取，聞已堅固、聞已受持、聞已愛樂，心生喜樂。",
    "T17n0721_046:0273c17_3": "此善男子近七功德具足知識。",
    "T17n0721_046:0273c18_4": "何者七種知識功德皆悉具足？",
    "T17n0721_046:0273c19_5": "所謂一者如說而行；二者近他如說行者；三者則能如說而行，堅固攝取；四者得法堅固思惟；五者住意；六者謂近同善業者；七者他教不取他惡。",
    "T17n0721_046:0273c22_6": "近如是等七種功德具足知識。",
    "T17n0721_046:0273c23_7": "「『云何名為如說修行？",
    "T17n0721_046:0273c23_8": "如是知識，善行善作，若有所說知量少說能為利益，時相應說方相應說，不疾不遲，多義少語，美妙易解，與法相應，自他利益，如是而說。",
    "T17n0721_046:0273c26_9": "如彼所說，如是而行。",
    "T17n0721_046:0273c27_10": "云何近他如說行者？",
    "T17n0721_046:0273c27_11": "常正修行身口意等，意內外淨猶如真金，彼人如是如說修行。",
    "T17n0721_046:0273c29_12": "云何名為如說而行，堅固攝取？",
    "T17n0721_046:0273c29_13": "若有所作，普清淨作，三種作業，觀察彼業，善清淨已，生天人中乃至涅槃。",
    "T17n0721_046:0274a02_14": "如是之人，或自思惟或從他聞，此業報樂，堅固喜樂，堅固攝取。",
    "T17n0721_046:0274a04_15": "如是知識，堅固攝取。",
    "T17n0721_046:0274a04_16": "彼善男子云何得法堅固思惟？",
    "T17n0721_046:0274a05_17": "所謂善淨堅固攝取，二世利益，如是見已，堅固思惟。",
    "T17n0721_046:0274a06_18": "如是堅固思惟意者，或從他所得聞堅固善業果已，或自思已，喜樂真諦。",
    "T17n0721_046:0274a08_19": "如是喜樂真諦知識，云何住意？",
    "T17n0721_046:0274a08_20": "此多聞已，意則不亂，此名住意。",
    "T17n0721_046:0274a09_21": "云何為近同善業者？",
    "T17n0721_046:0274a10_0": "謂見他人同己功德，如是見已，則近彼人。",
    "T17n0721_046:0274a10_1": "云何他教不取他惡？",
    "T17n0721_046:0274a11_2": "餘人非法、似善法者所不能牽。",
    "T17n0721_046:0274a12_3": "如是親近七種功德具足知識善男子者，或生人間或生天中。",
    "T17n0721_046:0274a13_4": "此說初法。",
    "T17n0721_046:0274a14_0": "「『何等復是自餘六法，成就彼法得生天上？",
    "T17n0721_046:0274a14_1": "所謂多聞、攝取修行，不懈怠、念、不熱惱他、不誑等六。",
    "T17n0721_046:0274a16_2": "此等七法，如是已說。",
    "T17n0721_046:0274a16_3": "成就如是七種法者，身壞命終生於善道，天世界中。",
    "T17n0721_046:0274a17_4": "如七大殿，若王大臣乘如是殿，五樂音聲歌舞喜笑，妙鬘莊嚴，如是而行向遊戲處。",
    "T17n0721_046:0274a19_5": "如是七法，若人成就，行向天處。",
    "T17n0721_046:0274a21_0": "「『何者多聞而名多聞？",
    "T17n0721_046:0274a21_1": "謂聞真法，聞已調伏，不生憍慢。",
    "T17n0721_046:0274a22_2": "如其所聞，多聞增長，不放逸行，智不厭足，常諮問他，自己功德不向他說，不誦己名。",
    "T17n0721_046:0274a24_3": "此多聞者，身壞命終生於善道，天世界中。",
    "T17n0721_046:0274a25_4": "此第二法隨順正入修行成就。",
    "T17n0721_046:0274a26_0": "「『云何第三攝取修行？",
    "T17n0721_046:0274a26_1": "謂聞法已，攝取修行。",
    "T17n0721_046:0274a26_2": "若復有人得聞法已，於非法律攝取修行，唯聞法已，荷法重檐，不修不行，不取法果。",
    "T17n0721_046:0274a28_3": "若復有人以智慧鈎調伏持戒，若智不靜，則彼持戒，猶如晝燈，無有光明，不堅不實。",
    "T17n0721_046:0274b01_4": "若持戒中有智和合，彼人猶如火燈光明，堅而復實，得果不虛。",
    "T17n0721_046:0274b03_5": "若修法者得說言堅，非唯口中言說為堅，彼人身業、口業、意業皆悉寂靜，身壞命終生於善道，天世界中。",
    "T17n0721_046:0274b05_6": "此第三法。",
    "T17n0721_046:0274b06_0": "「『云何第四名不懈怠？",
    "T17n0721_046:0274b06_1": "言懈怠者，所謂不作。",
    "T17n0721_046:0274b06_2": "何名不作？",
    "T17n0721_046:0274b07_3": "隨所作法，發已不作，不能究竟。",
    "T17n0721_046:0274b07_4": "彼如是法，精勤不斷則能究竟，若是懈怠不精勤者，不能究竟。",
    "T17n0721_046:0274b09_5": "少發起者，於世間法、出世間義，不具足行。",
    "T17n0721_046:0274b10_6": "若懈怠者，一切所作皆悉羸劣，為一切人之所輕賤，毀呰嫌薄，自受苦惱，身壞命終墮於惡道，生地獄中。",
    "T17n0721_046:0274b12_7": "如是之人懈怠所壞。",
    "T17n0721_046:0274b13_8": "如是懈怠應當捨離，如火如刀，如墮嶮岸，如惡毒蛇。",
    "T17n0721_046:0274b14_9": "若為懈怠所破壞者，則不精勤，無有威德，如羊不異。",
    "T17n0721_046:0274b15_10": "彼則無智，種種所作一切不知，若智非智、若法非法、應行不行，一切不知。",
    "T17n0721_046:0274b17_11": "何以故？",
    "T17n0721_046:0274b17_12": "以不讀經、不聞法故，以懈怠故。",
    "T17n0721_046:0274b18_13": "若復有人論開心意，於智所知若法非法，一切皆知，應作不作、應行不行，一切皆知。",
    "T17n0721_046:0274b20_14": "如是等法，智慧所知，一切皆知。",
    "T17n0721_046:0274b20_15": "智及精進，懈怠者無。",
    "T17n0721_046:0274b21_16": "彼懈怠者如盲不異，身壞命終墮於惡道，生地獄中。",
    "T17n0721_046:0274b22_17": "如是之人出世間義，一切皆劣，受第一苦，他舍而乞，常依他門悕望乞匃，常看他面，第一惡色，頭髮覆眼，眼目乾燥，脚爪皮等一切焦枯，四出巷中家家乞行，辛苦活命，一切輕毀。",
    "T17n0721_046:0274b26_18": "此因緣故，應當捨離一切懈怠。",
    "T17n0721_046:0274b28_0": "「『與此相違，勤精進者，一切所作皆悉成就，乃至涅槃，何況其餘世間之法。",
    "T17n0721_046:0274b29_1": "身壞命終生於善道，天世界中。",
    "T17n0721_046:0274c01_2": "以是等故，若天若人，一切皆應捨離懈怠，勤發精進。』",
    "T17n0721_046:0274c02_3": "「時，彼世尊毘葉婆佛而說偈言：「『懈怠意及幻，　　或慢或惡口，　　或捨離智等，　　此是失壞地。",
    "T17n0721_046:0274c06_0": "　　親近惡知識，　　捨離善知識，　　或復邪見等，　　此是失因緣。",
    "T17n0721_046:0274c08_0": "　　不知善不善，　　非時而語言，　　或信婦女等，　　此不饒益地。",
    "T17n0721_046:0274c10_0": "　　近何人何人，　　何處何處食，　　身自不利益，　　此法令人輕。",
    "T17n0721_046:0274c12_0": "　　壞勇若失念，　　或為王所憎，　　或心堅強等，　　此法未時死。",
    "T17n0721_046:0274c14_0": "　　不諦知業果，　　及以法非法，　　離善知識者，　　則墮於惡道。",
    "T17n0721_046:0274c16_0": "　　懈怠若多睡，　　或貪著諸味；　　瞋及故妄語，　　若惡口言說；　　多貪若憍慢，　　心動捨離法；　　若習近婬欲，　　或讚婬欲法，　　如是有三過，　　懈怠是根本；　　若勤精進者，　　則無諸使過。",
    "T17n0721_046:0274c22_0": "　　一切精進者，　　必定成就果，　　如所應精進，　　業必定得果。",
    "T17n0721_046:0274c24_0": "　　如是三種業，　　能得三種果，　　三聚三根本，　　決定三有行。』",
    "T17n0721_046:0274c26_0": "「彼佛世尊毘葉婆塔壁上書字，如是說偈毀呰懈怠，天眾見已，作如是言：『我等決定捨離懈怠。",
    "T17n0721_046:0274c28_1": "從此懈怠，有枝條過，如佛所說。』",
    "T17n0721_046:0274c28_2": "「『懈怠之者，若天若人一切作業，於一切時一切減劣。",
    "T17n0721_046:0275a01_0": "若天若人不懈怠者，次第乃至到於涅槃。",
    "T17n0721_046:0275a01_1": "此第四法，人天之中多有所作，多有利益。",
    "T17n0721_046:0275a03_0": "「『又第五法多有所作，多有利益，所謂念也。",
    "T17n0721_046:0275a03_1": "一切法中能為妨者，所謂懈怠。",
    "T17n0721_046:0275a04_2": "如是一切世間之法攝涅槃者，念則是根。",
    "T17n0721_046:0275a05_3": "若出家者、若在家者念不放逸，不放逸行，一切所作皆悉成就。",
    "T17n0721_046:0275a07_4": "如是之人數數作業，如法作業，勤發精進，隨所悕望，心念正行。",
    "T17n0721_046:0275a08_5": "彼人五根護五境界，心不迷惑。",
    "T17n0721_046:0275a09_6": "眼見色已，於彼色中不生欲染，心不憙樂，如色實見，知其根本，見如是色根本因緣何因緣生。",
    "T17n0721_046:0275a11_7": "彼人如是知見色已，心不濁亂，如是彼色則不能牽，以如實見如是色故。",
    "T17n0721_046:0275a13_8": "若出家者、若在家者、若天人等，知生色過，欲生色過已滅色過，如是念知某方某處，心緣彼色，如是境界之因緣故，共眼生識。",
    "T17n0721_046:0275a15_9": "「由彼境界已生我畏，此無垢念能除煩惱，我以此念已除如是境界怖畏。」",
    "T17n0721_046:0275a17_10": "如是怖畏，因緣而生。",
    "T17n0721_046:0275a18_11": "於諸境界，第一悕望心正念故，則能除遣無量種色境界怖畏。",
    "T17n0721_046:0275a19_12": "念緣能除，於念念中稍除、漸除。",
    "T17n0721_046:0275a20_13": "譬如世間善巧銅師以好銅器置火中已，然後治之，如是數數入火復治，勤不休息，漸漸除垢令其滑淨。",
    "T17n0721_046:0275a22_14": "如是善念數數除垢，爾乃清淨。",
    "T17n0721_046:0275a23_15": "又如瓶師，因緣合集，以久習故，泥團成瓶。",
    "T17n0721_046:0275a24_16": "如是之人勤心發念，修集因緣，如緣生瓶。",
    "T17n0721_046:0275a25_17": "正念觀察，如所著衣。",
    "T17n0721_046:0275a25_18": "從初次第念念至盡，如是如是始發善念，次第乃至一切過盡，得見真諦聖印印心。",
    "T17n0721_046:0275a27_19": "彼過相盡，過相盡故，人則知之。",
    "T17n0721_046:0275a28_20": "是故若有欲得善者，當一切時如實正念。",
    "T17n0721_046:0275a29_21": "若眼緣色，念繩縛心令不動轉，如調惡馬。",
    "T17n0721_046:0275b01_22": "如是善念於先住持過去境界，攀緣念已，如是復遮現眼境界，念九十八。",
    "T17n0721_046:0275b03_23": "「『云何念住？",
    "T17n0721_046:0275b03_24": "謂生欲染，不正觀風，不能令動。",
    "T17n0721_046:0275b04_0": "如是念住，如實思惟，此色、彼色有無量種無量形相，觀四聖諦苦、集、滅、道，令彼欲染一切寂靜，或令欲染一切盡滅或皆微薄。",
    "T17n0721_046:0275b06_1": "此是何者善法勢力？",
    "T17n0721_046:0275b07_2": "所謂繫念是其根本。",
    "T17n0721_046:0275b07_3": "一切善法皆依念住，如是轉行是念現在。",
    "T17n0721_046:0275b09_0": "「『云何復念未來世法？",
    "T17n0721_046:0275b09_1": "未來未有、未生、未見，彼境界相云何而念？",
    "T17n0721_046:0275b10_2": "若得境界，是則可念。",
    "T17n0721_046:0275b10_3": "未來世中境界未有，當云何念？",
    "T17n0721_046:0275b11_4": "彼所念者，雖復未來，見因緣相攀緣未來，如是得念。",
    "T17n0721_046:0275b12_5": "謂見有人修身口意，善業行者，見已則念：「如是之人決定生天。」",
    "T17n0721_046:0275b14_6": "若見有天惡業行者，見已則念：「如是天者，必墮地獄。」",
    "T17n0721_046:0275b15_7": "如是念知此第五法，於人天中多有所作，多有利益。",
    "T17n0721_046:0275b17_0": "「『又第六法於天人中多有所作，多有利益。",
    "T17n0721_046:0275b17_1": "謂第六者，不熱惱他。",
    "T17n0721_046:0275b18_2": "若不惱他，其心寂靜不生分別：此有梵行、此無梵行。",
    "T17n0721_046:0275b19_3": "見他敷具病藥所須，不生譏嫌，不自言是，亦不說言：「我能持戒。」",
    "T17n0721_046:0275b21_4": "若少持戒、少讀誦經，於檀越所不自稱說。",
    "T17n0721_046:0275b22_5": "等心怨親，常念三寶，不朋破戒，不惱持戒，於諸檀越不數參承而取資用，其心柔潤，數數諮請說法師長常住空閑，常一切時近梵行者。",
    "T17n0721_046:0275b25_6": "如是功德相應之人，不熱惱他，如是於他不熱惱故，多有所作，多有利益。",
    "T17n0721_046:0275b27_0": "「『又第七法於天人中多有所作，多有利益，所謂不誑。",
    "T17n0721_046:0275b28_1": "自隱功德，除去惡業，心意正直，衣鉢知足恒常乞食，山谷巖窟、樹林中住，行食知足，其心平等無有高下，非無因緣人中遊行；疑有虫處，不行於彼；不壞澤中水岸河坎，畏殺虫故；不呪霹靂雷電雨等，令墮傷殺；不說星宿日月薄蝕諸曜吉凶，而求財物飲食供養，以資自命；不常往返一檀越家；亦不戴面，仰頭而行；亦不動脣，詐作誦習；不高聲語亦不私竊；不著間雜鞾鞋履等；不以雜繩用繫身體，自身不著雜色香囊；至敷具等皆悉不畜；無戒功德，大眾會處則不入中；不令他人到於城邑聚落等處說己持戒，求望利養；不種種處妨亂心意，不貪不求，不近村住；於舊知識親眷等舍，不自在入，攝令屬己；不彰他惡、不隱他德，見他實過，屏處不說；捨棄婦女如遠惡蛇，於諸婦女不共語說、不與同行。",
    "T17n0721_046:0275c15_2": "「『饒華之樹一切不往，可愛園林亦不遊行，畏聞可愛眾鳥聲故，畏聞彼聲欲心動故，是故不欲聞彼鳥聲。",
    "T17n0721_046:0275c17_3": "饒聲水河不近坐禪，畏聞彼聲心動亂故。",
    "T17n0721_046:0275c18_4": "多熏香花不近坐禪亦不近行。",
    "T17n0721_046:0275c19_5": "何以故？",
    "T17n0721_046:0275c19_6": "畏鼻聞香心意動故。",
    "T17n0721_046:0275c19_7": "亦不觀看種種諸鳥、種種色鳥，鵝鴨命命若孔雀等多欲諸鳥，不看不見，不近彼行，畏心動故，畏見畜生、婦女因緣欲心發故。",
    "T17n0721_046:0275c23_0": "椰子果樹、波那婆樹、母柘果樹、菴婆果樹、毘羅果樹、迦卑他樹、波留沙樹、佉殊羅等種種林樹不近坐禪，恐畏生心貪其味故。",
    "T17n0721_046:0275c25_1": "捨離果樹在寂靜林，無味可貪，無多人眾。",
    "T17n0721_046:0275c26_2": "在安樂行園林之中如是坐禪，勤發精進，共過怨鬪，心恒不亂，乃至不取為寺因緣犁地之土。",
    "T17n0721_046:0275c29_0": "「『如是斷愛，朽壞鐵鉢以繩連綴，用受飲食，而心不念銅銀等鉢；不畜三椀；所有袈裟不翻披著；於夏天時除大小便，更不餘行乃至一步，畏殺虫故；食奢彌果時食好果，不食爛果。",
    "T17n0721_046:0276a04_1": "食小棗等，不看不食，若食梨果、佉殊羅果、軟棗豌豆、若朽豆等，不看不食，恐畏其內有諸虫故。",
    "T17n0721_046:0276a06_2": "於自屋壁所生諸虫，終不除却，畏傷損故，畏其死故。",
    "T17n0721_046:0276a07_3": "坐處一坐，不觀他鉢，畏貪食故。",
    "T17n0721_046:0276a08_4": "若行道時，不近他行，恐為妨故。",
    "T17n0721_046:0276a08_5": "饒虫之地，不大小便，畏傷虫故，畏殺虫故。",
    "T17n0721_046:0276a09_6": "乞食行時，看一尋地，以直心故；恒常親近正直心者。",
    "T17n0721_046:0276a11_7": "如是比丘不集諸物，於一切物皆不悕望，於希有物心不樂見，常勤坐禪，彼善比丘如是不誑。",
    "T17n0721_046:0276a13_8": "彼善比丘如是持戒清淨不犯，如是淨命，如是內心清淨善淨，如是比丘如說學句，堅持不犯。",
    "T17n0721_046:0276a15_9": "彼善比丘如心所念，如是道生，常淨命故，有善意生，不樂劣生，願生善道。』",
    "T17n0721_046:0276a17_10": "「時，彼世尊毘葉婆佛而說偈言：「『清淨命之人，　　寂靜身口意，　　坐禪而離愛，　　去涅槃不遠。",
    "T17n0721_046:0276a20_0": "　　頭陀不放逸，　　塚間樹林中，　　常如是處住，　　去涅槃不遠。",
    "T17n0721_046:0276a22_0": "　　塵土物敷具，　　一鉢復破壞，　　根果食知足，　　彼人安樂行。",
    "T17n0721_046:0276a24_0": "　　於欲解脫人，　　常樂於知足，　　善意勇健者，　　去涅槃不遠。",
    "T17n0721_046:0276a26_0": "　　不諂誑之人，　　遠離於塵垢，　　其心如虛空，　　去涅槃不遠。』",
    "T17n0721_046:0276a28_0": "「彼佛世尊如是讚歎善行比丘不諂誑者。",
    "T17n0721_046:0276a29_0": "「『成就如是七法之人，是善男子；若行欲者，沒生死海，則是畜生，形雖是人而實非人。",
    "T17n0721_046:0276b01_1": "若能成就七法之者，則為善人之所讚歎，身壞命終，生於善道天世界中。",
    "T17n0721_046:0276b03_2": "受天樂已，退生人中，則得涅槃，以餘業故。",
    "T17n0721_046:0276b04_3": "第一善者此七種法，所謂從初近善知識，次第多聞、攝取修行、不懈怠、念、不熱惱他、不誑等法，如是七法非諂曲法，以如是等七法寶藏之因緣故，得生天中。",
    "T17n0721_046:0276b08_0": "若天等中得七法已，莫放逸行，令福德盡，天中退已，墮於地獄、餓鬼、畜生。",
    "T17n0721_046:0276b09_1": "故天不應行放逸行，以自破壞，於諸有中無有放逸行放逸行而得樂者。",
    "T17n0721_046:0276b11_2": "人中成就如是七法，則生天上。",
    "T17n0721_046:0276b12_0": "有三因緣，天中退已，墮於地獄、餓鬼、畜生。",
    "T17n0721_046:0276b12_1": "所謂三者：不聞正法；近惡知識；不信業果。",
    "T17n0721_046:0276b13_2": "若不成就此七種法，墮於地獄、餓鬼、畜生。』",
    "T17n0721_046:0276b14_3": "「爾時，天主牟修樓陀告天眾言：『此等一切，汝等已聞。",
    "T17n0721_046:0276b16_4": "彼佛世尊以憐愍心利益眾生，已如是說。』",
    "T17n0721_046:0276b17_5": "時，彼天眾一切皆共白天王言：『我等今者，已聞如來此所說經。",
    "T17n0721_046:0276b18_6": "彼佛世尊憐愍世間，已作利益，為除放逸故如是說。』",
    "T17n0721_046:0276b19_7": "牟修樓陀夜摩天王告天眾言：『汝聞此經，勿行放逸。",
    "T17n0721_046:0276b20_8": "天放逸故，生於地獄、餓鬼、畜生。",
    "T17n0721_046:0276b21_9": "何以故？",
    "T17n0721_046:0276b21_10": "汝以大價貴重之物，貿得此間天中生處，今者不應以放逸故，令其空盡。",
    "T17n0721_046:0276b23_11": "如佛所說，如是經法，攝取正行，捨離放逸。』",
    "T17n0721_046:0276b25_0": "「於六經中，毘葉婆佛所說經典第四已竟。",
    "T17n0721_046:0276b26_0": "正法念處經卷第四十六"
}