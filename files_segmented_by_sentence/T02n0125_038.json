{
    "T02n0125_038:0756a03_0": "增壹阿含經卷第三十八",
    "T02n0125_038:0756a05_0": "東晉罽賓三藏瞿曇僧伽提婆譯",
    "T02n0125_038:0756a06_0": "馬血天子問八政品第四十三",
    "T02n0125_038:0756a07_0": "（一）聞如是：一時，佛在舍衛國祇樹給孤獨園。",
    "T02n0125_038:0756a08_1": "馬血天子非人之時，至世尊所，頭面禮足，在一面立。",
    "T02n0125_038:0756a09_2": "爾時，天子白世尊言：「向者生此念：『在地步度，可盡此世界不乎？』",
    "T02n0125_038:0756a10_3": "我今問世尊！",
    "T02n0125_038:0756a11_4": "可以步盡世界不耶？」",
    "T02n0125_038:0756a11_5": "世尊告曰：「汝今以何義理而作此問？」",
    "T02n0125_038:0756a12_6": "天子白佛言：「我昔日一時至婆伽梵天所。",
    "T02n0125_038:0756a13_7": "是時，梵天遙見我來，而語我言：『善來，馬血天子！",
    "T02n0125_038:0756a14_8": "此處無為之境，無生、無老、無病、無死、無終、無始，亦無愁、憂、苦、惱。』",
    "T02n0125_038:0756a16_9": "當我爾時，復作是念：『此是涅槃道耶？",
    "T02n0125_038:0756a17_10": "何以故？",
    "T02n0125_038:0756a17_11": "涅槃之中無生、老、病、死、愁、憂、苦、惱。",
    "T02n0125_038:0756a18_0": "此是世界之極邊耶？",
    "T02n0125_038:0756a18_1": "設當是世界邊際者，是為世間可步度耶？』」",
    "T02n0125_038:0756a19_2": "世尊告曰：「汝今神足為何等類？」",
    "T02n0125_038:0756a20_3": "天子白佛言：「猶如力士善於射術，箭去無礙；我今神足其德如是，無所罣礙。」",
    "T02n0125_038:0756a22_4": "世尊告曰：「我今問汝，隨所樂報之。",
    "T02n0125_038:0756a23_0": "猶如有四男子善於射術，然彼四人各向四方射，設有人來，意欲盡攝四面之箭，使不墮地。",
    "T02n0125_038:0756a25_1": "云何，天子！",
    "T02n0125_038:0756a25_2": "此人極為捷疾不耶？",
    "T02n0125_038:0756a25_3": "乃能使箭不墮于地。",
    "T02n0125_038:0756a26_4": "「天子當知，上日月前有捷步天子，行來進止復踰斯人之捷疾，然日月宮殿行甚於斯。",
    "T02n0125_038:0756a28_5": "計彼人天子及日月宮殿之疾，故不如三十三天之速疾也；計三十三天之疾，不如艶天之疾。",
    "T02n0125_038:0756b01_6": "如是，諸天所有神足，各各不相及。",
    "T02n0125_038:0756b02_7": "假使汝今有此神德，如彼諸天，從劫至劫，乃至百劫，猶不能盡世境界。",
    "T02n0125_038:0756b04_8": "所以然者，地界方域不可稱計。",
    "T02n0125_038:0756b05_9": "「天子當知，我過去久遠世時，曾作仙人，名為馬血，與汝同字，欲愛已盡，飛行虛空，無所觸礙。",
    "T02n0125_038:0756b07_10": "我爾時，神足與人有異，彈指之頃，以能攝此四方箭，使不墮落。",
    "T02n0125_038:0756b08_11": "時，我以有此神足，便作是念：『我今能以此神足，可盡境地邊際乎？』",
    "T02n0125_038:0756b10_12": "即涉世界，而不能盡其方域。",
    "T02n0125_038:0756b11_13": "命終之後，進德修業而成佛道，坐樹王下，端坐思惟往昔經歷所施為事：『本為仙人，以此神德猶不能盡其方面，當以何神力而得究其邊際乎？』",
    "T02n0125_038:0756b14_14": "時，我復作是念：『要當乘聖賢八品之徑路，然後乃得盡生死邊際。』",
    "T02n0125_038:0756b16_15": "「彼云何名為乘賢聖八品之徑路？",
    "T02n0125_038:0756b17_16": "所謂正見、正治、正語、正業、正命、正方便、正念、正三昧。",
    "T02n0125_038:0756b18_17": "天子！",
    "T02n0125_038:0756b18_18": "又知斯名賢聖八品道，得盡世界之邊際。",
    "T02n0125_038:0756b19_19": "諸過去恒沙諸佛得盡世界者，盡用此賢聖八品道而究世界；正使將來諸佛世尊出現世者，當以此賢聖之道得盡邊際。」",
    "T02n0125_038:0756b22_20": "爾時，世尊便說此偈：「步涉無究竟，　　得盡世界者，　地種不可稱，　　非神足所及。",
    "T02n0125_038:0756b25_0": "　凡夫施設意，　　於中起迷惑，　不別真正法，　　流轉五道中。",
    "T02n0125_038:0756b27_0": "　賢聖八品道，　　以此為舟船，　諸佛之所行，　　而究世界邊。",
    "T02n0125_038:0756b29_0": "　正使當來佛，　　彌勒之等類，　亦用八種道，　　得盡於世界。",
    "T02n0125_038:0756c02_0": "　是故有智士，　　修此聖賢道，　晝夜習行之，　　便至無為處。」",
    "T02n0125_038:0756c04_0": "是時，馬血天子從如來聞說賢聖八品道，即於座上，諸塵垢盡，得法眼淨。",
    "T02n0125_038:0756c05_1": "爾時，天子即以頭面禮足，遶佛三匝，便退而去。",
    "T02n0125_038:0756c06_2": "是時，彼天子即其日，以天種種好華散如來上，即時便說斯偈：「流轉生死久，　　欲涉度世界，　賢聖八品道，　　不知又不見。",
    "T02n0125_038:0756c11_0": "　今我以見諦，　　又聞八品道，　便得盡邊際，　　諸佛所到處。」",
    "T02n0125_038:0756c13_0": "爾時，世尊可彼天子所說。",
    "T02n0125_038:0756c13_1": "時，彼天子以見佛可之，即禮世尊足，便退而去。",
    "T02n0125_038:0756c14_2": "爾時，彼天子聞佛所說，歡喜奉行。",
    "T02n0125_038:0756c16_0": "（二）聞如是：一時，佛在舍衛國祇樹給孤獨園。",
    "T02n0125_038:0756c17_1": "爾時，世尊告諸比丘：「我今當說賢聖八關齋法，汝等善思念之，隨喜奉行！」",
    "T02n0125_038:0756c18_2": "爾時，諸比丘從佛受教。",
    "T02n0125_038:0756c19_3": "世尊告曰：「彼云何名為八關齋法？",
    "T02n0125_038:0756c20_4": "一者不殺生，二者不與不取，三者不婬，四者不妄語，五者不飲酒，六者不過時食，七者不處高廣之床，八者遠離作倡伎樂、香華塗身。",
    "T02n0125_038:0756c23_5": "是謂，比丘！",
    "T02n0125_038:0756c23_6": "名為賢聖八關齋法。」",
    "T02n0125_038:0756c24_7": "是時，彼優波離白佛言：「云何修行八關齋法？」",
    "T02n0125_038:0756c25_8": "世尊告曰：「於是，優波離！",
    "T02n0125_038:0756c25_9": "若善男子、善女人，於八日、十四日、十五日，往詣沙門若長老比丘所，自稱名字，從朝至暮如羅漢，持心不移不動，刀杖不加群生，普慈於一切：『我今受齋法，一無所犯，不起殺心，習彼真人之教；不盜，不婬，不妄語，不飲酒，不過時食，不在高廣之座，不習作倡伎樂、香華塗身。』",
    "T02n0125_038:0757a03_10": "設有智慧者，當作是說；假令無智者，當教彼如此之教。",
    "T02n0125_038:0757a04_11": "又彼比丘當一一指授，無令失次，亦莫超越，復當教使發誓願。」",
    "T02n0125_038:0757a06_12": "優波離白佛言：「云何當發願？」",
    "T02n0125_038:0757a06_13": "世尊告曰：「彼發願時：『我今以此八關齋法，莫墮地獄，餓鬼、畜生，亦莫墮八難之處，莫處邊境，莫墮凶弊之處，莫與惡知識從事，父母專正，無習邪見，生中國中，聞其善法，分別思惟，法法成就，持此齋法功德，攝取一切眾生之善，以此功德，惠施彼人，使成無上正真之道，持此誓願之福，施成三乘，使不中退。",
    "T02n0125_038:0757a14_14": "復持此八關齋法，用學佛道、辟支佛道、阿羅漢道，諸世界學正法者亦習此業，正使將來彌勒佛出現世時，如來、至真、等正覺值遇彼會，使得時度。",
    "T02n0125_038:0757a17_15": "彌勒出現世時，聲聞三會，初會之時九十六億比丘之眾，第二之會九十四億比丘之眾，第三會九十二億比丘之眾，皆是阿羅漢，諸漏已盡，亦值彼王及國土教授師。』",
    "T02n0125_038:0757a21_16": "作如是之教，無令缺漏。」",
    "T02n0125_038:0757a22_17": "是時，優波離白世尊言：「設彼善男子、善女人雖持八關齋，於中不發誓願者，豈不得大功德乎？」",
    "T02n0125_038:0757a24_18": "世尊告曰：「雖獲其福，福不足言。",
    "T02n0125_038:0757a25_19": "所以然者，我今當說。",
    "T02n0125_038:0757a26_20": "「過去世時，有王名寶岳，以法治化，無有阿曲，領此閻浮提境界。",
    "T02n0125_038:0757a27_21": "爾時，有佛名曰寶藏如來、至真、等正覺、明行成為、善逝、世間解、無上士、道法御、天人師，號佛、眾祐，出現於世。",
    "T02n0125_038:0757a30_22": "彼王有女名曰牟尼，顏貌殊特，面如桃華色，皆由前世供養諸佛之所致也。",
    "T02n0125_038:0757b02_0": "爾時，彼佛亦復三會，聲聞初會之時一億六萬八千之眾，第二之會一億六萬之眾，第三之會一億三萬之眾，皆是阿羅漢，諸漏已盡。",
    "T02n0125_038:0757b05_0": "「是時，彼佛與諸弟子說如此之法：『諸比丘！",
    "T02n0125_038:0757b06_0": "當念坐禪，勿有懈怠；復求方便，誦習經戒。』",
    "T02n0125_038:0757b07_0": "彼佛侍者名曰滿願，多聞第一，如我今日阿難比丘多聞最勝。",
    "T02n0125_038:0757b08_1": "時，彼滿願比丘白寶藏佛言：『諸有比丘諸根闇鈍，亦不精進於禪定法，又不誦習，今日世尊欲安此人著何聚中？』",
    "T02n0125_038:0757b11_2": "寶藏佛告曰：『設有比丘諸根闇鈍，不堪任行禪法者，當修三上人法業。",
    "T02n0125_038:0757b12_3": "云何為三？",
    "T02n0125_038:0757b13_4": "所謂坐禪、誦經、佐勸眾事。』",
    "T02n0125_038:0757b13_5": "如是彼佛與諸弟子說如此微妙之法。",
    "T02n0125_038:0757b14_6": "「爾時，有長老比丘，亦不堪任修行禪法。",
    "T02n0125_038:0757b15_7": "時，彼比丘便作是念：『我今年衰長大，亦不能修其禪法，今當求願行勸助之法。』",
    "T02n0125_038:0757b17_8": "是時，彼長老比丘入野馬城中，求燭火、麻油，日來供養寶藏如來，使明不斷。",
    "T02n0125_038:0757b19_9": "「是時，王女牟尼見此長老比丘里巷乞求，即問彼比丘曰：『比丘！",
    "T02n0125_038:0757b20_10": "今日為何所求？』",
    "T02n0125_038:0757b21_0": "比丘報曰：『聖女當知，我年衰邁，不堪行禪法，故求乞脂油，用供養佛，續尊光明。』",
    "T02n0125_038:0757b22_1": "是時，彼女聞佛名號，歡喜踊躍，不能自勝，白彼長老比丘曰：『汝今，比丘！",
    "T02n0125_038:0757b24_2": "勿在餘處乞求，我自相供給，麻油燈炷盡相惠施。』",
    "T02n0125_038:0757b25_3": "「是時，長老比丘受彼女施，日來取油供養寶藏如來，持此功德福業，施與無上正真之道，口自演說：『年既衰大，又復鈍根，無有智慧得行禪法，持此功德之業，所生之處莫墮惡趣，使將來之世值遇聖尊，如今寶藏如來無異；亦遇聖眾如今聖眾而無有異；說法亦當如今無異。』",
    "T02n0125_038:0757c03_4": "是時，寶藏如來知彼比丘心中所念，即時便笑，口出五色光，而告之曰：『汝今，比丘！",
    "T02n0125_038:0757c05_5": "將來無數阿僧祇劫當作佛，號曰燈光如來、至真、等正覺。』",
    "T02n0125_038:0757c06_6": "是時，長老比丘歡喜踊躍，不能自勝，身心堅固，意不退轉，顏色特勝，不與常同。",
    "T02n0125_038:0757c08_7": "「時，彼牟尼女人見彼比丘顏色殊常，即前問曰：『比丘！",
    "T02n0125_038:0757c09_8": "今日顏色極為殊妙，不與常同，得何意故？』",
    "T02n0125_038:0757c10_9": "比丘報曰：『王女當知，向者，如來以甘露見灌。』",
    "T02n0125_038:0757c11_10": "牟尼女問曰：『云何如來以甘露見灌？』",
    "T02n0125_038:0757c12_11": "比丘報曰：『我為寶藏如來所授決，言將來無數阿僧祇劫當得作佛，號曰燈光如來、至真、等正覺，身心牢固，意不退轉。",
    "T02n0125_038:0757c15_12": "如是，王女！",
    "T02n0125_038:0757c15_13": "為彼如來之所授決也。』",
    "T02n0125_038:0757c16_14": "王女問曰：『彼佛頗授我決乎？』",
    "T02n0125_038:0757c17_0": "長老比丘報曰：『我亦不知為授汝莂不？』",
    "T02n0125_038:0757c17_1": "「是時，王女聞比丘說已，即乘羽寶之車，往至寶藏如來所，頭面禮足，在一面坐。",
    "T02n0125_038:0757c19_2": "爾時，王女白佛言：『我今見檀越施主，所須脂油恒相供給，然今世尊授彼比丘決，獨不見授莂。』",
    "T02n0125_038:0757c22_3": "寶藏如來告曰：『發心求願，其福難量，何況以財惠施乎？』",
    "T02n0125_038:0757c23_4": "牟尼女報曰：『設當如來不授我莂者，當自斷其命根。』",
    "T02n0125_038:0757c24_5": "寶藏如來報曰：『夫處女人之身，求作轉輪聖王者，終不獲也；求作帝釋者，亦不可獲也；求作梵天王者，亦不可得也；求作魔王者，亦不可得也；求作如來者，亦不可得也。』",
    "T02n0125_038:0757c28_6": "女曰：『我定不能得成無上道乎？』",
    "T02n0125_038:0757c29_7": "寶藏佛報曰：『能也。",
    "T02n0125_038:0758a01_0": "牟尼女，成無上正真道也。",
    "T02n0125_038:0758a01_1": "然王女當知，將來無數阿僧祇劫有佛出世，是汝善知識，彼佛當授汝決。』",
    "T02n0125_038:0758a03_2": "「是時，王女白彼佛言：『受者清淨，施主穢濁乎？』",
    "T02n0125_038:0758a04_3": "寶藏佛告曰：『吾今所說者，心意清淨，發願牢固。』",
    "T02n0125_038:0758a05_4": "是時，王女語已，即從座起，頭面禮足，遶佛三匝，便退而去。",
    "T02n0125_038:0758a06_5": "「優波離當知，無數阿僧祇劫，燈光佛乃出現於世，治在鉢頭摩大國，與大比丘眾十六萬八千眾俱，國主、人民悉來承事。",
    "T02n0125_038:0758a09_6": "是時，彼國有王名提波延那，以法治化，領此閻浮境界。",
    "T02n0125_038:0758a10_7": "是時，彼王請佛及比丘僧而飯食之。",
    "T02n0125_038:0758a11_8": "是時，燈光如來清旦著衣持鉢，將諸比丘眾入城。",
    "T02n0125_038:0758a12_9": "「爾時，有梵志子名曰彌佉，顏貌端政，眾中獨出，像如梵天，通諸經藏，靡不貫練，諸書呪術，皆悉明了，天文地理，靡不了知。",
    "T02n0125_038:0758a15_10": "是時，彼梵志遙見燈光佛來，顏貌殊特，世之奇異，諸根寂定，三十二相、八十種好，莊嚴其身，見已，便發喜豫之意，善心生焉：『書籍所載，如來出現，甚為難遇。",
    "T02n0125_038:0758a19_11": "時時乃出，猶如優鉢華時乃出耳。",
    "T02n0125_038:0758a20_12": "我今當往試之。』",
    "T02n0125_038:0758a20_13": "是時，梵志手執五華往至世尊所，復作是念：『其有三十二相者，名曰成佛。』",
    "T02n0125_038:0758a22_14": "即以五根華散如來上，又求三十二相，唯見三十相，而不見二相，即興狐疑：『今觀世尊不見廣長舌及陰馬藏。』",
    "T02n0125_038:0758a25_15": "即時說此偈：「『聞有三十二，　　大人之相貌，　　今不見二相，　　相好為具不？",
    "T02n0125_038:0758a28_0": "　　頗有陰馬藏，　　貞潔不婬乎？",
    "T02n0125_038:0758a29_0": "　　豈有廣長舌，　　舐耳覆面乎？",
    "T02n0125_038:0758b01_0": "　　為我現其相，　　斷諸狐疑結，　　陰馬及舌相，　　唯願欲見之。』",
    "T02n0125_038:0758b03_0": "「是時，燈光佛即入三昧定，使彼梵志見其二相。",
    "T02n0125_038:0758b04_1": "是時，燈光佛復出廣長舌，左右舐耳放大光明，還從頂上入。",
    "T02n0125_038:0758b05_2": "是時，梵志見如來有三十二相具足，見已，歡喜踊躍，不能自勝，普作是說：『唯願世尊當見觀察，我今持五華奉上如來，又持此身供養聖尊。』",
    "T02n0125_038:0758b08_3": "發此誓願時，彼五華在空中化成寶臺，極為殊妙，四柱四門。",
    "T02n0125_038:0758b10_4": "彼時，見交露臺已，歡喜踊躍，不能自勝，發此誓願：『使我將來之世作佛，當如燈光佛，弟子翼從，悉皆如是。』",
    "T02n0125_038:0758b12_5": "「是時，燈光知彼梵志心中所念，即時便笑。",
    "T02n0125_038:0758b13_6": "佛世尊常法：若授決時世尊笑者，口出五色光明，遍照三千大千世界。",
    "T02n0125_038:0758b15_7": "是時，光明已照三千大千世界，日月無復光明，還從頂上入。",
    "T02n0125_038:0758b16_8": "設如來授決之時，光從頂上入；設授辟支佛決時，光從口出還入耳中；若授聲聞莂者，光從肩上入；若授生天之決者，是時光明從臂中入；若莂生人中者，是時光明從兩脇入；若授生餓鬼決者，是時光明從腋入；若授生畜生決者，光明從膝入；若授生地獄決者，是時光明從脚底入。",
    "T02n0125_038:0758b23_9": "「是時，梵志見光從頂上入，歡喜踊躍，不能自勝，即布髮在地，並作是說：『設如來不授我決者，即於此處自斷壞，不成諸根。』",
    "T02n0125_038:0758b26_10": "是時，燈光佛知梵志心中所念，即告之曰：『汝速還起，將來之世，當成作佛，號釋迦文如來、至真、等正覺。』",
    "T02n0125_038:0758b28_11": "是時，摩納聞佛授決已，心懷踊躍，不能自勝，即於彼處，得遍現三昧，踊在虛空，去地七刃，叉手向燈光如來。",
    "T02n0125_038:0758c02_12": "「汝優波離莫作異觀，爾時寶藏如來時長老比丘，豈是異人乎？",
    "T02n0125_038:0758c03_13": "爾時燈光如來是也。",
    "T02n0125_038:0758c04_14": "爾時王女牟尼，今我是也。",
    "T02n0125_038:0758c05_0": "時寶藏如來立我名號字釋迦文，我今以此因緣故，說此八關齋法，當發誓願，無願不果。",
    "T02n0125_038:0758c07_1": "所以然者。",
    "T02n0125_038:0758c07_2": "若彼女人作是誓願，即於彼劫成其所願也。",
    "T02n0125_038:0758c08_3": "若長老比丘不發誓願者，終不成佛道。",
    "T02n0125_038:0758c09_4": "誓願之福不可稱記，得至甘露滅盡之處。",
    "T02n0125_038:0758c10_5": "如是，優波離！",
    "T02n0125_038:0758c10_6": "當作是學。」",
    "T02n0125_038:0758c11_7": "爾時，優波離聞佛所說，歡喜奉行。",
    "T02n0125_038:0758c12_0": "（三）聞如是：一時，佛在摩竭國界，與大比丘眾五百人俱。",
    "T02n0125_038:0758c13_1": "漸至江水側。",
    "T02n0125_038:0758c13_2": "爾時，世尊見江水中，有大材木為水所漂，即坐水側一樹下坐。",
    "T02n0125_038:0758c15_3": "爾時，世尊告諸比丘：「汝等頗見木為水所漂乎？」",
    "T02n0125_038:0758c16_4": "諸比丘白佛言：「唯然，見之。」",
    "T02n0125_038:0758c17_5": "世尊告曰：「設當此木不著此岸，不著彼岸，又不中沒，復非在岸上，不為人所捉，復非為非人所捉者，復非為水所迴轉，復非腐敗者，便當漸漸至海。",
    "T02n0125_038:0758c20_6": "所以然者，海，諸江之原本。",
    "T02n0125_038:0758c21_7": "汝等比丘亦如是，設不著此岸，不著彼岸，又不中沒，復非在岸上，不為人、非人所捉，亦不為水所迴轉，亦不腐敗，便當漸漸至涅槃處。",
    "T02n0125_038:0758c25_0": "所以然者，涅槃者，正見、正治、正語、正業、正命、正方便、正念、正定是涅槃之原本。」",
    "T02n0125_038:0758c26_1": "爾時，有牧牛人名曰難陀，憑杖而立。",
    "T02n0125_038:0758c27_2": "是時，彼牧牛人遙聞如是所說，漸來至世尊所而立。",
    "T02n0125_038:0758c28_3": "爾時，牧牛人白世尊言：「我今亦不著此岸，不在彼岸，又非中沒，復非在岸上，不為人捉，復非為非人所捉，不為水所迴轉，亦非腐敗，漸當至涅槃之處。",
    "T02n0125_038:0759a03_4": "唯願世尊聽在道次，得作沙門。」",
    "T02n0125_038:0759a04_5": "世尊告曰：「汝今還主牛已，然後乃得作沙門耳。」",
    "T02n0125_038:0759a05_6": "牧牛人難陀報曰：「斯牛哀念犢故，自當還家。",
    "T02n0125_038:0759a06_7": "唯願世尊聽在道次。」",
    "T02n0125_038:0759a07_8": "世尊告曰：「此牛雖當還家，故須汝往付授之。」",
    "T02n0125_038:0759a08_9": "是時，牧牛人即受其教，往付牛已，還至佛所，白世尊言：「今已付牛，唯願世尊聽作沙門。」",
    "T02n0125_038:0759a10_10": "是時，如來即聽作沙門，受具足戒。",
    "T02n0125_038:0759a11_0": "有一異比丘白世尊言：「云何為此岸？",
    "T02n0125_038:0759a11_1": "云何為彼岸？",
    "T02n0125_038:0759a12_2": "云何為中沒。",
    "T02n0125_038:0759a12_3": "云何在岸上？",
    "T02n0125_038:0759a12_4": "云何不為人所捉？",
    "T02n0125_038:0759a13_5": "云何不為非人所捉？",
    "T02n0125_038:0759a13_6": "云何不為水所迴轉？",
    "T02n0125_038:0759a14_7": "云何不腐敗？」",
    "T02n0125_038:0759a14_8": "佛告比丘曰：「此岸者身也。",
    "T02n0125_038:0759a15_9": "彼岸者身滅耶。",
    "T02n0125_038:0759a15_10": "中沒者欲愛耶。",
    "T02n0125_038:0759a16_11": "在岸上者五欲也。",
    "T02n0125_038:0759a16_12": "為人所捉者，如有族姓子發此誓願：『持此功德福祐，作大國王，若作大臣。』",
    "T02n0125_038:0759a18_13": "非人所捉者，如有比丘有此誓願：『生四天王中而行梵行，今持功德生諸天之中。』",
    "T02n0125_038:0759a20_14": "是謂名為非人所捉。",
    "T02n0125_038:0759a21_0": "為水所迴轉者，此是邪疑也。",
    "T02n0125_038:0759a21_1": "腐敗者，邪見、邪治、邪語、邪業、邪命、邪方便、邪念、邪定，此是腐敗也。」",
    "T02n0125_038:0759a24_0": "是時，難陀比丘在閑靜之處而自修剋，所以族姓之子，剃除鬚髮，出家學道者，修無上梵行，生死已盡，梵行已立，所作已辦，更不復受。",
    "T02n0125_038:0759a27_1": "即於座上成阿羅漢。",
    "T02n0125_038:0759a27_2": "爾時，難陀聞佛所說，歡喜奉行。",
    "T02n0125_038:0759a29_0": "（四）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_038:0759b01_1": "爾時，提婆達兜以失神足，阿闍世太子日遣五百釜食而供養之。",
    "T02n0125_038:0759b03_2": "是時，眾多比丘聞提婆達兜以失神足，又為阿闍世所供養，共相將詣佛所，頭面禮足，在一面坐。",
    "T02n0125_038:0759b05_3": "是時，眾多比丘白佛言：「提婆達兜者極大威力，今為阿闍世王所供養，日遣五百釜食。」",
    "T02n0125_038:0759b07_4": "爾時，世尊聞此語已，告諸比丘：「汝等莫興此意，貪提婆達兜比丘利養；彼愚人由此利養自當滅亡。",
    "T02n0125_038:0759b10_5": "所以然者，於是，比丘！",
    "T02n0125_038:0759b10_6": "提婆達兜所以出家學者，不果其願。",
    "T02n0125_038:0759b11_7": "「比丘當知，猶如有人出其村落，手執利斧，往詣大樹，先意所望，欲望大樹，及其到樹，持枝葉而還。",
    "T02n0125_038:0759b13_8": "今此比丘亦復如是，貪著利養，由此利養，向他自譽，毀呰他人，比丘所行宜，則不果其願。",
    "T02n0125_038:0759b16_9": "彼由此利養故，不求方便、起勇猛心，如彼人求寶不得，為智者所棄。",
    "T02n0125_038:0759b17_10": "「設有比丘得利養已，亦不自譽，復不毀他人；或時復向他人自稱說：『我是持戒之人，彼是犯戒之士。』",
    "T02n0125_038:0759b20_11": "比丘所願者而不果獲，如人捨根，持枝還家，智者見已：『此人雖持枝還家，然不識根。』",
    "T02n0125_038:0759b22_12": "此中比丘亦復如是，以得利養，奉持戒律，并修梵行，好修三昧。",
    "T02n0125_038:0759b23_13": "彼以此三昧心向他自譽：『我今得定，餘人無定。』",
    "T02n0125_038:0759b24_14": "比丘所應行法亦不果獲。",
    "T02n0125_038:0759b25_15": "猶如有人其求實木，往至大樹，望其實，捨其枝葉，取其根持還。",
    "T02n0125_038:0759b27_16": "智者見已，便作是說：『此人別其根。』",
    "T02n0125_038:0759b27_17": "今此比丘亦復如是，興起利養，奉持戒律，亦不自譽，復非毀他人，修行三昧，亦復如是，漸行智慧。",
    "T02n0125_038:0759c01_18": "夫智慧者，於此法中最為第一。",
    "T02n0125_038:0759c02_0": "提婆達兜比丘於此法中竟不獲智慧、三昧，亦復不具戒律之法。」",
    "T02n0125_038:0759c03_1": "有一比丘白世尊言：「彼提婆達兜者，云何不解戒律之法？",
    "T02n0125_038:0759c05_0": "彼有神德成就諸行，有此智慧。",
    "T02n0125_038:0759c05_1": "云何不解戒律之法？",
    "T02n0125_038:0759c06_2": "有智慧則有三昧，有三昧則有戒律。」",
    "T02n0125_038:0759c07_3": "世尊告曰：「戒律之法者，世俗常數；三昧成就者，亦是世俗常數；神足飛行者，亦是世俗常數；智慧成就者，此是第一之義。」",
    "T02n0125_038:0759c09_4": "是時，世尊便說此偈：「由禪得神足，　　至上不究竟，　不獲無為際，　　還墮五欲中。",
    "T02n0125_038:0759c13_0": "　智慧最為上，　　無憂無所慮，　久畢獲等見，　　斷於生死有。",
    "T02n0125_038:0759c15_0": "「比丘當知，以此方便，知提婆達兜不解戒律之法，亦復不解智慧、三昧之行。",
    "T02n0125_038:0759c16_1": "汝等比丘，莫如提婆達兜貪著利養。",
    "T02n0125_038:0759c17_2": "夫利養者，墮人惡處，不至善趣。",
    "T02n0125_038:0759c18_3": "若著利養，便習邪見，離於正見；習於邪治，離於正治；習於邪語，離於正語；習於邪業，離於正業；習於邪命，離於正命；習邪方便，離正方便；習於邪念，離於正念；習於邪定，離於正定。",
    "T02n0125_038:0759c22_4": "是故，比丘！",
    "T02n0125_038:0759c23_5": "勿起利養之心，制令不起；已起利養之心，求方便而滅之。",
    "T02n0125_038:0759c24_6": "如是，比丘！",
    "T02n0125_038:0759c24_7": "當作是學。」",
    "T02n0125_038:0759c25_8": "當說此微妙之法，六十餘比丘捨除法服，習白衣行；復有六十餘比丘，漏盡意解，諸塵垢盡，得法眼淨。",
    "T02n0125_038:0759c27_9": "爾時，諸比丘聞佛所說，歡喜奉行。",
    "T02n0125_038:0759c29_0": "（五）聞如是：一時，佛在舍衛國祇樹給孤獨園。",
    "T02n0125_038:0759c30_1": "爾時，世尊告諸比丘：「我今當說船筏譬喻，汝等善思念之，戢在心懷。」",
    "T02n0125_038:0760a01_2": "諸比丘對曰：「如是。",
    "T02n0125_038:0760a02_3": "世尊！」",
    "T02n0125_038:0760a02_4": "諸比丘從佛受教。",
    "T02n0125_038:0760a02_5": "世尊告曰：「彼云何名為船筏譬喻？",
    "T02n0125_038:0760a03_6": "若汝等行路為賊所擒，當執心意，無起惡情；當起護心，遍滿諸方所，無量無限不可稱計，持心當如地，猶如此地亦受於淨，亦受於不淨，屎尿穢惡皆悉受之，然地不起增減之心，不言此好、此醜。",
    "T02n0125_038:0760a08_7": "汝今所行亦當如是，設為賊所擒獲，莫生惡念，起增減心。",
    "T02n0125_038:0760a09_8": "亦如地、水、火、風，亦受於惡，亦受於好，都無增減之心；起慈、悲、喜、護之心，向一切眾生。",
    "T02n0125_038:0760a11_9": "所以然者，行善之法猶可捨之，何況惡法而可翫習。",
    "T02n0125_038:0760a13_0": "如有人遭恐難之處，欲度難處至安隱之處，隨意馳走，求其安處。",
    "T02n0125_038:0760a14_1": "彼見大河極為深廣，亦無船、橋而可得渡至彼岸者；然所立之處極為恐難，彼岸無為。",
    "T02n0125_038:0760a16_2": "「爾時，彼人思惟方計：『此河水極深且廣，今可收拾材木草葉，縛筏求渡，依此筏已，從此岸得至彼岸。』",
    "T02n0125_038:0760a19_3": "爾時，彼人即收拾材木草葉，縛筏而渡，從此岸至彼岸。",
    "T02n0125_038:0760a20_4": "彼人已渡岸，復作是念：『此筏於我，多所饒益，由此筏得濟厄難，從有恐之地，得至無為之處。",
    "T02n0125_038:0760a22_5": "我今不捨此筏，持用自隨。』",
    "T02n0125_038:0760a23_6": "云何，比丘！",
    "T02n0125_038:0760a23_7": "彼人所至到處，能用此筏自隨乎？",
    "T02n0125_038:0760a24_8": "為不能耶？」",
    "T02n0125_038:0760a24_9": "諸比丘對曰：「不也。",
    "T02n0125_038:0760a25_10": "世尊！",
    "T02n0125_038:0760a25_11": "彼人所願，今已果獲，復用筏自隨乎？」",
    "T02n0125_038:0760a26_12": "佛告比丘：「善法猶可捨，何況非法。」",
    "T02n0125_038:0760a26_13": "爾時，有一比丘白世尊言：「云何當捨於法，而況非法？",
    "T02n0125_038:0760a28_14": "我等豈非由法學道乎？」",
    "T02n0125_038:0760a28_15": "世尊告曰：「依憍慢滅憍慢、慢慢、增上慢、自慢、邪見慢、慢中慢、增上慢，以無慢滅慢慢，滅無慢、正慢，滅邪慢、增上之慢，盡滅四慢。",
    "T02n0125_038:0760b02_16": "我昔未成佛道，坐樹王下時，便生此念：『欲界之中誰最豪貴，我當降伏？』",
    "T02n0125_038:0760b04_17": "此欲界之中，天及人民，皆悉靡伏。",
    "T02n0125_038:0760b05_18": "時，我復重作是念：『聞有弊魔波旬，今當與彼戰。』",
    "T02n0125_038:0760b06_19": "以降波旬，一切憍慢豪貴之天，一切靡伏。",
    "T02n0125_038:0760b07_20": "時我，比丘！",
    "T02n0125_038:0760b07_21": "於座上笑，使魔波旬境界皆悉震動。」",
    "T02n0125_038:0760b08_22": "虛空之中聞說偈聲：「『捨真淨王法，　　出家學甘露，　　設剋廣願者，　　空此三惡趣。",
    "T02n0125_038:0760b11_0": "　　我今集兵眾，　　瞻彼沙門顏，　　設不用我計，　　執脚擲海表。』",
    "T02n0125_038:0760b13_0": "增壹阿含經卷第三十八"
}