{
    "T15n0635_001:0488b15_0": "佛說弘道廣顯三昧經卷第一",
    "T15n0635_001:0488b16_0": "(一名入金剛問定意經)",
    "T15n0635_001:0488b18_0": "西晉月氏三藏竺法護譯",
    "T15n0635_001:0488b19_0": "得普智心品第一",
    "T15n0635_001:0488b20_0": "聞如是：一時佛遊王舍國鷲山之頂，與大比丘眾千二百五十人，諸菩薩八千人俱。",
    "T15n0635_001:0488b21_1": "于時世尊！",
    "T15n0635_001:0488b22_2": "廣為無數百千諸眾而所圍繞敷演說法。",
    "T15n0635_001:0488b24_0": "爾時有龍王名阿耨達(晉言無熱)，宿造德本遵修菩薩堅住大乘，行六度無極，以具滿相勤救眾生化道無極。",
    "T15n0635_001:0488b26_1": "曾事九十六億諸佛，積累功德不可稱數，執權方便普現五道拔諸愚冥，使修菩薩無欲之行，懷慈四等濟度一切；傷愍罪類故現為龍，化龍億數使免殃行。",
    "T15n0635_001:0488b29_2": "自處于池率諸眷屬八千萬眾，又將婇女十四萬人，周匝導從調作倡伎，其音和雅乘龍感動，協懷威德神變自由，齎眾雜花奉最妙香，擎持幡蓋而詣世尊。",
    "T15n0635_001:0488c04_3": "至輒稽首敬問如來，尋以所持香華、雜寶、繒綵、幡蓋，重調音樂欣心敬意，與眾眷屬及諸婇女俱進詣佛，則前長跪肅然叉手，而白佛言：「欲問如來、無著、平等最正覺！",
    "T15n0635_001:0488c08_4": "菩薩所應行道當云何？",
    "T15n0635_001:0488c08_5": "唯蒙聽許乃能敢問？」",
    "T15n0635_001:0488c09_6": "爾時世尊告龍王曰：「恣汝所問，勿疑勿難所欲，如來、至真、等正覺當隨敷散解釋汝心。」",
    "T15n0635_001:0488c12_0": "時阿耨達得為神尊所聽質疑，心益欣悅，而白佛言：「天師最尊人中聖導，猛如師子感變無量，吾問如來普及眾生，亦為菩薩大士之故，為世師者拔過俗法，志行清淨明盡因緣，濟度群生作無請友，心普安救誘育立之，執持無畏、十種力，進伏眾魔降諸外道，心無穢行，被堅金剛大德之鎧，志不有惓，積德因緣不可計量，施、戒、忍、進、定、智已備，心等一切蠲除雜相、棄捐二見，以越智度解因緣法，已入深奧難極之要，去離聲聞、緣一覺念，不捨大乘一切智心，意行堅強常得自在，身淨無垢暉曜明徹，志若虛空，無數諸劫意不惓者，逮獲總持，降除貪穢自大貢高，等如逝者，空、無相、願，以過如住夢幻影響野馬水月，於斯諸法等解不動，重三寶教奉而敬之，轉其法輪而無所礙，欣悅信樂皆自得之。",
    "T15n0635_001:0488c27_1": "如優曇花億世希出，志靜安獨普有具相，宿樹恭恪明賢大士，尊修上義法住若此，為彼正士故問如來。",
    "T15n0635_001:0489a01_0": "唯願如來、至真、等正覺！",
    "T15n0635_001:0489a01_1": "解說菩薩大士所行，得遊法門入金剛德果達深妙，使其修應獲總持場，以四諦行順化聲聞使解要真，導眾緣覺靜起因緣，獎以一心使等正覺，欲達諸法當入大乘，曉入大乘能伏魔場，散棄疑結過度罪惱，普知眾生意志所行，積最辯達布演諸法，隨一切願化示所欲。",
    "T15n0635_001:0489a07_2": "「善哉！",
    "T15n0635_001:0489a07_3": "世尊、如來、無著、平等正覺！",
    "T15n0635_001:0489a08_4": "廣為賢明大士之故普弘演說，使諸菩薩得致智力；降己自大得法上力；曉解央行不有所造；使得施力，所有無惜惠不望報；使得戒力，等除眾罪而過諸願；使得忍力，於諸苦法受生之處身命無惜；得精進力，積眾德本志常無惓；使得定力，善寂居靜解定要行，使得慧力，而過邪見疑冥昧昧：曉權方便濟度眾生，明了勸助具達五通，天眼無限，徹聽、知心、神足、明宿，以此遊樂。",
    "T15n0635_001:0489a16_5": "果大辯才，辯才句義無盡不斷，便得總持志無恍忽。",
    "T15n0635_001:0489a18_6": "令逮海印三昧正定，進隨普智果同一味；得佛志定習樂通行，永常奉尊而無障蔽；逮法志定勉進定意，長久聞法都無限礙；崇眾志定普令一切奉不退眾；得施志定，俗貨法施不有遺惜，具足於戒；行念靜定使速得佛，心而無忘；昇天志定，常念兜述一生補處，志樂菩薩清高之行。」",
    "T15n0635_001:0489a24_7": "爾時龍王質疑畢訖，悅心怡懌，重以讚頌啟問世尊：「大仁願說現世義，　　菩薩德行所當入；　內性志操所應修，　　興發何道行云何？",
    "T15n0635_001:0489a28_0": "　順導以慈行入悲，　　意以度眾護濟念；　弘化定智使清淨，　　願垂哀傷而普說。",
    "T15n0635_001:0489b01_0": "　誘眾止意及意斷，　　根、力、神足行如是！",
    "T15n0635_001:0489b02_0": "　演道七覺散示眾，　　願說彼德所應奉。",
    "T15n0635_001:0489b03_0": "　施調撿戒德具足，　　忍力普行及精進；　慧志因緣轉無量，　　云何度彼蒙說之？",
    "T15n0635_001:0489b05_0": "　辯才通達勉愚冥，　　志行詳審常清淨；　諸起生者即覺知，　　唯願為諸菩薩說。",
    "T15n0635_001:0489b07_0": "　欣悅之德有歡豫，　　聖種七財是行最；　樂遊閑居及修靜，　　唯蒙慈尊廣度說。",
    "T15n0635_001:0489b09_0": "　辯才行具云何得？",
    "T15n0635_001:0489b09_1": "　　深致總持永安住；　弘法要說常無斷，　　聞輒奉行終不忘。",
    "T15n0635_001:0489b11_0": "　寂滅清淨而行觀，　　覺意深邃智廣博；　其慧難究德無邊，　　解行云何應菩薩？",
    "T15n0635_001:0489b13_0": "　制持魔力與怒意，　　毀壞外道眾邪類；　勇德難動若大山，　　月明至遊弘說之。",
    "T15n0635_001:0489b15_0": "　曉空無想性所在，　　解了野馬及幻法；　夢想體像計皆無，　　唯願世尊指示說！」",
    "T15n0635_001:0489b17_0": "於是世尊告龍王曰：「善哉善哉！",
    "T15n0635_001:0489b17_1": "快甚無比，乃自發心啟疑如來。",
    "T15n0635_001:0489b18_2": "今汝所問承宿功德，已顯大悲為眾志友，不勞生死弗斷三寶。",
    "T15n0635_001:0489b19_3": "王之質疑用是故也，聞以諦聽受而思惟，吾當廣說菩薩大士應所修行，彼此無限果最要法。」",
    "T15n0635_001:0489b21_4": "時龍王言：「大善。",
    "T15n0635_001:0489b22_5": "世尊！",
    "T15n0635_001:0489b22_6": "願樂思聽聞輒受行，宣布十方勸進無惓。」",
    "T15n0635_001:0489b24_0": "於是世尊答龍王曰：「有一法行，菩薩應者相好備具得諸佛法。",
    "T15n0635_001:0489b25_1": "何謂為一？",
    "T15n0635_001:0489b25_2": "造起道意不捨眾生，是謂一行致諸佛法。",
    "T15n0635_001:0489b26_3": "「又有三十二事得普智心，當勤樂行專意守習。",
    "T15n0635_001:0489b27_4": "何謂三十二？",
    "T15n0635_001:0489b27_5": "御修內性，執上最志，昇行大慈，堅固大悲，志慕無厭，發於精進，仂具猛勵，而德強力。",
    "T15n0635_001:0489b29_6": "又踰踊勢，安靜無煩，為眾忍任，習近善友。",
    "T15n0635_001:0489c01_7": "專行法事，執御權化，施備忍行，樂於撿戒，諂想已無，滅斷偽侫，言行相應。",
    "T15n0635_001:0489c03_8": "志存反復，常有愧色，內自慚恥。",
    "T15n0635_001:0489c04_9": "已調怡悅，根行至信，意而制御，得持功德，志遠小道，樂弘大乘行，觀一切三寶之事使其不斷。",
    "T15n0635_001:0489c06_10": "是謂，龍王！",
    "T15n0635_001:0489c06_11": "三十二法，菩薩應此逮普智心。",
    "T15n0635_001:0489c08_0": "「又復龍王！",
    "T15n0635_001:0489c08_1": "有十六事進增普智顯力弘軌。",
    "T15n0635_001:0489c09_0": "何謂十六進普智耶？",
    "T15n0635_001:0489c09_1": "施行眾濟，具戒無缺，忍應調忍，果上精進，致定諸行，已具智慧。",
    "T15n0635_001:0489c10_2": "信行悉足，供事如來，遊靜樂閑，備六堅法，有最十善。",
    "T15n0635_001:0489c12_3": "飾身口意，德具操行，知足樂靜。",
    "T15n0635_001:0489c12_4": "身三勸彼，修勝定觀諸德得備。",
    "T15n0635_001:0489c13_5": "是謂十六行法之事，應相祥福演大智心，顯持佛世流化自由。",
    "T15n0635_001:0489c16_0": "「又復龍王！",
    "T15n0635_001:0489c16_1": "其普智心，以二十二事而除邪徑，以其大乘志修普智。",
    "T15n0635_001:0489c17_2": "何謂二十二事？",
    "T15n0635_001:0489c17_3": "行過聲聞、緣一覺意，已下貢高，無我自大，消去諂事。",
    "T15n0635_001:0489c19_0": "抑俗雜言，遠棄非戒，拔恚怒根，免却魔事，除去蔽礙。",
    "T15n0635_001:0489c20_1": "不章師訓耗滅罪除，省己切惻，不論彼非。",
    "T15n0635_001:0489c21_2": "習離惡友，遠逆良善。",
    "T15n0635_001:0489c21_3": "去非六度，又逝貪惜，戒無不消。",
    "T15n0635_001:0489c22_4": "已棄諍訟，而離懈怠，於迷自正。",
    "T15n0635_001:0489c23_5": "捨諸無知，斷去無便，却去惡行。",
    "T15n0635_001:0489c23_6": "是謂菩薩普智釋除二十二邪軌，速應權慧永無懈退。",
    "T15n0635_001:0489c26_0": "「又復龍王！",
    "T15n0635_001:0489c26_1": "二十二踊事，進順隨行得普智心而不可當，諸魔波旬及魔官屬并與外道降而却之。",
    "T15n0635_001:0489c28_2": "何謂二十二？",
    "T15n0635_001:0489c28_3": "踊過戒事，踊過於定，亦踊過智而過慧行，踊過權化，亦過大慈，踊過大悲。",
    "T15n0635_001:0490a01_4": "以要言之，過空、相、願、我、人、壽命，過離眾見及發因緣，過心自淨承覺神聖，過於識念應不應見，過大金剛堅固之行。",
    "T15n0635_001:0490a03_5": "是謂，龍王！",
    "T15n0635_001:0490a04_0": "菩薩所行二十二踊法致普智心。",
    "T15n0635_001:0490a04_1": "一切眾魔及諸魔身并邪、外道不得自在，無敢當者悉降却之。",
    "T15n0635_001:0490a06_2": "「又復龍王！",
    "T15n0635_001:0490a06_3": "其普智心，依二行處致普智心。",
    "T15n0635_001:0490a07_4": "何謂為二？",
    "T15n0635_001:0490a07_5": "如其所言修應行處，諸功德本觀道行處。",
    "T15n0635_001:0490a08_6": "是謂二事普智行處。",
    "T15n0635_001:0490a08_7": "「復有二事，其普智心而不可毀。",
    "T15n0635_001:0490a09_8": "何謂二事？",
    "T15n0635_001:0490a09_9": "在於眾生無增異心，於諸殃行濟以大悲。",
    "T15n0635_001:0490a10_10": "是謂二事普智無毀。",
    "T15n0635_001:0490a11_11": "「又復龍王！",
    "T15n0635_001:0490a11_12": "其普智心有二重法而無過者，生死之黨及眾聲聞并諸緣覺無能勝踰。",
    "T15n0635_001:0490a13_13": "何謂為二？",
    "T15n0635_001:0490a13_14": "執權方便，深行智慧。",
    "T15n0635_001:0490a13_15": "是為二事普智重法。",
    "T15n0635_001:0490a15_0": "「又有二事休普智心。",
    "T15n0635_001:0490a15_1": "何謂為二？",
    "T15n0635_001:0490a15_2": "處毀無疑滯結之心，在在不安樂俗諸樂。",
    "T15n0635_001:0490a16_3": "是謂二事休普智心。",
    "T15n0635_001:0490a18_0": "「復有二事護普智心。",
    "T15n0635_001:0490a18_1": "何謂為二？",
    "T15n0635_001:0490a18_2": "不志聲聞、緣覺行地，觀覩大乘至美之德。",
    "T15n0635_001:0490a19_3": "是謂二事護普智心。",
    "T15n0635_001:0490a21_0": "「復有二事妨普智心。",
    "T15n0635_001:0490a21_1": "何謂為二？",
    "T15n0635_001:0490a21_2": "志常多侫，內性懷諂。",
    "T15n0635_001:0490a22_3": "是即二事妨普智心。",
    "T15n0635_001:0490a23_0": "「復有二事不妨普智。",
    "T15n0635_001:0490a23_1": "何謂為二？",
    "T15n0635_001:0490a23_2": "專修直信，行于無諂。",
    "T15n0635_001:0490a24_3": "是謂二事不妨普智。",
    "T15n0635_001:0490a24_4": "「又有四事蓋普智心。",
    "T15n0635_001:0490a25_5": "何謂為四？",
    "T15n0635_001:0490a25_6": "數亂正法，於諸菩薩、賢明達士亦不奉敬，常無恭恪，不覺魔事。",
    "T15n0635_001:0490a26_7": "是為四事蓋普智心。",
    "T15n0635_001:0490a28_0": "「復有四事，於普智心而無其蓋。",
    "T15n0635_001:0490a28_1": "何謂為四？",
    "T15n0635_001:0490a28_2": "護持正法，謙恭受聽，尊重菩薩視若世尊，常覺魔事。",
    "T15n0635_001:0490b01_3": "是為四事普智無蓋。",
    "T15n0635_001:0490b02_0": "「又有五事致普智心。",
    "T15n0635_001:0490b02_1": "何謂為五？",
    "T15n0635_001:0490b02_2": "所行無望於生死漏用戒德故，不捨一切以大悲故，憎、愛無二身命施故，財利周惠供事法故。",
    "T15n0635_001:0490b04_3": "是為五事得致普智。",
    "T15n0635_001:0490b06_0": "「復有五事進普智心。",
    "T15n0635_001:0490b06_1": "何謂為五？",
    "T15n0635_001:0490b06_2": "習善知識，不患生死，志遠無益，去非時心，求諸佛智。",
    "T15n0635_001:0490b07_3": "是為五事進普智心。",
    "T15n0635_001:0490b09_0": "「復有五事在普智心，過諸聲聞、緣覺一覺念。",
    "T15n0635_001:0490b10_0": "何謂為五？",
    "T15n0635_001:0490b10_1": "過聲聞脫，過緣覺脫，過眾智心，過諸吾我，又過習結。",
    "T15n0635_001:0490b11_2": "是為五事過諸行法。",
    "T15n0635_001:0490b12_0": "「復有五事於普智心而有其悅。",
    "T15n0635_001:0490b12_1": "何謂為五？",
    "T15n0635_001:0490b12_2": "悅過惡道，悅審普智，悅具覺慧，悅戒無厭，悅解眾行。",
    "T15n0635_001:0490b14_3": "是為五事普智之悅。",
    "T15n0635_001:0490b15_0": "「復有五事發普智心，得五力助不溺生死。",
    "T15n0635_001:0490b15_1": "何謂為五？",
    "T15n0635_001:0490b16_2": "無其怒恨用忍力故，能滿諸願用德力故，降己自大以智力故，勤勢廣聞用慧力故，過眾恐怯無畏力故。",
    "T15n0635_001:0490b18_3": "是為五事致諸助力。",
    "T15n0635_001:0490b20_0": "「復有五事在普智心得五清淨。",
    "T15n0635_001:0490b20_1": "何謂為五？",
    "T15n0635_001:0490b20_2": "體眾穢行淨，諸墮者因緣諸根無惑淨之，隨順諸時以觀淨之，行治於等權道淨之，一切諸法化轉淨之。",
    "T15n0635_001:0490b23_3": "是為五事普智清淨。",
    "T15n0635_001:0490b24_0": "「復有五事得普智明。",
    "T15n0635_001:0490b24_1": "何謂為五？",
    "T15n0635_001:0490b24_2": "明解無欲，明己彼心，明於五句，明達慧行，明眼無礙。",
    "T15n0635_001:0490b25_3": "是為五事致普智明。",
    "T15n0635_001:0490b27_0": "「復有五事廣普智心。",
    "T15n0635_001:0490b27_1": "何謂為五？",
    "T15n0635_001:0490b27_2": "以其五種、五根、五莖、五枝、五葉、五花、五果。",
    "T15n0635_001:0490b28_3": "「何謂為五種？",
    "T15n0635_001:0490b28_4": "日修志修，而淨內性，等觀人物，求習脫行，弘於權變。",
    "T15n0635_001:0490c01_5": "是為五種。",
    "T15n0635_001:0490c01_6": "「何謂五根？",
    "T15n0635_001:0490c01_7": "以大慈悲，德本無厭，勸進眾生，使免小乘，不志餘道。",
    "T15n0635_001:0490c02_8": "是為五根。",
    "T15n0635_001:0490c03_9": "「何謂五莖？",
    "T15n0635_001:0490c03_10": "曉權方便，慧度無極，示導人民，護持正法，等觀喜怒。",
    "T15n0635_001:0490c04_11": "是為五莖。",
    "T15n0635_001:0490c04_12": "「何謂五枝？",
    "T15n0635_001:0490c05_13": "施度無極，戒度無極，忍度無極，進度無極，定度無極。",
    "T15n0635_001:0490c06_14": "是為五枝。",
    "T15n0635_001:0490c06_15": "「何謂五葉？",
    "T15n0635_001:0490c06_16": "樂進聞戒，求處空靜，常志出家，心安佛種，所遊無礙。",
    "T15n0635_001:0490c08_17": "是為五葉。",
    "T15n0635_001:0490c08_18": "「何謂五花？",
    "T15n0635_001:0490c08_19": "得文相具積滿德故，眾好繡備種種施故，七覺財具心無雜故，致有顯辯不蔽法故，深達總持聞無忘故。",
    "T15n0635_001:0490c10_20": "是為五花。",
    "T15n0635_001:0490c11_21": "「何謂五果？",
    "T15n0635_001:0490c11_22": "昇致戒果，已得度果，達緣覺果，又得菩薩不退轉果，獲佛法果。",
    "T15n0635_001:0490c12_23": "是曰五果。",
    "T15n0635_001:0490c13_24": "「斯謂，龍王！",
    "T15n0635_001:0490c13_25": "菩薩七五三十五事廣普智樹道寶行也，修應之者得佛不難。」",
    "T15n0635_001:0490c15_0": "佛告龍王：「其有菩薩欲受持此普智心樹深妙明顯要行句者，當勤加習普智寶樹。",
    "T15n0635_001:0490c16_1": "如是龍王！",
    "T15n0635_001:0490c17_2": "吾視一切諸法功德，莫不由斯寶樹奧義；諸發無上正真道意，悉皆因是普智寶樹至要句也。",
    "T15n0635_001:0490c19_3": "譬如，龍王！",
    "T15n0635_001:0490c19_4": "選植樹種，知此已致樹之根、莖、枝、葉、花、果而甚盛茂也。",
    "T15n0635_001:0490c20_5": "如是，龍王！",
    "T15n0635_001:0490c20_6": "其有能受普智心種，斯已得致諸佛賢聖最上慧法三十七品。",
    "T15n0635_001:0490c22_7": "是故，龍王！",
    "T15n0635_001:0490c22_8": "欲入普智所行功德、欲轉法輪，當受持此，精修誦讀專心習行，廣為一切宣傳布演。",
    "T15n0635_001:0490c24_9": "如是，龍王，勤受學此。」",
    "T15n0635_001:0490c25_0": "當佛說斯普智心品法語之時，諸龍眾中七萬二千，皆發無上正真道意；龍王太子及諸婇女萬四千人，悉皆逮得柔順法忍；五千菩薩承宿德本悉得法忍。",
    "T15n0635_001:0490c28_1": "時阿耨達并餘龍王及諸眷屬，自乘神力踊昇虛空，興香之雲忽便普布，調和美香及末栴檀，微雨如來及眾會上。",
    "T15n0635_001:0491a02_2": "又化琦妙珠交露蓋，遍覆王舍一國境界，而悉歡悅於上歌詠至真如來積祚巍巍聖德無量，列住雲日各現半身光文虛空，一切眾會莫不見者也。",
    "T15n0635_001:0491a06_0": "清淨道品第二",
    "T15n0635_001:0491a07_0": "於是龍王復白佛言：「甚未曾有。",
    "T15n0635_001:0491a07_1": "唯然，世尊！",
    "T15n0635_001:0491a07_2": "乃若如來博為眾生說道俗及心普智心行德所應。",
    "T15n0635_001:0491a09_3": "又唯，世尊、如來、無著、平等正覺！",
    "T15n0635_001:0491a09_4": "願演散說菩薩之行，修應清純明賢所由，得道清淨使其終已，長久無垢不中有懈，無惓弗退至得十力、四無所畏，而得具足諸佛之法。」",
    "T15n0635_001:0491a12_5": "爾時世尊告阿耨達：「善哉龍王！",
    "T15n0635_001:0491a13_6": "勤思念行，吾當廣說菩薩大士清淨道品。」",
    "T15n0635_001:0491a14_7": "阿耨達曰：「甚善世尊！",
    "T15n0635_001:0491a14_8": "幸蒙授教，唯願說之。」",
    "T15n0635_001:0491a15_9": "於時聖尊告龍王曰：「菩薩行有八直正道，當勤受持。",
    "T15n0635_001:0491a16_10": "何謂為八？",
    "T15n0635_001:0491a16_11": "六度無極道，恩行之道，得五通道，行四等道，及八正道，等眾生道，三脫門道，入法忍道。",
    "T15n0635_001:0491a18_12": "如此，龍王！",
    "T15n0635_001:0491a19_13": "是為菩薩八正行道。",
    "T15n0635_001:0491a19_14": "「何謂菩薩度無極道？",
    "T15n0635_001:0491a20_0": "度無極道者，諸所布施勸彼普智。",
    "T15n0635_001:0491a20_1": "何則然者？",
    "T15n0635_001:0491a21_0": "不以無勸施成普智，其行勸助於德本者，斯得施度無極名目；又及行戒、忍、進、定、智，亦以勸助彼普智心，乃得慧度無極名目，是曰菩薩度無極道。",
    "T15n0635_001:0491a24_1": "「恩行道者，含受眾生。",
    "T15n0635_001:0491a24_2": "何則然者？",
    "T15n0635_001:0491a25_0": "以彼菩薩演示法度，菩薩行恩含受一切，覆以四恩廣為說法，而使眾生順受戒化。",
    "T15n0635_001:0491a26_1": "是四恩道。",
    "T15n0635_001:0491a27_2": "「神足道者，覩諸佛土天眼徹視，見眾一切生者終者，又見十方諸佛世尊、弟子圍遶，悉見如是；於諸佛土以其天眼，應當所採而採受之。",
    "T15n0635_001:0491b01_3": "又其天耳聽諸佛言聞輒受行，在於眾生及諸類人，而皆明曉悉了知盡，為隨說法得識宿命，不忘前世所作功德。",
    "T15n0635_001:0491b03_4": "又具神足遊過無數諸佛國土，應以神足當得度者，輒弘神足而度脫之，是神足應道。",
    "T15n0635_001:0491b05_5": "「又何謂為四等行道？",
    "T15n0635_001:0491b06_6": "其隨修淨梵志中者并及諸餘色像，天子！",
    "T15n0635_001:0491b07_7": "知彼意行隨順化日，斯則慈悲、是為喜護，建立以道使彼應度。",
    "T15n0635_001:0491b08_8": "此謂菩薩四等行道。",
    "T15n0635_001:0491b09_0": "「其八正道普悉行之，聲聞所由、緣覺依因，大乘亦然！",
    "T15n0635_001:0491b10_1": "是謂賢聖八直正道。",
    "T15n0635_001:0491b10_2": "「何謂心等諸眾生道？",
    "T15n0635_001:0491b11_3": "當為此興、不為是興，為斯可說、為此不應，是有賢德、此非福人，斯為盡應、此復不應，行等菩薩盡除此意，是謂心等諸眾生道。",
    "T15n0635_001:0491b13_4": "「何謂菩薩三脫門道？",
    "T15n0635_001:0491b14_5": "得致以空斷諸妄見，以其無相除眾念想應與不應，以其無願永離三界。",
    "T15n0635_001:0491b16_6": "是謂菩薩三脫門道。",
    "T15n0635_001:0491b16_7": "「何謂得致法忍之道？",
    "T15n0635_001:0491b17_0": "受拜菩薩，菩薩自覺行應於忍，得為諸佛世尊所決授者無上正真道意。",
    "T15n0635_001:0491b18_1": "是謂菩薩不起忍道。",
    "T15n0635_001:0491b19_2": "「菩薩致此八直正道，弘化流布權導無礙。」",
    "T15n0635_001:0491b20_3": "時佛說是八正道已，二萬四千天龍及人悉逮應此八道行也。",
    "T15n0635_001:0491b22_0": "「若是，龍王！",
    "T15n0635_001:0491b22_1": "菩薩以此八直正道等塗一歸，用無等故，莫有能與菩薩比者，亦無其侶、獨步三界，靜一心時修致慧行，應當所得已自果之，明達諸法而如本無，斯謂如來！",
    "T15n0635_001:0491b25_2": "是曰龍王八正之道。",
    "T15n0635_001:0491b26_3": "為彼一切，凡諸若干眾生所行，興種種說，而此要說等同一向以無望說，歸未至說也。",
    "T15n0635_001:0491b28_4": "「云何於此道清淨耶？",
    "T15n0635_001:0491b28_5": "曰：道無垢，用無塵故；是道無瑕，本無念故；是道無冥，慧照明故；是道無著，本清淨故；道常無生，無所滅故；道如永無，本無有故；道無漏穢，三界淨故；是道寂然，過凡行故；道無可至，無有去故；道無所來，無從來故；道恒無住，過諸欲故；道無所處，過眾見故；道無勝者，過諸魔故；道大弘覆，外道不及故；道永離妄，自大者故；道無所容，不修入故；是道極遠，用希望故；道為永離，過愚夫行故；道可果致，修行者故；是道夷易，樂勤行故；道極平坦，住正見故；是道無妨，修無毀故；是道無礙，等正行故；是道無垢，三毒淨故；是道清淨，終無著故。",
    "T15n0635_001:0491c12_6": "是謂菩薩道之清淨。",
    "T15n0635_001:0491c12_7": "「若是菩薩於清淨道務進勤修又應行者，彼於法性已悉清淨，得淨我性亦以而過。",
    "T15n0635_001:0491c14_8": "法性淨故則數性淨；數性淨故無數性淨；無數淨故得三界淨；三界淨故眼識性淨；眼識淨故意識性淨；意識淨故得空性淨；空性淨故諸法性淨；用是淨故則諸法等等淨；如空空等淨故得眾生淨。",
    "T15n0635_001:0491c18_9": "以諸淨故便無其二亦不著二，無二淨故則道清淨，以斯言之清淨道也。",
    "T15n0635_001:0491c20_10": "彼無眾念亦不念道，諸念悉淨若如泥洹，於彼永無，是謂無念。",
    "T15n0635_001:0491c22_0": "應無所念，無念道者亦無識念，其道都無心意識行，以此言之清淨道也。」",
    "T15n0635_001:0491c23_1": "說是清淨道品法時，二萬天人皆得法忍。",
    "T15n0635_001:0491c25_0": "時阿耨達復白佛言：「云何，世尊！",
    "T15n0635_001:0491c25_1": "菩薩大士修是清淨而應向道？」",
    "T15n0635_001:0491c26_2": "聖尊告曰：「如是，龍王！",
    "T15n0635_001:0491c26_3": "菩薩大士欲行斯清淨道意者，當曉淨行，亦使其身、口、意清淨。",
    "T15n0635_001:0491c28_4": "「何謂身淨？",
    "T15n0635_001:0491c28_5": "己身已空，解諸身空；身之寂靜，解諸身寂；身之已脫，解諸身脫；身之怠慢，解諸身怠；身之如影，解諸身影。",
    "T15n0635_001:0492a01_6": "是謂菩薩清淨道也。",
    "T15n0635_001:0492a02_7": "又云身淨，身行無生，其有生死觀於無生，彼以無生而等生死，則其知身亦曉身行。",
    "T15n0635_001:0492a04_8": "何謂身行？",
    "T15n0635_001:0492a04_9": "去來生法，來無盡法，見在景法，終無盡法。",
    "T15n0635_001:0492a05_10": "其無盡者，是謂身行。",
    "T15n0635_001:0492a07_0": "「又復身法因緣合會，其因緣者，則空無想淡然無念。",
    "T15n0635_001:0492a08_1": "若此，龍王！",
    "T15n0635_001:0492a08_2": "是像法觀，斯謂身淨。",
    "T15n0635_001:0492a09_0": "又若如來身之無漏、不墮三界，觀身無漏如如本無，以無漏身不墮三界。",
    "T15n0635_001:0492a10_1": "彼無漏身能入生死，其無漏際無惓捨退，以無漏身示現色身。",
    "T15n0635_001:0492a12_2": "如此現已，亦不念滅身之法本。",
    "T15n0635_001:0492a12_3": "如如來身淨，眾生身淨、己身亦淨，等如本無，是謂菩薩行應清淨。",
    "T15n0635_001:0492a14_4": "「何謂口言為應清淨？",
    "T15n0635_001:0492a14_5": "一切賢愚言皆清淨。",
    "T15n0635_001:0492a15_6": "所以者何？",
    "T15n0635_001:0492a15_7": "用等相故。",
    "T15n0635_001:0492a15_8": "凡夫劣勢著於音聲，若信不諦憂喜無常，樂於顛倒。",
    "T15n0635_001:0492a16_9": "觀察眾生無本，都無婬、怒、癡欲。",
    "T15n0635_001:0492a17_10": "何則然者？",
    "T15n0635_001:0492a17_11": "以諸字說聲出皆淨，無欲、恚、愚，亦無其著，以此謂之一切言淨。",
    "T15n0635_001:0492a19_12": "「以言言之，何者為言？",
    "T15n0635_001:0492a19_13": "以欲、恚、癡而為言耶？",
    "T15n0635_001:0492a20_14": "諸垢為言乎？",
    "T15n0635_001:0492a20_15": "言者無著，不著眼、耳、鼻、口、身、心。",
    "T15n0635_001:0492a21_16": "所言風像，風動聲出，因緣合會使有聲耳；所言如響，賢愚所言皆同如響；所可言者，不住於內亦不出外，於其中間而不可得，住本所念及其所行，出於言者并所念想無住無想。",
    "T15n0635_001:0492a25_17": "是謂，龍王。",
    "T15n0635_001:0492a25_18": "如來所言及其眾生一切音聲皆空、非真，損斯法耳！」",
    "T15n0635_001:0492a26_19": "曰：「唯，世尊！",
    "T15n0635_001:0492a27_20": "如來所言斯不諦耶？」",
    "T15n0635_001:0492a27_21": "曰：「是。",
    "T15n0635_001:0492a27_22": "龍王！",
    "T15n0635_001:0492a27_23": "如來審諦。",
    "T15n0635_001:0492a28_0": "所以者何？",
    "T15n0635_001:0492a28_1": "如來諦故，解知諸法非真非諦。",
    "T15n0635_001:0492a28_2": "又復龍王！",
    "T15n0635_001:0492a29_3": "如來所言隨字音聲，皆答眾生一切音聲，爾故眾生亦轉法輪，而亦不知法之義順，以此報應使其行之，隨如等滅眾苦之事曉解諸法，行了如是。",
    "T15n0635_001:0492b03_4": "眾生音聲已無所住，在諸煩惱而常閑靜，現出欲言於著無著，聲出所言講論談語，其如法者不有違錯，是謂菩薩口言清淨。",
    "T15n0635_001:0492b07_0": "「何謂菩薩心為清淨？",
    "T15n0635_001:0492b07_1": "其心本者不可染污。",
    "T15n0635_001:0492b07_2": "所以者何？",
    "T15n0635_001:0492b08_3": "心本淨故。",
    "T15n0635_001:0492b08_4": "其所可謂客欲垢蔽，菩薩於斯不有所著，了解以權於本自淨。",
    "T15n0635_001:0492b09_5": "又其心行不撰德本，彼德本者了識心本，以此心行慈及眾生，識了知彼空無我、人，其心德本助勸於道知等彼道。",
    "T15n0635_001:0492b12_6": "觀如是者斯謂心淨。",
    "T15n0635_001:0492b13_0": "以此淨心，與諸婬、恚、愚行者俱，而永不受欲、怒、癡垢；與操行俱，不著諸穢。",
    "T15n0635_001:0492b14_1": "是謂菩薩身三清淨。」",
    "T15n0635_001:0492b15_2": "說斯清淨道品法時，三萬菩薩逮補生處。",
    "T15n0635_001:0492b17_0": "道無習品第三",
    "T15n0635_001:0492b18_0": "「又復龍王！",
    "T15n0635_001:0492b18_1": "其菩薩者乘是淨心，生於欲界而在形界，與諸天俱處眾梵中詳安靜然，在中進止無勝動者；又斯菩薩能降諸天化道以權，或生形界而在欲界，現如有家與諸眾生周旋坐起，不與有勞、弗慢眾生，亦無自輕。",
    "T15n0635_001:0492b23_0": "彼以斯淨，諸定正受盡自為定，不隨正定而有所生。",
    "T15n0635_001:0492b24_1": "何則然者？",
    "T15n0635_001:0492b24_2": "以彼菩薩執權方便心應淨故。",
    "T15n0635_001:0492b25_3": "若此，龍王！",
    "T15n0635_001:0492b25_4": "菩薩曉解清淨行者，當修清淨已而習道。",
    "T15n0635_001:0492b26_5": "「如是，龍王！",
    "T15n0635_001:0492b26_6": "菩薩不習以求道習；不習無習以想道習，亦不習於望道之習亦不求習；了解道習不習所生；冀向道習不習行滅而為道習；亦不求習以為道習；不習無習為道之習；不習執捨以習道習；不我人壽，不身無常、不身性苦、不身有我、不身夢幻野馬影響；亦不身空、無相、無願；不身無欲法身習道。",
    "T15n0635_001:0492c04_7": "以要言旨，身性諸情，亦不興有十二因緣，乃至老死無欲之法，不數無數道無二習，不俗無俗、不漏無漏、不犯無犯，不二之習以求道習。",
    "T15n0635_001:0492c07_8": "又復諸法無習之習，是道無習，斯謂道習不習之習。",
    "T15n0635_001:0492c08_9": "如空無習亦不無習，當如此習是道無習；無相、無願，彼不作習亦非無習，當作是習。",
    "T15n0635_001:0492c10_10": "無[禾*禺]不[禾*禺]諸法無住，勤習如此乃應道習。」",
    "T15n0635_001:0492c11_11": "當佛世尊說是清淨行無所習道品法時，三萬二千天及世人悉皆逮得無所從生法樂之忍；五萬天人宿不發心於菩薩者，皆發無上正真道意；七萬菩薩逮得法忍。",
    "T15n0635_001:0492c15_0": "爾時一切同聲而言：「世尊！",
    "T15n0635_001:0492c15_1": "其有族姓之子及族姓女，逮聞說是清淨道品無習法者，其值聞已心無驚恐不捨退者，是皆受習如來無上正真道意，得轉諸佛所轉法輪。",
    "T15n0635_001:0492c18_2": "又唯，世尊！",
    "T15n0635_001:0492c19_3": "是輩菩薩悉獲無上正真道意，為無量人分布斯法，亦復當坐師子之座，當於天上、天下、人中極師子吼，猶若如今如來之吼，悉降魔眾伏摧外道，顯樹法幡熾法煇明，震雷法鼓已鳴能降法雨。」",
    "T15n0635_001:0492c23_4": "爾時世尊見諸天、龍、神之眾，人與非人又及四輩，聞其至說莫不悅懌。",
    "T15n0635_001:0492c25_5": "於是如來為阿耨達重復弘演，而說頌云：「道非習可得，　　無乃興習想；　其道行如此，　　棄離習念行。",
    "T15n0635_001:0492c29_0": "　不望求習道，　　蕩除眾異想；　其道都無習，　　清淨像明月。",
    "T15n0635_001:0493a02_0": "　若有起習想，　　無處亦不習；　已過無習處，　　得致最上道。",
    "T15n0635_001:0493a04_0": "　道為無我念，　　亦不與空習；　是道無有二，　　安快而無上。",
    "T15n0635_001:0493a06_0": "　命壽亦如此，　　無人及與言；　其道不有人，　　無命亦無住。",
    "T15n0635_001:0493a08_0": "　諸有習道者，　　而欲住於空；　斯去聖路遠，　　是不應道習。",
    "T15n0635_001:0493a10_0": "　道亦無有空，　　以捨於有習；　如本同一相，　　永空空於空。",
    "T15n0635_001:0493a12_0": "　道為無起相，　　亦不有滅相；　不起亦無滅，　　彼悉為道習。",
    "T15n0635_001:0493a14_0": "　吾音譬如幻，　　解想當如此；　持想行所習，　　道當何從生？",
    "T15n0635_001:0493a16_0": "　道為都過俗，　　彼不有身習；　亦無滅身行，　　可得致於習。",
    "T15n0635_001:0493a18_0": "　是身根之家，　　本無所演廣；　彼不有餘求，　　本無不可得。",
    "T15n0635_001:0493a20_0": "　其習是道者，　　當如如本無；　如本知本無，　　是謂應道習。",
    "T15n0635_001:0493a22_0": "　諸法之本無，　　所覺若如幻；　解行而致此，　　乃應道之習。",
    "T15n0635_001:0493a24_0": "　若其不至道，　　所作如不住；　無能止其行，　　佛法不由道。",
    "T15n0635_001:0493a26_0": "　若如所習道，　　并及與無習；　所演為如此，　　以住於本無。",
    "T15n0635_001:0493a28_0": "　有限餘道者，　　劣乘之所依；　是者無上道，　　本乘所因由。",
    "T15n0635_001:0493b01_0": "　諸興此道者，　　以致而無住；　斯則顯行德，　　可致應道習。",
    "T15n0635_001:0493b03_0": "　道正而無嶮，　　端直且平坦；　勤親行此道，　　永離眾邪迹。",
    "T15n0635_001:0493b05_0": "　若如卿龍王！",
    "T15n0635_001:0493b05_1": "　　自住其宮室；　不動於所處，　　降雨充大海。",
    "T15n0635_001:0493b07_0": "　大士亦如是！",
    "T15n0635_001:0493b07_1": "　　習道如所行；　法身而不動，　　能滿於智海。",
    "T15n0635_001:0493b09_0": "　又如仁龍王！",
    "T15n0635_001:0493b09_1": "　　在於大地上；　以雨遍充足，　　其不有身著。",
    "T15n0635_001:0493b11_0": "　菩薩德如斯！",
    "T15n0635_001:0493b11_1": "　　行此之所習；　用法滿眾生，　　其內無所著。",
    "T15n0635_001:0493b13_0": "　若如阿耨達！",
    "T15n0635_001:0493b13_1": "　　龍王大神變；　勝道德如是，　　感動普十方。",
    "T15n0635_001:0493b15_0": "　眾生墮邪徑，　　諸墮受著見；　其住是道者，　　將順度無為。",
    "T15n0635_001:0493b17_0": "　已住於斯道，　　菩薩果大稱；　能降魔波旬，　　并及邪外行。",
    "T15n0635_001:0493b19_0": "　得道如其如，　　如道無能動；　踊過諸俗法，　　其行譬蓮花。",
    "T15n0635_001:0493b21_0": "　道心無有愚，　　是行為住止；　千數諸眾生，　　化度立以道。",
    "T15n0635_001:0493b23_0": "　以常住斯道，　　得致於五旬；　神足諸感動，　　為眾廣說法。",
    "T15n0635_001:0493b25_0": "　諸事悉清淨，　　身口及與意；　當願賢聖道，　　人性不可識。",
    "T15n0635_001:0493b27_0": "　忍行為無著，　　其往所可至；　斯得如來處，　　示道諸眾生。",
    "T15n0635_001:0493b29_0": "　生死於至歸，　　斯處則如來！",
    "T15n0635_001:0493c01_0": "　其往似若至，　　此為無所至。",
    "T15n0635_001:0493c02_0": "　眾生所可至，　　當念彼上處；　學最佛之道，　　遊樂以幻法。",
    "T15n0635_001:0493c04_0": "　其作是習道，　　弘道之所習；　彼眾德儀行，　　諸佛所稱歎。",
    "T15n0635_001:0493c06_0": "　其德無有邊，　　終不可極盡；　如此習道者，　　不習亦無住。",
    "T15n0635_001:0493c08_0": "　彼處不咎魔，　　眾都不著行；　其順此道者，　　不起亦無滅。",
    "T15n0635_001:0493c10_0": "　已得意志行，　　總持弘大辯；　施惠及戒忍，　　遂增進若海。",
    "T15n0635_001:0493c12_0": "　身口穢以無，　　心潔乃清淨；　垢消永無瑕，　　修應此道者。",
    "T15n0635_001:0493c14_0": "　得昇於知達，　　所行習深妙；　難動惠無即，　　守習是道者。",
    "T15n0635_001:0493c16_0": "　其諸最正覺，　　過去與當來，　現在亦如是，　　致道世所歸。",
    "T15n0635_001:0493c18_0": "　彼已離眾難，　　值世遭難遇；　永為諸佛子，　　其聞此法者。",
    "T15n0635_001:0493c20_0": "　快哉諸眾生，　　至善聞斯法；　真應奉如來，　　其樂是經者。",
    "T15n0635_001:0493c22_0": "　有曉此道者，　　能斷諸情態；　紹德具眾相，　　得應三界將。」",
    "T15n0635_001:0493c24_0": "佛說弘道廣顯三昧經卷第一"
}