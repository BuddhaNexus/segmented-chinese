{
    "T02n0151_001:0883b23_0": "佛說阿含正行經",
    "T02n0151_001:0883b25_0": "後漢安息國三藏安世高譯",
    "T02n0151_001:0883b26_0": "聞如是：一時，佛在舍衛國祇樹給孤獨園。",
    "T02n0151_001:0883b26_1": "是時，佛告諸比丘言：「我為汝說經，上語亦善，中語亦善，下語亦善，語深說度世之道，正心為本。",
    "T02n0151_001:0883b29_2": "聽我言，使後世傳行之。」",
    "T02n0151_001:0883b29_3": "諸比丘叉手受教。",
    "T02n0151_001:0883c01_4": "佛言：「人身中有五賊，牽人入惡道。",
    "T02n0151_001:0883c01_5": "何等五賊？",
    "T02n0151_001:0883c02_6": "一者色，二者痛痒，三者思想，四者生死，五者識，是五者人所常念。」",
    "T02n0151_001:0883c03_7": "佛言：「人常為目所欺，為耳所欺，為鼻所欺，為口所欺，為身所欺。",
    "T02n0151_001:0883c05_8": "目但能見不能聞；耳但能聞不能見；鼻但能知香，不能聞；口但能知味，不能知香；身體但能知寒溫，不能知味。",
    "T02n0151_001:0883c07_9": "是五者，皆屬心，心為本。」",
    "T02n0151_001:0883c08_10": "佛言：「諸比丘！",
    "T02n0151_001:0883c08_11": "欲求道者，當端汝心，從癡但墮十二因緣，便有生死。",
    "T02n0151_001:0883c09_12": "何等十二？",
    "T02n0151_001:0883c09_13": "一者本為癡，二者行，三者識，四者字，五者六入，六者栽，七者痛，八者愛，九者受，十者有，十一者生，十二者死。",
    "T02n0151_001:0883c12_14": "施行善者，復得為人，施行惡者，死入地獄、餓鬼、畜生中。",
    "T02n0151_001:0883c13_15": "佛坐思念：『人癡故有生死，何等為癡？』",
    "T02n0151_001:0883c14_16": "本從癡中來，今生為人，復癡心不解目不開，不知死當所趣向？",
    "T02n0151_001:0883c15_17": "見佛不問，見經不讀，見沙門不承事，不信道德，見父母不敬，不念世間苦，不知泥犁中考治劇，是名為癡故有生死。",
    "T02n0151_001:0883c18_18": "不止生死，如呼吸間，脆不過於人命。",
    "T02n0151_001:0883c19_19": "人身中有三事，身死識去心去意去，是三者，常相追逐。",
    "T02n0151_001:0883c20_20": "施行惡者，死入泥犁、餓鬼、畜生、鬼神中；施行善者，亦有三相追逐，或生天上，或生人中，墮是五道中者，皆坐心不端故。」",
    "T02n0151_001:0883c23_21": "佛告諸比丘：「皆端汝心，端汝目，端汝耳，端汝鼻，端汝口，端汝身，端汝意，身體當斷於土，魂神當不復入泥犁、餓鬼、畜生、鬼神中。",
    "T02n0151_001:0883c26_22": "視人家有惡子，為吏所取，皆坐心不端故。",
    "T02n0151_001:0883c27_0": "人身有百字，如車有百字，人多貪好怒，不思惟身中事，死入泥犁中，悔無所復及。」",
    "T02n0151_001:0883c28_1": "佛言：「我身棄國捐，遮迦越王憂斷生死，欲度世間人使得泥洹道。",
    "T02n0151_001:0884a01_2": "第一精進者，即得阿羅漢道。",
    "T02n0151_001:0884a01_3": "第二精進者，自致阿那含道。",
    "T02n0151_001:0884a02_4": "第三精進者，得斯陀含道。",
    "T02n0151_001:0884a03_5": "第四精進者，得須陀洹道。",
    "T02n0151_001:0884a03_6": "雖不能大精進者，當持五戒：一不殺，二不盜，三不兩舌，四不婬妷，五不飲酒。」",
    "T02n0151_001:0884a05_7": "佛言：「人坐起常當思念是四事，何等四？",
    "T02n0151_001:0884a06_8": "一者自觀身，觀他人身。",
    "T02n0151_001:0884a07_0": "二者自觀痛痒，觀他人痛痒。",
    "T02n0151_001:0884a07_1": "三者自觀意，觀他人意。",
    "T02n0151_001:0884a08_2": "四者自觀法，觀他人法。",
    "T02n0151_001:0884a08_3": "內復欲亂者，心小自端視身體，飽亦極，飢亦極，住亦極，坐亦極，行亦極，寒亦極，熱亦極，臥亦極。",
    "T02n0151_001:0884a10_4": "臥欲來時，當自驚起坐，坐不端者，當起立，立不端者，當經行，心儻不端者，當自正。",
    "T02n0151_001:0884a12_5": "譬如國王將兵出鬪，健者在前，既在前鄙復却適欲却著後人；沙門既棄家，去妻子，除鬚髮，作沙門，雖一世苦，後長得解脫。",
    "T02n0151_001:0884a15_6": "已得道者，內獨歡喜，視妻如視姊弟，視子如知識，無貪愛之心，常慈哀十方諸天人民，泥犁、餓鬼、畜生，蜎飛蠕動之類，皆使富貴安隱度脫得泥洹之道，見地蟲當以慈心傷哀之。",
    "T02n0151_001:0884a19_7": "知生不復癡，能有是意，常念師事佛，如人念父母，如獄中有死罪囚，有賢者往請囚，囚黠慧常念賢者恩。",
    "T02n0151_001:0884a22_8": "比丘以得道，常念佛如是，念經如人念飯食。」",
    "T02n0151_001:0884a24_0": "佛言：「諸比丘！",
    "T02n0151_001:0884a24_1": "轉相承事，如弟事兄，中有癡者，當問慧者，展轉相教。",
    "T02n0151_001:0884a25_2": "問慧者，如冥中有燈火，無得陰搆作惡，無得諍訟。",
    "T02n0151_001:0884a26_3": "見金銀當如視土，無得妄證人入罪法，無得傳人惡言，轉相鬪語言，無得中傷人意。",
    "T02n0151_001:0884a28_4": "不聞莫言聞，不見莫言見，行道常當低頭視地，蟲無得蹈殺。",
    "T02n0151_001:0884a29_5": "無得自貪人婦女，無得形相人婦女。",
    "T02n0151_001:0884b01_6": "坐自思惟，去貪愛之心，乃得為道耳。」",
    "T02n0151_001:0884b02_7": "佛言：「欲求道者，當於空閑處坐，自呼吸其喘息，知息短長，息不報形體皆極，閉氣不息，形體亦極。",
    "T02n0151_001:0884b04_8": "分別自思惟：『形體誰作者？』",
    "T02n0151_001:0884b05_9": "心當觀外，亦當觀內。",
    "T02n0151_001:0884b06_0": "自思惟歡然，與人有異心，當是時不用天下珍寶，心稍欲隨正道，意復欲小動者，當攝止即還守，意即為還。",
    "T02n0151_001:0884b08_1": "譬如人有鏡，不明不見形，磨去其垢，即自見形。",
    "T02n0151_001:0884b09_2": "人已去貪婬瞋恚愚癡，譬如磨鏡。",
    "T02n0151_001:0884b10_3": "諦思惟天下，皆無有堅固，亦無有常。」",
    "T02n0151_001:0884b11_4": "佛告諸比丘：「持心當如四方石，石在中庭，雨墮亦不能壞，日炙亦不能消，風吹亦不能起，持心當如石。」",
    "T02n0151_001:0884b14_0": "佛告諸比丘：「天下人心如流水，中有草木，各自流去，不相顧望，前者亦不顧後，後者亦不顧前，草木流行，各自如故。",
    "T02n0151_001:0884b16_1": "人心亦如是，一念來一念去，如草木前後不相顧望，於天上天下無所復樂，寄居天地間，棄身不復生。",
    "T02n0151_001:0884b18_2": "道成乃知師恩，見師者即承事，不見師即思念其教誡，如人念父母，意定乃能有一心，便有哀天下人民蜎飛蠕動之類。",
    "T02n0151_001:0884b21_3": "坐自笑我已脫身於天下及五道，一者天道，二者人道，三者餓鬼道，四者畜生道，五者泥犁道。",
    "T02n0151_001:0884b23_4": "得阿羅漢者，欲飛行變化即能，身中出水火即能，出無間入無孔亦能，離世間苦取泥洹道亦能。」",
    "T02n0151_001:0884b26_0": "佛告諸比丘：「道不可不作，經不可不讀。」",
    "T02n0151_001:0884b26_1": "佛說經已，五百沙門皆得阿羅漢。",
    "T02n0151_001:0884b27_2": "諸沙門皆起前，以頭面著地為佛作禮。",
    "T02n0151_001:0884b29_0": "佛說阿含正行經"
}