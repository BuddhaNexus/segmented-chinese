{
    "T34n1718_008:0106a02_0": "妙法蓮華經文句卷第八上",
    "T34n1718_008:0106a04_0": "天台智者大師說",
    "T34n1718_008:0106a05_0": "◎「漸漸具足菩薩」下，第二，授記。",
    "T34n1718_008:0106a05_1": "文為七：一、明因圓；二、「過無量」下，明果滿；三、明國土廣淨；四、明國劫名字；五、明佛壽量；六、明法住大久；七、明佛滅後供養舍利。",
    "T34n1718_008:0106a08_2": "就第三國廣淨中復五：一、明國大嚴淨。",
    "T34n1718_008:0106a09_3": "「地平如掌」者，經直言如掌不言手掌，手掌不平則非所引，海底有石名掌，此石無有一微塵許不平，當是類如海掌耳。",
    "T34n1718_008:0106a12_4": "又《賢劫經》正明如佛手掌，非引人掌也。",
    "T34n1718_008:0106a13_5": "二、明純是善道。",
    "T34n1718_008:0106a13_6": "三、明人天福慧具足，《月藏》第九法食、喜食、禪食，經文總言法喜禪悅，別分應有三種差別。",
    "T34n1718_008:0106a15_7": "四、明菩薩聲聞眾數甚多。",
    "T34n1718_008:0106a16_8": "五、總結也。",
    "T34n1718_008:0106a16_9": "《月藏》第五云「不殺得十功德，一於一切眾生得無所畏，乃至第十命終生善道後作佛，國無害仗之具國人長壽；不盜十功德，一果報具足而大，為事決斷無有難礙，乃至第十死生善道，後作佛國華寶莊嚴充滿；不淫十功德，一諸根律儀為事決斷，乃至死生善道，後作佛國無女人；不妄語十功德，一眾生信其言，乃至死生善道，後作佛時國無臭穢常滿寶華；不兩舌十功德，一身不可壞，乃至死生善道，後作佛國魔不能壞眷屬；不惡口得十功德，一柔軟語乃至死生善道，作佛國法聲充滿；不綺語十功德，一天人愛敬，乃至死生善道，作佛國眾生強記不忘；不貪十功德，一身根不缺，乃至死生善道，作佛國無魔外道；不瞋十功德，一離一切瞋，乃至死生善道，作佛國人得三昧；不邪見十功德，一心性柔善，乃至死生善道作佛國人正信。」",
    "T34n1718_008:0106b05_0": "偈有二十一行半，頌上發迹授記。",
    "T34n1718_008:0106b05_1": "初，有十四行，頌發迹；次，七行半，頌授記。",
    "T34n1718_008:0106b06_2": "初復二：前七行，總發諸聲聞迹，頌上我等之意也；後七行，頌上發滿願迹。",
    "T34n1718_008:0106b08_3": "總中有五：初一行，總標佛子為行難思，已得垂迹之法。",
    "T34n1718_008:0106b09_4": "次「知眾樂小法」下，第二，一行，明垂迹之由。",
    "T34n1718_008:0106b10_5": "次「以無數方便」下，第三，二行，明垂迹利益。",
    "T34n1718_008:0106b11_6": "次「內祕」下，第四，二行，明內懷大道外現小失。",
    "T34n1718_008:0106b12_7": "次「若我具足」下，第五，一行，指略抑廣。",
    "T34n1718_008:0106b13_8": "「小欲」者，示求小乘也；「懈怠」，示退大乘也。",
    "T34n1718_008:0106b14_9": "非但示為聲聞，亦作外道及三毒凡夫也。",
    "T34n1718_008:0106b15_10": "身子示瞋、難陀示貪、調達示癡(云云)。",
    "T34n1718_008:0106b16_11": "「今此富」下，第二，七行，頌發滿願迹本。",
    "T34n1718_008:0106b17_12": "上文有三，今略頌二。",
    "T34n1718_008:0106b17_13": "初，五行，頌顯過去本；後「未來亦供養」下，第二，二行，頌三世中佛所行因；略不頌七佛及現佛也。",
    "T34n1718_008:0106b20_14": "「供養諸如來」下，七行半，頌授記。",
    "T34n1718_008:0106b20_15": "上文有七，今頌其四：初半行，頌因圓。",
    "T34n1718_008:0106b21_16": "次半行，頌果滿。",
    "T34n1718_008:0106b22_17": "「其國名淨」下三句，超頌國劫名號。",
    "T34n1718_008:0106b22_18": "「菩薩眾甚多」下五行三句，頌國土廣淨。",
    "T34n1718_008:0106b23_19": "略不頌壽命、法住、滅後起塔也。",
    "T34n1718_008:0106b24_20": "第二，授千二百記：一、念請，二、與記，三、領解。",
    "T34n1718_008:0106b25_21": "請、記如文。",
    "T34n1718_008:0106b25_22": "授記文有長行、偈頌。",
    "T34n1718_008:0106b26_23": "長行有三：一、總許千二百記；二、別授陳如，陳如最初悟道，居首上座故別授記；三、別授記五百，五百名同須別與記。",
    "T34n1718_008:0106b28_24": "問：但見五百得記，不見千二百。",
    "T34n1718_008:0106b29_25": "答：此五百即千二百數，頌中末後一行半總授七百，故是千二百也。",
    "T34n1718_008:0106c02_26": "又〈持品〉云「我先總記一切聲聞皆已授記」，即指今一行半，非是止授七百聲聞也。",
    "T34n1718_008:0106c04_27": "偈頌有十一行，為二：初九行半，頌記陳如及與五百；後一行半，總授一切聲聞記。",
    "T34n1718_008:0106c06_0": "五百領解，文有長行、偈頌。",
    "T34n1718_008:0106c06_1": "長行先經家敘其歡喜，次自陳領解。",
    "T34n1718_008:0106c07_2": "經家先慶今得解歡喜，次愧昔不解故自責。",
    "T34n1718_008:0106c08_3": "慶中先明內心慶喜，後明外形恭敬也。",
    "T34n1718_008:0106c09_4": "悔過自責者，即是明其愧昔不解也。",
    "T34n1718_008:0106c10_5": "「世尊我等」下，第二，自陳領解，有二：一、法說，二、譬說。",
    "T34n1718_008:0106c11_6": "法說中初悔得少為足，次責根鈍難悟。",
    "T34n1718_008:0106c12_7": "從「世尊」乃至「滅度」，是悔責昔迷得小為足不知求大；從「今乃知之」，是責根鈍始悟不早知之，今知小非究竟、大為真實也。",
    "T34n1718_008:0106c15_8": "譬中二：初、略，次、正舉譬。",
    "T34n1718_008:0106c15_9": "「如無智者」，略舉譬況。",
    "T34n1718_008:0106c16_10": "「所以者何」下，釋無智意也。",
    "T34n1718_008:0106c16_11": "譬說有二：一者醉酒譬，譬法說自悔得少為足不知求大，領前法譬宿世中施權意；二者親友覺悟譬，譬法說自責根鈍難悟，今乃知之，領前法譬宿世中顯實。",
    "T34n1718_008:0106c20_12": "就初復三意：一者繫珠譬，領上王子結緣；二者醉臥不覺譬，領上遇其退大；三者起已遊行譬，領上接之以小。",
    "T34n1718_008:0106c23_13": "「譬如有人」者，即二乘人也。",
    "T34n1718_008:0106c23_14": "「親友」者，昔日第十六王子也。",
    "T34n1718_008:0106c24_15": "「家」即大乘教為家也。",
    "T34n1718_008:0106c25_0": "「醉酒而臥」者，當于爾時大機暫發無明暫伏，以得聞經內心微解，以無明重故還復迷失。",
    "T34n1718_008:0106c27_1": "醉有二義：一、重醉，都不覺知；二、輕醉，微覺尋忘亦名不覺。",
    "T34n1718_008:0106c28_2": "雖有二義，終成繫珠如毒鼓耳。",
    "T34n1718_008:0106c29_3": "「官事當行」者，明王子餘處機興逗緣往應，故云「當行」。",
    "T34n1718_008:0107a01_4": "弘法化他此非私務，故云「官事」。",
    "T34n1718_008:0107a02_5": "「無價寶珠」者，一乘實相真如智寶也。",
    "T34n1718_008:0107a03_6": "「繫其衣裏」者，慚愧忍辱能遮瞋恚及防外惡，即是外衣；信樂之心內裏善根，即是內衣。",
    "T34n1718_008:0107a05_7": "于時聞法微信樂欲，即了因智願種子也。",
    "T34n1718_008:0107a06_8": "第二，「醉臥不覺知」者，無明心重尋復不憶，此領中間懈退不受大法也。",
    "T34n1718_008:0107a07_9": "第三，「起已遊行他國」者，領上中間接之以小，受三乘化也，善根欲發厭苦求樂，故云「起已遊行」。",
    "T34n1718_008:0107a09_10": "無明覆解不知向本求大乘衣食，故言向他國求於小乘衣食。",
    "T34n1718_008:0107a11_11": "若魔佛相望，生死魔界為他國，佛法大小皆為本國；就小大相望，小乘未免生死，猶是他國，大乘永免生死，乃為本土。",
    "T34n1718_008:0107a14_12": "究竟還源也，明背大乘國往小乘土，不知從珠取給，而傭作自資獲一日價，得少為足也。",
    "T34n1718_008:0107a16_13": "「於後會遇」下，第二，親友發覺譬，領上以是本因緣今說《法華》等賜大車也。",
    "T34n1718_008:0107a18_14": "此為三：先、呵責，二、示珠，三、勸貿。",
    "T34n1718_008:0107a18_15": "呵責譬上動執生疑，示珠譬宿世因緣，勸貿譬得記作佛，三周皆有此三意。",
    "T34n1718_008:0107a20_16": "法說中我令脫苦縛，即是呵責；五佛章即是開示；身子得記即是勸貿。",
    "T34n1718_008:0107a22_17": "譬說中我先不言皆為菩提，即是呵責；三車一車即是示珠；中根得記即是勸貿。",
    "T34n1718_008:0107a24_18": "下根宿世因緣汝等善聽，即是呵責；覆講結緣還為說大，即是示珠；下根得記即是勸貿。",
    "T34n1718_008:0107a26_19": "繫珠中三意望三周者，始在佛樹以大擬，即是繫珠；無機息化即是醉臥；尋施方便即是起行。",
    "T34n1718_008:0107a28_20": "譬喻中二萬億佛所，即是繫珠；遣傍人追悶絕不受，即是醉臥；三車引得即是起行。",
    "T34n1718_008:0107b01_21": "因緣中大通智勝佛所，即是繫珠；中路懈退即是醉臥；接之以小即是起行。",
    "T34n1718_008:0107b03_22": "此等皆名領權也。",
    "T34n1718_008:0107b03_23": "「某年日月」者，指大通佛所也。",
    "T34n1718_008:0107b04_24": "「佛亦如是」下，第二，合譬。",
    "T34n1718_008:0107b04_25": "譬本有二，今各有三意：從「教化我等」下，合初一繫珠；「而尋廢忘」，合初二醉不覺知；「既得羅漢」下，合初三起已遊行。",
    "T34n1718_008:0107b07_26": "「一切智願」下，合後親友覺示譬。",
    "T34n1718_008:0107b08_27": "上有三，今亦三。",
    "T34n1718_008:0107b08_28": "從「智願不失」者，是合後一呵責；從「我久令汝」下，合後二示珠；從「我今乃知」下，合後三勸貿所須也。",
    "T34n1718_008:0107b10_29": "第二，偈頌，有十二行半，為二：初一行半，頌內心得解，又二：初一行，頌慶喜，次半行，頌悔責也。",
    "T34n1718_008:0107b13_0": "次「於無量佛寶」下，第二，有十一行，頌自陳領解。",
    "T34n1718_008:0107b14_1": "上文有二，今初半行，頌悔責得少為足，略不頌難悟今乃知之。",
    "T34n1718_008:0107b15_2": "「如無智愚人」半行，頌略舉譬。",
    "T34n1718_008:0107b16_3": "「便自以為足」，頌釋無智意。",
    "T34n1718_008:0107b16_4": "次十行，頌譬說開合，初六行頌開，後四行頌合。",
    "T34n1718_008:0107b18_0": "上開有二，今初四行頌捨寶不知，後二行頌親友覺悟。",
    "T34n1718_008:0107b19_1": "餘文易見。",
    "T34n1718_008:0107b20_0": "釋授學無學人記品",
    "T34n1718_008:0107b21_0": "研真斷惑名為學，真窮惑盡名無學。",
    "T34n1718_008:0107b21_1": "研修真理慕求勝見，名之為學。",
    "T34n1718_008:0107b22_2": "學位在三果四向真無漏慧也；阿羅漢果，研理已窮勝見已極，無所復學故名無學。",
    "T34n1718_008:0107b24_3": "約教釋品者，析法研真名之為學，惑盡真窮名為無學，三藏意也。",
    "T34n1718_008:0107b26_4": "體法研真名之為學，無真無惑名為無學，通意也。",
    "T34n1718_008:0107b27_5": "自淺之深名之為學，通別惑盡權實理窮名為無學，此別意也。",
    "T34n1718_008:0107b28_6": "研如來藏有學無學，法性實相非學非無學，而學而無學(云云)。",
    "T34n1718_008:0107c01_7": "是二千人，或是學或是無學人，同是一流，一時受記同一名號，故別為一品也。",
    "T34n1718_008:0107c03_8": "此品是授記文中第二段也。",
    "T34n1718_008:0107c03_9": "就此文為二：一、請記，二、授記。",
    "T34n1718_008:0107c04_10": "請中復二：一者二人請，二者二千人請。",
    "T34n1718_008:0107c05_11": "二人請記復有二：一默念，二者發言請記。",
    "T34n1718_008:0107c06_12": "發言請記復二：一者引例亦應有分，二者引望。",
    "T34n1718_008:0107c07_13": "二人最親時眾所望，羅雲是佛子俗中親重，阿難持佛法藏道中親勝，勝重兩人不蒙別記，則眾望不足也。",
    "T34n1718_008:0107c10_14": "問：若重若勝應同上流，何意在此？",
    "T34n1718_008:0107c10_15": "若如列眾，二人在上數中獲記，何意居下？",
    "T34n1718_008:0107c11_16": "答：總與千二百記，二人已同上流，今更索別記耳。",
    "T34n1718_008:0107c13_17": "阿難是學人，羅雲弟子位，故入學無學章耳。",
    "T34n1718_008:0107c14_18": "二千請記但有默念、引例，二意同故言如阿難願耳。",
    "T34n1718_008:0107c15_19": "無發言者，無重無勝等事也。",
    "T34n1718_008:0107c16_20": "授記復二：一、先記二人，後記二千。",
    "T34n1718_008:0107c16_21": "阿難記中復五：一、長行，二、偈頌，三、八千菩薩生疑，四、如來發迹釋疑，五、阿難顯本述歎。",
    "T34n1718_008:0107c18_22": "疑者，通疑聲聞今日發心即蒙佛記國淨若此，昔方等中記諸菩薩，無量劫行乃得佛記，佛即發迹釋疑，昔日與我同發大心即是同學，由我精進前超得佛，由彼多聞猶故持經，迹為侍者本地如此，今授妙記何足可疑。",
    "T34n1718_008:0107c24_23": "餘記悉如文。",
    "T34n1718_008:0107c24_24": "◎釋法師品◎此品五種法師：一受持，二讀，三誦，四解說，五書寫。",
    "T34n1718_008:0107c27_25": "《大論》明六種法師：信力故受，念力故持，看文為讀，不忘為誦，宣傳為說，聖人經書難解須解釋。",
    "T34n1718_008:0107c29_26": "六種法師，今經合受、持為一，合解、說為一，開讀誦為二，足書寫為五。",
    "T34n1718_008:0108a02_27": "別論四人是自行，一人是化他。",
    "T34n1718_008:0108a02_28": "《大經》分九品，前四人無解是弟子位，後五人有解是師位。",
    "T34n1718_008:0108a04_29": "通論若自軌五法，則自行之法師；若教他五法，則化他之法師。",
    "T34n1718_008:0108a05_30": "自軌故通稱弟子，化他故通稱法師。",
    "T34n1718_008:0108a06_31": "今從通義故名「法師品」。",
    "T34n1718_008:0108a07_32": "若作減數說者，束五為四，即四安樂行，如後說；若束四為三者，受持是意業，讀誦說是口業，書寫是身業，別論口業是化他，身意是自行，通論三業自軌，即是自行之法師，三業教詔，即化他之法師，故言「法師品」。",
    "T34n1718_008:0108a12_33": "又是三門行此五法以自熏修即福德門，弘宣五法廣利益者即化他門，自修益彼皆順佛教即報恩門。",
    "T34n1718_008:0108a14_34": "別論者，自修報恩名自行，益彼即化他；通論自軌軌他皆稱法師，故言「法師品」也。",
    "T34n1718_008:0108a16_35": "又讀誦書寫是外行，即如來衣；受持是內行，即如來座；解說益他是如來室。",
    "T34n1718_008:0108a18_36": "如來室別論是匠他，衣、座別論是自匠；通論不爾，慈悲覆物惠利歸己名之如室，遮彼惡、障己醜名之為衣，安心於空方能安他，安他安己名之為座，此則自軌三法亦名法師。",
    "T34n1718_008:0108a22_37": "利物必以慈悲入室為首，涉有以忍辱為基，濟他以亡我為本，能行三法大教宣通，即世間依止，故名法師。",
    "T34n1718_008:0108a25_38": "又束為二，謂自行、化他，此易解，不復記。",
    "T34n1718_008:0108a26_0": "又束為一，謂如來行具一切行，悲拔一切苦，謂四趣三界二乘菩薩等苦，慈與一切樂，謂人天涅槃常住等樂；柔和衣障一切醜，謂四住無知無明等醜；空座亡一切相，謂有相無相非有相非無相，此則通意。",
    "T34n1718_008:0108b01_1": "別意者，慈悲生一切善，柔和遮一切惡，空座蕩一切相。",
    "T34n1718_008:0108b03_2": "又慈忍立一切福德，空座成一切智慧，智慧是目所謂五眼，福德是足所謂六度。",
    "T34n1718_008:0108b05_0": "又慈悲勝一切聲聞緣覺，柔和勝一切凡夫外道，空座勝析體偏等菩薩。",
    "T34n1718_008:0108b06_1": "故淨名云「譬如勝怨乃可為勇」。",
    "T34n1718_008:0108b07_2": "又慈悲破天魔，柔和破陰魔，空破煩惱魔、死魔，大品云「化一切眾生，觀一切空，魔不得便」(云云)。",
    "T34n1718_008:0108b09_3": "又慈忍故能問，空座故能答，具二莊嚴。",
    "T34n1718_008:0108b10_4": "又觀空故能問，慈忍故能答，慈忍故能種能立能資，空慧故能耘能破能導。",
    "T34n1718_008:0108b12_5": "又慈悲故何所隔？",
    "T34n1718_008:0108b12_6": "柔和故何所礙？",
    "T34n1718_008:0108b13_7": "空座故何所諍？",
    "T34n1718_008:0108b13_8": "出三諦故名為勝幢，包含普攝名摩訶衍，是如來行故稱三昧王。",
    "T34n1718_008:0108b15_9": "經言，一切善法慈為根本，忍辱第一道無相最上，若論圓行說不可盡(云云)。",
    "T34n1718_008:0108b16_10": "問：何故約三法明法師？",
    "T34n1718_008:0108b17_11": "答：事一往論，必須登堂整服坐座，乃可敷弘，故約三耳。",
    "T34n1718_008:0108b18_12": "又事理合論，夫迷惑不出三種：一、約苦果起惑，二、約結業起惑，三、約諦理起惑，故用三門而示導之。",
    "T34n1718_008:0108b21_13": "又約理，迷真故墮苦，故用慈悲門；迷俗故沈空受樂，故用和忍門；迷中故成智障，故用空門(云云)。",
    "T34n1718_008:0108b23_14": "法者軌則也，師者訓匠也，法雖可軌，體不自弘，通之在人，五種通經皆得稱師，舉法成其自行，皆以妙法為師，師於妙法自行成就，故言法師。",
    "T34n1718_008:0108b26_15": "又五種人能以妙法訓匠於他，故舉法目師，故稱「法師品」也。",
    "T34n1718_008:0108b28_16": "若自軌法、若法匠他，俱名法師者，則因緣釋品也。",
    "T34n1718_008:0108b29_17": "凡多種解，皆約圓教法門而釋品也。",
    "T34n1718_008:0108c01_18": "前三周是迹門，正說領解受記竟，此下五品是迹門流通，非止蔭益當時，復欲津洽來世，故有五品流通。",
    "T34n1718_008:0108c03_19": "〈法師〉、〈寶塔〉兩品，明弘經功深福重，流通未聞利益巨大；〈達多〉一品，引往弘經彼我兼益，以證功德深重；〈持品〉八萬大士忍力成者，此土弘經，新得記者他土弘經；〈安樂行〉一品，舊云，接退流通，或當如此未必全然。",
    "T34n1718_008:0108c08_20": "外凡初心欣斯勝福，見聲聞畏憚，聞菩薩擯辱，顧己力弱，無益自他，便生退沒，佛為此人說安樂行，依之法弘不慮危苦。",
    "T34n1718_008:0108c11_21": "又〈法師品〉，釋尊自說弘經功福命覓流通；〈寶塔品〉多寶分身，且證且助勸覓流通，〈法師品〉初長行偈頌，歎美五種法師能持法人，後長行偈頌，歎美所持之法。",
    "T34n1718_008:0108c15_22": "又示通經方軌，初復二：一、就稟道弟子門功深福重，二、授道師門功深福重。",
    "T34n1718_008:0108c16_23": "弟子門又二：一、佛世弟子，二、滅後弟子。",
    "T34n1718_008:0108c17_24": "初「因藥王告八萬」者，因者憑寄也，欲以妙法憑寄藥王，使其領受告語八萬，皆流通也。",
    "T34n1718_008:0108c19_25": "指人問其見不者，的示持經得福之人也。",
    "T34n1718_008:0108c20_26": "佛世又二：一、從「告藥王」下，揀出人類；二、從「咸於佛前」下，揀出得記之緣。",
    "T34n1718_008:0108c22_27": "苦於佛前當機妙悟者，是多聞深解二千五百者是也，皆已現前與總別記竟，今所揀類或是八部之類，或是四眾三乘之類，絓法華座席。",
    "T34n1718_008:0108c25_28": "「咸於佛前」者，明其時節，值佛在座也。",
    "T34n1718_008:0108c26_29": "「一句一偈」者，聞法極少也。",
    "T34n1718_008:0108c27_30": "「乃至一念」者，時節最促也。",
    "T34n1718_008:0108c27_31": "「皆與記當得菩提」者，明其聞極少、時極促，隨喜之功遂得佛果，何況具足得聞、盡形受持，五種流通三業供養(云云)。",
    "T34n1718_008:0109a01_32": "「聞一句一偈」者，聞少解淺之類今皆與記，少者尚記況復多深？",
    "T34n1718_008:0109a02_33": "以少況多普廣若此。",
    "T34n1718_008:0109a03_34": "下周既爾，中上亦然，可以意知不俟更說。",
    "T34n1718_008:0109a04_35": "《見實三昧經》別與四天王記同名火持，三十三天同名因陀羅幢王，拘翼同名無著，焰天同名淨智，兜率同名釋法王，上兩天亦通與記不顯別名，梵天名大智力，此是聞多解深之類，今與聞少解淺之類耳。",
    "T34n1718_008:0109a09_36": "舊云，支佛菩薩無受記，此文三乘皆記，不須疑也。",
    "T34n1718_008:0109a10_37": "「一偈一句」者，《增一集》云「隨取經中要偈，如四諦之流者是也」，《十住毘婆沙》云「惡賤名厭，不求名無欲，心無垢名解脫，捨檐名涅槃；惡賤於集，不求於苦，無垢是道，捨檐是滅」。",
    "T34n1718_008:0109a14_38": "又云「佛語滿宿，我有四句，所謂四諦四念處」等是也。",
    "T34n1718_008:0109a15_39": "觀心者，以一一句、以一一偈，無句無偈而不一者(云云)。",
    "T34n1718_008:0109a17_40": "若取迹門中要句開示悟入，乘是寶乘遊於四方，四安樂行勸發四意等是也。",
    "T34n1718_008:0109a18_41": "「一念隨喜」者，自未有行但隨喜法及人，功報尚多，況行到耶？",
    "T34n1718_008:0109a20_42": "隨喜喜心有二：若聞開權顯實，即於一念心中，深解非權非實之理信佛知見，又能雙解權實事理圓融，雖具煩惱性，能知如來祕密之藏，此即豎論隨喜；又若聞開權顯實之意，即於一心廣解一切心，及一切法皆是佛法無有障礙，若欲分別辯說無窮，月四月至歲旋轉不盡，雖未得真隨喜心能如此解，法既如此人亦如是，此約橫論隨喜。",
    "T34n1718_008:0109a28_43": "即橫而豎、即豎而橫，故《大經》云「寧願少聞多解義味」即此意也，後當更說。",
    "T34n1718_008:0109b01_44": "從「告藥王又如來滅後」下，明佛滅後弟子，亦二：先出弟子類略舉於人，例上可知；次言「我亦與記」，功報如前解也。",
    "T34n1718_008:0109b03_45": "「若復有人」下，第二，師門，有長行、偈頌。",
    "T34n1718_008:0109b04_46": "長行有二：先別、後總。",
    "T34n1718_008:0109b05_47": "別者，人譚下，上時譚現未；總者，無論下，上及以現未，通明逆之得罪、順之得福也。",
    "T34n1718_008:0109b07_48": "就別復二：一、明現世，二、明來世。",
    "T34n1718_008:0109b08_0": "就現世復二：先明下品師，後明上品師。",
    "T34n1718_008:0109b08_1": "下品師為二：初、明師相，次、明師功報。",
    "T34n1718_008:0109b09_2": "師相者，即是五種法師，十種供養也。",
    "T34n1718_008:0109b10_3": "次「藥王當知是諸人等已曾供養」下，明下品功報也。",
    "T34n1718_008:0109b11_4": "「曾供養」者，先因深也。",
    "T34n1718_008:0109b12_5": "「愍眾生故生此人間」，明現功大也。",
    "T34n1718_008:0109b13_6": "「若有人問」下，明未來報重也。",
    "T34n1718_008:0109b13_7": "從「何況盡能受持」者，明上品師，亦二：先況出上品師相；次「藥王當知，是人自捨清淨業報」，此明上品功報也。",
    "T34n1718_008:0109b16_8": "「若是善男子於我滅後能竊為一人」下，明滅後師亦有下上。",
    "T34n1718_008:0109b17_9": "下品亦二：先出下品人者，即是但豎得其意，有慧無聞止堪竊說未可處眾，故是下品之師；「竊為一人說一句」者，雖得一句之解，既不廣聞多學異義，不可眾中而說，一切問難有所不通，便令正理不得宣弘，如《釋論》明有慧無聞，譬如小雨無雷，若欲申此一句正言，且當竊說耳。",
    "T34n1718_008:0109b24_10": "「當知是人則如來使」者，明其功報。",
    "T34n1718_008:0109b25_11": "經是如智所說、說於如理，今日行人秉此如教宣於如理，即是如來所使也。",
    "T34n1718_008:0109b26_12": "「行如來事」者，如智照如理為事，今日行人依如教行如理，即是行如來事也。",
    "T34n1718_008:0109b28_13": "一如智、一如理，化眾生為事，今日行人能有大悲，以此經中真如之理，為眾生說令得利益，亦名行如來事也。",
    "T34n1718_008:0109c02_14": "觀心解，如來使者，智心觀境境即真如，境來發智，智為如所使也。",
    "T34n1718_008:0109c03_15": "「如來所遣」者，觀智從如中來也。",
    "T34n1718_008:0109c04_16": "「行如來事」者，歷一切法無不真如，真如即佛事也。",
    "T34n1718_008:0109c05_17": "「何況於大眾中」下，明上品人，略不格量功報，此意可知也。",
    "T34n1718_008:0109c07_18": "「若有惡人」下，第二，總明五種法師，逆者得罪順者得福也。",
    "T34n1718_008:0109c08_19": "此中罪福不論福田濃瘠，但約初後心明其輕重。",
    "T34n1718_008:0109c09_20": "初心學人既具煩惱，若加障礙則所學事廢，故獲罪多；佛則平等，惡不干偪豈能障礙？",
    "T34n1718_008:0109c11_21": "故言罪輕。",
    "T34n1718_008:0109c11_22": "供養亦爾，此人有待，若得供養，所修事成，故施其福勝；佛則無待，眾事滿足，雖復獻供於佛無益，故言報劣。",
    "T34n1718_008:0109c14_23": "譬如王子在難，供奉所須其功甚大，若辱王種獲罪不輕，故罪福俱重；若獻大王衣食為要事微，汝欲侵陵不能致損，故罪福俱薄。",
    "T34n1718_008:0109c17_24": "「藥王」下，明讀誦、如佛莊嚴，即是順之得福。",
    "T34n1718_008:0109c18_25": "佛以定慧莊嚴，此人能修定慧故也。",
    "T34n1718_008:0109c19_26": "「為如來肩荷」者，在背為荷、在肩為檐，修非權非實法身之體，即是為如來荷，能種能實二智之用，即是為如來檐。",
    "T34n1718_008:0109c22_27": "「隨所向方應向禮」者，上明以法為師，今明堪為物師。",
    "T34n1718_008:0109c23_28": "此人有趣向，悉與實相相應，皆可敬順，順即是向、敬即是禮，敬而順之及興供養等(云云)。",
    "T34n1718_008:0109c25_29": "偈有十六行，為三：初二偈，不頌長行，別獎勸自行利他；次十三行，頌上師門別通；後一行歎經。",
    "T34n1718_008:0109c27_30": "頌別總中又二：初七行頌別，後六行頌總。",
    "T34n1718_008:0109c28_31": "上別門有現未，今初四行頌現，後三行頌未。",
    "T34n1718_008:0109c29_32": "上現未一師各有上下。",
    "T34n1718_008:0110a01_33": "今初，「若有能」下一行，頌下品，上半出法師，「當知佛所」下，半出功報也。",
    "T34n1718_008:0110a02_34": "「諸有能受持」，此下三行，頌現在上品師，初半行出上品師。",
    "T34n1718_008:0110a04_35": "「捨於清淨土」下，第二，二行半，頌功報也。",
    "T34n1718_008:0110a05_0": "「吾滅後」下，此三行頌未來，初二行超頌況出上品，為二：今初「吾滅後」下半行，頌法師，長行中本闕功報，今偈則有。",
    "T34n1718_008:0110a07_1": "「當合掌」下，第二，一行半，明功報也。",
    "T34n1718_008:0110a08_2": "「若能於後世」下，第二，一行，追頌下品師。",
    "T34n1718_008:0110a09_3": "初半頌出人，次「我遣在」下，第二，半頌，功報也。",
    "T34n1718_008:0110a10_4": "「若於一劫」下，第二，六行，總頌上總門。",
    "T34n1718_008:0110a11_5": "上總門亦二：初二行，頌逆者得罪；「有人求佛道」下，第二，四行，頌順之得福也。",
    "T34n1718_008:0110a13_6": "「藥王今告汝」下，第三，一行，歎經尊妙。",
    "T34n1718_008:0110a14_0": "從「爾時佛復告」下，第二，歎所持法及弘經方法。",
    "T34n1718_008:0110a15_1": "所持法是自軌法，弘經法是軌他法。",
    "T34n1718_008:0110a15_2": "有長行、偈頌。",
    "T34n1718_008:0110a16_3": "長行，初、歎經法，次、方軌。",
    "T34n1718_008:0110a16_4": "歎為五：一、約法歎亦格量歎，二、約人歎，三、約處歎，四、約因歎，五、約果歎。",
    "T34n1718_008:0110a18_5": "法妙故人貴，人貴故處尊，處尊因圓，因圓果極也。",
    "T34n1718_008:0110a19_6": "初歎法者，已、今、當說，此經為最。",
    "T34n1718_008:0110a20_7": "有師解，已是《般若》，當是《涅槃》，《法華》之前小大相隔，《法華》已後已得會同，此經正是會三之始、歸一之初，故言第一。",
    "T34n1718_008:0110a22_8": "經歎《法華》在已、今、當外。",
    "T34n1718_008:0110a23_9": "此師闕一節(云云)。",
    "T34n1718_008:0110a23_10": "今初，言「已」者，《大品》已上漸頓諸說也。",
    "T34n1718_008:0110a24_11": "「今」者，同一座席，謂無量義經也。",
    "T34n1718_008:0110a25_12": "「當」者，謂《涅槃》也。",
    "T34n1718_008:0110a25_13": "《大品》等漸頓皆帶方便取信為易；今無量義一生無量，無量未還一，是亦易信；今《法華》論法，一切差別融通歸一法，論人則師弟本迹俱皆久遠，二門悉與昔反，難信難解，當鋒難事《法華》已說，《涅槃》在後則易可信也。",
    "T34n1718_008:0110b01_14": "「祕要之藏」者，隱而不說為祕，總一切為要，真如實相包蘊為藏。",
    "T34n1718_008:0110b03_15": "「不可分布」者，法妙難信，深智可授、無智益罪，故不可妄說也。",
    "T34n1718_008:0110b04_16": "「從昔已來未曾顯說」者，於三藏中不說二乘作佛，亦不明師弟本迹，方等《般若》雖說實相之藏，亦未說五乘作佛，亦未發迹顯本，頓漸諸經皆未融會故名為祕。",
    "T34n1718_008:0110b08_17": "此經具說昔所祕法，即是開祕密藏，亦即是祕密藏。",
    "T34n1718_008:0110b09_18": "如此祕藏未曾顯說。",
    "T34n1718_008:0110b10_19": "「如來在世猶多怨嫉」者，四十餘年不得即說，今雖欲說而五千尋即退座，佛世尚爾，何況未來！",
    "T34n1718_008:0110b12_20": "理在難化也。",
    "T34n1718_008:0110b12_21": "「如來滅後其能書持」下，第二，約人歎也。",
    "T34n1718_008:0110b13_22": "此法在人則人尊貴。",
    "T34n1718_008:0110b14_23": "「如來衣覆」者，即是修學大忍為衣也，上文云「如來莊嚴」也。",
    "T34n1718_008:0110b15_24": "「佛護念」者，實相為佛、實智為子，尊崇實相發生實智，即為諸佛所護念也。",
    "T34n1718_008:0110b17_25": "四信為「信力」，四弘為「願力」，大智為「善根力」也。",
    "T34n1718_008:0110b18_26": "信則信理，理即法身；志願是立行，行即解脫；善根根固難動，此即般若。",
    "T34n1718_008:0110b20_0": "當知三力，即是三德祕密之藏，初心棲此與佛不殊，故名「與如來共宿」也。",
    "T34n1718_008:0110b21_1": "又信力修畢竟空如來智，如來棲畢竟空為舍，此人信力亦學畢竟空，故與如來共宿。",
    "T34n1718_008:0110b23_2": "「手摩頭」者，此人以願力善力自行權實以為機感，機感名頭；如來以化他權實二智名手，開發前人自行權實之頭，感應道交故言摩頭，摩頭即授記也。",
    "T34n1718_008:0110b27_3": "「在在處處」下，第三，約處歎。",
    "T34n1718_008:0110b27_4": "此法在處即處貴。",
    "T34n1718_008:0110b28_5": "夫佛生處、得道、轉法輪、入涅槃等處，法王所遊皆應起塔。",
    "T34n1718_008:0110b29_6": "此經是法身生處、得道之場、法輪正體、大涅槃窟，此經所在須塔供養。",
    "T34n1718_008:0110c02_7": "「不復安舍利」者，《釋論》云「碎骨是生身舍利，經卷是法身舍利」，此經是法身舍利，不須更安生身舍利。",
    "T34n1718_008:0110c04_8": "生法二身各有全碎，皆可解(云云)。",
    "T34n1718_008:0110c05_9": "「若出家」下，第四，舉因歎。",
    "T34n1718_008:0110c05_10": "「若未善行菩薩道」者，稟前三教即是碎散法身舍利未能巧度，若入圓教即是全身舍利則巧度，巧度為善行也。",
    "T34n1718_008:0110c08_11": "「其有眾生」下，第五，舉果歎。",
    "T34n1718_008:0110c09_12": "文為五：一、明近果，二、開譬，三、合譬，四、釋近，五、揀非。",
    "T34n1718_008:0110c10_13": "今初，明近果。",
    "T34n1718_008:0110c10_14": "「當知必得近三菩提果」者，〈安樂行〉中名為「近處」。",
    "T34n1718_008:0110c11_15": "此菩提果，佛眼佛智知見處為體，則有二種：一者初心菩提，二者後心菩提。",
    "T34n1718_008:0110c13_16": "今言近者，正近初住菩提。",
    "T34n1718_008:0110c14_17": "又望圓果而修圓因得似解者，名之為近。",
    "T34n1718_008:0110c15_18": "前約因歎，修通別因即是未善，去圓果遠也；若修圓因即是善行，去圓果近也。",
    "T34n1718_008:0110c17_19": "今以圓如實智為因，還以為果，道前真如即是正因，道中真如即為緣因亦名了因，道後真如即是圓果。",
    "T34n1718_008:0110c19_20": "故《普賢觀》云「大乘因者即是實相，大乘果者亦是實相。」",
    "T34n1718_008:0110c20_21": "《釋論》云「初觀實相名因，觀竟名果。」",
    "T34n1718_008:0110c21_22": "就理而論，真如實相無當因果亦非前後，若約眾生修行，則有前後及以因果也。",
    "T34n1718_008:0110c23_23": "「譬如有人」下，第二，開譬。",
    "T34n1718_008:0110c24_24": "為二釋：一、約觀門，二、約教門。",
    "T34n1718_008:0110c24_25": "觀門者，眾生之心具諸煩惱名「高原」，修習觀智名「穿掘」，方證理味如得清水。",
    "T34n1718_008:0110c26_26": "依通觀，乾慧地如「乾土」，性地為「濕土泥」，見諦為得清水。",
    "T34n1718_008:0110c28_27": "別觀從假入空，但見空不見不空，斷四住如鑿乾土，去水尚遠；從空出假，先知非假今知非空，因是二觀得入中道，能伏無明轉見濕土，去水則近也。",
    "T34n1718_008:0111a02_28": "圓觀中道非空非假而照空假，如漸至濕泥，四住已盡無明已伏，已得中道相似圓解故言如泥，若入初住發真中解，即破無明如泥澄清，得見中道如見清水。",
    "T34n1718_008:0111a06_29": "《法華論》云「佛性水」當知次第。",
    "T34n1718_008:0111a07_30": "次，約教門者，土譬經教，水喻中道，教詮中道如土含水。",
    "T34n1718_008:0111a08_31": "三藏教門未詮中道猶如乾土；方等、般若帶於方便說中道義，如見濕土；法華教正直顯露說無上道，如見泥。",
    "T34n1718_008:0111a11_32": "因法華教生聞思修，即悟中道真見佛性，所發真慧不復依文，如獲清水無復土相。",
    "T34n1718_008:0111a13_33": "故《華嚴》云「十住菩薩所有慧身，不由他悟也。」",
    "T34n1718_008:0111a14_34": "有人言，初教如高原乾土，《大品》如濕土，《法華》如泥佛果如水。",
    "T34n1718_008:0111a15_35": "有人言，《維摩》、《思益》如乾土，無量義如濕土，《法華》如泥，佛果如水。",
    "T34n1718_008:0111a17_36": "有人言，《大品》如乾土，無量義如濕土，《法華》如泥，佛果如水。",
    "T34n1718_008:0111a18_37": "三家皆五時之說。",
    "T34n1718_008:0111a19_38": "生師云「受持法華求佛道，欲得如渴；三乘於一乘難信，於法華求解如高原；受持讀誦為穿。",
    "T34n1718_008:0111a21_39": "未能如聞而解，為未聞如乾土，能解為至泥。」",
    "T34n1718_008:0111a22_40": "注家同。",
    "T34n1718_008:0111a22_41": "有人云，此一解去佛遠，一解去佛近，初三師明諸教去佛遠、法華去佛近，後二解但於法華中論遠近。",
    "T34n1718_008:0111a25_42": "尋經應二義：一、舉餘經對《法華》明遠近，二、就《法華》論遠近。",
    "T34n1718_008:0111a26_43": "諸師失經旨。",
    "T34n1718_008:0111a26_44": "問：餘經何故去佛遠？",
    "T34n1718_008:0111a27_45": "答：未開權，求佛人未決，《法華》唯一無三，永出退心，故去佛近，文云「決了聲聞法」。",
    "T34n1718_008:0111a29_46": "問：般若云何去佛遠？",
    "T34n1718_008:0111a29_47": "答：未開權，邊則遠，始行菩薩不覺《般若》密化付財，則於其是遠。",
    "T34n1718_008:0111b02_48": "夫般若實慧方便，是三世佛法身父母，求佛者如老病人，兩健扶之遍能遠去，當知般若最勝。",
    "T34n1718_008:0111b04_49": "《法華》開權不異《般若》顯實，非般若外別有法華，法華、般若異名耳。",
    "T34n1718_008:0111b05_50": "既是諸師異釋，故錄之耳。",
    "T34n1718_008:0111b06_51": "次「菩薩亦如是」下，第三，合譬。",
    "T34n1718_008:0111b07_52": "於《法華》中獲聞思修，即是圓觀三慧方能近果，非乾濕等教中聞思修也。",
    "T34n1718_008:0111b08_53": "「所以者何」下，第四，釋得近意也。",
    "T34n1718_008:0111b09_54": "「一切菩薩」者，明諸權因也。",
    "T34n1718_008:0111b10_55": "「三菩提」者，明一切權果也。",
    "T34n1718_008:0111b10_56": "權因權果皆攝屬此經，如乾濕等土悉依於水，故言攝屬也。",
    "T34n1718_008:0111b12_57": "「開方便門示真實相」者，光宅云：「昔鹿苑機雜，盛說三藏未明一理，爾時以權隱實，一理為權教所閉；今王城赴大機顯於真實，真實既顯則廢除昔教，昔教被廢故方便門開，一理既彰真實相顯也。」",
    "T34n1718_008:0111b17_0": "私謂此解乃是破方便，非開方便也。",
    "T34n1718_008:0111b17_1": "河西道朗云：「直詺三為方便，即是開方便門。",
    "T34n1718_008:0111b18_2": "昔不言三是方便，故方便門閉，今詺三為方便，即示一為真實也。」",
    "T34n1718_008:0111b20_3": "私謂此釋符文。",
    "T34n1718_008:0111b20_4": "有人解，開教身兩方便，示教身兩真實，三世佛唯有形聲權實，約此開示則十二八萬煥然了矣。",
    "T34n1718_008:0111b23_5": "私謂前二師約教開示，後人加之以身，此竊龍印之義而為己釋，還是破方便意非開義也。",
    "T34n1718_008:0111b25_6": "問：方便當體是門？",
    "T34n1718_008:0111b25_7": "為通實相故為門？",
    "T34n1718_008:0111b26_8": "私答：具二義，為實相門，可解。",
    "T34n1718_008:0111b26_9": "當體是門，如《華嚴》尋善知識得種種法門，算砂觀海等。",
    "T34n1718_008:0111b28_10": "此二門各有開閉，昔不言三是方便，故其門掩；今說三是方便，故其門開。",
    "T34n1718_008:0111b29_11": "昔不說一是真實，實門掩；今說一是真實，故實門開。",
    "T34n1718_008:0111c02_12": "二者，此方便復通實相，故三乘方便為一乘門。",
    "T34n1718_008:0111c03_13": "實相亦二義：一、當體虛通故名之為門，如《淨名》不二門、《華嚴》法界門等；二、能通方便作門，劉虬云「通物之功乃由乎一，故一為方便之門，汲引之效頗賴於三，故三為真實之相。",
    "T34n1718_008:0111c07_14": "言非三則方便之門得開，語唯一則真實之相可示。」",
    "T34n1718_008:0111c08_15": "有人云，具論有三義：一、以三為方便一為真實；二、三一皆方便，非三非一為真實；三、三一為二，非三非一為不二，二不二皆權，非二非不二為實。",
    "T34n1718_008:0111c12_0": "此三章得為門。",
    "T34n1718_008:0111c12_1": "如以三為一門，此以權通實，若以一為三門，以實起權，乃至二不二亦爾互得為門，亦互得為相，但不得互為權實耳。",
    "T34n1718_008:0111c15_2": "私謂以三為一門者，三乘通實相不？",
    "T34n1718_008:0111c16_3": "若不通則非門，須開三始得是門。",
    "T34n1718_008:0111c17_4": "若開三者非復三也，云何以三為實相門？",
    "T34n1718_008:0111c18_5": "又三非佛因，那得是實相門？",
    "T34n1718_008:0111c18_6": "破此一義，餘二例去(云云)。",
    "T34n1718_008:0111c19_7": "問：方便真實互得為門，亦得方便為方便門，實相為實相門不？",
    "T34n1718_008:0111c20_8": "此有四句，二如前，三、實相為實相門，四、方便為方便門。",
    "T34n1718_008:0111c22_9": "如名為義門、義為名門，由方便名顯方便義，故名為義門；由方便義應方便名，故義為名門，實相亦爾，《中論．序》云「實非名不悟，故寄中以宣之」即其事也。",
    "T34n1718_008:0111c25_10": "問：得以三顯三、以一顯一不？",
    "T34n1718_008:0111c26_11": "此亦四句，二如前，以三顯三者，言昔三異今一，此三在一外，今一異昔三，此一在三外，故一非三一，三非一三，悉是執見。",
    "T34n1718_008:0111c29_12": "破此病故，於一佛乘分別說三，故三是一三，汝等所行是菩薩道，故一是三一。",
    "T34n1718_008:0112a02_13": "三一既不相異，因緣之義，以因緣三一，顯自性三一，亦以自性三一，顯因緣三一，故云以三顯一、以一顯三。",
    "T34n1718_008:0112a04_14": "有人引十五處明門，〈方便品〉有二，〈譬喻品〉有六，〈信解品〉有三，〈化城品〉有二，〈法師品〉有一，〈觀音品〉有一。",
    "T34n1718_008:0112a07_15": "〈方便〉二者，智慧門，權智為實智門，生師云：「言教為門，言教說實智，故言教是實智門。」",
    "T34n1718_008:0112a09_16": "《法華論》同也。",
    "T34n1718_008:0112a09_17": "次云以種種法門宣示佛道，此用大乘教為門，譬喻六者：一、其家廣大唯有一門，還以大乘教為門；二、云所燒之門，此約三界限域為門，如詺家為門；三、唯有一門而復狹小，還是大乘教為門；四、三車在門外，還以三界為門；五、以佛教門出三界苦，此用小教為門；六、在門外立，依大乘用二死限域為門，小乘亦出一切煩惱外正習已盡，名在門外立也。",
    "T34n1718_008:0112a17_18": "〈信解品〉住立門側，大乘理教為門；二云猶在門外亦如前；三云長者門內如前。",
    "T34n1718_008:0112a19_19": "〈化城〉請開甘露門，亦大小教門，重門高樓閣，亦用小乘三空門。",
    "T34n1718_008:0112a21_20": "〈方便〉門如前釋。",
    "T34n1718_008:0112a21_21": "〈觀音〉亦以大教為門。",
    "T34n1718_008:0112a22_0": "今釋「開方便門」者，昔所不說今皆說之。",
    "T34n1718_008:0112a22_1": "昔說一切世間治生產業，何曾是於方便？",
    "T34n1718_008:0112a23_2": "今皆開之，即是實相不相違背。",
    "T34n1718_008:0112a24_3": "昔說小乘方便若小乘果，小乘果尚非實相門，況小方便而當是門？",
    "T34n1718_008:0112a26_4": "今皆開之即是實相，汝等所行是菩薩道，決了聲聞法，是諸經之王。",
    "T34n1718_008:0112a27_5": "昔說二為方便門者，今皆開之即是實相，寧復是門？",
    "T34n1718_008:0112a28_6": "咸令眾生開示悟入佛之知見，一色一香無非佛法，若門若非門，悉皆開之示真實相顯佛性水。",
    "T34n1718_008:0112b02_7": "若不開者則深固幽遠無人能到，而今開之即得見水無乾土也。",
    "T34n1718_008:0112b03_8": "又作三慧釋，一切皆屬此經，即圓聞慧也；此經開方便，即圓思慧也；示真實相者，即圓修慧也。",
    "T34n1718_008:0112b05_9": "此三幽遠，佛今開示即得覩真。",
    "T34n1718_008:0112b06_10": "「藥王若有菩薩聞」下，第五揀非。",
    "T34n1718_008:0112b07_11": "若菩薩聞此說而驚疑、聲聞上慢，悉是乾土，尚非濕土況見水耶？",
    "T34n1718_008:0112b08_12": "從「若有善男子善女人如來滅後」下，第二，略示弘經方法。",
    "T34n1718_008:0112b10_13": "又為二：一、示方法，二、明利益。",
    "T34n1718_008:0112b10_14": "方法為三：一、標章門，二、解釋，三、勸修。",
    "T34n1718_008:0112b11_15": "修如來室是大慈悲，若就同體即法身也；若被眾生即是解脫；能令眾生會於同體即是般若。",
    "T34n1718_008:0112b14_16": "修如來衣者，若就所覆，即法身也；若就能覆嚴身，即寂滅忍也；若就和光利物即解脫也。",
    "T34n1718_008:0112b16_17": "若就能坐即般若也；若就所坐即法身也；身座冥稱即解脫也。",
    "T34n1718_008:0112b17_18": "又大慈安樂即資成，柔和伏嗔斷惑即觀照，坐座即法身。",
    "T34n1718_008:0112b19_0": "〈安樂行〉中還廣此三法，上文「如來莊嚴」即衣也，上云「如來肩所荷」者即此座也，檐者即檐運是入室也。",
    "T34n1718_008:0112b21_1": "「我於餘國」下，第二，舉五利益勸獎流通：一、遣化人，二、遣化四眾，三、遣八部，四、見佛身，五、與總持也。",
    "T34n1718_008:0112b23_2": "若初心未淳，止可遣化人，未可遣化四眾八部，若見天龍倚此自高妨損其道，故不可令見也；若心無倚著則堪見佛，況復天龍，況得總持自證利益耶？",
    "T34n1718_008:0112b27_3": "偈有十八行半，為三：初一行，總勸不頌長行；次十六行半，頌上長行；後一行，結勸。",
    "T34n1718_008:0112b29_4": "上約果歎文有五，今初一行半頌開譬；次「藥王汝當知」，第二，二行半，頌合譬，略不頌餘三，近果、釋、揀非等也。",
    "T34n1718_008:0112c02_5": "上通經方軌中有二：方軌、利益；今十二行半頌，初三行半，頌方軌，中有三，今亦頌三意也。",
    "T34n1718_008:0112c05_6": "「我千萬億」下，次九行，頌利益。",
    "T34n1718_008:0112c05_7": "初一行總明如來以五事利益之意，正由應身遍滿十方，能為五事守護行人。",
    "T34n1718_008:0112c07_8": "「若我滅後」下一行半，頌第二遣四眾。",
    "T34n1718_008:0112c08_9": "「引導」下一行半，頌第一遣化人。",
    "T34n1718_008:0112c09_10": "「若說法之人」下二行，頌第五令得總持。",
    "T34n1718_008:0112c10_11": "「若人具是德」下一行，頌第四令得見佛。",
    "T34n1718_008:0112c11_12": "「若人在空閑」下二行，頌第三遣八部(云云)。",
    "T34n1718_008:0112c12_13": "◎妙法蓮華經文句卷第八上"
}