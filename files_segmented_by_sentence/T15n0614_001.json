{
    "T15n0614_001:0269c26_0": "◎坐禪三昧經卷上",
    "T15n0614_001:0269c28_0": "姚秦三藏鳩摩羅什譯",
    "T15n0614_001:0269c29_0": "　導師說難遇，　　聞者喜亦難；　大人所樂聽，　　小人所惡聞。",
    "T15n0614_001:0270a02_0": "　眾生可愍傷，　　墜老死嶮路；　野人恩愛奴，　　處畏癡不懼。",
    "T15n0614_001:0270a04_0": "　世界若大小，　　法無有常者；　一切不久留，　　暫現如電光。",
    "T15n0614_001:0270a06_0": "　是身屬老死，　　眾病之所歸；　薄皮覆不淨，　　愚惑為所欺。",
    "T15n0614_001:0270a08_0": "　汝常為老賊，　　吞滅盛壯色；　如華鬘枯朽，　　毀敗無所直。",
    "T15n0614_001:0270a10_0": "　頂生王功德，　　共釋天王坐；　報利福弘多，　　今日悉安在？",
    "T15n0614_001:0270a12_0": "　此王天人中，　　欲樂具為最；　死時極苦痛，　　以此可悟意。",
    "T15n0614_001:0270a14_0": "　諸欲初軟樂，　　後皆成大苦；　亦如怨初善，　　滅族禍在後。",
    "T15n0614_001:0270a16_0": "　是身為穢器，　　九孔常流惡；　亦如那利瘡，　　絕治於醫藥。",
    "T15n0614_001:0270a18_0": "　骨車力甚少，　　筋脈纏識轉；　汝以為妙乘，　　忍著無羞恥。",
    "T15n0614_001:0270a20_0": "　死人所聚處，　　委棄滿塜間；　生時所保惜，　　死則皆棄捐。",
    "T15n0614_001:0270a22_0": "　常當念如是，　　一心觀莫亂；　破癡倒黑暝，　　執炬以明觀。",
    "T15n0614_001:0270a24_0": "　若捨四念止，　　心無惡不造；　如象逸無鉤，　　終不順調道。",
    "T15n0614_001:0270a26_0": "　今日營此業，　　明日造彼事；　樂著不觀苦，　　不覺死賊至。",
    "T15n0614_001:0270a28_0": "　怱怱為己務，　　他事亦不閑；　死賊不待時，　　至則無脫緣。",
    "T15n0614_001:0270b01_0": "　如鹿渴赴泉，　　已飲方向水；　獵師無慈惠，　　不聽飲竟殺。",
    "T15n0614_001:0270b03_0": "　癡人亦如是，　　懃修諸事務；　死至不待時，　　誰當為汝護？",
    "T15n0614_001:0270b05_0": "　人心期富貴，　　五欲情未滿；　諸大國王輩，　　無得免此患。",
    "T15n0614_001:0270b07_0": "　仙人持呪箭，　　亦不免死生；　無常大象蹈，　　蟻蛭與地同。",
    "T15n0614_001:0270b09_0": "　且置一切人，　　諸佛正真覺；　越度生死流，　　亦復不常在。",
    "T15n0614_001:0270b11_0": "　以是故當知，　　汝所可愛樂；　悉應早捨離，　　一心求涅槃。",
    "T15n0614_001:0270b13_0": "　後捨身死時，　　誰當證知我；　復得遇法寶，　　及以不遇者。",
    "T15n0614_001:0270b15_0": "　久久佛日出，　　破大無明暝；　以放諸光明，　　示人道非道。",
    "T15n0614_001:0270b17_0": "　我從何所來？",
    "T15n0614_001:0270b17_1": "　　從何處而生？",
    "T15n0614_001:0270b18_0": "　何處得解脫？",
    "T15n0614_001:0270b18_1": "　　此疑誰當明？",
    "T15n0614_001:0270b19_0": "　佛聖一切智，　　久遠乃出世；　一心莫放逸，　　能破汝疑結。",
    "T15n0614_001:0270b21_0": "　彼不樂實利，　　好著弊惡心；　汝為眾生長，　　當求實法相。",
    "T15n0614_001:0270b23_0": "　誰能知死時，　　所趣從何道？",
    "T15n0614_001:0270b24_0": "　譬如風中燈，　　不知滅時節。",
    "T15n0614_001:0270b25_0": "　至道法不難，　　大聖指事說；　說智及智處，　　此二不假外。",
    "T15n0614_001:0270b27_0": "　汝若不放逸，　　一心常行道；　不久得涅槃，　　第一常樂處。",
    "T15n0614_001:0270b29_0": "　利智親善人，　　盡心敬佛法；　厭穢不淨身，　　離苦得解脫。",
    "T15n0614_001:0270c02_0": "　閑靜修寂志，　　結跏坐林間；　撿心不放逸，　　悟意覺諸緣。",
    "T15n0614_001:0270c04_0": "　若不厭有中，　　安睡不自悟；　不念世非常，　　可畏而不懼。",
    "T15n0614_001:0270c06_0": "　煩惱深無底，　　生死海無邊；　度苦舡未辦，　　安得樂睡眠？",
    "T15n0614_001:0270c08_0": "　是以當覺悟，　　莫以睡覆心。",
    "T15n0614_001:0270c09_0": "　於四供養中，　　知量知止足，　大怖俱未免，　　當宜懃精進；　一切苦至時，　　悔恨無所及。",
    "T15n0614_001:0270c12_0": "　衲衣樹下坐，　　如所應得食；　勿為貪味故，　　而自致毀敗。",
    "T15n0614_001:0270c14_0": "　食過知味處，　　美惡都無異；　愛好生憂苦，　　是以莫造愛。",
    "T15n0614_001:0270c16_0": "　行業世界中，　　美惡無不更；　一切已具受，　　當以是自抑。",
    "T15n0614_001:0270c18_0": "　若在畜獸中，　　唌草為具味；　地獄吞鐵丸，　　燃熱劇迸鐵。",
    "T15n0614_001:0270c20_0": "　若在薜荔中，　　膿吐火糞屎；　涕唾諸不淨，　　以此為上味。",
    "T15n0614_001:0270c22_0": "　若在天宮殿，　　七寶宮觀中；　天食蘇陀味，　　天女以娛心。",
    "T15n0614_001:0270c24_0": "　人中務貴處，　　七饌備眾味；　一切曾所更，　　今復何以愛？",
    "T15n0614_001:0270c26_0": "　往返世界中，　　厭更苦樂事；　雖未得涅槃，　　當懃求此利。",
    "T15n0614_001:0270c28_0": "學禪之人初至師所，師應問言：「汝持戒淨不？",
    "T15n0614_001:0270c29_0": "非重罪惡邪不？」",
    "T15n0614_001:0270c29_1": "若言：「五眾戒淨，無重罪惡邪。」",
    "T15n0614_001:0271a01_0": "次教道法。",
    "T15n0614_001:0271a01_1": "若言：「破戒。」",
    "T15n0614_001:0271a01_2": "應重問言：「汝破何戒？」",
    "T15n0614_001:0271a01_3": "若言：「重戒。」",
    "T15n0614_001:0271a02_4": "師言：「如人被截耳鼻不須照鏡，汝且還去，精懃誦經，勸化作福，可種後世道法因緣，此生永棄。",
    "T15n0614_001:0271a04_5": "譬如枯樹，雖加溉灌不生華葉及其果實。」",
    "T15n0614_001:0271a05_6": "若破餘戒，是時應教如法懺悔。",
    "T15n0614_001:0271a05_7": "若已清淨，師若得天眼、他心智，即為隨病說趣道之法；若未得通，應當觀相，或復問之：「三毒之中何者偏重？",
    "T15n0614_001:0271a08_8": "婬欲多耶！",
    "T15n0614_001:0271a08_9": "瞋恚多耶！",
    "T15n0614_001:0271a08_10": "愚癡多耶！」",
    "T15n0614_001:0271a09_11": "云何觀相？",
    "T15n0614_001:0271a09_12": "若多婬相：為人輕便，多畜妻妾，多語多信，顏色和悅，言語便易，少於瞋恨，亦少愁憂。",
    "T15n0614_001:0271a11_13": "多能技術，好聞多識，愛著文頌，善能談論，能察人情，多諸畏怖。",
    "T15n0614_001:0271a12_14": "心在房室，好著薄衣，渴欲女色，愛著臥具，服飾香華，心多柔軟，能有憐愍，美於言語，好修福業，意樂生天，處眾無難。",
    "T15n0614_001:0271a15_15": "別人好醜，信任婦女，欲火熾盛，心多悔變，憙自莊飾，好觀綵畫，慳惜己物，僥倖他財，好結親友，不憙獨處。",
    "T15n0614_001:0271a17_16": "樂著所止，隨逐流俗，乍驚乍懼，志如獼猴，所見淺近，作事無慮，輕忘所為，趣得適意，憙啼憙哭。",
    "T15n0614_001:0271a19_17": "身體細軟，不堪寒苦，易阻易悅，不能忍事，少得大喜，少失大憂，自發伏匿。",
    "T15n0614_001:0271a21_18": "身溫汗臭，薄膚細髮，多皺多白，剪爪治鬚，白齒趣行，憙潔淨衣。",
    "T15n0614_001:0271a22_19": "學不專一，好遊林苑，多情多求，意著常見。",
    "T15n0614_001:0271a23_20": "附近有德，先意問訊，憙用他語，強顏耐辱，聞事速解，所為事業，分別好醜，愍傷苦厄，自大好勝，不受侵[夌*欠]，憙行施惠，接引善人，得美飲食，與人共之，不存近細，志在遠大，眼著色欲，事不究竟，無有遠慮。",
    "T15n0614_001:0271a28_21": "知世方俗，觀察顏色，逆探人心，美言辯慧，結友不固，頭髮稀踈，少於睡眠，坐臥行立，不失容儀。",
    "T15n0614_001:0271b01_22": "所有財物，能速救急，尋後悔惜，受義疾得，尋復憙忘。",
    "T15n0614_001:0271b02_23": "惜於舉動，難自改變，難得離欲，作罪輕微。",
    "T15n0614_001:0271b03_24": "如是種種是婬欲相。",
    "T15n0614_001:0271b04_0": "瞋恚人相：多於憂惱，卒暴懷忿，身口麁䵃，能忍眾苦，觸事不可，多愁少歡，能作大惡，無憐愍心，憙為鬪訟。",
    "T15n0614_001:0271b06_1": "顏貌毀悴，皺眉眄睞，難語難悅，難事難可。",
    "T15n0614_001:0271b07_2": "其心如瘡，面宣人闕，義論強梁，不可折伏，難可傾動，難親難沮，含毒難吐。",
    "T15n0614_001:0271b08_3": "受誦不失，多能多巧，心不懶墮，造事疾速，持望不語，意深難知。",
    "T15n0614_001:0271b10_4": "受恩能報，有能聚眾，自伏事人，不可沮敗，能究竟事，難可干亂，少所畏難，譬如師子，不可屈伏，一向不迴，直造直進。",
    "T15n0614_001:0271b12_5": "憶念不忘，多慮思惟，誦習憶持，能多施與，小利不迴，為師利根。",
    "T15n0614_001:0271b14_6": "離欲獨處，少於婬欲，心常懷勝，愛著斷見，眼常惡視。",
    "T15n0614_001:0271b15_7": "真實言語，說事分了，少於親友，為事堅著，堅憶不忘，多於筋力，肩胸姝大，廣額齊髮。",
    "T15n0614_001:0271b17_8": "心堅難伏，疾得難忘，能自離欲，憙作重罪。",
    "T15n0614_001:0271b18_9": "如是種種，是瞋恚相。",
    "T15n0614_001:0271b18_10": "愚癡人相：多疑多悔，懶墮無見，自滿難屈，憍慢難受，可信不信，非信而信。",
    "T15n0614_001:0271b20_11": "不知恭敬，處處信向，多師輕躁，無羞搪突，作事無慮，反教渾戾。",
    "T15n0614_001:0271b21_12": "不擇親友，不自修飾，好師異道，不別善惡，難受易忘，鈍根懈怠。",
    "T15n0614_001:0271b23_13": "訶謗行施，心無憐愍，破壞法橋，觸事不了，瞋目不視，無有智巧，多求悕望，多疑少信。",
    "T15n0614_001:0271b25_14": "憎惡好人，破罪福報，不別善言，不能解過，不受誨喻，親離憎怨，不知禮節，憙作惡口。",
    "T15n0614_001:0271b27_15": "鬚髮爪長，齒衣多垢，為人驅役，畏處不畏，樂處而憂，憂處而喜，悲處反笑，笑處反悲，牽而後隨，能忍苦事，不別諸味，難得離欲，為罪深重。",
    "T15n0614_001:0271c01_16": "如是種種，是愚癡相。",
    "T15n0614_001:0271c02_0": "若多婬欲人，不淨法門治；若多瞋恚人，慈心法門治；若多愚癡人，思惟觀因緣法門治；若多思覺人，念息法門治；若多等分人，念佛法門治。",
    "T15n0614_001:0271c05_1": "諸如是等種種病，種種法門治。",
    "T15n0614_001:0271c06_0": "　　第一治貪欲法門",
    "T15n0614_001:0271c07_0": "婬欲多人習不淨觀，從足至髮不淨充滿，髮毛爪齒、薄皮厚皮、血肉筋脈、骨髓肝肺、心脾腎胃、大腸小腸、屎尿洟唾、汗淚垢坋、膿腦胞膽、水微膚、脂肪腦膜，身中如是種種不淨。",
    "T15n0614_001:0271c10_1": "復次不淨觀者：觀青瘀膖脹、破爛血流、塗漫臭膿、噉食不盡、骨散燒焦，是謂不淨觀。",
    "T15n0614_001:0271c12_2": "復次多婬人有七種愛：或著好色、或著端正、或著儀容、或著音聲、或著細滑、或著眾生、或都愛著。",
    "T15n0614_001:0271c15_3": "若著好色，當習青瘀觀法，黃赤不淨色等亦復如是！",
    "T15n0614_001:0271c16_4": "若著端正，當習膖脹身散觀法；若著儀容，當觀新死血流塗骨觀法；若著音聲，當習咽塞命斷觀法；若著細滑，當習骨見及乾枯病觀法；若愛眾生，當習六種觀；若都愛著，一切遍觀，或時作種種更作異觀。",
    "T15n0614_001:0271c20_5": "是名不淨觀。",
    "T15n0614_001:0271c21_6": "問曰：「若身不淨如臭腐屍者，何從生著？」",
    "T15n0614_001:0271c22_7": "若著淨身，臭腐爛身亦當應著；若不著臭身，淨身亦應不著。",
    "T15n0614_001:0271c23_8": "二身等故。",
    "T15n0614_001:0271c23_9": "若求二實，淨俱不可得，人心狂惑為顛倒所覆，非淨計淨。",
    "T15n0614_001:0271c24_10": "若倒心破，便得實相法觀，便知不淨虛誑不真。",
    "T15n0614_001:0271c26_0": "復次死屍，無火無命無識、無有諸根，人諦知之，心不生著；以身有暖、有命有識、諸根完具，心倒惑著。",
    "T15n0614_001:0271c28_1": "復次，心著色時謂以為淨，愛著心息即知不淨。",
    "T15n0614_001:0271c29_2": "若是實淨應當常淨，而今不然。",
    "T15n0614_001:0272a01_0": "如狗食糞謂之為淨，以人觀之甚為不淨，是身內外無一淨處。",
    "T15n0614_001:0272a02_1": "若著身外，身外薄皮舉身取之，纔得如[木*奈]是亦不淨，何況身內三十六物？",
    "T15n0614_001:0272a04_0": "復次，推身因緣種種不淨，父母精血不淨合成，既得為身常出不淨，衣服床褥亦臭不淨，何況死處？",
    "T15n0614_001:0272a06_1": "以是當知，生死內外都是不淨(此下經本至二門初)。",
    "T15n0614_001:0272a08_0": "復次，觀亦有三品：或初習行、或已習行、或久習行。",
    "T15n0614_001:0272a09_1": "若初習行，當教言作破皮想，除却不淨，當觀赤骨人，繫意觀行，不令外念；外念諸緣，攝念令還。",
    "T15n0614_001:0272a11_2": "若已習行，當教言想却皮肉，盡觀頭骨，不令外念；外念諸緣，攝念令還。",
    "T15n0614_001:0272a13_0": "若久習行，當教言身中一寸心却皮肉，繫意五處：頂、額、眉間、鼻端、心處。",
    "T15n0614_001:0272a14_1": "如是五處住意觀骨，不令外念；外念諸緣，攝念令還，常念觀心，心出制持。",
    "T15n0614_001:0272a16_2": "若心疲極，住念所緣，捨外守住。",
    "T15n0614_001:0272a16_3": "譬如獼猴被繫在柱，極乃住息。",
    "T15n0614_001:0272a17_4": "所緣如柱，念如繩鎖，心喻獼猴。",
    "T15n0614_001:0272a18_5": "亦如乳母，常觀嬰兒不令墮落。",
    "T15n0614_001:0272a19_6": "行者觀心亦復如是，漸漸制心令住緣處。",
    "T15n0614_001:0272a20_7": "若心久住是應禪法，若得禪定即有三相：身體和悅柔軟輕便，白骨流光猶如白珂，心得靜住。",
    "T15n0614_001:0272a22_8": "是為觀淨。",
    "T15n0614_001:0272a22_9": "是時便得色界中心，是名初學禪法得色界心。",
    "T15n0614_001:0272a23_10": "心應禪法即是色界法，心得此法，身在欲界，四大極大，柔軟快樂，色澤淨潔，光潤和悅，謂悅樂。",
    "T15n0614_001:0272a25_11": "二者、向者骨觀白骨相中，光明遍照淨白色。",
    "T15n0614_001:0272a26_12": "三者、心住一處是名淨觀，除肉觀骨故名淨觀。",
    "T15n0614_001:0272a27_13": "如上三相皆自知之，他所不見。",
    "T15n0614_001:0272a28_14": "上三品者，初習行，先未發意；已習行，三四身修；久習行，百年身學。",
    "T15n0614_001:0272b01_0": "　　第二治瞋恚法門",
    "T15n0614_001:0272b02_0": "若瞋恚偏多，當學三種慈心法門：或初習行、或已習行、或久習行。",
    "T15n0614_001:0272b03_1": "若初習行者，當教言慈及親愛。",
    "T15n0614_001:0272b04_2": "云何親及願與親樂？",
    "T15n0614_001:0272b04_3": "行者若得種種身心快樂，寒時得衣，熱時得涼，飢渴得飲食，貧賤得富貴，行極時得止息，如是種種樂願親愛得，繫心在慈不令異念；異念諸緣，攝之令還。",
    "T15n0614_001:0272b08_4": "若已習行，當教言慈及中人。",
    "T15n0614_001:0272b08_5": "云何及中人而與樂？",
    "T15n0614_001:0272b09_6": "行者若得種種身心快樂，願中人得，繫心在慈，不令異念；異念諸緣，攝之令還。",
    "T15n0614_001:0272b11_7": "若久習行，當教言慈及怨憎。",
    "T15n0614_001:0272b11_8": "云何及彼而與其樂？",
    "T15n0614_001:0272b12_9": "行者若得種種身心快樂，願怨憎得，得與親同，同得一心，心大清淨，親中怨等，廣及世界，無量眾生，皆令得樂，周遍十方，靡不同等。",
    "T15n0614_001:0272b15_10": "大心清淨，見十方眾生皆如自見，在心目前，了了見之，受得快樂，是時即得慈心三昧。",
    "T15n0614_001:0272b17_11": "問曰：「親愛中人願令得樂，怨憎惡人云何憐愍復願與樂？」",
    "T15n0614_001:0272b18_12": "答曰：「應與彼樂。",
    "T15n0614_001:0272b18_13": "所以者何？",
    "T15n0614_001:0272b19_0": "其人更有種種好清淨法因，我今云何豈可以一怨故而沒其善？",
    "T15n0614_001:0272b20_1": "復次思惟：『是人過去世時或是我親善，豈以今瞋更生怨惡？",
    "T15n0614_001:0272b21_2": "我當忍彼，是我善利。』",
    "T15n0614_001:0272b22_3": "又念行法，仁德含弘，慈力無量，此不可失。",
    "T15n0614_001:0272b23_4": "復思惟言：『若無怨憎何因生忍？",
    "T15n0614_001:0272b23_5": "生忍由怨，怨則我之親善。』",
    "T15n0614_001:0272b24_6": "復次瞋報最重，眾惡中上無有過是，以瞋加物其毒難制，雖欲燒他實是自害。",
    "T15n0614_001:0272b26_7": "復自念言：『外被法服，內習忍行，是謂沙門，豈可惡聲縱此變色憋心？",
    "T15n0614_001:0272b27_8": "復次，五受陰者，眾苦林藪受惡之的，苦惱惡來何由可免？",
    "T15n0614_001:0272b29_9": "如刺刺身，苦刺無量，眾怨甚多，不可得除，當自守護，著忍革屣。』",
    "T15n0614_001:0272b30_10": "如佛言曰：「『以瞋報瞋，　　瞋還著之；　　瞋恚不報，　　能破大軍。",
    "T15n0614_001:0272c02_11": "　　能不瞋恚，　　是大人法；　　小人瞋恚，　　難動如山。",
    "T15n0614_001:0272c03_12": "　　瞋為重毒，　　多所殘害；　　不得害彼，　　自害乃滅。",
    "T15n0614_001:0272c05_0": "　　瞋為大瞑，　　有目無覩；　　瞋為塵垢，　　染污淨心。",
    "T15n0614_001:0272c06_1": "　　如是瞋恚，　　當急除滅；　　毒蛇在室，　　不除害人。』",
    "T15n0614_001:0272c07_2": "　　如是種種，　　瞋毒無量；　　當習慈心，　　除滅瞋恚。",
    "T15n0614_001:0272c09_0": "　　是為慈三昧門。」",
    "T15n0614_001:0272c10_0": "　　第三治愚癡法門",
    "T15n0614_001:0272c11_0": "若愚癡偏多，當學三種思惟法門：或初習行、或已習行、或久習行。",
    "T15n0614_001:0272c12_1": "若初習行，當教言生緣老死，無明緣行。",
    "T15n0614_001:0272c13_2": "如是思惟，不令外念；外念諸緣，攝之令還。",
    "T15n0614_001:0272c14_3": "若已習行，當教言行緣識、識緣名色、名色緣六入、六入緣觸、觸緣受、受緣愛、愛緣取、取緣有。",
    "T15n0614_001:0272c16_4": "如是思惟，不令外念；外念諸緣，攝之令還。",
    "T15n0614_001:0272c17_5": "若久習行，當教言無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死。",
    "T15n0614_001:0272c20_0": "如是思惟，不令外念；外念諸緣，攝之令還。",
    "T15n0614_001:0272c20_1": "問曰：「一切智人是有明，一切餘人是無明，是中云何無明？」",
    "T15n0614_001:0272c22_2": "答曰：「無明名一切不知。",
    "T15n0614_001:0272c22_3": "此中無明能造後世有，有者無、無者有，棄諸善、取諸惡，破實相、著虛妄。",
    "T15n0614_001:0272c24_4": "如〈無明相品〉中說：「『不明白益法，　　不知道德業；　　而作結使因，　　如火鑽燧生。",
    "T15n0614_001:0272c27_0": "　　惡法而心著，　　遠棄於善法；　　奪眾生明賊，　　去來明亦劫。",
    "T15n0614_001:0272c29_0": "　　常樂我淨想，　　計於五陰中；　　苦習盡道法，　　亦復不能知。",
    "T15n0614_001:0273a02_0": "　　種種惱險道，　　盲人入中行；　　煩惱故業集，　　業故苦流迴。",
    "T15n0614_001:0273a04_0": "　　不應取而取，　　應取而反棄；　　馳闇逐非道，　　蹴株而躃地。",
    "T15n0614_001:0273a06_0": "　　有目而無慧，　　其喻亦如是，　　是因緣滅故，　　智明如日出。』",
    "T15n0614_001:0273a08_0": "「如是略說，無明乃至老死亦如是。」",
    "T15n0614_001:0273a08_1": "問曰：「佛法中因緣甚深，云何癡多人能觀因緣？」",
    "T15n0614_001:0273a09_2": "答曰：「二種癡人：一、如牛羊；二、種種邪見、癡惑闇蔽，邪見癡人。",
    "T15n0614_001:0273a11_3": "佛為此說，當觀因緣以習三昧。」",
    "T15n0614_001:0273a12_0": "　　第四治思覺法門",
    "T15n0614_001:0273a13_0": "若思覺偏多，當習阿那般那三昧法門。",
    "T15n0614_001:0273a13_1": "有三種學人：或初習行、或已習行、或久習行。",
    "T15n0614_001:0273a14_2": "若初習行，當教言一心念數，入息出息，若長若短，數一至十。",
    "T15n0614_001:0273a16_3": "若已習行，當教言數一至十，隨息入出，念與息俱，止心一處。",
    "T15n0614_001:0273a17_4": "若久習行，當教言數、隨、止、觀、轉觀、清淨。",
    "T15n0614_001:0273a18_5": "阿那般那三昧，六種門十六分，云何為數？",
    "T15n0614_001:0273a19_6": "一心念入息，入息至竟數一，出息至竟數二。",
    "T15n0614_001:0273a20_7": "若未竟而數為非數，若數二至九而誤，更從一數起。",
    "T15n0614_001:0273a21_8": "譬如算人，一一為二、二二為四、三三為九。",
    "T15n0614_001:0273a22_9": "問曰：「何以故數？」",
    "T15n0614_001:0273a23_0": "答曰：「無常觀易得故、亦斷諸思覺故、得一心故。",
    "T15n0614_001:0273a24_1": "身心生滅無常，相似相續難見；入息出息生滅無常，易知易見故。",
    "T15n0614_001:0273a25_2": "復次，心繫在數，斷諸思諸覺。",
    "T15n0614_001:0273a26_3": "思覺者：欲思覺、恚思覺、惱思覺、親里思覺、國土思覺、不死思覺。",
    "T15n0614_001:0273a27_4": "欲求淨心入正道者，先當除却三種麁思覺，次除三種細思覺，除六覺已，當得一切清淨法。",
    "T15n0614_001:0273a29_5": "譬如採金人，先除麁石砂，然後除細石砂，次第得細金砂。」",
    "T15n0614_001:0273b02_6": "問曰：「云何為麁病？",
    "T15n0614_001:0273b02_7": "云何為細病？」",
    "T15n0614_001:0273b02_8": "答曰：「欲、瞋、惱覺是三名麁病；親里、國土及不死覺是三名細病，除此覺已，得一切清淨法。」",
    "T15n0614_001:0273b04_9": "問曰：「未得道者結使未斷，六思覺強從心生亂，云何能除？」",
    "T15n0614_001:0273b06_10": "答曰：「心厭世間，正觀能遮而未能拔，後得無漏道，能拔結使根本。",
    "T15n0614_001:0273b07_11": "何謂正觀？",
    "T15n0614_001:0273b08_0": "「見多欲人求欲苦，　　得之守護是亦苦；　失之憂惱亦大苦，　　心得欲時無滿苦。",
    "T15n0614_001:0273b10_0": "　欲無常空憂惱因，　　眾共有此當覺棄；　譬如毒蛇入人室，　　不急除之害必至。",
    "T15n0614_001:0273b12_0": "　不定不實不貴重，　　種種欲求顛倒樂；　如六神通阿羅漢，　　教誨欲覺弟子言：『汝不破戒戒清淨，　　不共女人同室宿；　欲結毒蛇滿心室，　　纏綿愛喜不相離。",
    "T15n0614_001:0273b16_0": "　既知身戒不可毀，　　汝心常共欲火宿；　汝是出家求道人，　　何緣縱心乃如是？",
    "T15n0614_001:0273b18_0": "　父母生養長育汝，　　宗親恩愛共成就；　咸皆涕泣戀惜汝，　　汝能捨離不顧念？",
    "T15n0614_001:0273b20_0": "　而心常在欲覺中，　　共欲嬉戲無厭心；　常樂欲火共一處，　　歡喜愛樂不暫離。』",
    "T15n0614_001:0273b22_0": "「如是種種呵欲覺，如是種種正觀除欲覺。」",
    "T15n0614_001:0273b22_1": "問曰：「云何滅瞋恚覺？」",
    "T15n0614_001:0273b23_2": "答曰：「從胎中來生常苦，　　是中眾生莫瞋惱；　若念瞋惱慈悲滅，　　慈悲瞋惱不相比。",
    "T15n0614_001:0273b26_0": "　汝念慈悲瞋惱滅，　　譬如明闇不同處；　若持淨戒念瞋恚，　　是人自毀破法利。",
    "T15n0614_001:0273b28_0": "　譬如諸象入水浴，　　復以泥土塗坌身；　一切常有老病死，　　種種鞭笞百千苦。",
    "T15n0614_001:0273c01_0": "　云何善人念眾生，　　而復加益以瞋惱？",
    "T15n0614_001:0273c02_0": "　若起瞋恚欲害彼，　　未及前人先自燒；　是故常念行慈悲，　　瞋惱惡念內不生。",
    "T15n0614_001:0273c04_0": "　若人常念行善法，　　是心常習佛所念；　是故不應念不善，　　常念善法歡樂心。",
    "T15n0614_001:0273c06_0": "　今世得樂後亦然，　　得道常樂是涅槃；　若心積聚不善覺，　　自失己利并害他。",
    "T15n0614_001:0273c08_0": "　是謂不善彼我失，　　他有淨心亦復沒；　譬如阿蘭若道人，　　舉手哭言賊劫我。",
    "T15n0614_001:0273c10_0": "「有人問言誰劫汝？",
    "T15n0614_001:0273c10_1": "答言財賊我不畏，我不聚財求世利，誰有財賊能侵我？",
    "T15n0614_001:0273c11_2": "我集善根諸法寶，覺觀賊來破我利；財賊可避多藏處，劫善賊來無處避。",
    "T15n0614_001:0273c13_3": "如是種種呵瞋恚，如是種種正觀除瞋恚覺。」",
    "T15n0614_001:0273c15_0": "問曰：「云何除惱覺？」",
    "T15n0614_001:0273c16_0": "　答曰：「眾生百千種，　　諸病更互恒來惱；　死賊捕伺常欲殺，　　無量眾苦自沈沒。",
    "T15n0614_001:0273c18_0": "　云何善人復加惱，　　讒謗謀害無慈仁？",
    "T15n0614_001:0273c19_0": "　未及傷彼被殃身。",
    "T15n0614_001:0273c19_1": "　　俗人起惱是可恕，　此事世法惡業因，　　亦不自言我修善。",
    "T15n0614_001:0273c21_0": "　求清淨道出家人，　　而生瞋恚懷嫉心；　清冷雲中放毒火，　　當知此惡罪極深。",
    "T15n0614_001:0273c23_0": "　阿蘭若人興嫉妬，　　有阿羅漢他心智，　教誡苦責汝何愚，　　嫉妬自破功德本？",
    "T15n0614_001:0273c25_0": "　若求供養當自集，　　諸功德本莊嚴身；　若不持戒禪多聞，　　虛假染衣壞法身；　實是乞兒弊惡人，　　云何求供養利身？",
    "T15n0614_001:0273c28_0": "　飢渴寒熱百千苦，　　眾生常困此諸惱；　身心苦厄無窮盡，　　云何善人加諸惱？",
    "T15n0614_001:0274a01_0": "　譬如病瘡以針刺，　　亦如獄囚考未決；　苦厄纏身眾惱集，　　云何慈悲更令劇？",
    "T15n0614_001:0274a03_0": "「如是種種呵惱覺，如是種種正觀除惱覺。」",
    "T15n0614_001:0274a04_0": "問曰：「云何除親里覺？」",
    "T15n0614_001:0274a05_0": "答曰：「應如是念：世界生死中自業緣牽，何者是親，何者非親？",
    "T15n0614_001:0274a06_1": "但以愚癡故，橫生著心計為我親，過去世非親為親，未來世非親為親，今世是親過去非親。",
    "T15n0614_001:0274a08_2": "譬如鳥栖，暮集一樹，晨飛各隨緣去。",
    "T15n0614_001:0274a09_3": "家屬親里亦復如是，生世界中，各各自異心，緣會故親，緣散故踈，無有定實，因緣果報，共相親近。",
    "T15n0614_001:0274a11_4": "譬如乾沙，緣手團握，緣捉故合，緣放故散。",
    "T15n0614_001:0274a12_5": "父母養子，老當得報，子蒙懷抱養育故應報，若順其意則親，若逆其意是賊。",
    "T15n0614_001:0274a14_6": "有親不能益而反害，有非親無損而大益，人以因緣故而生愛，愛因緣故而更斷。",
    "T15n0614_001:0274a15_7": "譬如畫師作婦女像還自愛著，此亦如是，自生染著，染著於外。",
    "T15n0614_001:0274a17_8": "過去世中汝有親里，今世於汝復何所作？",
    "T15n0614_001:0274a18_9": "汝亦不能益過去親，過去親不益汝，兩不相益，空念之為是親非親，世界中不定無邊。",
    "T15n0614_001:0274a20_10": "如阿羅漢教新出家戀親弟子言：『如惡人吐食更欲還噉，汝亦如是！",
    "T15n0614_001:0274a21_11": "汝已得出家，何以還欲愛著，是剃髮染衣、是解脫相？",
    "T15n0614_001:0274a22_12": "汝著親里不得解脫，還為愛所繫，三界無常流轉不定，若親非親，雖今親里久久則滅，如是十方眾生迴轉，親里無定是非我親。』",
    "T15n0614_001:0274a25_13": "人欲死時無心無識，直視不轉，閉氣命絕如墮闇坑，是時親里家屬安在？",
    "T15n0614_001:0274a27_14": "若初生時先世非親，今強和合作親，若當死時復非親，如是思惟，不當著親。",
    "T15n0614_001:0274a29_15": "如人兒死，一時三處父母俱時啼哭，誑天上父母妻子，人中亦為誑，龍中父母亦為誑，如是種種正觀除親里覺。」",
    "T15n0614_001:0274b03_0": "問曰：「云何除國土覺？」",
    "T15n0614_001:0274b03_1": "答曰：「行者若念是國土，豐樂安隱多諸好人，恒為國土覺繩所牽，將去罪處。",
    "T15n0614_001:0274b05_2": "覺心如是，若有智人不應念著。",
    "T15n0614_001:0274b05_3": "何以故？",
    "T15n0614_001:0274b06_4": "國土種種過罪所燒時節轉故，亦有飢餓身疲極故，一切國土無常安者。",
    "T15n0614_001:0274b07_5": "復次，老病死苦無國不有，從是間身苦去、得彼處身苦，一切國土去無不苦。",
    "T15n0614_001:0274b09_6": "假有國土安隱豐樂，而有結惱心生苦患，是非好國土；能除雜惡國土、能薄結使令心不惱，是謂好國土。",
    "T15n0614_001:0274b11_7": "一切眾生有二種苦：身苦。",
    "T15n0614_001:0274b12_8": "心苦。",
    "T15n0614_001:0274b12_9": "常有苦惱，無有國土無此二惱。",
    "T15n0614_001:0274b13_10": "復次有國土大寒，有國土大熱，有國土飢餓，有國土多病，有國土多賊，有國土王法不理。",
    "T15n0614_001:0274b15_11": "如是種種國土之惡心不應著，如是正觀除國土覺。」",
    "T15n0614_001:0274b17_0": "問曰：「云何除不死覺？」",
    "T15n0614_001:0274b17_1": "答曰：「應教行者，若好家生、若種族子，才技力勢勝人，一切莫念。",
    "T15n0614_001:0274b18_2": "何以故？",
    "T15n0614_001:0274b19_3": "一切死時，不觀老少貴賤、才技力勢。",
    "T15n0614_001:0274b20_0": "是身是一切憂惱諸因緣，因自見少多壽，若得安隱，是為癡人。",
    "T15n0614_001:0274b21_1": "何以故？",
    "T15n0614_001:0274b21_2": "是謂憂惱因。",
    "T15n0614_001:0274b21_3": "依是四大、四大造色，如四毒蛇共不相應，誰得安隱者？",
    "T15n0614_001:0274b23_4": "出息期入，是不可信。",
    "T15n0614_001:0274b23_5": "復次人睡時欲期必覺，是事難信。",
    "T15n0614_001:0274b24_6": "受胎至老，死事恒來，求死時節言常不死，云何可信？",
    "T15n0614_001:0274b25_7": "譬如殺賊，拔刀、注箭常求殺人，無憐愍心。",
    "T15n0614_001:0274b26_8": "人生世間死力最大，一切無勝死力強者，若過去世第一妙人無能脫此死者，現在亦無大智人能勝死者，亦非軟語求、非巧言誑可得避脫；亦非持戒精進能却此死。",
    "T15n0614_001:0274c01_9": "以是故當知，人常危脆不可怙恃，莫信計常我壽久活，是諸死賊常將人去，不付老竟然後當殺。",
    "T15n0614_001:0274c03_10": "「如阿羅漢教諸覺所惱弟子言：『汝何以不知厭世入道？",
    "T15n0614_001:0274c04_11": "何以作此覺？",
    "T15n0614_001:0274c05_12": "有人未生便死，有生時死者，有乳餔時、有斷乳時、有小兒時、有盛壯時、有老時，一切時中，間死法界。",
    "T15n0614_001:0274c07_13": "譬如樹華，華時便墮，有果時墮，有未熟時墮。",
    "T15n0614_001:0274c08_14": "是故當知，勤力精進求安隱道，大力賊共住不可信。",
    "T15n0614_001:0274c09_15": "此賊如虎巧覆藏身，如是死賊常求殺人。』",
    "T15n0614_001:0274c10_16": "「世界所有空如水泡，云何當言待時入道？",
    "T15n0614_001:0274c11_17": "何誰能證言汝必老可得行道？",
    "T15n0614_001:0274c12_18": "譬如嶮岸大樹上有大風，下有大水崩其根土，誰當信此樹得久住者？",
    "T15n0614_001:0274c13_19": "人命亦如是，少時不可信。",
    "T15n0614_001:0274c14_20": "父如穀子，母如好田，先世因緣罪福如雨澤，眾生如穀，生死如收刈。",
    "T15n0614_001:0274c15_21": "種種諸天子人王智德，如天王佐天鬪破諸阿須倫軍，種種受樂，極高大明，還沒在黑闇。",
    "T15n0614_001:0274c17_22": "以是故，莫信命活，言我今日當作此，明後當作是。",
    "T15n0614_001:0274c19_23": "如是正觀種種，除不死覺。",
    "T15n0614_001:0274c19_24": "「如是先除麁思覺，却後除細思覺，心清淨生得正道，一切結使盡，從是得安隱處，是謂出家果。",
    "T15n0614_001:0274c21_25": "心得自在，三業第一清淨，不復受胎，讀種種經多聞，是時得報果。",
    "T15n0614_001:0274c23_26": "如是得時，不空破魔王軍，便得第一勇猛名稱。",
    "T15n0614_001:0274c24_27": "世界中煩惱將去，是不名健；能破煩惱賊，滅三毒火，涼樂清淨，涅槃林中安隱高枕，種種禪定、根、力、七覺，清風四起，顧念眾生沒三毒海，德妙力如是，乃名為健。",
    "T15n0614_001:0274c28_28": "如是等散心，當念阿那般那，學六種法斷諸思覺，以是故念數息。」",
    "T15n0614_001:0275a01_0": "問曰：「若餘不淨、念佛、四等觀中，亦得斷思覺，何以故獨數息？」",
    "T15n0614_001:0275a02_1": "答曰：「餘觀法寬難失故，數息法急易轉故。",
    "T15n0614_001:0275a03_2": "譬如放牛，以牛難失故，守之少事，如放獼猴易失故，守之多事，此亦如是！",
    "T15n0614_001:0275a05_3": "數息心數不得少時他念，少時他念則失數，以是故初斷思覺應數息。」",
    "T15n0614_001:0275a06_4": "已得數法，當行隨法，斷諸思覺，入息至竟，當隨莫數一；出息至竟，當隨莫數二。",
    "T15n0614_001:0275a08_5": "譬如負債人，債主隨逐，初不捨離。",
    "T15n0614_001:0275a09_6": "如是思惟是入息，是還出更有異？",
    "T15n0614_001:0275a10_7": "出息是還入，更有異？",
    "T15n0614_001:0275a10_8": "是時知入息異、出息異。",
    "T15n0614_001:0275a11_9": "何以故？",
    "T15n0614_001:0275a11_10": "出息暖、入息冷。",
    "T15n0614_001:0275a11_11": "問曰：「入出息是一息。",
    "T15n0614_001:0275a12_12": "何以故？",
    "T15n0614_001:0275a12_13": "出息還更入故。",
    "T15n0614_001:0275a12_14": "譬如含水水暖，吐水水冷，冷者還暖，暖者還冷故。」",
    "T15n0614_001:0275a13_15": "答曰：「不爾！",
    "T15n0614_001:0275a14_16": "內心動故有息出，出已即滅。",
    "T15n0614_001:0275a14_17": "鼻口引外則有息入，入故息滅，亦無將出亦無將入。",
    "T15n0614_001:0275a15_18": "復次，少、壯、老人，少者入息長，壯者入出息等，老者出息長，是故非一息。",
    "T15n0614_001:0275a17_19": "復次，臍邊風發相似相續，息出至口鼻邊，出已便滅。",
    "T15n0614_001:0275a18_20": "譬如[夢夕+棐]囊中風，開時即滅。",
    "T15n0614_001:0275a19_21": "若以口鼻因緣引之則風入，是從新因緣邊生。",
    "T15n0614_001:0275a20_22": "譬如扇，眾緣合故則有風。",
    "T15n0614_001:0275a20_23": "是時知入出息因緣，而有虛誑不真、生滅無常。",
    "T15n0614_001:0275a22_0": "如是思惟，出息從口鼻因緣引之而有，入息因緣心動令生，而惑者不知以為我息。」",
    "T15n0614_001:0275a23_1": "息者是風，與外風無異，地、水、火、空亦復如是！",
    "T15n0614_001:0275a24_2": "是五大因緣合故生識，識亦如是，非我有也！",
    "T15n0614_001:0275a25_3": "五陰、十二入、十八持亦復如是！",
    "T15n0614_001:0275a26_4": "如是知之，逐息入息出，是以名隨。",
    "T15n0614_001:0275a27_5": "已得隨法當行止法。",
    "T15n0614_001:0275a27_6": "止法者，數隨心極，住意風門，念入出息。",
    "T15n0614_001:0275a28_7": "問曰：「何以故止？」",
    "T15n0614_001:0275a29_8": "答曰：「斷諸思覺故，心不散故。",
    "T15n0614_001:0275a29_9": "數隨息時，心不定、心多劇故；止則心閑少事故，心住一處故。」",
    "T15n0614_001:0275b02_0": "念息出入，譬如守門人門邊住，觀人入出。",
    "T15n0614_001:0275b02_1": "止心亦爾！",
    "T15n0614_001:0275b03_2": "知息出時，從臍、心、胸、咽至口、鼻。",
    "T15n0614_001:0275b03_3": "息入時從口、鼻、咽、胸、心至臍。",
    "T15n0614_001:0275b04_4": "如是繫心一處，是名為止。",
    "T15n0614_001:0275b05_5": "復次心止法中住觀。",
    "T15n0614_001:0275b05_6": "入息時五陰生滅異，出息時五陰生滅異，如是心亂便除却，一心思惟令觀增長，是名為觀法。",
    "T15n0614_001:0275b07_7": "捨風門住離麁觀法，離麁觀法知息無常，此名轉觀。",
    "T15n0614_001:0275b08_8": "觀五陰無常，亦念入息出息生滅無常。",
    "T15n0614_001:0275b09_9": "見初頭息無所從來，次觀後息亦無跡處，因緣合故有，因緣散故無，是名轉觀法。",
    "T15n0614_001:0275b11_10": "除滅五蓋及諸煩惱，雖先得止觀，煩惱不淨心雜，今此淨法心獨得清淨。",
    "T15n0614_001:0275b13_11": "復次，前觀異學相似行道念息入出，今無漏道相似行善有漏道，是謂清淨。",
    "T15n0614_001:0275b15_0": "復次，初觀身念止分，漸漸一切身念止，次行痛心念止，是中非清淨，無漏道遠故。",
    "T15n0614_001:0275b16_1": "今法念止中，觀十六行念入出息，得煖法、頂法、忍法、世間第一法，苦法忍乃至無學盡智，是名清淨。",
    "T15n0614_001:0275b19_2": "是十六分中，初入息分六種安那般那行，出息分亦如是！",
    "T15n0614_001:0275b20_3": "一心念息入出若長若短，譬如人怖走上山，若擔負重、若上氣，如是比是息短；若人極時得安息歡喜，又如得利、從獄中出，如是為息長。",
    "T15n0614_001:0275b23_4": "一切息隨二處：若長、若短處，是故言息長息短。",
    "T15n0614_001:0275b24_5": "是中亦行安那般那六事，念諸息遍身，亦念息出入，悉觀身中諸出息入息，覺知遍至身中乃至足指，遍諸毛孔如水入沙；息出覺知從足至髮，遍諸毛孔亦如水入沙。",
    "T15n0614_001:0275b28_6": "譬如[夢夕+棐]囊入出皆滿，口鼻風入出亦爾！",
    "T15n0614_001:0275b29_7": "觀身周遍見風行處，如藕根孔亦如魚網。",
    "T15n0614_001:0275c01_8": "復次，非獨口鼻觀息入出，一切毛孔及九孔中，亦見息入息出。",
    "T15n0614_001:0275c02_9": "是故知息遍諸身，除諸身行，亦念入出息。",
    "T15n0614_001:0275c03_10": "初學息時，若身懈怠、睡眠、體重，悉除棄之！",
    "T15n0614_001:0275c04_11": "身輕柔軟隨禪定心受喜，亦念息入出，除懈怠、睡眠、心重，得心輕柔軟，隨禪定心受喜。",
    "T15n0614_001:0275c06_12": "復次入息念止中竟，次行痛念止；已得身念止，實今更得痛念止，實受喜。",
    "T15n0614_001:0275c08_0": "復次已知身實相，今欲知心心數法實相，是故受喜，亦念息入出受樂；亦念息入出是喜，增長名為樂。",
    "T15n0614_001:0275c10_1": "復次初心中生悅是名喜，後遍身喜是名樂。",
    "T15n0614_001:0275c11_2": "復次初禪、二禪中樂痛名喜，三禪中樂痛名受樂。",
    "T15n0614_001:0275c12_3": "受諸心行，亦念息入出。",
    "T15n0614_001:0275c12_4": "諸心生滅法、心染法心不染法、心散法心攝法、心正法心邪法，如是等諸心相名為心行。",
    "T15n0614_001:0275c14_5": "心作喜時亦念息入出，先受喜，自生不？",
    "T15n0614_001:0275c15_6": "故作念心故作喜。",
    "T15n0614_001:0275c16_7": "問曰：「何以故故作喜？」",
    "T15n0614_001:0275c16_8": "答曰：「欲治二種心：或散心、或攝心。",
    "T15n0614_001:0275c17_9": "如是作心得出煩惱，是故念法心作喜。」",
    "T15n0614_001:0275c18_10": "復次，若心不悅勸勉令喜，心作攝時亦念息入出，設心不定強伏令定。",
    "T15n0614_001:0275c19_11": "如經中說：「心定是道，心散非道。」",
    "T15n0614_001:0275c20_12": "心作解脫時亦念息入出，若意不解強伏令解。",
    "T15n0614_001:0275c21_13": "譬如羊入蒼耳，蒼耳著身，人為漸漸出之。",
    "T15n0614_001:0275c22_14": "心作解脫諸煩惱結，亦復如是！",
    "T15n0614_001:0275c23_15": "是名心念止作解脫。",
    "T15n0614_001:0275c23_16": "觀無常亦念息入出，觀諸法無常、生滅、空、無吾我，生時諸法空生，滅時諸法空滅，是中無男、無女、無人、無作、無受，是名隨無常觀。",
    "T15n0614_001:0275c26_17": "觀有為法出散亦念息入出無常，是名出散。",
    "T15n0614_001:0275c27_18": "諸有為法現世中出，從過去因緣和合故集，因緣壞故散，如是隨觀，是名出散觀。",
    "T15n0614_001:0275c29_19": "觀離欲結亦念息入出，心離諸結，是法第一，是名隨離欲觀。",
    "T15n0614_001:0276a01_20": "觀盡亦念息入出，諸結使苦在在處盡，是處安隱，是名隨盡觀。",
    "T15n0614_001:0276a03_21": "觀棄捨亦念息入出，諸染愛煩惱身心五陰諸有為法棄捨，是第一安隱。",
    "T15n0614_001:0276a04_22": "如是觀是名隨法意止觀，是名十六分。",
    "T15n0614_001:0276a06_0": "　　第五治等分法門",
    "T15n0614_001:0276a07_0": "第五法門治等分行，及重罪人求索佛，如是人等當教一心念佛三昧。",
    "T15n0614_001:0276a08_1": "念佛三昧有三種人：或初習行、或已習行、或久習行。",
    "T15n0614_001:0276a09_2": "若初習行人，將至佛像所，或教令自往諦觀佛像相好，相相明了，一心取持。",
    "T15n0614_001:0276a11_3": "還至靜處，心眼觀佛像，令意不轉，繫念在像，不令他念；他念攝之，令常在像。",
    "T15n0614_001:0276a13_4": "若心不住，師當教言：「汝當責心：『由汝受罪，不可稱計，無際生死，種種苦惱，無不更受。",
    "T15n0614_001:0276a15_5": "若在地獄，吞飲洋銅，食燒鐵丸；若在畜生，食糞噉草；若在餓鬼，受飢餓苦；若在人中，貧窮困厄；若在天上，失欲憂惱。",
    "T15n0614_001:0276a17_6": "常隨汝故，令我受此種種身惱心惱、無量苦惱。",
    "T15n0614_001:0276a18_7": "今當制汝，汝當隨我。",
    "T15n0614_001:0276a19_8": "我今繫汝一處，我終不復為汝所困更受苦毒也。",
    "T15n0614_001:0276a20_9": "汝常困我，我今要當以事困汝。』」",
    "T15n0614_001:0276a21_10": "如是不已，心不散亂，是時便得心眼見佛像相光明，如眼所見無有異也。",
    "T15n0614_001:0276a22_11": "如是心住，是名初習行者思惟。",
    "T15n0614_001:0276a23_12": "是時當更念言：「是誰像相？",
    "T15n0614_001:0276a24_0": "則是過去釋迦牟尼佛像相。",
    "T15n0614_001:0276a24_1": "如我今見佛形像，像亦不來我亦不往。」",
    "T15n0614_001:0276a25_2": "如是心想見過去佛，初降神時震動天地。",
    "T15n0614_001:0276a26_3": "有三十二相大人相：一者、足下安平立。",
    "T15n0614_001:0276a27_4": "二者、足下千輻輪。",
    "T15n0614_001:0276a27_5": "三者、指長好。",
    "T15n0614_001:0276a28_6": "四者、足跟廣。",
    "T15n0614_001:0276a28_7": "五者、手足指合縵網。",
    "T15n0614_001:0276a28_8": "六者、足趺高平好。",
    "T15n0614_001:0276a29_9": "七者、伊尼延鹿[蹲酋+(十/田/ㄙ)]。",
    "T15n0614_001:0276a29_10": "八者、平住手過膝。",
    "T15n0614_001:0276b01_11": "九者、陰馬藏相。",
    "T15n0614_001:0276b01_12": "十者、尼俱盧陀身。",
    "T15n0614_001:0276b01_13": "十一者、一一孔一一毛生。",
    "T15n0614_001:0276b02_14": "十二者、毛生上向而右旋。",
    "T15n0614_001:0276b03_0": "十三者、身色勝上金。",
    "T15n0614_001:0276b03_1": "十四者、身光面一丈。",
    "T15n0614_001:0276b03_2": "十五者、皮薄好。",
    "T15n0614_001:0276b04_3": "十六者、七處滿。",
    "T15n0614_001:0276b04_4": "十七者、兩腋下平好。",
    "T15n0614_001:0276b05_5": "十八者、上身如師子。",
    "T15n0614_001:0276b05_6": "十九者、身大好端直。",
    "T15n0614_001:0276b06_7": "二十者、肩圓好。",
    "T15n0614_001:0276b06_8": "二十一者、四十齒。",
    "T15n0614_001:0276b06_9": "二十二者、齒白齊密等而根深。",
    "T15n0614_001:0276b07_10": "二十三者、四牙白而大。",
    "T15n0614_001:0276b08_11": "二十四者、頰方如師子。",
    "T15n0614_001:0276b08_12": "二十五者、味中得上味。",
    "T15n0614_001:0276b09_13": "二十六者、舌大廣長而薄。",
    "T15n0614_001:0276b09_14": "二十七者、梵音深遠。",
    "T15n0614_001:0276b10_15": "二十八者、迦蘭頻伽聲。",
    "T15n0614_001:0276b10_16": "二十九者、眼紺青色。",
    "T15n0614_001:0276b11_17": "三十者、眼睫如牛王。",
    "T15n0614_001:0276b11_18": "三十一者、頂髮肉骨成。",
    "T15n0614_001:0276b12_19": "三十二者、眉間白毛長好右旋。",
    "T15n0614_001:0276b12_20": "復次八十種小相：一者、無見頂。",
    "T15n0614_001:0276b13_21": "二者、鼻直高好孔不現。",
    "T15n0614_001:0276b14_22": "三者、眉如初生月紺琉璃色。",
    "T15n0614_001:0276b14_23": "四者、耳好。",
    "T15n0614_001:0276b15_0": "五者、身如那羅延。",
    "T15n0614_001:0276b15_1": "六者、骨際如鉤鎖。",
    "T15n0614_001:0276b15_2": "七者、身一時迴如象王。",
    "T15n0614_001:0276b16_3": "八者、行時足去地四寸而印文現。",
    "T15n0614_001:0276b17_4": "九者、爪如赤銅色薄而潤澤。",
    "T15n0614_001:0276b17_5": "十者、膝圓好。",
    "T15n0614_001:0276b18_6": "十一者、身淨潔。",
    "T15n0614_001:0276b18_7": "十二者、身柔軟。",
    "T15n0614_001:0276b18_8": "十三者、身不曲。",
    "T15n0614_001:0276b19_9": "十四者、指長圓纖。",
    "T15n0614_001:0276b19_10": "十五者、指紋如畫雜色莊嚴。",
    "T15n0614_001:0276b20_11": "十六者、脈深不現。",
    "T15n0614_001:0276b20_12": "十七者、踝深不現。",
    "T15n0614_001:0276b21_0": "十八者、身潤光澤。",
    "T15n0614_001:0276b21_1": "十九者、身自持不委陀。",
    "T15n0614_001:0276b21_2": "二十者、身滿足(三月受胎二月生)。",
    "T15n0614_001:0276b22_3": "二十一者、容儀備足。",
    "T15n0614_001:0276b22_4": "二十二者、住處安(如牛王立不動)。",
    "T15n0614_001:0276b23_5": "二十三者、威振一切。",
    "T15n0614_001:0276b24_0": "二十四者、一切樂觀。",
    "T15n0614_001:0276b24_1": "二十五者、面不長。",
    "T15n0614_001:0276b24_2": "二十六者、正容貌不撓色。",
    "T15n0614_001:0276b25_3": "二十七者、脣如頻婆果色。",
    "T15n0614_001:0276b26_4": "二十八者、面圓滿。",
    "T15n0614_001:0276b26_5": "二十九者、響聲深。",
    "T15n0614_001:0276b26_6": "三十者、臍圓深不出。",
    "T15n0614_001:0276b27_7": "三十一者、毛處處右旋。",
    "T15n0614_001:0276b27_8": "三十二、者手足滿。",
    "T15n0614_001:0276b28_9": "三十三者、手足如意(舊言內外握者是)。",
    "T15n0614_001:0276b28_10": "三十四者、手足文明直。",
    "T15n0614_001:0276b29_11": "三十五者、手文長。",
    "T15n0614_001:0276b29_12": "三十六者、手文不斷。",
    "T15n0614_001:0276c01_13": "三十七者、一切惡心眾生見者皆得和悅色。",
    "T15n0614_001:0276c02_14": "三十八者、面廣姝。",
    "T15n0614_001:0276c02_15": "三十九者、面如月。",
    "T15n0614_001:0276c03_16": "四十者、眾生見者不怖不懼。",
    "T15n0614_001:0276c03_17": "四十一者、毛孔出香風。",
    "T15n0614_001:0276c04_18": "四十二者、口出香氣眾生遇者樂法七日。",
    "T15n0614_001:0276c05_19": "四十三者、儀容如師子。",
    "T15n0614_001:0276c05_20": "四十四者、進止如象王。",
    "T15n0614_001:0276c06_21": "四十五者、行法如鵝王。",
    "T15n0614_001:0276c06_22": "四十六者、頭如磨陀羅果(此果不圓不長)。",
    "T15n0614_001:0276c07_23": "四十七者、聲分滿足(聲有六十種分，佛皆具足)。",
    "T15n0614_001:0276c08_24": "四十八者、牙利。",
    "T15n0614_001:0276c08_25": "四十九者、(無漢名故不得出也)。",
    "T15n0614_001:0276c09_26": "五十者、舌大而赤。",
    "T15n0614_001:0276c09_27": "五十一者、舌薄。",
    "T15n0614_001:0276c09_28": "五十二者、毛純紅色色淨潔。",
    "T15n0614_001:0276c10_29": "五十三者、廣長眼。",
    "T15n0614_001:0276c10_30": "五十四者、孔門滿(九孔門相具足滿)。",
    "T15n0614_001:0276c11_31": "五十五者、手足赤白如蓮華色。",
    "T15n0614_001:0276c12_32": "五十六者、腹不見不出。",
    "T15n0614_001:0276c12_33": "五十七者、不凸腹。",
    "T15n0614_001:0276c13_34": "五十八者、不動身。",
    "T15n0614_001:0276c13_35": "五十九者、身重。",
    "T15n0614_001:0276c13_36": "六十者、大身。",
    "T15n0614_001:0276c14_37": "六十一者、身長。",
    "T15n0614_001:0276c14_38": "六十二者、手足滿淨。",
    "T15n0614_001:0276c15_39": "六十三者、四邊遍大光，光明自照而行。",
    "T15n0614_001:0276c16_40": "六十四者、等視眾生。",
    "T15n0614_001:0276c16_41": "六十五者、不著教化不貪弟子。",
    "T15n0614_001:0276c17_42": "六十六者、隨眾聲滿不減不過。",
    "T15n0614_001:0276c17_43": "六十七者、隨眾音聲而為說法。",
    "T15n0614_001:0276c18_44": "六十八者、語言無礙。",
    "T15n0614_001:0276c19_45": "六十九者、次第相續說法。",
    "T15n0614_001:0276c19_46": "七十者、一切眾生目不能諦視相知盡。",
    "T15n0614_001:0276c20_47": "七十一者、視無厭足。",
    "T15n0614_001:0276c21_48": "七十二者、髮長好。",
    "T15n0614_001:0276c21_49": "七十三者、髮好。",
    "T15n0614_001:0276c21_50": "七十四者、髮不亂。",
    "T15n0614_001:0276c22_51": "七十五者、髮不破。",
    "T15n0614_001:0276c22_52": "七十六者、髮柔軟。",
    "T15n0614_001:0276c23_53": "七十七者、髮青毘琉璃色。",
    "T15n0614_001:0276c23_54": "七十八者、髮絞上。",
    "T15n0614_001:0276c24_55": "七十九者、髮不稀。",
    "T15n0614_001:0276c24_56": "八十者、胸有德字手足有吉字。",
    "T15n0614_001:0276c25_57": "光明徹照無量世界，初生行七步，發口演要言，出家勤苦行，菩提樹下，降伏魔軍，後夜初明，成等正覺，光相分明，遠照十方，靡不周遍，諸天空中，弦歌供養，散華雨香，一切眾生，咸敬無量，獨步三界，還顧轉身，如象王迴，觀視道樹，初轉法輪，天人得悟，以道自證得至涅槃。",
    "T15n0614_001:0277a02_58": "佛身如是，感發無量，專心念佛，不令外念；外念諸緣，攝之令還。",
    "T15n0614_001:0277a03_59": "如是不亂，是時便得見一佛、二佛乃至十方無量世界諸佛色身，以心想故皆得見之，既得見佛又聞說法言。",
    "T15n0614_001:0277a06_60": "或自請問，佛為說法解諸疑網。",
    "T15n0614_001:0277a06_61": "既得佛念，當復念佛功德法身，無量大慧，無崖底智，不可計德。",
    "T15n0614_001:0277a08_62": "多陀阿伽度(多陀秦言如。",
    "T15n0614_001:0277a08_63": "阿伽度言解，亦言實語，又言諸餘聖人安隱道來佛如是來；復次更不來後有中也)　阿犁(魯迷反)呵(阿犁秦言賊。",
    "T15n0614_001:0277a09_64": "呵言殺。",
    "T15n0614_001:0277a09_65": "佛以忍辱為鎧、精進為堅牢、禪定為弓、智慧為箭，殺憍慢等賊，故名殺賊)　三藐(無灼反)三佛陀(三藐秦言真實。",
    "T15n0614_001:0277a11_66": "三佛陀言一切覺。",
    "T15n0614_001:0277a11_67": "覺苦因習、涅槃因道，正解見四實不可轉，了盡無餘，故言真實覺一切)　鞞伽(除夜反)遮羅那(鞞伽秦言明。",
    "T15n0614_001:0277a12_68": "遮羅那言善行。",
    "T15n0614_001:0277a12_69": "明三明也，行清淨之行，以之獨成無師大覺，故言明善行也)三般那(秦言滿成)　宿伽陀(秦言善解，亦名善自得，又言善說無患)　路伽憊(皮拜反)(路伽秦言智。",
    "T15n0614_001:0277a14_70": "智者知世因知盡道，故名世智。",
    "T15n0614_001:0277a14_71": "世智知世也)　阿耨多羅(秦言無上。",
    "T15n0614_001:0277a14_72": "善法聖智示導一切，大德無量，梵魔眾聖莫有及者，何況能過佛尊德大？",
    "T15n0614_001:0277a15_73": "故言無上)　富樓沙曇藐(富樓沙秦言大丈夫。",
    "T15n0614_001:0277a16_74": "曇藐言可言、可化丈夫、調御師。",
    "T15n0614_001:0277a16_75": "佛以大慈大悲大智故，有時軟美語、有時苦切語，或以親教，以此調御令不失道，故名佛為可化丈夫、調御師法也)　舍(賒音)多(都餓反)提婆魔[少/兔]舍喃(奴甘反)(秦言天人師。",
    "T15n0614_001:0277a18_76": "盡能解脫一切人煩惱，常住不退上法)　佛婆伽婆(過去未來現在，行不行知行盡不盡，一切諸法菩提樹下一切了了知，故名佛婆伽婆。",
    "T15n0614_001:0277a19_77": "言：有大名聲。",
    "T15n0614_001:0277a19_78": "復次婆名女根。",
    "T15n0614_001:0277a19_79": "婆名吐。",
    "T15n0614_001:0277a20_80": "永棄女根，故女根吐也)。",
    "T15n0614_001:0277a21_0": "爾時，復念二佛神德，三四五佛乃至無量盡虛空界，皆悉如是。",
    "T15n0614_001:0277a22_1": "復還見一佛，能見一佛作十方佛，能見十方佛作一佛。",
    "T15n0614_001:0277a23_2": "能令一色作金、銀、水精、毘琉璃色，隨人意樂悉令見之。",
    "T15n0614_001:0277a24_3": "爾時惟觀二事：虛空佛身及佛功德，更無異念，心得自在意不馳散，是時得成念佛三昧。",
    "T15n0614_001:0277a26_4": "若心馳散念在五塵，若在六覺者，當自勗勉剋勵其心，強制伏之！",
    "T15n0614_001:0277a28_5": "如是思惟人身難得、佛法難遇，故曰：「眾明日為最、諸智佛為最。」",
    "T15n0614_001:0277a29_6": "所以者何？",
    "T15n0614_001:0277b01_0": "佛興大悲，常為一切故，頭目髓腦救濟眾生，何可放心不專念佛而孤負重恩？",
    "T15n0614_001:0277b02_1": "若佛不出世，則無人道、天道、涅槃之道；若人香華供養，以骨、肉、血、髓起塔供養，未若行人以法供養得至涅槃。",
    "T15n0614_001:0277b05_2": "雖然猶負佛恩，設當念佛空無所獲，猶應勤心專念不忘，以報佛恩，何況念佛得諸三昧智慧成佛，而不專念？",
    "T15n0614_001:0277b07_3": "是故行者常當專心令意不散，既得見佛請質所疑，是名念佛三昧。",
    "T15n0614_001:0277b09_4": "除滅等分及餘重罪。",
    "T15n0614_001:0277b10_0": "坐禪三昧經卷上"
}