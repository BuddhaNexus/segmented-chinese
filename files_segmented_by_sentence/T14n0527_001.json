{
    "T14n0527_001:0801c24_0": "佛說逝童子經",
    "T14n0527_001:0801c26_0": "西晉沙門支法度譯",
    "T14n0527_001:0801c27_0": "聞如是：一時，佛在羅閱祇耆闍崛山中。",
    "T14n0527_001:0801c27_1": "平旦從諸比丘，被袈裟持應器入城分衛。",
    "T14n0527_001:0801c28_2": "佛行向富迦羅越門，富迦羅越有子，年十六，名曰逝，時在第三門內遙見佛來，身有奇相容貌端正，心意安靜諸根寂寞，項中光出影耀殊絕，炎明熾盛，若日之淨月盛滿時悉照門內。",
    "T14n0527_001:0802a04_0": "逝見佛如是，心中歡喜肅然而敬，便趨上堂，為母說偈言：「金光色百餘，　　希此所見聞，　今來住在外，　　當給其所求。",
    "T14n0527_001:0802a08_0": "　威儀過梵王，　　光顏殊諸天，　哀我故來耳，　　願以持與之。」",
    "T14n0527_001:0802a10_0": "其母聞逝言，即告曰：「如汝所稱者，其人豈貧窮？",
    "T14n0527_001:0802a11_1": "何為當乞兒耶？",
    "T14n0527_001:0802a11_2": "一何惑哉！",
    "T14n0527_001:0802a11_3": "今所言者殊不合義。」",
    "T14n0527_001:0802a12_4": "爾時，佛便以神足現化，放身光明徹照七重門內，盡為大明。",
    "T14n0527_001:0802a13_5": "逝感佛威神，復為母說偈言：「譬如人見火，　　端自投其中，　不善向佛者，　　自賊亦如是。",
    "T14n0527_001:0802a17_0": "　天人中獨尊，　　至聖無復上，　是最可供養，　　施必得大利。",
    "T14n0527_001:0802a19_0": "　今所有食分，　　願取用與我，　欲以奉上尊，　　此歡難常值。」",
    "T14n0527_001:0802a21_0": "其母即以所有好衣及食具與逝，逝持出詣佛所，以頭面著地，為佛作禮，却住一面，叉手白佛言：「今我見如來，虔心恭敬注意於佛，惟以加哀受己所施。」",
    "T14n0527_001:0802a24_1": "佛應時受之，為逝說偈言：「汝以伏慳意，　　能善修治施，　今日供養佛，　　所念莫不吉。」",
    "T14n0527_001:0802a27_0": "逝聞佛所語，即自說偈言：「我不願富貴，　　亦弗望釋梵，　但願最智慧，　　如佛而無上。」",
    "T14n0527_001:0802b01_0": "爾時，天帝釋下立逝前，說偈言：「纔用一布施，　　欲求佛者難，　道常世世施，　　積若須彌寶。",
    "T14n0527_001:0802b04_0": "　經歷千億劫，　　恒行慈愛心，　不可以一施，　　得覺無上道。」",
    "T14n0527_001:0802b06_0": "逝即答天帝釋，說偈言：「譬如大工匠，　　欲伐巨木者，　猶不一下斧，　　便以斷大樹。",
    "T14n0527_001:0802b09_0": "　斧斫稍以漸，　　可盡太山木，　剝業從微得，　　求道亦如是。",
    "T14n0527_001:0802b11_0": "　明不用一施，　　而得成大道，　我有信精進，　　必為世間將。」",
    "T14n0527_001:0802b13_0": "天帝釋復為逝說偈言：「不如求尊天，　　釋梵易可得，　尠能應佛法，　　佛道甚難得。」",
    "T14n0527_001:0802b16_0": "逝答天帝釋，說偈言：「設使一天下，　　滿中火洞然，　吾以身遍投，　　終不捨佛意。",
    "T14n0527_001:0802b19_0": "　假令一切人，　　皆共賊害我，　願常慈心向，　　終不廢大道。",
    "T14n0527_001:0802b21_0": "　脆哉釋梵天，　　彼皆為死法，　願歸一切智，　　勇若師子雄。」",
    "T14n0527_001:0802b23_0": "天帝釋復為逝說一偈言：「快哉得善利！",
    "T14n0527_001:0802b24_1": "　　乃有敬在佛，　專精向大道，　　想汝必作佛。」",
    "T14n0527_001:0802b26_0": "逝答天帝釋，說偈言：「天王且勿疑，　　於斯無上道，　精進吾匪懈，　　會於世為佛。」",
    "T14n0527_001:0802b29_0": "於是，天帝釋默然。",
    "T14n0527_001:0802b29_1": "時佛為逝說偈言：「汝已於往世，　　敬事八千佛，　心常願大道，　　欲得安群生。",
    "T14n0527_001:0802c03_0": "　後十二億劫，　　終不墮惡道，　但多修德善，　　恒以興尊意。",
    "T14n0527_001:0802c05_0": "　汝當百億返，　　作王遮迦越，　亦為四天王，　　每輒行正法。",
    "T14n0527_001:0802c07_0": "　又當為帝釋，　　未常遠梵行，　後生兜術天，　　然則道德成。",
    "T14n0527_001:0802c09_0": "　當居千國界，　　中央得作佛，　名曰須彌劫，　　一切莫不事。",
    "T14n0527_001:0802c11_0": "　千國各橫廣，　　四百八十里，　宮牆之嚴飾，　　一切皆以寶。",
    "T14n0527_001:0802c13_0": "　初會說法時，　　六十千億人，　為弟子得度，　　皆得阿羅漢；　再會說經時，　　四十千億人，　皆入羅漢慧，　　所度為甚眾；　三會說經時，　　所度甚眾多，　離垢入淨慧，　　悉得無所著。",
    "T14n0527_001:0802c19_0": "　是時佛剎中，　　無有亂惡眾，　皆悉向道法，　　一切行忠直。",
    "T14n0527_001:0802c21_0": "　疾病之憂苦，　　都已無是鬼，　時人皆和睦，　　展轉相念安。",
    "T14n0527_001:0802c23_0": "　天日三時雨，　　纔足掩土塵，　寒暑常調適，　　度人若干種。",
    "T14n0527_001:0802c25_0": "　族姓之男女，　　若欲興善意，　敬愛於佛者，　　供養當如此。",
    "T14n0527_001:0802c27_0": "　吾今敷演是，　　菩薩所當行，　面於正覺前，　　即得佛慧眼。",
    "T14n0527_001:0802c29_0": "　諸佛無有數，　　經法不可盡，　若以無數敬，　　福報亦無量。」",
    "T14n0527_001:0803a02_0": "佛說是決已，迦羅越子逝、天帝釋，及諸比丘，聞經歡喜，皆前為佛作禮而去。",
    "T14n0527_001:0803a04_0": "逝童子經"
}