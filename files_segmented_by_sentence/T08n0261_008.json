{
    "T08n0261_008:0899a02_0": "大乘理趣六波羅蜜多經卷第八",
    "T08n0261_008:0899a04_0": "罽賓國三藏般若奉　詔譯",
    "T08n0261_008:0899a05_0": "靜慮波羅蜜多品第九之一",
    "T08n0261_008:0899a06_0": "爾時，佛薄伽梵處種種摩尼寶王師子之座，為無量無數大菩薩摩訶薩眾之所圍遶——是諸菩薩，或現天身天眾圍遶，或現龍身龍眾圍遶，乃至或現非人身非人眾圍遶，或現菩薩身菩薩眾圍遶——光明晃曜普及大會靡不周遍。",
    "T08n0261_008:0899a11_1": "時慈氏菩薩摩訶薩即從座起，偏袒右肩右膝著地，合掌恭敬而白佛言：「大聖世尊以大慈悲，利益安樂諸菩薩眾，已說精進波羅蜜多。",
    "T08n0261_008:0899a14_2": "唯願哀愍，宣說靜慮波羅蜜多，令諸有情起大乘行。",
    "T08n0261_008:0899a15_3": "云何思惟、云何修習如是靜慮波羅蜜多而得圓滿？",
    "T08n0261_008:0899a16_4": "唯願宣說？",
    "T08n0261_008:0899a16_5": "我等樂聞。」",
    "T08n0261_008:0899a17_0": "爾時薄伽梵告慈氏菩薩摩訶薩言：「善哉，善哉！",
    "T08n0261_008:0899a18_1": "善男子！",
    "T08n0261_008:0899a18_2": "汝今能問如是深義，利益安樂一切有情。",
    "T08n0261_008:0899a19_3": "汝等諦聽善思念之，吾當為汝分別解說。",
    "T08n0261_008:0899a20_4": "若善男子、善女人，發阿耨多羅三藐三菩提心，應作如是諦念思惟：『佛道懸遠無人能到，唯有一法饒益有情，所謂正定。",
    "T08n0261_008:0899a22_5": "若諸菩薩未獲此定，其心未得清淨不動，生死涅槃無有二相。』",
    "T08n0261_008:0899a24_6": "由此義故，為度眾生，以巧方便精勤修習相應靜慮無相正智，猶如虛空清淨無垢常住不變。",
    "T08n0261_008:0899a26_7": "復觀此定猶如滿月，一切妄想猶若浮雲，又此正定如清涼風，能除虛空一切雲翳，朗然清淨光明照曜，一切有情見皆生喜。",
    "T08n0261_008:0899a29_8": "如是滿月光明莊嚴，能施有情清涼安樂。",
    "T08n0261_008:0899b01_9": "如是靜慮清涼之風，能除性空妄想雲翳。",
    "T08n0261_008:0899b02_10": "正定滿月出現世間大悲光明，能除有情諸煩惱熱，使得清淨安樂涅槃。」",
    "T08n0261_008:0899b03_11": "爾時薄伽梵而說頌言：「靜慮能生智，　　定復從智生，　佛果大菩提，　　定慧為根本。",
    "T08n0261_008:0899b07_0": "　供養讀誦持，　　施戒及安忍，　正智見不二，　　無二何可得。",
    "T08n0261_008:0899b09_0": "　靜慮為親友，　　究竟不相離，　世間一切法，　　身歿皆相捨，　未來無善伴，　　父母不能救，　況餘諸眷屬，　　唯靜慮能護。",
    "T08n0261_008:0899b13_0": "　捨此身命時，　　如棄於土木，　親戚皆相離，　　唯禪定隨逐。",
    "T08n0261_008:0899b15_0": "　此身不堅固，　　散亂造諸惡，　若不修禪定，　　死墮三惡趣。",
    "T08n0261_008:0899b17_0": "　如人理家務，　　事畢應止息，　如牛踐穀時，　　被捶猶應食。",
    "T08n0261_008:0899b19_0": "　如盲還本處，　　慣習不失路，　若人樂修定，　　必歸空寂舍。",
    "T08n0261_008:0899b21_0": "　眾生妄心起，　　如翳見空花，　唯定慧能治，　　諸佛說如是。",
    "T08n0261_008:0899b23_0": "　眾生心躁動，　　猶如旋火輪，　若欲止息時，　　無過修靜慮。",
    "T08n0261_008:0899b25_0": "　若於一念中，　　不勤修靜慮，　如人遭賊劫，　　身命難保全。",
    "T08n0261_008:0899b27_0": "　捨定修餘業，　　雖獲大果報，　猶如雜毒藥，　　智者不應食。",
    "T08n0261_008:0899b29_0": "　財寶如塵穢，　　盛色方駛流，　若不勤修定，　　甘露門難啟。",
    "T08n0261_008:0899c02_0": "　如薪火所燒，　　壯年老所逼，　愚不修靜慮，　　為欲之所害？",
    "T08n0261_008:0899c04_0": "　一切無常吞，　　皆由貪五欲，　禪定棄不修，　　云何得常住？",
    "T08n0261_008:0899c06_0": "　如人煑少米，　　惜薪燒栴檀，　捨定不修行，　　散亂亦如是。",
    "T08n0261_008:0899c08_0": "　愚人耽睡眠，　　流轉生死海，　犛牛自愛尾，　　貪惜喪其軀。",
    "T08n0261_008:0899c10_0": "　輪王壽盡時，　　七寶皆散失，　大臣及妃后，　　一切無隨者。",
    "T08n0261_008:0899c12_0": "　唯有修靜慮，　　隨逐不相離，　智者樂修行，　　必到涅槃岸。",
    "T08n0261_008:0899c14_0": "「復次，慈氏！",
    "T08n0261_008:0899c14_1": "若菩薩摩訶薩欲修靜慮波羅蜜多，先當親近大善知識，復應遠離諸惡知識。",
    "T08n0261_008:0899c16_0": "世間不善及惡名聞由惡友生，諸善法利名聞福德，皆因善友之所生起，以依善友受持淨戒莊嚴法身。",
    "T08n0261_008:0899c18_1": "破戒之人如燋穀種，一切善法皆不得生，況能滋長無漏深定。",
    "T08n0261_008:0899c19_2": "如是知已，應當一心奉持淨戒，乃至小罪應生怖畏，寧喪身命不毀禁戒，如淨戒中已廣分別。",
    "T08n0261_008:0899c21_3": "復次，菩薩摩訶薩欲修靜慮，先應捨離一切世間治生販賣種殖根栽。",
    "T08n0261_008:0899c23_4": "何以故？",
    "T08n0261_008:0899c23_5": "若不捨離，擾亂其心，何能安住甚深禪定？",
    "T08n0261_008:0899c24_6": "以是因緣，菩薩摩訶薩於四威儀，斷除妄想善攝其心，設聞眾聲亦無動亂。",
    "T08n0261_008:0899c26_7": "譬如毒蛇置竹筒內其身自直。",
    "T08n0261_008:0899c26_8": "菩薩亦爾，妄想迴曲，置靜慮中正見端直，不住生死不入涅槃，離諸邪曲。",
    "T08n0261_008:0899c28_9": "若能如是善攝六根不令放逸，眼雖見色而不取相，安住甚深寂靜解脫；耳鼻舌身意亦如是。",
    "T08n0261_008:0900a01_10": "恒以正智觀察思惟：『而此三業所作善根，為是自利？",
    "T08n0261_008:0900a02_11": "為是利他？",
    "T08n0261_008:0900a03_12": "為益現在？",
    "T08n0261_008:0900a03_13": "為益未來？』",
    "T08n0261_008:0900a03_14": "若無如是利益事者，菩薩觀察決定不為。",
    "T08n0261_008:0900a04_15": "猶如世間安立石像，身口意業不動亦然。",
    "T08n0261_008:0900a05_16": "設遇瞋罵應起慈心，或侵利養不生忿恨，或被打罵，應捨本居，自求寂靜無患難處，結跏趺坐正念觀察，以大悲心而為屋宅，智慧為鼓以覺悟杖，而扣擊之。",
    "T08n0261_008:0900a09_0": "告諸煩惱：『汝等當知，諸煩惱賊從妄想生，我法身家有善事起，非汝所為，汝宜速出。",
    "T08n0261_008:0900a10_1": "若不時出，當斷汝命。』",
    "T08n0261_008:0900a11_2": "如是告已，諸煩惱賊尋自退散。",
    "T08n0261_008:0900a12_3": "次於自身善起防護不應放逸，以大悲真言令諸有情所求滿足，以方便慧而為大將，用四念處以為守護，本覺心王住第一義禪定宮闕，安處不動猶若金剛，以智慧劍斬煩惱賊，破生死軍摧伏魔怨，荷負一切，令諸眾生皆得解脫。",
    "T08n0261_008:0900a17_4": "爾時菩薩復語其心：『汝於昔時已發誓願，今當自勉令其圓滿。",
    "T08n0261_008:0900a18_5": "過去如來已記別汝：「當得菩提廣度一切。」",
    "T08n0261_008:0900a19_6": "汝於爾時對十方佛三乘賢聖作是誓願，拔濟一切五趣有情咸令解脫。",
    "T08n0261_008:0900a21_7": "今諸有情無依無怙無救無歸，若入涅槃捨於生死，違本誓願。",
    "T08n0261_008:0900a22_8": "凡諸世間，濡行忠信言尚無二，況汝昔願而不依行。",
    "T08n0261_008:0900a24_9": "汝於今者應當正念一心不動，拔濟有情出生死獄，安置無上大般涅槃。』",
    "T08n0261_008:0900a25_10": "如是思已，住於大乘甚深禪定，是即名為菩薩摩訶薩修習靜慮波羅蜜多。」",
    "T08n0261_008:0900a28_0": "佛告慈氏：「有十六種靜慮波羅蜜多，一切聲聞獨覺所不能知。",
    "T08n0261_008:0900a29_1": "一者了達生死而無生死是菩薩靜慮，安住如來清淨禪故。",
    "T08n0261_008:0900b01_2": "二者於諸禪定不生味著是菩薩靜慮，不住一切定亂相故。",
    "T08n0261_008:0900b02_3": "三者起大悲心是菩薩靜慮，除諸有情二重障故。",
    "T08n0261_008:0900b04_0": "四者增長正定是菩薩靜慮，不如三界見三界故。",
    "T08n0261_008:0900b05_1": "五者成就神通是菩薩靜慮，能了有情諸心行故。",
    "T08n0261_008:0900b06_2": "六者善調伏心是菩薩靜慮，不住調伏不調伏故。",
    "T08n0261_008:0900b07_3": "七者依無相智得淨解脫、超諸禪定是菩薩靜慮，於色無色界得自在故。",
    "T08n0261_008:0900b08_4": "八者寂靜極寂靜是菩薩靜慮，勝出一切聲聞、獨覺諸禪定故。",
    "T08n0261_008:0900b10_5": "九者無能嬈亂是菩薩靜慮，了心清淨本無動故。",
    "T08n0261_008:0900b11_6": "十者對治毀禁是菩薩靜慮，除諸有情煩惱習故。",
    "T08n0261_008:0900b12_7": "十一者入智慧門是菩薩靜慮，善達世間如幻夢故。",
    "T08n0261_008:0900b13_8": "十二者知眾生心是菩薩靜慮，了諸有情本性空故。",
    "T08n0261_008:0900b14_9": "十三者紹三寶種是菩薩靜慮，能現如來出世間故。",
    "T08n0261_008:0900b15_10": "十四者得法自在是菩薩靜慮，了一切法皆佛法故。",
    "T08n0261_008:0900b17_11": "十五者常住不壞是菩薩靜慮，普門示現、用恒寂故。",
    "T08n0261_008:0900b18_12": "十六者遍照一切是菩薩靜慮，法界平等無不鑒故。",
    "T08n0261_008:0900b19_13": "慈氏！",
    "T08n0261_008:0900b19_14": "當知此即名為菩薩摩訶薩十六種靜慮波羅蜜多，一切聲聞獨覺所未曾有。",
    "T08n0261_008:0900b21_15": "「復次，慈氏！",
    "T08n0261_008:0900b21_16": "菩薩摩訶薩於此勝三摩地，如是發起。",
    "T08n0261_008:0900b22_17": "如人要火，取木作燧，以手鑽搖，勤求不懈方得火生；若數休息，終難得火。",
    "T08n0261_008:0900b24_18": "菩薩摩訶薩亦復如是，求種智火，以定為燧，安忍為手，精勤不息，便能發生一切智火。",
    "T08n0261_008:0900b26_19": "是火生已燒煩惱薪，以布施水沐浴清淨，用持戒香塗摩其身，處大悲座受法王位，雨大法雨利樂有情，至大涅槃安樂解脫。",
    "T08n0261_008:0900b28_20": "「復次，慈氏！",
    "T08n0261_008:0900b29_21": "若諸菩薩心未純熟，於三摩地心有動轉，猶如惡馬難可調伏，當知是人退失禪定。",
    "T08n0261_008:0900c02_0": "應於如是勝三摩地，四威儀中無暫放捨。",
    "T08n0261_008:0900c02_1": "若諸菩薩三種心生：一者懶惰，二者精進，三非勤惰。",
    "T08n0261_008:0900c04_2": "如是知已，應善調伏勤加精進，當除懈怠、懶惰、睡眠及世緣務治生艱難。",
    "T08n0261_008:0900c05_3": "若離勤惰，其心正直湛然寂靜。",
    "T08n0261_008:0900c06_4": "如人遠行，速即疲極緩即不至，遲疾處中任運能達。",
    "T08n0261_008:0900c07_5": "菩薩摩訶薩亦復如是，應以中道安止其心，設身火然安處不動，住三摩地亦無味著，以大智力常住寂靜，於生死海拔濟有情令得解脫，應以十六種三摩地印記別其心，於剎那中有少動念。",
    "T08n0261_008:0900c12_0": "應當觀察，以正智鉤制令止住，精勤不息修行靜慮波羅蜜多。",
    "T08n0261_008:0900c14_0": "「復次，慈氏！",
    "T08n0261_008:0900c14_1": "菩薩摩訶薩修靜慮者，有五種障，一切有情皆被覆翳，所謂五蓋：一者貪欲，二者瞋恚，三者掉悔，四者昏眠，五者疑蓋。",
    "T08n0261_008:0900c16_2": "除此五蓋，方得禪定身心不動。",
    "T08n0261_008:0900c17_3": "是故菩薩而觀察之：『何因而起？",
    "T08n0261_008:0900c18_4": "云何遠離？』",
    "T08n0261_008:0900c18_5": "菩薩應當先觀色欲猶如水月，水動月動、心生法生、貪欲之心亦復如是，念念不住速起速滅。",
    "T08n0261_008:0900c20_6": "復觀色欲猶如蟒蛇在曠野中，瞋毒發時頭如蔭蓋，行人熱逼投此蓋下，為毒所觸因致命終。",
    "T08n0261_008:0900c22_7": "貪欲之人亦復如是，行於生死曠野磧中，妄見欲境生染著心，欲想纔起喪失禪定，是即名為貪欲障蓋。",
    "T08n0261_008:0900c25_8": "復次觀於欲性，如地獄火，燒炙有情；如水瀑流，漂沒一切；無有慈悲，猶如羅剎損害有情，亦如獄卒損人手足；猶如利刀、復如魁膾，斷眾生命；又如磣毒，犯必命終；如墜高山，受大苦惱；如夜黑闇，無所知見；如白癩病，不可療治；又如大海難使乾竭，貪欲深廣過於巨海；五欲麁重如妙高山；如緊波果端正可觀，若人執之觸便喪命；如屠羊柱，懸者必亡；如熱金冠，戴之燒死。",
    "T08n0261_008:0901a03_9": "猶如過去轉輪聖王、釋提桓因、四天王等，及諸力士、那羅延天一切有情，皆因貪欲興兵相伐，所積身骨如毘富羅山，過去既然，現在未來亦復如是。",
    "T08n0261_008:0901a06_10": "復次，世間之人，於己親屬父母兄弟極相憐愛，乃至身命無所悋惜，為貪欲故更相憎嫉，起毒惡心互相殺害。",
    "T08n0261_008:0901a09_11": "貪色之人有二苦因：一者富貴為貪色欲，受諸卑賤種種輕欺。",
    "T08n0261_008:0901a10_12": "二者為貪欲刀挑智慧眼，無所分別猶如盲人。",
    "T08n0261_008:0901a11_13": "為此因緣，死墮地獄受無量苦。",
    "T08n0261_008:0901a12_14": "復次，貪欲之人心無厭足如火添薪，亦如國王貪於土境，亦如商主貪其財利，如求慧解貪於聽聞，如諸菩薩樂度眾生，如是等人各於己事皆無厭足。",
    "T08n0261_008:0901a15_15": "貪欲之人亦復如是無有厭足，求於欲境憂苦艱難，得已守護纏縛倍增，死墮地獄受大劇苦。",
    "T08n0261_008:0901a18_16": "求靜慮者，常於如是色欲怨家不應想念，況親近之。",
    "T08n0261_008:0901a19_17": "以是名為貪欲重蓋。",
    "T08n0261_008:0901a19_18": "「復次，瞋恚蓋者，如耽酒人飲已色變，瞋恚亦爾顏容改變，作種種相身心戰掉，或行毀謗損惱自他。",
    "T08n0261_008:0901a21_19": "瞋火燒心何能修定？",
    "T08n0261_008:0901a22_20": "劫功德賊無過瞋恚，修靜慮者應當遠離。",
    "T08n0261_008:0901a24_0": "「復次，掉悔蓋者，猶如狂人身心錯亂，或緣親里國邑壽命苦樂等事妄起尋求，生善惡念追悔所作。",
    "T08n0261_008:0901a26_1": "如是躁動不能寂靜，覆蔽行捨障奢摩他，如是名為掉悔重蓋。",
    "T08n0261_008:0901a27_2": "「復次，昏眠蓋者，疲極[夢-夕+登]懵顰申欠呿昏昧不任，能覆輕安、障觀慧品。",
    "T08n0261_008:0901a29_3": "修靜慮者應當除棄、是則名為昏眠重蓋。",
    "T08n0261_008:0901b01_4": "「復次，疑惑蓋者，常懷疑惑理事不决，障礙施、戒、安忍、精進、禪定、智慧三世因果，三寶性相皆不顯現。",
    "T08n0261_008:0901b03_5": "如何能生微妙靜慮？",
    "T08n0261_008:0901b03_6": "是名疑蓋。",
    "T08n0261_008:0901b04_7": "「由此五蓋，學行難成，戒、定、慧門不能顯了。",
    "T08n0261_008:0901b05_0": "如是知已，審諦思惟，修定之人應當遠離。",
    "T08n0261_008:0901b05_1": "精勤修習能除欲苦，獲深禪定而不味著，由此靜慮起五神通。",
    "T08n0261_008:0901b07_2": "云何為五？",
    "T08n0261_008:0901b07_3": "所謂天眼、天耳、他心、宿住、神境智證通。",
    "T08n0261_008:0901b08_4": "云何名為天眼智通？",
    "T08n0261_008:0901b08_5": "以天眼力徹見十方無量無邊諸佛世界，所有一切眾生之類——若卵生，若胎生、濕生、化生，有色無色，有想無想非有想非無想等一切有情——如觀掌中阿摩勒果。",
    "T08n0261_008:0901b12_6": "如是有情，皆被諸苦之所纏縛。",
    "T08n0261_008:0901b13_7": "菩薩觀已起大悲心，此等有情墮生死海糞穢大坑，我今云何放捨不救？",
    "T08n0261_008:0901b14_8": "以是應當勤加精進身心無倦，便能發起念佛三昧。",
    "T08n0261_008:0901b16_0": "以定力故，能見十方一切諸佛遍滿虛空，坐金剛座成等正覺，或見諸佛初轉法輪，或見諸佛往於天上，或見如來從寶階下，或見如來入里乞食，或見如來隨根說法——或為國王、大臣、長者、居士、婆羅門身如應說法，或為苾芻、苾芻尼、信男、信女如應說法；或現天、龍、藥叉、阿蘇羅、健闥婆、迦嚕羅、緊捺羅、摩呼洛迦、人非人等，薜荔多、畢舍遮、鳩畔吒、補呾那、迦吒補呾那、閻摩羅王、餓鬼、傍生，各隨本音，皆言：『如來為我說法。』",
    "T08n0261_008:0901b25_1": "悉得解悟歡喜踊躍；或見諸佛為諸菩薩說六波羅蜜，或為緣覺說十二因緣，或為聲聞說四諦法，或勸有情安十善道；或見諸佛現梵王身如應說法，或現帝釋身如應說法，或現護世四王身如應說法，或現大自在天身如應說法，或現那羅延天身如應說法，或現日天子身如應說法，或現月天子身如應說法，或現龍、神、藥叉、諸仙、婆羅門等身如應說法，或有應見轉輪王身、國王、宰官、諸男女身，和上、阿闍梨及佛如來尊重弟子，皆為現之，如應說法；或現地獄、餓鬼、傍生異類之身而為說法，各各聞已，離諸苦難及離飢渴，不相殘害慈心相向——或有應見娑羅樹林入般涅槃，而為現之如應說法；或有應見般涅槃後分布設利起諸塔廟而為現之，令申供養而得解脫。",
    "T08n0261_008:0901c11_2": "如是諸佛現種種相，皆令得度生老病死。",
    "T08n0261_008:0901c12_3": "如是諸相遍滿虛空，皆佛神通自在變現，種種奇特諸希有事。",
    "T08n0261_008:0901c13_4": "菩薩雖見如是種種神通變化，但名靜慮所起天眼，不得名為波羅蜜多。",
    "T08n0261_008:0901c16_0": "「復次，菩薩摩訶薩所得天眼，勝於一切天龍八部、有學無學聲聞獨覺所得天眼，最上最勝最妙最尊、最極明淨最大勢力。",
    "T08n0261_008:0901c18_1": "以此天眼能見過去無量無邊諸佛菩薩，行住坐臥種種威儀種種行門，禪定解脫十地妙智，陀羅尼門無礙辯才，善巧方便悉令圓滿。",
    "T08n0261_008:0901c21_2": "如是菩薩天眼清淨，見諸色像無有障礙，無染無著不取一切色像之相，能離一切隨眠執見。",
    "T08n0261_008:0901c23_3": "然其眼根本性清淨，亦不依止一切境界。",
    "T08n0261_008:0901c24_4": "又此眼根不從一切隨眠煩惱習氣所生，亦無染著不迷不亂亦無翳障無復分別，不為一切諸煩惱障及所知障之所纏縛，於一切法而得自在。",
    "T08n0261_008:0901c28_0": "又此眼根，能了一切諸法平等住真解脫，能知一切差別根性無能壞相，於一剎那能見一切有情之類。",
    "T08n0261_008:0902a01_1": "又此天眼體性明淨，能離一切濁亂之法，而能覺知慈悲之性，不捨有情，亦無縛著無貪無害。",
    "T08n0261_008:0902a03_2": "又此天眼勝義境界，從真諦生，智為先導，住於大悲，了達諸法及甚深義，離諸戲論。",
    "T08n0261_008:0902a05_3": "如所見聞能如實說，遠離一切諸不善法，趣向無上正等菩提心無障礙。",
    "T08n0261_008:0902a07_0": "見慳悋者勸令捨施，見毀禁者生悲愍心，見多瞋者令住安忍，見懈怠者令起精進，見散亂者令修靜慮，見愚癡者令學智慧，行邪徑者示以正道，狹劣心者示以大乘，令諸有情入一切智，發勝神通圓滿菩提一切智智。",
    "T08n0261_008:0902a11_1": "慈氏！",
    "T08n0261_008:0902a12_2": "當知此即名為菩薩摩訶薩修行靜慮所起清淨天眼智通。",
    "T08n0261_008:0902a14_0": "「復次，慈氏！",
    "T08n0261_008:0902a14_1": "云何名為菩薩摩訶薩修行靜慮波羅蜜多起天耳通？",
    "T08n0261_008:0902a15_2": "所謂以天耳力，勝於一切天龍八部、聲聞、獨覺，菩薩摩訶薩所得天耳最上最勝最妙最尊、最極明淨有大勢力。",
    "T08n0261_008:0902a17_3": "何以故？",
    "T08n0261_008:0902a18_4": "由此功德迴向無上正等菩提。",
    "T08n0261_008:0902a18_5": "菩薩摩訶薩以此天耳，能聞十方無量世界諸佛如來、獨覺、聲聞、天龍八部、人與非人乃至地獄、餓鬼、畜生、情非情等所有音聲。",
    "T08n0261_008:0902a21_6": "悉皆得聞彼諸有情若干種心，三業差別所出音聲，如是菩薩皆如實知。",
    "T08n0261_008:0902a23_7": "凡所發言作善惡因，起貪著語迷惑之聲，亦如實知。",
    "T08n0261_008:0902a24_8": "或有言音理雖真正言詞麁獷，或有言音理雖不正言詞柔軟，或有言音二俱妙好，或有言音二俱麤鄙，以此天耳皆如實知。",
    "T08n0261_008:0902a27_9": "又此天耳能聞一切凡聖之聲，於凡不厭、於聖不忻，於賢聖境起愛樂心，於凡夫境起大悲心。",
    "T08n0261_008:0902a29_10": "如是一切前中後際所有音聲，皆如實知，不生執著。",
    "T08n0261_008:0902b01_11": "又此天耳，普聞十方無量無邊所有世界一切諸佛說法音聲，皆如實知，心無錯亂亦不忘失，隨根為說，了知法性無堅不堅、非虛非實。",
    "T08n0261_008:0902b04_12": "聞一如來所說正法，無邊諸佛所有法門一時悉聞，不錯不亂、不相妨礙，悉能領受文字章句，義理性相皆如實知。",
    "T08n0261_008:0902b07_13": "又聞如來為諸眾生各隨類音而為說法，令諸有情了真實相皆得解脫。",
    "T08n0261_008:0902b08_14": "以此功德迴向如來清淨天耳，願於未來不聞一切聲聞、獨覺二乘之名。",
    "T08n0261_008:0902b10_15": "慈氏！",
    "T08n0261_008:0902b10_16": "當知此即名為菩薩摩訶薩修行靜慮所起清淨天耳智通。",
    "T08n0261_008:0902b12_0": "「復次，慈氏！",
    "T08n0261_008:0902b12_1": "云何名為菩薩摩訶薩他心智通？",
    "T08n0261_008:0902b13_0": "所謂一切有情過去未來現在之心，善、惡、無記皆悉能知。",
    "T08n0261_008:0902b14_1": "復知過去一切有情所作諸業因果差別。",
    "T08n0261_008:0902b15_2": "又知眾生大心小心非大小心，有欲無欲有垢無垢心，愚心智心廣心略心，定亂縛脫勝劣差別，上心下心皆悉知之。",
    "T08n0261_008:0902b17_3": "又知有情布施、持戒、忍辱、精進、禪定、智慧，有相無相慈悲喜捨相應之心，聲聞、獨覺、大乘菩薩相應之心，此諸有情能具如是善根之因。",
    "T08n0261_008:0902b21_0": "或復有情生於貴族所為下劣，或生下賤心性清淨，或心性不善所為清淨，或二俱清淨或二俱不善。",
    "T08n0261_008:0902b23_1": "如是有情過去所有心行差別皆如實知，隨其所應而為說法，此即名為了知過去一切有情他心智通。",
    "T08n0261_008:0902b25_2": "復能了知未來有情現在布施，能生未來淨持戒因。",
    "T08n0261_008:0902b26_3": "復知有情現在持戒，能生未來安忍之因。",
    "T08n0261_008:0902b27_4": "又知現在安忍因緣，能生未來精進之因。",
    "T08n0261_008:0902b28_5": "又知有情現在精進，能生未來靜慮之因。",
    "T08n0261_008:0902b29_6": "又知有情現修相善，能生未來無相慧因。",
    "T08n0261_008:0902c01_7": "又知有情現修小善，能作未來大乘之因。",
    "T08n0261_008:0902c02_8": "如是諸心因緣相貌，菩薩摩訶薩皆如實知，隨緣救拔心無勞倦，令諸有情深入佛慧無有增減。",
    "T08n0261_008:0902c04_9": "如是說法無有斷絕，未曾於法生慳悋心，此即菩薩能知未來他心智通。",
    "T08n0261_008:0902c06_10": "復知現在一切有情，有貪欲心無貪欲心，有過失心無過失心，愚心智心，廣心略心，定心亂心，動心不動心，縛無縛心，垢無垢心，廣大心無量心上下心，皆如實知。",
    "T08n0261_008:0902c09_11": "一一有情無量煩惱之所繫縛，皆如實知。",
    "T08n0261_008:0902c10_12": "如是知已，隨根差別如應說法，了心無心不著自他，以善方便禪定智慧，決擇有情根性利鈍，永斷生死煩惱根源，了本性空圓滿無缺，無染無著亦無過失，無滓無穢亦無麁澁，了知諸法如幻如化，能知有情心行差別。",
    "T08n0261_008:0902c15_13": "慈氏！",
    "T08n0261_008:0902c15_14": "當知此即名為菩薩摩訶薩修行靜慮所起清淨他心智通。",
    "T08n0261_008:0902c18_0": "「復次，慈氏！",
    "T08n0261_008:0902c18_1": "云何名為菩薩摩訶薩修行靜慮波羅蜜多起宿住隨念智證通？",
    "T08n0261_008:0902c19_2": "所謂住不動地得法平等，善能了知諸法實性，清淨智慧住奢摩他、毘鉢舍那止觀相應，於一切事心無忘失，智為先導三業清淨，福德、智慧二種莊嚴，自然覺悟不由師教，到於涅槃常樂彼岸。",
    "T08n0261_008:0902c24_3": "菩薩摩訶薩以如是智，能憶過去一生二生若十二十乃至一劫百千萬億那庾多劫若成若壞，皆悉憶知。",
    "T08n0261_008:0902c26_4": "彼諸劫中如是有情，生如是家，如是父母，如是種族，如是姓字，如是相貌色力壽量苦樂等事，無不明了。",
    "T08n0261_008:0902c28_5": "又諸有情此滅彼生，種種家族自身他身，無量劫生悉皆憶念。",
    "T08n0261_008:0903a01_6": "及彼生處所有善根及相勸發，憶念知已，悉皆迴向無上菩提。",
    "T08n0261_008:0903a02_7": "又觀過去生死之身，無常、苦、空、無我、不淨，如是知已，於諸色相壽命修短富貴自在不生我慢，不求釋、梵、護世四王、人天果報，但以大悲利樂有情隨願受生。",
    "T08n0261_008:0903a06_8": "又知過去無量生中所造惡業，深生媿悔，於現在世能捨身命不造諸惡，於無量世所有善業悉皆迴向阿耨多羅三藐三菩提，普施法界一切有情，不求世間最上果報，紹三寶種盡未來際，無有斷絕永無休息。",
    "T08n0261_008:0903a10_9": "慈氏！",
    "T08n0261_008:0903a11_10": "當知此即名為菩薩摩訶薩修行靜慮所起清淨宿住智通。",
    "T08n0261_008:0903a13_0": "「復次，慈氏！",
    "T08n0261_008:0903a13_1": "云何名為菩薩摩訶薩修行靜慮波羅蜜多起神境智通利樂無盡？",
    "T08n0261_008:0903a14_2": "所謂菩薩住不動地得真寂靜，除去憂苦、尋、伺、喜、樂、出入息等，不生不滅住真法界，能現種種神通變化——或身如火聚放大光明，遍滿三千大千世界；或身上出水如注大雨；捫摸日月威光自在；或現大身上至梵天；或現小身猶如芥子；或震動大地如水濤波；或以一身而現多身，或以多身還復一身；或隱或顯說種種法；或沒山石，或復直過若上若下，如電流光往還自在，行坐空中如鳥飛翔；或履地如水履水如地，出沒自在無所障礙——如是神力皆為利樂一切有情。",
    "T08n0261_008:0903a25_3": "復以大悲普門示現——或現佛身或菩薩身，聲聞、獨覺、釋、梵等身，及諸異類種種之身——隨其根性皆悉為現，隨其樂欲而為說法。",
    "T08n0261_008:0903a28_4": "或諸有情恃其力勢而起貢高，隨彼所應而為現身調伏說法。",
    "T08n0261_008:0903a29_5": "或為釋、梵、護世四王、那羅延等諸大力士，為降伏故，舉妙高山擲置他方無量世界，猶如擲彼阿摩勒果還置本處，而諸天人無往來想，菩薩神力亦無損減。",
    "T08n0261_008:0903b04_6": "又復於此三千大千世界，上至色究竟天、下至水際，以其右手掌此世界住經一劫，行住坐臥而無妨礙，還置本處，而諸有情水性之屬亦無嬈害，都不覺知往來之想。",
    "T08n0261_008:0903b07_7": "如是菩薩示現自在神通力時，令諸有情驕慢之心悉皆調伏，而為說法。",
    "T08n0261_008:0903b10_0": "「復次，菩薩以神通力，隨意所欲皆得自在，如如意寶所求皆得。",
    "T08n0261_008:0903b11_1": "或變大海而為牛跡，或以牛跡而為大海。",
    "T08n0261_008:0903b12_2": "或現火災至於初禪，或現水災至於二禪，或現風災至於三禪。",
    "T08n0261_008:0903b13_3": "或變水作火、變火為水。",
    "T08n0261_008:0903b14_4": "如是種種上中下法，隨心變化而得自在，更無有人能動轉者，除佛世尊，餘無能壞。",
    "T08n0261_008:0903b16_5": "菩薩以此廣大神變，隨其根緣說廣略法，令諸有情而得解脫。",
    "T08n0261_008:0903b17_6": "如是菩薩自在神力，一切天魔及煩惱魔所不能障，以是菩薩過彼天魔及煩惱魔入佛境界，隨其根緣拔濟有情得大自在，常不斷絕無能動轉。",
    "T08n0261_008:0903b20_7": "慈氏！",
    "T08n0261_008:0903b21_0": "當知此即名為菩薩摩訶薩修行靜慮所起神境智通化用無盡。",
    "T08n0261_008:0903b22_1": "如是五通但名靜慮，不得名為波羅蜜多。",
    "T08n0261_008:0903b24_0": "「復次，慈氏！",
    "T08n0261_008:0903b24_1": "若諸菩薩得此通已，精勤修習靜慮波羅蜜多，於無上菩提得不退轉。",
    "T08n0261_008:0903b25_2": "譬如貧人掘一伏藏，未見異相猶懷懈慢，穿掘不已漸見少相，勇銳精勤無有休息，以不息故便能得之。",
    "T08n0261_008:0903b28_3": "菩薩摩訶薩亦復如是，未得阿耨多羅三藐三菩提，日夜精勤修真靜慮不休不息，乃至證得無上菩提。",
    "T08n0261_008:0903c02_0": "「復次，慈氏！",
    "T08n0261_008:0903c02_1": "如是靜慮，一切有情發心非難，長時不懈能成就者是則為難。",
    "T08n0261_008:0903c03_2": "譬如勝軍侵奪他國取之不難，得已善守是則為難。",
    "T08n0261_008:0903c04_3": "外道邪師修定亦爾，不近善友、不聞正法，邪求解脫，獲無色定謂得涅槃，壽盡之時趣地獄報。",
    "T08n0261_008:0903c06_4": "復如癡人畜養毒蛇常飲牛乳。",
    "T08n0261_008:0903c07_5": "所以者何？",
    "T08n0261_008:0903c07_6": "世醫皆言牛乳除毒。",
    "T08n0261_008:0903c08_7": "蛇飲乳已瞋毒轉盛，如是癡人謂蛇毒盡，而摩[打-丁+(改-己)]之，為蛇所螫中毒而死。",
    "T08n0261_008:0903c10_0": "一切眾生亦復如是，日夜畜養如是毒身，為求安樂常供飲食，無常忽至死魔毒發，失諸善法，趣向三塗。",
    "T08n0261_008:0903c13_0": "「復次，慈氏！",
    "T08n0261_008:0903c13_1": "聲聞、獨覺所得靜慮斷煩惱障，無大悲心而入涅槃，非真靜慮。",
    "T08n0261_008:0903c14_2": "凡夫有情身口意業，恒為八萬四千煩惱之所纏縛不得自在。",
    "T08n0261_008:0903c16_3": "譬如有人供養怨家、羅剎惡鬼，供給不已，漸得調伏煩惱怨家，惡羅剎鬼則不如是，供給色香煩惱轉熾難可調伏，何能修習禪定解脫？",
    "T08n0261_008:0903c19_4": "既無禪定何有智慧？",
    "T08n0261_008:0903c19_5": "既無正智十善亦無，當墮地獄餓鬼傍生。",
    "T08n0261_008:0903c20_6": "以是因緣，菩薩摩訶薩應修梵行四無量心，起無緣慈普遍法界。",
    "T08n0261_008:0903c22_0": "何以故？",
    "T08n0261_008:0903c22_1": "菩薩大慈無有齊限，不可思量無邊際故，一切有情遍十方界，菩薩大慈亦復如是。",
    "T08n0261_008:0903c24_2": "譬如虛空無有邊際，菩薩大慈亦復如是。",
    "T08n0261_008:0903c25_0": "以是當知有情無盡，菩薩大慈心亦無盡。",
    "T08n0261_008:0903c25_1": "真空無盡慈亦無盡。",
    "T08n0261_008:0903c26_2": "以是因緣，菩薩大慈真實無盡。」",
    "T08n0261_008:0903c28_0": "爾時慈氏菩薩白佛言：「世尊！",
    "T08n0261_008:0903c28_1": "菩薩普於如是有情起大慈悲，頗有譬喻得宣說者，願為開示。」",
    "T08n0261_008:0904a01_2": "爾時薄伽梵告慈氏菩薩摩訶薩言：「善男子！",
    "T08n0261_008:0904a02_3": "不可以少因緣譬喻而得宣說。",
    "T08n0261_008:0904a02_4": "慈氏！",
    "T08n0261_008:0904a02_5": "當知譬如東方有殑伽沙等世界，南西北方四維上下亦復如是。",
    "T08n0261_008:0904a04_6": "如是十方殑伽沙數世界合為一海，滿中海水，如是十方殑伽沙數世界滿中有情，一一有情各持一毛，取大海水滴於餘處，至滿一劫是海有竭，彼諸有情尚未窮盡。",
    "T08n0261_008:0904a08_7": "善男子！",
    "T08n0261_008:0904a08_8": "如是有情遍於十方殑伽沙數世界，菩薩於彼一一有情起大慈心。",
    "T08n0261_008:0904a09_9": "善男子！",
    "T08n0261_008:0904a10_10": "於意云何，如是慈心有邊際不？」",
    "T08n0261_008:0904a10_11": "慈氏菩薩白佛言：「世尊！",
    "T08n0261_008:0904a11_12": "假使虛空尚可測量，此大慈心不可窮盡。」",
    "T08n0261_008:0904a12_13": "佛告慈氏：「若菩薩摩訶薩聞是慈心無邊無盡不驚怖者，當知是人亦得如是慈心無盡。",
    "T08n0261_008:0904a14_14": "其慈心者能護自他，滅除一切諍訟諸惡，能覆有情所有過失，令諸眾生三業調善，常得安樂離諸怨怖。",
    "T08n0261_008:0904a16_15": "多瞋恨者令其慈忍，息諸戰陣刀兵等苦，悉能救護一切有情。",
    "T08n0261_008:0904a18_0": "離諸欺誑名聞十方，釋梵四王恭敬供養。",
    "T08n0261_008:0904a18_1": "慈心瓔珞以自莊嚴，為諸有情解脫導首。",
    "T08n0261_008:0904a19_2": "能令二乘迴心向大，積集一切菩提資糧。",
    "T08n0261_008:0904a20_3": "不為世福之所屈伏，恒以相好莊嚴其身。",
    "T08n0261_008:0904a21_4": "能除一切諸根殘缺，捨離八難得生人天，行八聖道涅槃正路。",
    "T08n0261_008:0904a23_5": "菩薩修慈不貪五欲，但於有情起平等心。",
    "T08n0261_008:0904a24_6": "行布施時心無分別，護淨尸羅救犯禁者，示安忍力令離瞋恚，所行精進皆順正法，住三摩地慈救一切，發大智慧出離世間。",
    "T08n0261_008:0904a26_7": "煩惱菩提無有二相，無緣大慈降魔軍眾，而能安樂一切有情，此生來生常不捨離。",
    "T08n0261_008:0904a28_8": "行住坐臥恒勸修持，我慢銷除離諸放逸。",
    "T08n0261_008:0904a29_9": "又慈心者慚愧衣服淨戒塗香，能斷世間煩惱習氣，饒益有情施一切樂。",
    "T08n0261_008:0904b02_10": "聲聞慈心唯求自利，菩薩大慈救護一切。",
    "T08n0261_008:0904b04_0": "「復次，慈氏！",
    "T08n0261_008:0904b04_1": "慈有三種：一眾生緣慈，二法緣慈，三無緣慈。",
    "T08n0261_008:0904b05_2": "云何眾生緣慈？",
    "T08n0261_008:0904b05_3": "若初發心，遍觀有情起大慈心。",
    "T08n0261_008:0904b06_4": "云何法緣慈？",
    "T08n0261_008:0904b06_5": "若修行時觀一切法，名法緣慈。",
    "T08n0261_008:0904b07_6": "云何無緣慈？",
    "T08n0261_008:0904b07_7": "得無生忍，無有二相，名無緣慈。",
    "T08n0261_008:0904b08_8": "慈氏！",
    "T08n0261_008:0904b08_9": "當知此即菩薩摩訶薩住真法界大慈心也。」",
    "T08n0261_008:0904b10_0": "大乘理趣六波羅蜜多經卷第八"
}