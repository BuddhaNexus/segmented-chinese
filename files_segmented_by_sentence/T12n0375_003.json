{
    "T12n0375_003:0618c15_0": "大般涅槃經卷第三",
    "T12n0375_003:0618c17_0": "宋代沙門慧嚴等依泥洹經加之",
    "T12n0375_003:0618c18_0": "長壽品第四",
    "T12n0375_003:0618c19_0": "佛復告諸比丘：「汝於戒律有所疑者，今恣汝問。",
    "T12n0375_003:0618c20_1": "我當解說，令汝心喜。",
    "T12n0375_003:0618c20_2": "我已修學一切諸法本性空寂，明了通達。",
    "T12n0375_003:0618c21_3": "汝等比丘莫謂如來唯修諸法本性空寂。」",
    "T12n0375_003:0618c22_4": "復告比丘：「若於戒律有所疑者，今悉可問。」",
    "T12n0375_003:0618c23_5": "時諸比丘白佛言：「世尊！",
    "T12n0375_003:0618c24_6": "我等無有智慧能問如來、應供、正遍知。",
    "T12n0375_003:0618c25_7": "所以者何？",
    "T12n0375_003:0618c25_8": "如來境界不可思議、所有諸定不可思議、所演教誨不可思議，是故，我等無有智慧能問如來。",
    "T12n0375_003:0618c27_9": "「世尊！",
    "T12n0375_003:0618c27_10": "譬如老人年百二十，身嬰長病，寢臥床席，不能起居，氣力虛劣，餘命無幾。",
    "T12n0375_003:0618c29_11": "有一富人緣事欲行，當至他方。",
    "T12n0375_003:0619a01_12": "以百斤金寄彼老人而作是言：『我今他行，以是寶物持用相寄。",
    "T12n0375_003:0619a02_13": "或經十年、或二十年，事畢當還，還時歸我。』",
    "T12n0375_003:0619a03_14": "是老病人即便受之，而此老人復無繼嗣，其後不久病篤命終，所寄之物悉皆散失。",
    "T12n0375_003:0619a05_15": "財主行還，求索無所。",
    "T12n0375_003:0619a06_0": "如是癡人不知籌量所寄可否，是故行還求索無所，以是因緣喪失財寶。",
    "T12n0375_003:0619a07_1": "世尊！",
    "T12n0375_003:0619a07_2": "我等聲聞亦復如是，雖聞如來慇懃教戒，不能受持令得久住，如彼老人受他寄付。",
    "T12n0375_003:0619a09_3": "我今無智，於諸戒律當何所問？」",
    "T12n0375_003:0619a10_4": "佛告比丘：「汝等今者若問於我，則能利益一切眾生，是故告汝：『諸有疑網，恣隨所問。』」",
    "T12n0375_003:0619a12_5": "時諸比丘白佛言：「世尊！",
    "T12n0375_003:0619a13_6": "譬如有人年二十五，盛壯端正，多有財寶、金、銀、琉璃，父母、妻子、眷屬、宗親悉皆具存。",
    "T12n0375_003:0619a15_7": "時有人來寄其寶物，語其人言：『我有緣事欲至他處，事訖當還，還時歸我。』",
    "T12n0375_003:0619a16_8": "是時壯夫守護是物如自己有。",
    "T12n0375_003:0619a17_9": "其人遇病，即命家屬：『如是金寶是他所寄，彼若來索悉皆還之。』",
    "T12n0375_003:0619a19_10": "智者如是善知籌量，行還索物皆悉得之，無所亡失。",
    "T12n0375_003:0619a20_11": "世尊亦爾，若以法寶付囑阿難及諸比丘，不得久住。",
    "T12n0375_003:0619a21_12": "何以故？",
    "T12n0375_003:0619a21_13": "一切聲聞及大迦葉悉當無常，如彼老人受他寄物。",
    "T12n0375_003:0619a23_0": "是故，應以無上佛法付諸菩薩。",
    "T12n0375_003:0619a23_1": "以諸菩薩善能問答，如是法寶則得久住，無量千世增益熾盛，利安眾生，如彼壯人受他寄物。",
    "T12n0375_003:0619a25_2": "以是義故，諸大菩薩乃能問耳。",
    "T12n0375_003:0619a26_3": "我等智慧猶如蚊蚋，何能諮請如來深法？」",
    "T12n0375_003:0619a27_4": "時諸聲聞默然而住。",
    "T12n0375_003:0619a28_5": "爾時，佛讚諸比丘言：「善哉，善哉。",
    "T12n0375_003:0619a28_6": "汝等善得無漏之心、阿羅漢心。",
    "T12n0375_003:0619a29_7": "我亦曾念：『以此二緣，應以大乘付諸菩薩，令是妙法久住於世。』」",
    "T12n0375_003:0619b02_0": "爾時，佛告一切大眾：「善男子！",
    "T12n0375_003:0619b02_1": "善女人！",
    "T12n0375_003:0619b02_2": "我之壽命不可稱量、樂說之辯亦不可盡，汝等宜可隨意諮問，若戒、若歸。」",
    "T12n0375_003:0619b04_3": "第二、第三亦復如是。",
    "T12n0375_003:0619b05_4": "爾時，眾中有一童子菩薩摩訶薩——是多羅聚落，婆羅門種，姓大迦葉——以佛神力即從座起，偏袒右肩，遶百千匝，右膝著地，合掌向佛而白佛言：「世尊！",
    "T12n0375_003:0619b08_5": "我於今者欲少諮問，若佛聽者乃敢發言。」",
    "T12n0375_003:0619b09_6": "佛告迦葉：「如來、應供、正遍知恣汝所問，當為汝說，斷汝所疑，令汝歡喜。」",
    "T12n0375_003:0619b12_0": "爾時，迦葉菩薩復白佛言：「世尊！",
    "T12n0375_003:0619b12_1": "如來哀愍，已垂聽許，今當問之。",
    "T12n0375_003:0619b13_2": "然我所有智慧微少猶如蚊蚋。",
    "T12n0375_003:0619b14_3": "如來、世尊道德巍巍，純以栴檀，師子難伏，不可壞眾而為眷屬。",
    "T12n0375_003:0619b15_4": "如來之身猶真金剛，色如琉璃，真實難壞，復為如是大智慧海之所圍遶。",
    "T12n0375_003:0619b17_5": "是眾會中諸大菩薩摩訶薩等，皆悉成就無量無邊深妙功德，猶如香象。",
    "T12n0375_003:0619b19_6": "於如是等大眾之前豈敢發問？",
    "T12n0375_003:0619b19_7": "為當承佛神通之力及因大眾善根威德少發問耳。」",
    "T12n0375_003:0619b21_8": "即於佛前以偈問曰：「云何得長壽，　　金剛不壞身？",
    "T12n0375_003:0619b23_0": "　復以何因緣，　　得大堅固力？",
    "T12n0375_003:0619b24_0": "　云何於此經，　　究竟到彼岸？",
    "T12n0375_003:0619b25_0": "　願佛開微密，　　廣為眾生說。",
    "T12n0375_003:0619b26_0": "　云何得廣大，　　為眾作依止，　實非阿羅漢，　　量與羅漢等？",
    "T12n0375_003:0619b28_0": "　云何知天魔，　　為眾作留難？",
    "T12n0375_003:0619b29_0": "　如來、波旬說，　　云何分別知？",
    "T12n0375_003:0619c01_0": "　云何諸調御，　　心喜說真諦，　正善具成就，　　演說四顛倒？",
    "T12n0375_003:0619c03_0": "　云何作善業？",
    "T12n0375_003:0619c03_1": "　　大仙今當說。",
    "T12n0375_003:0619c04_0": "　云何諸菩薩，　　能見難見性？",
    "T12n0375_003:0619c05_0": "　云何解滿字，　　及與半字義？",
    "T12n0375_003:0619c06_0": "　云何共聖行，　　如娑羅娑鳥、　迦隣提、日、月、　　太白與歲星？",
    "T12n0375_003:0619c08_0": "　云何未發心，　　而名為菩薩？",
    "T12n0375_003:0619c09_0": "　云何於大眾，　　而得無所畏，　猶如閻浮金，　　無能說其過？",
    "T12n0375_003:0619c11_0": "　云何處濁世，　　不污如蓮華？",
    "T12n0375_003:0619c12_0": "　云何處煩惱，　　煩惱不能染，　如醫療眾病，　　不為病所污？",
    "T12n0375_003:0619c14_0": "　生死大海中，　　云何作船師？",
    "T12n0375_003:0619c15_0": "　云何捨生死，　　如蛇脫故皮？",
    "T12n0375_003:0619c16_0": "　云何觀三寶，　　猶如天意樹？",
    "T12n0375_003:0619c17_0": "　三乘若無性，　　云何而得說？",
    "T12n0375_003:0619c18_0": "　猶如樂未生，　　云何名受樂？",
    "T12n0375_003:0619c19_0": "　云何諸菩薩，　　而得不壞眾？",
    "T12n0375_003:0619c20_0": "　云何為生盲，　　而作眼目導？",
    "T12n0375_003:0619c21_0": "　云何示多頭？",
    "T12n0375_003:0619c21_1": "　　唯願大仙說。",
    "T12n0375_003:0619c22_0": "　云何說法者，　　增長如月初？",
    "T12n0375_003:0619c23_0": "　云何復示現，　　究竟於涅槃？",
    "T12n0375_003:0619c24_0": "　云何勇進者，　　示人、天、魔道？",
    "T12n0375_003:0619c25_0": "　云何知法性，　　而受於法樂？",
    "T12n0375_003:0619c26_0": "　云何諸菩薩，　　遠離一切病？",
    "T12n0375_003:0619c27_0": "　云何為眾生，　　演說於祕密？",
    "T12n0375_003:0619c28_0": "　云何說畢竟，　　及與不畢竟？",
    "T12n0375_003:0619c29_0": "　如其斷疑網，　　云何不定說？",
    "T12n0375_003:0620a01_0": "　云何而得近，　　最勝無上道？",
    "T12n0375_003:0620a02_0": "　我今請如來，　　為諸菩薩故，　願為說甚深，　　微妙諸行等。",
    "T12n0375_003:0620a04_0": "　一切諸法中，　　悉有安樂性，　唯願大仙尊，　　為我分別說。",
    "T12n0375_003:0620a06_0": "　眾生大依止、　　兩足尊妙藥，　今欲問諸陰，　　而我無智慧。",
    "T12n0375_003:0620a08_0": "　精進諸菩薩，　　亦復不能知，　如是等甚深，　　諸佛之境界。」",
    "T12n0375_003:0620a10_0": "爾時，佛讚迦葉菩薩：「善哉，善哉。",
    "T12n0375_003:0620a10_1": "善男子！",
    "T12n0375_003:0620a10_2": "汝今未得一切種智——我已得之——然汝所問甚深密藏，如一切智之所諮問，等無有異。",
    "T12n0375_003:0620a12_3": "善男子！",
    "T12n0375_003:0620a13_4": "我坐道場菩提樹下初成正覺，爾時，無量阿僧祇恒河沙等諸佛世界有諸菩薩亦曾問我是甚深義，然其所問句義功德亦皆如是等無有異。",
    "T12n0375_003:0620a16_5": "如是問者則能利益無量眾生。」",
    "T12n0375_003:0620a17_6": "爾時，迦葉菩薩復白佛言：「世尊！",
    "T12n0375_003:0620a17_7": "我無智力能問如來如是深義。",
    "T12n0375_003:0620a18_8": "世尊！",
    "T12n0375_003:0620a18_9": "譬如蚊蚋不能飛過大海彼岸、周遍虛空。",
    "T12n0375_003:0620a19_10": "我亦如是，不能諮問如來如是智慧大海法性虛空甚深之義。",
    "T12n0375_003:0620a21_11": "世尊！",
    "T12n0375_003:0620a21_12": "譬如國王髻中明珠付典藏臣。",
    "T12n0375_003:0620a22_13": "藏臣得已，頂戴恭敬，增加守護。",
    "T12n0375_003:0620a22_14": "我亦如是，頂戴恭敬，增加守護如來所說方等深義。",
    "T12n0375_003:0620a24_15": "何以故？",
    "T12n0375_003:0620a24_16": "令我廣得深智慧故。」",
    "T12n0375_003:0620a24_17": "爾時，佛告迦葉菩薩：「善男子！",
    "T12n0375_003:0620a25_18": "諦聽諦聽，當為汝說如來所得長壽之業。",
    "T12n0375_003:0620a26_19": "菩薩以是業因緣故而得長壽，是故應當至心聽受。",
    "T12n0375_003:0620a27_20": "若業能為菩提因者，應當誠心聽受是義；既聽受已，轉為人說。",
    "T12n0375_003:0620a29_21": "善男子！",
    "T12n0375_003:0620a29_22": "我以修習如是業故，得阿耨多羅三藐三菩提，今復為人廣說是義。",
    "T12n0375_003:0620b01_23": "善男子！",
    "T12n0375_003:0620b02_24": "譬如王子犯罪繫獄，王甚憐愍愛念子故，躬自迴駕至其繫所。",
    "T12n0375_003:0620b03_25": "菩薩亦爾，欲得長壽，應當護念一切眾生同於子想，生大慈、大悲、大喜、大捨，授不殺戒、教修善法，亦當安止一切眾生於五戒、十善。",
    "T12n0375_003:0620b06_26": "復入地獄、餓鬼、畜生、阿修羅等一切諸趣，拔濟是中苦惱眾生，脫未脫者、度未度者、未涅槃者令得涅槃、安慰一切諸恐怖者。",
    "T12n0375_003:0620b09_27": "以如是等業因緣故，菩薩則得壽命長遠，於諸智慧而得自在，隨所壽終生於天上。」",
    "T12n0375_003:0620b12_0": "爾時，迦葉菩薩復白佛言：「世尊！",
    "T12n0375_003:0620b12_1": "菩薩摩訶薩等視眾生同於子想，是義深隱，我未能解。",
    "T12n0375_003:0620b14_0": "世尊！",
    "T12n0375_003:0620b14_1": "如來不應說言：『菩薩於諸眾生修平等心，同於子想。』",
    "T12n0375_003:0620b15_2": "所以者何？",
    "T12n0375_003:0620b15_3": "於佛法中有破戒者、作逆罪者、毀正法者，云何當於如是等人同子想耶？」",
    "T12n0375_003:0620b17_4": "佛告迦葉：「如是如是，我於眾生實作子想如羅睺羅。」",
    "T12n0375_003:0620b18_5": "迦葉菩薩復白佛言：「世尊！",
    "T12n0375_003:0620b19_6": "昔十五日僧布薩時，曾於具戒清淨眾中有一童子不善修習身、口、意業，在隱屏處盜聽說戒。",
    "T12n0375_003:0620b21_7": "密迹力士承佛神力，以金剛杵碎之如塵。",
    "T12n0375_003:0620b22_8": "世尊！",
    "T12n0375_003:0620b22_9": "是金剛神極成暴惡，乃能斷是童子命根。",
    "T12n0375_003:0620b23_10": "云何如來視諸眾生同於子想如羅睺羅？」",
    "T12n0375_003:0620b24_11": "佛告迦葉：「汝今不應作如是言。",
    "T12n0375_003:0620b25_12": "是童子者，即是化人，非真實也。",
    "T12n0375_003:0620b26_13": "為欲驅遣破戒、毀法，令出眾故，金剛密迹示是化耳。",
    "T12n0375_003:0620b27_14": "迦葉！",
    "T12n0375_003:0620b27_15": "毀謗正法及一闡提——或有殺生、乃至邪見、及故犯禁——我於是等悉生悲心，同於子想如羅睺羅。",
    "T12n0375_003:0620b29_16": "「善男子！",
    "T12n0375_003:0620c01_0": "譬如國王，諸群臣等有犯王法，隨罪誅戮而不捨置。",
    "T12n0375_003:0620c02_1": "如來世尊不如是也，於毀法者與驅遣羯磨、呵責羯磨、置羯磨、舉罪羯磨、不可見羯磨、滅羯磨、未捨惡見羯磨。",
    "T12n0375_003:0620c04_2": "善男子！",
    "T12n0375_003:0620c05_0": "如來所以與謗法者作如是等降伏羯磨，為欲示諸行惡之人有果報故。",
    "T12n0375_003:0620c06_1": "善男子！",
    "T12n0375_003:0620c06_2": "汝今當知，如來即是施惡眾生無恐畏者。",
    "T12n0375_003:0620c07_3": "若放一光、若二、若五，或有遇者，悉令遠離一切諸惡。",
    "T12n0375_003:0620c09_4": "如來今者具有如是無量勢力。",
    "T12n0375_003:0620c09_5": "「善男子！",
    "T12n0375_003:0620c10_6": "未可見法，汝欲見者，今當為汝說其相貌。",
    "T12n0375_003:0620c11_7": "我涅槃後，隨其方面，有持戒比丘威儀具足、護持正法，見壞法者即能驅遣、呵責、糺治，當知是人得福無量，不可稱計。",
    "T12n0375_003:0620c13_8": "「善男子！",
    "T12n0375_003:0620c14_9": "譬如有王專行暴惡，會遇重病。",
    "T12n0375_003:0620c14_10": "有隣國王聞其名聲，興兵而來，將欲滅之。",
    "T12n0375_003:0620c15_11": "是時病王無力勢故，方乃恐怖改心修善，而是隣王得福無量。",
    "T12n0375_003:0620c17_12": "持法比丘亦復如是，驅遣呵責壞法之人，令行善法，得福無量。",
    "T12n0375_003:0620c18_13": "「善男子！",
    "T12n0375_003:0620c19_0": "譬如長者所居之處，田宅、屋舍生諸毒樹。",
    "T12n0375_003:0620c19_1": "長者知已，即便斫伐，悉令永盡。",
    "T12n0375_003:0620c20_2": "又如少壯首生白髮，愧而剪拔，不令生長。",
    "T12n0375_003:0620c21_3": "持法比丘亦復如是，見有破戒、壞正法者即應驅遣、呵責舉處。",
    "T12n0375_003:0620c23_4": "若善比丘見壞法者置不驅遣、呵責、舉處，當知是人佛法中怨；若能驅遣、呵責、舉處，是我弟子真聲聞也。」",
    "T12n0375_003:0620c25_5": "迦葉菩薩復白佛言：「世尊！",
    "T12n0375_003:0620c26_6": "如佛所言，則不等視一切眾生同於子想如羅睺羅。",
    "T12n0375_003:0620c27_7": "世尊！",
    "T12n0375_003:0620c27_8": "若有一人以刀害佛、復有一人栴檀塗佛，佛於二人若生等心，云何復言當治毀禁？",
    "T12n0375_003:0620c29_9": "若治毀禁，是言則失。」",
    "T12n0375_003:0621a01_0": "佛告迦葉：「善男子！",
    "T12n0375_003:0621a01_1": "譬如國王、大臣、宰相產育諸子，顏貌端正，聰明黠慧。",
    "T12n0375_003:0621a02_2": "若二、三、四，將付嚴師而作是言：『君可為我教詔諸子，威儀、禮節、伎藝、書數悉令成就。",
    "T12n0375_003:0621a04_3": "我今四子就君受學，假使三子由杖而死，餘有一子必當苦治，要令成就。",
    "T12n0375_003:0621a06_4": "雖喪三子，我終不恨。』",
    "T12n0375_003:0621a06_5": "迦葉！",
    "T12n0375_003:0621a06_6": "是父及師得殺罪不？」",
    "T12n0375_003:0621a07_7": "「不也。",
    "T12n0375_003:0621a07_8": "世尊！",
    "T12n0375_003:0621a07_9": "何以故？",
    "T12n0375_003:0621a07_10": "以愛念故為欲成就，無有惡心，如是教誨得福無量。」",
    "T12n0375_003:0621a09_11": "「善男子！",
    "T12n0375_003:0621a09_12": "如來亦爾，視壞法者等如一子。",
    "T12n0375_003:0621a10_13": "如來今以無上正法付囑諸王、大臣、宰相、比丘、比丘尼、優婆塞、優婆夷，是諸國王及四部眾，應當勸勵諸學人等，令得增上戒、定、智慧。",
    "T12n0375_003:0621a13_14": "若有不學是三品法、懈怠破戒、毀正法者，國王、大臣、四部之眾應當苦治。",
    "T12n0375_003:0621a14_15": "善男子！",
    "T12n0375_003:0621a15_16": "是諸國王及四部眾當有罪不？」",
    "T12n0375_003:0621a15_17": "「不也。",
    "T12n0375_003:0621a15_18": "世尊！」",
    "T12n0375_003:0621a16_0": "「善男子！",
    "T12n0375_003:0621a16_1": "是諸國王及四部眾尚無有罪，何況如來？",
    "T12n0375_003:0621a17_2": "善男子！",
    "T12n0375_003:0621a17_3": "如來善修如是平等，於諸眾生同一子想。",
    "T12n0375_003:0621a18_4": "如是修者，是名菩薩修平等心於諸眾生同一子想。",
    "T12n0375_003:0621a19_5": "善男子！",
    "T12n0375_003:0621a19_6": "菩薩如是修習此業，便得長壽，亦能善知宿世之事。」",
    "T12n0375_003:0621a22_0": "迦葉菩薩復白佛言：「世尊！",
    "T12n0375_003:0621a22_1": "如佛所說：『菩薩若有修平等心，視諸眾生同於子想，便得長壽。』",
    "T12n0375_003:0621a24_2": "如來不應作如是言。",
    "T12n0375_003:0621a24_3": "何以故？",
    "T12n0375_003:0621a24_4": "如知法人能說種種孝順之法，還至家中以諸瓦石打擲父母。",
    "T12n0375_003:0621a26_5": "而是父母是良福田，多所利益，難遭難遇，應好供養，反生惱害，是知法人言行相違。",
    "T12n0375_003:0621a28_6": "如來所言亦復如是，菩薩修習等心眾生同子想者，應得長壽，善知宿命，常住於世，無有變易。",
    "T12n0375_003:0621b01_7": "今者世尊以何因緣壽命極短，同人間耶？",
    "T12n0375_003:0621b02_8": "如來將無於諸眾生生怨憎想？",
    "T12n0375_003:0621b03_9": "世尊！",
    "T12n0375_003:0621b03_10": "昔日作何惡業、所害幾命，得是短壽，不滿百年？」",
    "T12n0375_003:0621b04_11": "佛告迦葉：「善男子！",
    "T12n0375_003:0621b05_12": "汝今何緣於如來前發是麁言？",
    "T12n0375_003:0621b05_13": "如來長壽，於諸壽中最上最勝，所得常法於諸常中最為第一。」",
    "T12n0375_003:0621b08_0": "迦葉菩薩復白佛言：「世尊！",
    "T12n0375_003:0621b08_1": "云何如來得壽無量？」",
    "T12n0375_003:0621b09_2": "佛告迦葉：「善男子！",
    "T12n0375_003:0621b09_3": "如八大河：一名、恒河，二名、閻摩羅，三名、薩羅，四名、阿夷羅跋提，五名、摩訶，六名、辛頭，七名、博叉，八名、悉陀。",
    "T12n0375_003:0621b12_0": "是八大河及諸小河悉入大海。",
    "T12n0375_003:0621b12_1": "迦葉！",
    "T12n0375_003:0621b12_2": "如是，一切人中、天上、地及虛空壽命大河，悉入如來壽命海中，是故如來壽命無量。",
    "T12n0375_003:0621b14_3": "「復次，迦葉！",
    "T12n0375_003:0621b14_4": "譬如阿耨達池出四大河；如來亦爾，出一切命。",
    "T12n0375_003:0621b16_5": "迦葉！",
    "T12n0375_003:0621b16_6": "譬如一切諸常法中，虛空第一；如來亦爾，於諸常中最為第一。",
    "T12n0375_003:0621b17_7": "迦葉！",
    "T12n0375_003:0621b17_8": "譬如諸藥，醍醐第一；如來亦爾，於眾生中壽命第一。」",
    "T12n0375_003:0621b20_0": "迦葉菩薩復白佛言：「世尊！",
    "T12n0375_003:0621b20_1": "如來壽命若如是者，應住一劫、若減一劫，常宣妙法，如霔大雨。」",
    "T12n0375_003:0621b22_2": "「迦葉！",
    "T12n0375_003:0621b22_3": "汝今不應於如來所生滅盡想。",
    "T12n0375_003:0621b22_4": "迦葉！",
    "T12n0375_003:0621b23_5": "若有比丘、比丘尼、優婆塞、優婆夷，乃至外道五通神仙得自在者，若住一劫、若減一劫，經行空中坐臥自在，左脇出火、右脇出水，身出煙炎猶如火聚。",
    "T12n0375_003:0621b26_6": "若欲住壽能得如意，於壽命中脩短自在。",
    "T12n0375_003:0621b27_7": "如是五通尚得如是隨意神力，豈況如來於一切法得自在力，而當不能住壽半劫、若一劫、若百劫、若百千劫、若無量劫？",
    "T12n0375_003:0621c01_8": "以是義故，當知如來是常住法、不變易法。",
    "T12n0375_003:0621c02_9": "如來此身是變化身，非雜食身，為度眾生示同毒樹，是故現捨，入於涅槃。",
    "T12n0375_003:0621c04_0": "迦葉當知，佛是常法、不變易法。",
    "T12n0375_003:0621c04_1": "汝等於是第一義中應勤精進，一心修習；既修習已，廣為人說。」",
    "T12n0375_003:0621c07_0": "爾時，迦葉菩薩白佛言：「世尊！",
    "T12n0375_003:0621c07_1": "出世之法與世間法有何差別？",
    "T12n0375_003:0621c08_2": "如佛所言：『佛是常法、不變易法。』",
    "T12n0375_003:0621c09_3": "世間亦說：『梵天是常、自在天常，無有變易；我常、性常、微塵亦常。』",
    "T12n0375_003:0621c10_4": "若言如來是常法者，如來何故不常現耶？",
    "T12n0375_003:0621c11_5": "若不常現，有何差別？",
    "T12n0375_003:0621c12_6": "何以故？",
    "T12n0375_003:0621c12_7": "梵天乃至微塵、世性亦不現故。」",
    "T12n0375_003:0621c12_8": "佛告迦葉：「譬如長者多有諸牛，色雖種種，同共一群，付放牧人令逐水草，唯為醍醐，不求乳酪。",
    "T12n0375_003:0621c15_9": "彼牧牛者搆已自食。",
    "T12n0375_003:0621c15_10": "長者命終，所有諸牛悉為群賊之所抄掠。",
    "T12n0375_003:0621c16_11": "賊得牛已，無有婦女，即自搆捋得已而食。",
    "T12n0375_003:0621c17_12": "爾時，群賊各相謂言：『彼大長者畜養此牛，不期乳酪，唯為醍醐。",
    "T12n0375_003:0621c19_13": "我等今者當設何方而得之耶？",
    "T12n0375_003:0621c19_14": "夫醍醐者，名為世間第一上味。",
    "T12n0375_003:0621c20_15": "我等無器，設使得乳無安置處。』",
    "T12n0375_003:0621c21_16": "復共相謂：『唯有皮囊可以盛之。』",
    "T12n0375_003:0621c22_17": "雖有盛處，不知攢搖，漿猶難得，況復生酥？",
    "T12n0375_003:0621c23_18": "爾時，諸賊以醍醐故加之以水。",
    "T12n0375_003:0621c23_19": "以水多故，乳酪、醍醐一切俱失。",
    "T12n0375_003:0621c24_20": "凡夫亦爾，雖有善法，皆是如來正法之餘。",
    "T12n0375_003:0621c25_21": "何以故？",
    "T12n0375_003:0621c25_22": "如來世尊入涅槃後，竊盜如來遺餘善法，若戒、定、慧，如彼諸賊劫掠群牛。",
    "T12n0375_003:0621c27_23": "諸凡夫人雖復得是戒、定、智慧，無有方便，不能解脫。",
    "T12n0375_003:0621c28_24": "以是義故，不能獲得常戒、常定、常慧解脫，如彼群賊不知方便，亡失醍醐。",
    "T12n0375_003:0622a01_25": "又如群賊為醍醐故，加之以水。",
    "T12n0375_003:0622a02_26": "凡夫亦爾，為解脫故，說我、眾生、壽命、士夫、梵天、自在天、微塵、世性、戒、定、智慧及與解脫、非想非非想天即是涅槃，實亦不得解脫涅槃，如彼群賊不得醍醐。",
    "T12n0375_003:0622a05_27": "是諸凡夫有少梵行、供養父母，以是因緣得生天上，受少安樂，如彼群賊加水之乳。",
    "T12n0375_003:0622a07_28": "而是凡夫實不知因修少梵行、供養父母得生天上，又不能知戒、定、智慧、歸依三寶。",
    "T12n0375_003:0622a09_29": "以不知故，說常、樂、我、淨，雖復說之而實不知。",
    "T12n0375_003:0622a10_30": "是故，如來出世之後乃為演說常、樂、我、淨。",
    "T12n0375_003:0622a11_31": "「如轉輪王出現於世，福德力故，群賊退散，牛無損命。",
    "T12n0375_003:0622a13_32": "時轉輪王即以諸牛付一牧人多巧便者。",
    "T12n0375_003:0622a14_33": "牧人方便，即得醍醐。",
    "T12n0375_003:0622a14_34": "以醍醐故，一切眾生無有患苦。",
    "T12n0375_003:0622a15_35": "法輪聖王出現世時，諸凡夫人不能演說戒、定、慧者即便棄捨，如賊退散。",
    "T12n0375_003:0622a17_36": "爾時，如來善說世法及出世法。",
    "T12n0375_003:0622a17_37": "為眾生故，令諸菩薩隨人演說。",
    "T12n0375_003:0622a18_38": "菩薩摩訶薩既得醍醐，復令無量無邊眾生普得無上甘露法味，所謂如來常、樂、我、淨。",
    "T12n0375_003:0622a20_39": "以是義故，善男子！",
    "T12n0375_003:0622a21_0": "如來是常、不變易法，非如世間凡夫愚人謂梵天等是常法也。",
    "T12n0375_003:0622a22_1": "此常法稱要是如來，非是餘法。",
    "T12n0375_003:0622a23_2": "迦葉！",
    "T12n0375_003:0622a23_3": "應當如是知如來身。",
    "T12n0375_003:0622a23_4": "「迦葉！",
    "T12n0375_003:0622a23_5": "諸善男子、善女人常當繫心修此二字，佛是常住。",
    "T12n0375_003:0622a25_6": "迦葉！",
    "T12n0375_003:0622a25_7": "若有善男子、善女人修此二字，當知是人隨我所行、至我至處。",
    "T12n0375_003:0622a26_8": "善男子！",
    "T12n0375_003:0622a26_9": "若有修習如是二字為滅相者，當知如來則於其人為般涅槃。",
    "T12n0375_003:0622a28_10": "善男子！",
    "T12n0375_003:0622a28_11": "涅槃義者，即是諸佛之法性也。」",
    "T12n0375_003:0622b01_0": "迦葉菩薩白佛言：「世尊！",
    "T12n0375_003:0622b01_1": "佛法性者，其義云何？",
    "T12n0375_003:0622b02_0": "世尊！",
    "T12n0375_003:0622b02_1": "我今欲知法性之義，唯願如來哀愍廣說。",
    "T12n0375_003:0622b03_2": "夫法性者即是捨身。",
    "T12n0375_003:0622b03_3": "捨身者，名無所有。",
    "T12n0375_003:0622b04_4": "若無所有，身云何存？",
    "T12n0375_003:0622b04_5": "身若存者，云何而言身有法性？",
    "T12n0375_003:0622b05_6": "身有法性，云何得存？",
    "T12n0375_003:0622b05_7": "我今云何當知是義？」",
    "T12n0375_003:0622b06_8": "佛告迦葉菩薩：「善男子！",
    "T12n0375_003:0622b06_9": "汝今不應作如是說：『滅是法性。』",
    "T12n0375_003:0622b07_10": "夫法性者，無有滅也。",
    "T12n0375_003:0622b08_11": "善男子！",
    "T12n0375_003:0622b08_12": "譬如無想天成就色陰而無色想，不應問言：『是諸天等云何而住歡娛受樂？",
    "T12n0375_003:0622b10_13": "云何行想？",
    "T12n0375_003:0622b10_14": "云何見聞？』",
    "T12n0375_003:0622b10_15": "善男子！",
    "T12n0375_003:0622b10_16": "如來境界非諸聲聞、緣覺所知。",
    "T12n0375_003:0622b11_17": "善男子！",
    "T12n0375_003:0622b11_18": "不應說言：『如來身者是滅法也。』",
    "T12n0375_003:0622b12_19": "善男子！",
    "T12n0375_003:0622b12_20": "如來滅法是佛境界，非諸聲聞、緣覺所及。",
    "T12n0375_003:0622b13_21": "善男子！",
    "T12n0375_003:0622b13_22": "汝今不應思量如來何處住、何處行、何處見、何處樂。",
    "T12n0375_003:0622b14_23": "善男子！",
    "T12n0375_003:0622b15_24": "如是之義亦非汝等之所知，及諸佛法身種種方便不可思議。",
    "T12n0375_003:0622b17_0": "「復次，善男子！",
    "T12n0375_003:0622b17_1": "應當修習佛、法及僧而作常想。",
    "T12n0375_003:0622b18_2": "是三法者，無有異想、無無常想、無變異想。",
    "T12n0375_003:0622b19_3": "若於三法修異想者，當知是輩清淨三歸則無依處，所有禁戒皆不具足，終不能證聲聞、緣覺菩提之果。",
    "T12n0375_003:0622b21_4": "若能於是不可思議修常想者，則有歸處。",
    "T12n0375_003:0622b22_5": "善男子！",
    "T12n0375_003:0622b22_6": "譬如因樹則有樹影。",
    "T12n0375_003:0622b23_7": "如來亦爾，有常法故則有歸依，非是無常。",
    "T12n0375_003:0622b24_8": "若言如來是無常者，如來則非諸天世人所歸依處。」",
    "T12n0375_003:0622b25_9": "迦葉菩薩白佛言：「世尊！",
    "T12n0375_003:0622b26_10": "譬如闇中有樹無影。」",
    "T12n0375_003:0622b26_11": "「迦葉！",
    "T12n0375_003:0622b26_12": "汝不應言：『有樹無影。』",
    "T12n0375_003:0622b27_13": "但非肉眼之所見耳。",
    "T12n0375_003:0622b27_14": "善男子！",
    "T12n0375_003:0622b28_15": "如來亦爾，其性常住，是不變異，無智慧眼不能得見，如彼闇中不見樹影。",
    "T12n0375_003:0622b29_16": "凡夫之人於佛滅後，說言：『如來是無常法。』",
    "T12n0375_003:0622c01_17": "亦復如是。",
    "T12n0375_003:0622c02_18": "若言如來異法、僧者，則不能成三歸依處。",
    "T12n0375_003:0622c03_19": "如汝父母各各異故，故使無常。」",
    "T12n0375_003:0622c03_20": "迦葉菩薩復白佛言：「世尊！",
    "T12n0375_003:0622c04_21": "我從今始當以佛、法、眾僧三事常住啟悟父母，乃至七世皆令奉持。",
    "T12n0375_003:0622c05_22": "甚奇，世尊！",
    "T12n0375_003:0622c06_23": "我今當學如來、法、僧不可思議；既自學已，亦當為人廣說是義。",
    "T12n0375_003:0622c07_24": "若有諸人不能信受，當知是輩久修無常，如是等人我當為其而作霜雹。」",
    "T12n0375_003:0622c09_25": "爾時，佛讚迦葉菩薩：「善哉，善哉。",
    "T12n0375_003:0622c10_26": "汝今善能護持正法，如是護法不欺於人。",
    "T12n0375_003:0622c11_27": "以不欺人善業緣故，而得長壽、善知宿命。」",
    "T12n0375_003:0622c13_0": "大般涅槃經金剛身品第五",
    "T12n0375_003:0622c14_0": "爾時，世尊復告迦葉：「善男子！",
    "T12n0375_003:0622c14_1": "如來身者，是常住身、不可壞身、金剛之身，非雜食身，即是法身。」",
    "T12n0375_003:0622c16_2": "迦葉菩薩白佛言：「世尊！",
    "T12n0375_003:0622c16_3": "如佛所說如是等身我悉不見，唯見無常、破壞、塵土、雜食等身。",
    "T12n0375_003:0622c18_4": "何以故？",
    "T12n0375_003:0622c18_5": "如來今當入涅槃故。」",
    "T12n0375_003:0622c18_6": "佛告迦葉：「汝今莫謂如來之身不堅、可壞、如凡夫身。",
    "T12n0375_003:0622c20_7": "善男子！",
    "T12n0375_003:0622c20_8": "汝今當知，如來之身，無量億劫堅牢難壞，非人天身、非恐怖身、非雜食身。",
    "T12n0375_003:0622c21_9": "如來之身非身，是身不生、不滅，不習、不修，無量、無邊，無有足跡，無知、無形，畢竟清淨，無有動搖，無受、無行，不住、不作，無味、無雜，非是有為，非業、非果，非行、非滅，非心、非數，不可思議、常不可議，無識離心亦不離心，其心平等，無有亦有，無有去來而亦去來，不破、不壞，不斷、不絕，不出、不滅，非主亦主，非有、非無，非覺、非觀，非字、非不字，非定、非不定，不可見、了了見，無處亦處，無宅亦宅，無闇、無明，無有寂靜而亦寂靜，是無所有，不受、不施，清淨無垢，無諍、斷諍，住無住處，不取、不墮，非法、非非法，非福田、非非福田，無盡、不盡、離一切盡，是空、離空，雖不常住、非念念滅，無有垢濁，無字、離字，非聲、非說，亦非修習，非稱、非量，非一、非異，非像、非相，諸相莊嚴，非勇、非畏，無寂、不寂，無熱、不熱，不可覩見、無有相貌。",
    "T12n0375_003:0623a09_10": "「如來度脫一切眾生，無度脫故；能解眾生，無有解故；覺了眾生，無覺了故；如實說法，無有二故，不可量、無等等。",
    "T12n0375_003:0623a12_11": "平如虛空，無有形貌，同無生性，不斷、不常。",
    "T12n0375_003:0623a13_12": "常行一乘，眾生見三。",
    "T12n0375_003:0623a14_13": "不退、不轉，斷一切結，不戰、不觸，非性、住性，非合、非散，非長、非短，非圓、非方，非陰入界、亦陰入界，非增、非損，非勝、非負，如來之身成就如是無量功德。",
    "T12n0375_003:0623a17_14": "「無有知者、無不知者，無有見者、無不見者，非有為、非無為，非世、非不世，非作、非不作，非依、非不依，非四大、非不四大，非因、非不因，非眾生、非不眾生，非沙門、非婆羅門，是師子、大師子，非身、非不身，不可宣說，除一法相不可算數，般涅槃時不般涅槃，如來法身皆悉成就如是無量微妙功德。",
    "T12n0375_003:0623a24_15": "迦葉！",
    "T12n0375_003:0623a24_16": "唯有如來乃知是相，非諸聲聞、緣覺所知。",
    "T12n0375_003:0623a25_17": "「迦葉！",
    "T12n0375_003:0623a25_18": "如是功德成如來身，非是雜食所長養身。",
    "T12n0375_003:0623a26_19": "迦葉！",
    "T12n0375_003:0623a27_20": "如來真身功德如是，云何復得諸疾患苦，危脆不堅如坏器乎？",
    "T12n0375_003:0623a28_21": "迦葉！",
    "T12n0375_003:0623a28_22": "如來所以示病苦者，為欲調伏諸眾生故。",
    "T12n0375_003:0623a29_23": "善男子！",
    "T12n0375_003:0623a29_24": "汝今當知，如來之身即金剛身。",
    "T12n0375_003:0623b01_25": "汝從今日常當專心思惟此義，莫念食身，亦當為人說如來身即是法身。」",
    "T12n0375_003:0623b04_0": "迦葉菩薩白佛言：「世尊！",
    "T12n0375_003:0623b04_1": "如來成就如是功德，其身云何當有病苦、無常破壞？",
    "T12n0375_003:0623b05_2": "我從今日常當思惟如來之身是常、法身、安樂之身，亦當為人如是廣說。",
    "T12n0375_003:0623b07_3": "唯然，世尊！",
    "T12n0375_003:0623b07_4": "如來法身金剛不壞，而未能知所因云何。」",
    "T12n0375_003:0623b08_5": "佛告迦葉：「以能護持正法因緣故，得成就是金剛身。",
    "T12n0375_003:0623b10_6": "迦葉！",
    "T12n0375_003:0623b10_7": "我於往昔護法因緣，今得成就是金剛身，常住不壞。",
    "T12n0375_003:0623b11_8": "善男子！",
    "T12n0375_003:0623b11_9": "護持正法者，不受五戒、不修威儀，應持刀、劍、弓箭、鉾槊守護持戒清淨比丘。」",
    "T12n0375_003:0623b13_10": "迦葉菩薩白佛言：「世尊！",
    "T12n0375_003:0623b14_11": "若有比丘離於守護，獨處空閑塚間樹下，當說是人為真比丘。",
    "T12n0375_003:0623b15_12": "若有隨逐守護者行，當知是輩是禿居士。」",
    "T12n0375_003:0623b16_13": "佛告迦葉：「莫作是語，言：『禿居士。』",
    "T12n0375_003:0623b17_14": "若有比丘隨所至處供身取足，讀誦經典，思惟坐禪，有來問法即為宣說，所謂布施、持戒福德、少欲知足。",
    "T12n0375_003:0623b19_15": "雖能如是種種說法，然故不能作師子吼、不為師子之所圍繞、不能降伏非法惡人。",
    "T12n0375_003:0623b21_16": "如是比丘不能自利及利眾生，當知是輩懈怠懶惰。",
    "T12n0375_003:0623b23_17": "雖能持戒、守護淨行，當知是人無所能為。",
    "T12n0375_003:0623b24_18": "「若有比丘供身之具亦常豐足，復能護持所受禁戒，能師子吼廣說妙法，謂修多羅、祇夜、受記、伽陀、優陀那、伊帝目多伽、闍陀伽、毘佛略、阿浮陀達磨，以如是等九部經典為他廣說。",
    "T12n0375_003:0623b28_19": "利益安樂諸眾生故，唱如是言：『《涅槃經》中制諸比丘不應畜養奴婢、牛、羊、非法之物，若有比丘畜如是等不淨之物應當治之。",
    "T12n0375_003:0623c02_20": "如來先於異部經中說有比丘畜如是等非法之物，某甲國王如法治之，驅令還俗。』",
    "T12n0375_003:0623c04_21": "若有比丘能作如是師子吼時，有破戒者聞是語已，咸共瞋恚害是法師。",
    "T12n0375_003:0623c06_22": "是說法者設復命終，故名持戒自利利他。",
    "T12n0375_003:0623c07_23": "以是緣故，我聽國主、群臣、宰相、諸優婆塞護說法人。",
    "T12n0375_003:0623c08_24": "若有欲得護正法者，當如是學。",
    "T12n0375_003:0623c09_25": "迦葉！",
    "T12n0375_003:0623c09_26": "如是破戒、不護法者，名禿居士；非持戒者得如是名。",
    "T12n0375_003:0623c10_27": "「善男子！",
    "T12n0375_003:0623c10_28": "過去久遠無量無邊阿僧祇劫，於此拘尸那城有佛出世，號歡喜增益如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0375_003:0623c14_29": "爾時，世界廣博嚴淨，豐樂安隱，人民熾盛，無有飢渴，如安樂國諸菩薩等。",
    "T12n0375_003:0623c15_30": "彼佛世尊住世無量，化眾生已，然後乃於娑羅雙樹入般涅槃。",
    "T12n0375_003:0623c17_31": "佛涅槃後，遺法住世無量億歲。",
    "T12n0375_003:0623c17_32": "餘四十年佛法未滅，爾時有一持戒比丘名曰覺德，多有徒眾眷屬圍繞，能師子吼，頒宣廣說九部經典，制諸比丘不得畜養奴婢、牛、羊、非法之物。",
    "T12n0375_003:0623c21_33": "爾時，多有破戒比丘，聞作是說皆生惡心，執持刀杖逼是法師。",
    "T12n0375_003:0623c23_0": "「是時國王名曰有德，聞是事已，為護法故，即便往至說法者所，與是破戒諸惡比丘極共戰鬪，令說法者得免危害。",
    "T12n0375_003:0623c25_1": "王時被槍舉身周遍。",
    "T12n0375_003:0623c26_2": "爾時，覺德尋讚王言：『善哉，善哉。",
    "T12n0375_003:0623c26_3": "王今真是護正法者，當來之世此身當為無量法器。』",
    "T12n0375_003:0623c28_4": "王於是時得聞法已心大歡喜，尋即命終生阿閦佛國，而為彼佛作第一弟子。",
    "T12n0375_003:0624a01_5": "其王將從、人民、眷屬——有戰鬪者、有隨喜者——一切不退菩提之心，命終悉生阿閦佛國。",
    "T12n0375_003:0624a03_6": "覺德比丘却後壽終，亦得往生阿閦佛國，而為彼佛作聲聞眾中第二弟子。",
    "T12n0375_003:0624a04_7": "若有正法欲滅盡時，應當如是受持擁護。",
    "T12n0375_003:0624a05_8": "「迦葉！",
    "T12n0375_003:0624a05_9": "爾時王者則我身是；說法比丘，迦葉佛是。",
    "T12n0375_003:0624a06_10": "迦葉！",
    "T12n0375_003:0624a07_0": "護正法者得如是等無量果報。",
    "T12n0375_003:0624a07_1": "以是因緣，我於今日得種種相以自莊嚴，成就法身、不可壞身。」",
    "T12n0375_003:0624a10_0": "迦葉菩薩復白佛言：「世尊！",
    "T12n0375_003:0624a10_1": "如來常身猶如畫石。」",
    "T12n0375_003:0624a11_2": "佛告迦葉：「善男子！",
    "T12n0375_003:0624a11_3": "以是因緣故，比丘、比丘尼、優婆塞、優婆夷應當勤加護持正法，護法果報廣大無量。",
    "T12n0375_003:0624a13_4": "善男子！",
    "T12n0375_003:0624a13_5": "是故，護法優婆塞等應執刀杖擁護如是持法比丘。",
    "T12n0375_003:0624a15_0": "若有受持五戒具者，不得名為大乘人也。",
    "T12n0375_003:0624a16_1": "不受五戒，為護正法，乃名大乘。",
    "T12n0375_003:0624a16_2": "護正法者，應當執持刀、劍、器仗侍衛法師。」",
    "T12n0375_003:0624a17_3": "迦葉白佛言：「世尊！",
    "T12n0375_003:0624a18_4": "若諸比丘與如是等諸優婆塞持刀杖者共為伴侶，為有師耶？",
    "T12n0375_003:0624a19_5": "為無師乎？",
    "T12n0375_003:0624a20_6": "為是持戒？",
    "T12n0375_003:0624a20_7": "為是破戒？」",
    "T12n0375_003:0624a20_8": "佛告迦葉：「莫謂是等為破戒人。",
    "T12n0375_003:0624a21_9": "善男子！",
    "T12n0375_003:0624a21_10": "我涅槃後，濁惡之世國土荒亂，互相抄掠，人民飢餓。",
    "T12n0375_003:0624a22_11": "爾時，多有為飢餓故發心出家，如是之人名為禿人。",
    "T12n0375_003:0624a23_12": "是禿人輩見有持戒、威儀具足、清淨比丘護持正法，驅逐令出，若殺、若害。」",
    "T12n0375_003:0624a25_13": "迦葉菩薩復白佛言：「世尊！",
    "T12n0375_003:0624a26_14": "是持戒人、護正法者，云何當得遊行村落城邑教化？」",
    "T12n0375_003:0624a27_15": "「善男子！",
    "T12n0375_003:0624a27_16": "是故，我今聽持戒人依諸白衣持刀杖者以為伴侶。",
    "T12n0375_003:0624a28_17": "若諸國王、大臣、長者、優婆塞等為護法故雖持刀杖，我說是等名為持戒。",
    "T12n0375_003:0624b01_18": "雖持刀杖，不應斷命。",
    "T12n0375_003:0624b02_19": "若能如是，即得名為第一持戒。",
    "T12n0375_003:0624b04_0": "「迦葉！",
    "T12n0375_003:0624b04_1": "夫護法者，謂具正見、能廣宣說大乘經典，終不捉持王者寶蓋、油瓶、穀米、種種果蓏，不為利養親近國王、大臣、長者。",
    "T12n0375_003:0624b06_2": "於諸檀越心無諂曲，具足威儀，摧伏破戒諸惡人等，是名持戒護法之師。",
    "T12n0375_003:0624b08_3": "能為眾生真善知識，其心弘廣譬如大海。",
    "T12n0375_003:0624b09_4": "「迦葉！",
    "T12n0375_003:0624b09_5": "若有比丘以利養故為他說法，是人所有徒眾眷屬亦效是師貪求利養，是人如是便自壞眾。",
    "T12n0375_003:0624b11_6": "「迦葉！",
    "T12n0375_003:0624b12_7": "眾有三種：一者、犯戒雜僧，二者、愚癡僧，三者、清淨僧。",
    "T12n0375_003:0624b13_8": "破戒雜僧則易可壞；持戒淨僧，利養因緣所不能壞。",
    "T12n0375_003:0624b14_9": "云何破戒雜僧？",
    "T12n0375_003:0624b14_10": "若有比丘，雖持禁戒，為利養故與破戒者坐起行來，共相親附同其事業，是名破戒、亦名雜僧。",
    "T12n0375_003:0624b17_11": "云何愚癡僧？",
    "T12n0375_003:0624b17_12": "若有比丘在阿蘭若處，諸根不利，闇鈍[夢夕+登]瞢，少欲乞食，於說戒日及自恣時教諸弟子清淨懺悔，見非弟子多犯禁戒不能教令清淨懺悔，而便與共說戒自恣，是名愚癡僧。",
    "T12n0375_003:0624b21_13": "云何名清淨僧？",
    "T12n0375_003:0624b22_0": "有比丘僧，百千億魔所不能壞，是菩薩眾本性清淨，能調如上二部之眾，悉令安住清淨眾中，是名護法無上大師、善持律者。",
    "T12n0375_003:0624b25_0": "「為欲調伏利眾生故，知諸戒相若輕、若重，非是律者則不證知，若是律者則便證知。",
    "T12n0375_003:0624b27_0": "云何調眾生故？",
    "T12n0375_003:0624b27_1": "若諸菩薩為化眾生常入聚落，不擇時節，或至寡婦及婬女舍與同住止經歷多年。",
    "T12n0375_003:0624b29_2": "若是聲聞所不應為，是名調伏利益眾生。",
    "T12n0375_003:0624c01_3": "云何知重？",
    "T12n0375_003:0624c01_4": "若見如來因事制戒，汝從今日慎莫更犯。",
    "T12n0375_003:0624c02_5": "如四重禁，出家之人所不應作，而故作者非是沙門、非釋種子，是名為重。",
    "T12n0375_003:0624c04_6": "云何為輕？",
    "T12n0375_003:0624c04_7": "若犯輕事，如是三諫，若能捨者，是名為輕。",
    "T12n0375_003:0624c05_8": "非律不證者，若有讚說不清淨物應受用者，不共同止。",
    "T12n0375_003:0624c06_9": "是律應證者，善學戒律，不近破戒，見有所行隨順戒律心生歡喜。",
    "T12n0375_003:0624c08_10": "如是能知佛法所作，善能解說，是名律師。",
    "T12n0375_003:0624c09_11": "善解一字、善持契經，亦復如是。",
    "T12n0375_003:0624c10_12": "如是，善男子！",
    "T12n0375_003:0624c10_13": "佛法無量，不可思議；如來亦爾，不可思議。」",
    "T12n0375_003:0624c11_14": "迦葉菩薩白佛言：「世尊！",
    "T12n0375_003:0624c12_0": "如是如是，誠如聖教。",
    "T12n0375_003:0624c12_1": "佛法無量，不可思議；如來亦爾，不可思議。",
    "T12n0375_003:0624c13_2": "故知如來常住、不壞、無有變異。",
    "T12n0375_003:0624c14_3": "我今善學，亦當為人廣宣是義。」",
    "T12n0375_003:0624c14_4": "爾時，佛讚迦葉菩薩：「善哉，善哉。",
    "T12n0375_003:0624c15_5": "如來身者即是金剛不可壞身，菩薩應當如是善學，正見正知。",
    "T12n0375_003:0624c17_6": "若能如是了了知見，即是見佛金剛之身、不可壞身，如於鏡中見諸色像。」",
    "T12n0375_003:0624c19_0": "大般涅槃經名字功德品第六",
    "T12n0375_003:0624c20_0": "爾時，如來復告迦葉：「善男子！",
    "T12n0375_003:0624c20_1": "汝今應當善持是經文字、章句、所有功德。",
    "T12n0375_003:0624c21_2": "若有善男子、善女人聞是經名生四趣者，無有是處。",
    "T12n0375_003:0624c22_3": "何以故？",
    "T12n0375_003:0624c23_4": "如是經典乃是無量無邊諸佛之所修習，所得功德我今當說。」",
    "T12n0375_003:0624c24_5": "迦葉菩薩白佛言：「世尊！",
    "T12n0375_003:0624c25_6": "當何名此經？",
    "T12n0375_003:0624c25_7": "菩薩摩訶薩云何奉持？」",
    "T12n0375_003:0624c26_0": "佛告迦葉：「是經名為『大般涅槃』，上語亦善、中語亦善、下語亦善。",
    "T12n0375_003:0624c27_1": "義味深邃，其文亦善。",
    "T12n0375_003:0624c27_2": "純備具足清淨梵行，金剛寶藏滿足無缺。",
    "T12n0375_003:0624c28_3": "汝善諦聽，我今當說。",
    "T12n0375_003:0624c29_4": "善男子！",
    "T12n0375_003:0624c29_5": "所言大者，名之為常。",
    "T12n0375_003:0625a01_0": "如八大河悉歸大海；此經如是，降伏一切諸結煩惱及諸魔性，然後要於大般涅槃放捨身命，是故名曰大般涅槃。",
    "T12n0375_003:0625a03_1": "「善男子！",
    "T12n0375_003:0625a03_2": "又如醫師有一秘方悉攝一切所有醫術。",
    "T12n0375_003:0625a04_3": "善男子！",
    "T12n0375_003:0625a05_4": "如來亦爾，所說種種妙法、祕密深奧藏門，悉皆入此大般涅槃，是故名為大般涅槃。",
    "T12n0375_003:0625a07_5": "「善男子！",
    "T12n0375_003:0625a07_6": "譬如農夫，春月下種常有悕望，既收菓實，眾望都息。",
    "T12n0375_003:0625a08_7": "善男子！",
    "T12n0375_003:0625a08_8": "一切眾生亦復如是，修學餘經常悕滋味，若得聞是大般涅槃，悕望諸經所有滋味悉皆永斷。",
    "T12n0375_003:0625a10_9": "是大涅槃能令眾生度諸有流。",
    "T12n0375_003:0625a11_10": "「善男子！",
    "T12n0375_003:0625a11_11": "如諸跡中，象跡為最；此經如是，於諸經三昧最為第一。",
    "T12n0375_003:0625a13_12": "善男子！",
    "T12n0375_003:0625a13_13": "譬如耕田，秋耕為勝；此經如是，諸經中勝。",
    "T12n0375_003:0625a14_14": "善男子！",
    "T12n0375_003:0625a14_15": "如諸藥中，醍醐第一，善治眾生熱惱亂心；是大涅槃為最第一。",
    "T12n0375_003:0625a15_16": "「善男子！",
    "T12n0375_003:0625a16_17": "譬如甜酥，八味具足；大般涅槃亦復如是，八味具足。",
    "T12n0375_003:0625a17_18": "云何為八？",
    "T12n0375_003:0625a17_19": "一者、常，二者、恒，三者、安，四者、清涼，五者、不老，六者、不死，七者、無垢，八者、快樂，是為八味。",
    "T12n0375_003:0625a19_20": "具足八味，是故名為大般涅槃。",
    "T12n0375_003:0625a20_21": "若諸菩薩摩訶薩等安住是中，復能處處示現涅槃，是故名為大般涅槃。",
    "T12n0375_003:0625a22_22": "「迦葉！",
    "T12n0375_003:0625a22_23": "善男子、善女人若欲於此大般涅槃而涅槃者，皆作是學，如來常住，法、僧亦然。」",
    "T12n0375_003:0625a24_0": "迦葉菩薩復白佛言：「甚奇，世尊！",
    "T12n0375_003:0625a24_1": "如來功德不可思議；法、僧亦爾，不可思議；是大涅槃亦不可思議。",
    "T12n0375_003:0625a26_2": "若有修學是經典者，得正法門，能為良醫；若未學者，當知是人盲無慧眼，無明所覆。」",
    "T12n0375_003:0625a29_0": "大般涅槃經卷第三"
}