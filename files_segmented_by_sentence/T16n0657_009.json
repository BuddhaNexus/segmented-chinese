{
    "T16n0657_009:0191c21_0": "佛說華手經卷第九",
    "T16n0657_009:0191c23_0": "後秦龜茲國三藏鳩摩羅什奉　詔譯",
    "T16n0657_009:0191c24_0": "不退轉品第三十",
    "T16n0657_009:0191c25_0": "佛告舍利弗：「如來今當斷汝等疑，亦令將來讀誦是經說者、受者皆得斷疑。",
    "T16n0657_009:0192a01_1": "舍利弗！",
    "T16n0657_009:0192a01_2": "如來名為一切智者、一切見者、一切說者，無法不見、無法不聞、無法不覺、無法不知，了達三世，無所罣礙。",
    "T16n0657_009:0192a04_3": "舍利弗！",
    "T16n0657_009:0192a04_4": "如來名為無等等者，於一切法悉得正解，自然自在，無有所歸。",
    "T16n0657_009:0192a05_5": "如來今欲於大眾中作師子吼，置是愚人行邪道法，不須廣說。",
    "T16n0657_009:0192a07_6": "若善男子、善女人，發阿耨多羅三藐三菩提心，於是法中應當一心勤行。",
    "T16n0657_009:0192a09_7": "何以故？",
    "T16n0657_009:0192a09_8": "應作是念：『諸佛無量阿僧祇劫所集阿耨多羅三藐三菩提法，我於是中若生懈怠，必當不信、違逆不受，不能達知。』",
    "T16n0657_009:0192a11_9": "「舍利弗！",
    "T16n0657_009:0192a12_10": "菩薩若行四法，則壞諸佛無上菩提。",
    "T16n0657_009:0192a12_11": "何謂為四？",
    "T16n0657_009:0192a13_12": "離於善友屬惡知識，隨其所學毀壞大乘，是名初法。",
    "T16n0657_009:0192a14_13": "又，舍利弗！",
    "T16n0657_009:0192a14_14": "菩薩有所得見深計我心，聞甚深經便大驚畏，當墜大坑，是第二法。",
    "T16n0657_009:0192a16_15": "又，舍利弗！",
    "T16n0657_009:0192a16_16": "菩薩雜學外道經書，巧於諍論，多人所敬，是人不能自調伏心，亦復不能調伏諸法，不調伏故不行大乘，是第三法。",
    "T16n0657_009:0192a19_17": "又，舍利弗！",
    "T16n0657_009:0192a19_18": "菩薩毀禁、不能隨順佛所制戒，聞是深空、淨妙戒法，心不了達，不能信樂、違逆不受，是第四法。",
    "T16n0657_009:0192a21_19": "菩薩有是四法不能信受，毀壞菩提。」",
    "T16n0657_009:0192a22_20": "爾時，世尊欲明此義而說偈言：「若近惡知識，　　亦隨其所行，　故不樂佛道，　　壞無上菩提。",
    "T16n0657_009:0192a26_0": "　雜學外經典，　　善巧諸諍論，　其有發言者，　　即皆能破壞。",
    "T16n0657_009:0192a28_0": "　雖自稱智者，　　而實是愚癡，　以如是緣故，　　不信於菩提。",
    "T16n0657_009:0192b01_0": "　若人貪著我，　　隨有所得見，　聞是甚深法，　　而生大驚畏。",
    "T16n0657_009:0192b03_0": "　是人不能解，　　如實空寂滅，　不了達菩提，　　亦不能信樂。",
    "T16n0657_009:0192b05_0": "　以破戒緣故，　　能起不善業，　不能隨順學，　　如佛所說戒。",
    "T16n0657_009:0192b07_0": "　惡口而兩舌，　　好出他人過，　如是不善人，　　無惡而不造。",
    "T16n0657_009:0192b09_0": "　是故當遠離，　　不信菩提道，　隨我所讚法，　　常當勤修學。",
    "T16n0657_009:0192b11_0": "　若人欲見佛，　　欲知如是法，　當安隱持戒，　　從是生真智。",
    "T16n0657_009:0192b13_0": "　若人持淨戒，　　菩提心轉固，　以深淨持戒，　　能滅惡覺觀。",
    "T16n0657_009:0192b15_0": "　故求菩提者，　　當深淨持戒，　是人於佛道，　　無有所疑難。",
    "T16n0657_009:0192b17_0": "「又，舍利弗！",
    "T16n0657_009:0192b17_1": "菩薩有四法能護佛道。",
    "T16n0657_009:0192b17_2": "何謂為四？",
    "T16n0657_009:0192b18_0": "自行持戒，深發善心，安住戒中；博聞正典，不雜邪論；聞佛經法，能勤讀誦；常樂獨處，順遠離行。",
    "T16n0657_009:0192b20_1": "舍利弗！",
    "T16n0657_009:0192b20_2": "菩薩若成如是四法，能護佛道。」",
    "T16n0657_009:0192b21_3": "爾時，世尊欲明此義而說偈言：「菩薩住戒中，　　不以戒自高，　更求甚深法，　　決定微妙義。",
    "T16n0657_009:0192b24_0": "　以第一深法，　　求無上菩提，　但修佛正法，　　不習外道論。",
    "T16n0657_009:0192b26_0": "　終不樂讀誦，　　路伽耶經典，　不好譏刺論，　　但擁護佛法。",
    "T16n0657_009:0192b28_0": "　常行寂滅法，　　樂住空閑處，　無有諸色欲，　　能嬈亂心者。",
    "T16n0657_009:0192c01_0": "　我今所讚歎，　　是微妙四法，　為成佛道故，　　汝等當修學。",
    "T16n0657_009:0192c03_0": "　我於世世中，　　常行如是法，　擁護佛法已，　　故能成大智。",
    "T16n0657_009:0192c05_0": "　護持佛法故，　　不墮賤惡道，　常生尊貴處，　　為眾所侍衛。",
    "T16n0657_009:0192c07_0": "　能得大財富，　　而不為放逸，　速以造福業，　　知財無常故。",
    "T16n0657_009:0192c09_0": "　若施則屬我，　　不施非己物，　我身及財產，　　命終皆捨去。",
    "T16n0657_009:0192c11_0": "　能得善眷屬，　　亦得善知識，　父母諸親族，　　能令住佛法。",
    "T16n0657_009:0192c13_0": "　常樂行善法，　　亦令他信樂，　以是得大喜，　　我修正法故。",
    "T16n0657_009:0192c15_0": "　常生於世間，　　富貴族姓家，　所生不放逸，　　常樂行善法。",
    "T16n0657_009:0192c17_0": "　於身命財利，　　不生堅固想，　諸佛甚難值，　　無難處亦難。",
    "T16n0657_009:0192c19_0": "　見佛得無難，　　能起大利益，　心常樂出家，　　因是生智慧。",
    "T16n0657_009:0192c21_0": "　心生大喜悅，　　而求最勝慧，　常安住法中，　　能起無上道。",
    "T16n0657_009:0192c23_0": "「又，舍利弗！",
    "T16n0657_009:0192c23_1": "菩薩有四法，心常喜悅，修道自慰，能自了知，必當作佛，名聞十方。",
    "T16n0657_009:0192c24_2": "何謂為四？",
    "T16n0657_009:0192c25_0": "內外所有能盡惠施；安住戒中修諸福德；於眾智中為最尊勝；為深法故不惜身命，有讀誦是深經者，能加供奉禮敬救護。",
    "T16n0657_009:0192c27_1": "具此四法，心常喜悅，能自安慰，我必作佛，名聞十方。」",
    "T16n0657_009:0192c29_2": "爾時，世尊欲明此義而說偈言：「悉捨諸財產，　　安住淨戒中，　眾智中最勝，　　不疑空寂法。",
    "T16n0657_009:0193a03_0": "　若見有讀誦，　　受持及演說，　如是深經者，　　供以眾樂具。",
    "T16n0657_009:0193a05_0": "　是故此菩薩，　　常喜心行道，　能自記作佛，　　常為世中尊。",
    "T16n0657_009:0193a07_0": "　若過去未來，　　今現在諸佛，　皆為授記言，　　汝必當逮覺。",
    "T16n0657_009:0193a09_0": "　若人隨學此，　　諸佛所學法，　當知是菩薩，　　安住無上道。",
    "T16n0657_009:0193a11_0": "　此法佛所讚，　　諸菩薩所行，　是人住其中，　　故能成佛道。",
    "T16n0657_009:0193a13_0": "　譬如以坏瓶，　　從高而墜下，　中間無有礙，　　當知必破壞。",
    "T16n0657_009:0193a15_0": "　菩薩亦如是，　　能修習此道，　中間無礙者，　　必當得作佛。",
    "T16n0657_009:0193a17_0": "　譬如人織作，　　以經緯相次，　於中無妨礙，　　能速得成就。",
    "T16n0657_009:0193a19_0": "　菩薩亦如是，　　常修習此法，　於中不懈怠，　　乃至得成佛。",
    "T16n0657_009:0193a21_0": "　若人於良田，　　稼植諸果樹，　時時加溉灌，　　漸令得滋茂。",
    "T16n0657_009:0193a23_0": "　隨時而養護，　　為障風寒熱，　此樹漸增長，　　榮欝妙華實。",
    "T16n0657_009:0193a25_0": "　其蔭甚清涼，　　令人樂止息，　華果給眾生，　　為之作利益。",
    "T16n0657_009:0193a27_0": "　菩薩亦如是，　　始種菩提心，　漸修菩薩道，　　諮問多聞者。",
    "T16n0657_009:0193a29_0": "　以時行惠施，　　常淨持禁戒，　諸餘菩薩法，　　亦行不懈息。",
    "T16n0657_009:0193b02_0": "　如是次第行，　　當坐於道場，　壞破諸魔軍，　　成無上菩提。",
    "T16n0657_009:0193b04_0": "　隨時轉法輪，　　世界所不轉，　漸度脫眾生，　　將導無量眾。",
    "T16n0657_009:0193b06_0": "　如是大智人，　　發此無上心，　世世不退轉，　　乃至成菩提。",
    "T16n0657_009:0193b08_0": "　是故汝等今，　　當漸修此法，　時至當作佛，　　隨時轉法輪。",
    "T16n0657_009:0193b10_0": "「又，舍利弗！",
    "T16n0657_009:0193b10_1": "菩薩有四法，終不退轉無上菩提；捨身當為轉輪聖王，得隨意福，得大身力，如那羅延；作轉輪王，捨四天下而行出家；既出家已，能得自在，修四梵行；命終當得生梵世上，作大梵天。",
    "T16n0657_009:0193b14_2": "何謂為四？",
    "T16n0657_009:0193b14_3": "舍利弗！",
    "T16n0657_009:0193b14_4": "菩薩若見塔廟毀壞，當加修飾，乃至一塊、若一摶泥，是為初法，乃至得作大梵天王。",
    "T16n0657_009:0193b16_5": "又，舍利弗！",
    "T16n0657_009:0193b16_6": "菩薩若於四衢道中，多人觀處，起佛塔廟，造立形像，為作念佛善福之緣，若轉法輪及出家相、若坐道場若壞魔軍、若現神力、若般涅槃、若從天上來下之相，是第二法，乃至得作大梵天王。",
    "T16n0657_009:0193b21_7": "又，舍利弗！",
    "T16n0657_009:0193b21_8": "菩薩若見比丘僧壞為二部眾，諍訟瞋恚互相過惡，菩薩爾時勤求方便令其和合，是第三法，乃至得作大梵天王。",
    "T16n0657_009:0193b24_9": "又，舍利弗！",
    "T16n0657_009:0193b24_10": "菩薩若見佛法欲壞，能讀、誦、說乃至一偈，令法不絕，勤行修集，為護法故，敬養法師，專心護法，不惜身命，是第四法。",
    "T16n0657_009:0193b27_0": "菩薩若成是四法者，世世轉身作轉輪王，得大身力如那羅延，捨四天下而行出家；既出家已，能得隨意修四梵行，命終當得生梵世上，作大梵王。」",
    "T16n0657_009:0193c01_1": "爾時，世尊欲重明此義而說偈言：「若見佛塔壞，　　能勤加修飾，　菩薩以是故，　　當得大身力。",
    "T16n0657_009:0193c05_0": "　於四衢道中，　　造立佛塔廟，　顯示佛德相，　　令眾心得淨。",
    "T16n0657_009:0193c07_0": "　故獲大福報，　　名聞廣流布，　亦得大眷屬，　　多人所稱讚。",
    "T16n0657_009:0193c09_0": "　若見僧毀壞，　　更共相諍訟，　方便令悔過，　　還使得和合。",
    "T16n0657_009:0193c11_0": "　以是福緣故，　　勇健無能勝，　能獲大身力，　　猶如那羅延。",
    "T16n0657_009:0193c13_0": "　見佛法欲滅，　　無有信受者，　能一心救護，　　不貪惜身命。",
    "T16n0657_009:0193c15_0": "　見護持法者，　　加供奉禮敬，　為諸天侍衛，　　諸佛所護念。",
    "T16n0657_009:0193c17_0": "　以救護法者，　　當為轉輪王，　遊行四天下，　　以法化諸國。",
    "T16n0657_009:0193c19_0": "　雖治諸國界，　　而不為放逸，　能惡厭眾欲，　　捨國行出家。",
    "T16n0657_009:0193c21_0": "　能修樂四禪，　　具諸神通力，　淨修四梵行，　　常樂諸善福。",
    "T16n0657_009:0193c23_0": "　於此命終已，　　得生梵世上，　於諸梵天中，　　當為自在王。",
    "T16n0657_009:0193c25_0": "　是四上妙法，　　諸佛所稱讚，　我本為菩薩，　　亦親近修習。",
    "T16n0657_009:0193c27_0": "　隨所聽聞法，　　如說而修行，　具足到彼岸，　　逮無上菩提。",
    "T16n0657_009:0193c29_0": "　若人能修學，　　我本所行法，　世世常尊貴，　　大力難沮壞。",
    "T16n0657_009:0194a02_0": "　常得人中尊，　　忉利諸天王，　亦於欲界中，　　得作自在王。",
    "T16n0657_009:0194a04_0": "　又至色界中，　　而作自在王，　一切處尊貴，　　誰不行是道！",
    "T16n0657_009:0194a06_0": "　能淨持禁戒，　　能深有慚愧，　所願皆得成，　　住諸善福本。",
    "T16n0657_009:0194a08_0": "　勤修行不怠，　　具行忍禪定，　得無上大智，　　明了一切法。",
    "T16n0657_009:0194a10_0": "　百千萬億種，　　無量方便法，　皆悉能成辦，　　速知其義趣。",
    "T16n0657_009:0194a12_0": "　能於一句中，　　演散無量義，　善巧眾技術，　　常於中最勝。",
    "T16n0657_009:0194a14_0": "　常得大智慧，　　辯才無有量，　專心行菩薩，　　捨離餘智慧。",
    "T16n0657_009:0194a16_0": "　常行質直心，　　善修正見故，　能得值諸佛，　　捨離一切難。",
    "T16n0657_009:0194a18_0": "　是乘為最大，　　諸佛之所讚，　於是微妙乘，　　不限諸過咎。",
    "T16n0657_009:0194a20_0": "　不限諸盲者，　　亦不限聾者，　及癃殘百病，　　瘖瘂諸醜陋。",
    "T16n0657_009:0194a22_0": "　亦不限貧窮，　　及失福德者，　不限造惡業，　　惡趣因緣者。",
    "T16n0657_009:0194a24_0": "　誰聞讚是乘，　　無一切諸惡，　而當不修學？",
    "T16n0657_009:0194a25_1": "　　唯除樂惡者。",
    "T16n0657_009:0194a26_0": "　是故求智者，　　當求是佛慧，　修學此慧故，　　到諸法彼岸。",
    "T16n0657_009:0194a28_0": "　我世世所生，　　常處尊貴家，　端正力勇健，　　具足諸眷屬。",
    "T16n0657_009:0194b01_0": "　我初不懈怠，　　勤修行精進，　能淨持禁戒，　　常一心行慧。",
    "T16n0657_009:0194b03_0": "　隨我過去世，　　所修行善法，　令皆受是報，　　汝等且具觀。",
    "T16n0657_009:0194b05_0": "　過百千萬億，　　無數那由他，　於爾所世界，　　我智悉通了。",
    "T16n0657_009:0194b07_0": "　亦悉知是中，　　一切眾生心，　又知其所行，　　及深心所樂。",
    "T16n0657_009:0194b09_0": "　我知其所應，　　化以菩提心，　亦知調伏心，　　又能令熾然。",
    "T16n0657_009:0194b11_0": "　我以佛眼見，　　是世界眾心，　知所應教化，　　拔濟生死中。",
    "T16n0657_009:0194b13_0": "　隨時往說法，　　教化示導之，　現諸神通力，　　皆令得歡悅。",
    "T16n0657_009:0194b15_0": "　眾生若貪著，　　身色及財富，　為現諸過失，　　因是得涅槃。",
    "T16n0657_009:0194b17_0": "　若人有深縛，　　依於諸邪見，　亦為示有見，　　令知其過咎。",
    "T16n0657_009:0194b19_0": "　隨眾生所貴，　　種種諸形色，　我即為化現，　　示令知正道。",
    "T16n0657_009:0194b21_0": "　是人得法已，　　歡悅心加敬，　即念言是佛，　　愍我故教化。",
    "T16n0657_009:0194b23_0": "　即時歸依我，　　又歸依聖法，　然後漸令得，　　拔諸苦惱箭。",
    "T16n0657_009:0194b25_0": "　為是人說法，　　令得寂滅道，　是人聞我法，　　漸漸至涅槃。",
    "T16n0657_009:0194b27_0": "　如我知現在，　　諸法悉無礙，　於過未來世，　　其智亦如是。",
    "T16n0657_009:0194b29_0": "　佛身甚高大，　　不可得限量，　大神通力者，　　尚無能見頂。",
    "T16n0657_009:0194c02_0": "　佛力無有量，　　亦無有邊際，　以是無量力，　　彌覆恒沙界。",
    "T16n0657_009:0194c04_0": "　何等是如來，　　真實形色相？",
    "T16n0657_009:0194c05_0": "　一切眾生類，　　無能限量者。",
    "T16n0657_009:0194c06_0": "　若有眾生來，　　欲見佛形色，　即見種種身，　　不能取定相。",
    "T16n0657_009:0194c08_0": "　見佛變化身，　　心得大歡悅，　種種稱讚我，　　是則為錯謬。",
    "T16n0657_009:0194c10_0": "　一切眾生類，　　無能見佛身，　乃至以天眼，　　亦所不能覩。",
    "T16n0657_009:0194c12_0": "　汝等今所見，　　是佛神通力，　真佛身相者，　　不可得思議。",
    "T16n0657_009:0194c14_0": "　佛於一毛孔，　　所現神通力，　所利益眾生，　　尚不可思議。",
    "T16n0657_009:0194c16_0": "　於一毛孔中，　　出無數億光，　能過恒河沙，　　無量諸世界。",
    "T16n0657_009:0194c18_0": "　汝等今讚我，　　真坐於此眾，　十方世界中，　　亦各自謂爾。",
    "T16n0657_009:0194c20_0": "　我以一切智，　　說佛智慧力，　猶尚不能盡，　　而況諸聲聞！",
    "T16n0657_009:0194c22_0": "　諸佛難思議，　　法亦難思議，　若能信此者，　　報亦難思議。」",
    "T16n0657_009:0194c24_0": "爾時，會中有七歲童子，名曰撰擇，從坐而起，合掌向佛而說偈言：「世尊我發心，　　願當如法王，　聞不思議法，　　而發大莊嚴。",
    "T16n0657_009:0194c28_0": "　請一切眾生，　　設大法施會，　作是師子吼，　　如所說能成。",
    "T16n0657_009:0195a01_0": "　世尊我從今，　　永不貪家屬，　今於佛法中，　　出家修正道。",
    "T16n0657_009:0195a03_0": "　出家修進行，　　及禪定智慧，　故逮是正覺，　　今我亦修學。",
    "T16n0657_009:0195a05_0": "　我深生欲樂，　　願速聽出家，　剃髮被法服，　　常修行上法。",
    "T16n0657_009:0195a07_0": "　當以知見力，　　簡擇是世界，　我當為世尊，　　唯願聽出家。",
    "T16n0657_009:0195a09_0": "　我無眾生想，　　無有眾生故，　達知是法已，　　當為眾生說。",
    "T16n0657_009:0195a11_0": "　破魔軍眾已，　　恐怖諸外道，　壞裂邪見網，　　為眾作大利。",
    "T16n0657_009:0195a13_0": "　我行安樂道，　　能至於涅槃，　是道無生相，　　故不可思議。",
    "T16n0657_009:0195a15_0": "　除斷我癡冥，　　法明照於世，　當說如實法，　　隨諸法性相。",
    "T16n0657_009:0195a17_0": "　得大神通力，　　現諸希有事，　眾生若見者，　　漸斷一切疑。」",
    "T16n0657_009:0195a19_0": "爾時，世尊告撰擇言：「善哉，善哉！",
    "T16n0657_009:0195a19_1": "童子！",
    "T16n0657_009:0195a19_2": "汝於我法欲出家也。」",
    "T16n0657_009:0195a20_3": "「唯然，世尊！」",
    "T16n0657_009:0195a20_4": "即時，如來而說偈言：「雖不服染衣，　　心無所染著，　則於佛法中，　　是名真出家。",
    "T16n0657_009:0195a24_0": "　雖不除飾好，　　能斷諸結縛，　心無縛無解，　　是名真出家。",
    "T16n0657_009:0195a26_0": "　雖不受禁戒，　　心常離諸惡，　開定慧德行，　　是名真出家。",
    "T16n0657_009:0195a28_0": "　雖不受持法，　　能壞諸法故，　離一切法相，　　是名真出家。",
    "T16n0657_009:0195b01_0": "　若不分別我，　　亦不得眾生，　而心不退沒，　　是名發菩提。",
    "T16n0657_009:0195b03_0": "　若發菩提心，　　不得盡心相，　無得而不動，　　是人不可壞。」",
    "T16n0657_009:0195b05_0": "爾時，舍利弗作如是念：「今此童子，發意已來其已久如，佛乃為說是甚深法。」",
    "T16n0657_009:0195b06_1": "時舍利弗以偈問佛：「是撰擇童子，　　所行為多少，　聞是甚深法，　　而心不驚畏？",
    "T16n0657_009:0195b10_0": "　是人於先世，　　曾見幾所佛，　聞此甚深法，　　即便能信受？",
    "T16n0657_009:0195b12_0": "　曾從幾如來，　　聞如是深法，　今聞世尊說，　　而心不退沒？」",
    "T16n0657_009:0195b14_0": "即時，世尊以偈答曰：「是撰擇童子，　　曾於此世界，　從無量諸佛，　　聞是甚深法。",
    "T16n0657_009:0195b17_0": "　我知此童子，　　鴦伽摩伽國，　所聞諸佛法，　　修行菩薩道。",
    "T16n0657_009:0195b19_0": "　能明了達知，　　陰界并諸入，　及知三脫門，　　是處及非處。",
    "T16n0657_009:0195b21_0": "　迦尸憍薩羅，　　此中所聞法，　我皆悉知見，　　亦如上二國。",
    "T16n0657_009:0195b23_0": "　是撰擇童子，　　已到智彼岸，　善法極增長，　　故得如是智。",
    "T16n0657_009:0195b25_0": "　算數諸伎藝，　　及世界文頌，　如是諸智事，　　悉皆不忘失。",
    "T16n0657_009:0195b27_0": "　一切世界智，　　無不可廢忘，　出世之智慧，　　謂知諸法空。",
    "T16n0657_009:0195b29_0": "　若人能了達，　　一切法空相，　經歷無量劫，　　終不失此智。",
    "T16n0657_009:0195c02_0": "　是名大智慧，　　能滅諸煩惱，　樂此空智者，　　於法無惱患。」",
    "T16n0657_009:0195c04_0": "時舍利弗問童子言：「汝於佛法欲出家也？」",
    "T16n0657_009:0195c04_1": "童子對曰：「不欲出家！",
    "T16n0657_009:0195c05_2": "我今即為已出家也。」",
    "T16n0657_009:0195c05_3": "時舍利弗以偈問曰：「我今不見汝，　　身被染法服，　亦不剃鬚髮，　　云何言出家？",
    "T16n0657_009:0195c09_0": "　汝亦無應器，　　和尚阿闍梨，　又不受禁戒，　　云何名出家？",
    "T16n0657_009:0195c11_0": "　於何眾受戒，　　誰為白羯磨？",
    "T16n0657_009:0195c12_0": "　此是佛法中，　　次第出家法。",
    "T16n0657_009:0195c13_0": "　汝無此眾事，　　云何名出家？",
    "T16n0657_009:0195c14_0": "　如是諸所問，　　當見如實答。」",
    "T16n0657_009:0195c15_0": "時撰擇童子以偈答曰：「若不著袈裟，　　不著非袈裟，　不捨不受法，　　名著真袈裟。",
    "T16n0657_009:0195c18_0": "　我受智袈裟，　　不生諸憂惱，　是衣淨無垢，　　我常著此服。",
    "T16n0657_009:0195c20_0": "　斷除諸結使，　　則為剃髮鬚，　慧力所斷故，　　後更不復生。",
    "T16n0657_009:0195c22_0": "　我器不思議，　　能受一切法，　不盈亦不減，　　常持眾善法。",
    "T16n0657_009:0195c24_0": "　我自行善法，　　終不從他受，　自成一切智，　　是受具足戒。",
    "T16n0657_009:0195c26_0": "　佛為我羯磨，　　觀諸法等故，　常修行佛道，　　隨逐於諸佛。",
    "T16n0657_009:0195c28_0": "　是名我出家，　　亦是我戒法，　是則我衣鉢，　　亦是白羯磨。",
    "T16n0657_009:0196a01_0": "　我所行無量，　　於尊法造業，　從一佛國界，　　復至一佛土。",
    "T16n0657_009:0196a03_0": "　安處於道場，　　行不思議施，　我終不獨食，　　當共無量眾。」",
    "T16n0657_009:0196a05_0": "爾時，世尊諦視童子，即時童子鬚髮自墮，袈裟著身，如新除髮。",
    "T16n0657_009:0196a06_1": "七日之後得五神通，即於其處忽然不見。",
    "T16n0657_009:0196a07_2": "時此世界地大震動，眾生恐畏，天鼓自鳴，百千伎樂同時俱作；有大光明，普照天地。",
    "T16n0657_009:0196a09_3": "時佛微笑，種種妙色無量焰光從口而出，三遶世界，還從頂入。",
    "T16n0657_009:0196a10_4": "爾時，阿難偏袒右肩，合掌向佛，以偈問曰：「眾中最勝調御師，　　行上福德巍巍尊，　智慧通達無障礙，　　今問普智無上覺。",
    "T16n0657_009:0196a14_0": "　世尊何緣故微笑？",
    "T16n0657_009:0196a14_1": "　　佛不妄笑必有因。",
    "T16n0657_009:0196a15_0": "　誰應從佛得受記？",
    "T16n0657_009:0196a15_1": "　　唯願世尊斷我疑。",
    "T16n0657_009:0196a16_0": "　世尊口出大光明，　　其明普照諸世界，　周匝遶此世界已，　　還從頂上入不現。",
    "T16n0657_009:0196a18_0": "　當為何人作利益？",
    "T16n0657_009:0196a18_1": "　　誰於佛慧得受記？",
    "T16n0657_009:0196a19_0": "　故使世尊現微笑，　　大光普照佛世界。",
    "T16n0657_009:0196a20_0": "　今是世界悉莊嚴，　　一切眾生皆悅樂，　而心安靖不放逸，　　現如是等神通力。」",
    "T16n0657_009:0196a22_0": "佛告阿難：「汝今見是撰擇童子，身被法服，即於此處忽然不現耶？」",
    "T16n0657_009:0196a23_1": "阿難對曰：「唯然，已見。」",
    "T16n0657_009:0196a23_2": "「阿難當知，今是童子於此滅已，即便現於阿閦佛土妙喜世界，盡彼壽命淨修梵行，即於是身續增其壽。",
    "T16n0657_009:0196a26_3": "如此天帝釋提桓因，即於現身更增壽命。",
    "T16n0657_009:0196a27_4": "撰擇童子即以此身，從一佛土至一佛土，亦於諸國續增壽命。",
    "T16n0657_009:0196a28_5": "如是展轉經歷無量阿僧祇劫，未曾離佛。",
    "T16n0657_009:0196a29_6": "於諸佛所，皆以現身續增其壽。",
    "T16n0657_009:0196b01_7": "過是無量阿僧祇劫，然後當得無上菩提，得成為佛，號曰大智撰擇，其佛世界名常照明。",
    "T16n0657_009:0196b03_8": "阿難！",
    "T16n0657_009:0196b03_9": "彼土眾生終不受胎，皆悉化生，於蓮華上結加趺坐。",
    "T16n0657_009:0196b04_10": "彼佛國界具如是等種種眾妙福德莊嚴。",
    "T16n0657_009:0196b05_11": "「阿難！",
    "T16n0657_009:0196b05_12": "菩薩有四法，轉身當作善來比丘，終不受胎，蓮華化生，即於現身續增壽命。",
    "T16n0657_009:0196b07_13": "何謂為四？",
    "T16n0657_009:0196b07_14": "自樂出家，亦勸他人令行出家，亦為佐助出家因緣；即出家已，為之說法，示教利喜，是名初法。",
    "T16n0657_009:0196b10_15": "復次，阿難！",
    "T16n0657_009:0196b10_16": "菩薩自能勤行求諸佛法，亦化他人勤行求法，是第二法。",
    "T16n0657_009:0196b11_17": "復次，阿難！",
    "T16n0657_009:0196b11_18": "菩薩自行和忍，亦化他人令住忍中，是第三法。",
    "T16n0657_009:0196b13_19": "復次，阿難！",
    "T16n0657_009:0196b13_20": "菩薩自能習行方便深發大願，亦化他人，令行方便及發大願，是第四法。",
    "T16n0657_009:0196b14_21": "阿難！",
    "T16n0657_009:0196b15_22": "菩薩若成是四法者，轉身當作善來比丘，終不受胎，蓮華化生，即於現身續增壽命。",
    "T16n0657_009:0196b17_0": "「復次，阿難！",
    "T16n0657_009:0196b17_1": "菩薩若成四法，終不退失無上菩提。",
    "T16n0657_009:0196b18_2": "何謂為四？",
    "T16n0657_009:0196b18_3": "菩薩堅固深發無上菩提之心；常樂見佛；聽法無厭；常行實語，不樂欺誑。",
    "T16n0657_009:0196b20_4": "阿難！",
    "T16n0657_009:0196b20_5": "菩薩若成是四法者，於無上菩提終不退轉。」",
    "T16n0657_009:0196b21_6": "即時，世尊欲明此義而說偈言：「堅固深發心，　　常樂見諸佛，　聽法無厭足，　　常住實語中。",
    "T16n0657_009:0196b24_0": "　見苦惱眾生，　　深生愍念心，　知眾生心已，　　隨應而說法。",
    "T16n0657_009:0196b26_0": "　是人常聽法，　　其心無厭足，　常發勤修行，　　增長智慧故。",
    "T16n0657_009:0196b28_0": "　常為誠信者，　　安住實語中，　其有所言說，　　終無有錯謬。",
    "T16n0657_009:0196c01_0": "　若於是四法，　　隨時而修學，　當得佛菩提，　　轉無上法輪。",
    "T16n0657_009:0196c03_0": "　我說是法中，　　得無量果報，　誰聞如是法，　　而不修學者？",
    "T16n0657_009:0196c05_0": "「復次，阿難！",
    "T16n0657_009:0196c05_1": "菩薩摩訶薩若成四法，終不忘失無上菩提，諸天、龍、神皆來勸助；常不離於眾聖福田；若無諸聖，便於眾會自為福田。",
    "T16n0657_009:0196c07_2": "何謂為四？",
    "T16n0657_009:0196c08_3": "菩薩摩訶薩勤行不懈，教化眾生，令發無上菩提之心；勤行不懈，供奉如來，為求法故；以尊敬心供奉法師；若見眾生恐畏苦惱，施以無畏。",
    "T16n0657_009:0196c11_4": "阿難！",
    "T16n0657_009:0196c11_5": "菩薩若成是四法者，世世不失菩提之念。」",
    "T16n0657_009:0196c12_6": "爾時，世尊欲重宣此義而說偈言：「供奉諸佛，　　尊敬佛法，　　亦以敬心，　供奉法師。",
    "T16n0657_009:0196c15_7": "　　見諸苦惱，　　恐畏眾生，　即施無畏，　　救諸苦惱。",
    "T16n0657_009:0196c16_8": "　　以是善根，　常得見佛，　　天神勸言，　　當勤修行。",
    "T16n0657_009:0196c18_0": "　若不見佛，　　及佛弟子，　　若辟支佛，　諸聖福田。",
    "T16n0657_009:0196c19_1": "　　能自出家，　　修寂滅智，　入深禪定，　　起五神通。",
    "T16n0657_009:0196c20_2": "　　得神通已，　遊諸世界，　　入諸聚落，　　令眾住法。",
    "T16n0657_009:0196c22_0": "　眾生聞已，　　離於不善，　　不起惡業，　轉相敬順。",
    "T16n0657_009:0196c23_1": "　　眾生從是，　　皆得安樂，　彼以法尊，　　我亦如是。",
    "T16n0657_009:0196c24_2": "　　人自行法，　得是福德，　　自利利他，　　誰不行善？",
    "T16n0657_009:0196c26_0": "　故求佛道，　　當行是法，　　終不失佛，　不思議智。",
    "T16n0657_009:0197a02_0": "「我本修是法，　　度善福彼岸，　了達是法已，　　得無上菩提。",
    "T16n0657_009:0197a04_0": "　我實是世雄，　　亦世界最勝，　又能與世界，　　無上妙智慧。",
    "T16n0657_009:0197a06_0": "「阿難！",
    "T16n0657_009:0197a06_1": "以是緣故，當知菩薩能行是法利益眾生，則能修習具足佛法。",
    "T16n0657_009:0197a07_2": "阿難！",
    "T16n0657_009:0197a07_3": "乃往過去無量無邊阿僧祇劫，即於此界閻浮提處，有大國王，名曰方音。",
    "T16n0657_009:0197a09_4": "王大夫人生一太子，時諸天神同聲唱言：『行善法人今出於世！』",
    "T16n0657_009:0197a10_5": "王聞是聲，即時驚怪：『何名為法？",
    "T16n0657_009:0197a11_6": "何名非法？』",
    "T16n0657_009:0197a11_7": "阿難！",
    "T16n0657_009:0197a11_8": "是王太子漸漸長大，至年七歲，詣父王所，稽首禮足，於一面立，問父王言：『云何為法？",
    "T16n0657_009:0197a13_9": "云何非法？』",
    "T16n0657_009:0197a14_10": "時方音王，以偈答曰：「『行施持戒斷愛欲，　　行忍堅住諸善福，　　離殺盜婬諸不善，　　是名諸聖所讚法。』",
    "T16n0657_009:0197a17_0": "「爾時，太子以偈問曰：「『父母所說法，　　若在家治國，　　可得遍行耶？",
    "T16n0657_009:0197a19_1": "　　願時答此義。",
    "T16n0657_009:0197a20_0": "　　可行不可行，　　唯願如實答，　　實語度惡道，　　不畏墮地獄。",
    "T16n0657_009:0197a22_0": "　　妄語墮惡趣，　　當受無間苦，　　是故勿妄語，　　如實為我說。』",
    "T16n0657_009:0197a24_0": "「時方音王以偈答曰：「『若在家治國，　　不能具諸善，　　刀杖楚害人，　　是中何有法？",
    "T16n0657_009:0197a27_0": "　　若人不從命，　　我瞋發惡口，　　強奪他財物，　　繫閉加楚毒。",
    "T16n0657_009:0197a29_0": "　　我若出遊觀，　　民眾悉恐畏，　　皆念王今出，　　我等遭何罪？",
    "T16n0657_009:0197b02_0": "　　若我處正坐，　　有司將罪人，　　羅列在我前，　　言王隨意治。",
    "T16n0657_009:0197b04_0": "　　我審其罪咎，　　即便加楚害，　　但為他事故，　　自起眾罪業。",
    "T16n0657_009:0197b06_0": "　　若縱則相妨，　　國界則亂壞，　　故我苦切治，　　民眾則恐畏。",
    "T16n0657_009:0197b08_0": "　　言王大威嚴，　　甚惡無慈愍，　　誰當住此國，　　敢不隨教令？』",
    "T16n0657_009:0197b10_0": "　　時太子法行，　　從王聞此偈，　　生厭心白王：　　『我欲具行法。",
    "T16n0657_009:0197b12_0": "　　我不貪國位，　　為他起罪業，　　當捨離父母，　　出家具修法。",
    "T16n0657_009:0197b14_0": "　　若王不見聽，　　我今當自害，　　飲毒自墜高，　　或以刀自殺。』",
    "T16n0657_009:0197b16_0": "　　王聞子誓已，　　即大憂惱言：　『汝隨意自娛，　　我當治國事。",
    "T16n0657_009:0197b18_0": "　　當恣汝財產，　　遊戲諸林館，　　何用是出家，　　為人所形笑？",
    "T16n0657_009:0197b20_0": "　　盛年受五欲，　　老至當出家，　　命促難保信，　　僶未生厭心。』",
    "T16n0657_009:0197b22_0": "　　答言：『受世樂，　　無厭增瞋惱，　　出家離眾穢，　　常修行慈喜。",
    "T16n0657_009:0197b24_0": "　　獨在空閑野，　　於是起淨樂，　　當依止此處，　　持戒修梵行。",
    "T16n0657_009:0197b26_0": "　　王可共出家，　　國民眾何益，　　為他造惡業，　　自受地獄苦！",
    "T16n0657_009:0197b28_0": "　　吞食熱鐵丸，　　及飲沸銷銅，　　邪行起罪業，　　宛轉地獄中。",
    "T16n0657_009:0197c01_0": "　　鐵釘釘其體，　　熱鐵鍱纏身，　　又以鐵犁牛，　　耕裂壞其體。",
    "T16n0657_009:0197c03_0": "　　獄卒甚可畏，　　青眼而黃頭，　　將人到鑊湯，　　鐵叉迴轉身。",
    "T16n0657_009:0197c05_0": "　　經歷千萬歲，　　備受眾苦惱，　　罪業深重故，　　求死不能得。",
    "T16n0657_009:0197c07_0": "　　若從鑊湯出，　　復入大火坑，　　其身猛焰起，　　如焚乾竹林。",
    "T16n0657_009:0197c09_0": "　　若得出火坑，　　即復墮火山，　　從火山下出，　　復入沸屎坑。",
    "T16n0657_009:0197c11_0": "　　是中沸焰起，　　鐵[口*(隹/乃)]蟲唼身，　　無量億千歲，　　涌沒於其中。",
    "T16n0657_009:0197c13_0": "　　或於此得脫，　　復入竹刺林，　　猛火大焰起，　　熱炭燒爍身。",
    "T16n0657_009:0197c15_0": "　　入此林中時，　　四面大風起，　　鼓動此竹林，　　刺割其身體。",
    "T16n0657_009:0197c17_0": "　　或從此得出，　　即復入刀林，　　枝葉如劍戟，　　刀矟及戈牟。",
    "T16n0657_009:0197c19_0": "　　即入此林時，　　四面起暴風，　　飄雨諸鋒刃，　　段段割截身。",
    "T16n0657_009:0197c21_0": "　　如是雨刀劍，　　割截身體時，　　無量億千歲，　　苦毒不可忍。",
    "T16n0657_009:0197c23_0": "　　或於此得出，　　即入灰河中，　　皮肉悉爛盡，　　唯有骸骨連。",
    "T16n0657_009:0197c25_0": "　　經歷無量歲，　　具受眾苦惱，　　或從此得出，　　復入銷銅河。",
    "T16n0657_009:0197c27_0": "　　融銅汎溢滿，　　擊浪震大音，　　迴旋百千匝，　　波湧而揚濤。",
    "T16n0657_009:0197c29_0": "　　經流地獄塹，　　罪人悉入中，　　即墮此中時，　　波浪所顛覆。",
    "T16n0657_009:0198a02_0": "　　不能得崖底，　　漂沒於中流，　　或從此得出，　　羅剎在岸邊。",
    "T16n0657_009:0198a04_0": "　　黃眼而長齒，　　還捉收縛之，　　捉已而問言：　　「汝欲何所求？」",
    "T16n0657_009:0198a06_0": "　　答言：「我飢乏，　　唯須食為先。」",
    "T16n0657_009:0198a07_0": "　　即時惡羅剎，　　置熱鐵地上，　　令吞熱鐵丸，　　燒爛其五藏，　　內外俱燋然。",
    "T16n0657_009:0198a09_1": "　　遙見大灰河，　　謂是清冷泉，　　奔走自投身。",
    "T16n0657_009:0198a11_0": "　　若於此得脫，　　還入沸屎地，　　刀山及火坑，　　輪轉此眾苦。",
    "T16n0657_009:0198a13_0": "　　王富貴無常，　　不久當敗壞。",
    "T16n0657_009:0198a14_0": "　　身命及尊貴，　　佛說皆無常。",
    "T16n0657_009:0198a15_0": "　　故當受我言，　　捨國共出家，　　命終當生天，　　亦得離眾苦。",
    "T16n0657_009:0198a17_0": "　　出家處空閑，　　修淨戒禪定。",
    "T16n0657_009:0198a18_0": "　　常樂行慈悲，　　及修空寂滅。",
    "T16n0657_009:0198a19_0": "　　爾時自當知，　　無有與等者，　　得寂滅安樂，　　猶如大梵王。』",
    "T16n0657_009:0198a21_0": "　　太子如是說，　　時王及夫人，　　并餘一切眾，　　無能障礙者。",
    "T16n0657_009:0198a23_0": "　　王子出家已，　　求法行禪定，　　具足五神通，　　為眾演說法。",
    "T16n0657_009:0198a25_0": "　　修行寂滅心，　　樂說空無我，　　諸法無縛解，　　當說如是法：　『諸人今皆當，　　一心正觀法，　　是陰界入中，　　何有我我所？』",
    "T16n0657_009:0198a29_0": "　　百千億眾生，　　聞法已出家，　　父王及夫人，　　亦於法出家。",
    "T16n0657_009:0198b02_0": "　　是人出家已，　　發如是願言：　『王子所求法，　　願我皆得之。』",
    "T16n0657_009:0198b04_0": "　　隨學是菩薩，　　皆發無上心，　　隨其所說法，　　成佛入涅槃。",
    "T16n0657_009:0198b06_0": "　　阿難彼王子，　　求法化父母，　　令住佛法者，　　汝謂異人乎？",
    "T16n0657_009:0198b08_0": "　　阿難汝勿疑，　　即今我身是，　　為眾作大利，　　令住佛道中。",
    "T16n0657_009:0198b10_0": "　　我從發意來，　　常一心求法，　　勤進力堅固，　　終無有懈息。",
    "T16n0657_009:0198b12_0": "　　我常修是法，　　無有懈惓心，　　終不生狐疑，　　當得佛道不？",
    "T16n0657_009:0198b14_0": "　　常志樂菩提，　　修習上精進，　　求法以樂心，　　故得最勝慧。",
    "T16n0657_009:0198b16_0": "　　若人求菩提，　　當如我修學，　　終不退失利，　　成佛轉法輪。」",
    "T16n0657_009:0198b18_0": "為法品第三十一",
    "T16n0657_009:0198b19_0": "佛告阿難：「菩薩有四法，聞所說法達其意趣，能得智慧，得堪受法，得堅固念，具足義法。",
    "T16n0657_009:0198b21_1": "何謂為四？",
    "T16n0657_009:0198b21_2": "發勤修行，求如是等甚深經法；得是法已，如所說住；自住於法，亦能勸導令多眾生入是法中；入法中已，能為解說示教利喜。」",
    "T16n0657_009:0198b24_3": "爾時，世尊欲明此義而說偈言：「菩薩求深法，　　能得無上樂，　未得如是法，　　終不中懈怠。",
    "T16n0657_009:0198b27_0": "　聞是甚深法，　　於獨處思惟，　如是所聞法，　　常一心修學。",
    "T16n0657_009:0198b29_0": "　能教化他人，　　令如己所住，　非但以言說，　　身行引導之。",
    "T16n0657_009:0198c02_0": "「復次，阿難！",
    "T16n0657_009:0198c02_1": "菩薩摩訶薩為斯法故，常隨法師，作是念言：『我所不聞、不知之法，或當乖互，失是法利。』」",
    "T16n0657_009:0198c04_2": "爾時，世尊即說偈言：「若有多聞人，　　常隨逐親近，　視之如法王，　　為修集法故。",
    "T16n0657_009:0198c07_0": "　我所未聞法，　　不知其義趣，　因緣或乖錯，　　則失是法利。",
    "T16n0657_009:0198c09_0": "　生堅固精進，　　捨離一切欲，　常求決定法，　　以增真智慧。",
    "T16n0657_009:0198c11_0": "　親近有智人，　　多聞及利根，　為眾所尊敬，　　能持此經者。",
    "T16n0657_009:0198c13_0": "「復次，阿難！",
    "T16n0657_009:0198c13_1": "菩薩摩訶薩如所聞法，廣為人說，而不為法之所傷害。",
    "T16n0657_009:0198c14_2": "阿難！",
    "T16n0657_009:0198c14_3": "云何為法之所傷害？",
    "T16n0657_009:0198c15_4": "若有比丘貪著名稱、衣服、飲食、臥具、湯藥種種利養，為他讚說隨順頭陀、甚深淨戒、空相應法，又自不能如說修行，是名比丘為法所害。」",
    "T16n0657_009:0198c18_5": "爾時，世尊欲明此義而說偈言：「菩薩聞是法，　　為大眾廣說，　當如佛所行，　　勿為法所害。",
    "T16n0657_009:0198c21_0": "　勿為資生故，　　亦勿為稱讚，　恒以慈悲心，　　而說無上法。",
    "T16n0657_009:0198c23_0": "　於苦惱眾生，　　而起大慈悲，　當一心說法，　　為利眾生故。",
    "T16n0657_009:0198c25_0": "　若人以利養，　　為大眾說法，　依於世利故，　　則為法所害。",
    "T16n0657_009:0198c27_0": "　當隨從智者，　　如其所說學，　不為法所害，　　是名擁護法。",
    "T16n0657_009:0198c29_0": "　十方諸世尊，　　皆稱讚是人，　善哉能說法，　　亦住此法中。",
    "T16n0657_009:0199a02_0": "「復次，阿難！",
    "T16n0657_009:0199a02_1": "菩薩摩訶薩若求法時，不取法師惡視、嚬蹙、輕賤、慠慢如是諸過，恒如所應，一心求法。",
    "T16n0657_009:0199a04_2": "阿難！",
    "T16n0657_009:0199a04_3": "菩薩云何如應求法？",
    "T16n0657_009:0199a04_4": "若諸師長如法教授，安住其中，為具足法勤加修行，以諸衣服、飲食、臥具、湯藥所須，而供奉之，是名菩薩如應求法。」",
    "T16n0657_009:0199a07_5": "爾時，世尊而說偈言：「菩薩求法時，　　不取法師過，　隨為他人說，　　亦自住其中。",
    "T16n0657_009:0199a10_0": "　菩薩求法時，　　如所說應住，　如法而求法，　　安住是法中。",
    "T16n0657_009:0199a12_0": "　是故求法者，　　應如所說住，　是名為初法，　　謂能如說行。",
    "T16n0657_009:0199a14_0": "　故能證寂滅，　　如我之所說，　我本學是法，　　能得是菩提。",
    "T16n0657_009:0199a16_0": "　常應勤求法，　　於法生敬心，　所從聞法者，　　應生世尊想。",
    "T16n0657_009:0199a18_0": "　應作如是念，　　此則我大師，　是人開導我，　　令住正道中。",
    "T16n0657_009:0199a20_0": "　是則我世尊，　　心常加尊敬，　因是大師故，　　捨離於世樂。",
    "T16n0657_009:0199a22_0": "　阿難汝當知，　　乃往過去世，　過無量無邊，　　不可思議劫，　有佛現於世，　　號須彌山王。",
    "T16n0657_009:0199a25_0": "　是佛滅度後，　　弟子違須羅，　利根有大智，　　為眾讚說法，　決了甚深義，　　達知陰界入。",
    "T16n0657_009:0199a28_0": "　能到戒彼岸，　　分別阿毘曇，　善修三學法，　　堅持佛法藏。",
    "T16n0657_009:0199b01_0": "　須彌山王佛，　　加其神通力，　求諸佛大智，　　了達甚深法。",
    "T16n0657_009:0199b03_0": "　是比丘福德，　　說之不可盡。",
    "T16n0657_009:0199b04_0": "　時華大城中，　　有豪貴長者，　富有諸財產，　　福德故高明，　其名為樂善，　　多人所宗敬，　持戒有德行，　　名聞廣流布。",
    "T16n0657_009:0199b08_0": "　是長者一時，　　到違須羅所，　即以多聞智，　　隨宜為說法。",
    "T16n0657_009:0199b10_0": "　長者聞法已，　　喜心發是言：『我所有財產，　　盡以相供給。』",
    "T16n0657_009:0199b12_0": "　時彼比丘言：　　『善哉能大施。",
    "T16n0657_009:0199b13_0": "　聞法得信解，　　是佛法根本。』",
    "T16n0657_009:0199b14_0": "　以所有財物，　　奉上法師已，　於二十歲中，　　常隨為給侍。",
    "T16n0657_009:0199b16_0": "　是樂善長者，　　隨從法師時，　得聞種種法，　　心終無厭足。",
    "T16n0657_009:0199b18_0": "　又發如是心，　　欲種種供施。",
    "T16n0657_009:0199b19_0": "　如是供施時，　　心終不懈倦。",
    "T16n0657_009:0199b20_0": "　一來問訊時，　　持二十億金，　以奉上法師，　　即皆為受用。",
    "T16n0657_009:0199b22_0": "　常如是數數，　　隨時而供給，　以是供給故，　　心得大歡悅。",
    "T16n0657_009:0199b24_0": "　違須羅法師，　　所將諸弟子，　亦復皆供給，　　各以千兩金。",
    "T16n0657_009:0199b26_0": "　既奉爾所金，　　又各獻三衣，　一一衣價直，　　二十億兩金。",
    "T16n0657_009:0199b28_0": "　又為違須羅，　　及諸比丘眾，　各各起房舍，　　高廣甚嚴好。",
    "T16n0657_009:0199c01_0": "　造一一諸塔，　　各二十億金，　床榻諸被褥，　　皆具足嚴飾。",
    "T16n0657_009:0199c03_0": "　法師常隨時，　　於此中說法，　為眾作大利，　　乃至終其壽。",
    "T16n0657_009:0199c05_0": "　是樂善長者，　　加供奉其尸，　積眾香闍維，　　起塔百由旬。",
    "T16n0657_009:0199c07_0": "　七體七寶塔，　　以盛師舍利，　安置大塔中，　　常華香供養。",
    "T16n0657_009:0199c09_0": "　此樂善長者，　　如是設供已，　終值無量佛，　　永不墮惡道。",
    "T16n0657_009:0199c11_0": "　是善福緣故，　　八十億劫中，　常為大梵王，　　亦恒見諸佛。",
    "T16n0657_009:0199c13_0": "　又八十億劫，　　為忉利天王，　常得見諸佛，　　以種種供養。",
    "T16n0657_009:0199c15_0": "　又於爾所劫，　　為轉輪聖王，　常能見諸佛，　　亦皆深供奉。",
    "T16n0657_009:0199c17_0": "　從是已次第，　　復得值無量，　無數阿僧祇，　　那由他諸佛。",
    "T16n0657_009:0199c19_0": "　既值無量佛，　　亦無量供奉，　能問諸佛道，　　佛亦隨義答。",
    "T16n0657_009:0199c21_0": "　阿難汝謂彼，　　於華大城中，　大名聞長者，　　為是異人乎？",
    "T16n0657_009:0199c23_0": "　汝勿懷此疑，　　即今我身是。",
    "T16n0657_009:0199c24_0": "　我爾時奉事，　　違須羅法師，　為具佛法故，　　作如是供養。",
    "T16n0657_009:0199c26_0": "　是善根緣故，　　得無上菩提。",
    "T16n0657_009:0199c27_0": "　我供給法師，　　所造諸德本，　能獲大果報，　　至今猶不盡。",
    "T16n0657_009:0199c29_0": "　我從是因緣，　　世世轉高尊，　得見無量佛，　　亦聞諸佛法。",
    "T16n0657_009:0200a02_0": "　彼諸佛所答，　　亦如我今說，　是名真佛道，　　汝等當修學。」",
    "T16n0657_009:0200a04_0": "阿難白佛言：「甚奇，希有！",
    "T16n0657_009:0200a04_1": "如來乃從久遠已來，深積德本，於過去世常得尊貴。",
    "T16n0657_009:0200a05_2": "世尊！",
    "T16n0657_009:0200a05_3": "違須羅比丘今為現在？",
    "T16n0657_009:0200a06_4": "為入涅槃？」",
    "T16n0657_009:0200a06_5": "佛告阿難：「是比丘今未入涅槃，於我法中行菩薩道。」",
    "T16n0657_009:0200a07_6": "阿難復言：「希有，世尊！",
    "T16n0657_009:0200a08_7": "樂善長者供事法師，因是德本逮無上菩提，而是法師今猶甫爾行菩薩道。」",
    "T16n0657_009:0200a10_8": "佛告阿難：「是違須羅不能如我發菩提心，恒以樂道而求菩提，捨是苦行。",
    "T16n0657_009:0200a11_9": "阿難！",
    "T16n0657_009:0200a11_10": "我於長夜，常以苦道求阿耨多羅三藐三菩提。",
    "T16n0657_009:0200a13_0": "我本修行菩薩道時，作如是願：『若有眾生多隨惡業，墮三惡道備受諸苦，我於爾時當成正覺，度脫此諸苦惱眾生！』",
    "T16n0657_009:0200a15_1": "「阿難！",
    "T16n0657_009:0200a15_2": "是違須羅所修行願，說不可盡，算數、譬喻亦不能明。",
    "T16n0657_009:0200a17_0": "以大行施，深發無上菩提之心，以此善根作如是願：『若我修行菩提道時，其有眾生未入法位，及求聲聞、辟支佛者，此諸眾生得見我身。",
    "T16n0657_009:0200a20_1": "若聞我名。",
    "T16n0657_009:0200a20_2": "皆得必定無上菩提。』」",
    "T16n0657_009:0200a20_3": "阿難白佛言：「世尊！",
    "T16n0657_009:0200a21_4": "是違須羅法師受彼樂善上供給者，今或在此大眾會中？」",
    "T16n0657_009:0200a22_5": "佛告阿難：「違須羅比丘在此眾中，今於我前立者是也。」",
    "T16n0657_009:0200a24_0": "歎會品第三十二",
    "T16n0657_009:0200a25_0": "阿難白佛言：「希有，世尊！",
    "T16n0657_009:0200a25_1": "今此大眾行淨人會。」",
    "T16n0657_009:0200a26_2": "佛言：「如是，如是。",
    "T16n0657_009:0200a26_3": "阿難！",
    "T16n0657_009:0200a26_4": "如汝所言。",
    "T16n0657_009:0200a26_5": "此眾皆是行淨人會，謂諸菩薩摩訶薩眾。",
    "T16n0657_009:0200a27_6": "阿難！",
    "T16n0657_009:0200a28_0": "此會大眾為師子會、無所畏會、為大龍會、為殊特會、無比之會。」",
    "T16n0657_009:0200a29_1": "阿難白佛言：「世尊！",
    "T16n0657_009:0200a29_2": "何故名為大人會？",
    "T16n0657_009:0200b01_3": "為師子會？」",
    "T16n0657_009:0200b01_4": "「阿難！",
    "T16n0657_009:0200b01_5": "於一切法破大無明，利益無量無數眾生，發大願故，名大人會；是諸菩薩發大莊嚴，能攝一切諸佛法故，名師子會。",
    "T16n0657_009:0200b04_6": "「又復，阿難！",
    "T16n0657_009:0200b04_7": "如師子王處深谷中，隨所住處，諸小蟲獸不能得近，以不堪受其氣響故。",
    "T16n0657_009:0200b06_8": "若有近者，聞其氣響即皆躄地。",
    "T16n0657_009:0200b06_9": "阿難！",
    "T16n0657_009:0200b07_10": "是菩薩會、諸大人會、大師子會、殊特之會及無比會，亦復如是，隨所在處，魔若魔天、魔所使人，不得嬈近，或來近者即得苦惱，恐畏心悔，還沒不現，不堪菩薩大神德故。",
    "T16n0657_009:0200b10_11": "「阿難！",
    "T16n0657_009:0200b11_12": "如師子王三發聲吼，其聲遍聞一由旬內，上下亦各徹一由旬。",
    "T16n0657_009:0200b12_13": "阿難！",
    "T16n0657_009:0200b12_14": "是師子吼，諸小師子尚皆怖畏，況餘鳥獸！",
    "T16n0657_009:0200b13_15": "白香象王聞其吼聲，亦皆怖畏，不能自制，失聲大呼。",
    "T16n0657_009:0200b14_16": "阿難！",
    "T16n0657_009:0200b14_17": "是菩薩會、大師子會、無所畏會，諸新學者、假名菩薩，如小師子聞大吼聲，即時潛伏。",
    "T16n0657_009:0200b16_18": "「阿難！",
    "T16n0657_009:0200b16_19": "是大眾中諸惡菩薩，貪著利養，求廣名稱，聞大菩薩說甚深法，皆大驚畏，墜深坑谷。",
    "T16n0657_009:0200b18_20": "何以故？",
    "T16n0657_009:0200b19_0": "是大菩薩說空、無相、無作之聲，諸小菩薩著於吾我、陰、界、諸入，亦著持戒、禪定、智慧，著諸道果，亦著涅槃及諸佛故，不能堪受。",
    "T16n0657_009:0200b22_0": "「阿難！",
    "T16n0657_009:0200b22_1": "於佛法中，何謂為空、無相、無作？",
    "T16n0657_009:0200b22_2": "我雖說空，而於其中無法是空，亦無所屬，無以為空，亦無處所。",
    "T16n0657_009:0200b24_3": "阿難！",
    "T16n0657_009:0200b24_4": "我說無相，此中無法可名無相，亦無所屬亦無有法以為無相，亦無處所。",
    "T16n0657_009:0200b26_5": "阿難！",
    "T16n0657_009:0200b26_6": "我說無作，是中無法可名無作，亦無所屬亦無有法以為無作，亦無處所。",
    "T16n0657_009:0200b28_7": "阿難！",
    "T16n0657_009:0200b28_8": "如來雖說是可斷法，而於此中無可斷法，亦無斷者，無用斷法，無所斷處。",
    "T16n0657_009:0200b29_9": "阿難！",
    "T16n0657_009:0200b29_10": "如來雖說是可證法，而於此中無所證法，亦無證者，無用證法，無所證處。",
    "T16n0657_009:0200c02_11": "阿難！",
    "T16n0657_009:0200c02_12": "如來雖說是可修法，而於是中無所修法，亦無修者，無用修法，亦無修處。",
    "T16n0657_009:0200c04_13": "阿難！",
    "T16n0657_009:0200c04_14": "如來雖說是散壞法，而於是中無法可壞，亦無壞者，無用壞法，亦無壞處。",
    "T16n0657_009:0200c06_15": "阿難！",
    "T16n0657_009:0200c06_16": "如來雖說是有為法，而無有法是有為也，亦無所屬亦無所用是有為法。",
    "T16n0657_009:0200c08_0": "阿難！",
    "T16n0657_009:0200c08_1": "如來雖說是無為法，而於其中無無為法，亦無所屬亦無所用是無為法。",
    "T16n0657_009:0200c09_2": "阿難！",
    "T16n0657_009:0200c09_3": "如來雖說垢法，而於是中無法是垢，亦無所屬亦無所用是垢法也。",
    "T16n0657_009:0200c11_4": "阿難！",
    "T16n0657_009:0200c11_5": "如來雖說淨法，而於是中無法是淨，亦無所屬亦無所用是淨法也。",
    "T16n0657_009:0200c13_6": "阿難！",
    "T16n0657_009:0200c13_7": "是則名為一切法印、不可壞印，不可變異，於是印中亦無印相。",
    "T16n0657_009:0200c14_8": "「阿難！",
    "T16n0657_009:0200c14_9": "若諸菩薩能得此印，是名真實人中師子、能獨步者、無驚畏者。",
    "T16n0657_009:0200c16_10": "以師子吼恐諸外道，皆令潛伏；降諸魔眾，諸貪著者所不能及；怖增上慢、動我見者，不信魔使，悅諸佛子；能為十方一切眾生，開佛法藏，能建法幢，擊大法鼓，吹大法蠡，令諸佛子得飲法味，分別法施，能演說法，充足善入。",
    "T16n0657_009:0200c21_11": "「阿難！",
    "T16n0657_009:0200c21_12": "如師子王從所住出，三發聲吼；師子之子聞是聲已，喜而奮迅，無所怖畏，顧視四方。",
    "T16n0657_009:0200c23_13": "阿難！",
    "T16n0657_009:0200c23_14": "是諸大智師子之會、無恐畏會、大智士會，為真菩薩深發無上菩提心者；善根未熟，若聞如是諸法實相師子吼聲，不驚不畏，更增喜心。",
    "T16n0657_009:0200c26_15": "「阿難！",
    "T16n0657_009:0200c26_16": "如師子王，隨所住處獨步無畏。",
    "T16n0657_009:0200c27_17": "如是大師子會、無恐畏會，有於佛法發大莊嚴，發無等侶，無二莊嚴，作如是念：『我當獨得成無上菩提，當無等侶，證諸佛法。』",
    "T16n0657_009:0201a01_18": "「阿難！",
    "T16n0657_009:0201a01_19": "如師子王有師子牝，若懷妊時，一受無二。",
    "T16n0657_009:0201a02_20": "阿難！",
    "T16n0657_009:0201a02_21": "是師子會、無恐畏會、大菩薩會，所有菩薩發大乘心，更不復受二乘之念。",
    "T16n0657_009:0201a04_22": "阿難！",
    "T16n0657_009:0201a04_23": "如師子王欲害眾獸，若大、若小，等加一力。",
    "T16n0657_009:0201a05_24": "阿難！",
    "T16n0657_009:0201a05_25": "是師子會、無恐畏會、大菩薩會所有說法，皆以一心普令等解。",
    "T16n0657_009:0201a06_26": "是故，阿難！",
    "T16n0657_009:0201a07_27": "今此大會名師子會。」",
    "T16n0657_009:0201a07_28": "◎◎上堅德品第三十三爾時，會中有一比丘名曰堅意，即從坐起，偏袒右肩，恭敬合掌，白佛言：「世尊！",
    "T16n0657_009:0201a10_29": "我欲供奉是經法故，亦欲供奉三世諸佛，及諸菩薩學是法者，亦欲勸助令增善根。",
    "T16n0657_009:0201a12_30": "以是事故，今以所珍奉上世尊！」",
    "T16n0657_009:0201a13_31": "即以上衣散如來上，又執中衣而白佛言：「今以此衣奉獻世尊，願於來世，在在所從聞此法者，隨佛意故亦奉是衣。」",
    "T16n0657_009:0201a15_32": "即時，堅意往詣星得比丘所言：「汝，善知識！",
    "T16n0657_009:0201a16_33": "佛讚我故，共以此衣奉上如來。」",
    "T16n0657_009:0201a17_34": "即與星得共持是衣，為增善根欲以上佛。",
    "T16n0657_009:0201a18_35": "即時如來現大神力，爾時阿難及諸四眾，皆於衣中得見如來種種神變。",
    "T16n0657_009:0201a20_36": "阿難白佛言：「希有。",
    "T16n0657_009:0201a20_37": "世尊！」",
    "T16n0657_009:0201a20_38": "如來雖知故問：「阿難！",
    "T16n0657_009:0201a21_39": "汝見何義名為希有？」",
    "T16n0657_009:0201a21_40": "爾時，阿難欲明此事以偈白佛：「我等於此衣，　　見無量菩薩，　勇心發菩提，　　讚佛已飛去。",
    "T16n0657_009:0201a25_0": "　又見諸菩薩，　　皆從此衣中，　取無量百千，　　阿僧祇種衣，　取是諸衣已，　　即奉十方佛。",
    "T16n0657_009:0201a28_0": "　我見此彼處，　　無量神通力，　奉上佛衣者，　　佛皆與授記，　是人漸行道，　　皆當得作佛，　隨其所住處，　　皆能淨佛土，　眾生各各謂，　　於此處成佛。",
    "T16n0657_009:0201b04_0": "　又見無量億，　　種種諸伎樂，　從是出法音，　　空中聞佛聲。",
    "T16n0657_009:0201b06_0": "　我見三千界，　　諸佛皆充滿。",
    "T16n0657_009:0201b07_0": "　世尊我今念，　　自謂非聲聞，　神通力希有，　　曜惑我心目。",
    "T16n0657_009:0201b09_0": "　我今以聖智，　　觀三界皆空，　我於此空智，　　及盡無生智，　如是眾智中，　　常不失正念，　但以業報根，　　於中有錯謬。",
    "T16n0657_009:0201b13_0": "　四眾咸歡悅，　　飛在於空中，　皆悉坐眾寶，　　千葉蓮華上。",
    "T16n0657_009:0201b15_0": "　又於此衣中，　　見十方世界，　諸佛世導師，　　及大眾圍遶。",
    "T16n0657_009:0201b17_0": "　又見諸上人，　　行不思議施，　為求菩提故，　　常親近諸佛。",
    "T16n0657_009:0201b19_0": "　以知是因緣，　　能大利眾生，　能自身現化，　　遍十方說法。",
    "T16n0657_009:0201b21_0": "　我衣中所見，　　其事不可盡，　見衣中菩薩，　　歡喜心尊敬，　如梵王自在，　　了達神通力，　多聞大辯才，　　皆得陀羅尼，　轉佛正智輪，　　如是遍十方。",
    "T16n0657_009:0201b26_0": "　又見諸菩薩，　　所遊諸世界，　皆變成眾寶，　　華香諸莊嚴。",
    "T16n0657_009:0201b28_0": "　見佛坐道場，　　轉無上法輪。",
    "T16n0657_009:0201b29_0": "　如是佛神力，　　皆於衣中現，　能於諸世界，　　變化若干形，　說法為利益，　　皆令住菩提。",
    "T16n0657_009:0201c03_0": "　今所見希有，　　是事難可信，　佛神力無量，　　能示於眾生。",
    "T16n0657_009:0201c05_0": "　佛為良福田，　　受施中第一，　施者得大果，　　能斷一切苦。",
    "T16n0657_009:0201c07_0": "　若我千萬劫，　　稱揚不能盡，　為誰故示現，　　如是神力事？",
    "T16n0657_009:0201c09_0": "　誰當淨佛土，　　修是菩薩道？",
    "T16n0657_009:0201c10_0": "　誰得此神力？",
    "T16n0657_009:0201c10_1": "　　願佛斷我疑。",
    "T16n0657_009:0201c11_0": "　七寶諸蓮華，　　其大如車輪，　眾菩薩坐上，　　遊空到十方，　覲佛已還此，　　即逮無上覺，　世界廣嚴淨，　　現不思議力。",
    "T16n0657_009:0201c15_0": "　我於此世界，　　見有一菩薩，　勤進行菩提，　　手執衣而立。",
    "T16n0657_009:0201c17_0": "　願佛說是事，　　云何而修學？",
    "T16n0657_009:0201c18_0": "　此必昔曾無量施，　　亦行無量隨喜心，　願與一切眾生共，　　是故今見皆得樂。",
    "T16n0657_009:0201c20_0": "　世尊為我說是事，　　斷一切眾心所疑，　是故比丘造此願，　　為是星得為堅意？」",
    "T16n0657_009:0201c22_0": "佛告阿難：「且待須臾！",
    "T16n0657_009:0201c22_1": "堅意菩薩欲有所問，後當答此。」",
    "T16n0657_009:0201c23_2": "時堅意菩薩白佛言：「世尊！",
    "T16n0657_009:0201c23_3": "欲有所問，若佛聽許乃敢諮請。」",
    "T16n0657_009:0201c24_4": "佛告堅意：「恣汝所問，當為汝說令得歡喜。」",
    "T16n0657_009:0201c25_5": "時堅意言：「世尊！",
    "T16n0657_009:0201c25_6": "所言入法門者，云何為法？",
    "T16n0657_009:0201c26_7": "云何為門？",
    "T16n0657_009:0201c26_8": "云何得入？",
    "T16n0657_009:0201c26_9": "唯願世尊具分別說，此名為法，是名為門，如是得入，此名入者。」",
    "T16n0657_009:0201c28_10": "爾時，堅意以偈問曰：「云何為上法？",
    "T16n0657_009:0201c29_11": "　　云何是法門？",
    "T16n0657_009:0202a01_0": "　云何入此門？",
    "T16n0657_009:0202a01_1": "　　唯願答是義。",
    "T16n0657_009:0202a02_0": "　云何入是門，　　能得佛菩提？",
    "T16n0657_009:0202a03_0": "　云何說法時，　　辯才無窮盡？",
    "T16n0657_009:0202a04_0": "　是法從何來，　　今來住何所？",
    "T16n0657_009:0202a05_0": "　云何於諸法，　　其念不錯謬？",
    "T16n0657_009:0202a06_0": "　云何名入相？",
    "T16n0657_009:0202a06_1": "　　云何名已入？",
    "T16n0657_009:0202a07_0": "　云何說法時，　　諸法現在前？",
    "T16n0657_009:0202a08_0": "　說種種法時，　　云何心不亂？",
    "T16n0657_009:0202a09_0": "　云何無量劫，　　辯才不斷絕？",
    "T16n0657_009:0202a10_0": "　如是諸菩薩，　　為何所志求，　說法無邊際，　　而無增上慢？",
    "T16n0657_009:0202a12_0": "　是菩薩先世，　　云何施迴向，　世世說法時，　　辯才不斷絕？",
    "T16n0657_009:0202a14_0": "　本云何持戒？",
    "T16n0657_009:0202a14_1": "　　云何淨修戒？",
    "T16n0657_009:0202a15_0": "　云何戒迴向，　　而心不劣弱？",
    "T16n0657_009:0202a16_0": "　云何修行忍？",
    "T16n0657_009:0202a16_1": "　　云何修習忍？",
    "T16n0657_009:0202a17_0": "　以是故能到，　　無盡無上際。",
    "T16n0657_009:0202a18_0": "　云何發勤進？",
    "T16n0657_009:0202a18_1": "　　云何如修習？",
    "T16n0657_009:0202a19_0": "　常能於世世，　　不離佛菩提。",
    "T16n0657_009:0202a20_0": "　云何起禪定？",
    "T16n0657_009:0202a20_1": "　　云何而修習？",
    "T16n0657_009:0202a21_0": "　於定觀何法，　　能得無盡辯。",
    "T16n0657_009:0202a22_0": "　云何求智慧，　　親近而修習？",
    "T16n0657_009:0202a23_0": "　是慧在何處，　　而得不斷辯。",
    "T16n0657_009:0202a24_0": "　住無上善法，　　說諸法實相，　思量佛智慧，　　甚深寂滅空。",
    "T16n0657_009:0202a26_0": "　讀誦種種經，　　決定諸義趣，　而不欲演說，　　以離實智故。",
    "T16n0657_009:0202a28_0": "　我問佛是義，　　斷一切眾疑。",
    "T16n0657_009:0202a29_0": "　於未來世中，　　當有諸法師，　云何當親近？",
    "T16n0657_009:0202b01_1": "　　云何諮問法？",
    "T16n0657_009:0202b02_0": "　云何修法行？",
    "T16n0657_009:0202b02_1": "　　云何擁護法？",
    "T16n0657_009:0202b03_0": "　以處非處力，　　為我說是義，　令我斷未來，　　一切眾生疑。」",
    "T16n0657_009:0202b05_0": "爾時，佛告堅意菩薩：「善哉，善哉！",
    "T16n0657_009:0202b05_1": "能問如來是甚深義。",
    "T16n0657_009:0202b06_2": "汝於過去無量佛所，久殖德本，供奉、禮敬、諮受、難問。",
    "T16n0657_009:0202b07_3": "堅意！",
    "T16n0657_009:0202b07_4": "我念汝昔於此世界虛空分中，曾從六萬八千諸佛問如是義，諸佛答汝所問義時，無量眾生得大利益。",
    "T16n0657_009:0202b09_5": "是故當知，汝於過去諸如來所深種善根。",
    "T16n0657_009:0202b10_6": "堅意！",
    "T16n0657_009:0202b11_0": "乃往過去無量無邊阿僧祇劫，有佛出世，號出寶光如來、應供、正遍知、明行足、善逝、世間解、無上士、調御丈夫、天人師、佛、世尊，壽命半劫。",
    "T16n0657_009:0202b14_0": "有七十億阿羅漢眾，皆悉漏盡，心得自在。",
    "T16n0657_009:0202b14_1": "出寶光佛與諸大眾，遊行國邑，俱共安居。",
    "T16n0657_009:0202b15_2": "是時閻浮提地大廣博，縱廣七萬由旬。",
    "T16n0657_009:0202b16_3": "爾時，世有剎利灌頂轉輪聖王，名上堅德，王四天下。",
    "T16n0657_009:0202b18_0": "「堅意！",
    "T16n0657_009:0202b18_1": "爾時閻浮提有八十億城，皆悉廣大，長四十由旬、廣三十由旬，安靜豐樂，人民熾盛。",
    "T16n0657_009:0202b20_2": "閻浮提中有一大城，縱廣正等八十由旬，街巷端直，行列相當，一一街巷各廣五里。",
    "T16n0657_009:0202b21_3": "中有小城，名曰安隱，上堅德王止住其中。",
    "T16n0657_009:0202b22_4": "堅意！",
    "T16n0657_009:0202b23_0": "是大城傍七萬園林，適無所屬，眾生普共遊戲、娛樂。",
    "T16n0657_009:0202b24_1": "有一大園，縱廣正等八十由旬，王所遊觀。",
    "T16n0657_009:0202b25_2": "寶樹七重，周匝圍遶，亦以七寶、七重羅網羅覆其上。",
    "T16n0657_009:0202b26_3": "樹間七重亦以七寶、七重牆壁、七重寶塹，周迴圍遶。",
    "T16n0657_009:0202b27_4": "「時出寶光佛，與七十億阿羅漢眾恭敬圍遶，遊行諸國，到安隱城。",
    "T16n0657_009:0202b29_0": "上堅德王聞佛大眾俱遊諸國，來到此城，心大歡喜，往詣佛所，頭面禮足，於一面坐。",
    "T16n0657_009:0202c01_1": "爾時彼佛，觀王深心宿行因緣，即便為說斷眾生疑令眾歡喜菩薩藏經。",
    "T16n0657_009:0202c03_2": "上堅德王聞法歡喜，作如是念：『我今寧可以眾妙具嚴飾此園，奉上如來，令其受用。』",
    "T16n0657_009:0202c05_3": "即於其中起七十億諸僧房舍，妙衣覆地。",
    "T16n0657_009:0202c06_4": "有七十億經行之處，床榻、臥具亦七十億。",
    "T16n0657_009:0202c07_5": "皆悉辦已，往詣佛所，頭面禮足，而白佛言：『唯願，世尊！",
    "T16n0657_009:0202c08_6": "哀愍我故，及諸大眾受明日請。』",
    "T16n0657_009:0202c09_7": "出寶光佛默然許之。",
    "T16n0657_009:0202c09_8": "王知受已，頂禮佛足，右遶已去。",
    "T16n0657_009:0202c10_9": "即於其夜，為佛及僧備諸供具、種種餚饍——轉輪聖王所食之味。",
    "T16n0657_009:0202c11_10": "「晨朝詣佛，而白佛言：『飯具已辦，唯願知時。』",
    "T16n0657_009:0202c12_11": "出寶光佛著衣、持鉢，與七十億大阿羅漢恭敬圍遶，往詣園中次第而坐。",
    "T16n0657_009:0202c14_12": "上堅德王見佛及僧眾坐已定，手自斟酌種種美味，恣其所須，皆令飽滿。",
    "T16n0657_009:0202c16_13": "知佛及僧飯食已訖，澡手滌鉢，奉佛及僧各以一衣。",
    "T16n0657_009:0202c17_14": "如是施已，自執金鍾，澡如來手，而作是言：『我以此園及諸房舍、經行之處，床榻、臥具并守園者，施佛及僧，唯願受用，亦以自身供給於佛。』」",
    "T16n0657_009:0202c20_15": "佛告堅意：「上堅德王供給出寶光佛，朝夕隨時常來聽法，如是乃至半劫，諮問彼佛諸法因果相續，佛隨問答，利益無量無數眾生。",
    "T16n0657_009:0202c23_16": "堅意！",
    "T16n0657_009:0202c23_17": "汝謂彼時名上堅德轉輪王者，豈異人乎？",
    "T16n0657_009:0202c24_18": "勿造斯觀，即汝身是。",
    "T16n0657_009:0202c25_19": "堅意！",
    "T16n0657_009:0202c25_20": "我念汝昔於過去世聞是法故，以無上供供養千佛，如來於今亦當為汝說此法門，入法相故。」",
    "T16n0657_009:0202c28_0": "佛說華手經卷第九"
}