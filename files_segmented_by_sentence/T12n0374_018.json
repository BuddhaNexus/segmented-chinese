{
    "T12n0374_018:0468a08_0": "大般涅槃經卷第十八",
    "T12n0374_018:0468a10_0": "北涼天竺三藏曇無讖譯",
    "T12n0374_018:0468a11_0": "梵行品第八之四",
    "T12n0374_018:0468a12_0": "「◎復次善男子！",
    "T12n0374_018:0468a12_1": "云何復名一切世間所不知見覺，而是菩薩所知見覺？",
    "T12n0374_018:0468a13_2": "所謂六念處。",
    "T12n0374_018:0468a13_3": "何等為六？",
    "T12n0374_018:0468a14_4": "念佛、念法、念僧、念戒、念施、念天。",
    "T12n0374_018:0468a14_5": "善男子！",
    "T12n0374_018:0468a15_0": "云何念佛？",
    "T12n0374_018:0468a15_1": "如來、應、正遍知、明行足、善逝、世間解、無上士、調御丈夫、天人師、佛、世尊，常不變易，具足十力、四無所畏、大師子吼，名大沙門、大婆羅門、大淨畢竟到於彼岸、無能勝者、無見頂者、無有怖畏不驚不動、獨一無侶、無師自悟、疾智、大智、利智、深智、解脫智、不共智、廣普智、畢竟智、智寶成就、人中象王、人中牛王、人中龍王、人中丈夫、人中蓮花、分陀利花、調御人師、為大施主大法之師，以知法故名大法師，以知義故名大法師，以知時故名大法師，以知足故名大法師，以知我故名大法師，知大眾故名大法師，以知眾生種種性故名大法師，以知諸根利鈍中故名大法師，說中道故名大法師。",
    "T12n0374_018:0468a29_0": "「云何名如來？",
    "T12n0374_018:0468a29_1": "如過去諸佛所說不變。",
    "T12n0374_018:0468a29_2": "云何不變？",
    "T12n0374_018:0468b01_3": "過去諸佛，為度眾生說十二部經，如來亦爾，故名如來。",
    "T12n0374_018:0468b02_4": "諸佛世尊從六波羅蜜、三十七品、十一空來至大涅槃，如來亦爾，是故號佛為如來也。",
    "T12n0374_018:0468b04_5": "諸佛世尊為眾生故，隨宜方便開示三乘，壽命無量不可稱計，如來亦爾，是故號佛為如來也。",
    "T12n0374_018:0468b07_0": "「云何為應？",
    "T12n0374_018:0468b07_1": "世間之法悉名怨家，佛應害故，故名為應。",
    "T12n0374_018:0468b08_2": "夫四魔者是菩薩怨，諸佛如來為菩薩時，能以智慧破壞四魔，是故名應。",
    "T12n0374_018:0468b09_3": "復次應者名為遠離，為菩薩時，應當遠離無量煩惱，故名為應。",
    "T12n0374_018:0468b11_4": "復次應者名樂，過去諸佛為菩薩時，雖於無量阿僧祇劫為眾生故受諸苦惱，終無不樂，而常樂之，如來亦爾，是故名應。",
    "T12n0374_018:0468b14_0": "又復應者，一切人天，應以種種香花、瓔珞、幢幡、伎樂而供養之，是故名應。",
    "T12n0374_018:0468b16_0": "「云何正遍知？",
    "T12n0374_018:0468b16_1": "正者名不顛倒，遍知者於四顛倒無不通達。",
    "T12n0374_018:0468b17_2": "又復正者名為苦行，遍知者，知因苦行，定有苦果。",
    "T12n0374_018:0468b18_3": "又復正者名世間中，遍知者畢竟定知，修習中道得阿耨多羅三藐三菩提。",
    "T12n0374_018:0468b20_4": "又復正者，名為可數、可量、可稱，遍知者，不可數、不可量、不可稱，是故號佛為正遍知。",
    "T12n0374_018:0468b22_5": "善男子！",
    "T12n0374_018:0468b22_6": "聲聞緣覺亦有遍知、亦不遍知。",
    "T12n0374_018:0468b23_0": "何以故？",
    "T12n0374_018:0468b23_1": "遍知者，名五陰、十二入、十八界，聲聞緣覺亦得遍知，是名遍知。",
    "T12n0374_018:0468b24_2": "云何不遍知？",
    "T12n0374_018:0468b24_3": "善男子！",
    "T12n0374_018:0468b25_4": "假使二乘於無量劫，觀一色陰，不能盡知，以是義故，聲聞緣覺無有遍知。",
    "T12n0374_018:0468b27_0": "「云何明行足？",
    "T12n0374_018:0468b27_1": "明者名得無量善果，行名脚足，善果者名阿耨多羅三藐三菩提。",
    "T12n0374_018:0468b28_2": "脚足者名為戒、慧，乘戒慧足，得阿耨多羅三藐三菩提，是故名為明行足也。",
    "T12n0374_018:0468c01_3": "又復明者名呪，行者名吉，足者名果，善男子！",
    "T12n0374_018:0468c02_4": "是名世間義；呪者名為解脫，吉者名為阿耨多羅三藐三菩提，果者名為大般涅槃，是故名為明行足也。",
    "T12n0374_018:0468c04_5": "又復明者名光，行者名業，足者名果，善男子！",
    "T12n0374_018:0468c05_6": "是名世間義；光者名不放逸，業者名六波羅蜜，果者名為阿耨多羅三藐三菩提。",
    "T12n0374_018:0468c07_7": "又復明者名為三明：一菩薩明，二諸佛明，三無明明；菩薩明者即是般若波羅蜜，諸佛明者即是佛眼，無明明者即畢竟空，行者於無量劫為眾生故修諸善業，足者明見佛性，以是義故名明行足。",
    "T12n0374_018:0468c12_8": "「云何善逝？",
    "T12n0374_018:0468c12_9": "善者名高，逝名不高，善男子！",
    "T12n0374_018:0468c13_10": "是名世間義；高者名為阿耨多羅三藐三菩提，不高者即如來心也。",
    "T12n0374_018:0468c14_11": "善男子！",
    "T12n0374_018:0468c14_12": "心若高者不名如來，是故如來名為善逝。",
    "T12n0374_018:0468c15_13": "又復善者名為善知識，逝者善知識果，善男子！",
    "T12n0374_018:0468c16_14": "是名世間義；善知識者即初發心，果者名為大般涅槃，如來不捨最初發心得大涅槃，是故如來名為善逝。",
    "T12n0374_018:0468c19_15": "又復善者名好，逝者名有，善男子！",
    "T12n0374_018:0468c20_16": "是名世間義；好者名見佛性，有者名大涅槃。",
    "T12n0374_018:0468c21_17": "善男子！",
    "T12n0374_018:0468c21_18": "涅槃之性實非有也，諸佛世尊因世間故，說言是有。",
    "T12n0374_018:0468c22_19": "善男子！",
    "T12n0374_018:0468c22_20": "譬如世人，實無有子說言有子，實無有道說言有道，涅槃亦爾，因世間故說言為有，諸佛世尊成大涅槃，故名善逝。",
    "T12n0374_018:0468c25_21": "◎「◎善男子！",
    "T12n0374_018:0468c26_22": "云何世間解？",
    "T12n0374_018:0468c26_23": "善男子！",
    "T12n0374_018:0468c26_24": "世間者名為五陰，解者名知，諸佛世尊善知五陰，故名世間解。",
    "T12n0374_018:0468c28_25": "又世間者名為五欲，解名不著，不著五欲故，名世間解。",
    "T12n0374_018:0468c29_26": "又世間解者，東方無量阿僧祇世界，一切聲聞緣覺不知、不見、不解，諸佛悉知、悉見、悉解，南西北方、四維上下，亦復如是，是故號佛為世間解。",
    "T12n0374_018:0469a03_27": "又世間者一切凡夫，解者知諸凡夫善惡因果，非是聲聞緣覺所知，惟佛能知，是故號佛為世間解。",
    "T12n0374_018:0469a05_28": "又世間者名曰蓮花，解名不污，善男子！",
    "T12n0374_018:0469a06_29": "是名世間義；蓮花者即是如來，不污者，如來不為世間八法之所染污，是故號佛為世間解。",
    "T12n0374_018:0469a08_30": "又世間解者，諸佛菩薩名世間解。",
    "T12n0374_018:0469a09_31": "何以故？",
    "T12n0374_018:0469a09_32": "諸佛菩薩見世間故，故名世間解。",
    "T12n0374_018:0469a10_33": "善男子！",
    "T12n0374_018:0469a10_34": "如因食得命，名食為命；諸佛菩薩亦復如是，見世間故，故名世間解。",
    "T12n0374_018:0469a12_35": "「云何無上士？",
    "T12n0374_018:0469a12_36": "上士者名之為斷，無所斷者，名無上士，諸佛世尊無有煩惱，故無所斷，是故號佛為無上士。",
    "T12n0374_018:0469a14_37": "又上士者名為諍訟，無上士者無有諍訟，如來無諍，是故號佛為無上士。",
    "T12n0374_018:0469a16_38": "又上士者名語可壞，無上士者語不可壞，如來所言，一切眾生所不能壞，是故號佛為無上士。",
    "T12n0374_018:0469a18_39": "又上士者名為上座，無上士者名無上座，三世諸佛更無過者，是故號佛為無上士。",
    "T12n0374_018:0469a20_40": "上者名新，士者名故，諸佛世尊體大涅槃，無新無故，是故號佛為無上士。",
    "T12n0374_018:0469a22_0": "「云何調御丈夫？",
    "T12n0374_018:0469a22_1": "自既丈夫，復調丈夫。",
    "T12n0374_018:0469a22_2": "善男子！",
    "T12n0374_018:0469a23_0": "言如來者，實非丈夫、非不丈夫，因調丈夫，故名如來為丈夫也。",
    "T12n0374_018:0469a24_1": "善男子！",
    "T12n0374_018:0469a24_2": "一切男女，若具四法，則名丈夫。",
    "T12n0374_018:0469a25_3": "何等為四？",
    "T12n0374_018:0469a25_4": "一善知識，二能聽法，三思惟義，四如說修行。",
    "T12n0374_018:0469a26_5": "善男子！",
    "T12n0374_018:0469a26_6": "若男若女具是四法，則名丈夫。",
    "T12n0374_018:0469a27_7": "善男子！",
    "T12n0374_018:0469a27_8": "若有男子，無此四法，則不得名為丈夫也，何以故？",
    "T12n0374_018:0469a28_9": "身雖丈夫，行同畜生。",
    "T12n0374_018:0469a29_10": "如來調伏若男若女，是故號佛調御丈夫。",
    "T12n0374_018:0469b01_11": "復次善男子！",
    "T12n0374_018:0469b01_12": "如御馬者，凡有四種：一者觸毛，二者觸皮，三者觸肉，四者觸骨，隨其所觸，稱御者意。",
    "T12n0374_018:0469b03_13": "如來亦爾，以四種法，調伏眾生：一為說生，令受佛語，如觸其毛，隨御者意。",
    "T12n0374_018:0469b05_14": "二說生老，便受佛語，如觸毛皮，隨御者意。",
    "T12n0374_018:0469b06_15": "三者說生及以老病，便受佛語，如觸毛皮肉，隨御者意。",
    "T12n0374_018:0469b07_16": "四者說生及老病死，便受佛語，如觸毛皮肉骨，隨御者意。",
    "T12n0374_018:0469b08_17": "善男子！",
    "T12n0374_018:0469b09_0": "御者調馬，無有決定，如來世尊調伏眾生，必定不虛，是故號佛為調御丈夫。",
    "T12n0374_018:0469b10_1": "「云何天人師？",
    "T12n0374_018:0469b11_2": "師有二種：一者善教，二者惡教。",
    "T12n0374_018:0469b11_3": "諸佛菩薩常以善法教諸眾生。",
    "T12n0374_018:0469b12_4": "何等善法？",
    "T12n0374_018:0469b12_5": "謂身、口、意善。",
    "T12n0374_018:0469b13_6": "諸佛菩薩教諸眾生，作如是言：『善男子，汝當遠離身不善業。",
    "T12n0374_018:0469b14_7": "何以故？",
    "T12n0374_018:0469b14_8": "以身惡業，是可遠離，得解脫故，是故我以此法教汝。",
    "T12n0374_018:0469b15_9": "若是惡業不可遠離，得解脫者，終不教汝令遠離也。",
    "T12n0374_018:0469b17_0": "若諸眾生離惡業已，墮三惡者無有是處，以遠離故，成阿耨多羅三藐三菩提，得大涅槃。』",
    "T12n0374_018:0469b19_0": "是故諸佛菩薩常以此法教化眾生，口、意亦爾，是故號佛為無上師。",
    "T12n0374_018:0469b20_1": "復次昔未得道，今已得之，以所得道，為眾生說；從本已來未修梵行，今已修竟，以己所修，為眾生說；自破無明，復為眾生破壞無明；自得淨目，復為眾生破除盲冥，令得淨眼；自知二諦，復為眾生演說二諦。",
    "T12n0374_018:0469b25_2": "既自解脫，復為眾生說解脫法；自度無邊生死大河，復令眾生皆悉得度；自得無畏，復教眾生令無怖畏；自既涅槃，復為眾生演大涅槃；是故號佛為無上師。",
    "T12n0374_018:0469b28_3": "天者名晝，天上晝長夜短，是故名天。",
    "T12n0374_018:0469b29_4": "又復天者名無愁惱，常受快樂是故名天。",
    "T12n0374_018:0469c01_5": "又復天者名為燈明，能破黑闇而為大明，是故名天。",
    "T12n0374_018:0469c02_6": "亦以能破惡業黑闇，得於善業，而生天上，是故名天。",
    "T12n0374_018:0469c03_7": "又復天者名吉，以吉祥故，得名為天。",
    "T12n0374_018:0469c04_8": "又復天者名曰日，有光明故，名曰為天。",
    "T12n0374_018:0469c05_9": "以是義故，名為天也。",
    "T12n0374_018:0469c06_0": "人者名曰能多恩義，又復人者身口柔軟，又復人者名有憍慢，又復人者能破憍慢。",
    "T12n0374_018:0469c08_0": "善男子！",
    "T12n0374_018:0469c08_1": "諸佛雖為一切眾生無上大師，然經中說為天人師。",
    "T12n0374_018:0469c09_2": "何以故？",
    "T12n0374_018:0469c09_3": "善男子！",
    "T12n0374_018:0469c09_4": "諸眾生中惟天與人，能發阿耨多羅三藐三菩提心，能修十善業道，能得須陀洹果、斯陀含果、阿那含果、阿羅漢果、辟支佛道、得阿耨多羅三藐三菩提，是故號佛為天人師。",
    "T12n0374_018:0469c13_5": "「云何為佛？",
    "T12n0374_018:0469c13_6": "佛者名覺，既自覺悟，復能覺他。",
    "T12n0374_018:0469c14_7": "善男子！",
    "T12n0374_018:0469c14_8": "譬如有人，覺知有賊，賊無能為。",
    "T12n0374_018:0469c15_9": "菩薩摩訶薩能覺一切無量煩惱，既覺了已，令諸煩惱無所能為，是故名佛。",
    "T12n0374_018:0469c17_10": "以是覺故，不生、不老、不病、不死，是故名佛。",
    "T12n0374_018:0469c18_11": "「婆伽婆者，婆伽名破，婆名煩惱，能破煩惱故，名婆伽婆。",
    "T12n0374_018:0469c19_12": "又能成就諸善法故，又能善解諸法義故，有大功德無能勝故，有大名聞遍十方故，又能種種大慧施故，又於無量阿僧祇劫吐女根故。",
    "T12n0374_018:0469c22_13": "「善男子！",
    "T12n0374_018:0469c22_14": "若男、若女，能如是念佛者，若行、若住、若坐、若臥、若晝、若夜、若明、若闇，常得不離見佛世尊。",
    "T12n0374_018:0469c24_15": "「善男子！",
    "T12n0374_018:0469c25_0": "何故名為如來、應、正遍知乃至婆伽婆，而有如是無量功德大名稱耶？",
    "T12n0374_018:0469c26_1": "善男子！",
    "T12n0374_018:0469c26_2": "菩薩摩訶薩於昔無量阿僧祇劫，恭敬父母、和上、諸師、上座、長老，於無量劫常為眾生而行布施，堅持禁戒，修集忍辱，勤行精進、禪定、智慧，大慈、大悲、大喜、大捨，是故今得三十二相、八十種好、金剛之身。",
    "T12n0374_018:0470a02_3": "又復菩薩於昔無量阿僧祇劫，修集信、念、進、定、慧根，於諸師長，恭敬供養，常為法利，不為食利。",
    "T12n0374_018:0470a04_4": "菩薩若持十二部經，若讀、若誦，常為眾生令得解脫、安隱、快樂，終不自為。",
    "T12n0374_018:0470a05_5": "何以故？",
    "T12n0374_018:0470a06_6": "菩薩常修出世間心及出家心、無為之心、無諍訟心、無垢穢心、無繫縛心、無取著心、無覆蓋心、無無記心、無生死心、無疑網心、無貪欲心、無瞋恚心、無愚癡心、無憍慢心、無穢濁心、無煩惱心、無苦心、無量心、廣大心、虛空心、無心、無無心、調心、不護心、無覆藏心、無世間心、常定心、常修心、常解脫心、無報心、無願心、善願心、無誤心、柔軟心、不住心、自在心、無漏心、第一義心、不退心、無常心、正直心、無諂曲心、純善心、無多少心、無堅硬心、無凡夫心、無聲聞心、無緣覺心，善知心界、知心生界、知心住界、知心自在界心，是故今得十力、四無所畏、大悲、三念處、常樂我淨，是故得稱如來乃至婆伽婆，是名菩薩摩訶薩念佛。",
    "T12n0374_018:0470a19_7": "「云何菩薩摩訶薩念法？",
    "T12n0374_018:0470a20_8": "善男子！",
    "T12n0374_018:0470a20_9": "菩薩摩訶薩思惟諸佛所可說法最妙最上，因是法故，能令眾生得現在果。",
    "T12n0374_018:0470a22_10": "惟此正法，無有時節，法眼所見，非肉眼見，然不可以譬喻為比，不生、不出、不住、不滅、不始、不終、無為、無數，無舍宅者為作舍宅，無歸作歸，無明作明，未到彼岸令到彼岸，為無香處作無礙香，不可見見、不動不轉、不長不短，永斷諸樂而安隱樂，畢竟微妙，非色斷色而亦是色，乃至非識斷識而亦是識，非業斷業，非結斷結，非物斷物而亦是物，非界斷界而亦是界，非有斷有而亦是有，非入斷入而亦是入，非因斷因而亦是因，非果斷果而亦是果，非虛非實，斷一切實而亦是實，非生非滅，永離生滅而亦是滅，非相非非相，斷一切相而亦是相，非教非不教而亦是師，非怖非安，斷一切怖而亦是安，非忍非不忍，永斷不忍而亦是忍，非止非不止，斷一切止而亦是止，一切法頂，悉能永斷一切煩惱，清淨無相，永脫諸相，無量眾生畢竟住處，能滅一切生死熾火，乃是諸佛所遊居處，常不變易，是名菩薩念法。",
    "T12n0374_018:0470b10_11": "「云何念僧？",
    "T12n0374_018:0470b11_12": "諸佛聖僧，如法而住，受正直法，隨順修行，不可覩見、不可捉持、不可破壞、無能嬈害、不可思議，一切眾生良祐福田。",
    "T12n0374_018:0470b13_13": "雖為福田，無所受取，清淨無穢、無漏、無為、廣普無邊，其心調柔，平等無二，無有撓濁，常不變易，是名念僧。",
    "T12n0374_018:0470b16_14": "「云何念戒？",
    "T12n0374_018:0470b16_15": "菩薩思惟有戒，不破不漏，不壞不雜，雖無形色，而可護持，雖無觸對，善修方便，可得具足，無有過咎，諸佛菩薩之所讚歎，是大方等大涅槃因。",
    "T12n0374_018:0470b19_16": "善男子！",
    "T12n0374_018:0470b19_17": "譬如大地、船舫、瓔珞、大姓、大海、灰汁、舍宅、刀劍、橋梁、良醫妙藥、阿伽陀藥、如意寶珠、脚足眼目、父母陰涼，無能劫盜不可嬈害，火不能焚，水不能漂。",
    "T12n0374_018:0470b23_18": "大山梯蹬，諸佛菩薩妙寶勝幢，若住是戒，得須陀洹果，我亦有分，然我不須。",
    "T12n0374_018:0470b24_19": "何以故？",
    "T12n0374_018:0470b25_20": "若我得是須陀洹果，不能廣度一切眾生。",
    "T12n0374_018:0470b26_21": "若住是戒，則得阿耨多羅三藐三菩提，我亦有分，是我所欲。",
    "T12n0374_018:0470b27_22": "何以故？",
    "T12n0374_018:0470b27_23": "若得阿耨多羅三藐三菩提，當為眾生廣說妙法而作救護。",
    "T12n0374_018:0470b28_24": "是名菩薩摩訶薩念戒。",
    "T12n0374_018:0470b29_25": "「云何念施？",
    "T12n0374_018:0470b29_26": "菩薩摩訶薩深觀此施，乃是阿耨多羅三藐三菩提因，諸佛菩薩親近修集如是布施，我亦如是親近修集，若不惠施，不能莊嚴四部之眾。",
    "T12n0374_018:0470c03_27": "施雖不能畢竟斷結，而能除破現在煩惱。",
    "T12n0374_018:0470c04_28": "以施因緣故，常為十方無量無邊恒河沙等世界眾生之所稱歎。",
    "T12n0374_018:0470c06_29": "菩薩摩訶薩施眾生食，則施其命，以是果報，成佛之時，常不變易。",
    "T12n0374_018:0470c07_30": "以施樂故，成佛之時則得安樂。",
    "T12n0374_018:0470c08_31": "菩薩施時，如法求財，不侵彼施此，是故成佛得清淨涅槃。",
    "T12n0374_018:0470c09_32": "菩薩施時，令諸眾生不求而得，是故成佛得自在。",
    "T12n0374_018:0470c10_33": "我以施因緣，令他得力，是故成佛獲得十力。",
    "T12n0374_018:0470c11_34": "以施因緣令他得語，是故成佛得四無礙。",
    "T12n0374_018:0470c12_35": "諸佛菩薩修集是施，為涅槃因，我亦如是修集布施，為涅槃因。",
    "T12n0374_018:0470c14_36": "廣說如雜花中。",
    "T12n0374_018:0470c14_37": "「云何念天？",
    "T12n0374_018:0470c14_38": "有四天王處，乃至非想非非想處。",
    "T12n0374_018:0470c15_39": "若有信心，得四天王處，我亦有分。",
    "T12n0374_018:0470c16_40": "若戒、多聞、布施、智慧，得四天王處，乃至得非想非非想處，我亦有分；然非我所欲。",
    "T12n0374_018:0470c18_41": "何以故？",
    "T12n0374_018:0470c18_42": "四天王處乃至非想非非想處皆是無常，以無常故，生老病死，以是義故，非我所欲。",
    "T12n0374_018:0470c20_43": "譬如幻化，誑於愚夫；智慧之人，所不惑著。",
    "T12n0374_018:0470c21_44": "如幻化者即是四天王處，乃至非想非非想處。",
    "T12n0374_018:0470c22_45": "愚者即是一切凡夫，我則不同凡夫愚人。",
    "T12n0374_018:0470c23_46": "我曾聞有第一義天，謂諸佛菩薩常不變易，以常住故，不生、不老、不病、不死，我為眾生精勤求於第一義天。",
    "T12n0374_018:0470c25_47": "何以故？",
    "T12n0374_018:0470c25_48": "第一義天能令眾生除斷煩惱，猶如意樹。",
    "T12n0374_018:0470c26_49": "若我有信乃至有慧，則能得是第一義天，當為眾生廣分別說第一義天。",
    "T12n0374_018:0470c28_50": "是名菩薩摩訶薩念天。",
    "T12n0374_018:0470c28_51": "「善男子！",
    "T12n0374_018:0470c28_52": "是名菩薩非世間也，是為世間不知見覺，而是菩薩所知見覺。",
    "T12n0374_018:0471a01_53": "善男子！",
    "T12n0374_018:0471a01_54": "若我弟子，謂受持讀誦、書寫演說十二部經，及以受持讀誦、書寫敷演、解說大涅槃經，等無差別者，是義不然。",
    "T12n0374_018:0471a04_0": "何以故？",
    "T12n0374_018:0471a04_1": "善男子！",
    "T12n0374_018:0471a04_2": "大涅槃者，即是一切諸佛世尊甚深祕藏，以是諸佛甚深祕藏，是則為勝。",
    "T12n0374_018:0471a06_0": "善男子！",
    "T12n0374_018:0471a06_1": "以是義故，大涅槃經甚奇、甚特、不可思議。」",
    "T12n0374_018:0471a07_2": "迦葉菩薩白佛言：「世尊！",
    "T12n0374_018:0471a07_3": "我亦知是大涅槃經，甚奇甚特不可思議，佛法眾僧不可思議，菩薩菩提、大般涅槃亦不可思議。",
    "T12n0374_018:0471a09_4": "世尊！",
    "T12n0374_018:0471a10_0": "以何義故，復言菩薩不可思議？」",
    "T12n0374_018:0471a10_1": "「善男子！",
    "T12n0374_018:0471a10_2": "菩薩摩訶薩無有教者，而能自發菩提之心，既發心已，勤修精進。",
    "T12n0374_018:0471a12_3": "正使大火焚燒身首，終不求救，捨念法心。",
    "T12n0374_018:0471a13_4": "何以故？",
    "T12n0374_018:0471a13_5": "菩薩摩訶薩常自思惟：『我於無量阿僧祇劫，或在地獄、餓鬼、畜生、人中、天上，為諸結火之所燒然，初不曾得一決定法。",
    "T12n0374_018:0471a16_6": "決定法者，即是阿耨多羅三藐三菩提。",
    "T12n0374_018:0471a17_7": "若我為於阿耨多羅三藐三菩提，終不護惜身心與命。",
    "T12n0374_018:0471a18_8": "我為阿耨多羅三藐三菩提，正使碎身猶如微塵，終不放捨勤精進也。",
    "T12n0374_018:0471a19_9": "何以故？",
    "T12n0374_018:0471a20_10": "勤進之心，即是阿耨多羅三藐三菩提因。』",
    "T12n0374_018:0471a21_11": "善男子！",
    "T12n0374_018:0471a21_12": "如是菩薩，未見阿耨多羅三藐三菩提，乃能如是不惜身命，況復見已，是故菩薩不可思議。",
    "T12n0374_018:0471a23_13": "又復不可思議，菩薩摩訶薩所見生死無量過患，非是聲聞緣覺所及，雖知生死無量過惡，為眾生故，於中受苦，不生厭離，是故復名不可思議。",
    "T12n0374_018:0471a26_14": "菩薩摩訶薩為眾生故，雖在地獄，受諸苦惱如三禪樂，是故復名不可思議。",
    "T12n0374_018:0471a28_15": "善男子！",
    "T12n0374_018:0471a28_16": "譬如長者，其家失火。",
    "T12n0374_018:0471a29_0": "長者見已從舍而出，諸子在後未脫火難。",
    "T12n0374_018:0471a29_1": "長者爾時定知火害，為諸子故，旋還赴救，不顧其難。",
    "T12n0374_018:0471b02_2": "菩薩摩訶薩亦復如是，雖知生死多諸過惡，為眾生故，處之不厭，是故復名不可思議。",
    "T12n0374_018:0471b04_3": "善男子！",
    "T12n0374_018:0471b04_4": "無量眾生發菩提心，見生死中多諸過惡，心即退沒，或為聲聞，或為緣覺。",
    "T12n0374_018:0471b06_0": "若有菩薩聞是經者，終不退失菩提之心而為聲聞、辟支佛也。",
    "T12n0374_018:0471b07_1": "如是菩薩雖復未階初不動地，而心堅固，無有退沒，是故復名不可思議。",
    "T12n0374_018:0471b09_2": "善男子！",
    "T12n0374_018:0471b09_3": "若有人言：『我能浮渡大海之水。』",
    "T12n0374_018:0471b10_0": "如是之言可思議不？」",
    "T12n0374_018:0471b10_1": "「不也。",
    "T12n0374_018:0471b10_2": "世尊！",
    "T12n0374_018:0471b10_3": "如是之言，或可思議，或不可思議。",
    "T12n0374_018:0471b11_4": "何以故？",
    "T12n0374_018:0471b11_5": "若人渡者，則不可思議。",
    "T12n0374_018:0471b12_6": "阿修羅渡，則可思議。」",
    "T12n0374_018:0471b12_7": "「善男子！",
    "T12n0374_018:0471b12_8": "我亦不說阿修羅也，正說人耳。」",
    "T12n0374_018:0471b13_9": "「世尊！",
    "T12n0374_018:0471b13_10": "人中亦有可思議者，不可思議者。",
    "T12n0374_018:0471b14_11": "世尊！",
    "T12n0374_018:0471b14_12": "人亦二種：一者聖人，二者凡夫。",
    "T12n0374_018:0471b15_13": "凡夫之人則不可思議，賢聖之人則可思議。」",
    "T12n0374_018:0471b16_14": "「善男子！",
    "T12n0374_018:0471b16_15": "我說凡夫，不說聖人。」",
    "T12n0374_018:0471b17_16": "「世尊！",
    "T12n0374_018:0471b17_17": "若凡夫人，實不可思議。」",
    "T12n0374_018:0471b17_18": "「善男子！",
    "T12n0374_018:0471b18_0": "凡夫之人，實不能渡大海水也。",
    "T12n0374_018:0471b18_1": "如是菩薩，實能渡於生死大海，是故復名不可思議。",
    "T12n0374_018:0471b19_2": "善男子！",
    "T12n0374_018:0471b20_3": "若有人能以藕根絲懸須彌山，可思議不？」",
    "T12n0374_018:0471b21_0": "「不也。",
    "T12n0374_018:0471b21_1": "世尊！」",
    "T12n0374_018:0471b21_2": "「善男子！",
    "T12n0374_018:0471b21_3": "菩薩摩訶薩於一念頃，悉能稱量一切生死，是故復名不可思議。",
    "T12n0374_018:0471b22_4": "善男子！",
    "T12n0374_018:0471b23_5": "菩薩摩訶薩已於無量阿僧祇劫，常觀生死、無常、無我、無樂、無淨，而為眾生分別演說常樂我淨，雖如是說，然非邪見，是故復名不可思議。",
    "T12n0374_018:0471b26_6": "善男子！",
    "T12n0374_018:0471b26_7": "如人入水，水不能漂，入大猛火，火不能燒，如是之事不可思議。",
    "T12n0374_018:0471b27_8": "菩薩摩訶薩亦復如是，雖處生死，不為生死之所惱害，是故復名不可思議。",
    "T12n0374_018:0471b29_9": "善男子！",
    "T12n0374_018:0471b29_10": "人有三品，謂上中下。",
    "T12n0374_018:0471c01_11": "下品之人初入胎時，作是念言：『我今處廁，眾穢歸處，如死屍間，眾蕀刺中，大黑闇處。』",
    "T12n0374_018:0471c03_12": "初出胎時復作是念：『我今出廁，出眾穢處，乃至出於大黑闇處。』",
    "T12n0374_018:0471c04_13": "中品之人作是念言：『我今入於眾樹林中，清淨河中，房舍屋宅。』",
    "T12n0374_018:0471c05_14": "出時亦爾。",
    "T12n0374_018:0471c06_15": "上品之人作是念言：『我昇殿堂，在花林間，乘馬乘象，登涉高山。』",
    "T12n0374_018:0471c07_16": "出時亦爾。",
    "T12n0374_018:0471c07_17": "菩薩摩訶薩初入胎時自知入胎，住時知住、出時知出，終不生於貪瞋之心，而未得階初住地也，是故復名不可思議。",
    "T12n0374_018:0471c10_18": "「善男子！",
    "T12n0374_018:0471c10_19": "阿耨多羅三藐三菩提，實不可以譬喻為比。",
    "T12n0374_018:0471c11_20": "善男子！",
    "T12n0374_018:0471c11_21": "心亦不可以方喻為比，而皆可說。",
    "T12n0374_018:0471c12_22": "菩薩摩訶薩無有師諮受學之處，而能得於阿耨多羅三藐三菩提法。",
    "T12n0374_018:0471c14_23": "得是法已，心無慳悋，常為眾生而演說之，是故復名不可思議。",
    "T12n0374_018:0471c15_24": "善男子！",
    "T12n0374_018:0471c15_25": "菩薩摩訶薩有身遠離非口，有口遠離非身，有非身非口而亦遠離。",
    "T12n0374_018:0471c17_26": "身遠離者，謂離殺、盜、婬，是名身遠離。",
    "T12n0374_018:0471c18_0": "非口、口遠離者，謂離妄語、兩舌、惡口、無義語，是名口遠離。",
    "T12n0374_018:0471c19_1": "非身、非身非口是遠離者，所謂遠離貪嫉、瞋恚、邪見。",
    "T12n0374_018:0471c20_2": "善男子，是名非身非口而亦遠離。",
    "T12n0374_018:0471c21_3": "善男子！",
    "T12n0374_018:0471c21_4": "菩薩摩訶薩不見一法是身是業及與離主，而亦有離，是故復名不可思議；口亦如是。",
    "T12n0374_018:0471c23_5": "善男子！",
    "T12n0374_018:0471c23_6": "從身離身，從口離口，從慧遠離非身非口。",
    "T12n0374_018:0471c24_7": "善男子！",
    "T12n0374_018:0471c24_8": "實有此慧，然不能令菩薩遠離。",
    "T12n0374_018:0471c25_9": "何以故？",
    "T12n0374_018:0471c25_10": "善男子！",
    "T12n0374_018:0471c25_11": "無有一法能壞、能作，有為法性異生異滅，是故此慧不能遠離。",
    "T12n0374_018:0471c27_12": "善男子！",
    "T12n0374_018:0471c27_13": "慧不能破、火不能燒、水不能爛、風不能動、地不能持、生不能生、老不能老、住不能住、壞不能壞、貪不能貪、瞋不能瞋、癡不能癡，以有為性異生異滅故，菩薩摩訶薩終不生念：『我以此慧破諸煩惱。』",
    "T12n0374_018:0472a02_14": "而自說言：『我破煩惱。』",
    "T12n0374_018:0472a03_15": "雖作是說，非是虛妄，是故復名不可思議。」",
    "T12n0374_018:0472a04_16": "迦葉復言：「世尊！",
    "T12n0374_018:0472a04_17": "我今始知菩薩摩訶薩不可思議，佛法、眾僧、大涅槃經及受持者、菩提、涅槃，不可思議。",
    "T12n0374_018:0472a06_18": "世尊！",
    "T12n0374_018:0472a06_19": "無上佛法當久近住？",
    "T12n0374_018:0472a06_20": "幾時而滅？」",
    "T12n0374_018:0472a07_21": "「善男子！",
    "T12n0374_018:0472a07_22": "若大涅槃經乃至有是五行，所謂聖行、梵行、天行、病行、嬰兒行，若我弟子，有能受持讀誦、書寫演說其義，為諸眾生之所恭敬、尊重、讚歎、種種供養，當知爾時佛法未滅。",
    "T12n0374_018:0472a11_23": "善男子！",
    "T12n0374_018:0472a11_24": "若大涅槃經具足流布，當爾之時，我諸弟子，多犯禁戒，造作眾惡，不能敬信如是經典，以不信故，不能受持讀誦、書寫解說其義，不為眾人之所恭敬乃至供養，見受持者輕毀誹謗：『汝是六師非佛弟子。』",
    "T12n0374_018:0472a15_25": "當知佛法將滅不久。」",
    "T12n0374_018:0472a16_26": "迦葉菩薩復白佛言：「世尊！",
    "T12n0374_018:0472a16_27": "我親從佛聞如是義，迦葉佛法住世七日，然後滅盡。",
    "T12n0374_018:0472a18_0": "世尊！",
    "T12n0374_018:0472a18_1": "迦葉如來有是經不？",
    "T12n0374_018:0472a18_2": "如其有者，云何言滅？",
    "T12n0374_018:0472a19_3": "如其無者，云何說言大涅槃經是諸如來祕密之藏？」",
    "T12n0374_018:0472a20_4": "佛言：「善男子！",
    "T12n0374_018:0472a20_5": "我先說言，惟有文殊乃解是義。",
    "T12n0374_018:0472a21_6": "今當重說，至心諦聽。",
    "T12n0374_018:0472a21_7": "善男子！",
    "T12n0374_018:0472a22_0": "諸佛世尊有二種法：一者世法，二者第一義法。",
    "T12n0374_018:0472a23_1": "世法者則有壞滅；第一義法則不壞滅。",
    "T12n0374_018:0472a24_0": "復有二種：一者無常、無我、無樂、無淨，二者常樂我淨。",
    "T12n0374_018:0472a25_1": "無常、無我、無樂、無淨，則有壞滅；常樂我淨則無壞滅。",
    "T12n0374_018:0472a26_2": "復有二種：一者二乘所持，二者菩薩所持。",
    "T12n0374_018:0472a27_3": "二乘所持則有壞滅；菩薩所持則無壞滅。",
    "T12n0374_018:0472a28_4": "復有二種：一者外，二者內。",
    "T12n0374_018:0472a28_5": "外法者則有壞滅；內法者則無壞滅。",
    "T12n0374_018:0472a29_6": "復有二種：一者有為，二者無為：有為之法則有壞滅；無為之法無有壞滅。",
    "T12n0374_018:0472b02_7": "復有二種：一者可得，二者不可得。",
    "T12n0374_018:0472b03_8": "可得之法則有壞滅；不可得者無有壞滅。",
    "T12n0374_018:0472b04_0": "復有二種：一者共法，二者不共法。",
    "T12n0374_018:0472b04_1": "共法壞滅；不共之法無有壞滅。",
    "T12n0374_018:0472b05_2": "復有二種；一者人中，二者天中。",
    "T12n0374_018:0472b06_3": "人中壞滅；天無壞滅。",
    "T12n0374_018:0472b06_4": "復有二種：一者十一部經，二者方等經。",
    "T12n0374_018:0472b07_5": "十一部經則有壞滅；方等經典無有壞滅。",
    "T12n0374_018:0472b08_6": "善男子！",
    "T12n0374_018:0472b08_7": "若我弟子受持讀誦、書寫解說方等經典，恭敬供養、尊重讚歎，當知爾時佛法不滅。",
    "T12n0374_018:0472b10_8": "「善男子！",
    "T12n0374_018:0472b10_9": "汝向所問迦葉如來有是經不者，善男子！",
    "T12n0374_018:0472b11_10": "大涅槃經悉是一切諸佛祕藏。",
    "T12n0374_018:0472b12_11": "何以故？",
    "T12n0374_018:0472b12_12": "諸佛雖有十一部經，不說佛性、不說如來常樂我淨、諸佛世尊永不畢竟入於涅槃，是故此經名為如來祕密之藏。",
    "T12n0374_018:0472b15_13": "十一部經所不說故，故名為藏。",
    "T12n0374_018:0472b16_14": "如人七寶不出外用，名之為藏。",
    "T12n0374_018:0472b16_15": "善男子！",
    "T12n0374_018:0472b17_0": "是人所以藏積此物，為未來事故。",
    "T12n0374_018:0472b17_1": "何等未來事？",
    "T12n0374_018:0472b18_2": "所謂穀貴、賊來侵國、值遇惡王、為用贖命、道路澁難，財難得時乃當出用。",
    "T12n0374_018:0472b19_3": "善男子！",
    "T12n0374_018:0472b19_4": "諸佛如來祕密之藏亦復如是，為未來世，諸惡比丘畜不淨物，為四眾說如來畢竟入於涅槃，讀誦世典不敬佛經，如是等惡現於世時，如來為欲滅是諸惡，令得遠離邪命利養，如來則為演說是經。",
    "T12n0374_018:0472b24_5": "若是經典祕密之藏滅不現時，當知爾時佛法則滅。",
    "T12n0374_018:0472b25_6": "「善男子！",
    "T12n0374_018:0472b25_7": "大涅槃經常不變易，云何難言迦葉佛時有是經不？",
    "T12n0374_018:0472b27_0": "善男子！",
    "T12n0374_018:0472b27_1": "迦葉佛時，所有眾生貪欲微薄，智慧滋多，諸菩薩摩訶薩等調柔易化，有大威德，總持不忘，如大象王世界清淨。",
    "T12n0374_018:0472b29_2": "一切眾生悉知如來終不畢竟入於涅槃，常住不變。",
    "T12n0374_018:0472c01_3": "雖有是典，不須演說。",
    "T12n0374_018:0472c02_4": "善男子！",
    "T12n0374_018:0472c02_5": "今世眾生多諸煩惱、愚癡、憙忘、無有智慧，多諸疑網，信根不立，世界不淨，一切眾生咸謂如來無常、遷變、畢竟入於大般涅槃，是故如來演說是典。",
    "T12n0374_018:0472c05_6": "善男子！",
    "T12n0374_018:0472c06_0": "迦葉佛法實亦不滅。",
    "T12n0374_018:0472c06_1": "何以故？",
    "T12n0374_018:0472c06_2": "常不變故。",
    "T12n0374_018:0472c06_3": "善男子！",
    "T12n0374_018:0472c07_4": "若有眾生我見無我、無我見我，常見無常、無常見常，樂見無樂、無樂見樂，淨見不淨、不淨見淨，滅見不滅、不滅見滅，罪見非罪、非罪見罪，輕罪見重、重罪見輕，乘見非乘、非乘見乘，道見非道、非道見道，實是菩提見非菩提、實非菩提謬見菩提，苦見非苦、集見非集、滅見非滅、實見非實，實是世諦見第一義諦、第一義諦見是世諦，歸見非歸、非歸見歸，以真佛語名為魔語、實是魔語以為佛語，如是之時，諸佛乃說大涅槃經。",
    "T12n0374_018:0472c16_5": "善男子！",
    "T12n0374_018:0472c16_6": "寧說蚊[口*(隹/乃)]盡大海底，不可說言如來法滅。",
    "T12n0374_018:0472c17_7": "寧說口吹須彌散壞，不可說言如來法滅。",
    "T12n0374_018:0472c18_8": "寧言以索繫縛猛風，不可說言如來法滅。",
    "T12n0374_018:0472c19_9": "寧言佉陀羅火中生蓮花，不可說言如來法滅。",
    "T12n0374_018:0472c20_10": "寧說阿伽陀藥而為毒藥，不可說言如來法滅。",
    "T12n0374_018:0472c21_11": "寧說月可令熱、日可令冷，不可說言如來法滅。",
    "T12n0374_018:0472c22_12": "寧說四大各捨己性，不可說言如來法滅。",
    "T12n0374_018:0472c23_13": "「善男子！",
    "T12n0374_018:0472c24_0": "若佛初出得阿耨多羅三藐三菩提已，未有弟子解甚深義，彼佛世尊便涅槃者，當知是法不久住世。",
    "T12n0374_018:0472c26_1": "復次善男子！",
    "T12n0374_018:0472c26_2": "若佛初出得阿耨多羅三藐三菩提已，有諸弟子解甚深義，佛雖涅槃，當知是法久住於世。",
    "T12n0374_018:0472c28_3": "「復次善男子！",
    "T12n0374_018:0472c29_4": "若佛初出得阿耨多羅三藐三菩提已，雖有弟子解甚深義，無有篤信白衣檀越敬重佛法，佛便涅槃，當知是法不久住世。",
    "T12n0374_018:0473a02_5": "復次善男子！",
    "T12n0374_018:0473a03_6": "若佛初出得阿耨多羅三藐三菩提已，有諸弟子解甚深義多，有篤信白衣檀越敬重佛法，佛雖涅槃，當知佛法久住於世。",
    "T12n0374_018:0473a06_0": "「復次善男子！",
    "T12n0374_018:0473a06_1": "若佛初出得阿耨多羅三藐三菩提已，有諸弟子解甚深義，雖有篤信白衣檀越敬重佛法，而諸弟子演說經法貪為利養，不為涅槃，佛復滅度，當知是法不久住世。",
    "T12n0374_018:0473a10_0": "復次善男子！",
    "T12n0374_018:0473a10_1": "若佛初出得阿耨多羅三藐三菩提已，有諸弟子解甚深義，復有篤信白衣檀越敬重佛法，彼諸弟子凡所演說不貪利養為求涅槃，佛雖滅度，當知是法久住於世。",
    "T12n0374_018:0473a14_2": "「復次善男子！",
    "T12n0374_018:0473a14_3": "若佛初出得阿耨多羅三藐三菩提已，雖有弟子解甚深義，復有篤信白衣檀越敬重佛法，而諸弟子多起諍訟，互相是非，佛復涅槃，當知是法不久住世。",
    "T12n0374_018:0473a17_4": "復次善男子！",
    "T12n0374_018:0473a18_5": "若佛初出得阿耨多羅三藐三菩提已，有諸弟子解甚深義，復有篤信白衣檀越敬重佛法，彼諸弟子修和敬法，不相是非，互相尊重，佛雖涅槃，當知是法久住不滅。",
    "T12n0374_018:0473a21_6": "「復次善男子！",
    "T12n0374_018:0473a22_7": "若佛初出得阿耨多羅三藐三菩提已，雖有弟子解甚深義，復有篤信白衣檀越敬重佛法，彼諸弟子為大涅槃而演說法，互相恭敬不起諍訟，然畜一切不淨之物，復自讚言：『我得須陀洹果乃至阿羅漢果。』",
    "T12n0374_018:0473a26_8": "佛復涅槃，當知是法不久住世。",
    "T12n0374_018:0473a27_9": "復次善男子！",
    "T12n0374_018:0473a27_10": "若佛初出得阿耨多羅三藐三菩提已，有諸弟子解甚深義，復有篤信白衣檀越敬重佛法，彼諸弟子為大涅槃演說經法，善修和敬互相尊重，不畜一切不淨之物，亦不自言得須陀洹乃至得阿羅漢，彼佛世尊雖復滅度，當知是法久住於世。",
    "T12n0374_018:0473b04_11": "「復次善男子！",
    "T12n0374_018:0473b04_12": "若佛初出得阿耨多羅三藐三菩提已，有諸弟子，乃至不畜不淨之物，又不自言得須陀洹乃至阿羅漢，各執所見，種種異說，而作是言：『長老！",
    "T12n0374_018:0473b08_0": "諸佛所制四重之法，乃至七滅諍法，為眾生故，或遮或開，十二部經亦復如是。",
    "T12n0374_018:0473b09_1": "何以故？",
    "T12n0374_018:0473b10_0": "佛知國土時節各異，眾生不同利鈍差別，是故如來或遮或開，有輕重說。",
    "T12n0374_018:0473b11_1": "善男子！",
    "T12n0374_018:0473b11_2": "譬如良醫，為病服乳，為病遮乳；熱病聽服，冷病則遮。",
    "T12n0374_018:0473b13_0": "如來亦爾，觀諸眾生煩惱病根，亦開亦遮。",
    "T12n0374_018:0473b13_1": "長老！",
    "T12n0374_018:0473b14_2": "我親從佛聞如是義，惟我知義，汝不能知。",
    "T12n0374_018:0473b15_3": "惟我解律，汝不能解。",
    "T12n0374_018:0473b15_4": "我知諸經，汝不能知。』",
    "T12n0374_018:0473b16_5": "彼佛復滅，當知是法不久住世。",
    "T12n0374_018:0473b16_6": "復次善男子，若佛初出得阿耨多羅三藐三菩提已，有諸弟子，乃至不言我得須陀洹果至阿羅漢，亦不說言：『諸佛世尊為眾生故或遮或開。",
    "T12n0374_018:0473b20_0": "長老！",
    "T12n0374_018:0473b20_1": "我親從佛聞如是義，如是法，如是律。",
    "T12n0374_018:0473b20_2": "長老！",
    "T12n0374_018:0473b21_3": "當依如來十二部經，此義若是，我當受持。",
    "T12n0374_018:0473b22_0": "如其非者，我當棄捨。』",
    "T12n0374_018:0473b22_1": "彼佛世尊雖復涅槃，當知是法久住於世。",
    "T12n0374_018:0473b23_2": "「善男子！",
    "T12n0374_018:0473b23_3": "我法滅時，有聲聞弟子，或說有神、或說神空，或說有中陰、或說無中陰，或說有三世、或說無三世，或說有三乘、或說無三乘，或言一切有、或言一切無，或言眾生有始有終、或言眾生無始無終，或言十二因緣是有為法、或言因緣是無為法，或言如來有病苦行、或言如來無病苦行，或言如來不聽比丘食十種肉，何等為十？",
    "T12n0374_018:0473c01_4": "人、蛇、象、馬、驢、狗、師子、猪狐、獼猴，其餘悉聽；或言一切不聽。",
    "T12n0374_018:0473c03_5": "或言比丘不作五事，何等為五？",
    "T12n0374_018:0473c03_6": "不賣生口、刀、酒、酪沙、胡麻油等，其餘悉聽。",
    "T12n0374_018:0473c04_7": "或言不聽入五種舍，何等為五？",
    "T12n0374_018:0473c05_8": "屠兒、婬女、酒家、王宮、旃陀羅舍，餘舍悉聽。",
    "T12n0374_018:0473c06_9": "或言不聽著憍奢耶衣，餘一切聽。",
    "T12n0374_018:0473c07_10": "或言如來聽諸比丘受畜衣食臥具，其價各直十萬兩金；或言不聽。",
    "T12n0374_018:0473c09_0": "或言涅槃常樂我淨、或言涅槃直是結盡，更無別法名為涅槃，譬如織縷名之為衣，衣既壞已，名之無衣，實無別法名無衣也，涅槃之體亦復如是。",
    "T12n0374_018:0473c12_1": "善男子！",
    "T12n0374_018:0473c12_2": "當爾之時，我諸弟子正說者少，邪說者多；受正法少，受邪法多；受佛語少，受魔語多。",
    "T12n0374_018:0473c14_3": "「善男子！",
    "T12n0374_018:0473c14_4": "爾時拘睒彌國有二弟子：一者羅漢，二者破戒。",
    "T12n0374_018:0473c15_5": "破戒徒眾凡有五百，羅漢徒眾其數一百。",
    "T12n0374_018:0473c16_6": "破戒者說：『如來畢竟入於涅槃，我親從佛聞如是義。",
    "T12n0374_018:0473c17_7": "如來所制四重之法，若持亦可，犯亦無罪。",
    "T12n0374_018:0473c18_8": "我今亦得阿羅漢果，四無礙智。",
    "T12n0374_018:0473c19_9": "而阿羅漢亦犯如是四重之法，四重之法若是實罪，阿羅漢者終不應犯。",
    "T12n0374_018:0473c21_10": "如來在世制言堅持，臨涅槃時皆悉放捨。』",
    "T12n0374_018:0473c22_11": "阿羅漢比丘言：『長老！",
    "T12n0374_018:0473c22_12": "汝不應說如來畢竟入於涅槃，我知如來常不變易。",
    "T12n0374_018:0473c23_13": "如來在世及涅槃後，犯四重禁罪無差別。",
    "T12n0374_018:0473c24_14": "若言羅漢犯四重禁，是義不然。",
    "T12n0374_018:0473c25_15": "何以故？",
    "T12n0374_018:0473c25_16": "須陀洹人尚不犯禁，況阿羅漢？",
    "T12n0374_018:0473c26_17": "若長老言，我是羅漢。",
    "T12n0374_018:0473c27_0": "阿羅漢者，終不生想我得羅漢。",
    "T12n0374_018:0473c27_1": "阿羅漢者，惟說善法，不說不善。",
    "T12n0374_018:0473c28_2": "長老所說，純是非法。",
    "T12n0374_018:0473c28_3": "若有得見十二部經，定知長老非阿羅漢。』",
    "T12n0374_018:0473c29_4": "善男子！",
    "T12n0374_018:0474a01_0": "爾時破戒比丘徒眾，即共斷是阿羅漢命。",
    "T12n0374_018:0474a01_1": "善男子！",
    "T12n0374_018:0474a02_2": "是時魔王，因是二眾忿恚之心，悉共害是六百比丘。",
    "T12n0374_018:0474a03_3": "爾時凡夫各共說言：『哀哉佛法，於是滅盡。』",
    "T12n0374_018:0474a04_4": "而我正法實不滅也。",
    "T12n0374_018:0474a04_5": "爾時其國有十二萬諸大菩薩，善持我法，云何當言我法滅耶？",
    "T12n0374_018:0474a06_6": "當于爾時，閻浮提內無一比丘為我弟子。",
    "T12n0374_018:0474a07_7": "爾時波旬悉以大火焚燒一切所有經典，其中或有遺餘在者，諸婆羅門即共偷取，處處採拾安置己典。",
    "T12n0374_018:0474a09_8": "以是義故，諸小菩薩，佛未出時，率共信受婆羅門語。",
    "T12n0374_018:0474a10_9": "諸婆羅門雖作是說：『我有齋戒。』",
    "T12n0374_018:0474a11_10": "而諸外道真實無也。",
    "T12n0374_018:0474a11_11": "諸外道等雖復說言：『有我樂淨。』",
    "T12n0374_018:0474a12_12": "而實不解我樂淨義。",
    "T12n0374_018:0474a13_0": "直以佛法一字、二字、一句、二句，說言我典，有如是義。」",
    "T12n0374_018:0474a14_1": "爾時拘尸那城娑羅雙樹間，無量無邊阿僧祇眾聞是語已，悉共唱言：「世間虛空，世間虛空。」",
    "T12n0374_018:0474a16_2": "迦葉菩薩告諸大眾：「汝等且莫憂愁啼哭，世間不空，如來常住，無有變易，法僧亦爾。」",
    "T12n0374_018:0474a18_3": "爾時大眾，聞是語已，啼哭即止，悉發阿耨多羅三藐三菩提心。",
    "T12n0374_018:0474a19_4": "◎大般涅槃經卷第十八"
}