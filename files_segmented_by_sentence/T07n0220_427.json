{
    "T07n0220_427:0144b10_0": "大般若波羅蜜多經卷第四百二",
    "T07n0220_427:0144b11_0": "十七",
    "T07n0220_427:0144b13_0": "三藏法師玄奘奉　詔譯",
    "T07n0220_427:0144b14_0": "第二分散花品第二十七之二",
    "T07n0220_427:0144b15_0": "「復次，憍尸迦！",
    "T07n0220_427:0144b15_1": "汝先所問『諸菩薩摩訶薩所學般若波羅蜜多當於何求？』",
    "T07n0220_427:0144b16_2": "者，憍尸迦！",
    "T07n0220_427:0144b16_3": "諸菩薩摩訶薩所學般若波羅蜜多，不應於色求，不應離色求，不應於受、想、行、識求，不應離受、想、行、識求。",
    "T07n0220_427:0144b19_4": "如是乃至不應於一切智求，不應離一切智求，不應於道相智、一切相智求，不應離道相智、一切相智求。",
    "T07n0220_427:0144b21_5": "何以故？",
    "T07n0220_427:0144b21_6": "憍尸迦！",
    "T07n0220_427:0144b21_7": "若般若波羅蜜多、若求、若色，廣說乃至一切相智，如是一切皆非相應非不相應，無色、無見、無對、一相，所謂無相。",
    "T07n0220_427:0144b24_8": "所以者何？",
    "T07n0220_427:0144b24_9": "「諸菩薩摩訶薩所學般若波羅蜜多，非色，不離色，非受、想、行、識，不離受、想、行、識；如是乃至非一切智，不離一切智，非道相智、一切相智，不離道相智、一切相智。",
    "T07n0220_427:0144b28_10": "非色真如，不離色真如，非受、想、行、識真如，不離受、想、行、識真如；如是乃至非一切智真如，不離一切智真如，非道相智、一切相智真如，不離道相智、一切相智真如。",
    "T07n0220_427:0144c02_11": "非色法性，不離色法性，非受、想、行、識法性，不離受、想、行、識法性；如是乃至非一切智法性，不離一切智法性，非道相智、一切相智法性，不離道相智、一切相智法性。",
    "T07n0220_427:0144c06_12": "何以故？",
    "T07n0220_427:0144c06_13": "憍尸迦！",
    "T07n0220_427:0144c06_14": "如是諸法皆無所有都不可得。",
    "T07n0220_427:0144c07_15": "由無所有不可得故，諸菩薩摩訶薩所學般若波羅蜜多，非色，不離色，廣說乃至非一切相智，不離一切相智；非色真如，不離色真如，廣說乃至非一切相智真如，不離一切相智真如；非色法性，不離色法性，廣說乃至非一切相智法性，不離一切相智法性。」",
    "T07n0220_427:0144c14_0": "爾時，天帝釋謂善現言：「大德！",
    "T07n0220_427:0144c14_1": "諸菩薩摩訶薩所學般若波羅蜜多，是大波羅蜜多，是無量波羅蜜多，是無邊波羅蜜多。",
    "T07n0220_427:0144c16_2": "諸預流者於此中學得預流果，諸一來者於此中學得一來果，諸不還者於此中學得不還果，諸阿羅漢於此中學得阿羅漢果，諸獨覺者於此中學得獨覺菩提，諸菩薩摩訶薩於此中學成熟無量百千俱胝那庾多有情，隨其所應置三乘道及能嚴淨種種佛土，證得無上正等菩提。」",
    "T07n0220_427:0144c23_3": "善現告言：「如是！",
    "T07n0220_427:0144c23_4": "如是！",
    "T07n0220_427:0144c23_5": "如汝所說。",
    "T07n0220_427:0144c23_6": "憍尸迦！",
    "T07n0220_427:0144c24_0": "色大故，諸菩薩摩訶薩所學般若波羅蜜多亦大；受、想、行、識大故，諸菩薩摩訶薩所學般若波羅蜜多亦大。",
    "T07n0220_427:0144c26_1": "如是乃至一切智大故，諸菩薩摩訶薩所學般若波羅蜜多亦大；道相智、一切相智大故，諸菩薩摩訶薩所學般若波羅蜜多亦大。",
    "T07n0220_427:0144c29_2": "何以故？",
    "T07n0220_427:0144c29_3": "憍尸迦！",
    "T07n0220_427:0144c29_4": "以色乃至一切相智前後中際皆不可得故說為大，由彼大故，諸菩薩摩訶薩所學般若波羅蜜多亦說為大。",
    "T07n0220_427:0145a03_5": "由此因緣，諸菩薩摩訶薩所學般若波羅蜜多，應說為大波羅蜜多。",
    "T07n0220_427:0145a04_6": "「憍尸迦！",
    "T07n0220_427:0145a04_7": "色無量故，諸菩薩摩訶薩所學般若波羅蜜多亦無量，受、想、行、識無量故，諸菩薩摩訶薩所學般若波羅蜜多亦無量。",
    "T07n0220_427:0145a07_8": "如是乃至一切智無量故，諸菩薩摩訶薩所學般若波羅蜜多亦無量；道相智、一切相智無量故，諸菩薩摩訶薩所學般若波羅蜜多亦無量。",
    "T07n0220_427:0145a10_9": "何以故？",
    "T07n0220_427:0145a10_10": "憍尸迦！",
    "T07n0220_427:0145a10_11": "以色乃至一切相智量不可得，譬如虛空量不可得，色等亦爾，故說無量。",
    "T07n0220_427:0145a12_12": "「憍尸迦！",
    "T07n0220_427:0145a12_13": "虛空無量故，色等亦無量；色等無量故，諸菩薩摩訶薩所學般若波羅蜜多亦無量。",
    "T07n0220_427:0145a14_14": "由此因緣，諸菩薩摩訶薩所學般若波羅蜜多，應說為無量波羅蜜多。",
    "T07n0220_427:0145a16_15": "「憍尸迦！",
    "T07n0220_427:0145a16_16": "色無邊故，諸菩薩摩訶薩所學般若波羅蜜多亦無邊；受、想、行、識無邊故，諸菩薩摩訶薩所學般若波羅蜜多亦無邊。",
    "T07n0220_427:0145a19_17": "如是乃至一切智無邊故，諸菩薩摩訶薩所學般若波羅蜜多亦無邊；道相智、一切相智無邊故，諸菩薩摩訶薩所學般若波羅蜜多亦無邊。",
    "T07n0220_427:0145a22_18": "何以故？",
    "T07n0220_427:0145a22_19": "憍尸迦！",
    "T07n0220_427:0145a22_20": "以色乃至一切相智邊不可得。",
    "T07n0220_427:0145a23_21": "譬如虛空邊不可得，色等亦爾，故說無邊。",
    "T07n0220_427:0145a24_22": "「憍尸迦！",
    "T07n0220_427:0145a24_23": "虛空無邊故，色等亦無邊；色等無邊故，諸菩薩摩訶薩所學般若波羅蜜多亦無邊。",
    "T07n0220_427:0145a26_24": "「復次，憍尸迦！",
    "T07n0220_427:0145a26_25": "所緣無邊故，諸菩薩摩訶薩所學般若波羅蜜多亦無邊。」",
    "T07n0220_427:0145a27_26": "天帝釋言：「云何所緣無邊故，諸菩薩摩訶薩所學般若波羅蜜多亦無邊？」",
    "T07n0220_427:0145a29_27": "善現答言：「一切智智所緣無邊故，諸菩薩摩訶薩所學般若波羅蜜多亦無邊。",
    "T07n0220_427:0145b02_28": "「復次，憍尸迦！",
    "T07n0220_427:0145b02_29": "法界所緣無邊故，諸菩薩摩訶薩所學般若波羅蜜多亦無邊。」",
    "T07n0220_427:0145b04_30": "天帝釋言：「云何法界所緣無邊故，諸菩薩摩訶薩所學般若波羅蜜多亦無邊？」",
    "T07n0220_427:0145b05_31": "善現答言：「法界無邊故，所緣亦無邊，所緣無邊故，法界亦無邊。",
    "T07n0220_427:0145b07_32": "法界所緣無邊故，諸菩薩摩訶薩所學般若波羅蜜多亦無邊。",
    "T07n0220_427:0145b08_33": "「復次，憍尸迦！",
    "T07n0220_427:0145b09_0": "真如所緣無邊故，諸菩薩摩訶薩所學般若波羅蜜多亦無邊。」",
    "T07n0220_427:0145b10_1": "天帝釋言：「云何真如所緣無邊故，諸菩薩摩訶薩所學般若波羅蜜多亦無邊？」",
    "T07n0220_427:0145b12_2": "善現答言：「真如無邊故，所緣亦無邊，所緣無邊故，真如亦無邊。",
    "T07n0220_427:0145b13_3": "真如所緣無邊故，諸菩薩摩訶薩所學般若波羅蜜多亦無邊。",
    "T07n0220_427:0145b15_0": "「復次，憍尸迦！",
    "T07n0220_427:0145b15_1": "有情無邊故，諸菩薩摩訶薩所學般若波羅蜜多亦無邊。」",
    "T07n0220_427:0145b16_2": "天帝釋言：「云何有情無邊故，諸菩薩摩訶薩所學般若波羅蜜多亦無邊？」",
    "T07n0220_427:0145b18_3": "善現答言：「於意云何？",
    "T07n0220_427:0145b18_4": "言有情，有情者是何法增語？」",
    "T07n0220_427:0145b19_5": "天帝釋言：「言有情，有情者非法增語，亦非非法增語，但是假立客名所攝、無事名所攝、無緣名所攝。」",
    "T07n0220_427:0145b21_6": "善現復言：「於意云何？",
    "T07n0220_427:0145b22_7": "於此般若波羅蜜多甚深經中，為亦顯示有實有情不？」",
    "T07n0220_427:0145b23_8": "天帝釋言：「不也！",
    "T07n0220_427:0145b23_9": "大德！」",
    "T07n0220_427:0145b23_10": "善現告言：「於此般若波羅蜜多甚深經中，既不顯示有實有情故說無邊，以彼中、邊不可得故。",
    "T07n0220_427:0145b26_11": "「憍尸迦！",
    "T07n0220_427:0145b26_12": "於意云何？",
    "T07n0220_427:0145b26_13": "若諸如來、應、正等覺經殑伽沙等劫住說諸有情名字，此中頗有有情有生有滅不？」",
    "T07n0220_427:0145b28_14": "天帝釋言：「不也！",
    "T07n0220_427:0145b28_15": "大德！",
    "T07n0220_427:0145b28_16": "何以故？",
    "T07n0220_427:0145b29_17": "以諸有情本性淨故，彼從本來無所有故。」",
    "T07n0220_427:0145c01_18": "善現告言：「由此我說有情無邊故，諸菩薩摩訶薩所學般若波羅蜜多亦無邊。",
    "T07n0220_427:0145c02_19": "憍尸迦！",
    "T07n0220_427:0145c03_0": "由此因緣，諸菩薩摩訶薩所學般若波羅蜜多應說為無邊。」",
    "T07n0220_427:0145c05_0": "第二分授記品第二十八",
    "T07n0220_427:0145c06_0": "爾時，眾中天帝釋等欲界諸天、梵天王等色界諸天及伊舍那神仙天女，同時三返稱讚具壽善現所說，謂作是言：「尊者善現以佛神力為所依持，善為我等分別開示甚深般若波羅蜜多，佛出世因無上法要。",
    "T07n0220_427:0145c10_1": "若菩薩摩訶薩能於如是甚深般若波羅蜜多如說修行不遠離者，我等於彼敬事如佛。",
    "T07n0220_427:0145c12_2": "所以者何？",
    "T07n0220_427:0145c13_0": "謂此般若波羅蜜多甚深經中無法可得，所謂此中無色可得，無受、想、行、識可得，如是乃至無一切智可得，無道相智、一切相智可得。",
    "T07n0220_427:0145c16_0": "雖無如是諸法可得，而有施設三乘聖教，謂聲聞、獨覺、無上乘教。」",
    "T07n0220_427:0145c17_1": "爾時，佛告諸天等言：「如是！",
    "T07n0220_427:0145c18_2": "如是！",
    "T07n0220_427:0145c18_3": "如汝所說。",
    "T07n0220_427:0145c18_4": "於此般若波羅蜜多甚深經中，雖無色等諸法可得，而有施設三乘聖教。",
    "T07n0220_427:0145c20_5": "若菩薩摩訶薩於此般若波羅蜜多，以無所得而為方便，能如說行不遠離者，汝諸天等常應敬事如諸如來、應、正等覺。",
    "T07n0220_427:0145c22_6": "何以故？",
    "T07n0220_427:0145c23_7": "諸天等！",
    "T07n0220_427:0145c23_8": "於此般若波羅蜜多甚深經中，雖廣說有三乘聖教而說，非即布施波羅蜜多如來可得，非離布施波羅蜜多如來可得，乃至非即般若波羅蜜多如來可得，非離般若波羅蜜多如來可得；非即內空如來可得，非離內空如來可得，乃至非即無性自性空如來可得，非離無性自性空如來可得；非即四念住如來可得，非離四念住如來可得，廣說乃至非即十八佛不共法如來可得，非離十八佛不共法如來可得；如是乃至非即一切智如來可得，非離一切智如來可得，非即道相智、一切相智如來可得，非離道相智、一切相智如來可得。",
    "T07n0220_427:0146a06_9": "「諸天等！",
    "T07n0220_427:0146a06_10": "若菩薩摩訶薩於一切法，以無所得而為方便，精勤修學如是布施波羅蜜多廣說乃至一切相智，是菩薩摩訶薩於此般若波羅蜜多，能正修行常不遠離，是故汝等應當敬事彼菩薩摩訶薩如諸如來、應、正等覺。",
    "T07n0220_427:0146a11_11": "「天等當知！",
    "T07n0220_427:0146a11_12": "我於往昔然燈佛時，眾華王都四衢道首，見燃燈佛，獻五蓮華，布髮掩泥，聞上妙法，以無所得為方便故，便得不離布施波羅蜜多乃至般若波羅蜜多，不離內空乃至無性自性空，不離四念住乃至八聖道支，不離四靜慮、四無量、四無色定，不離一切三摩地門、一切陀羅尼門，不離佛十力、四無所畏、四無礙解、大慈、大悲、大喜、大捨、十八佛不共法，不離諸餘無量無數無邊佛法。",
    "T07n0220_427:0146a20_13": "時，燃燈佛即便授我無上正等大菩提記，作是言：『善男子！",
    "T07n0220_427:0146a21_14": "汝於來世過無數劫，即於此界賢劫之中，當得作佛，號釋迦牟尼如來、應、正等覺，宣說般若波羅蜜多度無量眾。』」",
    "T07n0220_427:0146a24_15": "時，諸天等咸白佛言：「希有！",
    "T07n0220_427:0146a24_16": "世尊！",
    "T07n0220_427:0146a24_17": "希有！",
    "T07n0220_427:0146a25_0": "善逝！",
    "T07n0220_427:0146a25_1": "如是般若波羅蜜多甚為希有，令諸菩薩摩訶薩眾速能攝受一切智智，以無所得而為方便，於一切色無取無捨，於受、想、行、識無取無捨，乃至於一切智無取無捨，於道相智、一切相智無取無捨。」",
    "T07n0220_427:0146b01_0": "爾時，佛觀四眾和合，謂苾芻、苾芻尼、鄔波索迦、鄔波斯迦，及諸菩薩摩訶薩眾并四大王眾天乃至色究竟天，皆來集會同為明證，於是顧命天帝釋言：「憍尸迦！",
    "T07n0220_427:0146b04_1": "若菩薩摩訶薩，若苾芻、苾芻尼、鄔波索迦、鄔波斯迦，若諸天子、天女，若善男子、善女人等不離一切智智心，以無所得而為方便，於此般若波羅蜜多，恭敬聽聞、受持、讀誦、精勤修學、如理思惟、為他演說、廣令流布，當知是輩一切惡魔及惡魔軍不能嬈害。",
    "T07n0220_427:0146b10_2": "何以故？",
    "T07n0220_427:0146b10_3": "憍尸迦！",
    "T07n0220_427:0146b10_4": "是善男子、善女人等善住色空、無相、無願，善住受、想、行、識空、無相、無願。",
    "T07n0220_427:0146b12_5": "如是乃至善住一切智空、無相、無願，善住道相智、一切相智空、無相、無願。",
    "T07n0220_427:0146b14_0": "不可以空嬈害於空，不可以無相嬈害無相，不可以無願嬈害無願。",
    "T07n0220_427:0146b15_1": "所以者何？",
    "T07n0220_427:0146b15_2": "如是諸法皆無自性，能、所嬈害俱不可得。",
    "T07n0220_427:0146b16_3": "「復次，憍尸迦！",
    "T07n0220_427:0146b17_0": "是善男子、善女人等人及非人不能嬈害。",
    "T07n0220_427:0146b17_1": "何以故？",
    "T07n0220_427:0146b18_2": "憍尸迦！",
    "T07n0220_427:0146b18_3": "是善男子、善女人等以無所得而為方便，於諸有情善修慈、悲、喜、捨心故。",
    "T07n0220_427:0146b20_0": "「復次，憍尸迦！",
    "T07n0220_427:0146b20_1": "是善男子、善女人等，終不橫為諸險惡緣之所惱害，亦不橫死。",
    "T07n0220_427:0146b21_2": "何以故？",
    "T07n0220_427:0146b21_3": "憍尸迦！",
    "T07n0220_427:0146b22_4": "是善男子、善女人等修行布施波羅蜜多，於諸有情正安養故。",
    "T07n0220_427:0146b23_5": "「復次，憍尸迦！",
    "T07n0220_427:0146b23_6": "於此三千大千世界所有四大王眾天乃至廣果天已發無上菩提心者，於此般若波羅蜜多，若未聽聞、受持、讀誦、精勤修學、如理思惟，今應不離一切智智心，以無所得而為方便，於此般若波羅蜜多，至心聽聞、受持、讀誦、精勤修學、如理思惟。",
    "T07n0220_427:0146b29_7": "「復次，憍尸迦！",
    "T07n0220_427:0146b29_8": "若善男子、善女人等不離一切智智心，以無所得而為方便，於此般若波羅蜜多，至心聽聞、受持、讀誦、精勤修學、如理思惟，是善男子、善女人等若在空宅，若在曠野，若在險道及危難處，終不怖畏驚恐毛竪。",
    "T07n0220_427:0146c05_9": "何以故？",
    "T07n0220_427:0146c05_10": "憍尸迦！",
    "T07n0220_427:0146c05_11": "是善男子、善女人等不離一切智智心，以無所得而為方便，善修內空乃至無性自性空故。」",
    "T07n0220_427:0146c07_12": "爾時，於此三千大千堪忍世界所有四大王眾天乃至色究竟天等，恭敬合掌同白佛言：「世尊！",
    "T07n0220_427:0146c10_0": "若善男子、善女人等不離一切智智心，以無所得而為方便，常能於此甚深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，我諸天等常隨擁護，不令一切災橫侵惱。",
    "T07n0220_427:0146c14_1": "何以故？",
    "T07n0220_427:0146c14_2": "世尊！",
    "T07n0220_427:0146c14_3": "此善男子、善女人等即是菩薩摩訶薩故。",
    "T07n0220_427:0146c15_4": "「世尊！",
    "T07n0220_427:0146c16_0": "由是菩薩摩訶薩故，令諸有情永斷地獄、傍生、鬼界、阿素洛等諸險惡趣。",
    "T07n0220_427:0146c17_1": "「世尊！",
    "T07n0220_427:0146c17_2": "由是菩薩摩訶薩故，令諸天、人、藥叉、龍等永離一切災橫、疾疫、貧窮、飢渴、寒熱等苦。",
    "T07n0220_427:0146c19_3": "「世尊！",
    "T07n0220_427:0146c19_4": "由是菩薩摩訶薩故，令諸天、人、阿素洛等永離種種不如意事，所住之處兵戈永息，一切有情慈心相向。",
    "T07n0220_427:0146c22_5": "「世尊！",
    "T07n0220_427:0146c22_6": "由是菩薩摩訶薩故，世間便有十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若四念住廣說乃至十八佛不共法，乃至若一切智、道相智、一切相智。",
    "T07n0220_427:0146c26_7": "「世尊！",
    "T07n0220_427:0146c27_8": "由是菩薩摩訶薩故，世間便有剎帝利大族、婆羅門大族、長者大族、居士大族、諸小國王、轉輪聖王、輔臣僚佐。",
    "T07n0220_427:0146c29_9": "「世尊！",
    "T07n0220_427:0146c29_10": "由是菩薩摩訶薩故，世間便有四大王眾天乃至他化自在天，梵眾天乃至色究竟天，空無邊處天乃至非想非非想處天。",
    "T07n0220_427:0147a03_11": "「世尊！",
    "T07n0220_427:0147a03_12": "由是菩薩摩訶薩故，世間便有預流及預流果，乃至阿羅漢及阿羅漢果，若獨覺及獨覺菩提。",
    "T07n0220_427:0147a05_13": "「世尊！",
    "T07n0220_427:0147a05_14": "由是菩薩摩訶薩故，世間便有諸菩薩摩訶薩，成熟有情、嚴淨佛土，證得無上正等菩提，轉妙法輪度無量眾。",
    "T07n0220_427:0147a08_15": "「世尊！",
    "T07n0220_427:0147a08_16": "由是菩薩摩訶薩故，世間便有佛寶、法寶、苾芻僧寶，利益安樂一切有情。",
    "T07n0220_427:0147a10_0": "「世尊！",
    "T07n0220_427:0147a10_1": "由此因緣，我等天眾及阿素洛、諸龍、藥叉并大勢力人非人等，常應隨逐恭敬守護此諸菩薩摩訶薩眾，不令一切災橫侵惱，令於般若波羅蜜多聽聞、受持、讀誦、修學、如理思惟、書寫等事甞無間斷。」",
    "T07n0220_427:0147a14_2": "爾時，世尊告天帝釋及餘天、龍、阿素洛等：「如是！",
    "T07n0220_427:0147a15_3": "如是！",
    "T07n0220_427:0147a15_4": "如汝所說。",
    "T07n0220_427:0147a16_0": "由是菩薩摩訶薩故，令諸有情永斷惡趣，乃至三寶出現世間，與諸有情作大饒益。",
    "T07n0220_427:0147a17_1": "是故汝等諸天、龍神及大勢力人非人等常應隨逐，供養恭敬、尊重讚歎、勤加守護此菩薩摩訶薩，勿令一切災橫侵惱。",
    "T07n0220_427:0147a20_2": "汝等若能供養恭敬、尊重讚歎、勤加守護是諸菩薩摩訶薩者，當知即為供養恭敬、尊重讚歎、勤加守護我及十方一切如來、應、正等覺。",
    "T07n0220_427:0147a23_3": "是故汝等常應隨逐此菩薩摩訶薩，供養恭敬、尊重讚歎、勤加守護無得暫捨。",
    "T07n0220_427:0147a25_4": "「天等當知！",
    "T07n0220_427:0147a25_5": "假使充滿三千大千佛之世界聲聞、獨覺，譬如甘蔗、蘆葦、竹林、稻、麻、叢等間無空隙。",
    "T07n0220_427:0147a27_6": "有善男子、善女人等於彼福田，以無量種上妙樂具，供養恭敬、尊重讚歎盡其形壽。",
    "T07n0220_427:0147a29_7": "若復有人經須臾頃，供養恭敬、尊重讚歎一初發心不離六波羅蜜多菩薩摩訶薩，以前功德比此福聚，百分不及一，千分不及一，乃至鄔波尼殺曇分亦不及一。",
    "T07n0220_427:0147b04_0": "何以故？",
    "T07n0220_427:0147b04_1": "不由聲聞及獨覺故，有菩薩摩訶薩及諸如來、應、正等覺出現世間；但由菩薩摩訶薩故，世間便有聲聞、獨覺及諸如來、應、正等覺。",
    "T07n0220_427:0147b07_2": "是故汝等一切天、龍及阿素洛、人非人等常應守護，供養恭敬、尊重讚歎是菩薩摩訶薩，勿令一切災橫侵惱。",
    "T07n0220_427:0147b09_3": "汝等由此所獲福聚，於人天中常得安樂，至得無上正等菩提，此所獲福恒無有盡。」",
    "T07n0220_427:0147b12_0": "第二分攝受品第二十九之一",
    "T07n0220_427:0147b13_0": "爾時，天帝釋白佛言：「世尊！",
    "T07n0220_427:0147b13_1": "諸菩薩摩訶薩甚奇希有！",
    "T07n0220_427:0147b14_2": "於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布；攝受如是希有現法功德勝利，成熟有情、嚴淨佛土，從一佛國至一佛國親近承事諸佛世尊；於諸善根隨所欣樂，以於諸佛供養恭敬、尊重讚歎，即能生長速令圓滿；於諸佛所聽受正法乃至無上正等菩提，於其中間曾不忘失；速能攝受族姓圓滿、生母圓滿、生身圓滿、眷屬圓滿、相好圓滿、光明圓滿、勝眼圓滿、勝耳圓滿、音聲圓滿、等持圓滿、總持圓滿；復以方便善巧之力，自化其身如佛形像，從一世界趣一世界，至無佛土讚說布施波羅蜜多乃至般若波羅蜜多，讚說內空乃至無性自性空，讚說四靜慮、四無量、四無色定，讚說四念住廣說乃至十八佛不共法；復以方便善巧之力，為諸有情宣說法要，隨宜安置三乘法中，令永解脫生老病死，證無餘依般涅槃界；或復拔濟諸惡趣苦，令天人中受諸妙樂。」",
    "T07n0220_427:0147c03_3": "時，天帝釋復白佛言：「如是般若波羅蜜多甚奇希有！",
    "T07n0220_427:0147c04_4": "若能攝受如是般若波羅蜜多，則為具足攝受六種波羅蜜多，廣說乃至則為具足攝受十八佛不共法，亦為具足攝受預流、一來、不還、阿羅漢果、獨覺菩提、一切菩薩摩訶薩行、諸佛無上正等菩提、一切智、道相智、一切相智。」",
    "T07n0220_427:0147c09_5": "爾時，佛告天帝釋言：「如是！",
    "T07n0220_427:0147c10_6": "如是！",
    "T07n0220_427:0147c10_7": "如汝所說。",
    "T07n0220_427:0147c10_8": "若能攝受如是般若波羅蜜多，則為具足攝受六種波羅蜜多，廣說乃至則為具足攝受一切相智。",
    "T07n0220_427:0147c13_0": "「復次，憍尸迦！",
    "T07n0220_427:0147c13_1": "若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，是善男子、善女人等，攝受種種現法當來功德勝利。",
    "T07n0220_427:0147c16_2": "汝應諦聽！",
    "T07n0220_427:0147c17_3": "極善作意，吾當為汝分別解說。」",
    "T07n0220_427:0147c17_4": "天帝釋言：「唯然！",
    "T07n0220_427:0147c18_5": "大聖！",
    "T07n0220_427:0147c18_6": "願時為說，我等樂聞。」",
    "T07n0220_427:0147c18_7": "佛告憍尸迦：「若有種種外道族類，若諸欲界自在天魔及彼眷屬，若餘暴惡增上慢者，欲於如是諸善男子、善女人等，發起種種不饒益事，欲令遠離、違害、厭背、毀謗般若波羅蜜多，彼適起心速遭殃禍，自當殄滅不果所願。",
    "T07n0220_427:0147c23_8": "何以故？",
    "T07n0220_427:0147c24_9": "憍尸迦！",
    "T07n0220_427:0147c24_10": "是菩薩摩訶薩長夜修行布施、淨戒、安忍、精進、靜慮、般若波羅蜜多，若諸有情為慳貪故長夜鬪諍，是菩薩摩訶薩於內外法一切皆捨，方便令彼安住布施波羅蜜多。",
    "T07n0220_427:0147c28_0": "若諸有情長夜破戒，是菩薩摩訶薩於內外法一切皆捨，方便令彼安住淨戒波羅蜜多。",
    "T07n0220_427:0148a01_1": "若諸有情長夜瞋忿，是菩薩摩訶薩於內外法一切皆捨，方便令彼安住安忍波羅蜜多。",
    "T07n0220_427:0148a03_2": "若諸有情長夜懈怠，是菩薩摩訶薩於內外法一切皆捨，方便令彼安住精進波羅蜜多。",
    "T07n0220_427:0148a05_3": "若諸有情長夜散亂，是菩薩摩訶薩於內外法一切皆捨，方便令彼安住靜慮波羅蜜多。",
    "T07n0220_427:0148a07_4": "若諸有情長夜愚癡，是菩薩摩訶薩於內外法一切皆捨，方便令彼安住般若波羅蜜多。",
    "T07n0220_427:0148a09_5": "若諸有情流轉生死，長夜恒為貪、瞋、癡等隨眠纏垢擾亂其心，造作種種不饒益事，是菩薩摩訶薩方便善巧，令彼斷滅貪、瞋、癡等隨眠纏垢，令其安住四靜慮、四無量、四無色定，或令安住四念住廣說乃至八聖道支，或令安住空、無相、無願解脫門，或令安住預流果乃至阿羅漢果，或令安住獨覺菩提，或令安住菩薩十地，或令安住諸佛無上正等菩提。",
    "T07n0220_427:0148a17_6": "憍尸迦！",
    "T07n0220_427:0148a17_7": "如是名為於此般若波羅蜜多至心聽聞、受持、讀誦、精勤修學、如理思惟、書寫、解說、廣令流布諸菩薩摩訶薩攝受現法功德勝利。",
    "T07n0220_427:0148a20_8": "「憍尸迦！",
    "T07n0220_427:0148a20_9": "是菩薩摩訶薩由此因緣，於當來世速證無上正等菩提，轉妙法輪化無量眾，隨本所願方便安立，令於三乘修學究竟，乃至證得無餘涅槃。",
    "T07n0220_427:0148a23_10": "憍尸迦！",
    "T07n0220_427:0148a23_11": "如是名為於此般若波羅蜜多至心聽聞、受持、讀誦、精勤修學、如理思惟、書寫、解說、廣令流布諸菩薩摩訶薩攝受當來功德勝利。",
    "T07n0220_427:0148a27_0": "「復次，憍尸迦！",
    "T07n0220_427:0148a27_1": "若善男子、善女人等於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，其地方所，若有惡魔及魔眷屬，若有種種外道族類，若餘暴惡增上慢者，憎嫉般若波羅蜜多，欲為障礙破壞隱沒，方便詰責凌辱違拒，雖有此願終不能成。",
    "T07n0220_427:0148b04_2": "彼因暫聞般若聲故，眾惡漸滅功德漸生，後依三乘得盡苦際，或脫惡趣生天人中。",
    "T07n0220_427:0148b06_3": "憍尸迦！",
    "T07n0220_427:0148b06_4": "如有妙藥名曰莫耆，是藥威勢能銷眾毒；如是妙藥隨所在處，諸毒蟲類不能逼近。",
    "T07n0220_427:0148b08_5": "有大毒蛇飢行求食，遇見生類欲螫噉之，其生怖死馳趣妙藥，蛇聞藥氣尋便退走。",
    "T07n0220_427:0148b10_6": "何以故？",
    "T07n0220_427:0148b10_7": "憍尸迦！",
    "T07n0220_427:0148b10_8": "如是妙藥具大威勢，能益身命伏銷眾毒，當知般若波羅蜜多具大威勢亦復如是。",
    "T07n0220_427:0148b12_9": "若善男子、善女人等至心聽聞、受持、讀誦、精勤修學、如理思惟、書寫、解說、廣令流布，諸惡魔等於此菩薩摩訶薩所欲為惡事，由此般若波羅蜜多威神力故，令彼惡事於其方所自當殄滅無所能為。",
    "T07n0220_427:0148b16_10": "何以故？",
    "T07n0220_427:0148b17_11": "憍尸迦！",
    "T07n0220_427:0148b17_12": "由此般若波羅蜜多具大威力，能摧眾惡增善法故。",
    "T07n0220_427:0148b18_13": "「憍尸迦！",
    "T07n0220_427:0148b18_14": "云何般若波羅蜜多能摧眾惡增長諸善？",
    "T07n0220_427:0148b19_15": "憍尸迦！",
    "T07n0220_427:0148b19_16": "如是般若波羅蜜多，能滅貪欲、瞋恚、愚癡，無明乃至純大苦蘊，障蓋、隨眠、纏垢、結縛，若我見、有情見、補特伽羅見、斷見、常見、有見、無見，乃至種種諸惡見趣，慳貪、破戒、忿恚、懈怠、散亂、愚癡，常想、樂想、我想、淨想，及餘一切貪、瞋、癡、慢、疑見行等。",
    "T07n0220_427:0148b25_17": "憍尸迦！",
    "T07n0220_427:0148b25_18": "如是般若波羅蜜多，能滅色著乃至識著，能滅眼著乃至意著，能滅色著乃至法著，能滅眼識著乃至意識著，能滅眼觸著乃至意觸著，能滅眼觸所生受著乃至意觸所生受著，能滅布施波羅蜜多著乃至般若波羅蜜多著，能滅內空著乃至無性自性空著，能滅四念住著廣說乃至十八佛不共法著，能滅一切智、道相智、一切相智著，能滅菩提涅槃著。",
    "T07n0220_427:0148c04_19": "憍尸迦！",
    "T07n0220_427:0148c04_20": "如是般若波羅蜜多，能滅此等一切惡法，及能增長彼諸對治，是故般若波羅蜜多具大威力最尊最勝。",
    "T07n0220_427:0148c08_0": "「復次，憍尸迦！",
    "T07n0220_427:0148c08_1": "若善男子、善女人等於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，是善男子、善女人等常為三千大千世界四大天王及天帝釋、堪忍界主大梵天王、淨居天等，天、龍、藥叉、阿素洛等，并餘善神皆來擁護，不令一切災橫侵惱，如法所求無不滿足。",
    "T07n0220_427:0148c14_2": "東西南北四維上下殑伽沙等諸佛世界一切如來、應、正等覺亦常護念是善男子、善女人等，令惡漸滅善法轉增。",
    "T07n0220_427:0148c17_3": "謂令增長布施波羅蜜多乃至般若波羅蜜多，以無所得為方便故；亦令增長內空觀乃至無性自性空觀，以無所得為方便故；亦令增長四念住廣說乃至十八佛不共法，以無所得為方便故；亦令增長一切三摩地門及一切陀羅尼門，以無所得為方便故；亦令增長一切智及道相智、一切相智，以無所得為方便故。",
    "T07n0220_427:0148c24_4": "憍尸迦！",
    "T07n0220_427:0148c24_5": "是善男子、善女人等，由此因緣言詞威肅聞皆敬受，稱量談說語無謬亂，善知恩報堅事善友，不為慳嫉、忿恨、覆惱、諂誑、矯等之所隱蔽。",
    "T07n0220_427:0148c27_6": "「憍尸迦！",
    "T07n0220_427:0148c27_7": "是善男子、善女人等自能離斷生命，亦勸他離斷生命，無倒稱揚離斷生命法，歡喜讚歎離斷生命者，乃至自能離邪見，亦勸他離邪見，無倒稱揚離邪見法，歡喜讚歎離邪見者。",
    "T07n0220_427:0149a02_8": "自能行布施波羅蜜多，亦勸他行布施波羅蜜多，無倒稱揚行布施波羅蜜多法，歡喜讚歎行布施波羅蜜多者，乃至自能行般若波羅蜜多，亦勸他行般若波羅蜜多，無倒稱揚行般若波羅蜜多法，歡喜讚歎行般若波羅蜜多者。",
    "T07n0220_427:0149a08_9": "自能行內空，亦勸他行內空，無倒稱揚行內空法，歡喜讚歎行內空者，乃至自能行無性自性空，亦勸他行無性自性空，無倒稱揚行無性自性空法，歡喜讚歎行無性自性空者。",
    "T07n0220_427:0149a12_10": "自能修一切三摩地門，亦勸他修一切三摩地門，無倒稱揚修一切三摩地門法，歡喜讚歎修一切三摩地門者；自能修一切陀羅尼門，亦勸他修一切陀羅尼門，無倒稱揚修一切陀羅尼門法，歡喜讚歎修一切陀羅尼門者。",
    "T07n0220_427:0149a17_11": "自能修四靜慮，亦勸他修四靜慮，無倒稱揚修四靜慮法，歡喜讚歎修四靜慮者；自能修四無量，亦勸他修四無量，無倒稱揚修四無量法，歡喜讚歎修四無量者；自能修四無色定，亦勸他修四無色定，無倒稱揚修四無色定法，歡喜讚歎修四無色定者。",
    "T07n0220_427:0149a23_0": "自能修四念住，亦勸他修四念住，無倒稱揚修四念住法，歡喜讚歎修四念住者；乃至自能修八聖道支，亦勸他修八聖道支，無倒稱揚修八聖道支法，歡喜讚歎修八聖道支者。",
    "T07n0220_427:0149a27_0": "自能修三解脫門，亦勸他修三解脫門，無倒稱揚修三解脫門法，歡喜讚歎修三解脫門者。",
    "T07n0220_427:0149a29_1": "自能修八解脫，亦勸他修八解脫，無倒稱揚修八解脫法，歡喜讚歎修八解脫者；自能順逆入九次第定，亦勸他順逆入九次第定，無倒稱揚順逆入九次第定法，歡喜讚歎順逆入九次第定者。",
    "T07n0220_427:0149b04_2": "自能修佛十力，亦勸他修佛十力，無倒稱揚修佛十力法，歡喜讚歎修佛十力者；乃至自能修十八佛不共法，亦勸他修十八佛不共法，無倒稱揚修十八佛不共法法，歡喜讚歎修十八佛不共法者。",
    "T07n0220_427:0149b08_3": "自能修無忘失法、恒住捨性，亦勸他修無忘失法、恒住捨性，無倒稱揚修無忘失法、恒住捨性法，歡喜讚歎修無忘失法、恒住捨性者。",
    "T07n0220_427:0149b11_4": "自能修一切智、道相智、一切相智，亦勸他修一切智、道相智、一切相智，無倒稱揚修一切智、道相智、一切相智法，歡喜讚歎修一切智、道相智、一切相智者。",
    "T07n0220_427:0149b15_5": "「憍尸迦！",
    "T07n0220_427:0149b15_6": "是善男子、善女人等，修行布施乃至般若波羅蜜多，以無所得而為方便，與諸有情平等共有迴向無上正等菩提。",
    "T07n0220_427:0149b18_7": "「憍尸迦！",
    "T07n0220_427:0149b18_8": "是善男子、善女人等常作是念：『我若不行布施波羅蜜多，當生貧賤家，尚無勢力，何能成熟一切有情、嚴淨佛土？",
    "T07n0220_427:0149b20_9": "況當能得一切智智！",
    "T07n0220_427:0149b21_10": "我若不護淨戒波羅蜜多，當生諸惡趣，尚不能得下賤人身，何能成熟一切有情、嚴淨佛土？",
    "T07n0220_427:0149b23_11": "況當能得一切智智！",
    "T07n0220_427:0149b23_12": "我若不修安忍波羅蜜多，當諸根殘缺形貌醜陋，不具菩薩圓滿色身，若得菩薩圓滿色身行菩薩行，有情見者深生歡喜信受所說，必獲無上正等菩提；若不得此圓滿色身，何能成熟一切有情、嚴淨佛土？",
    "T07n0220_427:0149b28_13": "況當能得一切智智！",
    "T07n0220_427:0149b29_0": "我若懈怠不起精進波羅蜜多，尚不能得菩薩勝道，何能成熟一切有情、嚴淨佛土？",
    "T07n0220_427:0149c01_1": "況當能得一切智智！",
    "T07n0220_427:0149c02_2": "我若心亂不入靜慮波羅蜜多，尚不能起菩薩勝定，何能成熟一切有情、嚴淨佛土？",
    "T07n0220_427:0149c04_3": "況當能得一切智智！",
    "T07n0220_427:0149c04_4": "我若無智不學般若波羅蜜多，尚不能得方便善巧超二乘地，何能成熟一切有情、嚴淨佛土？",
    "T07n0220_427:0149c06_5": "況當能得一切智智！』",
    "T07n0220_427:0149c07_6": "「憍尸迦！",
    "T07n0220_427:0149c07_7": "是善男子、善女人等常作是念：『我不應隨慳貪勢力，若隨彼力則我布施波羅蜜多不得圓滿；我不應隨破戒勢力，若隨彼力則我淨戒波羅蜜多不得圓滿；我不應隨忿恚勢力，若隨彼力則我安忍波羅蜜多不得圓滿；我不應隨懈怠勢力，若隨彼力則我精進波羅蜜多不得圓滿；我不應隨心亂勢力，若隨彼力則我靜慮波羅蜜多不得圓滿；我不應隨惡慧勢力，若隨彼力則我般若波羅蜜多不得圓滿。",
    "T07n0220_427:0149c16_8": "若我所修布施、淨戒、安忍、精進、靜慮、般若波羅蜜多不圓滿者，終不能得一切智智。』",
    "T07n0220_427:0149c18_9": "「憍尸迦！",
    "T07n0220_427:0149c18_10": "是善男子、善女人等不離一切智智心，以無所得而為方便，於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，必獲如是現法當來功德勝利。」",
    "T07n0220_427:0149c23_0": "大般若波羅蜜多經卷第四百二十七"
}