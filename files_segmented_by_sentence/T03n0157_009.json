{
    "T03n0157_009:0222a18_0": "悲華經卷第九",
    "T03n0157_009:0222a20_0": "北涼天竺三藏曇無讖譯",
    "T03n0157_009:0222a21_0": "檀波羅蜜品第五之二",
    "T03n0157_009:0222a22_0": "「『善男子！",
    "T03n0157_009:0222a22_1": "云何菩薩摩訶薩助菩提法清淨之門？",
    "T03n0157_009:0222a23_2": "善男子！",
    "T03n0157_009:0222a23_3": "布施即是助菩提法，化眾生故。",
    "T03n0157_009:0222a24_0": "持戒即是助菩提法，具足善願故。",
    "T03n0157_009:0222a24_1": "忍辱即是助菩提法，具足三十二相、八十隨形好故。",
    "T03n0157_009:0222a25_2": "精進即是助菩提法，於諸眾生勤教化故。",
    "T03n0157_009:0222a26_3": "禪定即是助菩提法，令心具足得調伏故。",
    "T03n0157_009:0222a27_4": "智慧即是助菩提法，具足能知諸煩惱故。",
    "T03n0157_009:0222a28_5": "多聞即是助菩提法，於諸法中具無礙故。",
    "T03n0157_009:0222a29_6": "一切功德即是助菩提法，一切眾生得具足故。",
    "T03n0157_009:0222b01_7": "智業即是助菩提法，得具足無礙智故。",
    "T03n0157_009:0222b02_8": "修定即是助菩提法，悉得成就柔軟心故。",
    "T03n0157_009:0222b03_9": "慧業即是助菩提法，遠離一切諸疑惑故。",
    "T03n0157_009:0222b04_10": "慈心即是助菩提法，於諸眾生，心無礙故。",
    "T03n0157_009:0222b05_11": "悲心即是助菩提法，拔出眾生諸苦故。",
    "T03n0157_009:0222b06_12": "喜心即是助菩提法，受樂法故。",
    "T03n0157_009:0222b07_13": "捨心即是助菩提法，斷憎愛故。",
    "T03n0157_009:0222b08_14": "聽法即是助菩提法，斷五蓋故。",
    "T03n0157_009:0222b08_15": "出世即是助菩提法，捨諸所有故。",
    "T03n0157_009:0222b09_16": "阿蘭若即是助菩提法，離諸怱務故。",
    "T03n0157_009:0222b10_17": "專念即是助菩提法，得陀羅尼故。",
    "T03n0157_009:0222b11_18": "正憶即是助菩提法，分別意識故。",
    "T03n0157_009:0222b12_19": "思惟即是助菩提法，於諸法中得成就義故。",
    "T03n0157_009:0222b13_20": "念處即是助菩提法，身受心法覺分別故。",
    "T03n0157_009:0222b14_21": "正勤即是助菩提法，斷不善法，修善法故。",
    "T03n0157_009:0222b15_22": "如意足即是助菩提法，身心輕利故。",
    "T03n0157_009:0222b16_23": "諸根即是助菩提法，得一切眾生根具足故。",
    "T03n0157_009:0222b17_24": "諸力即是助菩提法，具足能壞諸煩惱故。",
    "T03n0157_009:0222b18_25": "諸覺即是助菩提法，於諸法中具足覺知實法相故。",
    "T03n0157_009:0222b19_26": "正道即是助菩提法，遠離一切諸邪道故。",
    "T03n0157_009:0222b20_27": "聖諦即是助菩提法，斷滅一切諸煩惱故。",
    "T03n0157_009:0222b21_28": "四辯即是助菩提法，得斷眾生諸疑惑故。",
    "T03n0157_009:0222b22_29": "緣念即是助菩提法，不從他聞得智慧故。",
    "T03n0157_009:0222b23_30": "善友即是助菩提法，一切功德特成就故。",
    "T03n0157_009:0222b24_31": "發心即是助菩提法，成就不誑諸眾生故。",
    "T03n0157_009:0222b25_32": "用意即是助菩提法，出一切法故。",
    "T03n0157_009:0222b26_33": "專心即是助菩提法，增益善法故。",
    "T03n0157_009:0222b26_34": "思惟善法即是助菩提法，隨所聞法得成就故。",
    "T03n0157_009:0222b28_35": "攝取即是助菩提法，成就教化諸眾生故。",
    "T03n0157_009:0222b29_36": "護持正法即是助菩提法，令三寶種不斷絕故。",
    "T03n0157_009:0222c01_37": "善願即是助菩提法，成就嚴淨佛世界故。",
    "T03n0157_009:0222c02_38": "方便即是助菩提法，速得成就一切智故。",
    "T03n0157_009:0222c03_39": "善男子！",
    "T03n0157_009:0222c03_40": "是名菩薩摩訶薩助菩提法清淨門經。』",
    "T03n0157_009:0222c04_41": "「善男子！",
    "T03n0157_009:0222c04_42": "爾時，寶藏如來四顧遍觀菩薩大眾，告大悲言：『大悲！",
    "T03n0157_009:0222c05_43": "云何菩薩以無所畏莊嚴瓔珞具足於忍？",
    "T03n0157_009:0222c06_44": "善男子！",
    "T03n0157_009:0222c06_45": "若菩薩見第一義，得無癡精進，不著三界。",
    "T03n0157_009:0222c07_46": "若不著三界，是謂三昧無畏沙門之法，如空中動手悉無所著，又觀諸法不見相貌。",
    "T03n0157_009:0222c09_47": "大悲！",
    "T03n0157_009:0222c10_48": "是名菩薩摩訶薩以無所畏莊嚴瓔珞。",
    "T03n0157_009:0222c11_0": "善男子！",
    "T03n0157_009:0222c11_1": "云何菩薩具足於忍？",
    "T03n0157_009:0222c11_2": "如是菩薩住於法時，不見諸法如微塵相貌，逆順觀行於諸法中解無果報，於所習慈了無有我，於所習悲了無眾生，於所習喜了無有命，於所習捨了無有人。",
    "T03n0157_009:0222c15_3": "雖行布施，不見施物。",
    "T03n0157_009:0222c16_4": "雖行持戒，不見淨心。",
    "T03n0157_009:0222c16_5": "雖行忍辱，不見眾生。",
    "T03n0157_009:0222c17_6": "雖行精進，無離欲心。",
    "T03n0157_009:0222c17_7": "雖行禪定，無除惡心。",
    "T03n0157_009:0222c18_8": "雖行智慧，心無所行。",
    "T03n0157_009:0222c18_9": "雖行念處，不見思惟。",
    "T03n0157_009:0222c19_10": "雖行正勤，不見心之生滅。",
    "T03n0157_009:0222c19_11": "雖行如意足，不見無量心。",
    "T03n0157_009:0222c20_12": "雖行於信，不見無障礙心。",
    "T03n0157_009:0222c21_13": "雖行於念，不見心得自在。",
    "T03n0157_009:0222c21_14": "雖行於定，不見入定心。",
    "T03n0157_009:0222c22_15": "雖行於慧，不見慧根。",
    "T03n0157_009:0222c23_16": "雖行諸力，無所破壞。",
    "T03n0157_009:0222c23_17": "雖行諸覺，心無分別。",
    "T03n0157_009:0222c24_18": "雖行正道，不見諸法。",
    "T03n0157_009:0222c24_19": "雖行定業，不見心之寂靜。",
    "T03n0157_009:0222c25_20": "雖行慧業，不見心之所行。",
    "T03n0157_009:0222c26_0": "雖行聖諦，不見通達法相。",
    "T03n0157_009:0222c26_1": "雖修念佛，不見無量行心。",
    "T03n0157_009:0222c27_2": "雖修念法，心等法界。",
    "T03n0157_009:0222c27_3": "雖修念僧，心無所住，教化眾生心得清淨。",
    "T03n0157_009:0222c28_4": "雖持正法，於諸法界心不分別。",
    "T03n0157_009:0222c29_5": "雖修淨土，其心平等猶如虛空。",
    "T03n0157_009:0223a01_6": "雖修相好，心無諸相。",
    "T03n0157_009:0223a02_0": "雖得忍辱，心無所有。",
    "T03n0157_009:0223a02_1": "雖住不退，常自不見退與不退。",
    "T03n0157_009:0223a03_2": "雖行道場，解了三界無有異相。",
    "T03n0157_009:0223a04_3": "雖壞諸魔，乃是利益無量眾生。",
    "T03n0157_009:0223a04_4": "雖行菩提，觀諸法空，無菩提心。",
    "T03n0157_009:0223a05_5": "雖轉法輪，於一切法無轉無還。",
    "T03n0157_009:0223a06_6": "雖復示現大般涅槃，於生死中，心等無異。",
    "T03n0157_009:0223a07_7": "是名菩薩具足於忍。』」",
    "T03n0157_009:0223a07_8": "說是法時，有六十四億菩薩摩訶薩從十方來，至耆闍崛山釋迦牟尼佛所，聽此本緣三昧助菩提法清淨門經，聞是法已，得無生忍。",
    "T03n0157_009:0223a11_9": "爾時，釋迦牟尼佛告諸大眾：「汝今當知，寶藏如來於往古世，說是法時，有四十八恒河沙等菩薩摩訶薩得無生忍，四天下微塵數等菩薩摩訶薩住不退轉地，一恒河沙等菩薩摩訶薩，得此本緣三昧助菩提法清淨門經。",
    "T03n0157_009:0223a16_10": "善男子！",
    "T03n0157_009:0223a16_11": "爾時，大悲菩薩聞是法已，心生歡喜即得變身，其狀猶如年二十人，追隨如來猶影隨形。",
    "T03n0157_009:0223a18_12": "善男子！",
    "T03n0157_009:0223a18_13": "爾時，轉輪聖王及其千子，八萬四千小王，九十二億人悉共出家，奉持禁戒修學多聞，忍辱三昧，勤行精進。",
    "T03n0157_009:0223a21_14": "「善男子！",
    "T03n0157_009:0223a21_15": "爾時，大悲菩薩摩訶薩漸漸從佛諮受聲聞所有八萬四千法聚，緣覺所有九萬法聚，受持諷誦，悉令通利。",
    "T03n0157_009:0223a23_16": "大乘法藏身念處中十萬法聚，受念處中十萬法聚，心念處中十萬法聚，法念處中十萬法聚，悉皆受持讀誦通利。",
    "T03n0157_009:0223a26_17": "十八界中十萬法聚，十二入中十萬法聚，斷除貪欲十萬法聚，斷除瞋恚十萬法聚，斷除愚癡十萬法聚，三昧解脫十萬法聚，諸力無畏不共之法十萬法聚，如是等十億法聚，皆悉受持讀誦通利。",
    "T03n0157_009:0223b01_18": "「善男子！",
    "T03n0157_009:0223b01_19": "其後彼佛入般涅槃，爾時，大悲菩薩摩訶薩以無量無邊種種諸華、末香、塗香、寶幢、幡蓋、珍寶、妓樂，而以供養，以種種香積以為[卄/積]，闍維其身收取舍利，起七寶塔高五由旬，縱廣正等滿一由旬。",
    "T03n0157_009:0223b06_20": "於七日中，復以種種無量無邊華香、妓樂、寶幢、幡蓋，而供養之。",
    "T03n0157_009:0223b07_21": "爾時，復令無量無邊眾生安止住於三乘法中。",
    "T03n0157_009:0223b09_0": "「善男子！",
    "T03n0157_009:0223b09_1": "大悲菩薩過七日已，與八萬四千人俱共出家，剃除鬚髮，著染袈裟，於寶藏佛般涅槃後，隨順等心，熾然正法，滿十千歲，復令無量無邊阿僧祇眾生，安止住於三乘法中，及三歸依、五戒、八齋、沙彌十戒，次第具足大僧淨行。",
    "T03n0157_009:0223b14_2": "復更勸化無量百千萬億眾生，安止住於神通方便四無量行，令觀五陰猶如怨賊，觀於諸入如空聚落，觀有為法從因緣生，勸化眾生令得知見，觀一切法如鏡中像，如熱時炎，如水中月，於諸法中皆知無我、無生、無滅，第一寂靜微妙涅槃。",
    "T03n0157_009:0223b20_3": "復令無量無邊眾生，安止住於八聖道中，作如是等大利益已，即便命終。",
    "T03n0157_009:0223b22_0": "尋時復有無量無邊百千諸人，以種種供養，供養大悲比丘舍利，其所供養悉如轉輪聖王之法，如是大眾種種供養大悲舍利，亦復如是。",
    "T03n0157_009:0223b25_1": "大悲比丘命終之日，寶藏如來所有正法，即於其日滅盡無餘，彼諸菩薩以本願故，生諸佛土，或生兜術人中、龍中，或夜叉中、或阿修羅，生於種種畜生之中。",
    "T03n0157_009:0223b28_2": "「善男子！",
    "T03n0157_009:0223b29_0": "大悲比丘命終之後，以本願故，南方去此十千佛土，有佛世界名曰歡喜，彼中人民壽八十歲，集聚一切諸不善根，憙為殺害，安住諸惡，於諸眾生無慈悲心，不孝父母，乃至不畏未來之世。",
    "T03n0157_009:0223c04_1": "大悲比丘以本願故，生彼世界旃陀羅家，所受身體長大端正，力勢剛強威猛勇健，專念問答辯才捷疾，如是諸事悉勝於人，以強力勢逼捉諸人，作如是言：『汝今若能受不盜戒，乃至遠離種種邪見，行正見者，當施汝命，給汝所須資產之物，令無所乏。",
    "T03n0157_009:0223c10_2": "若不受者，我今要當斷汝命根，然後乃去。』",
    "T03n0157_009:0223c11_3": "爾時，諸人長跪叉手，作如是言：『仁者！",
    "T03n0157_009:0223c12_4": "今已為我調御，如仁所勅，我今授持，盡其壽命不復偷盜，乃至正見亦復如是。』",
    "T03n0157_009:0223c14_5": "「爾時，強力旃陀羅往至王所或大臣所，作如是言：『我今困乏資產之具，所謂飲食、醫藥、衣服、臥具、香華、金銀、錢貨、真珠、琉璃、珂貝、璧玉、珊瑚、虎珀、真寶、偽寶。",
    "T03n0157_009:0223c17_6": "若我得此種種物已，持施眾生。』",
    "T03n0157_009:0223c18_7": "爾時，國王大臣即與種種所須之物，令其充足。",
    "T03n0157_009:0223c19_8": "時旃陀羅因其施故，安止此王及其大臣住九善中。",
    "T03n0157_009:0223c20_9": "爾時，人民增益壽命滿五百歲，其王命終，諸大臣等以旃陀羅紹繼王位，因為作字號功德力。",
    "T03n0157_009:0223c22_10": "「善男子！",
    "T03n0157_009:0223c23_11": "爾時，功德力王不久王一國土，復以力故王二國土，如是不久乃至得作轉輪聖王王閻浮提，然後教化一切眾生，安止令住不殺生戒，乃至正見亦復如是，隨諸眾生心所志樂，勸化令住於三乘中。",
    "T03n0157_009:0223c27_12": "爾時，功德力王教化閻浮提內無量眾生於十善道及三乘中已，於閻浮提內大聲唱言：『若有乞求欲須食飲，乃至欲得種種珍寶，悉來至此，我當給施。』",
    "T03n0157_009:0224a02_13": "是時，閻浮提內一切乞士，聞是唱已悉來集會。",
    "T03n0157_009:0224a03_14": "時功德力王種種隨意給施所須，皆令滿足。",
    "T03n0157_009:0224a04_15": "爾時，有一尼乾子名曰灰音，往至王所而作是言：『王今所作種種大施，以求無上正真之道，我今所須王當與我，令得滿足，王於來世當熾然法燈。』",
    "T03n0157_009:0224a08_16": "時王問言：『卿何所須？』",
    "T03n0157_009:0224a08_17": "彼人答言：『我誦持呪術，欲得與彼阿修羅鬪，怖其破壞自得勝利，是故白王如是事耳。",
    "T03n0157_009:0224a10_18": "所可須者，未死之人皮之與眼。』",
    "T03n0157_009:0224a11_19": "「爾時，大王聞是語已，如是思惟：『我今得是無量勢力轉輪聖王已，得安止無量眾生住於十善及三乘中，復作無量無邊大施，此善知識欲令我以不堅牢身貿堅牢身。』",
    "T03n0157_009:0224a15_20": "爾時，大王便作是言：『汝今可生歡喜之心，我今以此凡夫肉眼布施於汝。",
    "T03n0157_009:0224a17_21": "以是緣故，令我來世得清淨慧眼。",
    "T03n0157_009:0224a18_22": "以歡喜心剝皮施汝，復以是緣，令我成阿耨多羅三藐三菩提已，得金色身。』",
    "T03n0157_009:0224a19_23": "善男子！",
    "T03n0157_009:0224a20_24": "爾時，功德力王以其右手挑取二目施尼乾子，血流污面而作是言：『諸天龍神、乾闥婆、阿修羅、迦樓羅、緊那羅、摩睺羅伽、人非人等，若在虛空，若在地者，悉聽我言。",
    "T03n0157_009:0224a23_25": "我今所施皆為無上菩提之道白淨涅槃，度諸眾生於四流水，令得安止住於涅槃。』",
    "T03n0157_009:0224a25_26": "復作是言：『若我必定成阿耨多羅三藐三菩提者，雖作是事，所有命根不應斷壞，不失正命，不應生悔，令尼乾子所作呪術便得成就。』",
    "T03n0157_009:0224a29_27": "復作是言：『汝今可來剝取我皮。』",
    "T03n0157_009:0224a29_28": "善男子！",
    "T03n0157_009:0224b01_29": "時尼乾子即持利刀，剝取王皮，却後七日所作呪術悉得成就。",
    "T03n0157_009:0224b02_30": "爾時，大王於七日中，其命未終，不失正念，雖受是苦乃至一念不生悔心。",
    "T03n0157_009:0224b04_31": "「善男子！",
    "T03n0157_009:0224b04_32": "汝今當知，爾時大悲菩薩者豈異人乎？",
    "T03n0157_009:0224b05_33": "莫作是觀，則我身是。",
    "T03n0157_009:0224b05_34": "於過去世寶藏佛所，初發阿耨多羅三藐三菩提心，初發心已，勸化無量無邊眾生於阿耨多羅三藐三菩提。",
    "T03n0157_009:0224b08_35": "「善男子！",
    "T03n0157_009:0224b08_36": "是我最初勇健精進，爾時我以本願力故，命終生於歡樂世界旃陀羅家，是我第二勇健精進。",
    "T03n0157_009:0224b10_37": "我生旃陀羅家，教化眾生於善法中，以自力勢乃至得作轉輪聖王，滅閻浮提鬪諍穢濁，令得寂靜增長壽命，是我初始捨於身皮及以眼目。",
    "T03n0157_009:0224b14_38": "善男子！",
    "T03n0157_009:0224b14_39": "我以願故，於彼命終，復還來生歡喜世界旃陀羅家，乃至得作轉輪聖王，以大勢力，安止眾生於善法中，於彼世界，復得除滅怨賊、鬪諍、穢濁之事，令諸眾生增益壽命，我於爾時始捨舌耳。",
    "T03n0157_009:0224b18_40": "於彼三千大千世界一一天下，作如是等大利益已，以願力故，精進堅牢如是次第。",
    "T03n0157_009:0224b20_41": "復於如是一恒河沙等五濁惡世作大利益，安止眾生住於善法及三乘中，滅除怨賊、鬪諍、穢濁。",
    "T03n0157_009:0224b23_42": "「善男子！",
    "T03n0157_009:0224b23_43": "其餘他方清淨世界，所有諸佛本行阿耨多羅三藐三菩提時，不說他過，不為他人說麤惡言，不以力勢示現恐怖，不勸眾生於聲聞乘、辟支佛乘，是故諸佛具滿成就阿耨多羅三藐三菩提已，得此清淨妙好世界，無諸罪名，無有受戒，耳終不聞麤惡之言，無不善聲常聞法聲，離於一切不適意聲，於諸眾生而得自在，無有聲聞辟支佛名。",
    "T03n0157_009:0224c02_44": "「善男子！",
    "T03n0157_009:0224c02_45": "我於恒河沙等大劫，如恒河沙等無佛國土五濁之世，以麤惡言斷命因緣恐怖眾生，然後勸令安住善法及三乘中，是餘業故，令得如是弊惡世界，以不善音唱滿世界，是故今得不善眾生充滿世界，說三乘法，如我本願取佛世界調伏眾生，其事如是。",
    "T03n0157_009:0224c08_46": "我已如說精勤修集行菩提道，是故今得種子相似佛之世界，如我本願今得如是。",
    "T03n0157_009:0224c10_47": "「善男子！",
    "T03n0157_009:0224c10_48": "今我略說往昔所行檀波羅蜜。",
    "T03n0157_009:0224c11_49": "我行檀波羅蜜時，過去諸菩薩行菩薩道時，亦無有能行如是行，未來之世行菩薩道，亦無有能行如是行。",
    "T03n0157_009:0224c13_50": "我為菩薩行檀波羅蜜時，唯除過去八善丈夫：第一菩薩名曰一地得，在此南方一切過患國，成阿耨多羅三藐三菩提，號破煩惱光明如來、應、正遍知、明行足、善逝、世間解、無上士、調御丈夫、天人師、佛、世尊，人壽百歲，於中說法，七日之後入般涅槃。",
    "T03n0157_009:0224c19_51": "第二菩薩名精進清淨，在此東方炎熾國土，成阿耨多羅三藐三菩提，號曰功德如來、應、正遍知、明行足、善逝、世間解、無上士、調御丈夫、天人師、佛、世尊，人壽百歲，於中說法，作佛事已，彼佛過一恒河沙等大劫已，入無上涅槃，其佛舍利乃至今日，在無佛國作於佛事，如我無異。",
    "T03n0157_009:0224c26_0": "第三菩薩名堅固華，於諸三昧勤行精進，以大力勢行於布施，於當來世過十恒河沙等大劫，在此北方歡樂世界，成阿耨多羅三藐三菩提，號斷愛王如來、應、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_009:0225a02_1": "第四菩薩名曰慧熾攝取歡喜，過一大劫在此西方可畏世界，人壽百歲，於中成阿耨多羅三藐三菩提，號日藏光明無垢尊王如來、應、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_009:0225a06_2": "於今我前，有二菩薩，一名日光，二名喜臂，未來之世過於無量無邊大劫，在此上方灰霧國土，劫名大亂，五濁惡世，多諸煩惱，人壽五十歲，日光菩薩以本願故，於中成阿耨多羅三藐三菩提，號不思議日光明如來、應、正遍知、明行足、善逝、世間解、無上士、調御丈夫、天人師、佛、世尊，滿十歲中，具足佛事而般涅槃，即涅槃日正法亦滅，其後十歲，空過無佛，人壽轉減，至三十歲，喜臂菩薩以本願故，於中得成阿耨多羅三藐三菩提，號勝日光明如來、應、正遍知、明行足、善逝、世間解、無上士、調御丈夫、天人師、佛、世尊，彼佛世尊亦十歲中，具足佛事而般涅槃，般涅槃已，以本願故，正法住世滿七十歲。",
    "T03n0157_009:0225a20_3": "時二菩薩在於我前，始得授阿耨多羅三藐三菩提記，以聞記故，心生歡喜，頭面敬禮。",
    "T03n0157_009:0225a22_4": "以歡喜故，上昇虛空高七多羅樹，叉手向佛異口同音，而說偈言：「『如來光明，　　殊於日月，　　能於惡世，　　演大智慧。",
    "T03n0157_009:0225a26_0": "　　調御自淨，　　無有垢穢，　　以妙論議，　　摧伏外道。",
    "T03n0157_009:0225a28_0": "　　我無量劫，　　修無相定，　　以求無上，　　勝妙菩提。",
    "T03n0157_009:0225b01_0": "　　供養諸佛，　　數如恒沙，　　而過去佛，　　不授我記。",
    "T03n0157_009:0225b03_0": "　　世尊離欲，　　心得解脫，　　於黑闇世，　　善為佛事。",
    "T03n0157_009:0225b05_0": "　　為諸失道，　　眾生說法，　　悉令得出，　　生死漂流。",
    "T03n0157_009:0225b07_0": "　　我今所願，　　於此自在，　　清淨佛法，　　出家修道。",
    "T03n0157_009:0225b09_0": "　　解脫淨戒，　　如說而行，　　定心觀佛，　　如影隨行。",
    "T03n0157_009:0225b11_0": "　　不為利養，　　但求正法，　　得聞法已，　　服甘露味。",
    "T03n0157_009:0225b13_0": "　　是故世尊，　　與我授記，　　於未來世，　　得無上道。』",
    "T03n0157_009:0225b15_0": "「善男子！",
    "T03n0157_009:0225b15_1": "其餘二人故未發心。",
    "T03n0157_009:0225b15_2": "已發心者，一名日光，二名喜臂。",
    "T03n0157_009:0225b16_3": "先有四人，一名地得，二名精進淨，三名堅固華，四名慧熾攝取歡喜，合有八人，是六菩薩，我初勸其令發阿耨多羅三藐三菩提心。",
    "T03n0157_009:0225b19_4": "「善男子！",
    "T03n0157_009:0225b19_5": "汝今諦聽，往昔因緣。",
    "T03n0157_009:0225b20_6": "過去無量阿僧祇劫，爾時，此界名無垢須彌，人壽百歲，有佛出世，號香蓮華，般涅槃後，像法之中，我於爾時作大強力轉輪聖王，號難沮壞。",
    "T03n0157_009:0225b23_7": "王閻浮提，千子具足，我悉勸化令發阿耨多羅三藐三菩提心，其後尋於香蓮華佛像法之中，出家修道，熾然增益佛之遺法，唯除六子，不肯出家發菩提心。",
    "T03n0157_009:0225b27_8": "我於爾時數數告言：『卿等！",
    "T03n0157_009:0225b27_9": "今者欲何所求？",
    "T03n0157_009:0225b28_10": "何以不發無上道心出家修道？』",
    "T03n0157_009:0225b28_11": "是時六子作如是言：『不應出家。",
    "T03n0157_009:0225b29_12": "所以者何？",
    "T03n0157_009:0225b29_13": "若於末世像法出家，不能成就護持戒聚，離聖七財，以不護戒，沒於生死污泥之中，墮三惡道，不能得生天上人中。",
    "T03n0157_009:0225c03_14": "以是因緣，我等不能出家修道。』",
    "T03n0157_009:0225c04_15": "「善男子！",
    "T03n0157_009:0225c04_16": "我復重問：『卿等何以不發無上道心？』",
    "T03n0157_009:0225c05_17": "六子答言：『若能與我閻浮提者，然後我當發阿耨多羅三藐三菩提心。』",
    "T03n0157_009:0225c07_18": "「善男子！",
    "T03n0157_009:0225c07_19": "我聞是已，心生歡喜，作是思惟：『我今已化閻浮提人，安置三歸、受八戒齋、住於三乘，我今當分此閻浮提以為六分與此六子，令其得發無上道心，然後我當出家修道。』",
    "T03n0157_009:0225c11_20": "思惟是已，如其所念，分閻浮提即為六分，賜與諸子，尋便出家。",
    "T03n0157_009:0225c12_21": "爾時六王，各相違戾，不相承順，互相抄掠、攻伐、鬪諍、縛束、枷鎖。",
    "T03n0157_009:0225c14_22": "爾時，一切閻浮提內苗稼不登，人民飢餓，水雨不時，諸樹枯悴，不生華實，藥草不生，人民、禽獸及諸飛鳥，悉皆飢餓，其身熾然猶如火聚。",
    "T03n0157_009:0225c17_23": "我於爾時，復自思惟：『我今應當自捨己身肌體血肉，以施眾生令其飽滿。』",
    "T03n0157_009:0225c19_24": "作是念已，從其所住阿蘭若處，至於人間，中路有山，名水愛護，住是山上，復作是願，而說偈言：「『如我自捨，　　所有身命，　　為大悲心，　　不求果報，　　但為利益，　　諸天及人，　　願作肉山，　　給施眾生。",
    "T03n0157_009:0225c26_0": "　　我今所捨，　　妙色端嚴，　　不求帝釋，　　天魔梵王，　　但為利益，　　未來人天，　　以此血肉，　　施諸眾生，　　諸天龍神，　　人及非人。",
    "T03n0157_009:0226a02_0": "　　住山林者，　　今聽我言，　　為諸眾生，　　我起大悲，　　自以血肉，　　而給施之。』",
    "T03n0157_009:0226a05_0": "「善男子！",
    "T03n0157_009:0226a05_1": "我於爾時作是願已，諸天搔嬈，大地、諸山、須彌、大海皆六種動，人天大眾發聲悲號。",
    "T03n0157_009:0226a07_2": "爾時，我於水愛護山，自投其身，以願力故，即成肉山，高一由旬，縱廣正等亦一由旬。",
    "T03n0157_009:0226a09_3": "是時，人民、飛鳥、禽獸，始於是時噉肉飲血。",
    "T03n0157_009:0226a10_4": "以本願故，於夜中分，增益廣大其身，乃至高千由旬，縱廣正等亦千由旬，其邊自然而生人頭、髮毛、眼耳、鼻口、脣舌，具足而有。",
    "T03n0157_009:0226a13_0": "彼諸頭中，各各有聲而唱是言：『諸眾生等，各各自恣隨意取用，飲血、噉肉，取頭目耳鼻、脣舌齒等，皆令滿足，然後悉發阿耨多羅三藐三菩提心，或發聲聞辟支佛心。",
    "T03n0157_009:0226a16_1": "卿等！",
    "T03n0157_009:0226a16_2": "當知如是之物悉不可盡，食之易消，不夭壽命。』",
    "T03n0157_009:0226a18_3": "「有明智者，食肉飲血，取其頭目耳鼻舌者，或發聲聞辟支佛乘，或發阿耨多羅三藐三菩提心，或求天上人中富樂。",
    "T03n0157_009:0226a20_4": "以本願故，身無損減，乃至萬歲，閻浮提內人及鬼神、飛鳥、禽獸，皆悉充足。",
    "T03n0157_009:0226a22_5": "於萬歲中所施目如一恒河沙，所施血如四大海水，所捨肉如千須彌山，所捨舌如大鐵圍山，所捨耳如純陀羅山，所捨鼻如毘富羅山，所捨齒如耆闍崛山，所捨身皮，猶如三千大千世界所有地等。",
    "T03n0157_009:0226a27_6": "「善男子！",
    "T03n0157_009:0226a27_7": "汝今當知，我於往昔萬歲之中，所捨無量無邊阿僧祇身，一壽命中，自以血肉給施如是無量無邊阿僧祇眾生，悉令飽足，乃至一念不生悔心。",
    "T03n0157_009:0226b01_8": "我於爾時復作是言：『若我必定成阿耨多羅三藐三菩提，所願成就得己利者，我今於此一閻浮提萬歲之中，自以血肉給施一切無量眾生，如是一恒河沙等萬歲，遍滿於此無垢須彌三千大千世界，作血肉山，一一天下於萬歲中，自以血肉頭目耳等，給施眾生，所謂天龍、鬼神、人及非人、一切畜生，若在虛空及因地者，乃至餓鬼悉令滿足，然後勸化安置住於三乘法中。",
    "T03n0157_009:0226b10_9": "若遍於此一佛世界，滿足眾生已，復至十方如一恒河沙等五濁惡世，復給血肉頭目耳等，給施眾生悉令充足。",
    "T03n0157_009:0226b13_10": "如是如一恒河沙等大劫之中為眾生故，自捨身命以施眾生。",
    "T03n0157_009:0226b14_11": "若我所願不成，不得己利者，即便欺誑十方世界無量無邊諸佛世尊，為諸眾生轉法輪者，必定不成阿耨多羅三藐三菩提，住於生死，畢竟不聞佛聲、法聲、比丘僧聲、波羅蜜聲、力無畏聲、乃至一切諸善根聲。",
    "T03n0157_009:0226b19_12": "若我不能成就捨身布施，充足諸眾生者，常墮阿鼻地獄。』",
    "T03n0157_009:0226b20_13": "「善男子！",
    "T03n0157_009:0226b21_14": "我於往昔，如是所願皆悉成就，於一一天下捨身血肉，給施眾生悉令飽滿。",
    "T03n0157_009:0226b22_15": "如是次第遍滿十方如恒河沙等諸佛世界，捨身血肉給施眾生悉令滿足。",
    "T03n0157_009:0226b24_16": "「善男子！",
    "T03n0157_009:0226b24_17": "汝今當知，我於爾時為檀波羅蜜捨身布施，如是次第施於眼目，其聚滿此閻浮提內，高至忉利天。",
    "T03n0157_009:0226b27_18": "善男子！",
    "T03n0157_009:0226b27_19": "是名如來略說捨身檀波羅蜜。",
    "T03n0157_009:0226b28_20": "「復次，善男子！",
    "T03n0157_009:0226b28_21": "如是復過無量無邊阿僧祇劫，爾時此界轉名月電，亦五濁世。",
    "T03n0157_009:0226b29_22": "我於爾時作轉輪聖王，王閻浮提，號燈光明，亦教無量無邊阿僧祇人，安止住於諸善法中，亦如上說。",
    "T03n0157_009:0226c03_23": "作是事已，遊在園林，觀看土地，見有一人身被束縛，我即問言：『此何所犯？』",
    "T03n0157_009:0226c05_24": "大臣白言：『諸有田作所得穀麥，應為六分，一分入官。",
    "T03n0157_009:0226c06_25": "是人不順王法，不肯輸送，是故被縛。』",
    "T03n0157_009:0226c07_26": "我於爾時即勅令放，從今已後，不須強取。",
    "T03n0157_009:0226c08_27": "大臣答言：『是人民中，乃至無有一人生歡喜心，以義送之。",
    "T03n0157_009:0226c09_28": "今諸王子、後宮眷屬、貴人婇女，諸所資用飲食之具，一切皆從他邊強取，無有一人清淨心與。』",
    "T03n0157_009:0226c11_29": "「我聞是已，心大憂愁，即自思惟：『此閻浮提當持與誰？』",
    "T03n0157_009:0226c13_0": "爾時，我有五百諸子，先已令發無上道心。",
    "T03n0157_009:0226c14_0": "『當分此地為五百分等與諸子，我當出家至阿蘭若處，修諸仙法，學梵淨行。』",
    "T03n0157_009:0226c15_1": "思惟是已，尋分此地為五百分，等與諸子，即便出家，至南海邊欝頭摩樹大林之中，食諸果子漸漸修學，得五神通。",
    "T03n0157_009:0226c18_2": "「善男子！",
    "T03n0157_009:0226c18_3": "時閻浮提有五百商人，入於大海欲採珍寶。",
    "T03n0157_009:0226c19_4": "有一商主名曰滿月，此人先世福德緣故，得如所願至於寶渚，多取種種諸珍寶已，即欲發引還閻浮提。",
    "T03n0157_009:0226c22_5": "爾時海神高聲涕哭，多有諸龍心懷瞋恚欲害商人。",
    "T03n0157_009:0226c23_6": "有一龍王名曰馬堅，是大菩薩，以本願故生於龍中，起發悲心，救護諸商，令得安隱過於大海至彼岸邊，龍王然後還本住處。",
    "T03n0157_009:0226c26_7": "爾時復有大惡羅剎，隨逐商人，如影隨形，欲為虐害，是惡羅剎即於其日放大惡風。",
    "T03n0157_009:0226c28_8": "時諸商人迷悶失道，生大怖畏，失聲號哭，稱喚諸天摩醯首羅、水神、地神、火神、風神，復稱父母、妻子、眷屬，願救濟我。",
    "T03n0157_009:0227a02_9": "善男子！",
    "T03n0157_009:0227a02_10": "我於爾時以淨天耳聞其音聲，尋往其所，以柔軟音而慰撫之：『莫生怖畏，當示汝道，令汝安隱還閻浮提。』",
    "T03n0157_009:0227a05_11": "善男子！",
    "T03n0157_009:0227a05_12": "我於爾時白疊縛臂，以油灌之，然以為炬，發真實言：『我先以於欝頭摩林三十年中，專精修行四無量心，為諸眾生食噉果子，勸化八萬四千諸龍、夜叉、神等，不退轉於阿耨多羅三藐三菩提。",
    "T03n0157_009:0227a09_13": "以是善根因緣，今然此臂為示道故，令是諸商安隱得還閻浮提中。』",
    "T03n0157_009:0227a11_14": "然臂乃至七日七夜，此諸商人尋便安隱還閻浮提。",
    "T03n0157_009:0227a12_15": "「善男子！",
    "T03n0157_009:0227a12_16": "我於爾時復作善願：『若閻浮提無諸珍寶，若我必成阿耨多羅三藐三菩提，得己利者，當作商主，於一一天下，七返雨寶。",
    "T03n0157_009:0227a15_17": "復入大海取如意珠，於一一天下，復雨種種雜廁寶物。",
    "T03n0157_009:0227a17_18": "如是次第遍此世界，乃至十方無量無邊阿僧祇諸世界中，亦復如是。』",
    "T03n0157_009:0227a18_19": "「善男子！",
    "T03n0157_009:0227a18_20": "我於往昔諸所發願皆悉成就，如恒河沙等大劫中，常作無上薩薄之主，於恒河沙等五濁惡世，雨種種珍寶，一日之中，七返雨之，如是利益無量眾生，悉令珍寶得滿足已，然後勸化安止，令住於三乘中。",
    "T03n0157_009:0227a23_21": "善男子！",
    "T03n0157_009:0227a23_22": "汝今當知。",
    "T03n0157_009:0227a24_23": "即是如來捨諸珍寶，為得諸相善根因緣。",
    "T03n0157_009:0227a25_24": "「復次，善男子！",
    "T03n0157_009:0227a25_25": "如是復過無量無邊阿僧祇劫，此佛世界轉名為網，劫名知具足，其世五濁，人民壽命滿五萬歲。",
    "T03n0157_009:0227a27_26": "以本願故，生閻浮提婆羅門家，字曰須香，讀誦外典闡陀章句。",
    "T03n0157_009:0227a29_27": "爾時，眾生多著常見，互共鬪諍，起怨賊想。",
    "T03n0157_009:0227b01_28": "我於爾時以強力勢，為諸眾生說五受陰猶如怨家，說十二入如空聚落，說十二緣其性生滅，開示分別阿那婆那，令其修學，復作是言：『仁等！",
    "T03n0157_009:0227b04_29": "今者可發無上菩提之心，所作善根應生迴向。』",
    "T03n0157_009:0227b05_30": "我於是時自然而得五通神仙。",
    "T03n0157_009:0227b06_31": "爾時，復有無量無邊阿僧祇人，受我教故，悉得五通。",
    "T03n0157_009:0227b07_32": "復有無量無邊眾生，遠離鬪諍，滅除怨憎，出家入山，食果蓏子，晝夜修集四無量心。",
    "T03n0157_009:0227b09_33": "是劫欲盡，是諸人等各各分散，遊閻浮提教化眾生，令離鬪諍，除滅怨憎，悉使寂靜，或有水旱、暴風、惡雨，皆令除滅，其地柔軟，五穀成熟，食噉滋味。",
    "T03n0157_009:0227b13_0": "以劫欲盡，眾生復為種種病苦之所纏惱。",
    "T03n0157_009:0227b14_0": "「善男子！",
    "T03n0157_009:0227b14_1": "我於爾時尋復思惟：『若我不能除眾生病，我則不成阿耨多羅三藐三菩提，為諸眾生斷除煩惱。",
    "T03n0157_009:0227b16_2": "我今當以何等方便除眾生病？",
    "T03n0157_009:0227b17_3": "唯有聚集一切大眾、釋天、梵天、四天王等，及諸天仙、龍仙、人仙，問諸醫方，合集諸草，種種呪術，以療眾病。』",
    "T03n0157_009:0227b19_4": "思惟是已，即以神力至釋天、梵天、四天大王，及諸天、神龍、人仙所，作如是言：『有毘陀山，願諸仁等皆共來集。』",
    "T03n0157_009:0227b22_5": "爾時，大眾聞是言已，皆悉集聚。",
    "T03n0157_009:0227b22_6": "既集聚已，皆共誦持毘陀呪術，以是力故，能却一切諸惡鬼神，擁護眾生，復修醫方，能治痰癊風寒冷熱。",
    "T03n0157_009:0227b25_7": "以是因緣，令無量無邊阿僧祇人離諸苦惱。",
    "T03n0157_009:0227b26_8": "「善男子！",
    "T03n0157_009:0227b26_9": "我於爾時復更作願：『若我已為此一天下無量眾生，作智慧光，安止住於三乘法中，閉三惡門，通天人路，除諸病苦，令得歡喜；復次第為無量無邊阿僧祇人，作智慧光乃至歡樂。",
    "T03n0157_009:0227c01_10": "以是善根因緣果報故，令我所願皆得成就，逮得己利。",
    "T03n0157_009:0227c03_11": "如我已為此一天下無量無邊阿僧祇人，閉三惡道，通天人路，為諸病者請諸天龍、神仙之人，集毘羅山修毘陀呪，令無量無邊阿僧祇人，悉得離病受於快樂，如是遍滿此網世界，利益一切在在處處無量眾生，安住三乘，閉三惡道，通天人路。",
    "T03n0157_009:0227c08_12": "復為如是世界病者，請諸天龍、神仙之人，集毘羅山修毘陀呪，令此世界無量無邊阿僧祇人，悉得離病，受於快樂。",
    "T03n0157_009:0227c11_13": "如此世界，乃至十方如恒河沙，五濁惡世亦復如是。』",
    "T03n0157_009:0227c12_14": "「善男子！",
    "T03n0157_009:0227c13_15": "我於爾時在網世界，乃至十方如恒河沙五濁惡世，諸所作願皆得成就。",
    "T03n0157_009:0227c14_16": "善男子！",
    "T03n0157_009:0227c15_0": "汝今當知，即是如來為菩薩時，增益智慧，修菩薩道，是名如來愛護三業善根種子。」",
    "T03n0157_009:0227c17_0": "悲華經卷第九"
}