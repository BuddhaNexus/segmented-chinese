{
    "T13n0411_009:0766c20_0": "大乘大集地藏十輪經卷第九",
    "T13n0411_009:0766c22_0": "三藏法師玄奘奉　詔譯",
    "T13n0411_009:0766c23_0": "善業道品第六之二",
    "T13n0411_009:0766c24_0": "「復次，善男子！",
    "T13n0411_009:0766c24_1": "若菩薩摩訶薩，能盡形壽，遠離瞋恚，一切眾生常所愛重，其心清淨，離諸垢穢。",
    "T13n0411_009:0766c26_2": "由此，善根速得成熟。",
    "T13n0411_009:0766c26_3": "所有前際輪轉五趣沒生死河，因瞋恚故，造身語意諸惡業障、諸煩惱障、諸有情障、一切法障、諸無明障，自作、教他、見聞隨喜，由此遠離瞋恚輪故，皆悉輾壞摧滅無餘，不受果報。",
    "T13n0411_009:0767a01_4": "於現身中，諸人天等，皆共親愛，無所猜慮，其心清淨，離諸垢穢。",
    "T13n0411_009:0767a03_5": "將命終時，身心不為憂苦逼切，所愛妻子眷屬圍遶。",
    "T13n0411_009:0767a04_6": "臨命終時，不見可怖剡魔王使；唯見可意成調善法、具戒、富德、真實福田，為善知識；身心歡悅，深生敬信。",
    "T13n0411_009:0767a06_7": "既命終已還生人中，諸根圓滿支體具足，隨所生處，其心清淨，離諸垢穢，端正聰明，安隱快樂。",
    "T13n0411_009:0767a09_8": "復遇可意成調善法、具戒、富德、真實福田，為善知識。",
    "T13n0411_009:0767a10_9": "依彼修學離瞋恚法，能斷一切惡不善法，能成一切殊勝善法，能求一切大乘法義，能修一切菩薩願行，漸次趣入深廣智海，乃至證得無上菩提。",
    "T13n0411_009:0767a13_10": "所居佛土遠離一切濁穢、風雲、欝烝、塵垢、諸麁弊物。",
    "T13n0411_009:0767a14_11": "眾寶莊嚴，甚可愛樂。",
    "T13n0411_009:0767a15_12": "遠離憍慢、顏貌端嚴、諸根無缺、心常寂定，如是有情來生其國，慈悲功德圓滿莊嚴。",
    "T13n0411_009:0767a17_13": "如來自身壽命無量，為諸有情如應說法。",
    "T13n0411_009:0767a18_14": "般涅槃後正法久住，利益安樂無量有情。",
    "T13n0411_009:0767a19_15": "善男子！",
    "T13n0411_009:0767a19_16": "是名菩薩摩訶薩第九遠離瞋恚輪也。",
    "T13n0411_009:0767a20_17": "「菩薩摩訶薩成就此輪故，於聲聞乘得無誤失；於聲聞乘補特伽羅得無誤失；於獨覺乘得無誤失；於獨覺乘補特伽羅得無誤失；於其大乘得無誤失；於其大乘補特伽羅得無誤失。",
    "T13n0411_009:0767a24_18": "常能熾然三寶種姓；於諸如來出家弟子，若是法器、若非法器，下至一切被片袈裟剃鬚髮者，得無誤失；於大乘法，常得昇進，無有退轉；利慧、勝福常得增長；於一切定、諸陀羅尼、諸忍諸地，速得自在，無有退轉；常得值遇諸善知識，隨順而行；常得不離見一切佛，及諸菩薩、聲聞弟子，不離聞法、不離親近供養眾僧；於諸善根常精進求，心無厭足；常於菩提種種行願，心無厭足。",
    "T13n0411_009:0767b04_19": "所得果報廣說如前。",
    "T13n0411_009:0767b06_0": "「復次，善男子！",
    "T13n0411_009:0767b06_1": "若菩薩摩訶薩，能盡形壽，遠離邪見，一切眾生常所愛重，其心清淨離邪分別。",
    "T13n0411_009:0767b08_2": "由此，善根速得成熟。",
    "T13n0411_009:0767b08_3": "所有前際輪轉五趣沒生死河，因邪見故，造身語意諸惡業障、諸煩惱障、諸有情障、一切法障、諸正見障，自作、教他、見聞隨喜，由此遠離邪見輪故，皆悉輾壞摧滅無餘，不受果報。",
    "T13n0411_009:0767b12_4": "於現身中，諸人天等皆共親愛，無所猜慮，身心安樂，其心清淨，離邪分別。",
    "T13n0411_009:0767b14_5": "將命終時，身心不為憂苦逼切，所愛妻子眷屬圍遶。",
    "T13n0411_009:0767b15_6": "臨命終時，不見可怖剡魔王使；唯見可意成調善法、具戒、富德、真實福田，為善知識；身心歡悅，深生敬信。",
    "T13n0411_009:0767b18_0": "既命終已還生人中，諸根圓滿支體具足，隨所生處其心清淨，離邪分別，端正聰明，安隱快樂。",
    "T13n0411_009:0767b20_1": "復遇可意成調善法、具戒、富德、真實福田，為善知識。",
    "T13n0411_009:0767b21_2": "依彼修學離邪見法，能斷一切惡不善法，能成一切殊勝善法，能求一切大乘法義，能修一切菩薩願行，漸次趣入大乘大海，乃至證得無上菩提。",
    "T13n0411_009:0767b24_3": "所居佛土遠離一切聲聞、獨覺二乘人法，遠離一切天魔徒眾，遠離一切外道朋黨。",
    "T13n0411_009:0767b26_4": "眾寶莊嚴，甚可愛樂。",
    "T13n0411_009:0767b27_5": "遠離一切妄執、吉凶、常見、斷見、我、我所見，如是有情來生其國，壽命長遠受用一味，謂大乘味。",
    "T13n0411_009:0767b29_6": "如來自身壽命無量，為諸有情如應說法。",
    "T13n0411_009:0767c01_7": "般涅槃後正法久住，利益安樂無量有情。",
    "T13n0411_009:0767c02_8": "聖教一味無有乖諍，熾盛流通，離諸障難。",
    "T13n0411_009:0767c03_9": "善男子！",
    "T13n0411_009:0767c03_10": "是名菩薩摩訶薩第十遠離邪見輪也。",
    "T13n0411_009:0767c04_11": "「菩薩摩訶薩成就此輪故，於聲聞乘得無誤失；於聲聞乘補特伽羅得無誤失；於獨覺乘得無誤失；於獨覺乘補特伽羅得無誤失；於其大乘得無誤失；於其大乘補特伽羅得無誤失。",
    "T13n0411_009:0767c08_12": "常能熾然三寶種姓；於諸如來出家弟子，若是法器、若非法器，下至一切被片袈裟剃鬚髮者，得無誤失。",
    "T13n0411_009:0767c11_13": "於大乘法，常得昇進，無有退轉；利慧、勝福、常得增長；於一切定、諸陀羅尼、諸忍諸地，速得自在，無有退轉；常得值遇諸善知識，隨順而行；常得不離見一切佛，及諸菩薩、聲聞弟子，不離聞法、不離親近供養眾僧；於諸善根常精進求，心無厭足；常於菩提種種行願、六波羅蜜多，心無厭足。",
    "T13n0411_009:0767c18_14": "所得果報廣說如前。",
    "T13n0411_009:0767c19_0": "「善男子！",
    "T13n0411_009:0767c19_1": "若菩薩摩訶薩成就如是十輪，能速證得阿耨多羅三藐三菩提。",
    "T13n0411_009:0767c20_2": "所以者何？",
    "T13n0411_009:0767c20_3": "於過去世，一切如來、應、正等覺，皆悉遠離十惡業道，皆悉稱揚、讚歎如是十善業道所得果報。",
    "T13n0411_009:0767c23_4": "為欲長養一切眾生，利益、安樂、菩提道故；為欲除滅一切眾生業煩惱苦，令無餘故；為欲枯竭三惡趣故；為欲紹隆三寶種故；為欲斷除三界有故；為欲永斷蘊、界、處故；為令一切速入無畏涅槃城故；廣說如前遠離十種不善業道所得果報。",
    "T13n0411_009:0767c28_5": "是故，善男子！",
    "T13n0411_009:0767c29_6": "若不真實希求如是十善業道所證佛果，及不真實下至守護一善業道，乃至命終而自稱言：『我是真實行大乘者，我求無上正等菩提。』",
    "T13n0411_009:0768a02_7": "當知如是補特伽羅，是極虛詐、是大妄語。",
    "T13n0411_009:0768a03_8": "對十方界佛世尊前，誑惑世間，無慚、無愧，說空斷見，誘誑愚癡；身壞命終墮諸惡趣。",
    "T13n0411_009:0768a05_9": "「善男子！",
    "T13n0411_009:0768a05_10": "若但言說，及但聽聞，不由修行十善業道，能得菩提般涅槃者，於一劫中、或一念頃，可令十方一切佛土、地界、微塵、算數眾生，皆登正覺入般涅槃，然無是事。",
    "T13n0411_009:0768a09_11": "所以者何？",
    "T13n0411_009:0768a09_12": "十善業道，是大乘本、是菩提因、是證涅槃堅固梯蹬。",
    "T13n0411_009:0768a10_13": "善男子！",
    "T13n0411_009:0768a10_14": "若但發心發誓願力，不由修行十善業道，能得菩提般涅槃者，於一劫中、或一念頃，可令十方一切佛土、地界、微塵、算數眾生，皆登正覺入般涅槃，然無是事。",
    "T13n0411_009:0768a14_15": "所以者何？",
    "T13n0411_009:0768a14_16": "十善業道，是世、出世殊勝果報功德根本。",
    "T13n0411_009:0768a15_17": "善男子！",
    "T13n0411_009:0768a15_18": "若不修行十善業道，設經十方一切佛土微塵數劫，自號大乘，或說、或聽、或但發心、或發誓願，終不能證菩提涅槃，亦不令他脫生死苦。",
    "T13n0411_009:0768a19_19": "「善男子！",
    "T13n0411_009:0768a19_20": "要由修行十善業道，世間方有諸剎帝利、婆羅門等大富貴族，四大王天乃至非想非非想處，或聲聞乘、或獨覺乘，乃至無上正等菩提，皆由修行十善業道品類差別。",
    "T13n0411_009:0768a23_21": "是故，善男子！",
    "T13n0411_009:0768a23_22": "若欲速滿無上正等菩提願者，當修如是十善業道，以自莊嚴；非住十惡不律儀者，能滿如是無上正等菩提大願。",
    "T13n0411_009:0768a26_23": "若求速悟大乘境界、速證無上正等菩提、速滿一切善法願者，先應護持十善業道。",
    "T13n0411_009:0768a28_24": "所以者何？",
    "T13n0411_009:0768a28_25": "十善業道是能安立一切善法功德根本，是世、出世勝果報因。",
    "T13n0411_009:0768a29_26": "是故，應修十善業道。」",
    "T13n0411_009:0768b01_27": "爾時，世尊重顯此義而說頌曰：「欲除諸有苦，　　證得大菩提，　應修十善輪，　　精勤勿放逸。",
    "T13n0411_009:0768b04_0": "　便於三乘法，　　及補特伽羅，　一切出家人，　　皆得無誤失；　信受行大乘，　　利樂一切眾，　覺勝法淨土，　　速證大菩提。",
    "T13n0411_009:0768b08_0": "　若離於殺生，　　一切皆愛敬，　恒無病長壽，　　常樂不害法；　一切所生處，　　恒樂佛所行，　常遇佛法僧，　　速成無上覺。",
    "T13n0411_009:0768b12_0": "　若離不與取，　　智者皆愛敬，　滅貪所生業，　　獲無貪所生；　生生常巨富，　　能為大施主，　得眾寶莊嚴，　　可愛淨佛國。",
    "T13n0411_009:0768b16_0": "　若離欲邪行，　　滅臭穢煩惱，　枯竭貪愛河，　　速得淨佛國；　拔諸眾生類，　　令出欲淤泥，　安置於大乘，　　使勤修梵行。",
    "T13n0411_009:0768b20_0": "　若離虛誑語，　　得聖自在智，　常樂諦實言，　　滅虛妄眾苦；　一言為證量，　　常遇佛法僧，　速得大菩提，　　勸修不妄語。",
    "T13n0411_009:0768b24_0": "　若離離間語，　　成眾善法器，　常遇佛法僧，　　不歸於斷滅；　得聖無染著，　　陀羅尼寶藏，　達深法海源，　　速成無上覺。",
    "T13n0411_009:0768b28_0": "　若離麁惡語，　　常說柔軟言，　眾生皆愛敬，　　滅先世罪業；　令眾常歡悅，　　成菩薩導師，　知諸佛所行，　　超過第十地。",
    "T13n0411_009:0768c03_0": "　若離雜穢語，　　智者皆愛敬，　為他所發言，　　具獲五功德；　常聽受聖言，　　恒欣求聖道，　圓滿諸佛海，　　速得一切智。",
    "T13n0411_009:0768c07_0": "　若離於貪欲，　　不誹謗聖教，　供養服袈裟，　　弘三乘聖道；　當生淨佛國，　　導師之所居，　乘於無上乘，　　速得最勝智。",
    "T13n0411_009:0768c11_0": "　若離於瞋恚，　　一向修慈心，　速疾證等持，　　樂眾聖行處；　當生淨佛土，　　遠離諸過惡，　住彼證菩提，　　令離諸瞋忿。",
    "T13n0411_009:0768c15_0": "　若離於邪見，　　純修淨信心，　樂開示三乘，　　亦供養諸佛；　永脫諸惡趣，　　遇眾賢聖者，　具諸菩薩德，　　逮得最上智。",
    "T13n0411_009:0768c19_0": "　我說十善業，　　能趣勝菩提，　生長諸等持，　　陀羅尼忍地；　此輪大威德，　　能摧諸惡趣，　破壞諸惡障，　　速證大菩提。",
    "T13n0411_009:0768c23_0": "大乘大集地藏十輪經福田相品第七",
    "T13n0411_009:0768c24_0": "之一",
    "T13n0411_009:0768c25_0": "「復次，善男子！",
    "T13n0411_009:0768c25_1": "菩薩摩訶薩，有十財施大甲冑輪。",
    "T13n0411_009:0768c26_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。",
    "T13n0411_009:0768c28_3": "一切聲聞、獨覺乘等，皆應供養承事守護。",
    "T13n0411_009:0768c29_4": "何等為十？",
    "T13n0411_009:0768c29_5": "所謂布施種種飲食、衣服、寶飾、象馬、車乘，及以自身、手、足、耳、鼻、頭、目、髓、腦、皮、骨、血、肉、國城、妻子、奴婢、田宅。",
    "T13n0411_009:0769a03_6": "如是一一行布施時，不顧身命。",
    "T13n0411_009:0769a03_7": "不專為己求於世間、出世間樂，發心布施。",
    "T13n0411_009:0769a04_8": "但欲普為一切有情生長大慈、大悲芽故，發心布施。",
    "T13n0411_009:0769a06_9": "為欲引發善巧方便殊勝智故，發心布施。",
    "T13n0411_009:0769a07_10": "為欲引發一切有情安樂事故，發心布施。",
    "T13n0411_009:0769a08_11": "為欲除滅一切有情苦惱事故，發心布施。",
    "T13n0411_009:0769a09_0": "無勝他心、無麁獷心、無嫉妬心、無慳悋心而行布施。",
    "T13n0411_009:0769a10_1": "於所施物，若多、若少，下至一食，終不希求自受果報，發心布施。",
    "T13n0411_009:0769a11_2": "終不希求聲聞乘果，發心布施。",
    "T13n0411_009:0769a12_3": "終不希求獨覺乘果，發心布施。",
    "T13n0411_009:0769a13_4": "於所施物，若多、若少，下至一食、但為希求一切種智，發心布施。",
    "T13n0411_009:0769a14_5": "「善男子！",
    "T13n0411_009:0769a14_6": "菩薩摩訶薩成就如是十種財施大甲冑輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_009:0769a17_7": "一切聲聞、獨覺乘等，皆應供養承事守護。",
    "T13n0411_009:0769a18_8": "所以者何？",
    "T13n0411_009:0769a18_9": "聲聞、獨覺、發心布施無大慈悲，但為己身捨貧窮故；但為己身脫眾苦故；但為己身得安樂故；但為己身證涅槃故；不能普為一切有情而行布施。",
    "T13n0411_009:0769a22_10": "菩薩摩訶薩發心布施有大慈悲，普為有情捨貧窮故；普為有情脫眾苦故；普為有情得安樂故；普為有情證涅槃故；不為自身而行布施。",
    "T13n0411_009:0769a25_11": "以是義故，超勝一切聲聞、獨覺，普為一切聲聞、獨覺、作大福田。",
    "T13n0411_009:0769a27_12": "一切聲聞、獨覺乘等，皆應供養承事守護。",
    "T13n0411_009:0769a28_0": "「菩薩摩訶薩修行財施波羅蜜多時，於妙五欲心無染著，自所攝受一切樂具，普能施與一切有情，依普攝受諸有情心，依自忍受一切苦心，依滅一切有情苦心，依與一切有情樂心，依與有情大涅槃心，而行布施。",
    "T13n0411_009:0769b04_1": "以是義故，超勝一切聲聞、獨覺，普為一切聲聞、獨覺、作大福田。",
    "T13n0411_009:0769b05_2": "一切聲聞、獨覺乘等，皆應供養承事守護。",
    "T13n0411_009:0769b06_3": "「善男子！",
    "T13n0411_009:0769b06_4": "若於五欲心無染著，具大慈悲而行布施，是名菩薩摩訶薩也，亦名一切聲聞、獨覺、真實福田。",
    "T13n0411_009:0769b08_5": "若不除斷世間五欲，無大慈悲而行布施，雖捨無量、無邊施物，而猶不得名為菩薩摩訶薩也，亦非一切聲聞、獨覺、真實福田，此施不蒙聖印所印。",
    "T13n0411_009:0769b12_6": "是故，應斷世間五欲，具大慈悲而行布施。",
    "T13n0411_009:0769b13_7": "若不斷於世間五欲，無大慈悲而行布施，不名菩薩、非真福田。",
    "T13n0411_009:0769b14_8": "善男子！",
    "T13n0411_009:0769b15_9": "染著五欲行布施輪，尚不能滅自身所有少分苦惱，況能除滅一切有情無量苦惱！」",
    "T13n0411_009:0769b17_10": "爾時，世尊重顯此義而說頌曰：「成就財施輪，　　智者淨意樂，　盡離於五欲，　　安樂諸有情。",
    "T13n0411_009:0769b20_0": "　為樂諸有情，　　不求自果報，　雖行少分施，　　而名真福田。",
    "T13n0411_009:0769b22_0": "　雖復施眾多，　　而依止五欲，　非聖印所印，　　住不定聚中。",
    "T13n0411_009:0769b24_0": "　雖行少分施，　　而不依五欲，　名聲聞獨覺，　　真實良福田。",
    "T13n0411_009:0769b26_0": "　故應捨五欲，　　常行清淨施，　安樂有情眾，　　成真實福田。",
    "T13n0411_009:0769b28_0": "「復次，善男子！",
    "T13n0411_009:0769b28_1": "菩薩摩訶薩有十法施大甲冑輪。",
    "T13n0411_009:0769b29_2": "若菩薩摩訶薩成就此輪，從初發心，一切五欲皆能除斷，速能獲得日燈光定。",
    "T13n0411_009:0769c01_3": "超勝一切聲聞、獨覺，普為一切聲聞、獨覺、作大福田。",
    "T13n0411_009:0769c03_0": "一切聲聞、獨覺乘等，皆應供養承事守護。",
    "T13n0411_009:0769c03_1": "何等為十？",
    "T13n0411_009:0769c04_2": "謂：諸如來所說正法、或聲聞乘相應正法、或獨覺乘相應正法、或與大乘相應正法、或世間法、或出世間法、或有漏法、或無漏法、或有為法、或無為法、或不二法，菩薩摩訶薩於此十法深信敬重一切聽聞，隨力所能審諦領受，思惟觀察，究竟通利，隨其所宜為他演說。",
    "T13n0411_009:0769c10_3": "於說法時，無嫉妬心、無慳悋心、無憍慢心、無求利心、無輕他心、無自舉心，有恭敬心、有饒益心、有大慈心、有大悲心。",
    "T13n0411_009:0769c13_4": "為聲聞乘補特伽羅說聲聞法，不為彼說獨覺乘法及大乘法。",
    "T13n0411_009:0769c14_5": "為獨覺乘補特伽羅說獨覺法，不為彼說聲聞乘法及大乘法。",
    "T13n0411_009:0769c16_6": "為於大乘補特伽羅說大乘法，不為彼說聲聞乘法、獨覺乘法。",
    "T13n0411_009:0769c17_7": "隨諸有情根器所能為說正法，非根器者終不為說。",
    "T13n0411_009:0769c18_8": "於其大乘諸有情所，終不勸修獨覺乘行、聲聞乘行。",
    "T13n0411_009:0769c20_9": "於獨覺乘諸有情所，或時勸彼修大乘行。",
    "T13n0411_009:0769c21_10": "於聲聞乘諸有情所，或時勸修獨覺乘行及大乘行。",
    "T13n0411_009:0769c22_11": "於諸如來所說正法，下至一頌乃至半句，深信敬重，終不毀謗、障蔽、隱沒。",
    "T13n0411_009:0769c24_0": "於說法師起世尊想，於聽法眾起病者想，於所說法起良藥想。",
    "T13n0411_009:0769c25_1": "斷除五欲無所希求，宣說正法。",
    "T13n0411_009:0769c26_2": "善男子！",
    "T13n0411_009:0769c26_3": "是名菩薩摩訶薩十種法施大甲冑輪。",
    "T13n0411_009:0769c27_4": "若菩薩摩訶薩成就此輪，能斷五欲，速能獲得日燈光定。",
    "T13n0411_009:0769c28_5": "超勝一切聲聞、獨覺，普為一切聲聞、獨覺、作大福田。",
    "T13n0411_009:0769c29_6": "一切聲聞、獨覺乘等，皆應供養承事守護。」",
    "T13n0411_009:0770a01_7": "爾時，世尊重顯此義而說頌曰：「智者修法施，　　隨器說三乘，　不為說餘乘，　　恐聞而謗法。",
    "T13n0411_009:0770a05_0": "　稱根器說法，　　不為非根器，　各隨其所樂，　　勸進令歡喜。",
    "T13n0411_009:0770a07_0": "　終不勸大乘，　　令修二乘行；　或時勸彼二，　　進修中上乘。",
    "T13n0411_009:0770a09_0": "　常恭敬聽法，　　深信不毀謗，　供養說法師，　　如佛世尊想。",
    "T13n0411_009:0770a11_0": "　勸聞妙法藥，　　令除煩惱病，　捨利養名譽，　　而宣說正法。",
    "T13n0411_009:0770a13_0": "「復次，善男子！",
    "T13n0411_009:0770a13_1": "菩薩摩訶薩，復有淨戒大甲冑輪。",
    "T13n0411_009:0770a14_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_009:0770a16_3": "一切聲聞、獨覺乘等，皆應供養承事守護。",
    "T13n0411_009:0770a17_4": "云何淨戒大甲冑輪？",
    "T13n0411_009:0770a18_0": "善男子！",
    "T13n0411_009:0770a18_1": "菩薩淨戒有二種相：一者、共；二者、不共。",
    "T13n0411_009:0770a19_2": "云何菩薩共淨戒輪？",
    "T13n0411_009:0770a19_3": "謂：諸在家近事近住所受律儀，或復出家及受具足別解脫戒。",
    "T13n0411_009:0770a20_4": "如是律儀別解脫戒，是名菩薩共淨戒輪，共諸聲聞、獨覺乘等。",
    "T13n0411_009:0770a22_5": "菩薩不由此淨戒輪，能除一切有情煩惱、諸惡見趣，及能解脫業障生死，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_009:0770a26_6": "云何菩薩不共淨戒大甲冑輪？",
    "T13n0411_009:0770a26_7": "謂：諸菩薩普於十方一切有情，起平等心、無擾動心、無怨恨心、護持淨戒。",
    "T13n0411_009:0770a28_8": "普於一切持戒、犯戒、布施、慳貪、慈悲、忿恚、精進、懈怠、下、中、上品諸有情所，無差別心、無差別想、護持淨戒。",
    "T13n0411_009:0770b01_9": "普於三界一切有情，無恚、無忿及諸惡行，護持淨戒。",
    "T13n0411_009:0770b03_10": "普於三有蘊、界、處中，無所分別，護持淨戒。",
    "T13n0411_009:0770b04_11": "不依欲界護持淨戒，不依色界護持淨戒，不依無色界護持淨戒。",
    "T13n0411_009:0770b05_12": "不觀諸有一切果報，護持淨戒。",
    "T13n0411_009:0770b06_13": "不依一切得與不得，護持淨戒。",
    "T13n0411_009:0770b07_14": "不依諸行，護持淨戒。",
    "T13n0411_009:0770b07_15": "是名菩薩不共淨戒大甲冑輪。",
    "T13n0411_009:0770b08_16": "善男子！",
    "T13n0411_009:0770b08_17": "若菩薩摩訶薩成此淨戒大甲冑輪，從初發心，一切五欲皆能除斷，得名菩薩摩訶薩也。",
    "T13n0411_009:0770b10_18": "超勝一切聲聞、獨覺，普為一切聲聞、獨覺、作大福田。",
    "T13n0411_009:0770b11_19": "一切聲聞、獨覺乘等，皆應供養承事守護。」",
    "T13n0411_009:0770b12_20": "爾時，世尊重顯此義而說頌曰：「住在家律儀，　　出家解脫戒，　與二乘等共，　　不名摩訶薩。",
    "T13n0411_009:0770b16_0": "　智者修空法，　　不依諸世間，　亦不依諸有，　　護持清淨戒；　離取相尸羅，　　無染無諸漏，　護持如是戒，　　名真實福田。",
    "T13n0411_009:0770b20_0": "「復次，善男子！",
    "T13n0411_009:0770b20_1": "菩薩摩訶薩，復有安忍大甲冑輪。",
    "T13n0411_009:0770b21_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_009:0770b23_3": "一切聲聞、獨覺乘等，皆應供養承事守護。",
    "T13n0411_009:0770b24_4": "云何安忍大甲冑輪？",
    "T13n0411_009:0770b25_0": "善男子！",
    "T13n0411_009:0770b25_1": "菩薩安忍有二種相：一者、世間；二者、出世間。",
    "T13n0411_009:0770b26_2": "云何菩薩世間安忍？",
    "T13n0411_009:0770b26_3": "謂：有漏忍。",
    "T13n0411_009:0770b26_4": "緣諸有情有取、有相，依諸果報、依諸福業所發起忍；依自諸色、聲、香、味、觸所發起忍。",
    "T13n0411_009:0770b28_5": "有發趣忍、無堪能忍、力羸劣忍、棄眾生忍、有誑詐忍、矯悅他忍、不為利樂諸有情忍。",
    "T13n0411_009:0770c02_0": "是名菩薩世間安忍。",
    "T13n0411_009:0770c02_1": "如是安忍共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_009:0770c05_2": "云何菩薩出世安忍大甲冑輪？",
    "T13n0411_009:0770c05_3": "謂：無漏忍。",
    "T13n0411_009:0770c06_4": "一切賢聖大法光明，普為利樂一切有情，無染著忍，永斷一切所作事業、語言、因相、文字、音聲，行依處安忍。",
    "T13n0411_009:0770c08_5": "修此忍故，能斷一切，三結、三受、三相、三世、三有、三行、三不善根、四種瀑流、四扼、四取、四種身繫。",
    "T13n0411_009:0770c10_6": "修此忍時，心意寂靜。",
    "T13n0411_009:0770c11_7": "是名菩薩出世安忍大甲冑輪。",
    "T13n0411_009:0770c12_0": "善男子！",
    "T13n0411_009:0770c12_1": "若菩薩摩訶薩成此安忍大甲冑輪，從初發心，一切五欲皆能除斷，得名菩薩摩訶薩也。",
    "T13n0411_009:0770c14_2": "超勝一切聲聞、獨覺，普為一切聲聞、獨覺、作大福田。",
    "T13n0411_009:0770c15_3": "一切聲聞、獨覺乘等，皆應供養承事守護。」",
    "T13n0411_009:0770c16_4": "爾時，世尊重顯此義而說頌曰：「安忍說二種，　　謂有相無相，　有相忍有著，　　智者不稱譽；　修忍依三行，　　依蘊界處等，　是名有漏忍，　　非摩訶薩相。",
    "T13n0411_009:0770c22_0": "　為滅四顛倒，　　修無染著忍，　寂靜三行等，　　此忍可稱譽；　能寂靜諸行，　　離一切分別，　心平等如空，　　此忍可稱譽；　諸法同一趣，　　空無相寂滅，　心無所住著，　　此忍成大利。",
    "T13n0411_009:0770c28_0": "「復次，善男子！",
    "T13n0411_009:0770c28_1": "菩薩摩訶薩，復有精進大甲冑輪。",
    "T13n0411_009:0770c29_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_009:0771a02_3": "一切聲聞、獨覺乘等，皆應供養承事守護。",
    "T13n0411_009:0771a03_4": "云何精進大甲冑輪？",
    "T13n0411_009:0771a04_5": "善男子！",
    "T13n0411_009:0771a04_6": "菩薩精進有二種相：一者、世間；二者、出世間。",
    "T13n0411_009:0771a05_7": "云何菩薩世間精進？",
    "T13n0411_009:0771a05_8": "謂：諸菩薩精進勇猛，勤修三種世福業事。",
    "T13n0411_009:0771a06_9": "何等為三？",
    "T13n0411_009:0771a07_0": "一者、施福業事；二者、戒福業事；三者、修福業事。",
    "T13n0411_009:0771a08_1": "修此即名三種精進。",
    "T13n0411_009:0771a08_2": "如是精進，緣諸眾生有漏、有取，依諸果報、依諸福業，是名菩薩世間精進。",
    "T13n0411_009:0771a10_3": "如是精進，共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_009:0771a12_4": "云何菩薩出世精進大甲冑輪？",
    "T13n0411_009:0771a13_5": "謂：諸菩薩勇猛精進，於諸眾生其心平等，除滅一切煩惱業苦。",
    "T13n0411_009:0771a15_6": "如是精進，一切賢聖共所稱譽，無漏、無取、無所依止。",
    "T13n0411_009:0771a16_7": "普於一切精進、懈怠、布施、慳貪、持戒、破戒、慈悲、忿恚、下、中、上品諸眾生所，無差別心、無差別想、勇猛精進。",
    "T13n0411_009:0771a18_8": "普於三界一切眾生，平等無二，為作事業、語言、思惟、諸行依處、無所住著，勇猛精進。",
    "T13n0411_009:0771a20_9": "普於三有蘊、界、處中無所分別，勇猛精進。",
    "T13n0411_009:0771a21_10": "不依欲界勇猛精進，不依色界勇猛精進，不依無色界勇猛精進。",
    "T13n0411_009:0771a23_11": "不觀諸有一切果報，勇猛精進。",
    "T13n0411_009:0771a23_12": "不依一切得與不得，勇猛精進。",
    "T13n0411_009:0771a24_13": "不依諸行，勇猛精進。",
    "T13n0411_009:0771a25_14": "不依三種世福業事，勇猛精進。",
    "T13n0411_009:0771a25_15": "具足出世三福業事，勇猛精進，是名菩薩出世精進大甲冑輪。",
    "T13n0411_009:0771a27_16": "善男子！",
    "T13n0411_009:0771a27_17": "若菩薩摩訶薩成此精進大甲冑輪，從初發心，一切五欲皆能除斷，得名菩薩摩訶薩也。",
    "T13n0411_009:0771a29_18": "超勝一切聲聞、獨覺，普為一切聲聞、獨覺、作大福田。",
    "T13n0411_009:0771b01_19": "一切聲聞、獨覺乘等，皆應供養承事守護。」",
    "T13n0411_009:0771b02_20": "爾時，世尊重顯此義而說頌曰：「於六根染著，　　漂愚五瀑流，　雖勇猛精進，　　智者皆厭毀；　緣眾生精進，　　有漏及有取，　非真實福田，　　不名摩訶薩。",
    "T13n0411_009:0771b08_0": "　智者勤精進，　　遠離一切著，　心無所依止，　　名真實福田。",
    "T13n0411_009:0771b10_0": "　不染著名色，　　離蘊界處等，　為眾作歸依，　　是名摩訶薩。",
    "T13n0411_009:0771b12_0": "　行世如水月，　　修精進究竟，　此輪能永斷，　　眾生煩惱縛。",
    "T13n0411_009:0771b14_0": "「復次，善男子！",
    "T13n0411_009:0771b14_1": "菩薩摩訶薩，復有靜慮大甲冑輪。",
    "T13n0411_009:0771b15_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_009:0771b17_3": "一切聲聞、獨覺乘等，皆應供養承事守護。",
    "T13n0411_009:0771b18_4": "云何靜慮大甲冑輪？",
    "T13n0411_009:0771b19_0": "善男子！",
    "T13n0411_009:0771b19_1": "菩薩靜慮有二種相：一者、世間；二者、出世間。",
    "T13n0411_009:0771b20_2": "云何菩薩世間靜慮？",
    "T13n0411_009:0771b20_3": "謂：諸菩薩依著諸蘊，修習靜慮。",
    "T13n0411_009:0771b21_4": "依著諸界，修習靜慮。",
    "T13n0411_009:0771b21_5": "依著諸處，修習靜慮。",
    "T13n0411_009:0771b22_6": "依著欲界，修習靜慮。",
    "T13n0411_009:0771b22_7": "依著色界，修習靜慮。",
    "T13n0411_009:0771b23_8": "依著無色界，修習靜慮。",
    "T13n0411_009:0771b23_9": "依著三律儀，修習靜慮。",
    "T13n0411_009:0771b24_10": "依著三解脫，修習靜慮。",
    "T13n0411_009:0771b25_11": "依著四念住，修習靜慮。",
    "T13n0411_009:0771b25_12": "依著四正斷，修習靜慮。",
    "T13n0411_009:0771b26_13": "依著四神足，修習靜慮。",
    "T13n0411_009:0771b26_14": "依著五根，修習靜慮。",
    "T13n0411_009:0771b27_15": "依著五力，修習靜慮。",
    "T13n0411_009:0771b27_16": "依著七等覺支，修習靜慮。",
    "T13n0411_009:0771b28_17": "依著八聖道支，修習靜慮。",
    "T13n0411_009:0771b29_0": "依著地界，修習靜慮。",
    "T13n0411_009:0771b29_1": "依著水界，修習靜慮。",
    "T13n0411_009:0771c01_0": "依著火界，修習靜慮。",
    "T13n0411_009:0771c01_1": "依著風界，修習靜慮。",
    "T13n0411_009:0771c02_0": "依著空界，修習靜慮。",
    "T13n0411_009:0771c02_1": "依著識界，修習靜慮。",
    "T13n0411_009:0771c03_0": "依著樂受，修習靜慮。",
    "T13n0411_009:0771c03_1": "依著苦受，修習靜慮。",
    "T13n0411_009:0771c04_0": "依著不苦不樂受，修習靜慮。",
    "T13n0411_009:0771c04_1": "依著虛空無邊處，修習靜慮。",
    "T13n0411_009:0771c05_2": "依著識無邊處，修習靜慮。",
    "T13n0411_009:0771c06_0": "依著無所有處，修習靜慮。",
    "T13n0411_009:0771c06_1": "依著非想非非想處，修習靜慮。",
    "T13n0411_009:0771c07_2": "依著此世，修習靜慮。",
    "T13n0411_009:0771c07_3": "依著他世，修習靜慮。",
    "T13n0411_009:0771c08_4": "依著小想，修習靜慮。",
    "T13n0411_009:0771c08_5": "依著大想，修習靜慮。",
    "T13n0411_009:0771c09_6": "依著無量想，修習靜慮。",
    "T13n0411_009:0771c09_7": "如是靜慮，有漏、有取、有所依著，是名菩薩世間靜慮。",
    "T13n0411_009:0771c11_8": "如是靜慮，共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_009:0771c13_9": "「云何菩薩出世靜慮？",
    "T13n0411_009:0771c14_10": "謂：諸菩薩遠離諸蘊，修習靜慮。",
    "T13n0411_009:0771c15_11": "遠離諸界，修習靜慮。",
    "T13n0411_009:0771c15_12": "遠離諸處，修習靜慮。",
    "T13n0411_009:0771c16_13": "遠離欲界，修習靜慮。",
    "T13n0411_009:0771c16_14": "遠離色界，修習靜慮。",
    "T13n0411_009:0771c17_15": "遠離無色界，修習靜慮。",
    "T13n0411_009:0771c17_16": "遠離三律儀，修習靜慮。",
    "T13n0411_009:0771c18_17": "遠離三解脫，修習靜慮。",
    "T13n0411_009:0771c18_18": "遠離四念住，修習靜慮。",
    "T13n0411_009:0771c19_19": "遠離四正斷，修習靜慮。",
    "T13n0411_009:0771c19_20": "遠離四神足，修習靜慮。",
    "T13n0411_009:0771c20_21": "遠離五根，修習靜慮。",
    "T13n0411_009:0771c20_22": "遠離五力，修習靜慮。",
    "T13n0411_009:0771c21_23": "遠離七等覺支，修習靜慮。",
    "T13n0411_009:0771c22_24": "遠離八聖道支，修習靜慮。",
    "T13n0411_009:0771c22_25": "遠離地界，修習靜慮。",
    "T13n0411_009:0771c23_26": "遠離水界，修習靜慮。",
    "T13n0411_009:0771c23_27": "遠離火界，修習靜慮。",
    "T13n0411_009:0771c24_28": "遠離風界，修習靜慮。",
    "T13n0411_009:0771c24_29": "遠離空界，修習靜慮。",
    "T13n0411_009:0771c25_30": "遠離識界，修習靜慮。",
    "T13n0411_009:0771c25_31": "遠離樂受，修習靜慮。",
    "T13n0411_009:0771c26_32": "遠離苦受，修習靜慮。",
    "T13n0411_009:0771c26_33": "遠離不苦不樂受，修習靜慮。",
    "T13n0411_009:0771c27_34": "遠離虛空無邊處，修習靜慮。",
    "T13n0411_009:0771c28_35": "遠離識無邊處，修習靜慮。",
    "T13n0411_009:0771c28_36": "遠離無所有處，修習靜慮。",
    "T13n0411_009:0771c29_37": "遠離非想非非想處，修習靜慮。",
    "T13n0411_009:0772a01_38": "遠離此世，修習靜慮。",
    "T13n0411_009:0772a01_39": "遠離他世，修習靜慮。",
    "T13n0411_009:0772a02_40": "遠離小想，修習靜慮。",
    "T13n0411_009:0772a02_41": "遠離大想，修習靜慮。",
    "T13n0411_009:0772a03_42": "遠離無量想，修習靜慮。",
    "T13n0411_009:0772a03_43": "如是靜慮能發賢聖廣大光明，無漏、無取、無所依著，是名菩薩出世靜慮大甲冑輪。",
    "T13n0411_009:0772a05_44": "善男子！",
    "T13n0411_009:0772a05_45": "若菩薩摩訶薩成此靜慮大甲冑輪，從初發心，一切五欲皆能除斷，得名菩薩摩訶薩也。",
    "T13n0411_009:0772a07_46": "超勝一切聲聞、獨覺，普為一切聲聞、獨覺、作大福田。",
    "T13n0411_009:0772a09_47": "一切聲聞、獨覺乘等，皆應供養承事守護。」",
    "T13n0411_009:0772a10_0": "爾時，世尊重顯此義而說頌曰：「為捨己重擔，　　修有所得定，　求斷自煩惱，　　非真智者相。",
    "T13n0411_009:0772a13_0": "　依器有所觀，　　求解脫修定，　取著此彼岸，　　非利樂有情。",
    "T13n0411_009:0772a15_0": "　為利樂有情，　　修定捨重擔，　滅一切煩惱，　　是真智者相。",
    "T13n0411_009:0772a17_0": "　為潤諸有情，　　修無依著定，　永斷諸有愛，　　是名大慧者。",
    "T13n0411_009:0772a19_0": "　為解諸有縛，　　令住無畏城，　修行寂止定，　　是名摩訶薩。",
    "T13n0411_009:0772a21_0": "大乘大集地藏十輪經卷第九"
}