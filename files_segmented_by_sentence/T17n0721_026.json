{
    "T17n0721_026:0148b02_0": "正法念處經卷第二十六",
    "T17n0721_026:0148b04_0": "元魏婆羅門瞿曇般若流支譯",
    "T17n0721_026:0148b05_0": "觀天品第六之五(三十三天之二)",
    "T17n0721_026:0148b06_0": "「時天帝釋告諸天曰：『以善業故生此天中，業盡則退，業果因緣而生此天。",
    "T17n0721_026:0148b07_1": "我於此天必有退沒，當自勉力以求安隱。』",
    "T17n0721_026:0148b08_2": "時諸天眾聞天帝釋說是語已，白帝釋言：『如是。",
    "T17n0721_026:0148b09_3": "天王！",
    "T17n0721_026:0148b09_4": "我等於此善業樂處，不敢復作放逸之行。』",
    "T17n0721_026:0148b10_5": "白言：『天王！",
    "T17n0721_026:0148b10_6": "以何因緣令我不退？』",
    "T17n0721_026:0148b11_7": "爾時，帝釋告諸天曰：『八方上下所生之處，無非有為，無常破壞，勿生貪著，謂可常保。",
    "T17n0721_026:0148b13_8": "不淨煩惱，後致大苦，非生樂法、非智因緣、非為正行。",
    "T17n0721_026:0148b14_9": "如是憶念，後則大苦。",
    "T17n0721_026:0148b14_10": "諸天子！",
    "T17n0721_026:0148b15_11": "汝等已曾無量世中生此天上，命盡還退，墮於地獄、餓鬼、畜生。",
    "T17n0721_026:0148b16_12": "復以善業生此天中，受自業果，受天中樂。",
    "T17n0721_026:0148b17_13": "業幻所誑，復墮地獄、餓鬼、畜生。",
    "T17n0721_026:0148b18_14": "是故，天子！",
    "T17n0721_026:0148b18_15": "不應放逸。",
    "T17n0721_026:0148b18_16": "我所說者，是恒河沙等諸佛之法，聞此法者，於生死中當得解脫。",
    "T17n0721_026:0148b20_17": "所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，如是唯有大苦聚集。",
    "T17n0721_026:0148b23_18": "無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，如是大苦聚滅。",
    "T17n0721_026:0148b27_19": "如是天中生死迴旋，如是見已，生厭離心。",
    "T17n0721_026:0148b28_20": "煩惱盡故，常不破壞，不生不老，無死無盡，是名涅槃。",
    "T17n0721_026:0148b29_21": "諸天子！",
    "T17n0721_026:0148b29_22": "若能如是，則脫生死。",
    "T17n0721_026:0148c01_23": "此生死處，無有此法，所謂無生常住、不可破壞、無盡無滅。",
    "T17n0721_026:0148c02_24": "於生死中則無此法，於生死中，唯有退沒生滅之法。』",
    "T17n0721_026:0148c04_0": "「時諸天子聞天帝釋說是法時，於過去世佛正法中修行來者，更不放逸，信佛法僧，一心清淨，種涅槃因。",
    "T17n0721_026:0148c06_1": "若有天人於過去世佛正法中不修心者，放逸亂心為愛所誑，受五欲樂。",
    "T17n0721_026:0148c08_2": "以愛誑故，具受無量生死苦惱。",
    "T17n0721_026:0148c08_3": "「時天帝釋說是法時，護世四天王如是思惟：『釋迦天王共諸天眾住在何處？』",
    "T17n0721_026:0148c10_4": "作是念時，即見天王坐於天宮，天眾圍遶，威德光明，受天快樂。",
    "T17n0721_026:0148c12_0": "時四天王即詣善法堂，至帝釋所，頭面作禮，於一面坐。",
    "T17n0721_026:0148c13_1": "坐已須臾，復從座起，於帝釋前白言：『天王！",
    "T17n0721_026:0148c14_2": "閻浮提人行十善道，順於法行，孝養父母，恭敬沙門、婆羅門、耆舊長宿。",
    "T17n0721_026:0148c15_3": "天王！",
    "T17n0721_026:0148c15_4": "願加歡喜。』",
    "T17n0721_026:0148c16_5": "時天帝釋告護世言：『我亦隨喜護世天王利益世間，令行善法，我聞歡喜。",
    "T17n0721_026:0148c17_6": "汝得善業，如是閻浮提人隨順法行。』",
    "T17n0721_026:0148c18_7": "護世天王向帝釋說：『若閻浮提人不順法行，不孝父母，不敬沙門、婆羅門、耆舊長宿，增長魔眾，減損正法。』",
    "T17n0721_026:0148c21_8": "帝釋聞之，告三十三天及四天王，速疾莊嚴。",
    "T17n0721_026:0148c22_9": "阿修羅王提羅、勇健、鉢呵娑王、非法惱亂惡龍王等，住於海下，或來戰鬪。",
    "T17n0721_026:0148c23_10": "爾時，護世四天王等，聞帝釋教，還四天處，至樂見山，莊嚴器仗，如前所說。",
    "T17n0721_026:0148c25_11": "「時天帝釋與護世天無量千眾而自圍遶，天衣天鬘以自莊嚴，將諸天女詣一切主山，猶如眾星圍遶滿月，遶須彌山，亦如日光處於眾星。",
    "T17n0721_026:0148c28_12": "如百千金山圍遶須彌，金銀、毘琉璃、青因陀珠、赤蓮華寶，以此寶樹莊嚴。",
    "T17n0721_026:0149a01_13": "天帝遊戲之處多有眾鳥出妙音聲。",
    "T17n0721_026:0149a02_14": "天蓮華池——伊羅婆那白龍象王遊戲之處，金色蓮華，琉璃為莖，與諸乳象共遊其中，如前所說。",
    "T17n0721_026:0149a04_15": "雖是畜生，亦受天樂。",
    "T17n0721_026:0149a05_0": "「時天帝釋至其象所，以手摩捫而戲弄之：『我此白象王，善能與諸阿修羅鬪，令我得勝。』",
    "T17n0721_026:0149a06_1": "說是語已，復往詣於一切主山，至無憂殿與諸天子九那由他天女而共遊戲，受五欲樂。",
    "T17n0721_026:0149a09_0": "共諸天眾，伎樂音聲遊戲之處，無量莊嚴。",
    "T17n0721_026:0149a09_1": "天眾受報，乃至愛善業盡、集樂報盡，於善法堂命終還退，或墮地獄、餓鬼、畜生。",
    "T17n0721_026:0149a11_2": "若有善業，得生人中，常受快樂，聰明智慧，同生一城或同聚落，於世間中最為上首，或為親友兄弟知識常受安樂。",
    "T17n0721_026:0149a14_3": "以餘業故。",
    "T17n0721_026:0149a14_4": "「帝釋天王閉三惡趣，觀天退沒而說偈言：「『此地諸園林，　　及諸蓮華池，　　山峯極端嚴，　　廣大多珍寶。",
    "T17n0721_026:0149a18_0": "　　蓮華諸河池，　　寶石而莊嚴，　　林樹種種花，　　眾鳥皆和集。",
    "T17n0721_026:0149a20_0": "　　金樹如意樹，　　淨如毘琉璃，　　銀寶或珊瑚，　　種種雜莊嚴。",
    "T17n0721_026:0149a22_0": "　　眾蜂出妙音，　　在於蓮華池，　　寶樓甚廣大，　　端嚴極淨妙。",
    "T17n0721_026:0149a24_0": "　　莊嚴甚奇特，　　諸天所應供，　　如是諸嚴飾，　　天人輪迴轉。",
    "T17n0721_026:0149a26_0": "　　如幻亦如泡，　　如乾闥婆城，　　五欲愛所誑，　　天樂亦如是。",
    "T17n0721_026:0149a28_0": "　　愛傷諸世間，　　流轉生死海，　　愛毒如猛火，　　滅壞諸世間。",
    "T17n0721_026:0149b01_0": "　　欲樂無厭足，　　求之而不息，　　無常火燒已，　　不知何所趣。",
    "T17n0721_026:0149b03_0": "　　眾生皆為此，　　愛毒之所誑，　　愛染覆諸天，　　不覺時所遷。",
    "T17n0721_026:0149b05_0": "　　天人阿修羅、　　地獄龍夜叉，　　一切無自在，　　念念時所遷。",
    "T17n0721_026:0149b07_0": "　　一切三界中，　　為時網所纏，　　不知無自在，　　為愛之所惑。』",
    "T17n0721_026:0149b09_0": "「如是天帝釋見天無常，有生有滅。",
    "T17n0721_026:0149b09_1": "見無常已，念第一法，以偈讚佛：「『南無婆伽婆，　　利益諸眾生，　　說愛如毒害，　　為眾廣分別。",
    "T17n0721_026:0149b13_0": "　　了知一切法，　　其智無罣礙，　　離於智所知，　　則無第三法。",
    "T17n0721_026:0149b15_0": "　　無常及苦空，　　亦無有作者，　　如來見實諦，　　為諸眾生說。』",
    "T17n0721_026:0149b17_0": "「爾時，帝釋以清淨心讚歎佛已，如印所印，還住所止，受天快樂。",
    "T17n0721_026:0149b19_0": "「復次，比丘知業果報，觀三十三天所住之地。",
    "T17n0721_026:0149b20_0": "彼以聞慧見：第二處名曰山峯。",
    "T17n0721_026:0149b20_1": "眾生何業而生彼處？",
    "T17n0721_026:0149b21_2": "彼以聞慧見：此眾生教人持戒，乃至一日一夜不殺眾生，亦不偷盜、不犯王法，不行偷盜乃至小罪亦不故犯。",
    "T17n0721_026:0149b23_3": "是人命終生於第二山峯之處，其地柔軟，須彌山峯種種雜業光明莊嚴。",
    "T17n0721_026:0149b25_4": "於此地中觀見一切須彌山根，金銀琉璃雜寶莊嚴，無量天鬘衣服莊嚴其地，妙色如融金聚，毘琉璃林莊嚴山地，與諸天女遊戲其中。",
    "T17n0721_026:0149b28_5": "復往詣於飲食之河：一名天善味河；二名大駛流河；三名流行河；四名大流河；五名曲流河；六名濬鬘河；七名千流河；八名如意河。",
    "T17n0721_026:0149c02_6": "飲此河流，離於醉亂。",
    "T17n0721_026:0149c02_7": "一切諸飲從河而流，種種眾味，種種諸色。",
    "T17n0721_026:0149c03_8": "或有乳色，或赤寶色、青寶王色、毘琉璃色，或黃金色或有雜色，妙香流出，湛然常滿。",
    "T17n0721_026:0149c05_9": "復有天食，皆有種種色香味具，味如石蜜香潔白淨，如意之味隨天所念，有種種味。",
    "T17n0721_026:0149c07_10": "種種園林香花莊嚴，種種色鳥以為嚴飾，與諸天女遊戲其中，種種伎樂歌舞戲笑，甚可愛樂。",
    "T17n0721_026:0149c09_11": "多有諸林，謂娑羅林、大娑羅林、如意樹林、常華香林、如意風林，觸身悅樂，金枝莊嚴，鈴網彌覆，百千眾鳥出妙音聲，受五欲樂，共相娛樂。",
    "T17n0721_026:0149c13_12": "無有病惱，離於飢渴，身無疲極，無所營作，如心所念，遊戲園林蓮華池中見諸妙色，五欲娛樂。",
    "T17n0721_026:0149c15_13": "住山峯天，其身光明，如意大小，神通自在，隨意所念皆悉即得，得已不壞，無能奪者。",
    "T17n0721_026:0149c17_14": "如是住峯，一切天眾受自業樂，乃至愛善業本所持戒——不殺、不盜，善業既盡，命終還退，隨業流轉，墮於地獄、餓鬼、畜生。",
    "T17n0721_026:0149c19_15": "若生人中，住於山谷，大富饒財，端正第一，園林欝茂，寒暑調適。",
    "T17n0721_026:0149c21_16": "以餘業故。",
    "T17n0721_026:0149c22_0": "「復次，比丘知業果報，觀三十三天第三地處。",
    "T17n0721_026:0149c23_0": "彼以聞慧見：有地處名曰山頂。",
    "T17n0721_026:0149c23_1": "眾生何業生於彼處？",
    "T17n0721_026:0149c24_2": "彼以聞慧見：有眾生持二種戒；見諸眾生被縛幽閉，解之令脫；行於曠路，為飢所逼，不盜他人甘蔗果菜；雖有勢力，不奪他人漿水飲食。",
    "T17n0721_026:0149c27_3": "以其不殺、放眾生故，是人命終生三十三天山頂之處，受無量樂。",
    "T17n0721_026:0149c28_4": "無量河水，所謂欲流洄澓，悕欲為岸，歡喜之人憶念濤波。",
    "T17n0721_026:0150a01_0": "於此河中多有眾鳥色香愛味，諸有蛟龍無量欲著，曲戾流行，水沫為栰，嫉妬園林，無量境界以為山谷。",
    "T17n0721_026:0150a03_1": "如是愛河，諸天沒溺，無能渡者。",
    "T17n0721_026:0150a04_2": "無始輪轉，不得彼岸，流注不絕，習為甚深，行於三道，瀑流波注，遍於欲界、色界、無色界，生老病死憂悲苦惱為大勢力。",
    "T17n0721_026:0150a06_3": "如是愛河，諸世間人亦不能渡。",
    "T17n0721_026:0150a07_4": "山頂諸天，愛河常流，與諸天女遊戲其中，受五欲樂。",
    "T17n0721_026:0150a08_5": "有六園林。",
    "T17n0721_026:0150a09_6": "何等為六？",
    "T17n0721_026:0150a09_7": "一名常歡喜；二名常遊戲；三名白雲聚；四名普樂林；五名如月林；六名恒河林。",
    "T17n0721_026:0150a11_8": "如是等林，嚴飾山頂，遊戲其中，受無量樂。",
    "T17n0721_026:0150a12_9": "復向飲河，所謂質多羅河、手觸之河、無厭足河、雜色水河。",
    "T17n0721_026:0150a13_10": "其河兩岸，金銀頗梨以為林樹，華果具足，甚可愛樂。",
    "T17n0721_026:0150a14_11": "以善業故，其地諸天種種河林，飲食香潔，從河而流，千萬天眾遊戲娛樂。",
    "T17n0721_026:0150a16_12": "所服天衣無有經緯，身具光明，無有骨肉，亦無津污，口意無惓，常懷歡喜，行步庠序，歌舞戲笑。",
    "T17n0721_026:0150a18_13": "乃至愛善業盡，身口意業、清涼業盡，第一樂報決定業盡，從天還退，墮於地獄、餓鬼、畜生。",
    "T17n0721_026:0150a20_14": "若生人中，常受安樂，巨富饒財，樂修智慧，遊戲歌舞，所生國土多處高原。",
    "T17n0721_026:0150a22_15": "以餘業故。",
    "T17n0721_026:0150a23_0": "「復次，比丘知業果報，觀三十三天所住之地。",
    "T17n0721_026:0150a24_0": "彼以聞慧見：第四地名善見城。",
    "T17n0721_026:0150a24_1": "眾生何業生於彼處？",
    "T17n0721_026:0150a25_2": "彼以聞慧見：有眾生修行持戒，救於溺人，令脫水難，或將被戮，救贖令脫，或以自身投深水中，救彼溺人。",
    "T17n0721_026:0150a27_3": "若有惡人，教令偷盜，不從他教，不行偷盜，乃至行於曠野，飢渴所逼，尚不盜人粮食果食。",
    "T17n0721_026:0150a29_4": "尊敬於戒，於微細戒心生畏懼，不敢毀犯。",
    "T17n0721_026:0150b01_5": "是人命終生善見城。",
    "T17n0721_026:0150b02_0": "其城縱廣十千由旬，十千階道，閻浮檀金以為其地，十千大殿，毘琉璃寶或閻浮檀金，或有白銀因陀青寶及餘七寶間錯莊嚴，於諸街巷多有樓閣寶殿莊嚴，光明晃耀。",
    "T17n0721_026:0150b05_1": "若以日光喻彼天宮，如日中燈。",
    "T17n0721_026:0150b06_2": "其城四面，毘琉璃寶以為園林，周匝莊嚴，真珠羅網遍覆其上。",
    "T17n0721_026:0150b08_3": "復有金樹銀網彌覆，復有銀樹金網彌覆。",
    "T17n0721_026:0150b09_4": "有七寶樹為遊戲處。",
    "T17n0721_026:0150b09_5": "如意之樹，隨天所念，從此樹生因陀青寶。",
    "T17n0721_026:0150b10_6": "大青寶林，金色眾鳥出妙音聲。",
    "T17n0721_026:0150b11_7": "金林之中銀色眾鳥，青寶林中赤寶華鳥，赤寶林中雜色眾鳥。",
    "T17n0721_026:0150b12_8": "如是園林，眾鳥妙音以為莊嚴。",
    "T17n0721_026:0150b13_9": "善見大城街巷阡陌，一切皆以真金宮殿，白銀為柱，毘琉璃樹以為莊嚴。",
    "T17n0721_026:0150b15_10": "復有金殿毘琉璃柱，復有金殿金樹莊嚴。",
    "T17n0721_026:0150b16_11": "雜寶宮殿莊嚴階道，金色眾鳥出妙音聲，周遍莊嚴善見大城，不可稱說。",
    "T17n0721_026:0150b17_12": "有四大林以為嚴飾：一名雲鬘林；二名大樹林；三名光明音林；四名樂見林。",
    "T17n0721_026:0150b19_13": "一一園林縱廣二千五百由旬。",
    "T17n0721_026:0150b20_14": "一一林中有一萬河，皆以金華彌覆水上。",
    "T17n0721_026:0150b21_15": "兩岸嚴飾，甚可愛樂，金銀頗梨、青寶王樹以為莊嚴。",
    "T17n0721_026:0150b22_16": "於此林中多有眾蜂，白銀為身，毘琉璃寶以為兩翅。",
    "T17n0721_026:0150b23_17": "其音美妙，勝於笙笛絲竹之音過十六倍。",
    "T17n0721_026:0150b24_18": "毘琉璃樹黃金為果，香美柔軟味勝石蜜，其果香氣滿一由旬，鳥聞香氣百倍受樂。",
    "T17n0721_026:0150b26_19": "金樹銀果香美上味。",
    "T17n0721_026:0150b27_20": "毘琉璃樹，黃金為葉，雜寶色果。",
    "T17n0721_026:0150b28_21": "如是種種無量林樹，莊嚴圍繞善見大城，隨其憶念，種種善業皆悉成就，得種種報。",
    "T17n0721_026:0150c01_22": "如其種子，受如業報，住善見城受無量樂。",
    "T17n0721_026:0150c02_23": "此城如是，眾所樂見，故名善見。",
    "T17n0721_026:0150c02_24": "其林種種赤寶莊嚴，珊瑚車璩種種鈴網彌覆園林遊戲之處。",
    "T17n0721_026:0150c04_25": "善見諸天住在其中，其城宮殿華鬘寶幢。",
    "T17n0721_026:0150c05_26": "無量百千億寶幢幡蓋，微風吹動出於種種微妙樂音。",
    "T17n0721_026:0150c06_27": "多諸天子天女眷屬圍遶，住於須彌山頂善見城中。",
    "T17n0721_026:0150c07_28": "善業莊嚴，受勝報者三十六億，帝釋天王之所識知，有大神通，光明威德，心常歡喜。",
    "T17n0721_026:0150c09_29": "「無量百千天子天女出天王城，詣林遊戲，乘於無量百千億殿，種種幢幡百千億種以為莊嚴。",
    "T17n0721_026:0150c11_30": "其殿種種色相莊嚴，因陀青寶以為箱輿，赤蓮華寶以為殿輪。",
    "T17n0721_026:0150c13_31": "有乘寶殿紫磨金地，毘琉璃道，車璩為繩以界道側，寶鈴莊嚴。",
    "T17n0721_026:0150c14_32": "復有天子乘眾寶殿，有乘寶宮，車璩為底，真珠羅網以覆其上，珊瑚為壁，白銀為柱。",
    "T17n0721_026:0150c16_33": "復有天子乘於金殿，真珠為壁，赤寶為底，白銀為柱，珊瑚莊嚴。",
    "T17n0721_026:0150c17_34": "一一莊嚴出千光明，百千諸殿不可稱說。",
    "T17n0721_026:0150c18_35": "天眾圍遶，無量百千種種莊嚴。",
    "T17n0721_026:0150c19_36": "天子乘之，往詣園林。",
    "T17n0721_026:0150c20_37": "毘琉璃幢或赤覆幢，或紫金幢或赤蓮寶幢，無量種色寶幢眾幡遍於虛空，歡喜遊戲，往詣四林。",
    "T17n0721_026:0150c22_38": "無量伎樂，百千億聲，種種妙音皆悉具足，聞者愛樂。",
    "T17n0721_026:0150c23_39": "如業所得，上中下報，歡喜受樂。",
    "T17n0721_026:0150c24_40": "往詣大林。",
    "T17n0721_026:0150c24_41": "一一天子與天女眾，或百或千乃至百千，歌舞戲笑。",
    "T17n0721_026:0150c25_42": "乾闥婆音伎樂具足，往詣大林受五欲樂。",
    "T17n0721_026:0150c26_43": "一一天女各與天子娛樂受樂，如意縱逸，往詣種種遊戲之處，或行空中如青雲氣，毘琉璃色。",
    "T17n0721_026:0150c29_0": "如是天眾處於虛空，以種種衣莊嚴其身，種種嚴飾，美音愛語，往詣大林。",
    "T17n0721_026:0151a01_1": "或有天眾行於金道，無量百千寶殿輪輞輾諸金地，金塵滿空，令空陰翳而無染污。",
    "T17n0721_026:0151a03_2": "「若諸天子命欲終時，塵則著身。",
    "T17n0721_026:0151a04_3": "有諸天子曾見餘天有如是相，不久退沒，受大苦惱，生慈悲心而說頌曰：「『諸天行此道，　　或百或千還，　　為於時節火，　　而燒境界薪。",
    "T17n0721_026:0151a09_0": "　　見他病死相，　　而自不覺知，　　衰相既至已，　　乃知自苦惱。",
    "T17n0721_026:0151a11_0": "　　放逸自濁心，　　常樂於境界，　　不覺死隨逐，　　常不離眾生。",
    "T17n0721_026:0151a13_0": "　　受樂遊戲人，　　樂行於放逸，　　死軍將欲至，　　破壞如毒害。",
    "T17n0721_026:0151a15_0": "　　非是呪藥力，　　非天阿修羅，　　自業之所縛，　　世所不能救。",
    "T17n0721_026:0151a17_0": "　　塵垢覆身面，　　而猶不自覺，　　死信既來至，　　不久必終沒。",
    "T17n0721_026:0151a19_0": "　　眾生常貪欲，　　渴愛無厭足，　　死賊忽已至，　　著樂不覺知。",
    "T17n0721_026:0151a21_0": "　　汝已死相現，　　為死之所牽，　　須臾必退沒，　　退時受苦惱。",
    "T17n0721_026:0151a23_0": "　　此山頂眾生，　　園林莊嚴處，　　業縛不自在，　　受於自業報。",
    "T17n0721_026:0151a25_0": "　　遊戲放逸行，　　受樂無厭足，　　癡人愛增長，　　退沒不自在。",
    "T17n0721_026:0151a27_0": "　　有煙必有火，　　其相法如是，　　如是退沒相，　　必當歸死苦。』",
    "T17n0721_026:0151a29_0": "「如是天子見是相已，放逸心息，修本善根，呵責自心及餘天子。",
    "T17n0721_026:0151b01_1": "如是說時，有諸天子乘種種殿，寶網彌覆，懸眾寶鈴，無量莊嚴，以自校飾，見者愛樂。",
    "T17n0721_026:0151b03_2": "天鬘天衣以為莊嚴如融金聚，百千萬眾遍須彌頂。",
    "T17n0721_026:0151b04_3": "是時天子見天眾來，或乘金殿或在地行，或乘鵝殿，有與天女歌舞戲笑向遊戲林。",
    "T17n0721_026:0151b06_4": "天蓮華樹，河泉池流，華果茂盛，種種雜寶以為莊嚴，一切園林甚可愛樂。",
    "T17n0721_026:0151b08_5": "善見諸天既至園林，即皆下殿，往詣金樹。",
    "T17n0721_026:0151b09_6": "其樹鮮榮曜若日光，空行天眾從空而下，詣遊戲處。",
    "T17n0721_026:0151b10_7": "一切天眾皆悉雲集，鼓樂絃歌，遊戲受樂，無有嫉妬，歌舞戲笑，五欲自娛，莊嚴樂音，與諸天女行於飲食河岸之間，向琉璃林。",
    "T17n0721_026:0151b13_8": "其琉璃林以真金果以為莊嚴，香色具足，味如蜜酒，與諸端正妙色天女，飲摩偷果，久受天樂。",
    "T17n0721_026:0151b15_9": "如是天眾歌舞戲笑，以受快樂。",
    "T17n0721_026:0151b16_10": "餘天聞已，往帝釋所，合掌頂禮，白言：『天王！",
    "T17n0721_026:0151b17_11": "善見城中一切天眾皆詣園林遊戲之處。",
    "T17n0721_026:0151b18_12": "天王當知！』",
    "T17n0721_026:0151b18_13": "帝釋聞已，勅：『諸天眾速疾嚴飾，我欲往詣善見諸天遊戲之處。』",
    "T17n0721_026:0151b19_14": "善法堂上一切天眾聞天王勅，乘種種殿——若乘金殿毘琉璃幢；毘琉璃殿真金為幢；七寶雜幡以為莊嚴；金色鳥殿出眾妙音；或有馬殿，其行速疾；或有金鵝，毘琉璃足，赤蓮華寶以為兩翅——天子乘之，隨天帝釋向善見大城遊戲之處。",
    "T17n0721_026:0151b25_15": "復有天子乘孔雀鳥，七寶為身。",
    "T17n0721_026:0151b25_16": "是孔雀鳥於閻浮提中，勝餘一切眾鳥之色，何況天中善業莊嚴，形相色貌無以為比。",
    "T17n0721_026:0151b27_17": "乘此孔雀詣遊戲處，種種樂音歌舞戲笑，詣善見天，遊戲受樂。",
    "T17n0721_026:0151b29_18": "時天帝釋乘於千輻四輪之殿，其殿莊嚴，七寶所成。",
    "T17n0721_026:0151c01_19": "何等為七？",
    "T17n0721_026:0151c01_20": "一者青寶王；二者赤蓮華寶；三者車璩寶；四者清淨毘琉璃寶；五者珊瑚金剛；六者頗梨；七者真金。",
    "T17n0721_026:0151c03_21": "如是七寶雜色莊嚴，駕以千鵝，身七寶色，種種形相，音聲美妙勝諸天女歌頌之音，帝釋乘之。",
    "T17n0721_026:0151c06_22": "有五百幡，金銀毘琉璃以為寶幢，青黃赤白紫色雜成莊嚴其殿，帝釋乘之。",
    "T17n0721_026:0151c07_23": "無量天女歌頌妙音在前歌舞，或遊虛空或行於地，隨意自在，無所障礙，受五欲樂，伎樂自娛，向善見天遊戲之處。",
    "T17n0721_026:0151c10_24": "餘天見之，執種種華，毘琉璃莖，往帝釋所。",
    "T17n0721_026:0151c11_25": "「善見天眾見帝釋來，皆捨遊戲，往迎帝釋。",
    "T17n0721_026:0151c12_26": "帝釋告言：『汝等今應遊戲水中。』",
    "T17n0721_026:0151c13_27": "善法天眾聞帝釋勅，頂受其教，即入池水取蓮華葉，向善見天馳速而走。",
    "T17n0721_026:0151c14_28": "善見天眾亦執蓮華，走向善法天眾，遊戲喜笑。",
    "T17n0721_026:0151c15_29": "時天帝釋住在空中，觀諸天眾遊戲水鬪，久時遊戲猶不厭足。",
    "T17n0721_026:0151c17_30": "復以蓮華而共鬪戲，或以金華、毘琉璃華種種色莖共相打擲，久於此處，以蓮華相打以為戲笑。",
    "T17n0721_026:0151c19_31": "復詣果林取諸軟菓遙相打擲。",
    "T17n0721_026:0151c20_32": "果戲鬪已，復往酒林，食摩偷飲，以善業故而不醉亂。",
    "T17n0721_026:0151c21_33": "時天帝釋從殿而下，入於林中，時諸天子見帝釋來，皆大歡喜，供養帝釋。",
    "T17n0721_026:0151c23_34": "諸天子等，合掌白言：『我得善命，得善果報，得值天王利益我等，過於父母。』",
    "T17n0721_026:0151c25_0": "如是天眾既供養已，時天帝釋告諸天子：『汝等皆悉如我之子，如兄如弟。』",
    "T17n0721_026:0151c26_1": "相慰勞已，入放逸地，於園林中遊戲受樂，河流泉水蓮華池中，種種眾鳥出妙音聲以為莊嚴。",
    "T17n0721_026:0151c28_2": "以諸金華莊嚴其地。",
    "T17n0721_026:0151c29_3": "其地細妙柔軟平正。",
    "T17n0721_026:0151c29_4": "其諸樹林，金毘琉璃、頗梨諸樹莊嚴其地。",
    "T17n0721_026:0152a01_5": "河泉流水出眾飲食，皆悉具足。",
    "T17n0721_026:0152a02_6": "曼陀羅華、居賒耶舍大蓮華等，以為莊嚴。",
    "T17n0721_026:0152a03_7": "天子天女遊戲歌舞於山谷中，歡娛受樂。",
    "T17n0721_026:0152a04_8": "五樂之音、天女歌音，受五欲樂。",
    "T17n0721_026:0152a05_9": "善見城中諸天子等，善法堂中諸天子等，皆共遊戲於園林中，於人中數經無量時遊戲受樂，還向本宮其道種種遊戲之處，戲笑受樂。",
    "T17n0721_026:0152a08_10": "種種莊嚴，還於本宮。",
    "T17n0721_026:0152a08_11": "善見城中所住諸天受於天樂，乃至愛善業盡，從天命終，隨其本業墮於地獄、餓鬼、畜生。",
    "T17n0721_026:0152a10_12": "若有善業，得生人中，常受安樂，多聞知見，常愛音樂歌舞戲笑，愛於節會，多饒資生，不遭疫病，離於憂惱。",
    "T17n0721_026:0152a13_13": "以餘業故。",
    "T17n0721_026:0152a14_0": "「復次，比丘知業果報，觀三十三天所住之地。",
    "T17n0721_026:0152a15_0": "彼以聞慧見：第五地名鉢私他。",
    "T17n0721_026:0152a15_1": "眾生何業生於彼處？",
    "T17n0721_026:0152a16_2": "彼以聞慧見：持戒人貧窮乞索財物飯食，見大貧人，分餐惠施，減妻子分而施貧窮。",
    "T17n0721_026:0152a18_3": "盲冥孤獨、困病之人善信修集，見他犯姦，為官所執從右門出，執事魁膾欲斷其命，怖畏目冥，救令得脫。",
    "T17n0721_026:0152a20_4": "是人命終生三十三天鉢私他地。",
    "T17n0721_026:0152a21_5": "生此天已，以善業故，其身光明皆悉普照，猶如日光。",
    "T17n0721_026:0152a22_6": "其光色相，無量光明，青黃赤白、紫綠諸光遍照諸天，十倍增勝。",
    "T17n0721_026:0152a24_7": "如閻浮提眾星宿之中月光第一，此地天子，其身光明亦復如是。",
    "T17n0721_026:0152a25_8": "眾色具足，餘天比之，猶如螢火。",
    "T17n0721_026:0152a26_9": "諸天女等見此天子，皆走往趣。",
    "T17n0721_026:0152a27_0": "天子既生，莊嚴之具亦皆隨生，於其頂上，大青寶王以為寶冠，其光普照滿一由旬。",
    "T17n0721_026:0152a28_1": "餘大珠寶，見此珠光，皆滅不現，猶如日出，螢火失光。",
    "T17n0721_026:0152b01_2": "自然七寶以為花冠，其光普照滿百由旬，一切光明以為莊嚴，青黃赤白紫綠諸光於其身上自然而有。",
    "T17n0721_026:0152b03_3": "珠寶瓔珞七寶光明，其光普照一百由旬。",
    "T17n0721_026:0152b04_4": "身服瓔珞，七寶所成，其光能照一百由旬。",
    "T17n0721_026:0152b05_5": "以金剛綖以為帶繓，垂於胸前，所著腰帶如天虹色，脚著種種雜色履屣，其光明曜猶如電光，行不疲極。",
    "T17n0721_026:0152b07_6": "若念行空，隨其所向，以屣力故，能有所至，終不疲惓。",
    "T17n0721_026:0152b09_7": "所著衣服無有經緯，種種眾寶光明照曜，殊勝可愛。",
    "T17n0721_026:0152b10_8": "天子生已，即自思惟：『我以何業來生此中？』",
    "T17n0721_026:0152b11_9": "適生此念，自見往世於閻浮提善不善處，從彼命終來生此天。",
    "T17n0721_026:0152b12_10": "若閻浮提中修行善業，此中成熟。",
    "T17n0721_026:0152b13_11": "『我作善業故來生此。",
    "T17n0721_026:0152b13_12": "以因緣生，非無因生。』",
    "T17n0721_026:0152b14_13": "於須臾頃，諸天女眾，少壯妙色光明具足，悉來親近初生天子。",
    "T17n0721_026:0152b15_14": "諸天女等莊嚴之具所出音聲如五樂音，其香普熏滿二由旬，其華勝於一切諸華。",
    "T17n0721_026:0152b17_15": "妙色光顏，天服莊嚴，功德所生，天善業故；譬如日出，眾華開敷。",
    "T17n0721_026:0152b19_16": "天子既生，天女色敷至天子所，種種遊戲娛樂天子，抱持天子詣林遊戲，種種伎樂歌舞戲笑，瞻仰天子，共詣林中。",
    "T17n0721_026:0152b22_17": "其林名曰蓮華化生，若諸天子入林戲時，一一足下悉生蓮華以承其足，毘琉璃莖，金剛為鬚，真金為葉，其臺柔軟，眾蜂莊嚴。",
    "T17n0721_026:0152b24_18": "隨其舉足欲下足時，蓮華即生以承其足。",
    "T17n0721_026:0152b25_19": "從此花林入摩偷林，其林金樹流出香飲，勝葡萄酒，色香味具，諸天飲之無有醉亂，天女飲之。",
    "T17n0721_026:0152b28_20": "復往詣於遮都羅林，其林三眾不可譬喻：一者鳥音；二者蜂音；三者天女歌頌之音。",
    "T17n0721_026:0152b29_21": "彼諸天子三眾林中，一一遊處、一一華池、種種鳥音聞之悅樂，不知厭足。",
    "T17n0721_026:0152c02_22": "愛火所燒，乃至愛善業盡，從天命終，業所繫縛，墮於地獄、餓鬼、畜生。",
    "T17n0721_026:0152c04_23": "若生人中，妙色端正，生大種姓，功德具足，富樂自在，隨心遊戲，無病安隱，壽命長遠，生值善世或值中國，不生邊地，或為大王或為大臣，多饒財寶為大商主。",
    "T17n0721_026:0152c07_24": "以餘業故。",
    "T17n0721_026:0152c09_0": "「復次，比丘知業果報，觀三十三天所住之處。",
    "T17n0721_026:0152c10_1": "彼以聞慧見：第六處名曰俱吒。",
    "T17n0721_026:0152c10_2": "眾生何業而生彼處？",
    "T17n0721_026:0152c11_3": "彼聞知見：若有眾生獲執賊人，不加罰戮、不令苦惱，或他捉賊，令其得脫。",
    "T17n0721_026:0152c12_4": "以潤益心利益眾生。",
    "T17n0721_026:0152c13_5": "供養父母，奉施病藥，隨心所須，不盜父母所有資財，悅意軟語，利益少言。",
    "T17n0721_026:0152c15_6": "常以香華供養禮拜念佛功德。",
    "T17n0721_026:0152c15_7": "恭敬師長，禮拜問訊，和言軟善。",
    "T17n0721_026:0152c16_8": "見惡知識而不親近，不樂其行。",
    "T17n0721_026:0152c17_9": "不善惡人、不正行人，世間所賤，不共同行，不與同住。",
    "T17n0721_026:0152c18_10": "親近宿老，遵奉祇敬。",
    "T17n0721_026:0152c19_11": "受佛禁戒，智慧具足，真心持戒，不惱壞他。",
    "T17n0721_026:0152c20_12": "眾人所愛，善言讚嘆。",
    "T17n0721_026:0152c20_13": "軟語供養奴婢僮客，不橫加怖。",
    "T17n0721_026:0152c21_14": "飲食知足，不飲餘食。",
    "T17n0721_026:0152c21_15": "不惱眾生，不喜瞋恚，不與下賤屠兒魁膾販賣貿易，賣買質直。",
    "T17n0721_026:0152c23_16": "不誑眾生，不入酒肆，不為女人之所輕易，不壞威儀進止庠序。",
    "T17n0721_026:0152c24_17": "言則奉行。",
    "T17n0721_026:0152c25_0": "不求他人好惡長短。",
    "T17n0721_026:0152c25_1": "心不懷恨，不說毀呰亦不言智。",
    "T17n0721_026:0152c26_2": "見他田植，不生嫉妬。",
    "T17n0721_026:0152c26_3": "租稅依法，不欺王者。",
    "T17n0721_026:0152c27_4": "不盜他田溉灌之水。",
    "T17n0721_026:0152c27_5": "若晝、若夜，不取他果。",
    "T17n0721_026:0152c28_6": "一切眾惡悉捨不為，或一一止，或復下止。",
    "T17n0721_026:0152c29_7": "云何下止？",
    "T17n0721_026:0152c29_8": "遍作諸業是名下止。",
    "T17n0721_026:0152c29_9": "云何中止？",
    "T17n0721_026:0153a01_10": "作已懺悔，毀呰不作，是名中止。",
    "T17n0721_026:0153a01_11": "云何上止？",
    "T17n0721_026:0153a02_12": "不作遍業，不教他人，勸他令捨，不生隨喜，捨離惡人中下之業。",
    "T17n0721_026:0153a03_13": "如是三人得三種果，謂上中下。",
    "T17n0721_026:0153a04_14": "如是行善、捨惡業人，身壞命終生俱吒天。",
    "T17n0721_026:0153a05_15": "既生天已，身無骨皮，離於污垢，受樂成就不可稱說。",
    "T17n0721_026:0153a06_16": "譬如轉輪聖王，七寶千子、王四天下，所受之樂比此天樂如活地獄。",
    "T17n0721_026:0153a07_17": "其天住處縱廣三千由旬，七寶天樹、河池莊嚴於彼天中，名曰行林。",
    "T17n0721_026:0153a09_18": "其林金樹，隨天憶念，悉從樹生。",
    "T17n0721_026:0153a10_19": "隨天所至，常與天俱，如轉輪王七寶，隨王心念常與王俱。",
    "T17n0721_026:0153a11_20": "此天園林亦復如是，若天念住，林即住地。",
    "T17n0721_026:0153a12_21": "譬如飛鳥翱翔於空，住則依地，此天園林亦復如是。",
    "T17n0721_026:0153a13_22": "此俱吒天一勢力也。",
    "T17n0721_026:0153a14_23": "以善業故，復有勢力。",
    "T17n0721_026:0153a14_24": "以善業故，隨其行處，眾妙音鳥常與天俱，是俱吒天二勢力也。",
    "T17n0721_026:0153a16_0": "復有善業隨其行處，諸蓮華池、眾蜂妙音、鵝鴨鴛鴦以為莊嚴，是俱吒天三勢力也。",
    "T17n0721_026:0153a17_1": "復有善業，著天華鬘，行於空中自然而有千葉蓮華，毘琉璃莖，諸天女等，坐其華臺與共遊戲，是俱吒天四勢力也。",
    "T17n0721_026:0153a20_2": "復有善業，隨天所至行於空中，天諸寶器盛滿天飲自然在手，共諸天女次第飲之，歌舞戲笑如意能行，是俱吒天五勢力也。",
    "T17n0721_026:0153a23_3": "復有業力，隨其所念一切成就。",
    "T17n0721_026:0153a24_4": "若有憶念，欲行異方，能越山峯，園林華果皆悉具足，行於空中與諸天女作天伎樂，隨意所至。",
    "T17n0721_026:0153a26_5": "善法堂天、善見城天見此天眾，昇此高殿，下觀山谷，生大歡喜，如天使者觀閻浮提。",
    "T17n0721_026:0153a28_6": "善法堂天、善見城天見此天眾共相謂言：『此俱吒天如念能行，能踰我等，處處無礙。』",
    "T17n0721_026:0153b01_7": "是俱吒天六勢力也。",
    "T17n0721_026:0153b01_8": "「釋迦天王與其后坐百千葉蓮華臺上，乘空而遊，善業所化。",
    "T17n0721_026:0153b03_0": "一一華葉有五天女，天鬘莊嚴坐於華葉如融金聚，作天伎樂瞻仰帝釋，端正殊妙，與天帝釋詣俱吒天。",
    "T17n0721_026:0153b05_1": "時彼天眾見帝釋來，皆大歡喜出迎帝釋，頭面敬禮，美言讚歎，圍遶帝釋四面而住。",
    "T17n0721_026:0153b07_2": "或在山峯或遊戲處，或在山頂，或在園林或蓮華池，共帝釋住。",
    "T17n0721_026:0153b08_3": "俱吒天眾與天帝釋久時遊戲，還歸本宮，釋迦天王還善法堂。",
    "T17n0721_026:0153b10_4": "此天所受五欲之樂，上妙色聲香味觸等，乃至愛善業盡，隨業流轉，墮於地獄、餓鬼、畜生。",
    "T17n0721_026:0153b12_5": "若生人間，第一安樂，不遭病苦，或居大洲不畏怨敵，或為大王或為大臣，常受安樂。",
    "T17n0721_026:0153b14_6": "以餘業故。",
    "T17n0721_026:0153b15_0": "正法念處經卷第二十六"
}