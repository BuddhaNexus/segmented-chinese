{
    "T22n1428_038:0837c15_0": "四分律卷第三十八(三分之二)",
    "T22n1428_038:0837c17_0": "姚秦罽賓三藏佛陀耶舍",
    "T22n1428_038:0837c18_0": "共竺佛念等譯",
    "T22n1428_038:0837c19_0": "自恣揵度之二",
    "T22n1428_038:0837c20_0": "爾時自恣日，有異住處，有一比丘住，彼自念言：「世尊有教，和合一處共自恣。",
    "T22n1428_038:0837c21_1": "我當云何？」",
    "T22n1428_038:0837c22_2": "即白諸比丘。",
    "T22n1428_038:0837c22_3": "諸比丘白佛，佛言：「自恣日於異處有一比丘住，彼應往說戒處，掃灑、敷座具、具盛水器、具洗脚器、然燈、具舍羅，為客比丘。",
    "T22n1428_038:0837c25_4": "若客比丘來五人、若過五人，應作白羯磨差受自恣人。",
    "T22n1428_038:0837c26_5": "若有四人更互為自恣言：『今日眾僧自恣，我某甲比丘亦自恣清淨。』",
    "T22n1428_038:0837c28_6": "第二、第三亦如是說。",
    "T22n1428_038:0837c28_7": "若有三人、二人亦如是自恣。",
    "T22n1428_038:0837c29_8": "若一人，心念口言自恣：『今日眾僧自恣，我某甲比丘自恣清淨。』",
    "T22n1428_038:0838a01_9": "第二、第三亦如是說。",
    "T22n1428_038:0838a02_10": "若有五人，一人受欲，不得白差受自恣人。",
    "T22n1428_038:0838a03_11": "若有四人，不得受第五人欲更互自恣。",
    "T22n1428_038:0838a04_12": "若有三人，不得受第四人欲更互自恣。",
    "T22n1428_038:0838a05_13": "若有二人，不得受第三人欲更互自恣。",
    "T22n1428_038:0838a06_14": "若有一人，不得受第二人欲心念自恣。」",
    "T22n1428_038:0838a07_15": "爾時自恣日，眾僧集聚欲自恣。",
    "T22n1428_038:0838a08_16": "佛告諸比丘：「寂靜今日眾僧自恣。」",
    "T22n1428_038:0838a08_17": "餘比丘白佛言：「有病比丘不來。」",
    "T22n1428_038:0838a09_18": "佛言：「聽與自恣，聽囑授自恣。",
    "T22n1428_038:0838a10_19": "應如是與病人言：『與汝自恣。』",
    "T22n1428_038:0838a11_20": "若言：『我語汝自恣。』",
    "T22n1428_038:0838a11_21": "若言：『為我說自恣。』",
    "T22n1428_038:0838a12_0": "若動身與自恣、若廣說自恣，如是名為與自恣。",
    "T22n1428_038:0838a13_1": "若不動身、若不口言，不成與自恣，應更與自恣。",
    "T22n1428_038:0838a14_2": "囑授比丘若到病人所，便命過、若出界去、若休道、若至外道所住處、若入破僧伴黨、若至戒場上、若明相出、若自言犯邊罪、若犯比丘尼、若賊心入道、若從外道中還、若黃門、若殺父母、若殺阿羅漢、若破僧、若惡心出佛身血、若是非人、若是畜生、若二根人、若為他所舉、若滅擯、若應與滅擯者，若與如是人等，不成囑授自恣，應更與餘人。",
    "T22n1428_038:0838a22_3": "若在道中、若至僧中，有如是事起，若僧為作不見罪羯磨、若作不懺悔罪羯磨、若作不捨惡見羯磨，如是不成囑授自恣，應更與餘人。",
    "T22n1428_038:0838a25_4": "若眠不說、若入定、若忘誤、若不故作至自恣處，是為囑授自恣。",
    "T22n1428_038:0838a27_5": "到，若故不說，突吉羅。",
    "T22n1428_038:0838a27_6": "若能如是作者善，若不能爾者，彼應扶將病比丘去，若以繩床木床、若合衣舁去，至自恣處。",
    "T22n1428_038:0838a29_7": "彼比丘作如是念：『我曹扶將病比丘，或能增病、或能死。』",
    "T22n1428_038:0838b02_8": "眾僧應盡來至病人所作羯磨自恣。",
    "T22n1428_038:0838b03_9": "若有多比丘病集在一處者善，若不能者，諸比丘應出界外作羯磨自恣，不應別眾自恣。」",
    "T22n1428_038:0838b05_10": "爾時有比丘，受囑授自恣便命過、若休道、若至戒場上、若至明相出，諸比丘自念：「為失囑授自恣不？」",
    "T22n1428_038:0838b07_11": "佛言：「失。」",
    "T22n1428_038:0838b07_12": "爾時有比丘，囑授自恣，二道斷、賊虎狼師子難、水大漲、界內道斷不得往出界外持囑授自恣來。",
    "T22n1428_038:0838b10_13": "諸比丘作如是念：「不失囑授自恣不？」",
    "T22n1428_038:0838b11_14": "佛言：「不失。",
    "T22n1428_038:0838b11_15": "自今已去受囑授自恣比丘，若有命難淨行難，界內無道，聽從界外持囑授自恣來，我說不失囑授自恣。」",
    "T22n1428_038:0838b13_16": "諸比丘受一人囑授自恣，畏慎不敢復受，即白佛，佛言：「聽受。」",
    "T22n1428_038:0838b15_17": "時比丘受二人囑授自恣，畏慎不敢復受，即白佛，佛言：「聽受。」",
    "T22n1428_038:0838b16_18": "時比丘受三人囑授自恣，畏慎不敢受四人囑授自恣，即白佛，佛言：「聽受，乃至隨能憶字多少應受。",
    "T22n1428_038:0838b19_19": "若憶字盡應說字、若不憶字應說姓、若說相貌、若言我受眾多比丘囑授自恣。」",
    "T22n1428_038:0838b21_20": "彼如法僧事與欲說自恣，年少比丘不知自恣，告諸比丘。",
    "T22n1428_038:0838b22_21": "諸比丘白佛，佛言：「自今已去，應和尚阿闍梨教詔，若教憙忘不憶，應使授自恣者教詔。",
    "T22n1428_038:0838b24_22": "若故復忘，應共句句說。」",
    "T22n1428_038:0838b25_23": "若比丘受囑授自恣已，有事起，諸比丘白佛，佛言：「自今已去，聽更轉與餘人，應如是與：『我為眾多比丘受囑授自恣，我今有事，為彼與欲，并復自與欲，如法僧事與欲說自恣。』」",
    "T22n1428_038:0838b29_24": "彼比丘與欲竟事還息，彼畏慎，我已轉囑授自恣竟，不知云何？",
    "T22n1428_038:0838c01_25": "諸比丘往白佛，佛言：「事還息應往，若不往應如法治。」",
    "T22n1428_038:0838c03_0": "時六群比丘作是念：「我不往自恣處，恐為我作羯磨若遮自恣。」",
    "T22n1428_038:0838c04_1": "諸比丘白佛，佛言：「不應作如是念：『我不往自恣處，恐諸比丘為我作羯磨若遮自恣。』",
    "T22n1428_038:0838c06_2": "若為知識親厚不往自恣處亦如是。」",
    "T22n1428_038:0838c07_3": "時六群比丘作是念：「我往自恣處不坐，恐諸比丘為我作羯磨若遮自恣。」",
    "T22n1428_038:0838c09_4": "諸比丘往白佛，佛言：「不應作如是念：『我往自恣處不坐，恐諸比丘為我作羯磨若遮自恣。』",
    "T22n1428_038:0838c11_5": "若為知識親厚亦如是。」",
    "T22n1428_038:0838c12_0": "彼作如是念：「我若往彼不說自恣，恐諸比丘為我作羯磨若遮自恣。」",
    "T22n1428_038:0838c13_1": "諸比丘白佛，佛言：「不應作如是念：『我往彼不說自恣，恐諸比丘為我作羯磨若遮自恣。』",
    "T22n1428_038:0838c15_2": "若為知識親厚亦如是。」",
    "T22n1428_038:0838c16_3": "爾時自恣日，有異住處，眾僧和合欲自恣，聞有賊來，恐怖離座而去，竟不自恣。",
    "T22n1428_038:0838c18_4": "諸比丘以此事白佛，佛言：「聽。",
    "T22n1428_038:0838c18_5": "若有八難事來，聽略說自恣。",
    "T22n1428_038:0838c19_6": "是中難者：王難、賊難、火難、水難、病難、人難、非人難、毒蟲難。",
    "T22n1428_038:0838c20_7": "是中事者：若眾僧多坐處迮、若多人病，應略說自恣。",
    "T22n1428_038:0838c22_8": "若眾僧多、若房屋少、若天雨，應略說自恣。",
    "T22n1428_038:0838c23_9": "若布薩夜過多、若鬪諍事、若論阿毘曇、若毘尼折喻、若說法夜已久、眾僧未起、明相未出，應羯磨自恣。",
    "T22n1428_038:0838c25_10": "受他囑授自恣，不得至明相出。",
    "T22n1428_038:0838c26_11": "若至明相出，不得羯磨自恣。",
    "T22n1428_038:0838c27_12": "諸比丘作如是言：『為難事略說自恣，而難事尚遠，我等容得廣說自恣。』",
    "T22n1428_038:0838c28_13": "彼比丘應廣說自恣，若不廣說者應如法治。",
    "T22n1428_038:0838c29_14": "諸比丘作如是言：『為難事略說自恣，今難事不遠，我曹不得廣說三語自恣，當再說自恣。』",
    "T22n1428_038:0839a03_0": "彼即應再說自恣，若不再說應如法治。",
    "T22n1428_038:0839a03_1": "諸比丘如是言：『為難事略說自恣，今難事近，不容得再說自恣，可得一說自恣。』",
    "T22n1428_038:0839a05_2": "彼比丘即應一說自恣，若不應如法治。",
    "T22n1428_038:0839a06_3": "諸比丘作如是言：『為難事故略說自恣，難事近，不得一說自恣，我等可容各各共三語自恣。』",
    "T22n1428_038:0839a09_4": "諸比丘即應作白，各各共三語自恣，應如是白：『大德僧聽！",
    "T22n1428_038:0839a10_5": "若僧時到僧忍聽，僧今各各共三語自恣。",
    "T22n1428_038:0839a11_6": "白如是。』",
    "T22n1428_038:0839a11_7": "如是白已，各各共三語自恣。",
    "T22n1428_038:0839a12_8": "再說、一說亦如是。",
    "T22n1428_038:0839a12_9": "諸比丘作如是言：『為難事故各各共三語自恣，難事近，不得各各共三語自恣，亦不得白。』",
    "T22n1428_038:0839a14_10": "彼比丘即應以此難事去。」",
    "T22n1428_038:0839a15_11": "爾時有異住處比丘犯僧殘，彼不知云何？",
    "T22n1428_038:0839a16_12": "告諸比丘。",
    "T22n1428_038:0839a16_13": "諸比丘往白佛，佛言：「若比丘於異住處犯僧殘，彼比丘若應與覆藏，當與覆藏，與覆藏羯磨竟應自恣。",
    "T22n1428_038:0839a19_14": "應與本日治，當與本日治，與本日治羯磨竟應自恣。",
    "T22n1428_038:0839a20_15": "應與摩那埵，當與摩那埵，與摩那埵羯磨竟應自恣。",
    "T22n1428_038:0839a21_16": "應與出罪，當與出罪，與出罪羯磨竟應自恣。」",
    "T22n1428_038:0839a22_17": "爾時自恣日，異住處有比丘犯波逸提，或言犯波逸提，或言犯波羅提提舍尼。",
    "T22n1428_038:0839a24_18": "彼作如是言：「我等當云何？」",
    "T22n1428_038:0839a25_19": "即告諸比丘。",
    "T22n1428_038:0839a25_20": "諸比丘白佛，佛言：「若自恣日，異住處有比丘犯波逸提，是中比丘或言犯波逸提，或言犯波羅提提舍尼。",
    "T22n1428_038:0839a28_21": "若知犯波逸提者，即應將此人在一處，令彼言。",
    "T22n1428_038:0839a29_22": "犯波羅提提舍尼者，眼見耳不聞處，教令懺悔已，到彼言犯波羅提提舍尼比丘所，語言：『彼犯罪比丘，我教懺悔已。』",
    "T22n1428_038:0839b03_23": "應作如是方便已自恣。」",
    "T22n1428_038:0839b03_24": "爾時自恣日，異住處有比丘犯偷蘭遮。",
    "T22n1428_038:0839b04_25": "諸比丘或言犯偷蘭遮，或言犯波羅夷。",
    "T22n1428_038:0839b05_26": "言犯偷蘭遮者，皆是多聞，通《阿含》、《阿毘曇》、持律，多知識比丘比丘尼、優婆塞優婆私、若王、若大臣、若種種外道沙門、梵志。",
    "T22n1428_038:0839b08_27": "言犯波羅夷比丘，亦是多聞，通《阿含》、《阿毘曇》、持律，亦復多知識比丘、比丘尼，乃至沙門梵志。",
    "T22n1428_038:0839b10_28": "諸比丘作如是言：「若今日自恣，眾僧必當有諍事，或能破僧，或生僧塵垢污染眾僧，使僧別異。",
    "T22n1428_038:0839b12_29": "我等當云何？」",
    "T22n1428_038:0839b13_30": "即告諸比丘。",
    "T22n1428_038:0839b13_31": "諸比丘往白佛，佛言：「若自恣日，異住處有比丘犯偷蘭遮。",
    "T22n1428_038:0839b14_32": "諸比丘或言犯偷蘭遮，或言犯波羅夷。",
    "T22n1428_038:0839b15_33": "言犯偷蘭遮者皆是多聞，通《阿含》、《阿毘曇》、持律，多知識比丘比丘尼、優婆塞優婆私、若王若大臣、若種種外道沙門梵志。",
    "T22n1428_038:0839b18_34": "言犯波羅夷者比丘，亦是多聞，通《阿含》、《阿毘曇》、持律，亦復多知識比丘比丘尼，乃至沙門梵志。",
    "T22n1428_038:0839b20_35": "諸比丘作如是言：『若今日自恣，眾僧必當有諍事，或能破僧，或生僧塵垢污染眾僧，使僧別異。』",
    "T22n1428_038:0839b23_36": "者，若畏破僧，不應即日自恣，應小停自恣。」",
    "T22n1428_038:0839b24_37": "自恣時，六群比丘聞佛聽遮自恣，即遮清淨比丘不令自恣，諸比丘往白佛，佛言：「不應遮清淨比丘自恣，若遮猶如不遮。",
    "T22n1428_038:0839b27_0": "若遮無根不作者，是謂不遮自恣。",
    "T22n1428_038:0839b27_1": "若遮有根有作者，是謂遮自恣。",
    "T22n1428_038:0839b28_2": "若遮無根有餘不作者，是謂不遮自恣。",
    "T22n1428_038:0839b29_3": "若遮有根有餘作者，是謂遮自恣。",
    "T22n1428_038:0839c01_4": "若遮無根無餘不作者，是謂不遮自恣。",
    "T22n1428_038:0839c02_5": "若遮有根無餘作者，是謂遮自恣。",
    "T22n1428_038:0839c03_6": "未說三語自恣，若遮，是謂不遮自恣。",
    "T22n1428_038:0839c03_7": "說三語自恣竟，若遮自恣，是謂不遮自恣。",
    "T22n1428_038:0839c04_8": "當三說自恣時，若遮自恣，是謂遮自恣。",
    "T22n1428_038:0839c05_9": "一說、再說亦如是。",
    "T22n1428_038:0839c06_10": "遮自恣人，若身業不清淨、口業不清淨、意業不清淨、無智不分明、不知問、不能答，餘比丘應語此比丘：『止！",
    "T22n1428_038:0839c08_11": "長老！",
    "T22n1428_038:0839c08_12": "不須起此鬪諍事，莫用此比丘語。』",
    "T22n1428_038:0839c09_13": "便應自恣。",
    "T22n1428_038:0839c10_14": "若遮自恣人身業清淨，口意業不清淨、無智不分明、不知問、不能答，餘比丘語此比丘：『止！",
    "T22n1428_038:0839c12_15": "長老！",
    "T22n1428_038:0839c12_16": "不須起此鬪諍事，莫用此比丘語。』",
    "T22n1428_038:0839c13_17": "便應自恣。",
    "T22n1428_038:0839c13_18": "若遮自恣人，身口業清淨，意業不清淨、無智不分明、不知問、不能答，餘比丘語此比丘：『止！",
    "T22n1428_038:0839c15_19": "長老！",
    "T22n1428_038:0839c15_20": "不須起此鬪諍事，莫用此比丘語。』",
    "T22n1428_038:0839c16_21": "便應自恣。",
    "T22n1428_038:0839c16_22": "若遮自恣人，身口意業清淨，有智分明，能問能答，餘比丘語此比丘言：『汝以何事故，遮此比丘自恣耶？",
    "T22n1428_038:0839c19_23": "為以犯戒故遮、破見故遮、破威儀故遮耶？』",
    "T22n1428_038:0839c20_24": "若答言：『以犯戒故遮。』",
    "T22n1428_038:0839c20_25": "應問：『犯何等戒？』",
    "T22n1428_038:0839c21_26": "若言犯波羅夷、若僧殘、偷蘭遮，是謂犯戒。",
    "T22n1428_038:0839c22_27": "若言：『不以破戒故遮，以破見故遮。』",
    "T22n1428_038:0839c22_28": "應問：『云何破見？』",
    "T22n1428_038:0839c23_29": "若言：『六十二見、諸邪見。』",
    "T22n1428_038:0839c23_30": "是謂破見。",
    "T22n1428_038:0839c24_31": "若言：『不以破見，以破威儀故遮。』",
    "T22n1428_038:0839c24_32": "應問：『云何破威儀？』",
    "T22n1428_038:0839c25_33": "若言：『犯波逸提、波羅提提舍尼、突吉羅、惡說。』",
    "T22n1428_038:0839c26_34": "是謂破威儀。",
    "T22n1428_038:0839c26_35": "復應更問：『以何事故遮他自恣耶？",
    "T22n1428_038:0839c27_36": "為以見故聞故疑故耶？』",
    "T22n1428_038:0839c28_0": "若言：『見故。』",
    "T22n1428_038:0839c28_1": "應問：『見何事？",
    "T22n1428_038:0839c28_2": "云何見？",
    "T22n1428_038:0839c28_3": "汝何因故見？",
    "T22n1428_038:0839c29_4": "彼比丘復以何因緣使汝見耶？",
    "T22n1428_038:0839c29_5": "汝在何處住？",
    "T22n1428_038:0840a01_6": "彼復在何處住？",
    "T22n1428_038:0840a01_7": "見何事？",
    "T22n1428_038:0840a01_8": "為犯波羅夷、為僧殘、為波逸提、為波羅提提舍尼、偷蘭遮、突吉羅、惡說耶？』",
    "T22n1428_038:0840a03_9": "若言：『不見，以聞故。』",
    "T22n1428_038:0840a04_10": "應問：『聞何事？",
    "T22n1428_038:0840a04_11": "云何聞？",
    "T22n1428_038:0840a04_12": "從誰聞？",
    "T22n1428_038:0840a04_13": "為從比丘聞？",
    "T22n1428_038:0840a05_14": "比丘尼、優婆塞、優婆夷聞耶？",
    "T22n1428_038:0840a05_15": "聞犯何事？",
    "T22n1428_038:0840a06_16": "為波羅夷、為僧殘，乃至惡說耶？』",
    "T22n1428_038:0840a06_17": "若言：『不聞，以疑故。』",
    "T22n1428_038:0840a07_18": "應問：『疑何事？",
    "T22n1428_038:0840a07_19": "云何疑？",
    "T22n1428_038:0840a07_20": "從誰聞而生疑？",
    "T22n1428_038:0840a08_21": "為比丘、比丘尼、優婆塞、優婆夷聞耶？",
    "T22n1428_038:0840a09_0": "疑何事？",
    "T22n1428_038:0840a09_1": "為疑波羅夷、僧殘，乃至惡說耶？』",
    "T22n1428_038:0840a09_2": "若遮自恣人，不能答有智人，若以波羅夷遮，應與僧殘罪，然後僧自恣。",
    "T22n1428_038:0840a11_3": "若以僧殘罪遮，應與波逸提罪，然後僧自恣。",
    "T22n1428_038:0840a12_4": "若以波逸提罪遮，應與餘罪，然後僧自恣。",
    "T22n1428_038:0840a13_5": "若以餘事遮，應如法治，然後僧自恣。",
    "T22n1428_038:0840a14_6": "若遮自恣人，能答有智人，若以波羅夷遮，應滅擯已，然後僧自恣。",
    "T22n1428_038:0840a16_7": "若以僧殘遮，應與波利婆沙、若本日治、若摩那埵、若出罪，與已應自恣。",
    "T22n1428_038:0840a18_0": "若以波逸提遮，懺悔已應自恣。",
    "T22n1428_038:0840a18_1": "若以餘事遮，應如法治，然後自恣。」",
    "T22n1428_038:0840a19_2": "爾時自恣日，有住處病比丘遮病比丘自恣。",
    "T22n1428_038:0840a20_3": "彼不知云何？",
    "T22n1428_038:0840a20_4": "即告諸比丘。",
    "T22n1428_038:0840a21_5": "諸比丘往白佛，佛言：「若有住處自恣日，病比丘遮病比丘自恣，彼比丘語此比丘言：『佛如是語：「今日病比丘不應遮。」",
    "T22n1428_038:0840a24_0": "須待此病差，長老應如法說。』",
    "T22n1428_038:0840a24_1": "彼亦當如法說，如是作已然後自恣。」",
    "T22n1428_038:0840a25_2": "爾時有住處，自恣日病比丘遮無病比丘自恣，彼比丘語此比丘言：「長老！",
    "T22n1428_038:0840a27_3": "佛如是語：『須待病差，應如法說。』」",
    "T22n1428_038:0840a28_4": "彼亦當如法說，如是作已然後自恣。",
    "T22n1428_038:0840a29_5": "爾時有住處，自恣日有無病比丘遮病比丘自恣。",
    "T22n1428_038:0840b01_6": "彼比丘語此比丘言：「佛如是語：『須待病差。",
    "T22n1428_038:0840b02_7": "長老應如法說。』」",
    "T22n1428_038:0840b02_8": "彼亦當如法說，如是作已然後自恣。",
    "T22n1428_038:0840b03_9": "爾時有異住處，眾多比丘結安居，精勤行道得增上果證。",
    "T22n1428_038:0840b04_10": "彼作如是念：「我曹若今日自恣者，便當移住餘處，恐不得如是樂。",
    "T22n1428_038:0840b06_11": "我曹當云何？」",
    "T22n1428_038:0840b06_12": "即告諸比丘。",
    "T22n1428_038:0840b07_13": "諸比丘往白佛，佛言：「若有住處，眾多比丘結安居，精勤行道得增上果證。",
    "T22n1428_038:0840b08_14": "諸比丘作如是念：『我曹若今日自恣，便當移住餘處，恐不得如是樂。』",
    "T22n1428_038:0840b10_15": "彼比丘即應作白增益自恣，作如是白：『大德僧聽！",
    "T22n1428_038:0840b11_16": "若僧時到僧忍聽，僧今日不自恣，四月滿當自恣。",
    "T22n1428_038:0840b12_17": "白如是。』",
    "T22n1428_038:0840b13_18": "應作如是白四月自恣。」",
    "T22n1428_038:0840b13_19": "爾時有異住處，眾多比丘共住。",
    "T22n1428_038:0840b14_20": "自恣日，諸比丘聞彼住處比丘鬪諍不和合，欲來此自恣。",
    "T22n1428_038:0840b15_21": "我曹當云何？",
    "T22n1428_038:0840b16_22": "即告諸比丘。",
    "T22n1428_038:0840b16_23": "諸比丘往白佛，佛言：「若有住處，眾多比丘共住，自恣日聞異住處比丘鬪諍不和合，欲來此自恣。",
    "T22n1428_038:0840b18_24": "彼比丘應若二、若三減日自恣。",
    "T22n1428_038:0840b19_25": "若十五日自恣，減作十四日。",
    "T22n1428_038:0840b20_0": "若十四日自恣，減作十三日。",
    "T22n1428_038:0840b20_1": "若聞今日來，便應集僧疾疾自恣。",
    "T22n1428_038:0840b21_2": "若聞已至界內，便應出外自恣。",
    "T22n1428_038:0840b22_3": "若聞已入寺內，應為具洗浴器、應具浴床、浴瓶、具刮垢刀、水器、泥器、澡豆、藥草、白上座然火，請僧入浴室。",
    "T22n1428_038:0840b24_4": "舊比丘應密從浴室一一出至界外自恣。",
    "T22n1428_038:0840b25_5": "若客比丘喚自恣，應答言：『我曹已自恣竟。』",
    "T22n1428_038:0840b26_6": "若舊比丘自恣竟，客比丘遮自恣，不得遮；客比丘自恣時，舊比丘遮，得遮。",
    "T22n1428_038:0840b28_7": "若能如是方便得作者善。",
    "T22n1428_038:0840b29_8": "若不能者，彼比丘應作白增上自恣，作如是白：『大德僧聽！",
    "T22n1428_038:0840c01_9": "若僧時到僧忍聽，僧今日不自恣，至黑月十五日當自恣。",
    "T22n1428_038:0840c02_10": "白如是。』",
    "T22n1428_038:0840c03_11": "應作如是白增上自恣。",
    "T22n1428_038:0840c03_12": "若客比丘住至黑月十五日，舊比丘應作白第二增上自恣，作如是白：『大德僧聽！",
    "T22n1428_038:0840c05_13": "若僧時到僧忍聽，僧今日不自恣，後白月十五日當自恣。",
    "T22n1428_038:0840c06_14": "如是白。』",
    "T22n1428_038:0840c07_15": "應作如是白第二增上自恣。",
    "T22n1428_038:0840c07_16": "若客比丘不去，舊比丘應如法如律強和合自恣。」",
    "T22n1428_038:0840c09_0": "爾時自恣日，有住處自恣時不識罪、不識人，自恣竟識罪、識人。",
    "T22n1428_038:0840c10_1": "彼作如是念：「我曹當云何？」",
    "T22n1428_038:0840c11_2": "即告諸比丘。",
    "T22n1428_038:0840c11_3": "諸比丘往白佛，佛言：「有住處自恣時不識罪、不識人，自恣竟識罪、識人。",
    "T22n1428_038:0840c13_4": "若自恣竟，不應以前聽舉他罪。」",
    "T22n1428_038:0840c14_5": "爾時有住處，自恣時不識罪、識人，自恣竟識罪識人。",
    "T22n1428_038:0840c15_6": "「若自恣竟，不應以前聽舉他罪。」",
    "T22n1428_038:0840c16_7": "爾時有異住處，自恣時有識罪、不識人，自恣竟識罪、識人。",
    "T22n1428_038:0840c17_8": "「若自恣竟，不應以前聽舉他罪。」",
    "T22n1428_038:0840c18_9": "爾時有異住處，自恣日有客比丘來十四日，舊比丘十五日，諸比丘不知云何？",
    "T22n1428_038:0840c20_10": "即告諸比丘。",
    "T22n1428_038:0840c20_11": "諸比丘白佛，佛言：「若有住處，自恣日有客比丘來少，客比丘十四日，舊比丘十五日，客比丘應從舊比丘，若不從應如法治。",
    "T22n1428_038:0840c23_12": "若有住處，自恣時，有客比丘來，與舊比丘等，客比丘十四日，舊比丘十五日，客比丘等，應從舊比丘，若不從應如法治。",
    "T22n1428_038:0840c26_13": "若自恣時，有住處客比丘來多，客比丘十四日，舊比丘十五日，舊比丘少，應從客比丘求和合。",
    "T22n1428_038:0840c28_14": "若彼與和合者善，若不與者，舊比丘應出界外自恣。",
    "T22n1428_038:0840c29_15": "若自恣日，有異住處客比丘來少，客比丘十五日，舊比丘十四日，客比丘少，應從舊比丘求和合。",
    "T22n1428_038:0841a03_16": "若與和合者善，若不與，客比丘應出界外自恣。",
    "T22n1428_038:0841a04_17": "若自恣日，有異住處客比丘來，此舊比丘等，客比丘十五日，舊比丘十四日，客比丘等，應從舊比丘求和合，若與和合者善，若不與，客比丘應出界外自恣。",
    "T22n1428_038:0841a08_0": "若自恣日，有異住處，客比丘來多，客比丘十五日，舊比丘十四日，舊比丘少，應從客比丘，若不從如法治。",
    "T22n1428_038:0841a10_1": "十五日十六日亦如是。」",
    "T22n1428_038:0841a11_0": "爾時自恣日，有住處舊比丘集欲自恣。",
    "T22n1428_038:0841a11_1": "自恣時，客比丘來，彼比丘作如是念：「我曹當云何？」",
    "T22n1428_038:0841a13_2": "即告諸比丘。",
    "T22n1428_038:0841a13_3": "諸比丘白佛，佛言：「若自恣日，有住處舊比丘集欲自恣。",
    "T22n1428_038:0841a14_4": "自恣時，客比丘來少，客比丘上座，隨上座次自恣；下座，隨下座次自恣。",
    "T22n1428_038:0841a16_5": "若說自恣竟，舉眾未起、若多未起、若都已起，若客比丘來少，應與清淨，若不與如法治。」",
    "T22n1428_038:0841a18_6": "爾時自恣日，舊比丘欲自恣，客比丘來等，「舊比丘應更自恣，若不自恣如法治。",
    "T22n1428_038:0841a20_7": "自恣竟，若舉眾未起、若多未起、若都已起，客比丘來等，舊比丘應更自恣，若不者如法治。」",
    "T22n1428_038:0841a22_8": "爾時自恣日，有住處舊比丘欲自恣，有客比丘來多，「舊比丘應更自恣，若不自恣應如法治。",
    "T22n1428_038:0841a24_9": "若自恣竟，舉眾未起、若多未起、若都已起，客比丘來多，舊比丘應更自恣，若不者如法治。」",
    "T22n1428_038:0841a26_10": "爾時有住處，自恣日客比丘坐欲自恣，舊比丘來少，「舊比丘上座，隨上座自恣處自恣；下座，隨下座處自恣。",
    "T22n1428_038:0841a29_11": "若自恣竟，舉眾未起、若多未起、若都已起，舊比丘來少，應說清淨自恣，若不說者如法治。」",
    "T22n1428_038:0841b02_12": "爾時有住處，自恣日客比丘坐欲自恣，舊比丘來等，「客比丘應更自恣，若不如法治。",
    "T22n1428_038:0841b04_13": "若自恣竟，舉眾未起、若多未起、若都已起，舊比丘來等，客比丘應更自恣，若不如法治。」",
    "T22n1428_038:0841b06_14": "爾時有住處，自恣日客比丘坐欲自恣，舊比丘來多，「客比丘應更自恣，若不自恣如法治。",
    "T22n1428_038:0841b08_15": "若自恣竟，舉眾未起、若多不起、若都已起，舊比丘來多，客比丘應更自恣，若不如法治。」",
    "T22n1428_038:0841b10_16": "舊比丘舊比丘來亦如是，客比丘客比丘來亦如是。",
    "T22n1428_038:0841b11_17": "爾時有住處，自恣日客比丘來。",
    "T22n1428_038:0841b12_18": "客比丘知舊比丘未來：「我等若有五人、若過五人，可作羯磨自恣。」",
    "T22n1428_038:0841b14_19": "即作羯磨自恣。",
    "T22n1428_038:0841b14_20": "作羯磨自恣時，有舊比丘來，客比丘自念：「我當云何？」",
    "T22n1428_038:0841b15_21": "即告諸比丘。",
    "T22n1428_038:0841b16_22": "諸比丘白佛，佛言：「若自恣日有住處，客比丘來。",
    "T22n1428_038:0841b17_23": "客比丘知有舊比丘未來：『我等若五人、若過五人，可作羯磨自恣。』",
    "T22n1428_038:0841b19_0": "彼比丘即作羯磨自恣。",
    "T22n1428_038:0841b19_1": "作羯磨自恣時，舊比丘來少，舊比丘上座隨上座次自恣，若下座隨下座次自恣。",
    "T22n1428_038:0841b21_2": "若自恣竟，舉眾未起、若多未起、若都已起，舊比丘來少，舊比丘應說清淨自恣，若不說如法治。」",
    "T22n1428_038:0841b23_3": "爾時有住處，自恣日客比丘來。",
    "T22n1428_038:0841b24_4": "客比丘知舊比丘未來：「我等若五人、若過五人，可作羯磨自恣。」",
    "T22n1428_038:0841b26_0": "即作羯磨自恣。",
    "T22n1428_038:0841b26_1": "「作羯磨自恣時，舊比丘來等，客比丘應更自恣，若不如法治。",
    "T22n1428_038:0841b27_2": "作自恣竟，舉眾未起、若多未起、若都已起，舊比丘來等，客比丘應更自恣，若不如法治。」",
    "T22n1428_038:0841b29_3": "爾時有住處，自恣日客比丘來。",
    "T22n1428_038:0841c01_4": "客比丘知有舊比丘未來：「我等若五人、若過五人，可共羯磨自恣。」",
    "T22n1428_038:0841c03_5": "即作羯磨自恣。",
    "T22n1428_038:0841c03_6": "「作羯磨自恣時，有舊比丘來多，客比丘應更自恣，若不如法治。",
    "T22n1428_038:0841c05_7": "若自恣竟，舉眾未起、若多未起，若都已起，舊比丘來多，客比丘應更自恣，若不如法治。」",
    "T22n1428_038:0841c07_8": "爾時有住處，自恣日舊比丘來。",
    "T22n1428_038:0841c07_9": "舊比丘知有客比丘未來：「我等若五人、若過五人，可作羯磨自恣。」",
    "T22n1428_038:0841c09_10": "「作羯磨自恣時，有客比丘來少，客比丘上座隨上座自恣，下座隨下座自恣。",
    "T22n1428_038:0841c11_11": "若自恣竟，舉眾未起、若多未起、若都已起，客比丘來少，應說清淨自恣，若不說如法治。」",
    "T22n1428_038:0841c13_12": "爾時有住處，自恣日有舊比丘來。",
    "T22n1428_038:0841c14_13": "舊比丘知有客比丘未來：「我等若五人、若過五人，可作羯磨自恣。」",
    "T22n1428_038:0841c15_14": "「作羯磨自恣時，客比丘來等，舊比丘應更作自恣，若不如法治。",
    "T22n1428_038:0841c17_15": "自恣竟，若舉眾未起、若多未起、若都已起，舊比丘應更自恣，若不如法治。」",
    "T22n1428_038:0841c19_16": "爾時有住處，自恣日舊比丘來。",
    "T22n1428_038:0841c19_17": "舊比丘知有客比丘未來：「我等若五人、若過五人，可作羯磨自恣。」",
    "T22n1428_038:0841c21_18": "「作羯磨自恣時，客比丘來多，舊比丘應更自恣，若不如法治。",
    "T22n1428_038:0841c22_19": "若自恣竟，舉眾未起、若多未起、若都已起，客比丘來多，舊比丘應更自恣，若不如法治。",
    "T22n1428_038:0841c24_20": "客比丘、客比丘來亦如是。",
    "T22n1428_038:0841c25_21": "舊比丘、舊比丘來亦如是。",
    "T22n1428_038:0841c26_22": "或言：『應自恣。』",
    "T22n1428_038:0841c26_23": "或言：『不應自恣，若不來者，失去！",
    "T22n1428_038:0841c27_24": "滅去！』",
    "T22n1428_038:0841c27_25": "欲作種種方便欲破壞他，便作羯磨自恣。",
    "T22n1428_038:0841c28_26": "彼若作羯磨，彼比丘不成羯磨，得偷蘭遮。」",
    "T22n1428_038:0841c29_27": "爾時自恣日，若客比丘來，見有舊比丘相敷繩床、木床、敷具、氈、褥枕、具洗脚處，見有相不求覓，便作羯磨自恣。",
    "T22n1428_038:0842a03_0": "作羯磨自恣時，舊比丘來，客比丘自念：「我當云何？」",
    "T22n1428_038:0842a04_1": "即告諸比丘。",
    "T22n1428_038:0842a04_2": "諸比丘白佛，佛言：「若自恣日，有客比丘來，見有舊比丘相敷繩床、木床、敷具、氈、褥枕、具洗脚處，見有相不求覓，便作羯磨自恣。",
    "T22n1428_038:0842a07_3": "若作羯磨自恣，不成羯磨自恣有罪。",
    "T22n1428_038:0842a08_4": "見相便求，求而不得，即應喚。",
    "T22n1428_038:0842a09_5": "若不喚而作羯磨自恣，不成羯磨自恣有罪。",
    "T22n1428_038:0842a10_6": "見相便求，求而不得，求既不得，便言：『失去！",
    "T22n1428_038:0842a11_7": "滅去！』",
    "T22n1428_038:0842a11_8": "作種種方便，欲使他破壞，便作羯磨自恣。",
    "T22n1428_038:0842a12_9": "彼比丘不成羯磨，得偷蘭遮。",
    "T22n1428_038:0842a13_10": "見相便求，求而不得，不得便喚，喚已作羯磨自恣，彼比丘羯磨不成不犯罪。",
    "T22n1428_038:0842a14_11": "見相便求，求而得之，和合羯磨自恣，彼比丘成羯磨自恣，不得罪。",
    "T22n1428_038:0842a16_12": "見疑亦如是。」",
    "T22n1428_038:0842a16_13": "爾時有住處，自恣日舊比丘來見客比丘相，見衣鉢、座具、針筒、洗脚處，而不求覓，便作羯磨自恣。",
    "T22n1428_038:0842a19_14": "「彼比丘不成羯磨自恣，得罪。",
    "T22n1428_038:0842a19_15": "見相便求，求而不得，即應喚。",
    "T22n1428_038:0842a20_16": "若不喚而作羯磨自恣，不成羯磨自恣，有罪。",
    "T22n1428_038:0842a21_17": "見相便求，求而不得，既求不得，便言：『失去！",
    "T22n1428_038:0842a22_18": "滅去！』",
    "T22n1428_038:0842a22_19": "種種方便欲使他破壞，便作羯磨自恣，彼比丘不成羯磨，得偷蘭。",
    "T22n1428_038:0842a24_20": "遮見相便求，求而不得，不得便喚，喚已作羯磨自恣，彼比丘不成羯磨，不犯罪。",
    "T22n1428_038:0842a26_21": "見相便求，求而得之，和合羯磨自恣，彼比丘成羯磨自恣，不得罪。",
    "T22n1428_038:0842a27_22": "見疑亦如是。」",
    "T22n1428_038:0842a28_23": "爾時自恣日，有住處客比丘來，聞舊比丘聲、經行聲、謦欬聲、誦經聲、言論聲，聞而不求，便作羯磨自恣。",
    "T22n1428_038:0842b01_24": "作羯磨自恣時，舊比丘來，彼不知云何？",
    "T22n1428_038:0842b02_25": "即告諸比丘。",
    "T22n1428_038:0842b02_26": "諸比丘白佛，佛言：「若自恣日，有住處客比丘來，聞舊比丘聲、經行聲、謦欬聲、誦經聲、言論聲，聞而不求，便作羯磨自恣，不成羯磨自恣，得罪。",
    "T22n1428_038:0842b06_27": "從聞而求，乃至和合自恣亦如是。",
    "T22n1428_038:0842b06_28": "聞疑亦如是。」",
    "T22n1428_038:0842b07_29": "爾時有住處，自恣日有舊比丘來，聞客比丘來聲、經行聲、謦欬聲、誦經聲、言論聲、抖擻衣聲，聞而不求，便作羯磨自恣，「彼比丘不成羯磨，有罪。",
    "T22n1428_038:0842b10_30": "從聞而求，乃至和合自恣亦如是。",
    "T22n1428_038:0842b11_31": "聞疑亦如是。」",
    "T22n1428_038:0842b11_32": "爾時有住處，自恣日有客比丘來，見舊比丘在戒場上，見而不求，諸比丘便作羯磨自恣。",
    "T22n1428_038:0842b13_33": "諸比丘不知云何？",
    "T22n1428_038:0842b14_34": "即白佛，佛言：「有住處，自恣日有客比丘來，見舊比丘在戒場上，見而不求，諸比丘便作羯磨自恣，彼比丘成羯磨，有罪。",
    "T22n1428_038:0842b17_35": "若見便求，求而不喚，便作羯磨自恣，彼比丘成羯磨自恣，有罪。",
    "T22n1428_038:0842b18_36": "若見而求，求而喚，作羯磨自恣，彼比丘不破羯磨，無罪。",
    "T22n1428_038:0842b19_37": "見疑亦如是。」",
    "T22n1428_038:0842b20_38": "爾時有住處，自恣日有舊比丘來，見客比丘在戒場上，見而不求，諸比丘便作羯磨自恣，「彼比丘成羯磨自恣，有罪。",
    "T22n1428_038:0842b23_0": "若見便求，求而不喚，便作羯磨自恣，彼比丘成羯磨自恣，有罪。",
    "T22n1428_038:0842b24_1": "若見而求，求而喚，作羯磨自恣，彼比丘成羯磨，無罪。",
    "T22n1428_038:0842b25_2": "見疑亦如是。",
    "T22n1428_038:0842b26_3": "客比丘聞舊比丘亦如是，聞疑亦如是。",
    "T22n1428_038:0842b27_4": "舊比丘聞客比丘亦如是，聞疑亦如是。」",
    "T22n1428_038:0842b28_5": "爾時有住處，自恣日有客比丘來，見有舊比丘在界內，見而不求，便作羯磨自恣。",
    "T22n1428_038:0842c01_6": "作羯磨自恣時，見有舊比丘來，不知云何？",
    "T22n1428_038:0842c02_7": "即告諸比丘。",
    "T22n1428_038:0842c02_8": "諸比丘白佛，佛言：「若有住處，自恣日有客比丘來，見有舊比丘在界內，見而不求，便作羯磨自恣，彼比丘不成羯磨，有罪。",
    "T22n1428_038:0842c05_9": "見而求，求而不喚，便作羯磨自恣，彼比丘不成羯磨，有罪。",
    "T22n1428_038:0842c06_10": "見便求，求已喚，和合作羯磨自恣，彼比丘成羯磨，無罪。",
    "T22n1428_038:0842c08_11": "見疑亦如是。」",
    "T22n1428_038:0842c08_12": "爾時有住處，自恣日有舊比丘來，見客比丘在界內，見而不求，便作羯磨自恣，「彼比丘不成羯磨自恣，有罪。",
    "T22n1428_038:0842c11_13": "若見便求，求而不喚，便作羯磨自恣，彼比丘不成羯磨自恣，有罪。",
    "T22n1428_038:0842c12_14": "若見而求，求而喚，和合作羯磨自恣，彼比丘成羯磨自恣，無罪。",
    "T22n1428_038:0842c14_15": "見疑亦如是。",
    "T22n1428_038:0842c14_16": "客比丘聞舊比丘亦如是，聞疑亦如是。",
    "T22n1428_038:0842c15_17": "舊比丘聞客比丘亦如是，聞疑亦如是。」",
    "T22n1428_038:0842c16_18": "時六群比丘作如是念：「從有比丘有住處，至無比丘有住處，恐餘比丘為我作羯磨若遮自恣。」",
    "T22n1428_038:0842c18_19": "諸比丘即白佛，佛言：「不應作如是意：『從有比丘有住處，至無比丘有住處，恐餘比丘為我作羯磨若遮自恣。』」",
    "T22n1428_038:0842c21_20": "彼比丘作如是念：「從有比丘有住處，至無比丘無住處，恐餘比丘為我作羯磨若遮自恣。」",
    "T22n1428_038:0842c23_21": "佛言：「不應作如是念：『從有比丘有住處，至無比丘無住處，恐餘比丘為我作羯磨若遮自恣。』」",
    "T22n1428_038:0842c25_22": "彼作如是念：「從有比丘有住處，至無比丘有住處無住處，若往比丘戒場上，恐餘比丘為我作羯磨若遮自恣。」",
    "T22n1428_038:0842c28_23": "佛言：「不應作如是意：『從有比丘有住處，至無比丘有住處無住處，若往比丘戒場上，恐餘比丘為我作羯磨若遮自恣。』",
    "T22n1428_038:0843a02_24": "若無僧共去、無難事去者，得突吉羅。",
    "T22n1428_038:0843a03_0": "從有比丘無住處，至無比丘有住處，亦如是。",
    "T22n1428_038:0843a04_1": "從有比丘無住處，至無比丘無住處，亦如是。",
    "T22n1428_038:0843a05_2": "從有比丘無住處，至無比丘有住處無住處，亦如是。",
    "T22n1428_038:0843a06_3": "從有比丘有住處、無住處，至無比丘有住處，亦如是。",
    "T22n1428_038:0843a07_4": "從有比丘有住處、無住處，至無比丘無住處，亦如是。",
    "T22n1428_038:0843a08_5": "從有比丘有住處、無住處，至無比丘有住處、無住處，亦如是。",
    "T22n1428_038:0843a10_6": "若為親友知識，亦如是。」",
    "T22n1428_038:0843a10_7": "爾時六群比丘尼作如是意：「往寺內遮餘比丘，莫為六群比丘作羯磨若遮自恣。」",
    "T22n1428_038:0843a12_8": "諸比丘白佛，佛言：「比丘尼不應作如是意：『往寺內遮餘比丘言：「莫為六群比丘作羯磨若遮自恣。」』",
    "T22n1428_038:0843a15_9": "不應在比丘尼前作羯磨若遮自恣。」",
    "T22n1428_038:0843a16_10": "時諸比丘尼，遣式叉摩那、沙彌尼至寺內遮餘比丘，莫為六群比丘作羯磨若遮自恣。",
    "T22n1428_038:0843a18_11": "諸比丘白佛，佛言：「比丘尼不應遣式叉摩那、沙彌尼至寺內遮餘比丘，莫為六群比丘作羯磨若遮自恣。",
    "T22n1428_038:0843a20_12": "不應在式叉摩那、沙彌尼前作羯磨若遮自恣。」",
    "T22n1428_038:0843a22_0": "彼諸比丘尼，復遣白衣知識往寺內遮餘比丘，莫為六群比丘作羯磨若遮自恣。",
    "T22n1428_038:0843a24_1": "諸比丘白佛，佛言：「比丘尼不應作如是念：『遣白衣知識往寺內遮餘比丘，莫為六群比丘作羯磨若遮自恣。』",
    "T22n1428_038:0843a26_2": "不應在白衣前作羯磨若遮自恣。」",
    "T22n1428_038:0843a27_3": "爾時王波斯匿，遣兵衛護眾僧，諸比丘語眾兵人言：「小却，我曹欲作羯磨自恣。」",
    "T22n1428_038:0843a29_4": "彼人言：「王遣我等衛護眾僧，今不敢往餘處。」",
    "T22n1428_038:0843b01_5": "諸比丘白佛，佛言：「應更語使避餘處去。",
    "T22n1428_038:0843b02_6": "若去者善，若不去，自應去至不見不聞處作羯磨自恣，不應在未受大戒人前作羯磨自恣。」",
    "T22n1428_038:0843b04_7": "時諸天、龍、夜叉來聽自恣，有天眼比丘見，見已生畏慎心：「佛不聽我曹在未受大戒人前自恣。」",
    "T22n1428_038:0843b07_8": "即白佛，佛言：「除人未受大戒，餘者聽在前羯磨自恣。」",
    "T22n1428_038:0843b08_9": "彼自恣竟，說戒坐久疲極。",
    "T22n1428_038:0843b09_10": "諸比丘白佛，佛言：「不應自恣竟復說戒，自恣即是說戒。」",
    "T22n1428_038:0843b10_11": "佛說如是。",
    "T22n1428_038:0843b10_12": "(自恣揵度竟)皮革揵度爾時世尊在王舍城。",
    "T22n1428_038:0843b12_13": "時瞻婆城有大長者子，字守籠那。",
    "T22n1428_038:0843b13_14": "其父母唯有此一子，甚愛念之，生來習樂，未曾躡地而行，足下生毛。",
    "T22n1428_038:0843b14_15": "時摩竭國王，聞瞻婆城中大長者有子，父母甚愛念之，生來習樂，未曾躡地而行，足下生毛。",
    "T22n1428_038:0843b17_16": "遲欲見之，即勅瞻婆城主：「使諸長者各將其兒來至我所。」",
    "T22n1428_038:0843b18_17": "時瞻婆城主，即各將其兒詣摩竭王所，到已頭面禮王足在一面住，即白王言：「王欲見瞻婆城中大長者子，此子生來習樂，父母愛之，未曾躡地而行，足下生毛，願王聽以衣敷地。」",
    "T22n1428_038:0843b22_18": "王言：「聽以衣敷地。」",
    "T22n1428_038:0843b23_19": "時長者子守籠那，即以衣敷地，詣王所頭面作禮。",
    "T22n1428_038:0843b24_20": "王見足下生毛，心甚歡喜，王即與現世利益已語言：「我已與汝現世利益。",
    "T22n1428_038:0843b26_21": "世尊在王舍城耆闍崛山中，汝可往見禮拜問訊，當與汝後世利益。」",
    "T22n1428_038:0843b27_22": "時瞻婆城主及諸長者聞王語已，共詣耆闍崛山。",
    "T22n1428_038:0843b28_23": "時有長老娑竭陀為佛給使，在異處磐石上坐。",
    "T22n1428_038:0843c01_24": "時瞻婆城主詣長老娑竭陀所問言：「今世尊在何處？",
    "T22n1428_038:0843c02_25": "我等欲見如來。」",
    "T22n1428_038:0843c02_26": "娑竭陀言：「小待長者，須我白佛。」",
    "T22n1428_038:0843c03_27": "爾時長老娑竭陀即沒石上，如力士屈申臂頃，從彼來踊出佛前白言：「瞻婆長者欲見世尊。」",
    "T22n1428_038:0843c05_28": "佛告言：「汝往屋蔭中敷座，我當往坐。」",
    "T22n1428_038:0843c06_29": "時娑竭陀即受教敷座已，還到佛所，頭面禮足在一面住，白世尊言：「我已敷座竟，今正是時。」",
    "T22n1428_038:0843c08_30": "爾時世尊，從屋中出坐已，告娑竭陀言：「語瞻婆長者來。」",
    "T22n1428_038:0843c10_31": "時長老娑竭陀沒於佛前，如力士屈申臂頃踊出於石上。",
    "T22n1428_038:0843c11_32": "時諸長者見，歎未曾有：「世尊弟子神足猶爾，況復如來。」",
    "T22n1428_038:0843c12_33": "娑竭陀言：「長者宜知是時。」",
    "T22n1428_038:0843c13_34": "瞻婆城主來詣佛所，頭面作禮却坐一面。",
    "T22n1428_038:0843c14_35": "世尊爾時即為諸長者子及瞻婆城主，種種方便說法勸化，令大歡喜，布施持戒生天之法，即於座上得法眼淨，見法得法得果證，不復迴還，白世尊言：「大德！",
    "T22n1428_038:0843c18_36": "從今已去，歸依佛法僧，聽為優婆塞。",
    "T22n1428_038:0843c19_0": "從今已去，不殺生乃至不飲酒。」",
    "T22n1428_038:0843c19_1": "爾時長者子守籠那在會中坐，作是念言：「我聞佛所說，若我在家與妻子俱，不得修清淨行，我今寧可從佛求除鬚髮捨家為道。」",
    "T22n1428_038:0843c22_2": "意欲令眾罷散。",
    "T22n1428_038:0843c23_3": "爾時瞻婆城主，聞佛種種方便說法，心大歡喜，即從坐起，作禮遶佛而去。",
    "T22n1428_038:0843c25_4": "長者子守籠那，還詣佛所，頭面作禮却住一面，即白世尊言：「如我聞佛所說，若我在家與妻子俱，不得修清淨行。",
    "T22n1428_038:0843c27_5": "今欲從世尊求除鬚髮捨家為道。」",
    "T22n1428_038:0843c28_6": "佛問守籠那：「汝父母聽汝不？」",
    "T22n1428_038:0843c29_7": "答言：「世尊！",
    "T22n1428_038:0843c29_8": "父母未聽。」",
    "T22n1428_038:0843c29_9": "佛言：「若父母不聽，如來不聽出家。」",
    "T22n1428_038:0844a01_10": "答言：「我今當作方便令父母聽。」",
    "T22n1428_038:0844a02_11": "佛言：「今正是時。」",
    "T22n1428_038:0844a02_12": "時守籠那，還瞻婆城，至父母所白言：「如我聞佛所說，若我在家與妻子俱，不得修清淨行，今欲於佛所求除鬚髮捨家為道，願父母聽。」",
    "T22n1428_038:0844a06_13": "父母答言：「出家之法甚難，為沙門亦不易，不如在家樂於愛欲自恣作福，不須出家。」",
    "T22n1428_038:0844a08_14": "時守籠那聞父母如是語，猶故不息，乃至第二、第三亦如是。",
    "T22n1428_038:0844a09_15": "守籠那如是三白父母，猶故不聽。",
    "T22n1428_038:0844a10_16": "時守籠那，即從坐起而坐地，作如是言：「從今已去，止不洗浴，香不塗身，不飲不食，若或當死，若或得出家，一日不食乃至五日。」",
    "T22n1428_038:0844a13_17": "時守籠那諸親里知識，聞守籠那欲從佛求除鬚髮欲出家為道，父母不聽一日不食乃至五日。",
    "T22n1428_038:0844a16_0": "時守籠那諸親里知識，往守籠那所語言：「可起守籠那！",
    "T22n1428_038:0844a17_1": "洗浴身體，以香塗身，飲食自樂，恣作福德，出家不易沙門亦難，且止不須出家。」",
    "T22n1428_038:0844a19_2": "守籠那聞諸親里知識如是語，猶故不止，第二，第三亦如是；親友亦如是。",
    "T22n1428_038:0844a20_3": "爾時守籠那伴等，詣守籠那父母所，作如是言：「可聽守籠那捨家為道，若樂出家有常相見，若不樂出家便當還此。",
    "T22n1428_038:0844a23_4": "守籠那若死，當復云何？」",
    "T22n1428_038:0844a24_5": "父母即言：「隨意出家。」",
    "T22n1428_038:0844a24_6": "時守籠那聞父母聽許，心自念言：「我今羸瘦如是，不堪一食，可小自將養。」",
    "T22n1428_038:0844a26_7": "時守籠那少多有力，往父母所白言：「我今出家去。」",
    "T22n1428_038:0844a27_8": "父母言：「今正是時。」",
    "T22n1428_038:0844a28_9": "時守籠那即往王舍城耆闍崛山，到世尊所頭面作禮在一面住，白言：「父母已聽我出家為道，願佛度我得受大戒。」",
    "T22n1428_038:0844b02_10": "佛即聽出家受大戒。",
    "T22n1428_038:0844b02_11": "爾時守籠那父母，於兩城中間七處安驛，為守籠那送熱食及時令到。",
    "T22n1428_038:0844b04_12": "時守籠那以此食與上座已，自入城乞食。",
    "T22n1428_038:0844b05_13": "其父母聞守籠那以所送食與諸比丘自乞食，從今已去，止不復與送食。",
    "T22n1428_038:0844b07_14": "爾時守籠那，往溫水河邊尸陀林中住，勤行精進，經行之處血流污地，如屠殺處。",
    "T22n1428_038:0844b09_15": "時守籠那在靜處思惟，心自念言：「我今勤行精進，如佛弟子中無有勝我者，我今何故不得無漏解脫？",
    "T22n1428_038:0844b11_16": "我家中大有財寶，可自娛樂自恣作福。",
    "T22n1428_038:0844b12_17": "今寧可捨戒還家，不復為道。」",
    "T22n1428_038:0844b13_18": "爾時世尊知其心念，譬如力士屈申臂頃，從耆闍崛山至尸陀林中往經行處，見血污地如屠殺處。",
    "T22n1428_038:0844b15_19": "世尊知而故問餘比丘：「此誰經行處？",
    "T22n1428_038:0844b16_20": "血污地如屠殺處。」",
    "T22n1428_038:0844b17_0": "諸比丘白佛言：「是守籠那比丘勤行精進，是其血污地。」",
    "T22n1428_038:0844b18_1": "佛言：「喚來！」",
    "T22n1428_038:0844b18_2": "比丘受教，往守籠那所語言：「世尊喚汝！」",
    "T22n1428_038:0844b19_3": "守籠那聞佛喚，即往佛所禮佛足却坐一面。",
    "T22n1428_038:0844b20_4": "佛知而故問：「汝於屏處作如是念：『我勤行精進，如佛弟子中無勝我者，我今何故不得無漏解脫？",
    "T22n1428_038:0844b23_0": "我家中大有財寶，可自娛樂自恣作福。",
    "T22n1428_038:0844b23_1": "今寧可捨戒還家，不復為道。』",
    "T22n1428_038:0844b24_2": "耶？」",
    "T22n1428_038:0844b24_3": "「實爾。",
    "T22n1428_038:0844b24_4": "世尊！」",
    "T22n1428_038:0844b25_0": "世尊言：「我今問汝，隨意答我。",
    "T22n1428_038:0844b25_1": "汝在家時，能彈琴不？」",
    "T22n1428_038:0844b26_2": "「如是。",
    "T22n1428_038:0844b26_3": "世尊！",
    "T22n1428_038:0844b26_4": "在家實能彈琴。」",
    "T22n1428_038:0844b26_5": "「守籠那！",
    "T22n1428_038:0844b27_0": "云何？",
    "T22n1428_038:0844b27_1": "琴絃若急，音聲好不？」",
    "T22n1428_038:0844b27_2": "「不也。",
    "T22n1428_038:0844b27_3": "世尊！」",
    "T22n1428_038:0844b27_4": "「守籠那！",
    "T22n1428_038:0844b28_5": "云何？",
    "T22n1428_038:0844b28_6": "琴絃若緩，音聲好不？」",
    "T22n1428_038:0844b28_7": "「不也。",
    "T22n1428_038:0844b28_8": "世尊！」",
    "T22n1428_038:0844b28_9": "「云何守籠那！",
    "T22n1428_038:0844b29_10": "琴絃不緩不急，音聲好不？」",
    "T22n1428_038:0844b29_11": "「如是。",
    "T22n1428_038:0844b29_12": "世尊。」",
    "T22n1428_038:0844c01_13": "佛言：「如是守籠那！",
    "T22n1428_038:0844c01_14": "若大勤精進掉動，若少精進懈怠，應等精進等於諸根。」",
    "T22n1428_038:0844c02_15": "爾時守籠那聞佛略說教誡已，獨在靜處勤修精進，心不放逸，初夜、後夜警意修行助道之法，所為出家得果不久，無上淨行現世得證，我生已盡，梵行已立，所作已辦，不復受身。",
    "T22n1428_038:0844c07_16": "知守籠那比丘得阿羅漢道。",
    "T22n1428_038:0844c07_17": "時守籠那比丘得阿羅漢道已，往佛所，頭面禮足在一面住，白佛言：「若有比丘得阿羅漢，盡諸有漏，樂於六處，樂於出離，樂不瞋恚，樂於寂靜，樂盡愛欲，樂盡受陰，樂於無癡。",
    "T22n1428_038:0844c11_18": "若有比丘得羅漢漏盡，樂此六處。",
    "T22n1428_038:0844c12_19": "世尊！",
    "T22n1428_038:0844c12_20": "頗有不依於信得出離不？」",
    "T22n1428_038:0844c13_21": "「不應作如是意：『不依於信，得羅漢道，盡於有漏，盡欲無欲、盡恚無恚、盡癡無癡，樂於出離。』」",
    "T22n1428_038:0844c15_22": "「世尊！",
    "T22n1428_038:0844c15_23": "頗有不依持戒故得樂無恚不？」",
    "T22n1428_038:0844c16_24": "「不應作如是意：『不依持戒，得羅漢道，盡於有漏，盡愛無愛、盡恚無恚、盡癡無癡，樂於無恚。』」",
    "T22n1428_038:0844c19_0": "「世尊！",
    "T22n1428_038:0844c19_1": "頗有不斷諸利養樂寂靜不？」",
    "T22n1428_038:0844c19_2": "「不應作如是意：『不斷利養，得羅漢道，盡恚無恚、盡癡無癡、樂於寂靜。",
    "T22n1428_038:0844c21_3": "彼盡欲無欲、盡恚無恚、盡癡無癡、愛盡、受陰盡，樂於無癡。』",
    "T22n1428_038:0844c23_4": "如是比丘！",
    "T22n1428_038:0844c23_5": "心解脫有漏眼見多色，慧解脫、心解脫，二俱不染污，識不與色雜，住第四禪，耳鼻舌身意亦如是。」",
    "T22n1428_038:0844c25_6": "「世尊！",
    "T22n1428_038:0844c25_7": "由如大石山全為一叚不缺無孔不漏。",
    "T22n1428_038:0844c26_8": "若東方有大疾風雨來，此山不移不可傾動；南西北方亦復如是。",
    "T22n1428_038:0844c28_9": "如是世尊！",
    "T22n1428_038:0844c28_10": "若比丘得阿羅漢道，心得解脫盡於有漏，眼見多色，慧解脫、心解脫，二俱不染污，識不與色雜，住第四禪，耳鼻舌身意亦如是。」",
    "T22n1428_038:0845a02_11": "說是語已，重說偈言：「樂出離者，　　樂寂比丘；　　樂不瞋恚，　及盡愛者。",
    "T22n1428_038:0845a05_12": "　　樂盡受陰，　　心不愚癡；　審知不起，　　從是解脫。",
    "T22n1428_038:0845a06_13": "　　以正解脫，　便為息滅；　　已得無觀，　　更無有作。",
    "T22n1428_038:0845a08_0": "　譬如大山，　　風不能壞；　　如是色聲，　香味觸法。",
    "T22n1428_038:0845a09_1": "　　於善惡法，　　智者不動；　心住解脫，　　見於滅盡。」",
    "T22n1428_038:0845a11_0": "如是守籠那說此偈已，佛即可之，從坐起前禮佛足而去。",
    "T22n1428_038:0845a12_1": "去未久，佛告諸比丘言：「應作如是自記得道，但說其義不正言得，不如餘愚癡比丘，歡喜自記後無所得空自疲苦。」",
    "T22n1428_038:0845a15_2": "爾時守籠那，於異時往佛所，頭面禮足却住一面。",
    "T22n1428_038:0845a16_3": "佛告守籠那：「汝生來習樂不串涉苦，聽汝於寺內著一重革屣。」",
    "T22n1428_038:0845a18_4": "即白佛言：「我捨五象王出家為道，或致人笑言：『守籠那捨五象王出家為道，貪一重革屣。』",
    "T22n1428_038:0845a20_5": "若世尊聽諸比丘畜者，我亦當畜。」",
    "T22n1428_038:0845a21_6": "佛時默然可之，即以是因緣集比丘僧，為諸比丘隨順說法，無數方便稱讚行頭陀、少欲知足、樂出離者，告諸比丘：「為護身、護衣、護臥具故，聽在寺內著一重革屣。」",
    "T22n1428_038:0845a25_7": "時諸比丘著一重革屣，不久便穿壞。",
    "T22n1428_038:0845a25_8": "「聽以樹皮若皮補之，當以縷縫，若斷壞應以筋若毛、若皮縷縫。」",
    "T22n1428_038:0845a27_9": "彼時須錐，比丘白佛，佛言：「聽畜錐。」",
    "T22n1428_038:0845a29_0": "四分律卷第三十八"
}