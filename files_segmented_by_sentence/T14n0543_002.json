{
    "T14n0543_002:0832a14_0": "佛說巨力長者所問大乘經卷中",
    "T14n0543_002:0832a16_0": "宋西天同譯經寶法大師賜紫",
    "T14n0543_002:0832a17_0": "沙門智吉祥等奉　詔譯",
    "T14n0543_002:0832a18_0": "爾時，世尊復告巨力長者及諸長者言：「汝等宿植善本信根堅固，欲學菩薩摩訶薩所修之行，伏斷障染求證菩提，應當觀彼諸有情類，從無始來輪迴流轉，持苦報身經歷多生不可限數，而此色身無有堅實如幻如化。",
    "T14n0543_002:0832a22_1": "「是諸有情，顛倒妄念搆造業因，外藉眾緣積集成就，如水為氷及如聚沫，五蘊四大先業為因招感勢力，積集諸種住識藏中。",
    "T14n0543_002:0832a25_2": "假彼父母情愛和合貪喜俱極，最後各出濃厚精血，號羯羅藍，識依於彼最初而住，以至後時精血交結，不淨凝成處於胎中。",
    "T14n0543_002:0832a28_3": "所歷諸位，業風內吹肢相增長，由業勢力漸漸所資，色身四大諸根具足，心識煩惱亦共俱生。",
    "T14n0543_002:0832b01_4": "既離胎胞，外風所觸楚痛發聲，於一切境不能明了，風緣動轉有出入息，飲噉母乳結生便利，心識現行生諸分別，耽眾食味資益諸根，皮膚、血肉、腸胃、骨髓、髮毛、爪齒、涕唾便利，身形肢體好醜之相。",
    "T14n0543_002:0832b06_5": "「從自業因受諸異報，貪瞋癡慢煩惱隨逐，於冤親境妄生違順，五欲色相縱意染著，於業報身復增業報，密近惡友踈慢尊親。",
    "T14n0543_002:0832b09_6": "於菩薩人及真實法，心不愛樂亦不餐採，恣任愚癡造作諸惡，瞋恚暴害諂曲嫉妬，忿戾鬪諍捶打罵辱，損惱有情。",
    "T14n0543_002:0832b11_7": "於男女色橫生染著，如繩縛物不相捨離，於自身相不念無常，謂得長時永無殞謝，於諸資財及以珍寶，多求積聚而無厭足。",
    "T14n0543_002:0832b14_8": "「塵勞垢染覆蓋心識，不修智慧增長無明，不覺世間男女色相，及以自身五根四大雜染所起，由顛倒緣墮不淨處，皮膚、血肉、髮毛、爪齒本無自相，從彼貪愛結業所生，流轉輪迴因緣不斷，生死苦果無暫停息，煩惱業火燒逼身心，於晝夜時未嘗安適，愚盲闇鈍懈怠放逸，不樂菩提違背聖道。",
    "T14n0543_002:0832b21_9": "於自心垢不求清淨，身常倨傲心意貢高，誣謗因果輕毀賢善。",
    "T14n0543_002:0832b22_10": "於有為相虛幻空法，不覺不知，如是無智諸有情類，處生死海無有出期。",
    "T14n0543_002:0832b24_11": "「汝諸長者！",
    "T14n0543_002:0832b24_12": "於如是事應悉覺悟，了知色相珍玩資具男女眷屬，假緣而有相會暫時，眷念方隆已歸磨滅，五蘊身相本性皆空，由諸妄因受諸異報，如夢中人歷種種事，覺已皆空都無所有。",
    "T14n0543_002:0832b28_13": "「是故，菩薩摩訶薩志求阿耨多羅三藐三菩提，於諸色相覺悟解脫，障染輕微智慧明了，雖發大願往諸趣中受種種身，為化眾生心無顛倒，如是乃至遍十方剎，隨順眾生作諸事業，布施軟語利行同事，方便攝受饒益有情，捨邪見家入於正道，修諸善行同趣大乘，遠至菩提誓無退屈。",
    "T14n0543_002:0832c05_14": "「善男子！",
    "T14n0543_002:0832c06_15": "菩薩摩訶薩為求阿耨多羅三藐三菩提，身心清淨得四總持，於名句義印忍不忘諦審思惟，達彼真實諸法自性。",
    "T14n0543_002:0832c08_16": "「菩薩摩訶薩，身心清淨，於諸有情平等任持，不生冤親憎愛分別。",
    "T14n0543_002:0832c10_17": "「菩薩摩訶薩，身心清淨，不著世間上妙美食，唯餐法喜禪悅之味。",
    "T14n0543_002:0832c11_18": "「菩薩摩訶薩，身心清淨，觀諸世間一切有為生滅之相，皆是虛妄無有真實。",
    "T14n0543_002:0832c13_19": "「菩薩摩訶薩，身心清淨，孝養父母敬順師長，承受教誨無輕慢心。",
    "T14n0543_002:0832c14_20": "「菩薩摩訶薩，身心清淨，生於上族為大國王，正法化民息除鬪諍。",
    "T14n0543_002:0832c16_21": "「菩薩摩訶薩，身心清淨，遠離暴害屠兒魁膾，諸惡律儀旃陀羅行，少欲知足無不與取，常修梵行絕愛染心。",
    "T14n0543_002:0832c18_22": "「菩薩摩訶薩，身心清淨，言語真實離於虛妄，音聲清徹令人樂聞，說法如泉流注不斷。",
    "T14n0543_002:0832c20_23": "「菩薩摩訶薩，身心清淨，善能調伏貪瞋癡等，於三有果心不染著，苦法資具亦不捨離，智慧現前心常明了。",
    "T14n0543_002:0832c23_24": "「菩薩摩訶薩，身心清淨，四等六度晝夜修習，乃至長時無少疲倦，八萬四千煩惱塵勞，一一對治生諸功德。",
    "T14n0543_002:0832c25_25": "「菩薩摩訶薩，身心清淨，不著菩提不厭生滅，於諸法中心得自在，或入流轉或證涅槃。",
    "T14n0543_002:0832c27_26": "「菩薩摩訶薩，身心清淨，於今佛說最上大乘，深生愛樂，及能憶念過去諸佛甚深經典，任持不忘，亦能宣轉諸佛法輪，如大江河流注無盡。",
    "T14n0543_002:0833a01_27": "「菩薩摩訶薩，身心清淨，遠離諂曲憍慢嫉妬惡獸毒蟲畢舍遮行，慈愛有情不生損惱。",
    "T14n0543_002:0833a03_28": "「菩薩摩訶薩，身心清淨，不貪資具不念飲食，不捨貧乏及與孤露，所生之處資財豐足，眷屬成就身相端正，有大威德。",
    "T14n0543_002:0833a06_29": "「菩薩摩訶薩，身心清淨，於一切樂無不了知，於一切苦無不解脫，生老病死親愛別離，所欲難得仇讐會遇眾苦，現前悉能曉了，不為惱觸，觀諸有情及以色相，如夢如幻無有堅固。",
    "T14n0543_002:0833a10_30": "「汝諸長者，隨其所聞當如是知，諸大菩薩身心清淨，四大五蘊色身空聚畢竟非實。」",
    "T14n0543_002:0833a12_31": "爾時，世尊復告巨力長者等言：「善男子！",
    "T14n0543_002:0833a13_32": "如是菩薩摩訶薩，於生死界，其所愛身為緣有情，示現形相無有希求，於種種境遠離愛染，身心平等無取無捨，常作善事利益安樂，饒益眾生未嘗懈廢，所有壽命於三界中或增或減，隨順眾生，所樂差別，為令覺悟心無所欲。",
    "T14n0543_002:0833a18_33": "「於諸眾生平等一觀，於諸世中上妙珍寶受用之具，金銀庫藏錢財穀米，衣服飲食床榻臥具，塗香末香花鬘瓔珞婇女眷屬，一切世間種種上妙嚴飾之具，於自所有色身壽命，而是菩薩摩訶薩悉無愛戀。",
    "T14n0543_002:0833a23_34": "「若有眾生，而來求乞錢財、穀米、金銀、庫藏珍妙之物，衣服、飲食、床榻、臥具、塗香、末香、花鬘、瓔珞，男子、婇女、內外眷屬，色身壽命，悉皆能捨，未甞有心於剎那頃暫生慳悋。",
    "T14n0543_002:0833a26_35": "何以故？",
    "T14n0543_002:0833a27_36": "是菩薩摩訶薩，久悟虛幻，於生滅相而無染著，為欲圓滿六波羅蜜到於彼岸，度脫眾生亦離苦際。",
    "T14n0543_002:0833a29_37": "是故於此生滅因緣虛幻境相，唯求遠離，無心取著故無悋惜。",
    "T14n0543_002:0833b01_38": "「善男子！",
    "T14n0543_002:0833b01_39": "當知菩薩摩訶薩，如是修行六到彼岸微妙勝行，精進長時無少懈怠，即當速得成就無上正等菩提，永契真常心無退轉。」",
    "T14n0543_002:0833b04_40": "爾時，世尊為諸長者，重宣此義而說偈言：「善哉長者，　　汝等當知，　　是菩薩人，　於生滅法，　　種種身相，　　種種壽命；　嚴飾之具，　　婇女眷屬，　　為欲圓滿，　六波羅蜜，　　轉化眾生，　　遠離苦際，　於此所有，　　皆不愛著。",
    "T14n0543_002:0833b10_41": "　　汝善男子！",
    "T14n0543_002:0833b11_0": "　歡喜諦聽，　　於菩薩行，　　當勤修習，　勿以貪瞋，　　煩惱繩索，　　晝夜繫縛，　淪墮三塗，　　無有休息。",
    "T14n0543_002:0833b13_1": "　　汝善男子！",
    "T14n0543_002:0833b14_0": "　是身猶如，　　飲食之器，　　內外之間，　常令清淨，　　諸惡毒物，　　不令入中。",
    "T14n0543_002:0833b16_0": "　參諸上味，　　若有飲噉，　　損壞色身，　及與壽命，　　身中若有，　　貪瞋癡等，　煩惱毒藥，　　參諸法味，　　眾生飲噉，　損壞法身，　　及與慧命。",
    "T14n0543_002:0833b19_1": "　　汝善男子！",
    "T14n0543_002:0833b20_0": "　一切眾生，　　無始時來，　　少有智慧，　如彼嬰兒，　　但念乳食，　　餘無知見，　於諸境相，　　不能分別，　　生滅過患，　由因感果，　　果復造因，　　智不現前。",
    "T14n0543_002:0833b24_0": "　心常癡暗，　　唯貪飲食，　　資益四大，　常處夢中，　　而無醒覺，　　於佛教法，　心無修習，　　猶如醉人，　　言無義味。",
    "T14n0543_002:0833b27_0": "　於五欲境，　　未甞遠離，　　晝夜邪思，　唯增苦惱，　　愁憂積集，　　身心放逸，　縱無明流，　　入生死海，　　漂沈汩沒，　受諸業報，　　飢寒困苦，　　羸瘦憔悴，　遠於彼岸，　　不能解脫。",
    "T14n0543_002:0833c02_1": "　　此諸眾生，　從久遠來，　　於自真心，　　塵惑所昏，　不能覺悟，　　故於幻境，　　貪愛染著。",
    "T14n0543_002:0833c05_0": "　汝諸長者！",
    "T14n0543_002:0833c05_1": "　　當知己身，　　假因緣成，　無有堅固，　　但由業力，　　造作招集，　生死輪迴，　　受諸異報，　　循環遠劫，　無解脫時。",
    "T14n0543_002:0833c08_2": "　　智者觀之，　　深心厭捨，　凡夫愚昧，　　不念無常，　　著我著人，　專自逸樂，　　不親善友，　　自構業緣。",
    "T14n0543_002:0833c11_0": "　身壞命終，　　當墮地獄，　　輪轉三界，　受諸苦惱，　　大火逼身，　　逃竄無地。",
    "T14n0543_002:0833c13_0": "　諸佛大悲，　　哀愍世間，　　自無信心，　亦難救護。",
    "T14n0543_002:0833c14_1": "　　智者自知，　　色身虛幻，　無有真實，　　但由業因，　　之所招集，　根塵大種，　　和合積聚，　　假名為身，　如沫如泡，　　畢竟無體，　　膿血敗壞，　何所愛著？",
    "T14n0543_002:0833c18_2": "　　是故當知，　　於此聚中，　作不淨觀，　　深生厭離；　　勤修聖法，　趣不壞身，　　遠離眾惡，　　近善知識，　信最上乘，　　修菩提行，　　廣修福慧，　生佛國中，　　身心安樂，　　清淨無畏。",
    "T14n0543_002:0833c23_0": "　以微妙衣，　　及上飲食，　　床榻臥具，　花鬘瓔珞，　　無價寶香，　　種種資具，　充足無乏，　　以清淨心，　　歡喜供養。",
    "T14n0543_002:0833c26_0": "　慚愧勝解，　　希除罪業，　　增長福智。",
    "T14n0543_002:0833c27_0": "　如是之人，　　百千劫中，　　於無上乘，　發生信解，　　漸以覺悟，　　實性真空，　本來寂靜，　　如海湛然，　　無有增減，　雖遇風緣，　　水成波浪，　　即波為水，　動靜一源。",
    "T14n0543_002:0834a02_1": "　　如是了知，　　住佛境界，　不生惡趣，　　漸息輪迴，　　百千俱胝，　那庾多劫，　　明了心地，　　貪瞋癡慢，　煩惱業因，　　而不現行，　　雜類苦果，　自然不受，　　色身堅固，　　經無量時，　歡喜快樂。",
    "T14n0543_002:0834a07_2": "　　心無邪念，　　亦無妄想，　於顛倒境，　　常生思惟，　　善說法要，　利益眾生，　　自無病行，　　令他亦無。",
    "T14n0543_002:0834a10_0": "　適悅調順，　　安隱快樂，　　深入禪定，　離諸苦縛，　　常以善行，　　守護眾生。",
    "T14n0543_002:0834a12_0": "　不作惡緣，　　親近智者，　　稱揚如來，　最勝妙法，　　恭敬讚歎，　　踊躍奉行。",
    "T14n0543_002:0834a14_0": "　觀諸世間，　　有為事相，　　皆如幻夢，　無一真實，　　了知飲食，　　色力壽命，　煩惱苦本。",
    "T14n0543_002:0834a16_1": "　　愚夫無知，　　耽染愛著，　無一剎那，　　暫時間斷，　　味諸飲食，　增長過失，　　善友教誨，　　心不信受。",
    "T14n0543_002:0834a19_0": "　遇惡知識，　　密近隨逐，　　深入愚癡，　不能覺悟，　　於諸塵境，　　妄想執著，　晝夜無時，　　染諸娛樂。",
    "T14n0543_002:0834a21_1": "　　智者觀之，　深生厭捨，　　又諸世間，　　色相幻惑，　畢竟衰謝，　　妻子男女，　　眷屬因緣，　如行路人，　　暫時而會，　　因緣報盡，　恩愛別離，　　難以剎那，　　相戀而住。",
    "T14n0543_002:0834a26_0": "　汝諸長者！",
    "T14n0543_002:0834a26_1": "　　當知幻身，　　譬如畫師，　繪眾色相，　　好醜雖成，　　畢竟當壞。",
    "T14n0543_002:0834a28_0": "　又如冬月，　　積水為氷，　　堅厚暫時，　終鎔成水。",
    "T14n0543_002:0834a29_1": "　　所以者何？",
    "T14n0543_002:0834a29_2": "　　色相虛幻，　體性非實。",
    "T14n0543_002:0834b01_3": "　　而愚癡人，　　隨境生貪，　染著愛樂，　　心既顛倒，　　造不善因，　淪墮三塗，　　受種種苦，　　經於長劫，　無有出期；　　設生人天，　　耽諸快樂，　由此幻身，　　造作惡業，　　無有窮盡。",
    "T14n0543_002:0834b06_0": "　如是癡人，　　常為結使，　　冤家魔嬈，　妻子男女，　　父母眷屬，　　繫縛在心，　未甞捨離，　　晝夜之間，　　為彼纏縛，　妄認為樂，　　實是苦因，　　恣任三毒，　憎長憍慢。",
    "T14n0543_002:0834b10_1": "　　如是之人，　　違背善緣，　不生智慧，　　造作無邊，　　諸不律儀。",
    "T14n0543_002:0834b12_0": "　於諸眷屬，　　父母妻子，　　珍寶飲食，　生苦法中，　　心無厭足，　　不思出離，　耽染愛著，　　多求財寶，　　積集庫藏；　見諸貧窮，　　飢餓眾生，　　無憐愍心，　拯濟困厄，　　不行正道，　　邪念增強，　智人教示，　　不能聽受，　　故處輪迴。",
    "T14n0543_002:0834b18_0": "　汝諸長者！",
    "T14n0543_002:0834b18_1": "　　人之色身，　　譬如大樹，　根莖枝葉，　　悉皆繁茂，　　久無濕潤，　土地乾亢，　　為日所炙，　　脂脈皆盡，　不經歲月，　　必當枯朽。",
    "T14n0543_002:0834b21_2": "　　一切眾生，　盛年壯色，　　身相充滿，　　貪著世間，　縱五欲樂，　　筋血衰耗，　　病苦所侵，　形貌憔悴，　　諸根衰謝，　　不得久停，　終歸磨滅。",
    "T14n0543_002:0834b25_3": "　　如是癡人，　　愛著色身，　貪諸財寶，　　不知罪福，　　不念無常，　如樹枯朽，　　不久摧壞。",
    "T14n0543_002:0834b27_4": "　　汝諸長者！",
    "T14n0543_002:0834b28_0": "　觀此幻身，　　及彼資生，　　金銀瑠璃，　真珠摩尼，　　硨磲碼碯，　　珊瑚琥珀，　體無真實，　　猶如聚沫，　　愚者迷情，　妄生貴重，　　但增貪欲，　　雜亂正心，　於佛法門，　　無所趣入。",
    "T14n0543_002:0834c03_1": "　　智者了知，　色身資具，　　一切皆如，　　夢所見物，　都無自相，　　防護六根，　　閉於五欲，　親近三寶，　　行施等行，　　息諸慳悋，　絕愛染心，　　觀彼諸欲，　　如大火聚，　燒煮眾生，　　甚可怖畏，　　不應戀著。」",
    "T14n0543_002:0834c09_0": "佛說巨力長者所問大乘經卷中"
}