{
    "T09n0263_003:0080a04_0": "正法華經卷第三",
    "T09n0263_003:0080a06_0": "西晉月氏國三藏竺法護譯",
    "T09n0263_003:0080a07_0": "信樂品第四",
    "T09n0263_003:0080a08_0": "於是賢者須菩提、迦旃延、大迦葉、大目揵連等，聽演大法，得未曾有，本所未聞；而見世尊授舍利弗決，當得無上正真之道，驚喜踊躍咸從坐起，進詣佛前偏袒右肩，禮畢叉手瞻順尊顏，內自思省心體熙怡，支節和懌悲喜竝集，白世尊曰：「唯大聖通，我等朽邁年在老耄，於眾耆長僉老羸劣，歸命眾祐冀得滅度，志存無上正真之道，進力尠少無所堪任，如來所講我等靖聽，次第坐定諸來大眾，不敢危疲無所患厭。",
    "T09n0263_003:0080a17_1": "前者如來為鄙說法，已得於空、無相、無願，至于佛典國土所有，於一切法無所造作，其諸菩薩所可娛樂，如來勸發多所率化。",
    "T09n0263_003:0080a20_2": "鄙於三界而見催逐，常自惟忖謂獲滅度，今至疲憊，爾乃誨我以奇特誼，樂於等一，則發大意於無上正真道。",
    "T09n0263_003:0080a23_0": "而今大聖授聲聞決當成正覺，心用愕然怪未曾有，余得大利各當奉事，乃獲逮聞如是品經。",
    "T09n0263_003:0080a25_1": "從過去佛常聞斯法，故初值遇，則我祿厚喻獲妙寶，無央數妙意所至願，現在於色而無所畏，珍琦鼓樂自然為鳴，而燃大燈炤耀彌廣，栴檀叢林芬蘊而香。",
    "T09n0263_003:0080a28_2": "唯然世尊，我豈堪任而說之乎？」",
    "T09n0263_003:0080a29_3": "告曰：「可也。」",
    "T09n0263_003:0080a29_4": "時諸聲聞共白佛言：「昔有一士離父流宕，僑亭他土二三十年，馳騁四至求救衣食，恒守貧窮困無產業。",
    "T09n0263_003:0080b03_5": "父詣異城，獲無央數金銀珍寶、水精琉璃、車璩馬碯、珊瑚虎魄，帑藏盈滿，侍使僮僕、象馬車乘不可稱計，眷屬無數七寶豐溢，出內錢財耕種賈作。",
    "T09n0263_003:0080b06_6": "子厄求食，周行國邑城營村落。",
    "T09n0263_003:0080b07_7": "造富長者適值秋節，入處城內循行帑藏，與子別久忽然思見，不知所在。",
    "T09n0263_003:0080b09_8": "自念：『一夫，財富無量橫濟遠近，竊惟我老朽耄垂至，假使終沒室藏騷散，願得見子恣所服食，則獲無為不復憂慼。』",
    "T09n0263_003:0080b11_9": "其子僥會至長者家，遙見門前，梵志君子大眾聚會眷屬圍遶，金銀雜廁為師子座，交露珠瓔為大寶帳，父坐其中分部言教，諸解脫華遍布其地，億百千金以為飲食。",
    "T09n0263_003:0080b15_10": "子覲長者色像威嚴，怖不自寧，謂是帝王若大君主，進退猶豫不敢自前，孚便馳走。",
    "T09n0263_003:0080b17_11": "父遙見子心用歡喜，遣傍侍者追呼令還。",
    "T09n0263_003:0080b18_12": "遑懅躄地，謂追者曰：『我不相犯，何為見捉？』",
    "T09n0263_003:0080b19_13": "侍者執之俱詣長者。",
    "T09n0263_003:0080b20_14": "長者告曰：『勿恐勿懼，吾為子勤廣修產業帑藏充實，與子別久數思相見，年高力弊父子情重。』",
    "T09n0263_003:0080b22_15": "將入家內，在於眾輩不與共語。",
    "T09n0263_003:0080b23_16": "所以者何？",
    "T09n0263_003:0080b23_17": "父知窮子志存下劣不識福父，久久意悟色和知名，又見琦珍。",
    "T09n0263_003:0080b24_18": "長者言曰：『是吾子也。",
    "T09n0263_003:0080b25_19": "以權告子。",
    "T09n0263_003:0080b25_20": "今且恣汝隨意所奉。』",
    "T09n0263_003:0080b26_0": "窮子怪之得未曾有，則從坐起行詣貧里求衣索食，父知子緣，方便與語：『汝便自去與小眾俱。』",
    "T09n0263_003:0080b28_1": "子來至此而再致印，曰：『至此宅有所調飾。』",
    "T09n0263_003:0080b29_2": "父付象馬即令粗習，假有問者答亦如之，當調車馬嚴治寶物恣意賜與，父求窮子所可賑給，具足如斯。",
    "T09n0263_003:0080c02_3": "時子於廐調習車馬繕治珍寶，轉復教化家內小大。",
    "T09n0263_003:0080c03_4": "父於窓牖遙見其子所為超絕，脫故所著沐浴其身，右手洗之，以寶瓔珞香華被服，光曜其體皆令清淨，而告之曰：『爾從本來何所興立？",
    "T09n0263_003:0080c06_5": "何所繫屬？",
    "T09n0263_003:0080c07_6": "捨吾他行，勤苦饑寒。",
    "T09n0263_003:0080c07_7": "吾以耄矣，以情相告，便時納娶，嬉遊飲食以康祚胤。",
    "T09n0263_003:0080c08_8": "吾所造業不可訾計，眾寶具足子知之乎！",
    "T09n0263_003:0080c09_9": "求汝積年而戀惡友，今乃來歸宜除瑕垢，吾有妙寶夜光明珠琦珍璝異，皆為汝施，僮僕侍使男女大小，恣意所欲，一以相付。",
    "T09n0263_003:0080c12_10": "吾愛念汝，猶如國王幸其太子。』」",
    "T09n0263_003:0080c13_11": "諸尊聲聞共白佛言：「彼時窮子，播盪流離二三十年，至長者家乃得申敘，追惟前後遊觀所更心悉念之。",
    "T09n0263_003:0080c15_12": "時大長者寢疾于床知壽欲終，自命其子而告之曰：『吾今困劣宜承洪軌，居業寶藏若悉受之，周濟窮乏從意所施，輒備奉教喜不自勝，所行至誠不失本誓。』",
    "T09n0263_003:0080c19_13": "父知子志身行謹勅，先貧後富益加欣慶，宗敬親屬禮拜耆長，父於國王君主大臣眾會前曰：『各且明聽，斯是吾子則吾所生，名字為某，捨我流迸二三十年，今乃相得。",
    "T09n0263_003:0080c23_14": "斯則吾子吾則是父，所有財寶皆屬我子。』",
    "T09n0263_003:0080c24_15": "子聞宣令大眾之音，心益欣然而自念言：『余何宿福得領室藏？』」",
    "T09n0263_003:0080c25_16": "諸聲聞等又白佛言：「大富長者則譬如來，諸學士者則謂佛子，勉濟吾等三界勤苦，如富長者還執其子度脫生死。",
    "T09n0263_003:0080c28_17": "於是世尊，有無央數聖眾之寶，以五神通除五陰蓋，常修精進在彼道教，志于滅度謂為妙印。",
    "T09n0263_003:0081a01_18": "慇懃慕求初不休懈，欲得無為意中默然，熟自思惟所獲無量，於如來所承順法行，遵修禪定而常信樂。",
    "T09n0263_003:0081a03_19": "謂觀我等懈廢下劣，而不分別不能志願，此如來法珍寶之藏，於今世尊以權方便，觀于本際慧寶帑藏，蠲除饑[飢-几+內]授大妙印。",
    "T09n0263_003:0081a06_20": "唯然大聖於今耆年，斯大迦葉從如來所朝旦印印，當至無為。",
    "T09n0263_003:0081a08_21": "又世尊為我等示現菩薩大士慧誼，余黨奉行為眾說法，當顯如來聖明大德，咸使暢入隨時之誼。",
    "T09n0263_003:0081a10_22": "所以者何？",
    "T09n0263_003:0081a10_23": "世雄大通善權方便，知我志操不解深法，為現聲聞，畏三界法及生老死，色聲香味細滑之事，趣欲自濟不救一切，離大慈悲智慧善權，禪定三昧乃知人心，不覩一切眾生根原。",
    "T09n0263_003:0081a15_0": "譬如窮士求衣索食，而父須待欲使安樂，子不覺察。",
    "T09n0263_003:0081a16_1": "佛以方便隨時示現，我等不悟。",
    "T09n0263_003:0081a16_2": "今乃自知成佛真子，無上孫息為佛所矜，施以大慧。",
    "T09n0263_003:0081a18_3": "所以者何？",
    "T09n0263_003:0081a18_4": "雖為佛子下賤怯弱，假使如來，覩心信樂喜菩薩乘，然後乃說方等大法。",
    "T09n0263_003:0081a20_5": "「又世尊興為二事，為諸菩薩現甘露法，為諸下劣志願小者，轉復勸進入微妙誼。",
    "T09n0263_003:0081a22_0": "譬如彼子與父別久，行道遙見，不識何人呼而怖懼；後稍稍示威儀法則乃知是父。",
    "T09n0263_003:0081a24_0": "佛亦如是，吾等不解菩薩大士，雖從法生為如來子，但求滅度，不志道場坐於樹下降魔官屬度脫一切。",
    "T09n0263_003:0081a26_1": "我輩自謂已得解脫，以是之故，今日覩聞未為成就，不為出家不成沙門。",
    "T09n0263_003:0081a28_2": "今如來尊現諸通慧，我等以獲大聖珍寶，佛則為父我則為子，父子同體焉得差別。",
    "T09n0263_003:0081b01_3": "猶如長者臨壽終時於大眾前，宣令帝王梵志長者君子，今諸所有庫藏珍寶用賜其子，子聞歡喜得未曾有。",
    "T09n0263_003:0081b03_4": "佛亦如是，先現小乘一時悅我，然今最後，普令四輩比丘、比丘尼、清信士、清信女，天上世間一切人民，顯示本宜。",
    "T09n0263_003:0081b06_5": "佛權方便說三乘耳，尚無有二豈當有三？",
    "T09n0263_003:0081b07_6": "是諸聲聞皆當成佛，我等悅豫不能自勝。」",
    "T09n0263_003:0081b08_7": "時大迦葉則說頌曰：「我等今日，　　逮聞斯音，　　怪之愕然，　得未曾有，　　由是之故，　　心用悲喜。",
    "T09n0263_003:0081b11_0": "　又省導師，　　柔軟音聲，　　尊妙珍寶，　為大積聚，　　一處合集，　　以賜我等。",
    "T09n0263_003:0081b13_0": "　未曾思念，　　亦不有求，　　還聞弘教，　心懷踊躍。",
    "T09n0263_003:0081b14_1": "　　譬如長者，　　而有一子，　興起如愚，　　亦不闇冥，　　自捨其父，　行詣他國，　　志于殊域，　　仁賢百千。",
    "T09n0263_003:0081b17_0": "　於時長者，　　愁憂念之，　　然後而聞，　即自迸走，　　遊于十方，　　意常悒慼。",
    "T09n0263_003:0081b19_0": "　父子隔別，　　二三十年，　　與人戀訟，　欲得其子，　　便詣異土，　　入于大城。",
    "T09n0263_003:0081b21_0": "　則於彼止，　　立於屋宅，　　具足嚴辦，　五樂之欲，　　無數紫金，　　及諸珍寶，　奇異財業，　　明珠碧玉，　　象馬車乘，　甚為眾多。",
    "T09n0263_003:0081b24_1": "　　牛畜[月*者]彘，　　鷄鶩羠羊，　出內產息，　　賈作耕種，　　奴僕僮使，　不可計數。",
    "T09n0263_003:0081b26_2": "　　嚴辦眾事，　　億千百類，　又得王意，　　威若國主，　　一城民庶，　委敬自歸，　　諸郡種人，　　遠皆戴仰。",
    "T09n0263_003:0081b29_0": "　若干種業，　　因從求索，　　興造既多，　不可計限，　　勢富如是。",
    "T09n0263_003:0081c01_1": "　　啼哭淚出，　吾既朽老，　　志力衰變，　　心誨思想，　欲得見子。",
    "T09n0263_003:0081c03_2": "　　夙夜追念，　　情不去懷，　聞子之問，　　意增煩惋。",
    "T09n0263_003:0081c04_3": "　　捨我別來，　二三十年，　　吾之所有，　　財業廣大，　假當壽終，　　無所委付。",
    "T09n0263_003:0081c06_4": "　　計彼長者，　其子愚濁，　　貧窮困厄，　　常求衣食，　遊諸郡縣，　　恒多思想，　　周旋汲汲，　慕係嗇口，　　征營馳邁，　　栽自供活，　或時有獲，　　或無所得。",
    "T09n0263_003:0081c10_5": "　　纏滯他鄉，　亦懷悒傶，　　志性褊促，　　荊棘[(牙*ㄉ)/里]身，　展轉周旋，　　行不休息，　　漸漸自致，　到父所居。",
    "T09n0263_003:0081c13_6": "　　槃桓入出，　　復求衣食，　稍稍得進，　　至于家君。",
    "T09n0263_003:0081c14_7": "　　遙見勢富，　極大長者，　　在於門前，　　坐師子床，　無數侍衛，　　眷屬圍繞，　　出入財產，　及所施與。",
    "T09n0263_003:0081c17_8": "　　若干人眾，　　營從立侍，　或有計校，　　金銀珍寶，　　或合簿書，　部別分莂，　　紀別入出，　　料量多少。",
    "T09n0263_003:0081c20_0": "　于時窮子，　　見之如此，　　倚住路側，　觀所云為，　　自惟我身，　　何為至此，　斯將帝王，　　若王太子，　　得無為之，　所牽逼迫，　　不如捨去，　　修己所務。",
    "T09n0263_003:0081c24_0": "　思慮是已，　　尋欲迸逝，　　世無敬貧，　喜窮士者。",
    "T09n0263_003:0081c25_1": "　　是時長者，　　處師子座，　遙見其子，　　心密踊躍，　　尋遣侍者，　追而止之，　　呼彼窮子，　　使還相見。",
    "T09n0263_003:0081c28_0": "　侍者受教，　　追及宣告，　　錄召令還。",
    "T09n0263_003:0081c29_0": "　即怖僻地，　　心竊自惟，　　得無被害，　曷為見執，　　何所求索。",
    "T09n0263_003:0082a01_1": "　　大富長者，　見之起強，　　憐傷斯子，　　為下劣極，　亦不覩信，　　彼是我父，　　又復懷疑，　不審財寶。",
    "T09n0263_003:0082a04_2": "　　其人慰喻，　　具解語之，　有紫磨金，　　積聚於此，　　當以供仁，　為飲食具，　　典攝眾計，　　役業侍使，　吾有眾寶，　　蘊積腐敗，　　委在糞壤，　不見飾用。",
    "T09n0263_003:0082a08_3": "　　子便多取，　　以為質本，　蓄財殷廣，　　無散用者。",
    "T09n0263_003:0082a09_4": "　　其人聞告，　如是教勅，　　則尋往詣，　　奉宣施行，　受長者教，　　不敢違命，　　即入家中，　止頓正領。",
    "T09n0263_003:0082a12_5": "　　爾時長者，　　遙從天窓，　詳觀察之，　　知何所為。",
    "T09n0263_003:0082a13_6": "　　雖是吾子，　下劣底極，　　唯曉計算，　　調御車耳。",
    "T09n0263_003:0082a15_0": "　即從樓觀，　　來下到地，　　便還去衣，　垢污之服，　　則便往詣，　　到其子所。",
    "T09n0263_003:0082a17_0": "　勅之促起，　　修所當為，　　則當與卿，　劇難得者，　　以德施人，　　案摩手腳，　醎醲滋美，　　以食相給，　　及床臥具，　騎乘所乏。",
    "T09n0263_003:0082a20_1": "　　於時復為，　　娉索妻婦，　敖黠長者，　　以此漸教，　　子汝當應，　分部之業，　　吾愛子故，　　心無所疑。",
    "T09n0263_003:0082a23_0": "　漸漸稍令，　　入在家中，　　賈作治生，　所入難計，　　所空缺處，　　皆使盈溢，　步步所行，　　鞭杖加人，　　珍琦異寶，　明珠流離，　　都皆收檢，　　內于帑藏，　一切所有，　　能悉計校，　　普悉思惟，　財產利誼。",
    "T09n0263_003:0082a28_1": "　　為愚騃子，　　別作小庫，　與父不同，　　在於外處。",
    "T09n0263_003:0082a29_2": "　　于時窮士，　心自念言，　　人無有此，　　如我庫者。",
    "T09n0263_003:0082b02_0": "　時父即知，　　志性所念，　　其人自謂，　得無極勢，　　即便召之，　　而親視之。",
    "T09n0263_003:0082b04_0": "　欲得許付，　　所有財賄，　　而告之曰，　今我一切，　　無數財寶，　　生活資貨，　聚會大眾，　　在國王前，　　長者梵志，　君子等類，　　使人告令，　　遠近大小。",
    "T09n0263_003:0082b08_0": "　今是我子，　　捨我迸走，　　在於他國，　梁昌求食，　　窮厄困極，　　今乃來歸，　與之別離，　　二三十年。",
    "T09n0263_003:0082b10_1": "　　今至此國，　乃得相見，　　在於某城。",
    "T09n0263_003:0082b11_2": "　　而亡失之，　於此求索，　　自然來至，　　我之財物，　無所乏少，　　今悉現在，　　於斯完具，　一切皆以，　　持用相與，　　卿當執御，　父之基業。",
    "T09n0263_003:0082b15_3": "　　其人尋歡，　　得未曾有。",
    "T09n0263_003:0082b16_0": "　我本貧窮，　　所在不詣，　　父時知余，　為下劣極，　　得諸帑藏，　　今日乃安。",
    "T09n0263_003:0082b18_0": "　大雄導師，　　教化我等，　　覩見下劣，　樂喜小乘，　　度脫我輩，　　使得安隱，　便復授決，　　當成佛道。",
    "T09n0263_003:0082b20_1": "　　於今安住，　多所遣行。",
    "T09n0263_003:0082b21_2": "　　無數菩薩，　　慧力無量，　分別示現，　　無上大道，　　攀緣稱讚，　億姟譬喻，　　余等得聞。",
    "T09n0263_003:0082b23_3": "　　最勝諸子，　則便奉行，　　尊上大道，　　所當起立，　視眾眼目，　　當於世間，　　得成佛道，　而為聖尊，　　造業如斯。",
    "T09n0263_003:0082b26_4": "　　將養擁護，　於此佛法，　　講說分別，　　最勝慧誼。",
    "T09n0263_003:0082b28_0": "　則為感動，　　一切眾生，　　我等志願，　貧心思念。",
    "T09n0263_003:0082b29_1": "　　假使得聞，　　于斯佛誨，　不肯發起，　　如來之慧。",
    "T09n0263_003:0082c01_2": "　　覩見最勝，　宣暢道誼，　　意中自想，　　盡得滅度，　不願志求，　　如此比慧。",
    "T09n0263_003:0082c03_3": "　　又聞大聖，　諸佛國土，　　未曾有意，　　發歡喜者，　寂然在法，　　一切無漏，　　棄捐所興，　滅度之事。",
    "T09n0263_003:0082c06_4": "　　由此思想，　　不成佛道，　常當修行，　　晝夜除慢。",
    "T09n0263_003:0082c07_5": "　　諸佛道誼，　最無有上，　　未曾勸助，　　志存于彼。",
    "T09n0263_003:0082c09_0": "　今乃究竟，　　具足最勝，　　得無為限，　當捨陰蓋，　　長夜精進，　　修理空誼，　解脫三界，　　勤苦之惱。",
    "T09n0263_003:0082c11_1": "　　佛興教戒，　則以具嚴，　　如是計之，　　無所乏少。",
    "T09n0263_003:0082c13_0": "　最勝所演，　　經身之慧，　　假使有人，　願等佛道，　　為是等故，　　加賜法事，　由緣致斯，　　余徒欽樂。",
    "T09n0263_003:0082c15_1": "　　有大導師，　周旋世間，　　普悉觀察，　　如此輩相。",
    "T09n0263_003:0082c17_0": "　諸恐懼者，　　令得利誼，　　求索勸助，　令我信樂。",
    "T09n0263_003:0082c18_1": "　　善權方便，　　猶若如父，　譬如長者，　　遭時大富。",
    "T09n0263_003:0082c19_2": "　　其子而復，　窮劣下極，　　則以財寶，　　而施與之。",
    "T09n0263_003:0082c21_0": "　大聖導師，　　所興希有，　　分別宣暢，　善權方便。",
    "T09n0263_003:0082c22_1": "　　諸子之黨，　　志樂下劣，　修行調定，　　而以法施。",
    "T09n0263_003:0082c23_2": "　　我等今日，　致得百千，　　未曾有法，　　如貧得財。",
    "T09n0263_003:0082c25_0": "　於佛教化，　　獲道得寶，　　第一清淨，　無復諸漏。",
    "T09n0263_003:0082c26_1": "　　長夜所習，　　戒禁定意，　執誼將護，　　世雄唱導。",
    "T09n0263_003:0082c27_2": "　　今日有獲，　佛之大道，　　眷屬圍繞，　　修行無闕。",
    "T09n0263_003:0082c29_0": "　其有長夜，　　清淨梵行，　　依倚法王，　深遠之慧，　　而為具足，　　此尊德果，　日成微妙，　　無有諸漏。",
    "T09n0263_003:0083a02_1": "　　我等今日，　乃為聲聞，　　還得聽省，　　上尊佛道，　當復見揚，　　聖覺音聲，　　以故獲聽，　超度恐懼。",
    "T09n0263_003:0083a05_2": "　　今日乃為，　　致無所著，　以無著誼，　　為諸天說，　　世人魔王，　及與梵天，　　為親一切，　　眾生之類。",
    "T09n0263_003:0083a08_0": "　何所名色，　　造立寂然，　　蠲除眾生，　無億數劫，　　於是所造，　　甚難得值，　計於世間，　　希有及者。",
    "T09n0263_003:0083a10_1": "　　今日無著，　燒罪度岸，　　修行為業，　　踊躍歡喜。",
    "T09n0263_003:0083a12_0": "　吾等歸聖，　　以頂受之，　　所願具足，　如江河沙。",
    "T09n0263_003:0083a13_1": "　　飲食衣服，　　若干巨億，　諸床臥具，　　離垢無穢，　　用栴檀香，　以為屋室，　　柔軟坐具，　　以敷其上。",
    "T09n0263_003:0083a16_0": "　若疾病者，　　無所藥療，　　今日供養，　安住廣度，　　所施劫數，　　如江河沙，　所造立者，　　無能奪還。",
    "T09n0263_003:0083a18_1": "　　高遠之法，　無量無限，　　其大神足，　　建立法力。",
    "T09n0263_003:0083a20_0": "　佛為大王，　　無漏最勝，　　堪任堅強，　常修牢固，　　安慰勸進，　　恒以時節，　未曾修設，　　望想福行。",
    "T09n0263_003:0083a22_1": "　　於一切世，　諸法中尊，　　皆為大神，　　最勝如來。",
    "T09n0263_003:0083a24_0": "　然大燈明，　　示無央眾，　　知諸黎庶，　筋力所在，　　若干種種，　　所憙樂願，　因緣百千，　　而順開化。",
    "T09n0263_003:0083a26_1": "　　如來皆覩，　眾人性行，　　他人心念。",
    "T09n0263_003:0083a27_2": "　　一切群萌，　以若干法，　　而致墮落。",
    "T09n0263_003:0083a28_3": "　　以法示現，　此尊佛道。」",
    "T09n0263_003:0083b01_0": "正法華經藥草品第五",
    "T09n0263_003:0083b02_0": "爾時世尊告大迦葉及諸耆年聲聞：「善哉！",
    "T09n0263_003:0083b02_1": "所歎如實。",
    "T09n0263_003:0083b03_2": "審如所言，如來之德如向所喻，復倍無數不可思誼，無能計量劫之姟底，一一計數大聖所應，如來之慧無能限者，不有法想道地處所，莫能盡原。",
    "T09n0263_003:0083b06_3": "世尊普入一切諸誼，察于世間見眾庶心，所度無極一切分別，皆使決了權慧之事，勸立一切度於彼岸，皆現普智入諸通慧。",
    "T09n0263_003:0083b09_4": "譬如三千大千世界，其中所有諸藥草木，竹蘆叢林諸樹小大，根本莖節枝葉華實，其色若干種類各異，悉生于地。",
    "T09n0263_003:0083b11_5": "若在高山巖石之間，丘陵堆阜嵠谷坑坎。",
    "T09n0263_003:0083b12_6": "時大澍雨潤澤普洽，隨其種類各各茂盛，叵我低仰莫不得所，雨水一品周遍佛土，各各生長地等無二。",
    "T09n0263_003:0083b15_7": "如來正覺講說深法，猶如大雨。",
    "T09n0263_003:0083b16_0": "大聖出現興在世者，則為一切諸天、人民、阿須倫、鬼神、龍，顯示威曜咸尋來至，皆現在前，為暢大音分別慧誼，大師子吼班宣景模：『吾為如來使，天上天下諸天世人，未度者度，未脫者脫，未安者安，未滅度者令得滅度。",
    "T09n0263_003:0083b21_1": "於是世及後世所知而審，為諸通慧皆能普見，度諸度，脫諸脫，安諸安，未滅度者皆令滅度，悉來詣我。』",
    "T09n0263_003:0083b23_2": "於時諸天、人民、阿須倫、揵沓和、迦留羅、真陀羅、摩睺勒一切雲集，吾於講法現其道誼，佛為道父分別道慧。」",
    "T09n0263_003:0083b25_3": "佛語迦葉：「于時黎庶無數億姟，皆來聽經，如來通見一切根本，大精進力如應說法，分別散告無量言教，不失本心咸令歡喜，安隱無患或得度世，終生善處恣其所好，各自然生。",
    "T09n0263_003:0083c01_0": "或習愛欲便為說經，或聽受法離諸貪惑，轉稍以漸遵諸通慧，因從本力如其能量，堅固成就平等法身，猶如大雨，普佛世界滋育養生，等無差特。",
    "T09n0263_003:0083c04_1": "如來演法一品如是，至解脫味離欲寂滅，入諸通慧，若聽受持諷誦奉者，不自識省無所觀念。",
    "T09n0263_003:0083c06_2": "所以者何？",
    "T09n0263_003:0083c06_3": "群生根本形所像類，如所想念，已念當念所可施行，以行當行所當行者，諸所因緣，所當獲致所當說者，唯如來目悉知見之。",
    "T09n0263_003:0083c09_4": "在所現處住于其地，如雨等潤藥草叢林、白黑青赤上中下樹，世尊如之見一味已，入解脫味志于滅度，度諸未度究竟滅度，令至一土一同法味，到無恐懼使得解脫。",
    "T09n0263_003:0083c13_5": "化於眾生使得信樂，苞育將護悉令普至於諸通慧，讚詠分別逮賢聖法，亦如向者迦葉所說。」",
    "T09n0263_003:0083c15_6": "世尊欲重解誼所趣，以偈頌曰：「吾興於世間，　　仁和為法王，　為眾生說法，　　隨其所信樂。",
    "T09n0263_003:0083c19_0": "　意勇建大業，　　久立分別說，　群萌多受持，　　蒸庶無所言。",
    "T09n0263_003:0083c21_0": "　法王慧難解，　　闇冥設聞者，　眾入懷狐疑，　　則棄所住處。",
    "T09n0263_003:0083c23_0": "　隨其境界說，　　如本力所任，　又示餘利誼，　　則為現正法。",
    "T09n0263_003:0083c25_0": "　譬如純黑雲，　　踊出升虛空，　普雨佛世界，　　遍覆於土地，　又放大電[火*僉]，　　周匝有水氣，　而復震雷聲，　　人民皆歡喜。",
    "T09n0263_003:0083c29_0": "　陰蔽於日月，　　除熱令陰涼，　欲放雨水故，　　時布現在上。",
    "T09n0263_003:0084a02_0": "　彼時普等雨，　　水下無偏黨，　滂流於佛土，　　澤洽眾塸域。",
    "T09n0263_003:0084a04_0": "　應時而降雨，　　激灌一切地，　旱涸枯谿澗，　　一切得浸漬。",
    "T09n0263_003:0084a06_0": "　惠澤無不到，　　眾源皆涌溢，　深谷諸廣野，　　林麓槒幽藪，　萌葉用青倉，　　藥草無數生，　樛木諸叢林，　　滋長大小樹，　眾藥咸茂殖，　　莖幹華實繁，　隨其本境界，　　皆令得蒙恩。",
    "T09n0263_003:0084a12_0": "　諸天樹木，　　結根坑坎，　　陜隘迮處，　而生其中。",
    "T09n0263_003:0084a13_1": "　　如諸邪道，　　一切愚癡，　長益繫縛，　　如象著絆，　　草刺棘樹，　蘆葦[禾*曷][禾*曷]，　　莖節枝葉，　　及諸華實。",
    "T09n0263_003:0084a16_0": "　華實茂盛，　　多所饒益，　　蒙之恩雨，　藥草滋長，　　從其種類，　　因本境界，　各各得服，　　饑渴飽滿。",
    "T09n0263_003:0084a18_1": "　　如其所種，　各得其類，　　然其天雨，　　皆為一味。",
    "T09n0263_003:0084a20_0": "　告迦葉曰，　　佛亦如是，　　出興於世，　譬如天雨。",
    "T09n0263_003:0084a21_1": "　　這現天下，　　為眾說法，　以是誠行，　　示於眾生。",
    "T09n0263_003:0084a22_2": "　　大仙以斯，　使人聞經，　　皆於諸天，　　人民前現。",
    "T09n0263_003:0084a24_0": "　佛為如來，　　聖中之尊，　　善權方便，　猶如天雨，　　吾當飽滿，　　一切群萌，　愚騃之黨，　　身形枯燥，　　除諸苦患，　得立大安，　　燒盡愛欲，　　獲至滅度。",
    "T09n0263_003:0084a28_0": "　諸天人民，　　皆聽我言，　　普悉當來，　詣佛大聖。",
    "T09n0263_003:0084a29_1": "　　吾為如來，　　世尊無倫，　有所導御，　　故出於世，　　為一切人，　分別說經，　　化無數千，　　眾生之類。",
    "T09n0263_003:0084b03_0": "　又復示現，　　若干種誼，　　於彼若此，　常行平等，　　得至解脫，　　滅度無為。",
    "T09n0263_003:0084b05_0": "　或在門前，　　而說經典，　　則為造立，　道德之藏，　　諸等不等，　　皆令平等，　無有所憎，　　愛欲永除。",
    "T09n0263_003:0084b07_1": "　　未曾講說，　無益之語，　　未常增惟，　　諸放逸緣。",
    "T09n0263_003:0084b09_0": "　以一切法，　　為眾生說，　　假使眾庶，　多不可計，　　為講大典，　　不詭因緣，　行步所由，　　若復住立，　　在於座上，　而續三昧。",
    "T09n0263_003:0084b12_1": "　　譬如大龍，　　雨多所潤，　普浸潤斯，　　一切世間。",
    "T09n0263_003:0084b13_2": "　　尋興慧雲，　而降法雨，　　暢發微妙，　　應病與藥。",
    "T09n0263_003:0084b15_0": "　常為眾生，　　說賢聖誼，　　皆令奉戒，　如天陰涼。",
    "T09n0263_003:0084b16_1": "　　眾人失言，　　及違諸行，　欲使近法，　　轉漸調柔。",
    "T09n0263_003:0084b17_2": "　　使住疑者，　捨諸邪見，　　勸化導利，　　令淨所覩。",
    "T09n0263_003:0084b19_0": "　捨置下劣，　　遠眾懈廢，　　隨其所趣，　而令入法。",
    "T09n0263_003:0084b20_1": "　　應時為說，　　如其心本，　令皆棄捐，　　順師子行。",
    "T09n0263_003:0084b21_2": "　　世尊等演，　經法之雨，　　悉使得至，　　大尊佛道，　任其力耐，　　而令聽受，　　若干道慧，　而化立之。",
    "T09n0263_003:0084b24_3": "　　從諸天人，　　志性所樂，　天帝釋梵，　　轉輪聖王，　　猶如於此，　諸小世間，　　諸藥品類，　　各各異種，　碎小段段，　　諸所良藥。",
    "T09n0263_003:0084b27_4": "　　迦葉且聽，　吾悉當說，　　以能識慧，　　無漏之法，　便得無為，　　所在遊行，　　神通三達，　亦復如是。",
    "T09n0263_003:0084c01_5": "　　斯雨定意，　　三昧諸藥，　或有遊詣，　　在於山巖，　　其人便得，　緣一覺乘，　　於彼修禪，　　清淨之行，　是則名曰，　　為中品藥。",
    "T09n0263_003:0084c04_6": "　　假使志願，　上士美德，　　我當於世，　　逮成導師，　常精進行，　　志依一心，　　是則名曰，　為上尊藥。",
    "T09n0263_003:0084c07_7": "　　設使欲為，　　安住之子，　恃怙慈心，　　而行寂然，　　疾得成道，　為人中尊，　　所謂樹者，　　則喻於斯。",
    "T09n0263_003:0084c10_0": "　是等能轉，　　不退轉輪，　　建立神足，　根力之行，　　緣是長養，　　醫藥除病，　英雄度脫，　　無數億人，　　隨時示現，　於斯佛道，　　是則名曰，　　為大林樹。",
    "T09n0263_003:0084c14_0": "　吾之所順，　　善權方便，　　一切大聖，　亦復如是。",
    "T09n0263_003:0084c15_1": "　　最勝講法，　　則為平等，　猶如慶雲，　　普一放雨。",
    "T09n0263_003:0084c16_2": "　　神通無礙，　如此比像，　　若如眾藥，　　在於地上。",
    "T09n0263_003:0084c18_0": "　以見如是，　　微妙之誼，　　如來所建，　善權方便。",
    "T09n0263_003:0084c19_1": "　　假使分別，　　一善法事，　亦如天雨，　　至若干形。",
    "T09n0263_003:0084c20_2": "　　佛以法雨，　多所安隱，　　普潤天下，　　有所成就。",
    "T09n0263_003:0084c22_0": "　觀察其人，　　堪任所趣，　　佛之法誨，　景則一等。",
    "T09n0263_003:0084c23_1": "　　譬如放雨，　　墮草山巖，　及至中間，　　無有不遍，　　灌諸樹木，　若大叢林，　　密雲四集，　　天下豐羨。",
    "T09n0263_003:0084c26_0": "　設使世間，　　行慈愍法，　　常以經典，　飽滿天下。",
    "T09n0263_003:0084c27_1": "　　以現世間，　　令普安隱，　天雨藥草，　　華實茂盛，　　其藥樹木，　稍漸長大，　　是為羅漢，　　諸漏盡者。",
    "T09n0263_003:0085a01_0": "　諸緣覺品，　　處于林藪，　　我所說法，　無有塵垢。",
    "T09n0263_003:0085a02_1": "　　無數菩薩，　　志開總智，　周旋三界，　　一切普行，　　於眾會中，　演此大道，　　猶如樹木，　　日日滋長。",
    "T09n0263_003:0085a05_0": "　修進神足，　　專達四禪，　　若聞空慧，　心則解達。",
    "T09n0263_003:0085a06_1": "　　放出光明，　　無數億千，　是為大樹，　　而復滋茂。",
    "T09n0263_003:0085a07_2": "　　若諸聲聞，　不至滅度，　　斯為世尊，　　第一最說。",
    "T09n0263_003:0085a09_0": "　若此分別，　　乃為講法，　　猶如興雲，　而澍甘雨，　　漸漸長育，　　眾藥草木，　人民之華，　　不可稱量。",
    "T09n0263_003:0085a11_1": "　　一時之間，　說因緣法，　　而為眾人，　　現於佛道。",
    "T09n0263_003:0085a13_0": "　善權方便，　　佛謂言教，　　一切導師，　亦復如是。",
    "T09n0263_003:0085a14_1": "　　斯諸說法，　　為最究暢，　諸聲聞等，　　皆當承是。",
    "T09n0263_003:0085a15_2": "　　緣斯之行，　當得佛行，　　此諸羅漢，　　如是無異。",
    "T09n0263_003:0085a17_0": "　世尊演誼，　　盡極於斯，　　化諸小乘，　皆得佛道。」",
    "T09n0263_003:0085a19_0": "佛復告大迦葉：「如來所教等化無偏，譬如日明廣照天下，光無所擇照與不照，高下深淺好惡香臭，等無差特。",
    "T09n0263_003:0085a21_1": "佛亦如是，以智慧光普照一切，五道生死、菩薩、緣覺、聲聞，慧無增減，隨心所解各得其所，本無三乘緣行致之。」",
    "T09n0263_003:0085a24_2": "迦葉白佛：「設無三乘，何故得有菩薩、緣覺、聲聞？」",
    "T09n0263_003:0085a25_3": "佛言：「譬如陶家埏埴作器，或盛甘露蜜，或盛酪蘇麻油，或盛醲飲食，泥本一等，作器別異所受不同。",
    "T09n0263_003:0085a27_4": "本際亦爾，一等無異，各隨所行成上中下。」",
    "T09n0263_003:0085a28_5": "迦葉又問：「縱使別異，究竟合不？」",
    "T09n0263_003:0085a29_6": "告曰：「當合明者解之，譬若有人從生而盲，不見日月、五色、十方，則謂天下無日月、五色、八方上下。",
    "T09n0263_003:0085b02_7": "有對說者，其人不信。",
    "T09n0263_003:0085b02_8": "若有良醫觀人本病，何故無目？",
    "T09n0263_003:0085b03_9": "本罪所種，離明眼冥體癭重病。",
    "T09n0263_003:0085b04_10": "何謂重病？",
    "T09n0263_003:0085b04_11": "風寒熱癖是則四病。",
    "T09n0263_003:0085b05_12": "便心念言：『斯人之疾，凡藥療之終不能愈。",
    "T09n0263_003:0085b06_13": "雪山有藥能療四病：一曰顯，二曰良，三曰明，四曰安，是藥四名。』",
    "T09n0263_003:0085b07_14": "於時良醫愍傷病人，為設方便即入雪山，採四品藥[口*父]咀搗合，以療其盲，目便見明。",
    "T09n0263_003:0085b09_15": "又加針灸消息補寫，斯人目睛內外通徹，覩日月光、五色、十方，爾乃取信。",
    "T09n0263_003:0085b11_16": "尋自剋責：『我之盲冥，無所見聞，自以為達。",
    "T09n0263_003:0085b12_17": "今眼得視，乃自知本愚蔽之甚也。",
    "T09n0263_003:0085b13_18": "今覩遠近高下，無喻我者。』",
    "T09n0263_003:0085b13_19": "時有五通閑居仙人，洞視徹聽身能飛行，心能知人所念，自知所從來生死本末，而具語曰：『卿莫矜高自以為達，仁在屋裏自閉不出，不知外事。",
    "T09n0263_003:0085b17_20": "人念卿善惡尚不能見；十里五里語言之音、或二十里擊鼓之音聲，猶不能聞；近一二里，自不躇步亦不能至；自觀未生胚胎所憶，亦不能識。",
    "T09n0263_003:0085b20_21": "有何通達稱無不見乎？",
    "T09n0263_003:0085b20_22": "今吾察卿身，冥中為明，明中為冥。』",
    "T09n0263_003:0085b21_23": "其人問曰：『作何方術得斯聖通？",
    "T09n0263_003:0085b22_24": "願垂慧誨。』",
    "T09n0263_003:0085b22_25": "仙人答曰：『當入深山閑居獨處，除諸情欲爾乃有獲。』",
    "T09n0263_003:0085b23_26": "即遵所訓捨家巖燕，一心專精無所慕樂，則得神通。",
    "T09n0263_003:0085b25_27": "爾乃自覺，察本所見不足言名，今得五通無所罣礙，甫自知本所見蔽闇。」",
    "T09n0263_003:0085b26_28": "佛言：「如是當解此喻，人在生死五道陰蓋，不了本無則名曰癡。",
    "T09n0263_003:0085b28_29": "從癡致行，從行致識，從識致名色，從名色致六入，從六入致更，從更致痛，從痛致愛，從愛致受，從受致有，從有致生，從生致老病死憂惱苦患，罪應集會故謂盲冥。",
    "T09n0263_003:0085c02_30": "是以世尊愍傷其人，升降三界輪轉無際，不能自拔。",
    "T09n0263_003:0085c04_31": "觀於眾生心之根原，病有輕重，垢有厚薄，解有難易，覩見遠近，便見三乘，發菩薩心，至不退轉，無所從生徑得至佛，猶如有目得為神仙。",
    "T09n0263_003:0085c07_32": "其良醫者，謂如來也。",
    "T09n0263_003:0085c07_33": "不發大意，謂生盲也。",
    "T09n0263_003:0085c08_34": "貪、婬、瞋恚、愚癡六十二見，謂四病也。",
    "T09n0263_003:0085c09_35": "空、無想、無願、向泥洹門，謂四藥也。",
    "T09n0263_003:0085c09_36": "藥行病愈則無有癡，名色六入所更痛愛，受有生老病死憂惱苦患，皆悉除矣。",
    "T09n0263_003:0085c11_37": "志不作善亦不在惡，如生盲者還得兩目，謂聲聞、緣覺生死已斷，度於三界省練五道，自以通暢莫能喻者。",
    "T09n0263_003:0085c14_38": "臨欲滅度佛在前住，誨以要法發菩薩意，不在生死不住滅度，解三界空，十方一切如化如幻，如夢、野馬、深山之響，悉無所有無所希望，無取無捨無冥無明，爾乃深覩，無所不達見無所見，見知一切黎庶萌兆。」",
    "T09n0263_003:0085c19_0": "於是頌曰：「譬如日光曜，　　遍照於天下，　其明無增減，　　亦不擇好醜。",
    "T09n0263_003:0085c22_0": "　如來猶若茲，　　慧等殊日月，　普化於十方，　　亦不有增減。",
    "T09n0263_003:0085c24_0": "　若如彼陶家，　　埏埴作瓦器，　或盛甘露蜜，　　或受蘇油食，　計泥本一等，　　為器各別異，　所受又不同，　　因盛而立名。",
    "T09n0263_003:0085c28_0": "　人本亦如是，　　無三界五道，　隨行而隨生，　　展轉不自覺。",
    "T09n0263_003:0086a01_0": "　解空號菩薩，　　中住則緣覺，　倚空不解慧，　　則名為聲聞。",
    "T09n0263_003:0086a03_0": "　譬如人生盲，　　不見日月光，　五色及十方，　　謂天下無此。",
    "T09n0263_003:0086a05_0": "　良醫探本端，　　見四病陰蓋，　慈哀憐愍之，　　入山為求藥。",
    "T09n0263_003:0086a07_0": "　所採藥奇妙，　　名顯良明安，　[口*父]咀而搗合，　　以療生盲者，　消息加針灸，　　病愈目覩明，　見日月五色，　　乃知本淳愚。",
    "T09n0263_003:0086a11_0": "　人不了無本，　　坐墮生死徑，　十二緣所縛，　　不解終始病，　世尊現於世，　　觀察三界原，　因疾而隨本，　　各各開化之。",
    "T09n0263_003:0086a15_0": "　了空則菩薩，　　意劣為緣覺，　畏厭生死苦，　　故墜于聲聞。",
    "T09n0263_003:0086a17_0": "　自謂道德高，　　無能有踰者，　所覩極究練，　　無所憂弊礙。",
    "T09n0263_003:0086a19_0": "　猶如五通者，　　號名曰仙人，　愍而告之曰，　　卿故有蔽礙，　不能弘深奧，　　於愚則為明，　在內不見外，　　雖明故為愚。",
    "T09n0263_003:0086a23_0": "　數十里有聲，　　耳則不得聞，　若人欲危害，　　不知彼所念。",
    "T09n0263_003:0086a25_0": "　欲至外數里，　　不躇步不到，　若生長大時，　　不識胎中事。",
    "T09n0263_003:0086a27_0": "　五事表裏徹，　　爾乃為悉達，　何以忍貢高，　　自謂無等倫？",
    "T09n0263_003:0086a29_0": "　欲得五通者，　　當處於閑居，　精思專念道，　　爾能曉了此。",
    "T09n0263_003:0086b02_0": "　即尋奉所誨，　　捨家入深山，　一心無穢慮，　　便得成神仙。",
    "T09n0263_003:0086b04_0": "　若得至聲聞，　　及獲緣覺乘，　自謂慧具足，　　與佛等泥洹，　臨欲滅度時，　　佛即住其前，　為現菩薩法，　　三達無罣礙，　智慧度無極，　　進善權方便，　度空無想願，　　菩薩由是生。",
    "T09n0263_003:0086b10_0": "　四等心四恩，　　用開化黎庶，　解一切如化，　　幻夢野馬影，　深山響芭蕉，　　三界無所有，　不執亦不捨，　　無愚亦無明，　不生死泥洹，　　悉等如虛空，　無見無不見，　　乃覩一切本。",
    "T09n0263_003:0086b16_0": "　當爾時所見，　　不造三界觀，　一切普平等，　　所濟無有量。」",
    "T09n0263_003:0086b18_0": "正法華經授聲聞決品第六",
    "T09n0263_003:0086b19_0": "於是世尊說斯頌時，一切普告諸比丘眾：「吾盡宣告，此聲聞比丘大迦葉者，曾已供養三千億佛，方當供養如此前數，奉敬承順諸佛世尊，稟受正法奉持宣行，竟斯數已當得作佛，世界曰還明，劫名弘大，佛號時大光明如來、至真、等正覺、明行成為、善逝、世間解、無上士、道法御、天人師，為佛、眾祐，壽十二中劫。",
    "T09n0263_003:0086b25_1": "佛滅度後，正法住二十劫，其像法者亦二十劫。",
    "T09n0263_003:0086b27_2": "其佛國土甚為清淨，無有礫石荊蕀穢濁之瑕、山陵谿澗，普大快樂，紺琉璃地眾寶為樹，黃金為繩連綿諸樹，有八交道，諸寶樹木常有華實，悉皆茂盛。",
    "T09n0263_003:0086c01_3": "其土菩薩無央數億百千姟，諸聲聞等亦不可量億百千姟。",
    "T09n0263_003:0086c02_4": "其土無有魔事及諸官屬，諸魔營從皆護佛法，常行精進無所違失。」",
    "T09n0263_003:0086c04_5": "爾時世尊，欲重解誼，即說頌曰：「我覩比丘，　　以佛明目，　　迦葉住此，　當成為佛。",
    "T09n0263_003:0086c07_6": "　　於將來世，　　無央數劫，　供養諸佛，　　聖中之尊，　　具足悉滿，　三千億佛。",
    "T09n0263_003:0086c09_7": "　　斯大迦葉，　　諸漏得盡，　便當越度，　　三品之行，　　當得佛道，　親近法施，　　供養諸佛，　　天人之尊，　合集得至，　　無上大道。",
    "T09n0263_003:0086c12_8": "　　最於來世，　尊無上倫，　　為大聖道，　　無極神仙。",
    "T09n0263_003:0086c14_0": "　其佛國土，　　最勝第一，　　清淨離垢，　若干顯明，　　隨意所欲，　　常可至心。",
    "T09n0263_003:0086c16_0": "　紫磨金色，　　珍寶莊嚴，　　復以珍寶，　成為樹木，　　有諸道徑，　　嚴八交路，　天人放香，　　自然流馨，　　彼時國土，　所有如是。",
    "T09n0263_003:0086c19_1": "　　若干種華，　　而為挍飾，　一切諸華，　　紫磨金色，　　出光音聲，　以為法則，　　普常微妙，　　莫不見者。",
    "T09n0263_003:0086c22_0": "　諸菩薩眾，　　億千之數，　　志性調定，　逮大神通。",
    "T09n0263_003:0086c23_1": "　　諸聖哲等，　　奉方等經，　不可計數，　　億百千姟，　　無有諸漏，　奉持志強。",
    "T09n0263_003:0086c25_2": "　　所有聲聞，　　彼佛法勝，　假使天眼，　　欲計劫限，　　弟子之數，　不可稱算。",
    "T09n0263_003:0086c27_3": "　　其佛當壽，　　十二中劫，　正法當住，　　二十中劫，　　像法亦立，　二十中劫。",
    "T09n0263_003:0086c29_4": "　　大光明佛，　　德當如是。」",
    "T09n0263_003:0087a01_0": "於是賢者大目揵連、賢者須菩提、賢者摩訶迦旃延，等同心側立頂戴，瞻順光顏目未曾眴，稽首足下戰戰兢兢，應時各各說斯之頌，而諮嗟曰：「大雄無所著，　　釋王無極人，　乃愍傷我等，　　讚揚宣佛音。",
    "T09n0263_003:0087a07_0": "　今以知余等，　　愍授我疇莂，　以甘露見灌，　　沐浴眾祐決。",
    "T09n0263_003:0087a09_0": "　譬如饑饉時，　　丈夫得美饍，　虛乏叫喚求，　　有人手授食。",
    "T09n0263_003:0087a11_0": "　吾等咸歡喜，　　本為下劣乘，　違時捨眾人，　　虛乏不得決，　設至平等覺，　　大聖不拜授，　於今處世倫，　　則不復飲食。",
    "T09n0263_003:0087a15_0": "　世尊見勸勵，　　聞尊上音聲，　唯垂見授決，　　爾能獲大安。",
    "T09n0263_003:0087a17_0": "　大哀願散疑，　　愍傷多所矜，　撫恤貧匱意，　　甘露誘示子。」",
    "T09n0263_003:0087a19_0": "於是世尊，見諸耆舊心志所念，即復重告諸比丘眾：「比丘當知，此大聲聞耆年須菩提，當復奉侍供養八千三十億百千姟佛，在諸佛所常修梵行，積累功德具足究竟，竟後世時當得作佛，號稱歎如來、至真、等正覺、明行成為、善逝、世間解、無上士、道法御、天人師，為佛、眾祐，世界名寶成，劫曰寶音。",
    "T09n0263_003:0087a25_1": "普佛之土周匝悉遍，有諸寶樹自然莊嚴，無沙礫石山陵谿澗，其樹音聲哀和柔雅，眾庶產業不可稱數，人所居跱館宇若干，重閣交露。",
    "T09n0263_003:0087a28_2": "有無央數聲聞之眾，欲計算者無能限量，悉識宿命。",
    "T09n0263_003:0087b01_0": "彼土菩薩亦不可計億那術百千。",
    "T09n0263_003:0087b01_1": "其佛當壽十二中劫，滅度之後，正法當住二十中劫，像法亦立二十中劫，則坐虛空，為一切人講說經法，開化無數百千菩薩。」",
    "T09n0263_003:0087b04_2": "爾時世尊而說頌曰：「今吾普告，　　諸比丘眾，　　悉且明聽，　佛所班宣。",
    "T09n0263_003:0087b07_3": "　　尊須菩提，　　是吾弟子，　當來之世，　　得成為佛。",
    "T09n0263_003:0087b08_4": "　　大聖所見，　至誠無虛，　　具足三十，　　那術姟千，　當於世間，　　遵修道行，　　常志求斯，　佛之要道。",
    "T09n0263_003:0087b11_5": "　　於彼來世，　　究竟行已，　顏色殊妙，　　相三十二，　　威曜巍巍，　紫磨金容，　　處世清淨，　　多所愍哀。",
    "T09n0263_003:0087b14_0": "　國土快樂，　　所在顯現，　　無數人見，　踊躍可意，　　悉當遊行，　　詣諸世尊，　度脫群生，　　億百千姟。",
    "T09n0263_003:0087b16_1": "　　諸菩薩眾，　不可計量，　　而常廣說，　　不退轉輪，　在最勝教，　　諸根通利，　　皆當恭順。",
    "T09n0263_003:0087b19_0": "　彼佛國土，　　諸聲聞事，　　不可計量，　欲有限算，　　無能盡極。",
    "T09n0263_003:0087b20_1": "　　六通三達，　獲大神足，　　脫門無礙，　　而處安隱，　計神足力，　　不可思議。",
    "T09n0263_003:0087b22_2": "　　我假使說，　諸佛尊道，　　諸天人民，　　如江河沙，　常當叉手，　　自歸聖尊。",
    "T09n0263_003:0087b24_3": "　　其佛當壽，　十二中劫，　　正法當住，　　二十中劫，　像法亦立，　　二十中劫，　　世雄導師，　劫數如是。」",
    "T09n0263_003:0087b28_0": "爾時世尊重復宣告諸比丘眾：「比丘欲知堅固取要分別平等，是我聲聞大迦旃延。",
    "T09n0263_003:0087b29_1": "後當供養奉侍八千億佛，佛滅度後各起塔廟，高四萬里，廣長各二萬里，皆七寶成，金銀、琉璃水精、車璩馬碯、珊瑚碧玉，香華、雜香搗香、繒綵幢幡供廟。",
    "T09n0263_003:0087c04_2": "如是過斯數已，當復供養二十億佛，然後來世當得作佛，號曰還已紫磨金色如來、至真、等正覺、明行成為、善逝、世間解、無上士、道法御、天人師，為佛、眾祐。",
    "T09n0263_003:0087c07_3": "國土嚴淨平等無邪，名聞顯現，琉璃為地，若干種樹眾寶校飾，紫磨黃金為繩連綿，諸樹華實茂盛華遍。",
    "T09n0263_003:0087c10_4": "佛土無有地獄餓鬼畜生，但有諸天人民眾多具足充滿。",
    "T09n0263_003:0087c11_5": "又諸聲聞無數百千那術之眾，諸菩薩等無數百千，莊嚴國土。",
    "T09n0263_003:0087c13_0": "其佛當壽十小劫，滅度之後，正法當住二十中劫，像法亦住二十中劫。」",
    "T09n0263_003:0087c14_1": "於時世尊，即說頌曰：「諸比丘眾，　　皆聽吾教。",
    "T09n0263_003:0087c16_2": "　　其佛音聲，　當美柔軟，　　尊迦旃延，　　為佛弟子。",
    "T09n0263_003:0087c18_0": "　當供養佛，　　若干導師，　　奉敬承順，　恭恪無量，　　無數世人，　　不能稱計。",
    "T09n0263_003:0087c20_0": "　若滅度後，　　當起廟寺，　　當以華香，　而供養之。",
    "T09n0263_003:0087c21_1": "　　然於後世，　　便得作佛，　國土清淨，　　無有瑕穢。",
    "T09n0263_003:0087c22_2": "　　講說發起，　億千眾生，　　具足開導，　　一切人民。",
    "T09n0263_003:0087c24_0": "　世界莊嚴，　　光照十方，　　當得作佛，　多所超喻。",
    "T09n0263_003:0087c25_1": "　　號紫金色，　　其德巍巍，　究竟群黎，　　億百千姟。",
    "T09n0263_003:0087c26_2": "　　無數菩薩，　及諸聲聞，　　滿其佛國，　　無量難計。",
    "T09n0263_003:0087c28_0": "　常行精進，　　於佛法教，　　除斷諸難，　滅終始患。」",
    "T09n0263_003:0088a01_0": "於是世尊，復告四部眾會曰：「今佛大聖宣告爾等，是我聲聞尊大目揵連，當悉供養奉侍於八千佛，承順世尊一切無量。",
    "T09n0263_003:0088a03_1": "諸佛滅度當起塔廟，七寶校成，金銀、琉璃水精、車璩馬碯、珊瑚真珠，高四萬里廣長二萬里，若干殊好眾寶之物，供養塔廟，及與香華、雜香搗香、繒綵華蓋、幢幡伎樂之娛。",
    "T09n0263_003:0088a07_2": "過是數已，當復奉敬二百萬億佛，供養承順。",
    "T09n0263_003:0088a08_3": "最後世時當得作佛，號還已金華栴檀香如來、至真、等正覺、明行成為、善逝、世間解、無上士、道法御、天人師，為佛、眾祐，國土名意樂，劫曰樂滿。",
    "T09n0263_003:0088a12_0": "其佛世界，快樂安隱清淨鮮潔，紺色琉璃以為其地，諸樹華實七寶合成，普以真珠眾華莊校，平等端嚴眾寶具足。",
    "T09n0263_003:0088a14_1": "諸大仙聖有億百千，寂然而坐所謂無量。",
    "T09n0263_003:0088a15_2": "皆諸菩薩廣說經法。",
    "T09n0263_003:0088a16_0": "其佛當壽二十中劫，滅度之後，正法當住四十中劫，并計像法。」",
    "T09n0263_003:0088a17_1": "爾時世尊則說頌曰：「大目揵連，　　是吾弟子，　　棄捐仁行，　猶得自在。",
    "T09n0263_003:0088a19_2": "　　二百萬億，　　諸劫之數，　悉當供養，　　此諸佛教。",
    "T09n0263_003:0088a20_3": "　　普於諸佛，　常修梵行，　　而當志願，　　斯諸佛道。",
    "T09n0263_003:0088a22_0": "　悉當奉侍，　　諸佛世尊，　　具以承事。",
    "T09n0263_003:0088a23_0": "　導師之眾，　　皆當廣普，　　執持聖教，　若干億劫，　　百千之數，　　慇懃承順，　不違大命，　　諸安住等。",
    "T09n0263_003:0088a25_1": "　　滅度之後，　以眾七寶，　　興立塔廟，　　為諸最勝，　建修上業。",
    "T09n0263_003:0088a27_2": "　　用栴檀香，　　以為柱梁，　眾香伎樂，　　而供養之。",
    "T09n0263_003:0088a28_3": "　　然於後世，　事究竟已，　　言談斐粲，　　人所宗仰，　多所愍哀，　　所為如此，　　當得作佛，　號金栴檀。",
    "T09n0263_003:0088b02_4": "　　其佛當壽，　　二十中劫，　安住所更，　　行德如是。",
    "T09n0263_003:0088b03_5": "　　當為菩薩，　講說經法，　　於是劫數，　　分別雅誼。",
    "T09n0263_003:0088b05_0": "　最勝聲聞，　　有無數千，　　億百千數，　如江河沙。",
    "T09n0263_003:0088b06_1": "　　六通三達，　　得大神足，　於安住世，　　獲致妙通。",
    "T09n0263_003:0088b07_2": "　　無數菩薩，　悉不退轉，　　精進勇猛，　　有志智慧。",
    "T09n0263_003:0088b09_0": "　修行如應，　　順斯佛教，　　不可計量，　若干千數。",
    "T09n0263_003:0088b10_1": "　　佛滅度後，　　弟子多學，　正法當住，　　流布十方。",
    "T09n0263_003:0088b11_2": "　　正法像法，　四十中劫，　　正法沒盡，　　像法乃出。",
    "T09n0263_003:0088b13_0": "　是佛聲聞，　　得大神足，　　佛皆勸立，　在大尊道。",
    "T09n0263_003:0088b14_1": "　　依倚大聖，　　不違真法，　於當來世，　　成佛自在。」",
    "T09n0263_003:0088b16_0": "正法華經卷第三"
}