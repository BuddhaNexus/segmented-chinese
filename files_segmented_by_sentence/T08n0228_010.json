{
    "T08n0228_010:0621c03_0": "佛說佛母出生三法藏般若",
    "T08n0228_010:0621c04_0": "波羅蜜多經卷第十",
    "T08n0228_010:0621c06_0": "西天譯經三藏朝奉大夫試光祿卿",
    "T08n0228_010:0621c07_0": "傳法大師賜紫臣施護奉　詔譯",
    "T08n0228_010:0621c08_0": "讚持品第十之二",
    "T08n0228_010:0621c09_0": "爾時，世尊讚尊者舍利子言：「善哉，善哉！",
    "T08n0228_010:0621c09_1": "舍利子！",
    "T08n0228_010:0621c10_2": "如是，如是！",
    "T08n0228_010:0621c10_3": "如汝所說，善引譬喻。",
    "T08n0228_010:0621c10_4": "汝今以佛神力，復說譬喻而明此義。」",
    "T08n0228_010:0621c11_5": "舍利子白佛言：「世尊！",
    "T08n0228_010:0621c12_6": "又如有人欲見大海漸次而行，若見有樹或見樹相，若見有山或見山相，當知是人去海尚遠。",
    "T08n0228_010:0621c14_7": "又復前行，若不見樹及樹相，不見山及山相，當知是人去海漸近。",
    "T08n0228_010:0621c15_8": "何以故？",
    "T08n0228_010:0621c15_9": "大海深遠廣闊無涯，近大海邊無有一切山樹等相。",
    "T08n0228_010:0621c17_0": "是人雖未至海，以不見彼山樹相故，即知漸次近於大海。",
    "T08n0228_010:0621c18_1": "世尊！",
    "T08n0228_010:0621c18_2": "菩薩摩訶薩亦復如是，若得聞此般若波羅蜜多法門瞻禮供養者，是人雖於現在如來應供正等正覺所未得授記，當知漸近阿耨多羅三藐三菩提而將授記。",
    "T08n0228_010:0621c22_3": "何以故？",
    "T08n0228_010:0621c22_4": "以聞此般若波羅蜜多法門為前相故。",
    "T08n0228_010:0621c23_5": "世尊！",
    "T08n0228_010:0621c23_6": "又如世間有種種樹，於其春時枝葉繁茂青潤可愛，閻浮提人見是相已皆生歡喜，即作是念：『此樹不久開華結實。",
    "T08n0228_010:0621c25_7": "何以故？",
    "T08n0228_010:0621c26_0": "彼開敷相先已現故。』",
    "T08n0228_010:0621c26_1": "世尊！",
    "T08n0228_010:0621c26_2": "菩薩摩訶薩亦復如是，若得聞此般若波羅蜜多法門瞻禮供養者，當知是菩薩久已成熟最勝善根，以其宿世善因緣故，今於此般若波羅蜜多正法會中親所聽受，得見諸佛及眾賢聖，復得諸佛賢聖以歡喜心作如是念：『過去諸菩薩將得授記亦復如是，聞此正法為前相故。",
    "T08n0228_010:0622a03_3": "今此菩薩當知漸近阿耨多羅三藐三菩提，不久得記。",
    "T08n0228_010:0622a05_4": "何以故？",
    "T08n0228_010:0622a05_5": "前相現故。』",
    "T08n0228_010:0622a05_6": "又如世間女人懷妊，日月將滿，身力疲困心識動亂，飲食減少坐臥懈怠，凡諸所欲而不勤行，苦惱悉生厭本所習。",
    "T08n0228_010:0622a08_7": "見是相已，當知此人將產不久。",
    "T08n0228_010:0622a08_8": "何以故？",
    "T08n0228_010:0622a08_9": "前相現故。",
    "T08n0228_010:0622a09_10": "世尊！",
    "T08n0228_010:0622a09_11": "菩薩摩訶薩亦復如是，若得聞此般若波羅蜜多法門瞻禮供養者，當知是菩薩久已成熟善根，漸近阿耨多羅三藐三菩提，不久得記。",
    "T08n0228_010:0622a12_12": "何以故？",
    "T08n0228_010:0622a12_13": "以聞正法為前相故。」",
    "T08n0228_010:0622a13_0": "爾時，世尊復讚尊者舍利子言：「善哉，善哉！",
    "T08n0228_010:0622a13_1": "舍利子！",
    "T08n0228_010:0622a14_2": "汝所樂說，皆是如來神力所護。」",
    "T08n0228_010:0622a15_0": "是時，尊者須菩提白佛言：「希有，世尊！",
    "T08n0228_010:0622a15_1": "如來、應供、正等正覺善所護念諸菩薩眾，能善宣說諸菩薩法。」",
    "T08n0228_010:0622a17_2": "佛告須菩提言：「諸菩薩摩訶薩，於長夜中多所饒益一切眾生，以善方便與其利樂，悲愍世間為救度故。",
    "T08n0228_010:0622a19_3": "而諸菩薩勤求阿耨多羅三藐三菩提果，得證果已，欲為一切眾生如其所應宣說法要，是故諸佛共所護念。」",
    "T08n0228_010:0622a23_0": "須菩提白佛言：「世尊！",
    "T08n0228_010:0622a23_1": "諸菩薩摩訶薩行般若波羅蜜多時，當云何觀即得般若波羅蜜多具足？」",
    "T08n0228_010:0622a26_0": "佛言：「須菩提！",
    "T08n0228_010:0622a26_1": "若菩薩摩訶薩行般若波羅蜜多時，不見色法有所增相，不見受、想、行、識有所增相，是行般若波羅蜜多。",
    "T08n0228_010:0622a28_2": "不見色法有所減相，不見受、想、行、識有所減相，是行般若波羅蜜多。",
    "T08n0228_010:0622b01_3": "乃至不見是法非法，是行般若波羅蜜多。",
    "T08n0228_010:0622b02_4": "須菩提！",
    "T08n0228_010:0622b02_5": "菩薩摩訶薩行般若波羅蜜多時，若如是觀，即得般若波羅蜜多具足。」",
    "T08n0228_010:0622b04_0": "須菩提白佛言：「世尊！",
    "T08n0228_010:0622b04_1": "如佛所說，般若波羅蜜多不可思議。」",
    "T08n0228_010:0622b05_2": "佛言：「須菩提！",
    "T08n0228_010:0622b05_3": "色、受、想、行、識不可思議，若菩薩不分別色不可思議，是行般若波羅蜜多。",
    "T08n0228_010:0622b07_4": "不分別受、想、行、識不可思議，是行般若波羅蜜多。」",
    "T08n0228_010:0622b09_0": "爾時，尊者舍利子白佛言：「世尊！",
    "T08n0228_010:0622b09_1": "般若波羅蜜多法門最上甚深，何人當能如實信解？」",
    "T08n0228_010:0622b11_0": "佛告舍利子言：「若久行菩薩道者，聞此般若波羅蜜多法門即能信解。」",
    "T08n0228_010:0622b12_1": "舍利子白佛言：「世尊！",
    "T08n0228_010:0622b13_2": "何等是久行菩薩道者？」",
    "T08n0228_010:0622b13_3": "佛言：「舍利子！",
    "T08n0228_010:0622b13_4": "若菩薩摩訶薩，不分別如來十力四無所畏，不分別如來諸功德法，乃至不分別一切智，若如是不分別諸法，是為久行菩薩道者。",
    "T08n0228_010:0622b16_5": "何以故？",
    "T08n0228_010:0622b17_0": "所有如來十力、四無所畏不可思議，諸功德法乃至一切智皆不可思議，是故菩薩於一切法無所分別。",
    "T08n0228_010:0622b19_1": "由如是故，菩薩摩訶薩於法無所行而行，是行般若波羅蜜多。」",
    "T08n0228_010:0622b21_0": "爾時，尊者須菩提白佛言：「希有，世尊！",
    "T08n0228_010:0622b21_1": "此甚深般若波羅蜜多法門，是大寶聚最上無染般若波羅蜜多，猶如虛空自性清淨。",
    "T08n0228_010:0622b23_2": "世尊！",
    "T08n0228_010:0622b23_3": "有諸善男子、善女人，於此般若波羅蜜多法門，受持讀誦記念思惟，乃至為人演說者，云何多難事起而為障礙？」",
    "T08n0228_010:0622b26_4": "佛告尊者須菩提言：「如是，如是！",
    "T08n0228_010:0622b27_5": "如汝所說。",
    "T08n0228_010:0622b27_6": "善男子、善女人於此般若波羅蜜多法門，受持讀誦記念思惟，乃至為人說其義時，多難事起而為障礙。",
    "T08n0228_010:0622b29_7": "須菩提！",
    "T08n0228_010:0622b29_8": "汝今當知，難事起時，是其惡魔作諸魔障。",
    "T08n0228_010:0622c01_9": "是故善男子、善女人諸有受持讀誦乃至為人演說者，應當速疾如理所作。",
    "T08n0228_010:0622c04_0": "「又復，有諸善男子、善女人，若欲自書、若使人書此般若波羅蜜多法門者，當於一月乃至一年速疾書成。",
    "T08n0228_010:0622c06_1": "何以故？",
    "T08n0228_010:0622c06_2": "此般若波羅蜜多大法寶中，多有怨賊常欲侵害。」",
    "T08n0228_010:0622c08_0": "復次，尊者須菩提白佛言：「世尊！",
    "T08n0228_010:0622c08_1": "諸有善男子、善女人，受持讀誦乃至書寫此般若波羅蜜多法門時，若諸魔眾伺求其便欲生破壞，當於爾時作何遠離？」",
    "T08n0228_010:0622c12_0": "佛告須菩提：「汝今當知，若有人受持讀誦乃至書寫此法門時，但當志心如理所作。",
    "T08n0228_010:0622c13_1": "彼諸惡魔雖復長時以壞法心，於此法門欲作斷滅，及持法者欲生破壞，縱經多劫，彼終不能伺得其便。」",
    "T08n0228_010:0622c17_0": "爾時，尊者舍利子白佛言：「世尊！",
    "T08n0228_010:0622c17_1": "諸善男子、善女人，受持讀誦此正法時，若得遠離諸魔業者，是人即能讀誦通利，乃至書寫皆無障礙。",
    "T08n0228_010:0622c20_0": "世尊！",
    "T08n0228_010:0622c20_1": "如佛所說，彼諸惡魔伺求其便不能得者，當以何力能致如是？」",
    "T08n0228_010:0622c22_0": "佛告尊者舍利子言：「汝今當知，皆是如來、應供、正等正覺威神之力加持護念，制伏諸魔不得其便，是故能令諸持法者讀誦通利，乃至如所說學、如所說行、如理相應皆悉無礙。",
    "T08n0228_010:0622c26_0": "何以故？",
    "T08n0228_010:0622c26_1": "今此甚深正法攝諸法相即諸法性，所有十方無量阿僧祇世界，現住說法諸佛如來，皆同宣說此般若波羅蜜多法門。",
    "T08n0228_010:0622c28_2": "是故諸佛如來，以其神通威力共所護念諸持法者，使令受持讀誦通利，乃至書寫供養，如所說學、如所說行、如理相應皆得無礙。",
    "T08n0228_010:0623a02_3": "舍利子！",
    "T08n0228_010:0623a03_4": "諸有持法善男子、善女人，若為諸佛所護念者，我不見有諸惡魔眾而能為害。」",
    "T08n0228_010:0623a05_0": "是時，尊者舍利子白佛言：「世尊！",
    "T08n0228_010:0623a05_1": "若諸菩薩摩訶薩，於此般若波羅蜜多法門，受持讀誦書寫供養，乃至如所說學、如所說行、如理相應，而能遠離諸魔障者，亦是如來神通威力所護念耶？」",
    "T08n0228_010:0623a10_0": "佛告尊者舍利子言：「如是，如是！",
    "T08n0228_010:0623a10_1": "諸菩薩摩訶薩已得一切如來神通威力加持護念，是故於此甚深般若波羅蜜多法門，而能受持讀誦通利，乃至如所說學、如所說行、如理相應，悉得遠離一切魔障。",
    "T08n0228_010:0623a14_2": "舍利子！",
    "T08n0228_010:0623a14_3": "當知是菩薩得諸如來神力加持，是諸如來所知所念，為諸如來共所觀察。",
    "T08n0228_010:0623a17_0": "「復次，舍利子！",
    "T08n0228_010:0623a17_1": "若菩薩摩訶薩於此般若波羅蜜多法門，能受持讀誦記念思惟，廣為他人解釋其義，乃至如所說學、如所說行、如理相應者，當知是菩薩摩訶薩已近阿耨多羅三藐三菩提，不久得成阿耨多羅三藐三菩提果。",
    "T08n0228_010:0623a23_0": "「又，舍利子！",
    "T08n0228_010:0623a23_1": "若人於此般若波羅蜜多法門，但能受持讀誦者，是人得福雖多，不如有人於此法門，如所說學、如所說行、如理相應。",
    "T08n0228_010:0623a25_2": "舍利子！",
    "T08n0228_010:0623a26_3": "當知是人得諸如來神力加持，是諸如來所知所念，為諸如來共所觀察。",
    "T08n0228_010:0623a27_4": "是人現世有大威德、有大名稱，當來決定獲大果報。",
    "T08n0228_010:0623a28_5": "何以故？",
    "T08n0228_010:0623a29_6": "此般若波羅蜜多是第一義勝妙法門，與一切法如理相應，普攝眾生住真實際。",
    "T08n0228_010:0623b02_0": "「復次，舍利子，此般若波羅蜜多相應法門，如來、應供、正等正覺以威神力加持護念。",
    "T08n0228_010:0623b03_1": "後末世中先於南方廣大流布，從是南方流布西方，復從西方流布北方，如是展轉流布諸方。",
    "T08n0228_010:0623b06_0": "舍利子！",
    "T08n0228_010:0623b06_1": "佛涅盤後法欲滅時，為欲令諸善男子、善女人，於此般若波羅蜜多法門，受持讀誦記念思惟，轉為他人解釋其義，乃至書寫供養獲大利益，是故如來加持護念使令流布。",
    "T08n0228_010:0623b10_0": "「又，舍利子！",
    "T08n0228_010:0623b10_1": "若善男子、善女人，有能受持此正法者，當知是人得諸如來神力加持，是諸如來所知所念，為諸如來共所觀察。」",
    "T08n0228_010:0623b12_2": "舍利子白佛言：「世尊！",
    "T08n0228_010:0623b13_3": "此般若波羅蜜多法門最上甚深，於後末世，云何北方亦流布耶？」",
    "T08n0228_010:0623b15_0": "佛言：「舍利子！",
    "T08n0228_010:0623b15_1": "後末世中此法亦當流布北方，而彼方處有修菩薩行者諸善男子、善女人，聞此甚深般若波羅蜜多法門，而能受持讀誦記念思惟書寫供養。」",
    "T08n0228_010:0623b18_2": "舍利子白佛言：「世尊！",
    "T08n0228_010:0623b19_0": "而彼北方有幾所人當能受持此甚深般若波羅蜜多法門？",
    "T08n0228_010:0623b20_1": "有幾所人能讀誦通利，如所說學、如所說行、如理相應？」",
    "T08n0228_010:0623b22_0": "佛言：「舍利子！",
    "T08n0228_010:0623b22_1": "而彼北方雖多有諸修菩薩行者善男子、善女人，能受持此甚深般若波羅蜜多法門，少能於中讀誦通利，如所說學、如所說行、如理相應者。",
    "T08n0228_010:0623b26_0": "「又，舍利子！",
    "T08n0228_010:0623b26_1": "彼方若有善男子、善女人，聞此般若波羅蜜多法門，不驚不怖不退不沒者，當知是人久住大乘修菩薩行，已曾於其過去如來、應供、正等正覺所請問其義，是人久已修習具足菩薩道法，為欲利樂諸眾生故廣修諸行，勤求阿耨多羅三藐三菩提果。",
    "T08n0228_010:0623c02_2": "何以故？",
    "T08n0228_010:0623c03_3": "我今已為是善男子、善女人，宣說一切智相應般若波羅蜜多法門。",
    "T08n0228_010:0623c04_4": "是人轉身，亦復樂聞此般若波羅蜜多法門歡喜信受，勤修阿耨多羅三藐三菩提法，善住三摩呬多相應勝行，乃至諸魔不能壞其阿耨多羅三藐三菩提心，況復一切人非人等能破壞耶？",
    "T08n0228_010:0623c08_5": "何以故？",
    "T08n0228_010:0623c09_6": "是人堅固勇猛，不退轉於阿耨多羅三藐三菩提心。",
    "T08n0228_010:0623c10_7": "又復，是人聞此般若波羅蜜多法門，心大歡喜、心得清淨，普令眾生種諸善根如理修行，成就阿耨多羅三藐三菩提果。",
    "T08n0228_010:0623c13_0": "何以故？",
    "T08n0228_010:0623c13_1": "是善男子、善女人，能於佛前作如是言：『我當以此法門，為無量百千萬億俱胝那庾多眾生，如理表示、如實教授、如所利益、如理生喜、如實覺了，無所退轉，普令安住阿耨多羅三藐三菩提果。』",
    "T08n0228_010:0623c17_2": "舍利子！",
    "T08n0228_010:0623c17_3": "是善男子、善女人，住菩薩乘廣大利益。",
    "T08n0228_010:0623c18_4": "我觀其心則生隨喜。",
    "T08n0228_010:0623c18_5": "我亦以此甚深正法，示教利喜無量百千萬億俱胝那庾多眾生，令住阿耨多羅三藐三菩提果。",
    "T08n0228_010:0623c21_6": "如是善男子、善女人，廣大信解愛樂大乘，願生諸佛剎中，現在佛前聞說妙法，相續得聞說此甚深般若波羅蜜多法門。",
    "T08n0228_010:0623c23_7": "於彼佛剎，亦復以此甚深正法，示教利喜無量百千萬億俱胝那庾多眾生，令住阿耨多羅三藐三菩提果。」",
    "T08n0228_010:0623c27_0": "爾時，尊者舍利子白佛言：「希有，世尊！",
    "T08n0228_010:0623c27_1": "如來、應供、正等正覺於過去未來現在一切法中，無有少法不見不聞不知不解，一切眾生種種行相皆悉了知，諸菩薩法無不通達。",
    "T08n0228_010:0624a01_2": "乃至未來世中有諸菩薩摩訶薩眾，為菩提故發大精進勤求此般若波羅蜜多，得是法門受持讀誦，如所說學、如所說行、如理相應者，如來悉知。",
    "T08n0228_010:0624a05_3": "有諸菩薩摩訶薩眾，於此般若波羅蜜多法門，不求而得者，如來亦知。」",
    "T08n0228_010:0624a07_0": "佛告尊者舍利子言：「如是，如是！",
    "T08n0228_010:0624a07_1": "如汝所說。",
    "T08n0228_010:0624a07_2": "舍利子！",
    "T08n0228_010:0624a08_3": "如來、應供、正等正覺於過去未來現在一切法中，無有少法不見不聞不知不解。",
    "T08n0228_010:0624a09_4": "乃至未來世中諸菩薩摩訶薩，於此般若波羅蜜多法門，有求而得、有不求而得者，如來悉知。",
    "T08n0228_010:0624a12_5": "何以故？",
    "T08n0228_010:0624a12_6": "如來、應供、正等正覺，於諸菩薩過去善根及所樂欲，乃至菩薩所行道法，皆悉了知。」",
    "T08n0228_010:0624a15_0": "復次，舍利子白佛言：「世尊！",
    "T08n0228_010:0624a15_1": "餘諸深經與此般若波羅蜜多相應者，亦不勤求而自得耶？」",
    "T08n0228_010:0624a17_0": "佛言：「如是，如是！",
    "T08n0228_010:0624a17_1": "舍利子！",
    "T08n0228_010:0624a17_2": "所有餘諸深經與此般若波羅蜜多相應者，亦有不求而自獲得。」",
    "T08n0228_010:0624a19_0": "舍利子白佛言：「世尊！",
    "T08n0228_010:0624a19_1": "所有餘諸深經與六波羅蜜多相應者，未來世中善男子、善女人，亦不勤求而自得耶？」",
    "T08n0228_010:0624a22_0": "佛言：「舍利子！",
    "T08n0228_010:0624a22_1": "所有餘諸深經與六波羅蜜多相應者，未來世中亦有不求而自獲得。",
    "T08n0228_010:0624a23_2": "何以故？",
    "T08n0228_010:0624a24_3": "法本如是。",
    "T08n0228_010:0624a24_4": "諸修菩薩道者善男子、善女人，常當以法示教利喜無量百千萬億俱胝那庾多眾生，令住阿耨多羅三藐三菩提果，亦自於中如理修學。",
    "T08n0228_010:0624a27_5": "是人轉身，於餘深經與六波羅蜜多無所得相應，與一切法自性相應者，是人亦復不求自得。」",
    "T08n0228_010:0624b01_0": "佛說佛母出生三法藏般若波羅蜜多經卷第十"
}