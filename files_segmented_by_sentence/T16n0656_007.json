{
    "T16n0656_007:0062b20_0": "菩薩瓔珞經卷第七(一名現在報)",
    "T16n0656_007:0062b22_0": "姚秦涼州沙門竺佛念譯",
    "T16n0656_007:0062b23_0": "隨行品第十九之餘",
    "T16n0656_007:0062b24_0": "「◎行過超三界，　　無形不可覩，　普照三千世，　　法愍度無極。",
    "T16n0656_007:0062b26_0": "　一意一念頃，　　具足眾相好，　不染於塵勞，　　空界度無極。",
    "T16n0656_007:0062b28_0": "　若能宣暢法，　　普潤諸萌類，　四諦如爾相，　　苦盡度無極。",
    "T16n0656_007:0062c01_0": "　佛土普清淨，　　無有三乘心，　自然通道教，　　定意度無極。",
    "T16n0656_007:0062c03_0": "　人本從空生，　　法界無增減，　不違諸法本，　　方便度無極。",
    "T16n0656_007:0062c05_0": "　幻化不真實，　　行超三界表，　超過無量國，　　通達度無極。",
    "T16n0656_007:0062c07_0": "　無想眾生等，　　猗識不解慧，　賢聖得往來，　　微識度無極。",
    "T16n0656_007:0062c09_0": "　自然如爾性，　　法慧多所益，　四大本自然，　　終始度無極。",
    "T16n0656_007:0062c11_0": "　不見吾我人，　　壽命眾行本，　一相無有相，　　無形度無極。",
    "T16n0656_007:0062c13_0": "　無數諸佛土，　　莊嚴佛道場，　演出佛光明，　　法寶度無極。",
    "T16n0656_007:0062c15_0": "　攝意無有亂，　　永除三毒心，　平等無若干，　　誠信度無極。",
    "T16n0656_007:0062c17_0": "　猗識由五道，　　不能解縛著，　拔濟苦根源，　　遠離度無極。",
    "T16n0656_007:0062c19_0": "　雖復處胞胎，　　不為慾所染，　永離淫怒癡，　　解脫度無極。",
    "T16n0656_007:0062c21_0": "　佛法甚深妙，　　神力過三界，　現形在五濁，　　忍辱度無極。",
    "T16n0656_007:0062c23_0": "　若復遭苦樂，　　不生增減心，　執意如虛空，　　無疆度無極。",
    "T16n0656_007:0062c25_0": "　道不從空生，　　亦不離人心，　分身滿虛空，　　滅盡度無極。",
    "T16n0656_007:0062c27_0": "　不見吾我人，　　不壞本無相，　一行成正覺，　　觀世度無極。",
    "T16n0656_007:0062c29_0": "　不生亦不滅，　　無有生死本，　從此至彼岸，　　超越度無極。",
    "T16n0656_007:0063a02_0": "　眾苦本無形，　　本智由境界，　心識不可毀，　　幻行度無極。",
    "T16n0656_007:0063a04_0": "　幻有二根本，　　行幻深智幻，　能解此幻法，　　無疑度無極。",
    "T16n0656_007:0063a06_0": "　智幻超三界，　　行幻亦復然，　八正道清淨，　　道品度無極。",
    "T16n0656_007:0063a08_0": "　世幻非真實，　　賢聖不染著，　愚者抱常想，　　通慧度無極。",
    "T16n0656_007:0063a10_0": "　六塵外六入，　　十二牽連法，　名色由更樂，　　緣想度無極。",
    "T16n0656_007:0063a12_0": "　行從愚惑生，　　流馳無數念，　若當念有形，　　具足度無極。",
    "T16n0656_007:0063a14_0": "　虛空無邊際，　　亦不見行迹，　得尋生死岸，　　自然度無極。",
    "T16n0656_007:0063a16_0": "　人壽有長短，　　今世亦後世，　唯道澹然安，　　澹然度無極。",
    "T16n0656_007:0063a18_0": "　法界各有性，　　不見受入處，　無猗不可染，　　無懷度無極。",
    "T16n0656_007:0063a20_0": "　佛土無央數，　　法智不思議，　慧海不可量，　　受入度無極。",
    "T16n0656_007:0063a22_0": "　人智無增減，　　賢聖行平等，　分別空無慧，　　陰蓋度無極。",
    "T16n0656_007:0063a24_0": "　本從無數世，　　苦行無有量，　不念劫數期，　　閑靜度無極。",
    "T16n0656_007:0063a26_0": "　念在兜術天，　　論講無形法，　導引無量人，　　無二度無極。",
    "T16n0656_007:0063a28_0": "　著樂不以歡，　　處苦亦不憂，　見諦成就道，　　真實度無極。",
    "T16n0656_007:0063b01_0": "　降神閻浮內，　　轉法於鹿野，　盡捨世穢濁，　　望斷度無極。",
    "T16n0656_007:0063b03_0": "　菩薩行成就，　　不著六塵勞，　學智甚深法，　　牢固度無極。",
    "T16n0656_007:0063b05_0": "　智術權方便，　　深入無有礙，　分別無量身，　　在所度無極。",
    "T16n0656_007:0063b07_0": "　勇超無量劫，　　窮盡生死本，　莊嚴佛土淨，　　微妙度無極。",
    "T16n0656_007:0063b09_0": "　人能信本源，　　不滯於生死，　心正無亂想，　　一想度無極。",
    "T16n0656_007:0063b11_0": "　行施不見施，　　亦無去來想，　觀物如虛空，　　無厭度無極。",
    "T16n0656_007:0063b13_0": "　觀世非有世，　　亦無三塗苦，　自濟復濟彼，　　大慈度無極。",
    "T16n0656_007:0063b15_0": "　設見眾生類，　　染著在三有，　勸導以正教，　　大悲度無極。",
    "T16n0656_007:0063b17_0": "　周旋無量界，　　執信如安明，　和顏常一心，　　歡喜度無極。",
    "T16n0656_007:0063b19_0": "　菩薩初發意，　　不為一人故，　曠濟無邊崖，　　放捨度無極。",
    "T16n0656_007:0063b21_0": "　當我初生時，　　佛土黃金色，　莊嚴於道場，　　神感度無極。",
    "T16n0656_007:0063b23_0": "　不自滅名想，　　亦不著壽命，　空無願無相，　　根門度無極。",
    "T16n0656_007:0063b25_0": "　本從平等慧，　　今自致正覺，　不捨金剛意，　　三觀度無極。",
    "T16n0656_007:0063b27_0": "　慇懃於道德，　　日夜常經行，　法說亦義說，　　進趣度無極。",
    "T16n0656_007:0063b29_0": "　知足道第一，　　捨意無所貪，　三十七道品，　　無為度無極。",
    "T16n0656_007:0063c02_0": "　菩薩剎土淨，　　種姓不雜錯，　恒生真正家，　　豪族度無極。",
    "T16n0656_007:0063c04_0": "　降神處母胎，　　示現嬰兒相，　執心淨無垢，　　變化度無極。",
    "T16n0656_007:0063c06_0": "　既得出母胎，　　舉足行七步，　足足度七姟，　　示現度無極。",
    "T16n0656_007:0063c08_0": "　常在金机上，　　現以香水浴，　無量諸佛集，　　勸進度無極。",
    "T16n0656_007:0063c10_0": "　三十二相具，　　八十好莊嚴，　天地六反動，　　容顏度無極。",
    "T16n0656_007:0063c12_0": "　諸法無形相，　　現以色相法，　獨步無有侶，　　最尊度無極。",
    "T16n0656_007:0063c14_0": "　一一思法界，　　不失本要誓，　諸法悉如聾，　　默然度無極。",
    "T16n0656_007:0063c16_0": "　賢聖八等行，　　止觀無想行，　不捨空無慧，　　一入度無極。",
    "T16n0656_007:0063c18_0": "　常以妙道法，　　講授諸法門，　勸導一切人，　　法響度無極。",
    "T16n0656_007:0063c20_0": "　十善眾行本，　　無著不可染，　修一得成一，　　不退度無極。",
    "T16n0656_007:0063c22_0": "　世人懷慳貪，　　永處於幽冥，　導該無量法，　　學習度無極。",
    "T16n0656_007:0063c24_0": "　如來無所著，　　受法不捨離，　永離眾生居，　　獨拔度無極。",
    "T16n0656_007:0063c26_0": "　雖處父王宮，　　寂靜思惟道，　不貪五欲樂，　　無穢度無極。",
    "T16n0656_007:0063c28_0": "　觀身乾樹皮，　　亦如久朽灰，　自察無識想，　　出息度無極。",
    "T16n0656_007:0064a01_0": "　一數不離一，　　止觀本行願，　係意在目前，　　道智度無極。",
    "T16n0656_007:0064a03_0": "　人處生死久，　　不計本末空，　能捨不與俱，　　總持度無極。",
    "T16n0656_007:0064a05_0": "　所以獲四辯，　　法義捷疾智，　宣暢無量義，　　應適度無極。",
    "T16n0656_007:0064a07_0": "　無數大聖集，　　聞法欲無厭，　平等通大智，　　等慧度無極。",
    "T16n0656_007:0064a09_0": "　設復於無量，　　成敗諸劫數，　未盡如來藏，　　遠離度無極。",
    "T16n0656_007:0064a11_0": "　一生百千生，　　欲究如來德，　未有斯等類，　　廣及度無極。",
    "T16n0656_007:0064a13_0": "　虛空有邊際，　　須彌可稱量，　豈有大導師，　　無限度無極。",
    "T16n0656_007:0064a15_0": "　從無央數劫，　　積累諸德本，　行盡更不造，　　流轉度無極。",
    "T16n0656_007:0064a17_0": "　世雄慈蓋普，　　潤及眾生類，　聞法不疑滯，　　信解度無極。",
    "T16n0656_007:0064a19_0": "　勇猛超眾上，　　無有下劣心，　降伏魔官屬，　　忍意度無極。",
    "T16n0656_007:0064a21_0": "　吾昔發誓願，　　不自惜身命，　故自獨持出，　　金剛度無極。",
    "T16n0656_007:0064a23_0": "　若中間有疑，　　不成最正覺，　累功德無量，　　人尊度無極。",
    "T16n0656_007:0064a25_0": "　爾乃道玄妙，　　法藏不可思，　超過三有表，　　純熟度無極。",
    "T16n0656_007:0064a27_0": "　一相不可見，　　真如性亦爾，　捨本就其末，　　無礙度無極。",
    "T16n0656_007:0064a29_0": "　不教自然寤，　　無師一切智，　獨善無所憂，　　無尤度無極。",
    "T16n0656_007:0064b02_0": "　壞六十二見，　　愛欲諸羅網，　閉塞生死門，　　快樂度無極。",
    "T16n0656_007:0064b04_0": "　息心自滅意，　　不懷沾污心，　執心如大海，　　無違度無極。",
    "T16n0656_007:0064b06_0": "　觀身如怨讎，　　諸孔流不淨，　分別內外法，　　解本度無極。",
    "T16n0656_007:0064b08_0": "　一心一念頃，　　流馳不可制，　至坐樹王下，　　弘誓度無極。",
    "T16n0656_007:0064b10_0": "　法行如蓮華，　　常以三道教，　雖處不染著，　　一意度無極。",
    "T16n0656_007:0064b12_0": "　等意如大道，　　永除小節心，　三十三法盡，　　無垢度無極。",
    "T16n0656_007:0064b14_0": "　人當求出要，　　分別內外法，　思惟不捨離，　　精進度無極。",
    "T16n0656_007:0064b16_0": "　觀身當觀法，　　五陰聚散行，　如人觀掌珠，　　真諦度無極。",
    "T16n0656_007:0064b18_0": "　破碎四魔垢，　　摧壞憍慢山，　慧火焚三毒，　　捨離度無極。",
    "T16n0656_007:0064b20_0": "　卿等設有疑，　　各自宣說本，　當以智慧光，　　照曜度無極。",
    "T16n0656_007:0064b22_0": "　足下眾相明，　　印文炳然現，　諸有覩此相，　　恩澤度無極。",
    "T16n0656_007:0064b24_0": "　鹿腨如金剛，　　內外朗然現，　趾立不傾側，　　端嚴度無極。",
    "T16n0656_007:0064b26_0": "　皮毛極軟細，　　紅華不著水，　一一眾好具，　　行足度無極。",
    "T16n0656_007:0064b28_0": "　當我舉足時，　　入城行分衛，　福祐無貧富，　　不擇度無極。",
    "T16n0656_007:0064c01_0": "　分衛訖周遍，　　還詣靜房室，　道法自娛樂，　　思惟度無極。",
    "T16n0656_007:0064c03_0": "　日夜恒經行，　　觀誰應先度，　不違本弘誓，　　清淨度無極。",
    "T16n0656_007:0064c05_0": "　是以恒自修，　　不與世事諍，　自離復離彼，　　離趣度無極。",
    "T16n0656_007:0064c07_0": "　四大各有性，　　高下亦不同，　由識神分別，　　法義度無極。",
    "T16n0656_007:0064c09_0": "　菩薩自觀空，　　無微不省察，　防護諸惡業，　　慧見度無極。",
    "T16n0656_007:0064c11_0": "　諦觀諸剎土，　　不興苦樂想，　解諸法甚深，　　善法度無極。",
    "T16n0656_007:0064c13_0": "　可進知其進，　　亦不懷狐疑，　出要無二道，　　虛寂度無極。",
    "T16n0656_007:0064c15_0": "　悉觀諸行本，　　受報亦清淨，　不求功德業，　　忘施度無極。",
    "T16n0656_007:0064c17_0": "　過去不復生，　　未來不可見，　現在自然法，　　願求度無極。",
    "T16n0656_007:0064c19_0": "　泥洹無體性，　　亦無受入處，　觀諸受法報，　　知本度無極。",
    "T16n0656_007:0064c21_0": "　靜意三昧定，　　永與亂意別，　無常苦無我，　　體行度無極。",
    "T16n0656_007:0064c23_0": "　如實觀察法，　　知一不可動，　不壞法本心，　　自然度無極。",
    "T16n0656_007:0064c25_0": "　悉知法無我，　　生生不見生，　轉諸法輪行，　　曠濟度無極。",
    "T16n0656_007:0064c27_0": "　能滅諸法性，　　亦不求解脫，　誠信遊五道，　　盡生度無極。",
    "T16n0656_007:0064c29_0": "　如來至密行，　　心意識亦然，　逮得無生心，　　了達度無極。",
    "T16n0656_007:0065a02_0": "　計吾本所行，　　住壽恒沙劫，　功勞自然著，　　行跡度無極。",
    "T16n0656_007:0065a04_0": "　生死本所從，　　如幻無真實，　寂滅不可污，　　匿藏度無極。",
    "T16n0656_007:0065a06_0": "　賢聖十二品，　　悉歸于無為，　無生永不生，　　行勝度無極。",
    "T16n0656_007:0065a08_0": "　念昔在香林，　　端坐思惟道，　形體不傾側，　　初禪度無極。",
    "T16n0656_007:0065a10_0": "　又本在師子，　　曠普講堂所，　無想諸天衛，　　二禪度無極。",
    "T16n0656_007:0065a12_0": "　復於此賢劫，　　護法大城中，　自隱求道教，　　三禪度無極。",
    "T16n0656_007:0065a14_0": "　如今於此座，　　廣演無量法，　內外無所礙，　　四禪度無極。",
    "T16n0656_007:0065a16_0": "　行道無沾污，　　不興若干念，　故令自致尊，　　離世度無極。",
    "T16n0656_007:0065a18_0": "　如日初放光，　　令人自所見，　吾今演道教，　　現明度無極。",
    "T16n0656_007:0065a20_0": "　無數阿僧祇，　　如來不思議，　各各布道教，　　無生度無極。",
    "T16n0656_007:0065a22_0": "　正使億百千，　　七寶滿世境，　不如一意念，　　一意度無極。",
    "T16n0656_007:0065a24_0": "　不起亦不滅，　　知本所從來，　解了三世觀，　　梵行度無極。",
    "T16n0656_007:0065a26_0": "　若能崇慧本，　　次第不越序，　修道無二心，　　玄寂度無極。",
    "T16n0656_007:0065a28_0": "　大慈不思議，　　廣濟眾生類，　師子一雷吼，　　普聞度無極。",
    "T16n0656_007:0065b01_0": "　諸有眾生類，　　信樂空無法，　順理無所犯，　　造行度無極。",
    "T16n0656_007:0065b03_0": "　內修六重法，　　樂靜不處閙，　自識宿命行，　　知本度無極。",
    "T16n0656_007:0065b05_0": "　今世受胎分，　　欲滅勤修行，　一失命根識，　　受決度無極。",
    "T16n0656_007:0065b07_0": "　諸法不嬈亂，　　修行清白法，　念生離生本，　　無本度無極。",
    "T16n0656_007:0065b09_0": "　人遊五道淵，　　如河奔大海，　速駛不復還，　　歸趣度無極。",
    "T16n0656_007:0065b11_0": "　常念世間苦，　　念離不與俱，　獨逝不懷憂，　　無雙度無極。",
    "T16n0656_007:0065b13_0": "　如種諸穀子，　　稻麻諸花果，　本子非生苗，　　變易度無極。",
    "T16n0656_007:0065b15_0": "　人生不學道，　　臨死有變悔，　欲離勿懈怠，　　學進度無極。",
    "T16n0656_007:0065b17_0": "　若欲拔根本，　　勿復種其識，　此盡無過是，　　香熏度無極。",
    "T16n0656_007:0065b19_0": "　觀諸世間法，　　悉空無所有，　當觀是非法，　　不動度無極。",
    "T16n0656_007:0065b21_0": "　勸助諸福業，　　一一無所礙，　登祚十住行，　　一生度無極。",
    "T16n0656_007:0065b23_0": "　悉觀諸法門，　　總持無忘失，　諸法界相應，　　斷結度無極。",
    "T16n0656_007:0065b25_0": "　若欲遊虛空，　　神足無所礙，　無人無我想，　　習行度無極。",
    "T16n0656_007:0065b27_0": "　一一思惟法，　　輕舉無所礙，　以身量度空，　　神足度無極。",
    "T16n0656_007:0065b29_0": "　如實觀人本，　　道行無所違，　不與二見心，　　正定度無極。",
    "T16n0656_007:0065c02_0": "　如鏡觀面像，　　信已無瑕穢，　塵勞自然滅，　　百福度無極。",
    "T16n0656_007:0065c04_0": "　宿願不可盡，　　積行今乃獲，　誠信如日初，　　擇法度無極。",
    "T16n0656_007:0065c06_0": "　勤念入深要，　　搜求無量法，　謙恭下下意，　　牢固度無極。",
    "T16n0656_007:0065c08_0": "　菩薩有八法，　　修行至道場，　解慧不著空，　　無想度無極。",
    "T16n0656_007:0065c10_0": "　若欲猗空慧，　　知空非真實，　慧本知三礙，　　空相度無極。",
    "T16n0656_007:0065c12_0": "　有法名戰格，　　奮迅無畏定，　亦不懷怯弱，　　眾智度無極。",
    "T16n0656_007:0065c14_0": "　因緣各相生，　　生死是道本，　二事不相離，　　拔苦度無極。",
    "T16n0656_007:0065c16_0": "　一生非本根，　　亦無眾生根，　識神染著有，　　假號度無極。",
    "T16n0656_007:0065c18_0": "　真道無形質，　　微妙不思議，　道實非有道，　　震動度無極。",
    "T16n0656_007:0065c20_0": "　觀諸佛土淨，　　清淨無瑕穢，　常以平等道，　　神通度無極。",
    "T16n0656_007:0065c22_0": "　菩薩常觀察，　　不著形相法，　知生過五道，　　無名度無極。",
    "T16n0656_007:0065c24_0": "　或有修一法，　　超越眾行表，　最勝自然達，　　越次度無極。",
    "T16n0656_007:0065c26_0": "　空觀一切人，　　息心無所念，　應一無所污，　　齊限度無極。",
    "T16n0656_007:0065c28_0": "　大聖德無量，　　不為塵欲染，　究盡塵勞原，　　無底度無極。",
    "T16n0656_007:0066a01_0": "　本無有五道，　　由塵垢而生，　幻化非常想，　　聖慧度無極。",
    "T16n0656_007:0066a03_0": "　諸法相受入，　　菩薩所修行，　不見眾苦本，　　無我度無極。",
    "T16n0656_007:0066a05_0": "　亦不在劫數，　　生死無形兆，　當來不常停，　　速疾度無極。",
    "T16n0656_007:0066a07_0": "　分別四非常，　　苦空無我身，　以慧自莊嚴，　　修治度無極。",
    "T16n0656_007:0066a09_0": "　如人欲行空，　　修禪乃果獲，　定意不錯亂，　　志密度無極。",
    "T16n0656_007:0066a11_0": "　口出無量音，　　不毀於法性，　如月眾星滿，　　果實度無極。",
    "T16n0656_007:0066a13_0": "　神足不可量，　　慧海如恒沙，　善權攝自在，　　受入度無極。",
    "T16n0656_007:0066a15_0": "　若欲化眾生，　　入定觀察心，　先以權慧導，　　漸現度無極。",
    "T16n0656_007:0066a17_0": "　佛經不可數，　　唯佛能記之，　諸法相應相，　　勸樂度無極。",
    "T16n0656_007:0066a19_0": "　度脫一切眾，　　不限劫遠近，　真道無男女，　　順一度無極。",
    "T16n0656_007:0066a21_0": "　欲修菩薩道，　　先淨身口意，　無從十惡行，　　本淨度無極。",
    "T16n0656_007:0066a23_0": "　一意念道教，　　永離欲界行，　中間不起想，　　滅欲度無極。",
    "T16n0656_007:0066a25_0": "　諸法無名號，　　著色求功報，　色亦非本無，　　離色度無極。",
    "T16n0656_007:0066a27_0": "　菩薩受記別，　　如來所印可，　行盡更不造，　　補處度無極。",
    "T16n0656_007:0066a29_0": "　有數本無數，　　無數亦復然，　起亦不見起，　　斷結度無極。",
    "T16n0656_007:0066b02_0": "　滅生非有生，　　無生亦復然，　知生非常生，　　無生度無極。",
    "T16n0656_007:0066b04_0": "　無有本非有，　　非有亦復然，　解有非有者，　　一向度無極。",
    "T16n0656_007:0066b06_0": "　一亦本非一，　　無一亦復然，　一亦本無住，　　無名度無極。",
    "T16n0656_007:0066b08_0": "　假號出本無，　　權詐非真實，　無著歸滅盡，　　懷道度無極。",
    "T16n0656_007:0066b10_0": "　人本從積行，　　觀世如幻化，　不以眾多想，　　絕迹度無極。",
    "T16n0656_007:0066b12_0": "　經歷一切劫，　　拔擢離劫數，　不著諸音響，　　無聲度無極。",
    "T16n0656_007:0066b14_0": "　如人眼視色，　　色本非眼候，　猶識內外別，　　無識度無極。",
    "T16n0656_007:0066b16_0": "　聲香味細滑，　　意法亦復然，　本無有此識，　　自然度無極。",
    "T16n0656_007:0066b18_0": "　無色觀諸法，　　無痛更樂生，　威儀眾行具，　　造行度無極。",
    "T16n0656_007:0066b20_0": "　本無有此生，　　貪識樂此生，　隨形受生分，　　斷貪度無極。",
    "T16n0656_007:0066b22_0": "　神識本無形，　　性本自然息，　後受六入苦，　　斷入度無極。",
    "T16n0656_007:0066b24_0": "　念離五道淵，　　思惟虛空觀，　竪立法大幢，　　顯曜度無極。",
    "T16n0656_007:0066b26_0": "　無想亦不生，　　不從師稟受，　能從中自寤，　　越次度無極。",
    "T16n0656_007:0066b28_0": "　諸法如虛空，　　非思欲之數，　悉解眾音響，　　聞說度無極。",
    "T16n0656_007:0066c01_0": "　其聲淨妙好，　　所說無滯礙，　不起六更樂，　　妙法度無極。",
    "T16n0656_007:0066c03_0": "　諸法無有量，　　如來盡超過，　道智通三達，　　正觀度無極。",
    "T16n0656_007:0066c05_0": "　現為師稟受，　　不懷高下意，　意超三界表，　　獨步度無極。",
    "T16n0656_007:0066c07_0": "　無行不造行，　　行本無因緣，　緣盡則無行，　　神德度無極。",
    "T16n0656_007:0066c09_0": "　三痛由苦樂，　　報應隨其法，　無苦無樂痛，　　痛止度無極。",
    "T16n0656_007:0066c11_0": "　成就七觀行，　　三處自然滅，　陰入不復生，　　愛止度無極。",
    "T16n0656_007:0066c13_0": "　尋色本從空，　　以生諸法想，　非我本造彼，　　見正度無極。",
    "T16n0656_007:0066c15_0": "　無行亦無報，　　端坐無所念，　思惟自成道，　　常住度無極。",
    "T16n0656_007:0066c17_0": "　執意不可動，　　澹然如虛空，　非有非不有，　　布行度無極。",
    "T16n0656_007:0066c19_0": "　正使後滅度，　　定意不錯亂，　不念有常想，　　廣行度無極。",
    "T16n0656_007:0066c21_0": "　轉法無法想，　　況有受法人？",
    "T16n0656_007:0066c22_0": "　解了悉空寂，　　知時度無極。",
    "T16n0656_007:0066c23_0": "　聲彌滿世界，　　皆演妙法音，　聲本自無生，　　無聲度無極。",
    "T16n0656_007:0066c25_0": "　慎身守護口，　　意莫念非邪？",
    "T16n0656_007:0066c26_0": "　與道不相違，　　無憎度無極。",
    "T16n0656_007:0066c27_0": "　思惟諸法界，　　不壞法輪行，　具足九次第，　　法界度無極。",
    "T16n0656_007:0066c29_0": "　無畏不可盡，　　無內外遠近，　離四諸受入，　　無量度無極。",
    "T16n0656_007:0067a02_0": "　不壞形色法，　　亦不與相應，　不敗自然相，　　相應度無極。",
    "T16n0656_007:0067a04_0": "　道行本無一，　　甚深不可量，　隨根原適化，　　隨智度無極。",
    "T16n0656_007:0067a06_0": "　如有欲解法，　　現法有境界，　便能尋根原，　　無盡度無極。",
    "T16n0656_007:0067a08_0": "　從億百千劫，　　教化眾生類，　欲令悉成就，　　方便度無極。",
    "T16n0656_007:0067a10_0": "　隨時現方便，　　不染著三有，　拔斷諸陰蓋，　　等慧度無極。",
    "T16n0656_007:0067a12_0": "　總持諸法門，　　不失正行本，　不自稱歎己，　　滿足度無極。",
    "T16n0656_007:0067a14_0": "　生法非有生，　　盡法非有盡，　知生盡本無，　　空響度無極。",
    "T16n0656_007:0067a16_0": "　譬如人音聲，　　等正覺所說，　悉歸於空無，　　如實度無極。",
    "T16n0656_007:0067a18_0": "　諸根不錯亂，　　護念眾相具，　清淨歸本無，　　道慧度無極。",
    "T16n0656_007:0067a20_0": "　人結無量縛，　　非有所能壞，　自然通聖達，　　化生度無極。",
    "T16n0656_007:0067a22_0": "　如來最正覺，　　玄鑒過去法，　彼彼自然化，　　深藏度無極。",
    "T16n0656_007:0067a24_0": "　未來有生本，　　受苦無有量，　方便斷未來，　　本盡度無極。",
    "T16n0656_007:0067a26_0": "　現在無量行，　　眾生不可量，　隨形往化生，　　淨剎度無極。",
    "T16n0656_007:0067a28_0": "　當說法門品，　　功福無有盡，　不望功福報，　　道樹度無極。",
    "T16n0656_007:0067b01_0": "　神足行有本，　　所說法不同，　現法有增損，　　周旋度無極。",
    "T16n0656_007:0067b03_0": "　無量智無礙，　　所說無虧損，　道意甚深固，　　演暢度無極。",
    "T16n0656_007:0067b05_0": "　佛法無二相，　　唯在身意淨，　法處無猗著，　　不住度無極。",
    "T16n0656_007:0067b07_0": "　雖得神通道，　　不習算術法，　行訖不具足，　　非來度無極。",
    "T16n0656_007:0067b09_0": "　如實非有一，　　亦無若干想，　行盡得致一，　　供養度無極。",
    "T16n0656_007:0067b11_0": "　諸佛世尊等，　　於法得自在，　化身得自在，　　法法度無極。",
    "T16n0656_007:0067b13_0": "　既知前無數，　　難計無量劫，　教盡復流化，　　舒遲度無極。",
    "T16n0656_007:0067b15_0": "　當來阿僧祇，　　無量眾生類，　知不唐勤勞，　　普接度無極。",
    "T16n0656_007:0067b17_0": "　觀察種種類，　　過去無量佛，　亦說真如法，　　無猗度無極。",
    "T16n0656_007:0067b19_0": "　實亦非本實，　　實亦自然生，　實亦非常住，　　身轉度無極。",
    "T16n0656_007:0067b21_0": "　文字通道法，　　行迹無疑難，　不疑三世苦，　　身本度無極。",
    "T16n0656_007:0067b23_0": "　不計本無法，　　智從無量生，　觀世盡為惑，　　教授度無極。",
    "T16n0656_007:0067b25_0": "　從初發意來，　　恒愍眾生類，　不處城國邑，　　離眾度無極。",
    "T16n0656_007:0067b27_0": "　分別身支節，　　身相諸穢濁，　解知本無形，　　無著度無極。",
    "T16n0656_007:0067b29_0": "　法性非常住，　　亦非今後世，　離法不獲果，　　未來度無極。",
    "T16n0656_007:0067c02_0": "　亦不與同處，　　行迹各差別，　盡歸於滅度，　　齊等度無極。",
    "T16n0656_007:0067c04_0": "　實空不可離，　　況當無實空？",
    "T16n0656_007:0067c05_0": "　念善力勤學，　　達妙度無極。",
    "T16n0656_007:0067c06_0": "　一切眾相具，　　本無為一形，　法從空慧得，　　自生度無極。",
    "T16n0656_007:0067c08_0": "　念本無怒佛，　　沒命善覺尊，　由是今成佛，　　立志度無極。",
    "T16n0656_007:0067c10_0": "　受形雖被謗，　　不為榮辱屈，　故號人中尊，　　攝意度無極。",
    "T16n0656_007:0067c12_0": "　未受本無慧，　　道意有移轉，　現光於世間，　　發意度無極。",
    "T16n0656_007:0067c14_0": "　滅度有四品，　　皆由三毒本，　名號人中尊，　　種類度無極。",
    "T16n0656_007:0067c16_0": "　道亦有三相，　　真如法性本，　現在獲三報，　　成就度無極。",
    "T16n0656_007:0067c18_0": "　如來真實法，　　非有能護持，　分別身空本，　　懷來度無極。",
    "T16n0656_007:0067c20_0": "　得通不可測，　　心形俱然住，　道練心塵垢，　　往來度無極。",
    "T16n0656_007:0067c22_0": "　本無有心意，　　自生自然滅，　我本亦自無，　　空寂度無極。",
    "T16n0656_007:0067c24_0": "　佛不由三世，　　當來現在道，　轉易不常停，　　速疾度無極。",
    "T16n0656_007:0067c26_0": "　法相常自住，　　神識自流轉，　非剎非有剎，　　慧靜度無極。",
    "T16n0656_007:0067c28_0": "　身法有六行，　　非想意所造，　苦行三十七，　　頒宣度無極。",
    "T16n0656_007:0068a01_0": "　非彼吾所造，　　為說非常空，　出現諸佛法，　　世界度無極。",
    "T16n0656_007:0068a03_0": "　神智廣長舌，　　所說如言教，　斯由功德成，　　心通度無極。",
    "T16n0656_007:0068a05_0": "　惠施知恩義，　　慎莫有僥倖，　唯道自將護，　　現法度無極。",
    "T16n0656_007:0068a07_0": "　道行深義法，　　神通解脫禪，　以權隨時化，　　眾德度無極。",
    "T16n0656_007:0068a09_0": "　法身思欲身，　　此非最真正，　獲彼泥洹性，　　滅色度無極。",
    "T16n0656_007:0068a11_0": "　隨宜適化前，　　勿為塵勞屈，　殊勝奇特變，　　降伏度無極。",
    "T16n0656_007:0068a13_0": "　初無經苦心，　　造化不可逮，　戒身自然具，　　德意度無極。",
    "T16n0656_007:0068a15_0": "　信意向三寶，　　下下無自高，　達本究盡苦，　　除癡度無極。",
    "T16n0656_007:0068a17_0": "　分別識諸慧，　　不著吾我法，　自然通聖達，　　自至度無極。",
    "T16n0656_007:0068a19_0": "　宣暢十二緣，　　一一而了別，　三藥除三愛，　　攝口度無極。",
    "T16n0656_007:0068a21_0": "　現化諸剎土，　　演布虛無慧，　亦不猗著身，　　察眾度無極。",
    "T16n0656_007:0068a23_0": "　度人如恒沙，　　聞法不可量，　周遊虛空界，　　等無度無極。",
    "T16n0656_007:0068a25_0": "　八法無生度，　　善權照一切，　不見諸法相，　　常法度無極。",
    "T16n0656_007:0068a27_0": "　眾慧無所礙，　　修習去更樂，　神歸於大道，　　向門度無極。",
    "T16n0656_007:0068a29_0": "　總持有十事，　　身口意為本，　除十成就十，　　報應度無極。",
    "T16n0656_007:0068b02_0": "　能與眾生類，　　示現無上慧，　德過眾聖表，　　斷苦度無極。",
    "T16n0656_007:0068b04_0": "　清淨空無形，　　不見正覺道，　將導入解脫，　　道趣度無極。",
    "T16n0656_007:0068b06_0": "　設於百劫中，　　恭奉賢聖人，　不如一道本，　　垂愍度無極。",
    "T16n0656_007:0068b08_0": "　昔吾初受決，　　先獲無生慧，　猶經劫數期，　　空慧度無極。",
    "T16n0656_007:0068b10_0": "　正覺本發心，　　成就十號本，　既獲如所求，　　橋梁度無極。",
    "T16n0656_007:0068b12_0": "　聖德過于天，　　光澤無有邊，　玄化度眾生，　　恩純度無極。",
    "T16n0656_007:0068b14_0": "　雖在俗中教，　　嚴訓如所誓，　廣宣無量寶，　　隨時度無極。",
    "T16n0656_007:0068b16_0": "　若人不觀世，　　無常諸變易，　壽命積無量，　　住劫度無極。",
    "T16n0656_007:0068b18_0": "　如我所經歷，　　現在自所覩，　厭患五陰身，　　淨觀度無極。",
    "T16n0656_007:0068b20_0": "　雖欲求泥洹，　　除去身想著，　念修現在定，　　無犯度無極。",
    "T16n0656_007:0068b22_0": "　十八本持法，　　念滅緣入法，　不起妄想者，　　吉藥度無極。",
    "T16n0656_007:0068b24_0": "　受法有三義，　　自專身口意，　斷求不念空，　　了達度無極。",
    "T16n0656_007:0068b26_0": "　一一分別身，　　佛法眾亦然，　入定觀諸想，　　無邊度無極。",
    "T16n0656_007:0068b28_0": "　諸佛無盡藏，　　演出無量定，　遍觀一切界，　　究竟度無極。",
    "T16n0656_007:0068c01_0": "　諸佛常威儀，　　修戒最第一，　出入安詳法，　　攝心度無極。",
    "T16n0656_007:0068c03_0": "　欲有所感應，　　要當先入定，　了知本末空，　　平等度無極。",
    "T16n0656_007:0068c05_0": "　佛本所修習，　　觀身無所貪，　自利復利彼，　　行際度無極。",
    "T16n0656_007:0068c07_0": "　觀察前後法，　　超越有無境，　自在諸想寂，　　眾教度無極。",
    "T16n0656_007:0068c09_0": "　身法有三事，　　不犯殺盜婬，　專精求法界，　　本行度無極。",
    "T16n0656_007:0068c11_0": "　口不犯四過，　　不妄有所說，　自護復護彼，　　等覺度無極。",
    "T16n0656_007:0068c13_0": "　意法有三事，　　不起眾亂想，　得佛所住處，　　堅固度無極。",
    "T16n0656_007:0068c15_0": "　本從等空來，　　教化滿世界，　斷求不著空，　　如實度無極。",
    "T16n0656_007:0068c17_0": "　行由三世起，　　染著愛欲縛，　了以真際法，　　成願度無極。",
    "T16n0656_007:0068c19_0": "　三達五通智，　　所往無罣礙，　淨剎化眾生，　　遊識度無極。",
    "T16n0656_007:0068c21_0": "　本無今日有，　　有亦非本生，　緣行致苦樂，　　緣對度無極。",
    "T16n0656_007:0068c23_0": "　本覺不思議，　　現變無有量，　分身還合一，　　神智度無極。",
    "T16n0656_007:0068c25_0": "　亦不處彼此，　　亦不住法界，　觀身如無身，　　行業度無極。",
    "T16n0656_007:0068c27_0": "　著生無有量，　　緣致生老病，　內外悉空寂，　　無人度無極。",
    "T16n0656_007:0068c29_0": "　本由平等慧，　　不見有往來，　解三無三法，　　等定度無極。",
    "T16n0656_007:0069a02_0": "　三行有三事，　　覺觀無有覺，　進趣泥洹路，　　遍現度無極。",
    "T16n0656_007:0069a04_0": "　覺觀諸法種，　　生三十七品，　進趣泥洹路，　　安隱度無極。",
    "T16n0656_007:0069a06_0": "　無學覺觀法，　　亦不見生滅，　坐臥由自在，　　不起度無極。",
    "T16n0656_007:0069a08_0": "　觀人無所觀，　　不見諸法主，　現行無起滅，　　無量度無極。",
    "T16n0656_007:0069a10_0": "　人生遇眾苦，　　經歷無數身，　欲滅此眾難，　　修學度無極。",
    "T16n0656_007:0069a12_0": "　受此四大身，　　欲滅無有方，　智達悉觀察，　　斷欲度無極。",
    "T16n0656_007:0069a14_0": "　諸法純熟性，　　淨諸功德業，　積此得致佛，　　三垢度無極。",
    "T16n0656_007:0069a16_0": "　充足眾生願，　　令各得成就，　悉歸於滅盡，　　禁戒度無極。",
    "T16n0656_007:0069a18_0": "　佛所教化處，　　要以空性本，　說無不見無，　　歡喜度無極。",
    "T16n0656_007:0069a20_0": "　若有眾生類，　　欲修五德行，　合聚無量法，　　眾慧度無極。",
    "T16n0656_007:0069a22_0": "　修五分法身，　　戒定慧解度，　量盡無有量，　　法本度無極。",
    "T16n0656_007:0069a24_0": "　最初無有生，　　無佛亦無眾，　因緣自造行，　　自起度無極。",
    "T16n0656_007:0069a26_0": "　當受無量苦，　　生老眾痛惱，　無形受胞胎，　　勇進度無極。",
    "T16n0656_007:0069a28_0": "　諸佛恒入定，　　雨淚眾生故，　三等六度法，　　望斷度無極。",
    "T16n0656_007:0069b01_0": "　修習諸善本，　　覺意入諸定，　雖生能離生，　　識相度無極。",
    "T16n0656_007:0069b03_0": "　功勳過億劫，　　不著諸更樂，　念善修道本，　　離塵度無極。",
    "T16n0656_007:0069b05_0": "　入定得歡喜，　　遊心無量空，　一一別眾相，　　成道度無極。",
    "T16n0656_007:0069b07_0": "　欲具深法藏，　　先修空無相，　教誡神足德，　　嚴淨度無極。",
    "T16n0656_007:0069b09_0": "　如來一切智，　　知人本末空，　為說四諦法，　　果實度無極。",
    "T16n0656_007:0069b11_0": "　大聖人中尊，　　廣訓無有崖，　智業成五法，　　篋藏度無極。",
    "T16n0656_007:0069b13_0": "　五業成五行，　　五願斷五道，　五性五分身，　　五業度無極。",
    "T16n0656_007:0069b15_0": "　若能修德業，　　求本本無業，　然熾眾道果，　　廣曜度無極。",
    "T16n0656_007:0069b17_0": "　十慧十樂道，　　十法悉具足，　十住十所從，　　十妙度無極。",
    "T16n0656_007:0069b19_0": "　三千二百福，　　一一眾相具，　容顏好無比，　　自淨度無極。",
    "T16n0656_007:0069b21_0": "　慈哀勸一切，　　務使成道果，　累劫無量德，　　畢竟度無極。",
    "T16n0656_007:0069b23_0": "　興建眾德本，　　不見吾我人，　故號人中尊，　　無窮度無極。",
    "T16n0656_007:0069b25_0": "　善權所適化，　　巧便不可盡，　隨時隱現法，　　盡生度無極。",
    "T16n0656_007:0069b27_0": "　福報於三界，　　不別諸眷屬，　現佛威儀德，　　成就度無極。",
    "T16n0656_007:0069b29_0": "　吾今說瓔珞，　　諸佛之寶印，　莊嚴佛土淨，　　華鬘度無極。",
    "T16n0656_007:0069c02_0": "　有受持此法，　　獲福二十德，　計身心識具，　　成辦度無極。",
    "T16n0656_007:0069c04_0": "　耳目自聰明，　　自識本所更，　辯智通達利，　　宿命度無極。",
    "T16n0656_007:0069c06_0": "　恒見十方佛，　　稟受此總持，　聞法輒解寤，　　法要度無極。",
    "T16n0656_007:0069c08_0": "　所言人信用，　　終不被誹謗，　身體皆得具，　　戒香度無極。」",
    "T16n0656_007:0069c09_1": "◎◎菩薩瓔珞經光明品第二十爾時，世尊告善男子、善女人：「若有菩薩摩訶薩，受持諷誦尊復尊大梵天王所問句義不思議法，便當得身相不二法門，眼入清淨得法界自在。",
    "T16n0656_007:0069c14_2": "菩薩摩訶薩定意正受，即於己身諸毛孔間，一一毛孔現法界自在，接度眾生不可窮盡，不壞法界清淨之行。",
    "T16n0656_007:0069c16_3": "若菩薩摩訶薩入此定意者，便能具足一切諸法，亦能現化諸法如幻，能知世界諸法所出，從一佛剎至一佛剎，乃至無數億百千世，一一分別眾生根原。",
    "T16n0656_007:0069c20_4": "復能思惟威儀禮節，可坐知坐可臥知臥。",
    "T16n0656_007:0069c21_5": "復於彼劫無數億百千世，分別根義、苦義、空義、無形像義，為說空觀、無名字觀、內觀、外觀、非眾生觀、淨不淨觀，平等無二習大乘行，進趣無為不退轉行。」",
    "T16n0656_007:0069c24_6": "爾時，世尊欲與諸來會者解釋狐疑，即於座上，便放身諸支節毛孔光明，悉照十方無量世界。",
    "T16n0656_007:0069c26_7": "其中眾生蜎飛蠕動有形之類盡見此光，自識宿命根本之法。",
    "T16n0656_007:0069c28_8": "復於光明聞此言教苦義、空義、無形像義，即於彼劫見百劫事、知千劫事、知億劫事、知億百千劫事、知無限劫事、知阿僧祇劫事、知無量劫事、知無邊劫事、知無數劫事、知無際劫事、知無稱劫事、知不思議劫事、知不可平量劫事、知無窮盡劫事，復知無限無量不可稱計諸佛剎土眾生起盡劫事。",
    "T16n0656_007:0070a05_9": "復見菩薩摩訶薩所行法則威儀禮節，專意修習不違本行。",
    "T16n0656_007:0070a07_10": "爾時，菩薩見此光明心意開解，復自入己身諸毛孔定意，復見十方無量眾生億百千劫所修行本。",
    "T16n0656_007:0070a09_11": "爾時，菩薩摩訶薩復從彼三昧起，見諸佛光如前不異。",
    "T16n0656_007:0070a10_12": "爾時，有菩薩名曰照明，即從座起，偏露右臂，長跪叉手，白佛言：「世尊！",
    "T16n0656_007:0070a12_13": "向見如來、至真、等正覺身諸支節毛孔光明，盡照十方無量世界，皆使眾生自識宿命無量世事，亦使諸菩薩摩訶薩神力自在，復能得入身諸支節毛孔定意，亦知十方眾生宿命。",
    "T16n0656_007:0070a16_14": "甚奇！",
    "T16n0656_007:0070a16_15": "甚特！",
    "T16n0656_007:0070a16_16": "不可思議！",
    "T16n0656_007:0070a16_17": "唯願，世尊！",
    "T16n0656_007:0070a16_18": "敢有所問，若見聽者乃得陳說。」",
    "T16n0656_007:0070a17_19": "爾時，世尊已知彼意，便告照明菩薩曰：「汝所問者，皆是如來境界。",
    "T16n0656_007:0070a19_20": "諦聽，諦聽！",
    "T16n0656_007:0070a19_21": "善思念之！",
    "T16n0656_007:0070a19_22": "汝所問者吾知不乎？」",
    "T16n0656_007:0070a20_23": "答曰：「如是，世尊！",
    "T16n0656_007:0070a20_24": "如來諸法之藏，願具演說永無狐疑。」",
    "T16n0656_007:0070a21_25": "佛言：「族姓子！",
    "T16n0656_007:0070a21_26": "汝向所問，如來、至真、等正覺、明行成為、善逝、世間解、無上士、道法御、天人師，號佛、眾祐世尊，今日放身諸支節光明，遍照十方無量世界，盡令眾生之類自識宿命本所從來，一光明德所度無量，凡夫學地上至無學，皆蒙此光而得濟度。",
    "T16n0656_007:0070a26_27": "如來何不恒放此光濟度無量眾生之類？",
    "T16n0656_007:0070a27_28": "云何？",
    "T16n0656_007:0070a27_29": "照明菩薩！",
    "T16n0656_007:0070a28_30": "汝所問者為爾不乎？」",
    "T16n0656_007:0070a28_31": "答曰：「如是如是。",
    "T16n0656_007:0070a29_32": "世尊！",
    "T16n0656_007:0070a29_33": "甚奇！",
    "T16n0656_007:0070a29_34": "甚特！",
    "T16n0656_007:0070a29_35": "向欲所問，其義如是。」",
    "T16n0656_007:0070a29_36": "「云何？",
    "T16n0656_007:0070b01_37": "族姓子！",
    "T16n0656_007:0070b01_38": "如來當以此義見報，光明示現眾定法門，不可以言教有所教化。",
    "T16n0656_007:0070b02_39": "汝復當報我：『云何？",
    "T16n0656_007:0070b03_40": "世尊！",
    "T16n0656_007:0070b03_41": "今此日月照四天下，無不蒙光。",
    "T16n0656_007:0070b03_42": "時日月光有時有益、有時有損不乎？』",
    "T16n0656_007:0070b04_43": "我時答曰：『無也。",
    "T16n0656_007:0070b05_44": "族姓子！』」",
    "T16n0656_007:0070b05_45": "佛言：「汝所問者為爾不乎？」",
    "T16n0656_007:0070b05_46": "答曰：「如是，世尊！」",
    "T16n0656_007:0070b06_47": "「時汝復當作是問：『日月光明普有所照常無虧損，如來今日放大光明，有時有損、有時無損耶？』",
    "T16n0656_007:0070b08_48": "我復當以此義報汝：『云何？",
    "T16n0656_007:0070b08_49": "族姓子！",
    "T16n0656_007:0070b09_50": "日月所照，能以晝為夜、以夜為晝不乎？』",
    "T16n0656_007:0070b10_0": "汝當報我：『不也。",
    "T16n0656_007:0070b10_1": "世尊！",
    "T16n0656_007:0070b10_2": "日月光明，不能以晝為夜、以夜為晝。』",
    "T16n0656_007:0070b11_3": "我言：『族姓子！",
    "T16n0656_007:0070b11_4": "如是如是。",
    "T16n0656_007:0070b11_5": "如來光明能以晝為夜、以夜為晝，是謂各各差別。』",
    "T16n0656_007:0070b12_6": "族姓子！",
    "T16n0656_007:0070b13_7": "汝復當以此義問我：『云何？",
    "T16n0656_007:0070b13_8": "世尊！",
    "T16n0656_007:0070b13_9": "若塵霧五翳蔽日月光無有所照，今如來光明亦有塵翳耶？』",
    "T16n0656_007:0070b15_10": "我言：『不也。",
    "T16n0656_007:0070b15_11": "族姓子！",
    "T16n0656_007:0070b15_12": "何以故？",
    "T16n0656_007:0070b15_13": "如來光明內外通徹，非有塵霧之所遏絕，超過三界為無上尊。』",
    "T16n0656_007:0070b17_14": "云何？",
    "T16n0656_007:0070b17_15": "照明！",
    "T16n0656_007:0070b17_16": "汝復當作是問：『如來光明無所障礙，眾生三毒為是塵翳不乎？",
    "T16n0656_007:0070b19_0": "若是塵翳者，與日月五翳復有何異？』",
    "T16n0656_007:0070b19_1": "時我答言：『善哉，善哉！",
    "T16n0656_007:0070b20_2": "族姓子！",
    "T16n0656_007:0070b20_3": "快說斯言，吾今與汝一一分別。』",
    "T16n0656_007:0070b21_4": "如來光明不可思議，超過三界為無有等，法光明者有十藏行。",
    "T16n0656_007:0070b22_5": "云何為十？",
    "T16n0656_007:0070b22_6": "一者、勇猛道場不毀諸法；二者、諸法無盡得四無畏；三者、辯才通利離世八法；四者、六通徹達無所罣礙；五者、演暢妙法不懷怯弱；六者、不行放逸永離五蓋；七者、慈悲喜護普愍一切；八者、遊諸佛國化導一切；九者、根門具足不樂下劣；十者、修無上道不捨法意。",
    "T16n0656_007:0070b28_7": "是謂，族姓子！",
    "T16n0656_007:0070b29_8": "如來、至真、等正覺修此十法，乃應如來十光明慧。",
    "T16n0656_007:0070c01_9": "猶如，族姓子！",
    "T16n0656_007:0070c01_10": "摩尼珠光神德無量，其光明者，照一天下、照二天下、照三天下、照四天下，其光明照千世界、二千世界、三千世界，照小千世界、中千世界，復照三千大千世界。",
    "T16n0656_007:0070c05_0": "復有得摩尼神珠，照一佛世界、二佛世界、三佛世界，乃至無數三千大千世界。",
    "T16n0656_007:0070c06_1": "其光明德不可稱量。",
    "T16n0656_007:0070c07_2": "無情之光其德如是。",
    "T16n0656_007:0070c07_3": "況如來、至真、等正覺，放大光明普照無量諸佛國土？",
    "T16n0656_007:0070c08_4": "其中眾生有形之類見光明者，除三垢淨皆發無上正真道意。",
    "T16n0656_007:0070c10_5": "「復次，照明菩薩摩訶薩！",
    "T16n0656_007:0070c10_6": "若有善男子、善女人，篤信承受信如來慧獲大光明，有十事行。",
    "T16n0656_007:0070c12_7": "云何為十？",
    "T16n0656_007:0070c12_8": "未曾有法如來悉知，是謂一事。",
    "T16n0656_007:0070c13_9": "「未曾所轉善權方便，能現佛法眾所覺知，是謂二事。",
    "T16n0656_007:0070c14_10": "「於諸外法未得自在，各各狐疑起是非心，不見言見、不縛言縛、不解言解、不持言持、不成言成，於諸法中悉得自在，如實如爾實無虛妄，使諸佛世尊於一切法悉得自在，於諸法界無所罣礙，是謂三事。",
    "T16n0656_007:0070c18_11": "「復次，族姓子！",
    "T16n0656_007:0070c19_12": "譬如有人一念之頃淨諸心垢豁然大寤，不復經歷劫數之期，從一佛國至一佛國，教化眾生而無有礙，盡超三有不以為難，是謂四事。",
    "T16n0656_007:0070c22_13": "「復次，照明菩薩摩訶薩！",
    "T16n0656_007:0070c22_14": "或遭劫燒其間曠絕，前佛過去後佛未出，法性恒住而不變易，有弘誓如來、至真、等正覺，便能澄神寂定虛空，不於無餘泥洹而取滅度。",
    "T16n0656_007:0070c26_0": "所以然者，由其本要弘誓重故，是謂五事。",
    "T16n0656_007:0070c26_1": "「復次，照明菩薩摩訶薩！",
    "T16n0656_007:0070c27_2": "如來、至真、等正覺觀察人心應受化者、不受化者，如來悉知如實而不虛，如來悉知從此欲界至有想無想天，心識所念若善、若醜、若苦、若樂，便能於中教化令度，是謂六事。",
    "T16n0656_007:0071a02_3": "「復次，照明菩薩摩訶薩！",
    "T16n0656_007:0071a02_4": "如來化身不可測度，遊於無量諸佛剎土，行禪解脫九次第法，是謂七事。",
    "T16n0656_007:0071a04_5": "「復次，照明菩薩摩訶薩！",
    "T16n0656_007:0071a05_6": "若有善男子、善女人，修五德行懷忍辱心不譏彼受，亦復無此生若干意我勝彼不如，復無此心彼勝我不如，或復生心彼與我等我與彼等，是謂八事。",
    "T16n0656_007:0071a08_7": "「復次，照明菩薩摩訶薩！",
    "T16n0656_007:0071a09_8": "若善男子、善女人，無量諸法不可思議，入諸五趣心中所念，彈指之頃悉皆知之。",
    "T16n0656_007:0071a10_9": "有愚癡心無愚癡心，有愛欲心無愛欲心，有瞋恚心無瞋恚心，一一分別悉皆知之，是謂九事。",
    "T16n0656_007:0071a13_10": "「復次，照明菩薩摩訶薩！",
    "T16n0656_007:0071a13_11": "若善男子、善女人，遊諸十方諸佛世界，勸進人民施為佛事，便說五趣受形之惱。",
    "T16n0656_007:0071a15_12": "雖復生天非是常道，人身百變生死無量，抵突畜生終無解脫，貪餮餓鬼受形醜陋，地獄受報罪畢乃出；唯有泥洹快樂無比，指示徑路進趣無為。",
    "T16n0656_007:0071a18_13": "是謂，照明菩薩摩訶薩！",
    "T16n0656_007:0071a19_14": "十事行，非是二乘所能及知。」",
    "T16n0656_007:0071a20_0": "菩薩瓔珞經無想品第二十一",
    "T16n0656_007:0071a21_0": "爾時，座上有法造菩薩，聞如來、至真、等正覺說十光明慧，欣然踊躍即從座起，偏露右臂右膝著地，前白佛言：「敢有所問，尊見聽者乃當陳啟。」",
    "T16n0656_007:0071a24_1": "佛告法造菩薩曰：「族姓子！",
    "T16n0656_007:0071a24_2": "今大眾雲集悉無所畏，有所疑難便可問之。」",
    "T16n0656_007:0071a25_3": "時法造菩薩白佛言：「世尊！",
    "T16n0656_007:0071a26_4": "云何有想云何無想？",
    "T16n0656_007:0071a26_5": "云何有行云何無行？",
    "T16n0656_007:0071a27_6": "云何有痛云何無痛？」",
    "T16n0656_007:0071a27_7": "佛告法造菩薩：「善哉，善哉！",
    "T16n0656_007:0071a28_8": "族姓子！",
    "T16n0656_007:0071a28_9": "汝所問者皆持佛威神。",
    "T16n0656_007:0071a29_10": "諦聽，諦聽！",
    "T16n0656_007:0071a29_11": "善思念之！",
    "T16n0656_007:0071a29_12": "吾當與汝一一分別。」",
    "T16n0656_007:0071b01_13": "法造菩薩言：「願樂欲聞。」",
    "T16n0656_007:0071b01_14": "佛言：「族姓子！",
    "T16n0656_007:0071b02_15": "我今問汝，汝當一一報我。",
    "T16n0656_007:0071b02_16": "云何？",
    "T16n0656_007:0071b02_17": "族姓子！",
    "T16n0656_007:0071b03_0": "最正覺者為有想耶？",
    "T16n0656_007:0071b03_1": "為無想耶？」",
    "T16n0656_007:0071b03_2": "法造菩薩言：「最正覺者是有想耶？",
    "T16n0656_007:0071b04_3": "非無想耶？」",
    "T16n0656_007:0071b04_4": "佛言：「云何？",
    "T16n0656_007:0071b04_5": "族姓子！",
    "T16n0656_007:0071b05_6": "清淨法身為有想耶？",
    "T16n0656_007:0071b05_7": "為無想耶？」",
    "T16n0656_007:0071b05_8": "法造菩薩白佛言：「世尊！",
    "T16n0656_007:0071b06_9": "清淨法身是有想、非無想。」",
    "T16n0656_007:0071b06_10": "佛言：「云何？",
    "T16n0656_007:0071b07_11": "族姓子！",
    "T16n0656_007:0071b07_12": "戒身、定身、慧身、解脫身、度知見身，為有想耶？",
    "T16n0656_007:0071b08_13": "為無想耶？」",
    "T16n0656_007:0071b08_14": "法造菩薩白佛言：「世尊！",
    "T16n0656_007:0071b09_15": "戒身、定身、慧身、解脫身、度知見身，皆是有想、非無想耶。」",
    "T16n0656_007:0071b10_16": "佛復問：「云何？",
    "T16n0656_007:0071b10_17": "族姓子！",
    "T16n0656_007:0071b10_18": "四意止、四意斷、四神足、五根、五力、七覺意、八賢聖道、空無相願，從須陀洹乃至佛，為有想耶？",
    "T16n0656_007:0071b12_19": "為無想耶？」",
    "T16n0656_007:0071b13_20": "法造菩薩白佛言：「世尊！",
    "T16n0656_007:0071b13_21": "從一切諸法至佛，皆是有想、非是無想。」",
    "T16n0656_007:0071b14_22": "佛復問：「云何？",
    "T16n0656_007:0071b14_23": "族姓子！",
    "T16n0656_007:0071b15_24": "從一切諸法乃至等正覺，皆是有想、非是無想？",
    "T16n0656_007:0071b16_25": "何者是無想耶？」",
    "T16n0656_007:0071b16_26": "法造菩薩白佛言：「本無慧、無餘泥洹慧，是謂無想。」",
    "T16n0656_007:0071b17_27": "佛復問法造菩薩曰：「云何？",
    "T16n0656_007:0071b18_28": "族姓子！",
    "T16n0656_007:0071b18_29": "汝今已得本無慧、無餘泥洹慧乎？」",
    "T16n0656_007:0071b19_30": "對曰：「非也。",
    "T16n0656_007:0071b19_31": "世尊！」",
    "T16n0656_007:0071b19_32": "佛言：「族姓子！",
    "T16n0656_007:0071b19_33": "云何知本無慧、無餘泥洹慧，是無想、非有想耶？」",
    "T16n0656_007:0071b20_34": "爾時，法造菩薩即以偈報曰：「昔從天中天，　　如來等正覺，　聞說本無慧，　　無餘泥洹道。",
    "T16n0656_007:0071b24_0": "　無生非有生，　　寂然無想著，　澹然不變易，　　安靜無起滅。",
    "T16n0656_007:0071b26_0": "　今故報如來，　　本無無有想，　無著不可污，　　何況有眾念？」",
    "T16n0656_007:0071b28_0": "佛復以偈報法造菩薩曰：「如來等正覺，　　三達無所礙，　分別諸法想，　　猶未盡根原，　泥洹寂然定，　　法性不可壞，　想在轉不轉，　　何為無想乎？",
    "T16n0656_007:0071c04_0": "　過去恒沙佛，　　法說義亦然，　設本無無想，　　云何化眾生？」",
    "T16n0656_007:0071c06_0": "爾時，法造菩薩白佛言：「世尊！",
    "T16n0656_007:0071c06_1": "云何是有想？",
    "T16n0656_007:0071c06_2": "云何是無想？」",
    "T16n0656_007:0071c07_3": "佛言：「族姓子！",
    "T16n0656_007:0071c07_4": "求佛是想，得佛是無想。",
    "T16n0656_007:0071c08_5": "求清淨法身是想，得清淨法身是無想。",
    "T16n0656_007:0071c09_0": "求五分法身是想，得五分法身是無想。",
    "T16n0656_007:0071c09_1": "四意止初乃至空無相願，從須陀洹乃至佛，求者是想，得者無想。」",
    "T16n0656_007:0071c11_2": "爾時，法造菩薩白佛言：「世尊！",
    "T16n0656_007:0071c12_0": "從清淨法身一切諸法，乃至等正覺，為有形乎？",
    "T16n0656_007:0071c13_1": "為無形耶？",
    "T16n0656_007:0071c13_2": "若使有形，我則無疑。",
    "T16n0656_007:0071c13_3": "若使無形，求則有想、得則無想。",
    "T16n0656_007:0071c14_4": "無形之法不可護持，云何不可護持之法，有求有得？」",
    "T16n0656_007:0071c15_5": "佛言：「止止！",
    "T16n0656_007:0071c15_6": "族姓子！",
    "T16n0656_007:0071c16_7": "吾今問汝，此虛空界有形乎？",
    "T16n0656_007:0071c16_8": "無形耶？」",
    "T16n0656_007:0071c17_0": "法造菩薩白佛言：「世尊！",
    "T16n0656_007:0071c17_1": "此虛空界空如空，非有形、非無形。」",
    "T16n0656_007:0071c18_2": "佛言：「族姓子！",
    "T16n0656_007:0071c18_3": "云何空如空，非有形、非無形？」",
    "T16n0656_007:0071c19_4": "法造菩薩白佛言：「世尊！",
    "T16n0656_007:0071c19_5": "內外法有形無形空如空，無餘泥洹道，是謂非有形、非無形。」",
    "T16n0656_007:0071c21_6": "佛復問法造菩薩：「云何無餘泥洹，非有形、非無形？」",
    "T16n0656_007:0071c22_7": "法造白佛言：「虛空界者眼識所攝，以此觀之非有形、非無形。」",
    "T16n0656_007:0071c23_8": "佛復問法造：「既眼空耶？",
    "T16n0656_007:0071c24_9": "非空耶？」",
    "T16n0656_007:0071c24_10": "對曰：「非也。",
    "T16n0656_007:0071c24_11": "世尊！」",
    "T16n0656_007:0071c24_12": "佛復問：「若眼識非空，云何以識知空？」",
    "T16n0656_007:0071c25_13": "法造菩薩曰：「以識非空故知，空如空非有形、非無形。」",
    "T16n0656_007:0071c26_14": "佛復問：「云何？",
    "T16n0656_007:0071c27_15": "族姓子！",
    "T16n0656_007:0071c27_16": "如汝所言以識知無識，頗有無識知有識乎？」",
    "T16n0656_007:0071c28_17": "法造白佛言：「本無如來是。」",
    "T16n0656_007:0071c28_18": "佛復問：「云何為本無如來？」",
    "T16n0656_007:0071c29_19": "「不住、不變易、不壞法界故，號為本無如來。」",
    "T16n0656_007:0072a01_20": "佛復問：「族姓子！",
    "T16n0656_007:0072a01_21": "不壞、不住，族姓子！",
    "T16n0656_007:0072a02_22": "以果耶？」",
    "T16n0656_007:0072a02_23": "對曰：「非也。",
    "T16n0656_007:0072a02_24": "世尊！」",
    "T16n0656_007:0072a02_25": "佛言：「云何知不住為本無如來？」",
    "T16n0656_007:0072a03_26": "法造白佛言：「過去無形，現在不住，當來未至。」",
    "T16n0656_007:0072a04_27": "佛言：「汝今已得此法性乎？」",
    "T16n0656_007:0072a05_28": "對曰：「非也。",
    "T16n0656_007:0072a05_29": "世尊！」",
    "T16n0656_007:0072a05_30": "佛言：「未知三世住不住法，云何知有形無形耶？」",
    "T16n0656_007:0072a06_31": "法造白佛言：「世尊！",
    "T16n0656_007:0072a07_32": "今問如來、至真、等正覺，為在有餘泥洹？",
    "T16n0656_007:0072a08_33": "為在無餘泥洹？」",
    "T16n0656_007:0072a08_34": "佛言：「我今亦在有餘泥洹，亦在無餘泥洹。」",
    "T16n0656_007:0072a09_35": "法造菩薩白佛言：「世尊！",
    "T16n0656_007:0072a10_36": "云何亦在有餘泥洹，亦在無餘泥洹？」",
    "T16n0656_007:0072a10_37": "佛言：「如我三十二相成此色身，則有餘泥洹。",
    "T16n0656_007:0072a12_0": "觀過去諸佛如恒沙數無形不可見，則是無餘泥洹。」",
    "T16n0656_007:0072a13_1": "法造復問：「云何？",
    "T16n0656_007:0072a13_2": "世尊！",
    "T16n0656_007:0072a13_3": "泥洹法界有可記不可記耶？」",
    "T16n0656_007:0072a14_4": "佛言：「族姓子！",
    "T16n0656_007:0072a14_5": "泥洹法界不可記也。」",
    "T16n0656_007:0072a15_6": "法造白佛：「泥洹無記，云何說過去恒沙不可數，名曰無餘泥洹？」",
    "T16n0656_007:0072a16_7": "佛言：「止止！",
    "T16n0656_007:0072a16_8": "族姓子！",
    "T16n0656_007:0072a17_9": "如汝所言，此法權詐無名號性，所謂泥洹非有非無，非有形非無形，但為眾生著空染空、著法界染法界，不知有形至無形，不知無形至有形，故使如來說此義耳！」",
    "T16n0656_007:0072a20_10": "法造菩薩白佛言：「世尊！",
    "T16n0656_007:0072a21_11": "若使空如空，亦是有形亦是無形。",
    "T16n0656_007:0072a22_12": "如來今日為體有形？",
    "T16n0656_007:0072a22_13": "為體無形？",
    "T16n0656_007:0072a22_14": "假使體無形者，今日如來未入無餘泥洹界。",
    "T16n0656_007:0072a23_15": "云何知無餘泥洹界為無形乎？",
    "T16n0656_007:0072a24_16": "若使如來知無餘泥洹界為無形者，過去諸佛亦當如是。",
    "T16n0656_007:0072a25_17": "何以故？",
    "T16n0656_007:0072a25_18": "世尊言法性常住而不變易。",
    "T16n0656_007:0072a26_19": "過去諸佛如恒沙數，不起不滅故號為本無如來。」",
    "T16n0656_007:0072a27_20": "佛告法造菩薩：「善哉！",
    "T16n0656_007:0072a28_21": "族姓子！",
    "T16n0656_007:0072a28_22": "如汝所言，過去諸佛現在當來各無有想，過去非當來，當來非過去，過去非現在，現在非過去，我所說者其義如是。」",
    "T16n0656_007:0072b01_23": "法造菩薩復白佛言：「過去想無想，現在想無想，當來想無想，為有異、不異乎？」",
    "T16n0656_007:0072b03_24": "佛告法造菩薩：「過去非今，今非現在，各無異。」",
    "T16n0656_007:0072b04_25": "法造菩薩白佛言：「云何為有行？",
    "T16n0656_007:0072b05_26": "云何為無行？」",
    "T16n0656_007:0072b05_27": "佛告法造：「清淨法身，是謂有行；離清淨法身是謂無行。",
    "T16n0656_007:0072b06_28": "戒身、定身、慧身、解脫身、度知見身，是謂有行；離則無行。",
    "T16n0656_007:0072b08_29": "三十七品從須陀洹乃至於佛，是謂有行；離則無行。」",
    "T16n0656_007:0072b09_30": "法造：「如來、至真、等正覺今說有行無行，云何為有行？",
    "T16n0656_007:0072b10_31": "云何為無行？」",
    "T16n0656_007:0072b10_32": "佛言：「族姓子！",
    "T16n0656_007:0072b11_33": "地大、水大、火大、風大、色、痛、想、行識，是謂為有行；空性、法性、無形像性，是謂無行。」",
    "T16n0656_007:0072b13_0": "佛告族姓子：「如來、至真、等正覺，亦在有行，亦在無行。",
    "T16n0656_007:0072b14_1": "云何在有行？",
    "T16n0656_007:0072b14_2": "云何在無行？",
    "T16n0656_007:0072b14_3": "有佛境界是則有行，無佛境界是則無行，故謂有行、無行。」",
    "T16n0656_007:0072b16_4": "法造菩薩復白佛言：「云何有佛境界則有行？",
    "T16n0656_007:0072b17_5": "無佛境界則無行？」",
    "T16n0656_007:0072b17_6": "佛告法造菩薩曰：「行有三事：一者、恒在空澤；二者、在虛空界；三者、在人眾中大寂泥洹。」",
    "T16n0656_007:0072b19_7": "爾時，法造菩薩復白佛言：「云何為有痛？",
    "T16n0656_007:0072b20_8": "云何為無痛？」",
    "T16n0656_007:0072b20_9": "佛言：「初欲行檀是謂為痛，施而無悔是謂無痛。",
    "T16n0656_007:0072b21_10": "習戒不犯是謂為痛，戒心牢固是謂無痛。",
    "T16n0656_007:0072b22_11": "執心如地不捨忍辱是謂為痛，忍能和眾不離彼此是謂無痛。",
    "T16n0656_007:0072b24_12": "奉法慇懃初無變悔是謂為痛，進法如舊不捨道本是謂無痛。",
    "T16n0656_007:0072b25_13": "雖得久定心在無相是謂有痛，不壞道本一意不亂是謂無痛。",
    "T16n0656_007:0072b27_0": "化導眾生攝以一道是謂為痛，不見吾我去相著心是謂無痛。」",
    "T16n0656_007:0072b28_1": "◎菩薩瓔珞經卷第七"
}