{
    "T09n0278_002:0401a02_0": "大方廣佛華嚴經卷第二",
    "T09n0278_002:0401a04_0": "東晉天竺三藏佛馱跋陀羅譯",
    "T09n0278_002:0401a05_0": "世間淨眼品第一之二",
    "T09n0278_002:0401a06_0": "◎復有釋提桓因，於三世佛出興住滅決定大智念喜法門，而得自在；普稱滿天，於眾生色、如來色身諸功德力清淨法門，而得自在；慈眼天，於平等慈雲蔭覆法門，而得自在；寶光稱天，於眾光色具足念佛普勢法門，而得自在；樂喜髻天，於觀眾生業報法門，而得自在；樂念淨天，於諸佛國具淨法門，而得自在；須彌勝音天，於觀世間生滅法門，而得自在；念智慧天，於起當來菩薩諸行化眾生因超念法門，而得自在；淨華光天，於一切天娛樂法門，而得自在；慧日眼天，於諸天處教化流通善根法門，而得自在。",
    "T09n0278_002:0401a18_1": "爾時，釋提桓因承佛神力，遍觀三十三天眾，以偈頌曰：「若念一切三世佛，　　廣能觀察佛境界，　諸佛國土成敗事，　　以佛神力皆悉見，　佛身清淨滿十方，　　妙色無比應一切，　光明照耀最殊特，　　具足廣稱如是見，　本修方便大慈海，　　充滿一切諸眾生，　悉能調伏一切眾，　　開清淨眼見無極，　念佛功德無量故，　　得生廣大歡喜心，　世間無與如來等，　　離垢稱王住法門，　清淨業海滿眾生，　　一切悉見無有餘，　種種因起深廣福，　　如是善見猶滿月，　諸佛充滿遍十方，　　一切眾生無不見，　既得見已悉調伏，　　皆得無上方便念，　如來智身明淨眼，　　周遍一切十方剎，　悉令眾生皆覩見，　　妙音宣化無不解，　佛一毛孔現眾行，　　佛子見已具修習，　具足成就無量德，　　如是善慧猶滿月，　一切眾生得悅樂，　　皆因如來神力生，　如來無量功德故，　　是名無垢雜華門，　若能須臾念如來，　　乃至一念功德力，　永得遠離眾惡趣，　　智慧日光滅癡闇。」",
    "T09n0278_002:0401b11_0": "復有日光天子，於照十方諸眾生身盡未來際正住莊嚴法門，而得自在；眼焰光天，於照諸色無上智海法門，而得自在；須彌光天，於起眾生轉勝清淨功德法門，而得自在；淨寶月天，於樂度一切苦行法門，而得自在；勇猛不退天，於無障礙普照法門，而得自在；妙華光天，於淨日光照眾生身法門，而得自在；勝光天，於光照世間積集功德法門，而得自在；寶髻天，於眾寶海現種種色境界法門，而得自在；明眼天，於一切趣開清淨眼觀法界藏法門，而得自在；勝地天，於諸眾生淨乘法門，而得自在。",
    "T09n0278_002:0401b22_1": "爾時，日光天子承佛神力，遍觀日天子眾，以偈頌曰：「佛慧光明無邊際，　　普照十方無量土，　令一切眾面覩佛，　　種種方便化眾生。",
    "T09n0278_002:0401b26_0": "　眾生大海廣無量，　　悉能具足知其心，　開發眾生智慧海，　　善勝光明如是見。",
    "T09n0278_002:0401b28_0": "　如來普為出興世，　　遍照十方悉無餘，　如來法身無等等，　　以無上智演說法。",
    "T09n0278_002:0401c01_0": "　無數劫海諸有中，　　難行苦行為眾生，　是故淨光如虛空，　　妙身顯現猶滿月。",
    "T09n0278_002:0401c03_0": "　佛演妙音無障礙，　　周遍十方悉無餘，　分別廣演一切法，　　因緣方便具足說。",
    "T09n0278_002:0401c05_0": "　放大光明不思議，　　十方世界悉明淨，　令人歡喜發道意，　　是名莊嚴勝法門。",
    "T09n0278_002:0401c07_0": "　一切世間諸光明，　　不及佛身一毛光，　佛光微妙難思議，　　最勝能現此神變。",
    "T09n0278_002:0401c09_0": "　一切諸佛法如是，　　各坐十方道樹下，　為眾分別道非道，　　清淨妙眼如是見。",
    "T09n0278_002:0401c11_0": "　癡冥眾生盲無目，　　為斯苦類開淨眼，　為彼示現智慧燈，　　得見如來清淨身。",
    "T09n0278_002:0401c13_0": "　方便自在無倒惑，　　悉應堪受一切供，　漸教開示解脫道，　　是名淨眼方便地。",
    "T09n0278_002:0401c15_0": "　於一法門說無邊，　　無數劫中廣敷演，　分別深遠清淨義，　　是名周遍妙法門。」",
    "T09n0278_002:0401c16_1": "◎◎復有月天子，於調伏眾生普照法界法門，而得自在；耀華天，於普觀攝一切諸法境界法門，而得自在；勝光莊嚴天，於諸眾生心海境界皆悉令轉法門，而得自在；雜樂世間天，於能生一切不可思議愛樂法門，而得自在；眼光天，於令眾生實見法門，而得自在；現淨光天，於大慈悲救護一切苦惱眾生法門，而得自在；普遊靜光天，於無癡淨月法門，而得自在；妙莊嚴天，於觀諸法如幻如化空無法門，而得自在；淨菩提天，於善解一切業行所起法門，而得自在；大光焰天，於滅諸天疑照度法門，而得自在。",
    "T09n0278_002:0401c28_2": "爾時，月天子承佛神力，遍觀月天子眾，以偈頌曰：「普於眾生放大光，　　十方國土見如來，　照除一切愚癡闇，　　明了不可思議法。",
    "T09n0278_002:0402a03_0": "　佛界無邊不可盡，　　無量劫中集功德，　種種方便妙法門，　　調伏一切眾生類。",
    "T09n0278_002:0402a05_0": "　如來智慧甚深遠，　　知他無量諸心海，　隨順為轉淨法輪，　　令生無量歡喜心。",
    "T09n0278_002:0402a07_0": "　眾生遠離賢聖樂，　　沒在世間無量苦，　佛與斯等清淨法，　　心得悅樂安隱住。",
    "T09n0278_002:0402a09_0": "　如來普放大光明，　　分別世間諸法相，　罪福報應不敗亡，　　清淨光天如是見。",
    "T09n0278_002:0402a11_0": "　佛是一切眾生地，　　能持無量善果報，　悉令眾生離邪道，　　善能安立方便地。",
    "T09n0278_002:0402a13_0": "　大慈悲雲靡不覆，　　佛身難思等眾生，　普雨法雨潤一切，　　是佛第一上方便。",
    "T09n0278_002:0402a15_0": "　一切有無性如空，　　佛是眾生大光明，　常勤方便利一切，　　最勝清淨如是見。」",
    "T09n0278_002:0402a17_0": "復有持國乾闥婆王，於攝一切眾生娛樂方便法門，而得自在；樂樹光乾闥婆，於佛功德莊嚴法門，而得自在；起淨眼乾闥婆，於眾生離憂喜法門，而得自在；華樹乾闥婆，於滅結使法門，而得自在；樂遊行乾闥婆，於調伏希望法門，而得自在；妙眼乾闥婆，於一切樂喜光藏正住法門，而得自在；師子幢乾闥婆，於一切方雨寶法門，而得自在；寶光解脫乾闥婆，於現一切妙身廣智法門，而得自在；金剛樹乾闥婆，於長養諸樹喜光法門，而得自在；現諸莊嚴乾闥婆，於一切佛諸境界行悉令眾生受樂法門，而得自在。",
    "T09n0278_002:0402a29_1": "爾時，持國乾闥婆王承佛神力，遍觀乾闥婆眾，以偈頌曰：「如來境界無量門，　　一切眾生莫能思，　世尊清淨如虛空，　　開示眾生見正道。",
    "T09n0278_002:0402b04_0": "　如來無量功德海，　　一一毛孔悉得見，　能令一切隨意樂，　　清淨悅樂如是見。",
    "T09n0278_002:0402b06_0": "　眾生無量憂苦海，　　佛能除滅悉無餘，　佛以大慈多方便，　　能開眾生清淨眼。",
    "T09n0278_002:0402b08_0": "　諸佛剎海滿十方，　　如來光明悉遍照，　能除眾生煩惱垢，　　演說甚深清淨法。",
    "T09n0278_002:0402b10_0": "　佛於無量諸劫海，　　方便廣修淨國土，　以一切智無上音，　　安慰無邊眾生類。",
    "T09n0278_002:0402b12_0": "　樂見如來普清淨，　　眾生悉得無盡樂，　隨順能起解脫因，　　得解脫冠心歡喜。",
    "T09n0278_002:0402b14_0": "　愚癡障蓋甚堅固，　　眾生輪轉生死海，　如來示現廣大法，　　演說清淨建法幢。",
    "T09n0278_002:0402b16_0": "　一切眾生無量門，　　如來為現種種形，　多方便門照眾生，　　愛音如來如是現。",
    "T09n0278_002:0402b18_0": "　如來方便無邊際，　　善逝具足廣開現，　入最勝道方便行，　　金剛樹下成正覺。",
    "T09n0278_002:0402b20_0": "　以無量劫為一念，　　佛力能現亦不積，　能與眾生一切樂，　　是名樂見方便門。」",
    "T09n0278_002:0402b22_0": "復有毘樓勒鳩槃荼王，於能滅一切鬪諍法門，而得自在；長燈照光鳩槃荼，於一切行現前法門，而得自在；善修幢鳩槃荼，於專正諸趣法門，而得自在；饒益諸行鳩槃荼，於善惡平等清淨法門，而得自在；除恐怖鳩槃荼，於一切眾生無畏安隱莊嚴法門，而得自在；淨娑羅林鳩槃荼，於除滅無量眾生愛海熾然法門，而得自在；起須彌鳩槃荼，於一切趣照明雲法門，而得自在；常勤鳩槃荼，於普照法門，而得自在；無量淨眼鳩槃荼，於起不退轉大慈藏法門，而得自在；無量門鳩槃荼，於起一切趣所作法門，而得自在。",
    "T09n0278_002:0402c05_1": "爾時，毘樓勒鳩槃荼王承佛神力，遍觀鳩槃荼眾，以偈頌曰：「如來忍力成滿足，　　無量劫行為眾生，　離放逸慢諸煩惱，　　故佛身淨照十方。",
    "T09n0278_002:0402c09_0": "　昔行菩薩諸行海，　　調伏十方無量眾，　種種方便起慈門，　　令眾生得一切智。",
    "T09n0278_002:0402c11_0": "　如來智慧濟群生，　　悉分別知眾生心，　無量自在調眾生，　　一切見者皆歡喜。",
    "T09n0278_002:0402c13_0": "　佛神力境難思議，　　於當來世一切劫，　轉實法輪猶虛空，　　無量眾生得淨眼。",
    "T09n0278_002:0402c15_0": "　眾生癡垢翳心目，　　如來照除見正道，　救濟永離無量苦，　　令無恐怖得淨智。",
    "T09n0278_002:0402c17_0": "　眾生沒在愛苦海，　　如來智照滅無餘，　離欲無垢見佛身，　　猶如寶樹悉清淨。",
    "T09n0278_002:0402c19_0": "　佛身普應無不見，　　種種方便化眾生，　音如雷震雨法雨，　　是名山王慧法門。",
    "T09n0278_002:0402c21_0": "　佛光無垢最清淨，　　照除眾生癡冥山，　顯現如來無量德，　　無癡方便見佛身。",
    "T09n0278_002:0402c23_0": "　無量劫修大悲門，　　悉與眾生自在樂，　種種方便滅眾苦，　　離垢清淨如華敷。",
    "T09n0278_002:0402c25_0": "　最勝現身悉周遍，　　於十方界無去來，　自覺大聖一切現，　　是無量門佛能見。」",
    "T09n0278_002:0402c27_0": "復有毘樓波叉龍王，於一切龍趣中除滅熾然恐怖救濟法門，而得自在；海龍王，於一念中能轉一切不可思議龍身法門，而得自在；雲樂妙幢龍，於一切有趣轉清淨輪聞聲法門，而得自在；須彌普幢龍，於一切眾生示大功德海法門，而得自在；德叉伽龍，於離恐怖清淨法門，而得自在；無量步龍，於示現一切眾生無量雲、超度無量劫、住壽法門，而得自在；焰眼善住龍，於安立一切世界分別無量佛法示現方便法門，而得自在；離垢勢色龍，於一切眾生離垢、歡喜、知足入方便法門，而得自在；普行廣聖龍，於一切善惡音聲具滿平等觀法門，而得自在；阿那婆達多龍王，於大悲雲蔭覆一切眾生離苦法門，而得自在。",
    "T09n0278_002:0403a12_1": "爾時，毘樓波叉龍王承佛神力，遍觀龍眾，以偈頌曰：「觀見一切最勝法，　　救濟十方群生類，　惡趣眾生常輪轉，　　以大悲力能濟拔。",
    "T09n0278_002:0403a16_0": "　隨諸眾生所樂色，　　佛一毛孔皆悉現，　神足境界無有量，　　佛功德海清淨現。",
    "T09n0278_002:0403a18_0": "　最勝妙法無限量，　　譬如大海深無底，　隨其所樂令得聞，　　妙聲柔軟發雷音。",
    "T09n0278_002:0403a20_0": "　一切眾生瞋恚心，　　蔭蓋障覆愚癡海，　如來無上大慈悲，　　以神足力度脫之。",
    "T09n0278_002:0403a22_0": "　於如來身一毛孔，　　眾生功德皆悉現，　入深無量功德海，　　須彌山幢功德現。",
    "T09n0278_002:0403a24_0": "　眾生種種恐怖苦，　　法王智光悉救濟，　最勝毛孔演妙音，　　無量眾生開淨眼。",
    "T09n0278_002:0403a26_0": "　十方三世諸如來，　　於佛身中現色像，　無量劫中淨佛土，　　是名無上大龍地。",
    "T09n0278_002:0403a28_0": "　佛一毛中皆悉現，　　無量神變莊嚴土，　佛與眷屬圍遶坐，　　為眾生說微妙法。",
    "T09n0278_002:0403b01_0": "　佛為菩薩求道時，　　恭敬供養諸佛海，　種種無量方便門，　　度脫一切眾生海。",
    "T09n0278_002:0403b03_0": "　如來演說正法時，　　充滿一切眾生樂，　佛音能起歡悅心，　　普令眾生得法喜。」",
    "T09n0278_002:0403b05_0": "復有毘沙門夜叉王，於平等觀方便離一切惡饒益眾生法門，而得自在；音主夜叉，於一切普勝法門，而得自在；持地夜叉，於能除奪眾生精氣、長養一切生氣法門，而得自在；一切主夜叉，於觀一切聖功德法門，而得自在；勝眼神足夜叉，於觀一切眾生智慧法門，而得自在；堅固金剛眼夜叉，於與一切眾生安樂法門，而得自在；護命夜叉，於持力救濟法門，而得自在；能破須彌山夜叉，於起隨順佛力法門，而得自在。",
    "T09n0278_002:0403b14_1": "爾時，毘沙門夜叉王承佛神力，遍觀夜叉眾，以偈頌曰：「眾生罪垢甚深重，　　於百千劫不見佛，　輪轉生死受眾苦，　　為度是等佛興世。",
    "T09n0278_002:0403b19_0": "　佛為救濟一切故，　　悉現十方眾生前，　拔濟諸趣眾苦輪，　　因緣音主最方便。",
    "T09n0278_002:0403b21_0": "　眾生重罪惡業障，　　佛以方便悉除滅，　安立眾生正法中，　　是名離癡方便見。",
    "T09n0278_002:0403b23_0": "　佛昔無量劫行時，　　讚歎十方一切佛，　故有高遠大名稱，　　皆悉普聞十方國。",
    "T09n0278_002:0403b25_0": "　佛慧無邊等虛空，　　如來法身不思議，　故能顯現照十方，　　明淨眼王妙法門。",
    "T09n0278_002:0403b27_0": "　一切眾生入邪徑，　　佛示正道難思議，　見諸眾生堪受化，　　種種方便令調伏。",
    "T09n0278_002:0403b29_0": "　一切眾生諸功德，　　不及如來一光福，　佛智慧海不可議，　　是名寶王如是見。",
    "T09n0278_002:0403c02_0": "　無量劫數難思議，　　佛於是中修十力，　是故世尊力具足，　　一切世間無能壞。」",
    "T09n0278_002:0403c04_0": "復有金剛眼照力士，於示現如來無量色像法門，而得自在；離垢日踊力士，於諸佛無量色法門，而得自在；須彌華光力士，於離垢自在種種現法門，而得自在；淨雲音力士，於如來無邊淨音不可量法門，而得自在；阿修羅主力士，於一切示現種種法門，而得自在；金剛光樂力士，於入一切佛法無餘法門，而得自在；雷音力士，於能舉一切諸天法門，而得自在；師子端嚴王力士，於如來功德廣照法門，而得自在；勝光明力士，於除滅眾生惡心安立佛境法門，而得自在；珠髻華光力士，於菩薩示現一切世間雨寶法門，而得自在。",
    "T09n0278_002:0403c16_1": "爾時，金剛眼照力士承佛神力，遍觀力士眾，以偈頌曰：「普為三界一切眾，　　於諸法中為法王，　具足無量眾妙色，　　悉照十方無不明。",
    "T09n0278_002:0403c20_0": "　佛身一切諸毛孔，　　普放光明不可議，　映蔽一切日光明，　　遍照十方靡不周。",
    "T09n0278_002:0403c22_0": "　如來大聖自在力，　　充滿一切諸法界，　法身示現無涯際，　　悉現一切眾生前。",
    "T09n0278_002:0403c24_0": "　佛音清淨甚深妙，　　普震十方諸世界，　柔軟微妙和雅音，　　滅眾生垢願滿足。",
    "T09n0278_002:0403c26_0": "　十方三界諸宮殿，　　最勝悉現於彼坐，　一一佛所無量眾，　　導師處中為說法。",
    "T09n0278_002:0403c28_0": "　法海無量無有邊，　　眾方便門悉入中，　分別一切諸法界，　　最勝示現無窮盡。",
    "T09n0278_002:0404a01_0": "　眾生大海無邊際，　　最勝淨眼能度脫，　如來光明照眾生，　　一切普見大導師。",
    "T09n0278_002:0404a03_0": "　悉皆恭敬興供養，　　無量塵海國土佛，　功德無量如虛空，　　一切悉見大導師。",
    "T09n0278_002:0404a05_0": "　如來神力不可壞，　　一切佛土皆悉現，　如來安坐淨道場，　　一切眾生現前見。",
    "T09n0278_002:0404a07_0": "　光明普照如雲興，　　眾妙莊嚴光圓滿，　普照一切諸法界，　　示現諸佛深妙法。」",
    "T09n0278_002:0404a09_0": "是時，普賢菩薩成就不可思議方便法門海、能入如來無量功德海。",
    "T09n0278_002:0404a10_1": "所謂：出生究竟淨諸佛土調伏眾生法門；詣諸佛所能起一切具足功德法門；菩薩諸地願行法門；普門示現法界塵數身雲法門；持諸佛土不可思議方便輪法門；一切眾中自在顯現無量無邊菩薩境界法門；於一念中知三世劫生滅法門；分別顯現一切菩薩諸根境界海法門；其身自在充滿無量無邊法界法門；一切菩薩種種方便廣分別法入一切智方便法門。",
    "T09n0278_002:0404a18_2": "爾時，普賢菩薩遍觀一切大眾，以偈頌曰：「最勝嚴淨，　　無數佛土，　　無量淨色，　甚深功德。",
    "T09n0278_002:0404a21_3": "　　真淨離垢，　　佛子充滿，　常聞妙法，　　不思議音。",
    "T09n0278_002:0404a22_4": "　　見佛處此，　師子座上，　　一切塵中，　　亦復如是。",
    "T09n0278_002:0404a24_0": "　而如來身，　　亦不往彼，　　普現佛土，　功德境界，　　悉入無量，　　諸地方便，　佛示一切，　　諸菩薩行，　　說諸方便，　不可思議。",
    "T09n0278_002:0404a27_1": "　　令諸佛子，　　入淨法界，　離垢淨眼，　　住深法性。",
    "T09n0278_002:0404a28_2": "　　十方無量，　無有邊際，　　微塵數等，　　諸化佛身，　教導無量，　　眾生等類。",
    "T09n0278_002:0404b01_3": "　　一切十方，　如來剎土，　　世尊皆悉，　　為平等護。",
    "T09n0278_002:0404b03_0": "　佛於方便，　　悉已清淨，　　調伏眾生，　令除垢穢。",
    "T09n0278_002:0404b04_1": "　　一切塵數，　　諸佛國土，　如來示現，　　無量自在。",
    "T09n0278_002:0404b05_2": "　　梵音和雅，　遍諸道場，　　演暢最勝，　　菩薩本行。",
    "T09n0278_002:0404b07_0": "　一切三世，　　所有劫數，　　於念念中，　悉見無餘。",
    "T09n0278_002:0404b08_1": "　　觀彼生滅，　　如實法相，　不可思議，　　世護能見，　　無量大眾，　數不可盡。",
    "T09n0278_002:0404b10_2": "　　如來真子，　　欲觀佛地，　一切法門，　　無量無邊，　　非諸佛子，　所有境界。",
    "T09n0278_002:0404b12_3": "　　離垢如來，　　猶如虛空，　清淨無著，　　等真法性。",
    "T09n0278_002:0404b13_4": "　　現化無量，　不可窮盡，　　悉坐道樹，　　成等正覺。",
    "T09n0278_002:0404b15_0": "　佛以一言，　　說一切地，　　一切法相，　皆悉窮盡。",
    "T09n0278_002:0404b16_1": "　　無量方便，　　一一門中，　演暢諸法，　　亦悉無餘。」",
    "T09n0278_002:0404b18_0": "爾時，於佛師子之座，一切妙華摩尼寶輪高臺樓觀莊嚴具中，一一各出一佛世界微塵數等大菩薩眾，其名曰：海慧超越菩薩、無量師子吼菩薩、眾寶光幢菩薩、智日超慧菩薩、不思議功德智稱菩薩、方便寂靜妙華髻菩薩、金光焰菩薩、法界普音菩薩、淨雲月幢菩薩、善超淨光菩薩，如是等一一佛世界微塵數等大菩薩眾，設諸供養，散眾妙華，充滿虛空，燒諸雜香，氣過騰雲，普現一切眾寶圓光；又放無量淨日光明，作眾妓樂諸微妙音，雜種寶樹枝葉華實，一切光明猶若雲起，雨無量寶，如是一一菩薩所供養具，各與一佛世界微塵數等；一一供具，復與一佛世界微塵數等，皆大歡喜，供養世尊，遶百千匝已，隨其所應供養大眾，猶如雲雨而無斷絕，隨所出方，化作寶蓮華藏師子之座，恭敬向佛結跏趺坐。",
    "T09n0278_002:0404c05_1": "彼菩薩等，悉得無量清淨法海普明法門，於佛境界無所障礙，悉入一切辯才法海；又得不可思議照明法門，正住如來普門境界，三世智地皆已得入，具足成就大力法愛，無量功德清淨圓滿，常行法界畢竟空性，悉已具足供養諸佛。",
    "T09n0278_002:0404c10_2": "爾時，一切海慧自在智明王菩薩，以偈頌曰：「佛覺諸法，　　平等真實，　　無有障礙，　淨如虛空。",
    "T09n0278_002:0404c13_3": "　　普悉照明，　　十方世界，　處一切眾，　　最勝殊特。",
    "T09n0278_002:0404c14_4": "　　自然正覺，　無量無邊，　　充滿十方，　　眾生境界。",
    "T09n0278_002:0404c16_0": "　一切悉坐，　　菩提樹王，　　諸眾生主，　皆悉圍遶。",
    "T09n0278_002:0404c17_1": "　　佛有如是，　　自在神力，　於一念頃，　　現無量身，　　普令眾生，　滅除垢穢。",
    "T09n0278_002:0404c19_2": "　　如來境界，　　無有邊際，　無量劫海，　　具足修行。",
    "T09n0278_002:0404c20_3": "　　如來處在，　一切有海，　　種種方便，　　調伏眾生。",
    "T09n0278_002:0404c22_0": "　皆悉受行，　　最勝正法，　　眾會離垢，　普得清淨。",
    "T09n0278_002:0404c23_1": "　　一切觀佛，　　深樂無厭，　最勝妙相，　　莊嚴具足，　　處蓮華藏，　寶師子座，　　一切眾寶，　　諸莊嚴具。",
    "T09n0278_002:0404c26_0": "　皆出無量，　　微妙香熏，　　雜色華鬘，　懸布虛空。",
    "T09n0278_002:0404c27_1": "　　佛處如是，　　寶師子座，　無量眾寶，　　流出妙光，　　暉焰清淨，　十方明耀。",
    "T09n0278_002:0404c29_2": "　　如來安住，　　莊嚴樓觀，　演出清淨，　　微密梵音，　　宣暢最勝，　無上正法。",
    "T09n0278_002:0405a02_3": "　　聞者歡喜，　　得淨妙道，　金剛承座，　　安峙堅固，　　如意藏寶，　以為莊嚴。",
    "T09n0278_002:0405a04_4": "　　寶髻菩薩，　　常守護之。",
    "T09n0278_002:0405a05_0": "　世尊於此，　　普現照明。",
    "T09n0278_002:0405a05_1": "　　天尊處在，　寶師子座，　　遍照三世，　　一切導師。",
    "T09n0278_002:0405a07_0": "　無量化佛，　　遍滿十方，　　闡揚如來，　無盡法藏。」",
    "T09n0278_002:0405a09_0": "爾時，佛神力故，蓮華藏莊嚴世界海，六種十八相震動。",
    "T09n0278_002:0405a10_1": "所謂：動、遍動、等遍動；起、遍起、等遍起；覺、遍覺、等遍覺；震、遍震、等遍震；吼、遍吼、等遍吼；涌、遍涌、等遍涌。",
    "T09n0278_002:0405a12_2": "又令一切世界諸王，各雨不可思議諸供養具，供養如來大眾海會；所謂：雨一切香華雲、眾妙寶雲、雜寶蓮華雲、無量色寶曼陀羅雲、解脫寶雲、碎末栴檀香雲、清淨柔軟聲雲、寶網日雲，各隨其力雨眾供養，如是等一一世界諸王，設不可思議諸供養雲，普供一切如來大眾；如此世界設眾供養，一切十方諸佛國土亦復如是。",
    "T09n0278_002:0405a20_3": "此世界中佛坐道場，世界諸王各隨所樂境界三昧諸方便門，歡喜厭離、通達諸方勇猛之法，如來境界神力所入，諸佛無量法海之門，皆已得度；如此世界，十方一切世界，亦復如是。",
    "T09n0278_002:0405a24_4": "◎◎大方廣佛華嚴經盧舍那佛品第二之一爾時，諸菩薩眾，及一切世界諸王，咸作是念：「何等是一切諸佛地？",
    "T09n0278_002:0405a27_5": "佛境界？",
    "T09n0278_002:0405a27_6": "佛持？",
    "T09n0278_002:0405a27_7": "佛行？",
    "T09n0278_002:0405a27_8": "佛力？",
    "T09n0278_002:0405a28_9": "佛無畏？",
    "T09n0278_002:0405a28_10": "佛三昧？",
    "T09n0278_002:0405a28_11": "佛自在？",
    "T09n0278_002:0405a28_12": "佛勝法示現菩提？",
    "T09n0278_002:0405a29_13": "佛眼、耳、鼻、舌、身、意諸根？",
    "T09n0278_002:0405a29_14": "佛光明音聲？",
    "T09n0278_002:0405a29_15": "佛智海？",
    "T09n0278_002:0405b01_16": "世界海？",
    "T09n0278_002:0405b01_17": "眾生海？",
    "T09n0278_002:0405b01_18": "法界方便海？",
    "T09n0278_002:0405b01_19": "佛海？",
    "T09n0278_002:0405b01_20": "波羅蜜海？",
    "T09n0278_002:0405b02_21": "法門海？",
    "T09n0278_002:0405b02_22": "化身海？",
    "T09n0278_002:0405b02_23": "佛名號海？",
    "T09n0278_002:0405b02_24": "佛壽量海？",
    "T09n0278_002:0405b03_0": "一切菩薩所修行海？",
    "T09n0278_002:0405b03_1": "發大乘心，出生諸波羅蜜願智慧藏？",
    "T09n0278_002:0405b04_2": "唯願如來慈悲方便，發起我心，令得開解。」",
    "T09n0278_002:0405b05_3": "時，諸菩薩神力故，一切供養具中出自然音，而說偈言：「如來無量曠劫行，　　自然正覺出世間，　於當來世無量劫，　　身應一切如大雲。",
    "T09n0278_002:0405b09_0": "　斷眾生疑永無餘，　　出生勝力得解脫，　滅除世間無量苦，　　令一切得正覺樂。",
    "T09n0278_002:0405b11_0": "　無量剎塵諸菩薩，　　一心合掌觀最勝，　隨彼所願諸境界，　　斷除疑惑開法門。",
    "T09n0278_002:0405b13_0": "　何等一切諸佛地，　　大聖境界佛諸持，　佛無上智力無畏，　　願為佛子平等現。",
    "T09n0278_002:0405b15_0": "　無量如實諸三昧，　　諸清淨行深妙法，　大聖神力無有邊，　　興大雷雲雨眾生。",
    "T09n0278_002:0405b17_0": "　悉入法王如實趣，　　於最勝境不退轉，　及無量佛諸功德，　　願起慈悲悉令見。",
    "T09n0278_002:0405b19_0": "　如來眼根無限量，　　耳鼻舌身亦如是，　佛意如實難思議，　　願令眾生悉知見。",
    "T09n0278_002:0405b21_0": "　佛國土海眾生海，　　諸法界海調伏海，　佛海無量無邊際，　　願令佛子平等見。",
    "T09n0278_002:0405b23_0": "　波羅蜜海不思議，　　無上方便法門海，　無量無邊法門海，　　願在道場具足說。」",
    "T09n0278_002:0405b25_0": "爾時，世尊知諸菩薩心之所念，即於面門及一一齒間，各放佛世界塵數光明。",
    "T09n0278_002:0405b26_1": "所謂：寶幢照光明、法界妙音莊嚴光明、生樂垂雲光明、佛十種力嚴淨道場光明、一切寶焰雲光明、清淨無礙充滿法界光明、能成一切世界光明、淨寶金剛日幢光明、往詣菩薩大眾光明、演出諸佛語輪光明；如是等一一光明，各有佛世界塵數光明，以為眷屬；一一光明，照十佛土微塵等剎；彼諸菩薩見此光已，得覩蓮華藏莊嚴世界海；佛神力故，於光明中而說偈言：「無量劫海修功德，　　供養十方一切佛，　教化無邊眾生海，　　盧舍那佛成正覺。",
    "T09n0278_002:0405c09_0": "　放大光明照十方，　　諸毛孔出化身雲，　隨眾生器而開化，　　令得方便清淨道。",
    "T09n0278_002:0405c11_0": "　佛於往古生死中，　　調伏一切諸群生，　於一念中悉解脫，　　世雄無量得自在。",
    "T09n0278_002:0405c13_0": "　深心淨信普莊嚴，　　往修滿足波羅蜜，　與諸剎海塵數等，　　堅固安住一切力。",
    "T09n0278_002:0405c15_0": "　出微妙音遍十方，　　具足實智滿眾心，　無量方便化眾生，　　是師子吼寂靜法，　人尊如是德無量，　　應詣供養聽受法。",
    "T09n0278_002:0405c18_0": "　如佛剎等微塵數，　　最勝諸子詣如來，　各雨一切供養具，　　一心恭敬觀導師。",
    "T09n0278_002:0405c20_0": "　如來所說一語中，　　演出無邊契經海，　於一切眾雨甘露，　　恭敬往詣兩足尊。",
    "T09n0278_002:0405c22_0": "　三世諸佛無上願，　　大聖道場分別說，　亦非集在一念中，　　宜速時詣覲最勝。",
    "T09n0278_002:0405c24_0": "　盧舍那佛大智海，　　光明普照無有量，　如實觀察真諦法，　　普照一切諸法門。」",
    "T09n0278_002:0405c26_0": "爾時，蓮華藏莊嚴世界海東，次有世界海，名淨蓮華勝光莊嚴；中有佛剎，名眾寶金剛藏，佛號法水覺虛空法王；於彼如來大眾海中，有菩薩名觀勝法妙清淨王，為佛光明所開發已，與世界海塵數菩薩眷屬圍遶，來向佛所，充滿十方一切虛空；興十種寶色光明華雲，悉皆彌覆，充滿虛空，十種妙寶須彌山雲、十種日輪雲、十種寶華雲、十種妙寶樓閣藏雲、十種華樹雲、十種妙香現眾色雲、十種一切妙音聲雲，如是一切，悉皆彌覆，充滿虛空，來詣佛所，供養、恭敬、禮拜已，在於東方雜華光藏師子座上，結跏趺坐。",
    "T09n0278_002:0406a08_1": "此世界海南，次有世界海，名眾寶月光莊嚴藏；中有佛剎，名無量光嚴，佛號普智光勝須彌山王；於彼如來大眾海中，有菩薩名清淨海慧，為佛光明所開發已，與世界海塵數菩薩眷屬圍遶，來向佛所；興十種一切妙莊嚴藏眾寶王雲，悉皆彌覆，充滿虛空，十種普莊嚴寶王雲、十種妙寶藏熾然照明歎佛功德寶王雲、十種妙音充滿讚歎寶王雲、十種菩提樹莊嚴道場寶王雲、十種普門光明佛變化寶王雲、十種不壞眾光明示現寶王雲、十種香燈照一切剎充滿寶王雲、十種不可思議佛剎如來宮殿普現寶王雲、十種雜寶三世諸佛法身光明寶王雲，悉皆彌覆，充滿虛空，來詣佛所，恭敬、供養、禮拜已，在於南方青色蓮華師子座上，結跏趺坐。",
    "T09n0278_002:0406a23_2": "此世界海西，次有世界海，名寶光樂；中有佛剎，名一切勝觀，佛號香光王功德寶莊嚴；於彼如來大眾海中，有菩薩名香焰平等莊嚴月光，為佛光明所開發已，與世界海塵數菩薩眷屬圍遶，來向佛所；興十種一切雜寶香華樓閣雲，悉皆彌覆，充滿虛空，十種一切色寶王莊嚴樓閣雲、十種一切寶幢香焰樓閣雲、十種一切解脫莊嚴樓閣雲、十種一切寶華鬘雲、十種一切寶鬘莊嚴寶樓閣雲、十種一切普光明藏照一切莊嚴樓閣雲、十種一切寶莊嚴無量莊嚴悉現樓閣雲、十種普滿莊嚴樓閣雲、十種無量華樂雲，悉皆彌覆，充滿虛空，來詣佛所，供養、恭敬、禮拜已，在於西方金色雜寶莊嚴蓮華藏化師子座上，結跏趺坐。",
    "T09n0278_002:0406b09_3": "此世界海北，次有世界海，名瑠璃寶光充滿藏；中有佛剎，名化青蓮華莊嚴，佛號無量智慧音王；於彼如來大眾海中，有菩薩名師子光莊嚴，為佛光明所開發已，與世界海塵數菩薩眷屬圍遶，來向佛所；興十種一切香雲，悉皆彌覆，充滿虛空，十種一切青色華雲、十種一切妙寶樹雲、十種一切諸雜華雲、十種一切寶莊嚴雲、十種一切寶雷音雲、十種一切妙音聲雲，如是一切，悉皆彌覆，充滿虛空，來詣佛所，供養、恭敬、禮拜已，在於北方大燈變化師子座上，結跏趺坐。",
    "T09n0278_002:0406b20_0": "此世界海東南方，次有世界海，名閻浮檀玻瓈色幢；中有佛剎，名寶莊嚴藏，佛號一切法燈無所怖畏；於彼如來大眾海中，有菩薩名無盡勝燈功德法藏，為佛光明所開發已，與世界海塵數菩薩眷屬圍遶，來向佛所；興十種無量色蓮華藏師子座雲，悉皆彌覆，充滿虛空，十種師子座雲、十種一切莊嚴具莊嚴師子座雲、十種燈明師子座雲、十種能出十方一切眾寶師子座雲、十種一切香鬘師子座雲、十種一切諸佛莊嚴示現師子座雲、十種一切寶臺欄楯莊嚴師子座雲、十種一切寶樹莊嚴師子座雲、十種日莊嚴師子座雲，皆悉彌覆，充滿虛空，來詣佛所，供養、恭敬、禮拜已，在東南方夜光幢寶藏師子座上，結跏趺坐。",
    "T09n0278_002:0406c05_1": "此世界海西南方，次有世界海，名普照莊嚴；中有佛剎，名香勝離垢光明，佛號一切眾生普歡喜王；於彼如來大眾海中，有菩薩名普智光明慧燈，為佛光明所開發已，與世界海塵數菩薩眷屬圍遶，來向佛所；興十種如意寶王雲，悉皆彌覆，充滿虛空，十種青色寶雲、十種一切香雲、十種一切幡雲、十種一切妙色莊嚴雲，悉皆彌覆，充滿虛空，來詣佛所，供養、恭敬、禮拜已，在西南方眾寶師子座上，結跏趺坐。",
    "T09n0278_002:0406c14_2": "此世界海西北方，次有世界海，名善光照；中有佛剎，名意入，佛號普門智慧意入明淨音；於彼如來大眾海中，有菩薩名無量華照垂髻，為佛光明所開發已，與世界海塵數菩薩眷屬圍遶，來向佛所；興十種一切雜寶輪蓋雲，悉皆彌覆，充滿虛空，十種華蓋雲、十種解脫蓋雲、十種寶王蓋雲、十種雜寶蓋雲、十種普寶蓋雲、十種瑠璃寶王蓋雲、十種一切香蓋雲，悉皆彌覆，充滿虛空，來詣佛所，供養、恭敬、禮拜已，在西北方眾善光明幢師子座上，結跏趺坐。",
    "T09n0278_002:0406c25_3": "此世界海東北方，次有世界海，名寶照光明藏；中有佛剎，名香莊嚴樂勝藏，佛號無量功德海；於彼如來大眾海中，有菩薩名無盡清淨光明王，為佛光明所開發已，與世界海塵數菩薩眷屬圍遶，來向佛所；興十種一切寶光輪雲，悉皆彌覆，充滿虛空，十種光輪雲、十種華雲、十種如來變化輪雲、十種一切佛境界輪雲、十種一切功德寶雲、十種一切眾生樂不可盡示現雲、十種一切諸佛所願示現雲，悉皆彌覆，充滿虛空，來詣佛所，供養、恭敬、禮拜已，在東北方清淨光明不可盡師子座上，結跏趺坐。",
    "T09n0278_002:0407a07_4": "◎大方廣佛華嚴經卷第二"
}