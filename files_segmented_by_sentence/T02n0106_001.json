{
    "T02n0106_001:0501c08_0": "佛說水沫所漂經",
    "T02n0106_001:0501c10_0": "東晉西域沙門竺曇無蘭譯",
    "T02n0106_001:0501c11_0": "聞如是：一時，婆伽婆在阿迎闍(波斯匿王所造觀也)恒水側，與大比丘眾五百人俱。",
    "T02n0106_001:0501c12_1": "時，有大聚沫為水所漂。",
    "T02n0106_001:0501c13_2": "世尊見已告諸比丘：「汝等頗見此沫聚為恒水所漂不？」",
    "T02n0106_001:0501c14_3": "諸比丘對曰：「如是。",
    "T02n0106_001:0501c14_4": "世尊！」",
    "T02n0106_001:0501c14_5": "世尊告曰：「此沫聚，若有目士，諦觀察之思惟分別，彼人見已諦觀察之思惟分別，空無所有，無來無往，亦不堅固。",
    "T02n0106_001:0501c17_6": "此水聚沫何可依怙？",
    "T02n0106_001:0501c17_7": "如是諸所有色，過去、當來、現在，若麁、若細、若遠、若近，彼有目士諦觀察之思惟分別。",
    "T02n0106_001:0501c19_8": "彼人見已諦觀察之思惟分別，空無所有，無來無往，空無所有，亦不堅固，此色陰有何堅固？",
    "T02n0106_001:0501c21_9": "譬如夏雨有泡現，或有生者，或有滅者，彼有目士諦觀察之思惟分別。",
    "T02n0106_001:0501c23_10": "彼人已見諦觀察之思惟分別，空無所有，無來無往，亦不堅固，猶如此水沫有何堅固？",
    "T02n0106_001:0501c25_11": "如是，此身中痛，當來過去現在，若麁、若細、若好、若醜、若遠、若近，彼有目士諦觀察之思惟分別。",
    "T02n0106_001:0501c27_12": "彼已觀察思惟分別，覺知空無所有，無來無往，亦不堅固，此痛陰中有何堅固？",
    "T02n0106_001:0501c29_13": "譬若夏後日日正中，無有雲曀，野馬熾盛，彼有目士而觀察之思惟分別。",
    "T02n0106_001:0502a02_14": "彼已觀察思惟分別，則覺知空無所有，無來無往，亦不堅固，此野馬有何堅固？",
    "T02n0106_001:0502a03_15": "如是，諸所有想，過去、當來、現在，若麁、若細、若好、若醜、若遠、若近，彼有目士而觀察之思惟分別。",
    "T02n0106_001:0502a06_0": "彼已觀察思惟分別，空無所有，無來無往，亦無堅固，此想陰中有何堅固？",
    "T02n0106_001:0502a07_1": "譬如有人從城郭村落出，求堅固彼器，便往大叢樹中，若見芭蕉樹生茂盛好，人見者歡喜，獨生無枝葉，若斷其根作三四段，在處皮處皮剝却，欲求實不可得，況欲得堅固？",
    "T02n0106_001:0502a11_2": "彼有目士諦觀察思惟分別。",
    "T02n0106_001:0502a12_3": "彼已觀察思惟分別，空無所有，無來無往，亦不堅固，此芭蕉樹有何堅固？",
    "T02n0106_001:0502a13_4": "如是，諸所有行，過去、當來、現在，若麁、若細、若好、若醜、若遠、若近，彼有目士而觀察之思惟分別。",
    "T02n0106_001:0502a16_0": "彼已觀察思惟分別，覺知空無所有，無來無往，亦不堅固，此行陰有何堅固？",
    "T02n0106_001:0502a17_1": "譬如黠慧幻師及幻師弟子，在眾人前自現幻術，若有目士諦觀察思惟分別。",
    "T02n0106_001:0502a19_2": "彼已觀察思惟分別，空無所有，無來無往，亦不堅固，此幻術有何堅固？",
    "T02n0106_001:0502a21_3": "如是，諸所有識，過去、當來、現在，若麁、若細、若好、若醜、若遠、若近，彼有目士而諦觀察思惟分別。",
    "T02n0106_001:0502a23_4": "彼已觀察思惟分別，空無所有，無來無往，亦不堅固，此識陰有何堅固？」",
    "T02n0106_001:0502a24_5": "爾時，世尊便說偈言：「色如彼聚沫，　　痛如彼水泡，　想如夏野馬，　　行如芭蕉樹，　識如彼幻術，　　最勝之所說。",
    "T02n0106_001:0502a29_0": "　若能諦觀察，　　思惟而分別，　空亦無所有。",
    "T02n0106_001:0502b01_1": "　　若能作是觀，　諦察此身中，　　大智之所說，　當滅此三法，　　能捨除去色，　此行亦如是，　　幻師不真術。」",
    "T02n0106_001:0502b05_0": "爾時，諸比丘聞佛所說，歡喜奉行。",
    "T02n0106_001:0502b06_0": "佛說水沫所漂經"
}