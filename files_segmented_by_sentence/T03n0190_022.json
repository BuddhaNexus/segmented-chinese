{
    "T03n0190_022:0753c11_0": "佛本行集經卷第二十二",
    "T03n0190_022:0753c13_0": "隋天竺三藏闍那崛多譯",
    "T03n0190_022:0753c14_0": "問阿羅邏品下",
    "T03n0190_022:0753c15_0": "「爾時，尊者阿羅邏仙人善知菩薩心有至德，更述已論決定悉檀而說偈言：「『瞿曇沙門善諦聽，　　我論中說總悉檀，　　如今雖在煩惱中，　　如後自然還解脫。』",
    "T03n0190_022:0753c19_0": "「爾時阿羅邏說是偈已，作如是言：『凡眾生者，此有二義：一者本性，二者變化，合此二種，總名眾生。",
    "T03n0190_022:0753c21_1": "言本性者，即是五大，其五大者，所謂地大水火風空，我及無相，名本體性。",
    "T03n0190_022:0753c23_0": "言變化者，諸根境界，手足語言，動轉來去，及以心識，此名變化。",
    "T03n0190_022:0753c24_1": "若知如是諸境界者，名知境界，言能知彼諸境界者，是我能知，思惟我者，是智人說。』",
    "T03n0190_022:0753c26_2": "而說偈言：「『若有能識諸根塵，　　是名善知彼境界，　　言知一切境界者，　　智慧人說思惟知。』",
    "T03n0190_022:0753c29_0": "「爾時，阿羅邏作如是言：『思惟我者，其人即是迦毘羅仙，及其弟子，以自度量此意境界，波闍波提仙人之子，名曰深意，所見亦然。",
    "T03n0190_022:0754a02_1": "如人數數生老病死，受諸苦毒，深諦知已，為他解說。",
    "T03n0190_022:0754a04_2": "念其遠離，思惟此理，應當了知一切無相。』",
    "T03n0190_022:0754a05_3": "又復說言：『因煩惱者，所謂無智，愛著諸業。",
    "T03n0190_022:0754a06_4": "如是等業，屬煩惱因。",
    "T03n0190_022:0754a06_5": "此煩惱因，則有四種，此人不能解脫生死，以其未離諸煩惱故。",
    "T03n0190_022:0754a08_0": "四種云何？",
    "T03n0190_022:0754a08_1": "一者無信，二者著我，三者有疑，四者無定。",
    "T03n0190_022:0754a09_2": "以有餘殘，則無方便，深著世間，恒常墮落。",
    "T03n0190_022:0754a10_3": "以如是故，處處受生。",
    "T03n0190_022:0754a11_0": "「『言無信者，常行顛倒，應如是知，而反不知，是名無信。",
    "T03n0190_022:0754a13_0": "「『言著我者，云此是我，稱彼非我，我如是說，我如是受，我行我住。",
    "T03n0190_022:0754a14_1": "我相我身，如是名我，不自覺知，是名著我。",
    "T03n0190_022:0754a16_0": "「『言有疑者，此是以不惑疑一切，止是一物。",
    "T03n0190_022:0754a16_1": "猶如泥團，是名為疑。",
    "T03n0190_022:0754a18_0": "「『言無定者，如是如是，是是亦然，非是亦然，心意覺想一切諸業，是眾是我，是彼是此，是名無定。",
    "T03n0190_022:0754a21_0": "「『又餘殘者，未知勝處，未覺始覺，未證自性，始證知故，是名餘殘。",
    "T03n0190_022:0754a23_0": "「『又復，說言無方便者，即是無智，以無智故，不解方便，無方便故，不能顯示。",
    "T03n0190_022:0754a24_1": "以是義故，名無方便。",
    "T03n0190_022:0754a26_0": "「『又染著者，謂無智人，見聞觸覺，即生染著。",
    "T03n0190_022:0754a26_1": "或時意著身著語著，或意業著一切境界，應不著處而惑著之，是名為著。",
    "T03n0190_022:0754a29_0": "「『又，墮落者，我是彼處，彼處是我，若有如是思惟念者，是名墮落。",
    "T03n0190_022:0754b01_1": "以是因緣，墮於煩惱，是名無德，是名無智。",
    "T03n0190_022:0754b02_2": "是名五處，苦惱無樂，此無樂處。",
    "T03n0190_022:0754b03_3": "所謂黑暗、愚癡、大癡，有二雜住，是名五處。",
    "T03n0190_022:0754b04_4": "言黑暗者，所謂嬾惰；言愚癡者，所謂生死；言大癡者，所謂行欲。",
    "T03n0190_022:0754b05_5": "所以者何？",
    "T03n0190_022:0754b05_6": "此處假使有大德人，猶尚迷惑，不知醒悟，故名大癡。",
    "T03n0190_022:0754b07_0": "二雜住者，所謂瞋恚；復二雜住，所謂懈怠。",
    "T03n0190_022:0754b08_0": "無明眾生，不如是修，迷沒染著此五處所，住於煩惱苦海之中，順生死流。",
    "T03n0190_022:0754b09_1": "我見我聞，我證我作，我教他作，我如是至，以如是心如是意故，輪迴沒溺於煩惱海。",
    "T03n0190_022:0754b11_2": "如是四種，纏繞裹結於煩惱中，言無因果。",
    "T03n0190_022:0754b12_3": "大德瞿曇！",
    "T03n0190_022:0754b12_4": "仁應當知如是諸事。』",
    "T03n0190_022:0754b13_5": "而說偈言：「『若人欲得正見知，　　四禪清淨解脫處，　　心若覺了彼智已，　　知諸真聖及非真。",
    "T03n0190_022:0754b16_0": "　　如上分別應當宣，　　是故名為四禪解，　　能捨諸行及無行，　　此即知無字句名。",
    "T03n0190_022:0754b18_0": "　　以是彼處大梵天，　　說於世間諸梵行，　　若能行此梵行者，　　即當得生於梵宮。』",
    "T03n0190_022:0754b20_0": "「爾時，菩薩聞阿羅邏如是語已，復更重問：『其方便行，若行方便所至之處，及以梵行修行，當行行處行法，尊者為我，一切解說。』",
    "T03n0190_022:0754b23_0": "「爾時，阿羅邏依己總論義例宗體，一切皆向菩薩而說：『仁者瞿曇！",
    "T03n0190_022:0754b24_1": "凡欲修行，應捨宮宅，依出家儀，乞食活命，發弘大誓，修持戒行，住於知足。",
    "T03n0190_022:0754b26_2": "隨所堪辦衣食臥具，閑靜住處，獨行獨坐。",
    "T03n0190_022:0754b27_3": "如諸論中，智所知見，貪欲瞋恚，愚癡過咎，見已遠離，厭惡諸欲，受最快樂，調伏諸根，入於禪定。",
    "T03n0190_022:0754b29_4": "當於爾時，遠離諸欲，遠離諸患，空閑之處，生離分別，即得初禪。",
    "T03n0190_022:0754c01_5": "得初禪已，還復思惟，如是分別，漸漸得樂，既得樂已，住是寂定。",
    "T03n0190_022:0754c03_6": "還依因此寂定之力，意重厭離，欲瞋恚等，既數厭離，心轉喜歡，既加喜歡，增長於智，是時即得生大梵宮。",
    "T03n0190_022:0754c05_7": "生彼處已，還更如是思惟分別，此亂我智，還復棄捨，既棄捨已，得第二禪，生大歡喜。",
    "T03n0190_022:0754c07_8": "得歡喜已，見心被大歡喜所逼，轉求勝上，即至光音。",
    "T03n0190_022:0754c08_9": "至光音天見受樂處，至彼處已，厭離喜樂。",
    "T03n0190_022:0754c09_10": "既離喜樂，即得三禪。",
    "T03n0190_022:0754c10_11": "到三禪中，即轉勝下遍淨諸天，一向受樂。",
    "T03n0190_022:0754c11_12": "若能如是得樂已捨，不受不著，即遠離諸苦樂之處，得第四禪。",
    "T03n0190_022:0754c12_13": "既離苦樂及攀緣心，一切皆捨。",
    "T03n0190_022:0754c14_0": "「『復有人，以自慢心故，求解脫相，欲得出過四禪果報，故內思惟此四禪法，廣果天中所受果報，此是麤智思惟觀之。",
    "T03n0190_022:0754c16_1": "又如是言，彼人思惟如是事已，從三昧起，見其身色有諸過患，欲捨色身求上勝智，故發是心。",
    "T03n0190_022:0754c18_2": "彼人如是捨諸禪已，進求勝處，而發此心，如前所說，捨諸欲事，如是捨離麤色身故，發厭離心。",
    "T03n0190_022:0754c20_3": "彼時即得身中所有虛空無邊分別，於此一切色相，又色相內，及樹木等，所有諸物悉皆分別，無邊虛空，得如是等一切色處，明了分別，無邊空已，即證勝處。",
    "T03n0190_022:0754c24_4": "而有偈說：「『如是微妙大梵處，　　一切無相常無言，　　智人說彼解脫因，　　即此名為涅槃果。』",
    "T03n0190_022:0754c27_0": "「爾時阿羅邏說是語已，白菩薩言：『仁者瞿曇！",
    "T03n0190_022:0754c28_1": "此即是我解脫之處，及其方便，我今為仁顯示已訖。",
    "T03n0190_022:0754c29_2": "仁若心意喜樂此法，如我所說，仁可領受。』",
    "T03n0190_022:0755a01_3": "而說偈言：「『如是清淨解脫法，　　我今知已復廣宣，　　仁者心意若喜歡，　　唯願依此領納受。』",
    "T03n0190_022:0755a04_0": "「時，阿羅邏復更說言：『乃往昔時，耆沙仙人(隋言求勝)、毘踰闍那仙人(隋言離別老)、波羅奢羅仙人(隋言他箭)等，及餘諸仙，皆共稱說是解脫法，亦復同乘此解脫法而得解脫。",
    "T03n0190_022:0755a07_1": "仁者既是大智丈夫，堪行此法；行此法已，能得善處解脫報果。』",
    "T03n0190_022:0755a10_0": "「爾時，菩薩聞阿羅邏仙人所說梵行之法，受持而行，欲沙門行，求沙門果，故行此法，即便證知。",
    "T03n0190_022:0755a12_1": "而菩薩從阿羅邏口下，聞說法已，信行此法，不違不背，亦復不言我先自知，但受持已，思惟此法增進，更發堅固智心，求於勝處。",
    "T03n0190_022:0755a15_2": "既見勝處，亦不生慢譏毀彼仙，但自思惟：『非獨阿羅邏有此信行，我今亦有如是信行，非獨阿羅邏有精進行，正念三昧，及諸智等，我亦有之，乃至智等，我今可求如阿羅邏所知證法，已向他說分別顯示，及作勝處。』",
    "T03n0190_022:0755a21_0": "「爾時，菩薩於阿羅邏所說法行，皆悉證已，知見而行。",
    "T03n0190_022:0755a22_1": "然菩薩聞彼等諸法，無多勤勞，須臾時頃而盡得之，如行能說宣通顯示，一種無異。",
    "T03n0190_022:0755a24_2": "爾時，菩薩即更前至阿羅邏邊，作如是言：『尊者阿羅邏！",
    "T03n0190_022:0755a25_3": "尊能如是自證法智，向他人說，所謂求生無想之處。』",
    "T03n0190_022:0755a26_4": "作是語已，時阿羅邏報菩薩言：『長老瞿曇！",
    "T03n0190_022:0755a27_5": "如是法智，我自證已，向他顯說，宣通開示。』",
    "T03n0190_022:0755a29_0": "「菩薩復言：『我從尊者，聞此法已，如尊所說，我信知行已證此法。",
    "T03n0190_022:0755b01_1": "若有智者知行境界，亦應不捨如此之法。",
    "T03n0190_022:0755b02_2": "但我所見，此法雖妙，未盡究竟。",
    "T03n0190_022:0755b03_3": "所以者何？",
    "T03n0190_022:0755b03_4": "我意如是觀察思惟，此法猶有變動之時，但此境界，本性如是，知已此智，雖是無智，更欲生別其餘諸法。",
    "T03n0190_022:0755b05_5": "然尊者說，雖言我得清淨解脫，若分別觀是因緣法，遇緣還生非真解脫，猶如種子非時而種，藏在地中，若未順時，無有水雨，芽則不生；若依時種，潤澤調適，諸緣具足和合則生。",
    "T03n0190_022:0755b09_6": "今此亦然，但以無智，著於愛業，如是等法，捨已分別，言我解脫，但有著我，皆悉須捨。",
    "T03n0190_022:0755b11_7": "即便捨是無智愛等業無合處，此等捨已，雖得勝前，未至真處，但行分別有我之處。",
    "T03n0190_022:0755b13_8": "彼等微細三事會有，以彼微細諸煩惱故，復更別有不用之處，壽命長遠，分別故言我得解脫。』",
    "T03n0190_022:0755b15_9": "而說偈言：「『因諸過患微細故，　　所以受不用處身，　　壽命劫數既久長，　　便即說我得解脫。』",
    "T03n0190_022:0755b18_0": "「菩薩復言：『如尊前說，我已捨我，既自稱言我已捨我，是則不名真實捨我。",
    "T03n0190_022:0755b19_1": "若依分別，未解脫者，彼不可言無有患累。",
    "T03n0190_022:0755b20_2": "以是當知，有患累處，亦不可言得於解脫無我之處，有我之患，不可作異。",
    "T03n0190_022:0755b22_3": "猶火色熱，熱不離色，色不離熱，此二各體以先無故，合若有者，無有是處。",
    "T03n0190_022:0755b23_4": "如我既然，一切諸患悉皆如是。",
    "T03n0190_022:0755b24_5": "此解脫已，至於彼處，還復被縛，為以於智取境界故。",
    "T03n0190_022:0755b25_6": "彼滅色已，但有於識，彼知我識，即名是有。",
    "T03n0190_022:0755b26_7": "以是有故，不名解脫。",
    "T03n0190_022:0755b27_8": "是我悉檀，境界大小，如是知彼，還得如是，求勝處所。",
    "T03n0190_022:0755b28_9": "以是義故，何須分別？",
    "T03n0190_022:0755b29_10": "此我非我，如木如壁，重重相捨。",
    "T03n0190_022:0755b29_11": "既各重重，有於智故，故我思惟，悉須放捨一切境界，令得自利。』",
    "T03n0190_022:0755c02_12": "而說偈言：「『重重次第悉皆捐，　　是乃名為捨境界，　　一切根塵悉放故，　　是名自利及利人。』",
    "T03n0190_022:0755c05_0": "「爾時，阿羅邏徒眾之中，有一弟子，白菩薩言：『大德瞿曇！",
    "T03n0190_022:0755c06_1": "今來至此，我等住處，悉成好器，又復得於八種自在。』",
    "T03n0190_022:0755c07_2": "菩薩報言：『此處云何得有自在？』",
    "T03n0190_022:0755c09_0": "「時，阿羅邏止弟子言：『汝今且莫思量此事。",
    "T03n0190_022:0755c09_1": "所以者何？",
    "T03n0190_022:0755c10_2": "言自在者，於諸事中，能作決定，不共他人，無有等侶，內身自證寂定得故，乃生歡喜。』",
    "T03n0190_022:0755c12_3": "菩薩報言：『此事不然。』",
    "T03n0190_022:0755c13_0": "「阿羅邏言：『其義云何？』",
    "T03n0190_022:0755c13_1": "菩薩即言：『如是如是。』",
    "T03n0190_022:0755c13_2": "阿羅邏言：『仁者但說，莫祕此語。』",
    "T03n0190_022:0755c14_3": "菩薩報言：『若依尊者說言，此行無有迴也。』",
    "T03n0190_022:0755c15_4": "阿羅邏言：『仁者何故立於此問？",
    "T03n0190_022:0755c16_5": "何處有疑？』",
    "T03n0190_022:0755c16_6": "菩薩報言：『我今心已厭離生故，欲問真正。』",
    "T03n0190_022:0755c18_0": "「阿羅邏言：『仁者瞿曇！",
    "T03n0190_022:0755c18_1": "欲得聞者，我當為說。",
    "T03n0190_022:0755c18_2": "凡欲開化於世間者，即我是也，唯有名字，不生不老，不退不還，無邊無中，無前無後，是名為我。",
    "T03n0190_022:0755c21_3": "自在能入，輪轉在於生死之內，亦不暫住，彼法非法，彼天彼人及諸有趣，彼能遠行，彼能作乘，乘彼乘者，能渡深有海，流轉去來，能作生死，亦能變化，自在最勝，最妙最大，能作世主，攝化一切。』",
    "T03n0190_022:0755c26_0": "「菩薩問言：『如此化者，是有以不？』",
    "T03n0190_022:0755c26_1": "阿羅邏言：『我觀仁者，所問音聲，必欲不受如此之義，或當仁者意不貪樂？』",
    "T03n0190_022:0755c28_2": "菩薩報言：『我無有患。』",
    "T03n0190_022:0755c28_3": "阿羅邏言：『大德瞿曇！",
    "T03n0190_022:0755c29_4": "勿作疑心，隨意所樂，但自論說所向之義，善思惟入，以自明照，若自見知，不被他誑，不受他教，不隨他義，如是證者，名得自利，餘人不能。",
    "T03n0190_022:0756a03_5": "若不定心，隨諸論師而取義意，其智減損。",
    "T03n0190_022:0756a04_6": "仁者聞已，真正思惟，各各讀誦，觀察深義，審自證知。",
    "T03n0190_022:0756a05_7": "知已有疑，隨意問我，我當為說。』",
    "T03n0190_022:0756a07_0": "「菩薩復問：『尊者所言，能化作世，得自在者，於是義中，我心有疑。』",
    "T03n0190_022:0756a08_1": "阿羅邏言：『如仁者意，此義不然。』",
    "T03n0190_022:0756a09_2": "菩薩復言：『我如是見。』",
    "T03n0190_022:0756a09_3": "阿羅邏言：『何因如是？』",
    "T03n0190_022:0756a10_4": "菩薩復言：『此緣唯一。",
    "T03n0190_022:0756a10_5": "所以者何？",
    "T03n0190_022:0756a10_6": "若自在化作此世者，則不得依次第相生現見來者，其煩惱輪，不應如是次第而轉，亦應眾生心不喜利而自然得。",
    "T03n0190_022:0756a13_7": "應一眾生不得雜患，應諸世人供養自在，如父如母，自餘諸天不得供養。",
    "T03n0190_022:0756a15_8": "其貧窮人，應不說彼所有毀辱善惡之業，悉應在彼。",
    "T03n0190_022:0756a16_9": "應諸眾生無處依著，應無處求，應無所作。",
    "T03n0190_022:0756a17_10": "世人應不如是思惟自在有也，自在無也。",
    "T03n0190_022:0756a18_11": "世人如是分別有無、應作不作諸業，應得自然果報。",
    "T03n0190_022:0756a19_12": "彼自在天，若行苦行，得成自在，世間亦應共受此業，一切亦應俱名自在。",
    "T03n0190_022:0756a20_13": "若彼無因作自在者，無處無人非不自在，彼若非是自在建立，亦不名有，豈可得言自在建立。』",
    "T03n0190_022:0756a23_14": "其阿羅邏讚菩薩言：『大德瞿曇！",
    "T03n0190_022:0756a23_15": "智慧深遠，善能顯示，承受諸論，總言總體，悉以智力，分別能知。",
    "T03n0190_022:0756a25_16": "是故平等見諸悉檀真實之路，願為我說，莫辭疲勞，慳惜法寶。』",
    "T03n0190_022:0756a27_0": "「菩薩復言：『我今應當供養尊者。』",
    "T03n0190_022:0756a27_1": "阿羅邏言：『師有多種，仁者供養，何由可遍？",
    "T03n0190_022:0756a28_2": "然今仁者，既為上首，亦可堪能供養彼等。』",
    "T03n0190_022:0756a29_3": "菩薩復言：『尊者但當為我解說如此等義。』",
    "T03n0190_022:0756b01_4": "阿羅邏言：『彼等實勝，於一切世間未有，彼等先生。",
    "T03n0190_022:0756b02_5": "仁者善意深自思惟，為業在前，為身在前？』",
    "T03n0190_022:0756b03_6": "菩薩報言：『此義云何？』",
    "T03n0190_022:0756b04_7": "阿羅邏言：『此是大患。",
    "T03n0190_022:0756b04_8": "所以者何？",
    "T03n0190_022:0756b05_9": "若業在前非身先者，應不受身，身應無業，業自不生，誰造此業？",
    "T03n0190_022:0756b06_10": "若身在前非業先者，應無有業；若無有業，何故復有眾生受身？",
    "T03n0190_022:0756b08_11": "誰復有能開化世者？",
    "T03n0190_022:0756b08_12": "彼應不損，一定常存。",
    "T03n0190_022:0756b09_13": "三界所縛，是諸眾生生本，應生自身。",
    "T03n0190_022:0756b10_14": "若不能自在者，其一切人，所愛樂身，應自具辦。",
    "T03n0190_022:0756b11_15": "若自具者，於一切處，應當自有。』",
    "T03n0190_022:0756b12_0": "菩薩報言：『我如患人求醫師療，我今亦復不難此義。』",
    "T03n0190_022:0756b14_0": "「爾時，眾中有一苦行，是阿羅邏仙人弟子，白菩薩言：『善哉瞿曇！",
    "T03n0190_022:0756b15_1": "尊師語言，唯願仁者！",
    "T03n0190_022:0756b15_2": "莫難其義，如此之義，計不須爭。",
    "T03n0190_022:0756b16_3": "若其爭者，此非利益，仁但受取如尊師說。』",
    "T03n0190_022:0756b17_4": "菩薩報言：『我不難也，但欲問彼相承所來須知其義。』",
    "T03n0190_022:0756b18_5": "彼仙人言：『隨此因緣，仁者受持，取其真義；若欲生疑，心中諍論，是大非法，未來得罪。』",
    "T03n0190_022:0756b20_6": "時彼苦行仙人弟子，即說偈言：「『凡人聽受諮稟時，　　心意不亂義乃定，　　若當持疑懷諂曲，　　是則爭競覓人非。",
    "T03n0190_022:0756b24_0": "　　二彼求過即成怨，　　兩怨相爭口言惡，　　智者欲斷口業過，　　說理不作相競心。",
    "T03n0190_022:0756b26_0": "　　論議求勝是名貪，　　爭名伏他使人恥，　　多言顯過此大患，　　諂意聽義成自憍。",
    "T03n0190_022:0756b28_0": "　　慢心瞋恚其罪增，　　各說是非相毀呰，　　應作不作不作作，　　二相競故是大怨。』",
    "T03n0190_022:0756c01_0": "「爾時菩薩聞是偈已，語彼仙言：『實有如此，相爭競過，非道言無。",
    "T03n0190_022:0756c02_1": "但我欲尋本來相承成就之事，非故窮盡。』",
    "T03n0190_022:0756c03_2": "說是語已，時彼仙人心猶不忍，阿羅邏言：『大德瞿曇！",
    "T03n0190_022:0756c04_3": "解脫道路，仁者憎乎？",
    "T03n0190_022:0756c05_4": "如此事緣，非本來也。』",
    "T03n0190_022:0756c05_5": "菩薩報言：『若欲求彼解脫之時，須如是求。』",
    "T03n0190_022:0756c07_0": "「爾時，阿羅邏仙人弟子復作是言：『沙門瞿曇！",
    "T03n0190_022:0756c08_0": "仁者離此，欲求解脫，徒損身耳。』",
    "T03n0190_022:0756c08_1": "菩薩報言：『人求世間無常樂故，猶尚有乏，況復欲求不還解脫？』",
    "T03n0190_022:0756c10_2": "時阿羅邏仙人弟子，復更白言：『仁者今既言不還來，可常行也。』",
    "T03n0190_022:0756c11_3": "菩薩報言：『今行之處，既是意樂，今至彼處，當復何還？』",
    "T03n0190_022:0756c12_4": "阿羅邏言：『莫行至彼，莫還來此，可不得乎？』",
    "T03n0190_022:0756c13_5": "菩薩報言：『希有此事，尊者前說，後受於有，何故復言更不還也？』",
    "T03n0190_022:0756c15_6": "阿羅邏言：『實然仁者！",
    "T03n0190_022:0756c15_7": "此大希有，而彼真如寂靜之體，無始無終，無有邊際，無初無後，不定其行，不可盡形。",
    "T03n0190_022:0756c17_8": "然無相師禪定主者之所建立，大梵天是。』",
    "T03n0190_022:0756c19_0": "「菩薩復言：『我今更問大仙尊者，若劫盡時，此諸大地，及以叢林，須彌山等，帝釋宮殿，悉被劫火之所焚燒。",
    "T03n0190_022:0756c21_1": "爾時彼天，復在何處？",
    "T03n0190_022:0756c21_2": "是誰字誰？",
    "T03n0190_022:0756c22_3": "云何語言？",
    "T03n0190_022:0756c22_4": "功德果報，云何而住？",
    "T03n0190_022:0756c22_5": "又劫盡時，諸物皆盡，彼何不燒？』",
    "T03n0190_022:0756c24_0": "「爾時，羅邏默然微笑。",
    "T03n0190_022:0756c24_1": "時阿羅邏仙人弟子，白菩薩言：『仁者智慧，今既最勝。",
    "T03n0190_022:0756c25_2": "仁者可不自知過去一切諸仙得正道也，所謂尊者波羅奢羅仙人、頗羅墮仙人、阿須梨耶仙人、跋陀那仙人、迦妬婆陀那仙人、陀那達多仙人、達利多耶那仙人、般遮羅波帝仙人、阿沙陀仙人、跋摩達多仙人、那侯沙王子耶耶坻仙人、韶波梨仙人、波羅婆遮那仙人、脾提阿仙人、闍那迦仙人、阿槃低國羅低提婆仙人、闍祁沙毘耶仙人、提毘羅仙人、毘陀呵毘耶仙人、婆奴仙人、提婆耶那仙人、泥沙多那耶仙人、耶若多那仙人、尼耶薄都仙人、呵梨低仙人、跋闍羅婆睺仙人，諸如是等一切仙人，皆入日光而取正路。』",
    "T03n0190_022:0757a09_0": "「爾時，菩薩報彼仙言：『今者既云入於日光求解脫者，此義是何？",
    "T03n0190_022:0757a10_1": "我今應當禮彼諸有，我實不用如是自在。』",
    "T03n0190_022:0757a11_2": "是時菩薩作是語已，內自思惟：『阿羅邏法，非是究竟。』",
    "T03n0190_022:0757a12_3": "心不喜歡。",
    "T03n0190_022:0757a12_4": "時阿羅邏仙人弟子，量度既知菩薩心已，即從座起，白菩薩言：『仁者今於此法已外，意欲更求勝解脫也。』",
    "T03n0190_022:0757a15_5": "菩薩報言：『我意願當證如是法，無地無水、無火無風，及無虛空，無色無聲、無香無味、無觸無相，無安無畏、無死無病、無老無生，無有非無有、無常非無常，非語言說，無有邊際。』",
    "T03n0190_022:0757a19_6": "而說偈言：「『本無生老病死過，　　并及地水火風空，　　湛然三世無師教，　　常淨自然證解脫。』",
    "T03n0190_022:0757a22_0": "「爾時，羅邏仙人聞是語已，白菩薩言：『仁者瞿曇！",
    "T03n0190_022:0757a23_1": "我今所有自證之法，以向他人宣揚顯說。",
    "T03n0190_022:0757a24_2": "仁者今亦自證此法，向他人說，我所解法仁者亦解。",
    "T03n0190_022:0757a25_3": "如我今日作此眾師，仁者亦堪如是之師。",
    "T03n0190_022:0757a26_4": "瞿曇今可共我同心，我等二人，領此大眾，教化顯示。』",
    "T03n0190_022:0757a27_5": "是時羅邏雖名為師，但取菩薩平等行分，自以半座分與菩薩，供養菩薩，隨於菩薩意所堪須供養之具，生大歡喜，最勝最妙，心意熈怡，遍滿其體，不能自勝。",
    "T03n0190_022:0757b02_0": "「爾時菩薩如是思惟：『此之法者，不能令人得至涅槃，亦復不能遠離諸欲、越度煩惱，不能寂定盡於諸漏而得神通，又復不能自覺覺他作沙門行，不能滅除諸惡煩惱。",
    "T03n0190_022:0757b05_1": "所以者何？",
    "T03n0190_022:0757b06_0": "行於此法，唯生非想，而作諸業，故知此法非是究竟至極之果。』",
    "T03n0190_022:0757b07_1": "作是念已，即便背捨羅邏而行。",
    "T03n0190_022:0757b08_2": "而有偈言：「『菩薩思惟此諸法，　　其心不甚大歡喜，　　知非究竟好出昇，　　即背羅邏而行去。』",
    "T03n0190_022:0757b11_0": "「爾時，羅邏仙人徒眾，即共菩薩，分別相辭，作如是言：『唯願仁者！",
    "T03n0190_022:0757b12_1": "行行之處，常得吉祥。』",
    "T03n0190_022:0757b13_0": "佛本行集經答羅摩子品第二十七",
    "T03n0190_022:0757b14_0": "「爾時，於此閻浮提地，復更別有一大導師，名曰羅摩。",
    "T03n0190_022:0757b15_1": "其命已終，彼徒眾主，即摩長子，名曰優陀羅羅摩子，主領彼眾。",
    "T03n0190_022:0757b16_2": "其優陀羅，常為彼眾，說生非想非非想法，近王舍城，一阿蘭若林中而住。",
    "T03n0190_022:0757b18_3": "是時菩薩，遙聞其名勝前羅邏所說之法，聞已思惟：『我今應當至優陀羅羅摩子邊，行於梵行。』",
    "T03n0190_022:0757b21_0": "「爾時，菩薩從阿羅邏居處而出，安庠而行，渡於恒河，借問既知，即到其所，而白之言：『仁者優陀！",
    "T03n0190_022:0757b23_1": "我於仁邊，欲受教誨，行於梵行。』",
    "T03n0190_022:0757b24_0": "時優陀羅告菩薩言：『大德瞿曇！",
    "T03n0190_022:0757b24_1": "如我所觀見於瞿曇，既是智人，堪受我法，而行梵行。",
    "T03n0190_022:0757b25_2": "若欲受法行梵行時，須順我法清淨業果，而得行報。』",
    "T03n0190_022:0757b28_0": "「爾時，菩薩於優陀羅羅摩子邊受法行行，求沙門法，沙門事故，恭敬合掌白言：『仁者！",
    "T03n0190_022:0757b29_1": "未審仁者所行之法，至何境界，為我解說。』",
    "T03n0190_022:0757c01_2": "其優陀羅告菩薩言：『大德瞿曇！",
    "T03n0190_022:0757c02_3": "凡取於相及非相者，此是大患，大癰大瘡，大癡大闇，若細思惟，即得受彼微妙有體，能作如是次第解者，此名寂定，微妙最勝最上解脫。",
    "T03n0190_022:0757c05_4": "其解脫果，謂至非想非非想處，我行於此最勝妙法。』",
    "T03n0190_022:0757c06_5": "其優陀羅又復更言：『於此非想非非想處，過去之世，無勝寂定，現在既無，當來亦無，此行最勝最妙最上，我行此行。』",
    "T03n0190_022:0757c10_0": "「爾時菩薩聞此法已，思惟不久即證此法。",
    "T03n0190_022:0757c10_1": "是時菩薩，從於彼邊隨口所出，聞已心信，隨順彼語，而作是念：『如此之法，我亦可得，我亦可知，實語無虛，我今所可，見即能見，知即得知。』",
    "T03n0190_022:0757c14_2": "復語於彼優陀羅言：『非但仁者，昔父羅摩，獨有信行，我今亦有如是信行，非彼獨有精進正念禪定智慧，我今亦有乃至智慧。",
    "T03n0190_022:0757c16_3": "我於今者，行彼法行，學於羅摩，自證法已，為他顯說，知彼法故，見彼法故，更欲求勝。』",
    "T03n0190_022:0757c19_0": "「爾時菩薩證是法已，白優陀羅羅摩子言：『仁者父昔於此非想非非想處，自證知見，向他說耶？』",
    "T03n0190_022:0757c21_1": "優陀羅言：『大德瞿曇！",
    "T03n0190_022:0757c21_2": "我父如是。』",
    "T03n0190_022:0757c21_3": "菩薩報言：『仁者優陀！",
    "T03n0190_022:0757c22_4": "我今已通，證知奉行。』",
    "T03n0190_022:0757c22_5": "其優陀羅白菩薩言：『大德瞿曇！",
    "T03n0190_022:0757c23_6": "若其然者，仁與我父羅摩無異。",
    "T03n0190_022:0757c24_7": "大德瞿曇！",
    "T03n0190_022:0757c24_8": "仁今若知此等諸法已奉行者，可如我父羅摩仙人，領此大眾，教示宣通。』",
    "T03n0190_022:0757c26_9": "時優陀羅，既自修行，梵行不闕，但取菩薩同行建立。",
    "T03n0190_022:0757c27_10": "菩薩若同，法智增上，供養最勝供養菩薩，心生歡喜，不能自勝。",
    "T03n0190_022:0757c29_0": "「爾時，菩薩語優陀羅作如是言：『仁者！",
    "T03n0190_022:0757c29_1": "此法不能究竟解脫諸欲，滅於煩惱，寂定一心，盡諸結漏，及諸神通，成沙門行，到大涅槃。",
    "T03n0190_022:0758a02_2": "此法還迴入於生死。",
    "T03n0190_022:0758a03_3": "所以者何？",
    "T03n0190_022:0758a03_4": "既生非想非非想處，報盡還迴入於煩惱。』",
    "T03n0190_022:0758a04_5": "作是語已，其優陀羅白菩薩言：『大德瞿曇！",
    "T03n0190_022:0758a05_6": "可不聞知？",
    "T03n0190_022:0758a05_7": "我父羅摩，雖證此法，而一切處不覺不知，已生非想非非想故，而還來入於生死者，無有是處。",
    "T03n0190_022:0758a07_8": "不取後生，亦復不見生之處所。』",
    "T03n0190_022:0758a08_9": "其優陀羅，雖得如是寂靜之法奢摩他行，而不辦求最上勝法，唯口稱言：『我父羅摩，作如是說。』",
    "T03n0190_022:0758a10_10": "菩薩如是思惟：『此法非是究竟，我今不應專著此法。』",
    "T03n0190_022:0758a11_11": "捨優陀羅，即便背行。",
    "T03n0190_022:0758a12_12": "而有偈說：「『菩薩思惟觀此法，　　羅摩往昔雖復行，　　既非解脫究竟乘，　　即便背行而捨去。』",
    "T03n0190_022:0758a15_0": "佛本行集經勸受世利品第二十八上",
    "T03n0190_022:0758a16_0": "「爾時，菩薩從優陀羅羅摩子處辭別而行，安庠漸至向般茶婆山(隋言黃白色)。",
    "T03n0190_022:0758a17_1": "到彼山已，於山麓間，求平整處，於一樹下加趺而坐，端身住心，正念不動。",
    "T03n0190_022:0758a19_2": "譬如有人，頭上火燃，急疾速滅，而擲於地，是時菩薩，心求斷除煩惱邊際，亦復如是。",
    "T03n0190_022:0758a21_3": "爾時，菩薩內心如是思惟籌量：『我於何時，當得散此大煩惱聚？",
    "T03n0190_022:0758a22_4": "我於何時，當得破此大愚癡藏，證於阿耨多羅三藐三菩提？",
    "T03n0190_022:0758a24_5": "又諸眾生沒在生死，復於何時，悉令解脫？』",
    "T03n0190_022:0758a25_6": "如是念已，威德儼然。",
    "T03n0190_022:0758a25_7": "時彼山中，多有雜人或取草柴，拾乾牛糞，或復捕獵，耕墾作田，或放牧人，及行道路。",
    "T03n0190_022:0758a27_8": "彼等諸人，遙見菩薩在般茶婆山樹下坐，猶如雜寶妙金象光，見已各生希有之想，共相謂言：『汝諸仁者！",
    "T03n0190_022:0758a29_9": "此非常人，從何方來，到於是處？』",
    "T03n0190_022:0758b01_10": "或言此是般茶山神，或言此是般茶婆山所居仙人，或言此是何處神明，或言此是毘富羅山所護之神，或言此是耆闍崛山守護之神，或言此是大地之神，從地涌出。",
    "T03n0190_022:0758b05_11": "或復有言：『此是虛空上界天子來下於此，我等如是心各懷疑。",
    "T03n0190_022:0758b07_0": "何以故？",
    "T03n0190_022:0758b07_1": "此神身體，光明熾盛，威德巍巍，遍照此山，猶如日月光明遍照，諸娑羅樹，花悉開敷。",
    "T03n0190_022:0758b09_2": "此非是人，人之光明，不能顯現如是之事。』",
    "T03n0190_022:0758b11_0": "佛本行集經卷第二十二"
}