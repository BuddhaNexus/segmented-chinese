{
    "T08n0257_001:0852b03_0": "佛說聖佛母般若波羅蜜多經",
    "T08n0257_001:0852b05_0": "西天譯經三藏朝奉大夫試光祿卿",
    "T08n0257_001:0852b06_0": "傳法大師賜紫臣施護奉　詔譯",
    "T08n0257_001:0852b07_0": "如是我聞：一時，世尊在王舍城鷲峯山中，與大苾芻眾千二百五十人俱，并諸菩薩摩訶薩眾而共圍繞。",
    "T08n0257_001:0852b10_0": "爾時，世尊即入甚深光明宣說正法三摩地。",
    "T08n0257_001:0852b11_0": "時，觀自在菩薩摩訶薩在佛會中，而此菩薩摩訶薩已能修行甚深般若波羅蜜多，觀見五蘊自性皆空。",
    "T08n0257_001:0852b14_0": "爾時，尊者舍利子承佛威神，前白觀自在菩薩摩訶薩言：「若善男子、善女人，於此甚深般若波羅蜜多法門，樂欲修學者，當云何學？」",
    "T08n0257_001:0852b17_0": "時，觀自在菩薩摩訶薩告尊者舍利子言：「汝今諦聽，為汝宣說。",
    "T08n0257_001:0852b18_1": "若善男子、善女人，樂欲修學此甚深般若波羅蜜多法門者，當觀五蘊自性皆空。",
    "T08n0257_001:0852b20_2": "何名五蘊自性空耶？",
    "T08n0257_001:0852b20_3": "所謂即色是空，即空是色；色無異於空，空無異於色。",
    "T08n0257_001:0852b21_4": "受、想、行、識，亦復如是。",
    "T08n0257_001:0852b22_5": "「舍利子！",
    "T08n0257_001:0852b22_6": "此一切法如是空相，無所生無所滅，無垢染無清淨，無增長無損減。",
    "T08n0257_001:0852b24_7": "舍利子！",
    "T08n0257_001:0852b24_8": "是故，空中無色，無受、想、行、識；無眼、耳、鼻、舌、身、意；無色、聲、香、味、觸、法；無眼界無眼識界，乃至無意界無意識界；無無明無無明盡，乃至無老死亦無老死盡；無苦、集、滅、道；無智，無所得，亦無無得。",
    "T08n0257_001:0852b28_9": "「舍利子！",
    "T08n0257_001:0852b29_10": "由是無得故，菩薩摩訶薩依般若波羅蜜多相應行故，心無所著亦無罣礙；以無著無礙故，無有恐怖，遠離一切顛倒妄想，究竟圓寂。",
    "T08n0257_001:0852c03_11": "所有三世諸佛依此般若波羅蜜多故，得阿耨多羅三藐三菩提。",
    "T08n0257_001:0852c04_12": "「是故，應知般若波羅蜜多是廣大明、是無上明、是無等等明，而能息除一切苦惱，是即真實無虛妄法，諸修學者當如是學。",
    "T08n0257_001:0852c07_13": "我今宣說般若波羅蜜多大明曰：「怛[寧*也](切身)他(引)(一句)　唵(引)　誐帝(引)　誐帝(引引)(二)　播(引)囉誐帝(引)(三)　播(引)囉僧誐帝(引)(四)　[曰/月]提　莎(引)賀(引)(五)「舍利子！",
    "T08n0257_001:0852c11_14": "諸菩薩摩訶薩，若能誦是般若波羅蜜多明句，是即修學甚深般若波羅蜜多。」",
    "T08n0257_001:0852c13_0": "爾時，世尊從三摩地安詳而起，讚觀自在菩薩摩訶薩言：「善哉，善哉！",
    "T08n0257_001:0852c14_1": "善男子！",
    "T08n0257_001:0852c14_2": "如汝所說，如是，如是！",
    "T08n0257_001:0852c15_3": "般若波羅蜜多當如是學，是即真實最上究竟，一切如來亦皆隨喜。」",
    "T08n0257_001:0852c17_0": "佛說此經已，觀自在菩薩摩訶薩并諸苾芻，乃至世間天、人、阿修羅、乾闥婆等一切大眾，聞佛所說，皆大歡喜，信受奉行。",
    "T08n0257_001:0852c20_0": "佛說聖佛母般若波羅蜜多經"
}