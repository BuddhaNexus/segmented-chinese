{
    "T10n0287_005:0554b02_0": "佛說十地經卷第五",
    "T10n0287_005:0554b04_0": "大唐于闐三藏尸羅達摩",
    "T10n0287_005:0554b05_0": "於北庭龍興寺譯",
    "T10n0287_005:0554b06_0": "菩薩現前地之餘",
    "T10n0287_005:0554b07_0": "「唯諸佛子！",
    "T10n0287_005:0554b07_1": "菩薩住此現前地中，不壞意樂轉更圓滿；決定意樂、賢善意樂、甚深意樂、不退轉意樂、不休息意樂、無垢意樂、無邊意樂、求智意樂、方便與慧相應意樂皆得圓滿。",
    "T10n0287_005:0554b10_2": "於是菩薩此諸意樂，順佛菩提對諸異論，精進不退入於智地。",
    "T10n0287_005:0554b12_3": "捨離聲聞、獨覺乘地，一向決定趣於佛智，以諸魔怨煩惱現行不可映奪，善住菩薩智光明中，善修習空、無相、無願法之現行，恒與方便慧觀相應，間雜引發菩提分法。",
    "T10n0287_005:0554b16_4": "菩薩住此現前地時，慧到彼岸住得增上，及證第三猛利順忍，以於諸法如理隨順不違逆故。",
    "T10n0287_005:0554b18_5": "「菩薩住此現前地中，以廣大見及以願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛。",
    "T10n0287_005:0554b22_6": "菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬，以此善根迴向無上正等菩提，殷重承事諸佛如來，恭敬尊重以希有想聽聞正法，聞已受持，以無顛倒等持慧智光明，修行堅固正行憶持不忘，轉更得入如來法藏。",
    "T10n0287_005:0554b29_7": "於是菩薩住此第六現前地者，於無量劫此諸善根轉復熾然、轉更明淨，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，此諸善根轉復熾然、轉更明淨。",
    "T10n0287_005:0554c05_8": "唯諸佛子！",
    "T10n0287_005:0554c06_0": "譬如金師，以所鍊金作莊嚴具，以瑠璃寶瑩飾廁填，轉得熾然、轉更明淨。",
    "T10n0287_005:0554c07_1": "唯諸佛子！",
    "T10n0287_005:0554c07_2": "菩薩住此現前地中，此諸善根亦復如是，以方便慧隨所思察，轉得熾然、轉更明淨，展轉寂滅無能映奪。",
    "T10n0287_005:0554c10_3": "又諸佛子！",
    "T10n0287_005:0554c10_4": "譬如月光，能令有情身得悅豫，非四風轉所能斷壞。",
    "T10n0287_005:0554c11_5": "唯諸佛子！",
    "T10n0287_005:0554c11_6": "菩薩住此現前地中，此諸善根亦復如是，能滅無量百千俱胝那庾多有情煩惱火焰，非四魔道所能斷壞。",
    "T10n0287_005:0554c14_7": "彼於十種波羅蜜多慧到彼岸而得增上，餘到彼岸隨力隨分，非不修行。",
    "T10n0287_005:0554c15_8": "「唯諸佛子！",
    "T10n0287_005:0554c16_9": "是名略說菩薩第六現前智地。",
    "T10n0287_005:0554c16_10": "菩薩安住於此地時，受生多作妙化天王，能作自在善化有情，令增上慢畢竟休息。",
    "T10n0287_005:0554c18_11": "常以一切聲聞問難不可映奪，能令有情證入緣起。",
    "T10n0287_005:0554c19_12": "諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離一切行相妙相應一切智智作意。",
    "T10n0287_005:0554c25_13": "常作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』",
    "T10n0287_005:0554c27_14": "若樂發起如是精進，由是精進一剎那頃瞬息須臾，證入菩薩百千俱胝諸三摩地，能見百千俱胝諸佛，彼佛加持皆能解了；能動百千俱胝世界，能往百千俱胝佛剎，能照百千俱胝世界，成熟百千俱胝有情，住壽百千俱胝大劫，於前後際各能入百千俱胝劫，思擇百千俱胝法門，能示現百千俱胝身，身身能現百千俱胝菩薩眷屬圍遶。",
    "T10n0287_005:0555a06_15": "從此以上是諸菩薩有願力者，由勝願故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。」",
    "T10n0287_005:0555a10_16": "爾時，金剛藏菩薩欲重宣此義而說頌言：「菩薩已淨第五地，　　觀法無相、無自性，　無起、無生常寂靜，　　性本清淨無戲論。",
    "T10n0287_005:0555a14_0": "　亦無取捨、如幻等，　　有、無不二離分別；　隨順法性如是觀，　　由此智入第六地。",
    "T10n0287_005:0555a16_0": "　猛利順忍智具足，　　觀諸世間生滅相；　知由我執世間生，　　除我執已世無有。",
    "T10n0287_005:0555a18_0": "　如理通達緣起空，　　不壞假立和合用；　無作、無受、無命者，　　諸行如雲遍興起。",
    "T10n0287_005:0555a20_0": "　於諦無知名無明，　　癡所造業果名行，　生時初心名為識，　　俱生餘蘊是名色，　即此增長名六處，　　三和謂觸俱生受，　欣受名愛，愛增取，　　有漏業有，蘊起生，　蘊熟名老、蘊壞死，　　純大苦聚如是集。",
    "T10n0287_005:0555a25_0": "　了達三界唯是心，　　十二有支依心有；　生死皆由心所作，　　若心滅者生死盡。",
    "T10n0287_005:0555a27_0": "　無明所作有二種，　　由緣迷故與行因；　如是乃至老終歿，　　從此苦生無有盡。",
    "T10n0287_005:0555a29_0": "　無明緣性謂諸行，　　不斷而復有助成；　由斯無故諸行斷，　　更無扶助餘亦爾。",
    "T10n0287_005:0555b02_0": "　癡、愛、取是煩惱流，　　行、有是業餘皆苦；　無明與行為過去，　　識至於受是現在，　愛、取、有生未來苦，　　觀待斷是苦邊際。",
    "T10n0287_005:0555b05_0": "　行至六處是行苦，　　觸、受增長是苦苦，　所餘有支是壞苦，　　若見無我三苦滅。",
    "T10n0287_005:0555b07_0": "　以從因緣行等起，　　緣離則斷故性空；　無明為緣是生縛，　　於緣得離縛乃除。",
    "T10n0287_005:0555b09_0": "　隨順無明起諸有，　　若不隨順諸有斷；　由此彼有無亦然，　　十種思惟心離著。",
    "T10n0287_005:0555b11_0": "　有支相續一心攝，　　自業不離及三流；　三際三苦因緣生，　　連縛起滅順無盡。",
    "T10n0287_005:0555b13_0": "　如是普觀緣起行，　　無作、無受、無自性，　如幻、如夢、如光影，　　亦如愚夫逐陽焰。",
    "T10n0287_005:0555b15_0": "　觀是入空解脫門，　　知緣性離入無相；　了其虛妄無所願，　　唯除慈愍救有情。",
    "T10n0287_005:0555b17_0": "　大師修行解脫門，　　轉益大悲求佛法；　知有為從和合有，　　志樂決定勤精進。",
    "T10n0287_005:0555b19_0": "　證空等持具百萬，　　無相、無願亦復然；　般若順忍皆增上，　　解脫智慧得成滿。",
    "T10n0287_005:0555b21_0": "　復以意樂供多佛，　　於佛教中修習道；　得佛法藏增善根，　　如金瑠璃所瑩飾。",
    "T10n0287_005:0555b23_0": "　如月清涼被眾物，　　四風來觸無能壞；　此聖能超四魔道，　　息世惑熱亦如是。",
    "T10n0287_005:0555b25_0": "　住此多作善化王，　　化導有情除我慢；　所作皆求一切智，　　悉已超勝聲聞道。",
    "T10n0287_005:0555b27_0": "　此地精勤獲百千，　　俱胝菩薩三摩地；　亦見若干無量佛，　　譬如盛夏空中日。",
    "T10n0287_005:0555b29_0": "　甚深微妙難見知，　　聲聞、獨覺無能了；　如是菩薩第六地，　　我為佛子已宣說。」",
    "T10n0287_005:0555c02_0": "菩薩現前地第六竟",
    "T10n0287_005:0555c03_0": "菩薩遠行地第七",
    "T10n0287_005:0555c04_0": "　是時大眾心歡喜，　　散寶成雲在空住；　普發種種妙音聲，　　白於最勝清淨者：「了達勝義智自在，　　成就功德百千億；　人中蓮花無所著，　　為利群生演深行。」",
    "T10n0287_005:0555c08_0": "　自在天主在空中，　　放大光明照佛身；　亦散最上妙香雲，　　普供除憂煩惱者。",
    "T10n0287_005:0555c10_0": "　爾時大眾皆歡喜，　　悉發大音同讚述：「我等聞斯地功德，　　則為已獲大善利。」",
    "T10n0287_005:0555c12_0": "　天女是時心慶悅，　　競奏樂音千萬種；　悉以如來神力故，　　聲中共作如是言：「威儀寂靜最無比，　　能調難調世應供；　已超一切諸世間，　　而行於世闡妙道。",
    "T10n0287_005:0555c16_0": "　雖現種種無量身，　　知身一一無所有；　巧以音詞說諸法，　　不取文字音聲相。",
    "T10n0287_005:0555c18_0": "　往詣百千諸國土，　　以諸上供供養佛；　智慧自在無所著，　　不生於我佛國想。",
    "T10n0287_005:0555c20_0": "　雖勤教化諸有情，　　而無彼已一切心；　雖已修成廣大善，　　而於善法不生著。",
    "T10n0287_005:0555c22_0": "　以見一切諸世間，　　貪、恚、癡火常熾然；　於諸想念悉皆離，　　發起大悲精進力。」",
    "T10n0287_005:0555c24_0": "　一切諸天及天女，　　種種供養稱讚已；　悉共同時默然住，　　瞻仰人尊願聞法。",
    "T10n0287_005:0555c26_0": "　時解脫月復請言：　　「此諸大眾心清淨，　第七地中諸行相，　　唯願佛子為宣說。」",
    "T10n0287_005:0555c28_0": "爾時，金剛藏菩薩告眾菩薩言：「唯諸佛子！",
    "T10n0287_005:0555c28_1": "若是菩薩，第六地中所修地道善圓滿已，欲入菩薩第七地者，當以十種妙方便慧所引不共進道勝行而入。",
    "T10n0287_005:0556a02_2": "何等為十？",
    "T10n0287_005:0556a02_3": "所謂：善修空、無相、無願三摩地，而集廣大福德資糧；證入諸法無我、無壽者、無數取趣，而不捨修四無量心；發起廣大福德及法修行增上到彼岸行，而於諸法無少執著；已得遠離一切三界，而能引發三界莊嚴；已得畢竟寂靜寂滅，遠離一切諸煩惱焰，而能引發一切有情，貪、瞋、癡焰寂滅之行；現知諸法如幻、如夢、如影、如響、如水中月、如鏡中像、自性無二，而能引發業用無量差別意樂；依善修習諸剎土道與虛空等，而能引發佛剎清淨莊嚴之行；了知諸佛法身為性猶如虛空，而能引發妙色相好莊嚴其身；又知諸佛音聲本性寂靜不可言說，而能引發一切音韻差別莊嚴；了知諸佛一剎那頃頓悟三世，而能隨入顯示種種相劫數等，觀諸有情心意樂故；菩薩如是以此十種妙方便慧所引不共進道勝行，從第六地入第七地。",
    "T10n0287_005:0556a19_4": "「唯諸佛子！",
    "T10n0287_005:0556a19_5": "菩提薩埵，由此十種妙方便慧所引不共進道勝行現在前故，名為已入於第七地。",
    "T10n0287_005:0556a21_6": "菩薩住此第七地中，入於無量諸有情界；入於無量諸佛世尊，成就調伏有情之業；入於無量諸世界網；入於無量諸佛世尊佛剎清淨；入於無量法差別性；入於無量諸佛世尊智正等覺；入於無量劫數差別；入於無量諸佛世尊覺悟三世；入於無量有情勝解差別之相；入於無量諸佛世尊，示現種種名號色身；入於無量有情意樂根之差別；入於無量諸佛世尊，言音令他有情生喜；入於無量有情種種心行差別；入於無量諸佛世尊廣大智行；入於無量諸聲聞乘遊路勝解信解，無量諸佛世尊演說入道；入於無量諸獨覺乘修證成就；入於無量諸佛世尊，演說趣入甚深智門；入於無量諸菩薩行所修加行；入於無量諸佛世尊，演說趣入大乘之集。",
    "T10n0287_005:0556b07_7": "即此菩薩作是思惟：『諸佛境界如是無量百俱胝劫不易算數，千俱胝劫、百千俱胝劫，乃至爾所百千俱胝那庾多劫不易算數，此佛境界我應發起，以無功用、無分別、無異分別，當令圓滿。』",
    "T10n0287_005:0556b11_8": "菩薩如是多善觀智通，無間無缺精勤修學，以不動故名已安住於方便慧熏修不共進道勝行。",
    "T10n0287_005:0556b13_9": "又此菩薩於一剎那能引發道不起于定，行時引發如是正智，精勤修學，住、坐、臥時乃至眠夢，遠離蓋障。",
    "T10n0287_005:0556b15_10": "諸威儀中不道如意，正想作意，彼於一心一剎那中，十到彼岸具足成就。",
    "T10n0287_005:0556b17_11": "所以者何？",
    "T10n0287_005:0556b17_12": "由是菩薩所起一切心之所念，念念皆以大悲為首，迴向修證一切佛法趣如來智。",
    "T10n0287_005:0556b19_13": "於此菩薩所有善根，為求佛智施與有情，是彼布施波羅蜜多；慈悲為首，於諸有情不為損害，是彼安忍波羅蜜多；無厭增進後後善法，是彼精進波羅蜜多；一切智道常現在前未嘗散亂，是彼靜慮波羅蜜多；於性不生不滅法中現前之忍，是彼般若波羅蜜多；引發無量智，是彼方便善巧波羅蜜多；引發後後智，是彼願波羅蜜多；一切異論及諸魔眾，無能壞道，是則彼力波羅蜜多；如實建立一切諸法，是名彼智波羅蜜多。",
    "T10n0287_005:0556b29_14": "唯諸佛子！",
    "T10n0287_005:0556b29_15": "菩薩住此遠行地中，如是十種波羅蜜多，剎那皆得具足四種攝事及四加持，三十七品菩提分法、三解脫門，略言一切覺分之法，剎那剎那皆悉圓滿。」",
    "T10n0287_005:0556c03_16": "如是說已，解脫月菩薩，問金剛藏菩薩言：「唯諸佛子！",
    "T10n0287_005:0556c05_17": "菩薩豈但於第七地一切覺分而得圓滿，為於一切菩薩地中亦滿足耶？」",
    "T10n0287_005:0556c06_18": "金剛藏菩薩言：「佛子！",
    "T10n0287_005:0556c07_19": "菩薩一切十地位中，一切覺分悉皆圓滿，然於菩薩第七地中最為殊勝。",
    "T10n0287_005:0556c08_20": "所以者何？",
    "T10n0287_005:0556c09_21": "唯佛子！",
    "T10n0287_005:0556c09_22": "此菩薩地，今有加行行得圓滿，轉能趣入智神通行。",
    "T10n0287_005:0556c10_23": "然唯佛子！",
    "T10n0287_005:0556c10_24": "於初地中，一切大願為所緣覺支圓滿，第二地中遣心垢故，第三地中正願增長得法明故，第四地中趣入道故，第五地中隨順一切世間事業故，第六地中趣入甚深諸法門故。",
    "T10n0287_005:0556c14_25": "今此菩薩第七地中，具足發起諸佛法故覺支圓滿。",
    "T10n0287_005:0556c15_26": "所以者何？",
    "T10n0287_005:0556c16_27": "菩薩所有始從初地，至第七地中之所引發智加行分。",
    "T10n0287_005:0556c17_28": "此從菩薩第八智地，以無功用悉皆成就。",
    "T10n0287_005:0556c18_29": "佛子！",
    "T10n0287_005:0556c18_30": "譬如有二世界，一者、染淨，二者、純淨；是二界中間難可得過，唯除有大神通力持。",
    "T10n0287_005:0556c20_31": "佛子！",
    "T10n0287_005:0556c20_32": "菩薩雜淨行門亦爾，難可得過，唯除有大誓願方便慧通力。」",
    "T10n0287_005:0556c21_33": "解脫月菩薩言：「唯諸佛子！",
    "T10n0287_005:0556c22_34": "豈於前七菩薩地中菩薩正行以煩惱行之染污耶？」",
    "T10n0287_005:0556c23_35": "金剛藏菩薩言：「佛子！",
    "T10n0287_005:0556c23_36": "以從初地諸菩薩行，當言遠離諸煩惱業，迴向菩提增上力故，然與隨類道平等故，於七地中未可當言超煩惱行。",
    "T10n0287_005:0556c26_37": "佛子！",
    "T10n0287_005:0556c26_38": "譬如轉輪聖王，乘天象寶巡四大洲人間，貧苦雜染皆能了知，而不為彼眾患所污，然未名為超過人位；若捨王身生於梵世，乘梵宮殿巡覽千界，示現梵天光明威德，爾乃名為超過人位。",
    "T10n0287_005:0557a01_39": "佛子！",
    "T10n0287_005:0557a02_0": "菩薩亦復如是，始從初地乘御菩薩到彼岸乘，遍遊世間知諸有情雜染過患，而不為彼眾患所污，乘正道故，然於七地猶未可言超煩惱患。",
    "T10n0287_005:0557a05_1": "若捨一切有功用，從第七地入第八地，乘御菩薩清淨之乘遍遊世間，知雜染患不為所染，已超過故。",
    "T10n0287_005:0557a07_2": "菩薩安住於此菩薩第七地中，多分超過貪等一切諸煩惱，眾菩薩修此遠行地時，如應當言非有煩惱非無煩惱。",
    "T10n0287_005:0557a09_3": "所以者何？",
    "T10n0287_005:0557a10_4": "一切煩惱不現行故，不應說為有煩惱者；希求佛智猶未得故，不應說為無煩惱者。",
    "T10n0287_005:0557a12_5": "菩薩住此第七地中，成就增上意樂清淨身、語、意業，超過一切如來所毀不善業道，常恒護持諸佛所讚十善業道，如前所說。",
    "T10n0287_005:0557a14_6": "於第五地所引世間工巧業處，此之一切七地菩薩，以無功用自然而轉，於此三千大千世界共許為師，唯除如來、正遍等覺及已安住第八地等諸大菩薩意樂加行，無與等者。",
    "T10n0287_005:0557a18_7": "所有靜慮、等持、等至、神通、解脫，此彼一切皆得現前。",
    "T10n0287_005:0557a20_8": "由修行相現在前故，非由異熟而得成就。",
    "T10n0287_005:0557a21_0": "如第八地，於此菩薩安住第七遠行地者，諸心念中妙慧方便修力成滿，一切覺支轉得圓滿。",
    "T10n0287_005:0557a23_1": "復次，而是菩薩住此第七菩薩地時，入名善思擇菩薩三摩地，名善思義三摩地，名殊勝慧三摩地，名分別義藏三摩地，名擇一切義三摩地，名善住堅根三摩地，名智神通門三摩地，名法界瑩飾三摩地，名如來勝利三摩地，名入種種義藏生死涅槃門三摩地。",
    "T10n0287_005:0557a28_2": "菩薩如是大智神通為首，入滿百萬諸三摩地淨治此地，由得如是妙方便慧之所熏修三摩地故，獲大悲故，超過聲聞、獨覺乘地，智慧觀察地現在前。",
    "T10n0287_005:0557b03_3": "於是菩薩住此菩薩第七地者，無量身業離相隨轉，無量語業離相隨轉，無量意業離相隨轉，極善清淨無生法忍之所顯發。」",
    "T10n0287_005:0557b06_4": "解脫月菩薩言：「唯佛子！",
    "T10n0287_005:0557b06_5": "初地菩薩，豈無無量身、語、意業，超諸聲聞、獨覺行耶？」",
    "T10n0287_005:0557b07_6": "金剛藏菩薩言：「佛子！",
    "T10n0287_005:0557b08_7": "雖有此行，但由佛法所緣增上力故，非由自覺慧所觀察。",
    "T10n0287_005:0557b09_8": "於此菩薩第七地中，由自覺慧觀境界故無能映奪。",
    "T10n0287_005:0557b10_9": "佛子！",
    "T10n0287_005:0557b10_10": "譬如王子生在王家，正后所生具足王相，纔生即能映蔽臣眾；但以父王增上自在，非以自智之所思察。",
    "T10n0287_005:0557b13_11": "若身長大藝業悉成，乃以自智力所持故，超過一切眾臣所作。",
    "T10n0287_005:0557b14_12": "佛子！",
    "T10n0287_005:0557b14_13": "菩薩亦復如是，由初發心映蔽一切聲聞、獨覺，但由廣大增上意樂，非由自覺慧所觀察；今此菩薩第七地中，於自所行安立智故，出過一切聲聞、獨覺所作事業。",
    "T10n0287_005:0557b19_0": "「佛子！",
    "T10n0287_005:0557b19_1": "菩薩住此第七地已，雖得甚深寂靜無行身、語、意業而不捨離，尋求勝進勇猛加行。」",
    "T10n0287_005:0557b21_0": "解脫月菩薩言：「佛子！",
    "T10n0287_005:0557b21_1": "菩薩齊何等地能入滅定？」",
    "T10n0287_005:0557b22_2": "金剛藏菩薩言：「佛子！",
    "T10n0287_005:0557b22_3": "菩薩從第六地能入滅定；今住菩薩第七地中，能於一一心剎那中趣入滅定，而不應言於滅作證。",
    "T10n0287_005:0557b24_4": "由此菩薩說為成就甚難希奇身、語、意業，謂常安住實際住中，而於寂滅能不作證。",
    "T10n0287_005:0557b26_5": "佛子！",
    "T10n0287_005:0557b26_6": "譬如有人乘大船舶入於大海，得船善巧善知水相，此終不遭大海水難。",
    "T10n0287_005:0557b28_7": "佛子！",
    "T10n0287_005:0557b28_8": "菩薩住此第七地中亦復如是，乘到彼岸船，常能安住實際住中，而於寂滅能不作證。",
    "T10n0287_005:0557c01_9": "佛子！",
    "T10n0287_005:0557c01_10": "菩薩得是智已，由三摩地智力修習所引妙慧，以大方便善巧力故示生死門，而其意樂住在涅槃眷屬圍遶；常樂遠離，以願力故三界受生，而非世法過患所污；雖常寂滅，而以方便還示熾然，雖然不燒常順佛智；示入聲聞及獨覺地得佛境界藏；示住魔境界越四魔道現行魔法；示行一切諸外道行，而其意樂不捨佛法；示順一切世間業行，而常樂入出世法趣所有一切莊嚴之事；皆過一切人、天、龍、藥叉、鬼神，及釋梵護世之所有者，而不捨樂法作意。",
    "T10n0287_005:0557c11_11": "佛子！",
    "T10n0287_005:0557c11_12": "菩薩成就如是智慧，住此菩薩遠行地已，由廣大見及以願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛。",
    "T10n0287_005:0557c16_13": "菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬，以此善根迴向無上正等菩提，尊重、承事諸佛如來，恭敬、尊重以希有想聽聞正法，聞已受持，以無顛倒等持慧智光明修行，以成就於諸佛所護持聖教。",
    "T10n0287_005:0557c23_14": "一切聲聞及諸獨覺，自現觀中所有問難無能退屈，於彼多分饒益有情法忍得淨。",
    "T10n0287_005:0557c25_15": "菩薩住此遠行地中，於無量劫此諸善根轉得熾然，清淨堪能轉復明淨，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，此諸善根轉復熾然轉更明淨。",
    "T10n0287_005:0558a01_16": "佛子！",
    "T10n0287_005:0558a01_17": "譬如金師，以所鍊金作莊嚴具，諸摩尼寶瑩飾廁填，甚為光麗極為明淨，餘莊嚴具所不能及。",
    "T10n0287_005:0558a03_18": "佛子！",
    "T10n0287_005:0558a04_0": "菩薩住此第七遠行地中，此諸善根亦復如是，以方便慧之所引發，轉得熾然轉復明淨，一切聲聞、獨覺善根不能映奪。",
    "T10n0287_005:0558a06_1": "佛子！",
    "T10n0287_005:0558a06_2": "又如日光，不為一切眾星月光所能映奪，多分枯涸贍部洲中穢濕泥潦。",
    "T10n0287_005:0558a08_3": "佛子！",
    "T10n0287_005:0558a08_4": "菩薩住此遠行地中，此諸善根亦復如是，一切聲聞、獨覺善根不能映奪，多分枯涸一切有情煩惱垢穢。",
    "T10n0287_005:0558a10_5": "彼於十種波羅蜜多，方便善巧波羅蜜多以為增上，餘到彼岸隨力隨分，非不修行。",
    "T10n0287_005:0558a12_6": "「佛子！",
    "T10n0287_005:0558a12_7": "是名略說菩薩第七遠行地也。",
    "T10n0287_005:0558a13_8": "菩薩安住於此地時，受生多作他化自在天王，善授一切聲聞、獨覺現觀方便。",
    "T10n0287_005:0558a15_9": "能令有情入離生正性，諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離一切行相勝妙相應一切智智作意。",
    "T10n0287_005:0558a21_10": "常作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』",
    "T10n0287_005:0558a23_11": "若樂發起如是精進，由是精進一剎那頃瞬息須臾，證得百千俱胝那庾多諸三摩地，能見百千俱胝那庾多佛，彼佛加持皆能解了，能動百千俱胝那庾多世界，能往百千俱胝那庾多佛剎，能照百千俱胝那庾多世界，成熟百千俱胝那庾多有情，住壽百千俱胝那庾多劫，於前、後際各能入百千俱胝那庾多劫，善能思擇百千俱胝那庾多法門，示現百千俱胝那庾多身，身身能現百千俱胝那庾多菩薩眷屬圍遶。",
    "T10n0287_005:0558b04_12": "從此以上是諸菩薩有願力者，由願力故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。」",
    "T10n0287_005:0558b08_13": "爾時，金剛藏菩薩欲重宣此義而說頌言：「第六地行善備已，　　則修方便慧所印；　不共進道殊勝行，　　以此趣入第七地。",
    "T10n0287_005:0558b11_0": "　處三脫門積福德，　　通達無我修慈悲；　福德及法常充滿，　　行到彼岸無執著。",
    "T10n0287_005:0558b13_0": "　遠離三界而莊嚴，　　寂然滅世無煩惱；　知法如幻而辦業，　　了剎如空樂嚴土。",
    "T10n0287_005:0558b15_0": "　解身無相集相好，　　達響離言善開演；　剎那頓悟顯眾相，　　智者以此昇七地。",
    "T10n0287_005:0558b17_0": "　觀察此法得明了，　　廣為群迷興利益；　入有情界無有邊，　　佛教化業亦無量。",
    "T10n0287_005:0558b19_0": "　能入剎土法劫數，　　勝解意樂及心行；　說三乘法無限量，　　由是教化諸群品。",
    "T10n0287_005:0558b21_0": "　剎那引發雙運道，　　於四威儀常修慧；　一一迴向佛菩提，　　念念具十到彼岸。",
    "T10n0287_005:0558b23_0": "　善施有情是布施，　　滅惑為戒、不害忍，　求善無厭斯精進，　　於道不動即靜慮，　忍法無生名為慧，　　起無量智是方便，　引發後後智謂願，　　無能摧伏是為力，　如實成立法是智，　　如是念念皆成滿。",
    "T10n0287_005:0558b28_0": "　初地勝願覺支滿，　　二地遠離心垢故，　三地願增法明故，　　第四地中入道故，　五順世間事業故，　　六入甚深法門故，　第七地中由發起，　　一切佛法覺支滿；　以是能令第八地，　　一切所作咸清淨。",
    "T10n0287_005:0558c04_0": "　此地難過唯智者，　　以大願智乃能超；　如雜純淨二界間，　　唯依神通乃能過。",
    "T10n0287_005:0558c06_0": "　又如輪王無染著，　　然未名為超人位，　若住第八智地中，　　爾乃踰於心境界，　如生梵世超人位，　　如蓮處水無染著。",
    "T10n0287_005:0558c09_0": "　此地雖超諸惑眾，　　不名有惑、非無惑，　以無煩惱而現行，　　希求佛智猶未得。",
    "T10n0287_005:0558c11_0": "　世間所有眾技藝，　　經書詞論普明了，　靜慮、等持及神通，　　是由修行速成就。",
    "T10n0287_005:0558c13_0": "　菩薩修斯七道地，　　超過一切二乘行，　初地願故此由智，　　譬如王子力具足。",
    "T10n0287_005:0558c15_0": "　成就甚深仍進道，　　數入滅定不作證，　譬如乘船入海中，　　在水不為水所溺。",
    "T10n0287_005:0558c17_0": "　方便慧行功德具，　　一切世間無能了，　供養多佛心益明，　　如以妙寶莊嚴金。",
    "T10n0287_005:0558c19_0": "　此地菩薩智最明，　　如日舒光竭愛水，　又作自在天中主，　　化導群生修正智。",
    "T10n0287_005:0558c21_0": "　若加勇猛精勤力，　　獲多等持見多佛；　百千俱胝那庾多，　　願力自在復過是。",
    "T10n0287_005:0558c23_0": "　此是菩薩遠行地，　　方便智慧清淨道；　一切世間、天及人，　　聲聞、獨覺無能測。」",
    "T10n0287_005:0558c25_0": "菩薩遠行地第七竟",
    "T10n0287_005:0558c26_0": "佛說十地經卷第五"
}