{
    "T02n0125_042:0775c03_0": "增壹阿含經卷第四十二",
    "T02n0125_042:0775c05_0": "東晉罽賓三藏瞿曇僧伽提婆譯",
    "T02n0125_042:0775c06_0": "結禁品第四十六",
    "T02n0125_042:0775c07_0": "（一）聞如是：一時，佛在舍衛國祇樹給孤獨園。",
    "T02n0125_042:0775c08_0": "爾時，世尊告諸比丘：「有十事功德，如來與諸比丘說禁戒。",
    "T02n0125_042:0775c09_1": "云何為十？",
    "T02n0125_042:0775c09_2": "所謂承事聖眾，和合將順；安隱聖眾；降伏惡人；使諸慚愧比丘不令有惱；不信之人使立信根；已有信者倍令增益；於現法中得盡有漏；亦令後世諸漏之病皆悉除盡；復令正法得久住世；常念思惟當何方便正法久存。",
    "T02n0125_042:0775c14_3": "是謂，比丘！",
    "T02n0125_042:0775c15_4": "十法功德，如來與諸比丘而說禁戒。",
    "T02n0125_042:0775c16_5": "是故，比丘！",
    "T02n0125_042:0775c16_6": "當求方便，成就禁戒，勿令有失。",
    "T02n0125_042:0775c17_7": "如是，比丘！",
    "T02n0125_042:0775c17_8": "當作是學。」",
    "T02n0125_042:0775c17_9": "爾時，諸比丘聞佛所說，歡喜奉行。",
    "T02n0125_042:0775c19_0": "（二）聞如是：一時，佛在舍衛國祇樹給孤獨園。",
    "T02n0125_042:0775c20_1": "爾時，世尊告諸比丘：「聖所居之處有十事，三世諸聖常處其中。",
    "T02n0125_042:0775c21_2": "云何為十？",
    "T02n0125_042:0775c21_3": "於是，比丘！",
    "T02n0125_042:0775c22_4": "五事已除，成就六事，恒護一事，將護四部眾，觀諸劣弱，平等親近，正向無漏，依倚身行，心善解脫，智慧解脫。",
    "T02n0125_042:0775c24_5": "「云何比丘五事已除？",
    "T02n0125_042:0775c25_6": "於是，比丘五結已斷。",
    "T02n0125_042:0775c25_7": "如是五事已除。",
    "T02n0125_042:0775c26_8": "「云何比丘成就六事？",
    "T02n0125_042:0775c26_9": "於是，比丘承六重之法。",
    "T02n0125_042:0775c27_10": "如是比丘成就六事。",
    "T02n0125_042:0775c27_11": "「云何比丘恒護一事？",
    "T02n0125_042:0775c28_12": "於是，比丘恒護於心，有漏、無漏、有為、無為，至涅槃門。",
    "T02n0125_042:0775c29_13": "如是比丘恒護一事。",
    "T02n0125_042:0776a01_14": "「云何比丘將護四部之眾？",
    "T02n0125_042:0776a01_15": "於是，比丘成就四神足。",
    "T02n0125_042:0776a02_16": "如是便為將護四部之眾。",
    "T02n0125_042:0776a02_17": "「云何比丘觀於劣弱？",
    "T02n0125_042:0776a03_18": "於是，比丘生死眾行已盡。",
    "T02n0125_042:0776a04_19": "如是比丘，平等親近，於是，比丘三結已盡，是謂比丘平等親近。",
    "T02n0125_042:0776a05_20": "「云何比丘正向無漏？",
    "T02n0125_042:0776a06_21": "於是，比丘除去憍慢。",
    "T02n0125_042:0776a06_22": "如是比丘正向無漏。",
    "T02n0125_042:0776a07_23": "「云何比丘依倚身行？",
    "T02n0125_042:0776a07_24": "於是，比丘無明已除。",
    "T02n0125_042:0776a08_25": "如是比丘依倚身行。",
    "T02n0125_042:0776a08_26": "「云何比丘心善得解脫？",
    "T02n0125_042:0776a09_27": "於是，比丘愛已除盡。",
    "T02n0125_042:0776a09_28": "如是比丘心善得解脫。",
    "T02n0125_042:0776a10_29": "「云何比丘智慧解脫？",
    "T02n0125_042:0776a10_30": "於是，比丘觀苦諦，習、盡、道諦，如實知之。",
    "T02n0125_042:0776a11_31": "如是比丘智慧解脫。",
    "T02n0125_042:0776a12_32": "「是謂，比丘！",
    "T02n0125_042:0776a12_33": "聖賢十事所居之處。",
    "T02n0125_042:0776a12_34": "昔日賢聖亦居此處，以居方居。",
    "T02n0125_042:0776a13_35": "是故，比丘！",
    "T02n0125_042:0776a13_36": "念除五事，成就六法，守護一法，將護四部之眾，觀察劣弱，平等親近，正向無漏，依猗身行，心得解脫，智慧解脫。",
    "T02n0125_042:0776a16_37": "如是，比丘！",
    "T02n0125_042:0776a16_38": "當作是學。」",
    "T02n0125_042:0776a17_39": "爾時，諸比丘聞佛所說，歡喜奉行。",
    "T02n0125_042:0776a18_0": "（三）聞如是：一時，佛在舍衛國祇樹給孤獨園。",
    "T02n0125_042:0776a19_1": "爾時，世尊告諸比丘：「如來成就十力，自知為無著，在大眾中能師子吼，轉於無上梵輪而度眾生。",
    "T02n0125_042:0776a21_2": "所謂此色，此色習，此色盡，此色出要，觀此痛、想、行、識，識習，識盡，識出要，因是有是，此生則生，無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣死，死緣愁、憂、苦、惱，不可稱計。",
    "T02n0125_042:0776a26_3": "因此五陰之身，有此習法，此滅則滅，此無則無，無明盡行盡，行盡識盡，識盡名色盡，名色盡六入盡，六入盡更樂盡，更樂盡痛盡，痛盡愛盡，愛盡受盡，受盡有盡，有盡死盡，死盡愁、憂、苦、惱皆悉除盡。",
    "T02n0125_042:0776b02_4": "「比丘當知，我法甚為廣大，無崖之底，斷諸狐疑，安隱處正法。",
    "T02n0125_042:0776b03_5": "若善男子、善女人，勤用心不令有缺，正使身體枯壞，終不捨精進之行，繫意不忘。",
    "T02n0125_042:0776b05_6": "修行苦法，甚為不易，樂閑居之處，靜寂思惟，莫捨頭陀之行，如今如來現在善修梵行。",
    "T02n0125_042:0776b07_7": "是故，比丘！",
    "T02n0125_042:0776b08_0": "若自觀察時，思惟微妙之法，又當察二義，無放逸行，使成果實，至甘露滅盡之處。",
    "T02n0125_042:0776b09_1": "若當受他供養衣被、飲食、床臥具、病瘦醫藥，不唐其勞，亦使父母得其果報，承事諸佛，禮敬供養。",
    "T02n0125_042:0776b12_2": "如是，比丘！",
    "T02n0125_042:0776b12_3": "當如是學。」",
    "T02n0125_042:0776b12_4": "爾時，諸比丘聞佛所說，歡喜奉行。",
    "T02n0125_042:0776b14_0": "（四）聞如是：一時，佛在舍衛國祇樹給孤獨園。",
    "T02n0125_042:0776b15_1": "爾時，世尊告諸比丘：「如來成十種力，得四無所畏，在大眾中能師子吼。",
    "T02n0125_042:0776b16_2": "云何為十力？",
    "T02n0125_042:0776b17_3": "於是，如來是處如實知之，非處如實知之。",
    "T02n0125_042:0776b18_4": "「復次，如來處所，知他眾生因緣處所受其果報。",
    "T02n0125_042:0776b19_5": "「復次，如來知若干種界、若干種持、若干種入，如實知之。",
    "T02n0125_042:0776b20_6": "「復次，如來若干種解脫、無量解脫，如實知之。",
    "T02n0125_042:0776b21_7": "「復次，如來知他眾生智慧多少，如實知之。",
    "T02n0125_042:0776b22_8": "「復次，如來知他眾生心中所念，如實知之：有欲心知有欲心，無欲心知無欲心；有瞋恚心知有瞋恚心，無瞋恚心知無瞋恚心；有愚癡心知有愚癡心，無愚癡心知無愚癡心；有愛心知有愛心，無愛心知無愛心；有受心知有受心，無受心知無受心；亂心知有亂心，無亂心知無亂心；散心知有散心，無散心知無散心；少心知有少心，無少心知無少心；廣心知有廣心，無廣心知無廣心；無量心知無量心，有量心知有量心，如實知之。",
    "T02n0125_042:0776c04_9": "定心知有定心，無定心知無定心；解脫心知解脫心，無解脫心知無解脫心。",
    "T02n0125_042:0776c06_10": "「復次，如來盡知一切所趣心之道，或一二生、三生、四生、五生、十生、五十生、百生、千生、億百千生、無量生、成劫、敗劫、無數成敗劫中，我昔生彼處，名是，字是，食如此之食，受其苦樂，壽命長短，死此生彼，彼死生此。",
    "T02n0125_042:0776c11_11": "自憶如是無數宿命之事。",
    "T02n0125_042:0776c11_12": "「復次，如來知眾生生死之趣，以天眼觀眾生之類，善色、惡色、善趣、惡趣，隨行所種，皆悉知之。",
    "T02n0125_042:0776c14_0": "或復眾生身、口、意行惡，誹謗賢聖，造邪見業，身壞命終，生地獄中；或復眾生身、口、意行善，不誹謗賢聖，恒行正見，身壞命終，生善處天上，是謂名為天眼清淨，觀眾生類所趣之行。",
    "T02n0125_042:0776c18_1": "「復次，如來有漏盡，成無漏心解脫、智慧解脫；生死已盡，梵行已立，所作已辦，更不復受有，如實知之。",
    "T02n0125_042:0776c20_2": "是謂如來有此十力，名為無著，得四無所畏，在大眾中作師子吼，轉於梵輪。",
    "T02n0125_042:0776c22_3": "「云何如來得四無所畏？",
    "T02n0125_042:0776c22_4": "欲言如來成等正覺，若有眾生，欲言知者，則無此處；若復有沙門、婆羅門欲來誹謗佛，不成等正覺者，則無此處；以無此處，則獲安隱。",
    "T02n0125_042:0776c26_5": "「然我今日欲言已盡有漏，設復有沙門、婆羅門、天、若魔天來，欲言未盡有漏者，則無此處；以無此處，則獲安隱。",
    "T02n0125_042:0776c28_6": "「復次，我所說法，賢聖得出要者，如實盡於苦際。",
    "T02n0125_042:0776c29_7": "設有沙門、婆羅門、天、若魔天來，欲言未盡苦際者，無此處；以無此處，則獲安隱。",
    "T02n0125_042:0777a02_8": "「復次，我所說內法者、墮惡趣者，設復有沙門、婆羅門來，欲言非者，則無此處。",
    "T02n0125_042:0777a04_9": "是謂，比丘！",
    "T02n0125_042:0777a04_10": "如來有四無所畏。",
    "T02n0125_042:0777a05_11": "「設有外道異學言：『彼沙門瞿曇！",
    "T02n0125_042:0777a06_12": "有何等之力，有何無畏，自稱無著最尊？』",
    "T02n0125_042:0777a07_0": "汝等當持此十力往報之。",
    "T02n0125_042:0777a07_1": "設復外道異學重作是說：『我等亦成就十力。』",
    "T02n0125_042:0777a08_2": "汝等比丘復當問曰：『汝有何十力？』",
    "T02n0125_042:0777a09_3": "是時，外道異學則不能報也，遂增其惑。",
    "T02n0125_042:0777a10_4": "所以然者，我終不見沙門、婆羅門自稱言得四無所畏，除如來者。",
    "T02n0125_042:0777a12_5": "是故，比丘！",
    "T02n0125_042:0777a12_6": "當求方便，成十力、四無所畏。",
    "T02n0125_042:0777a13_0": "如是，比丘！",
    "T02n0125_042:0777a13_1": "當作是學。」",
    "T02n0125_042:0777a13_2": "爾時，諸比丘聞佛所說，歡喜奉行！",
    "T02n0125_042:0777a15_0": "（六）聞如是：一時，佛在舍衛國祇樹給孤獨園。",
    "T02n0125_042:0777a16_1": "爾時，世尊告諸比丘：「親近國家有十非法。",
    "T02n0125_042:0777a17_2": "云何為十？",
    "T02n0125_042:0777a17_3": "於是國家起謀害心欲殺國王，緣此陰謀，王致命終。",
    "T02n0125_042:0777a18_4": "彼人民類便作是念：『此沙門、道士數來往返，此必是沙門所為。』",
    "T02n0125_042:0777a20_5": "是謂初非法親國之難。",
    "T02n0125_042:0777a20_6": "「復次，大臣叛逆為王所收，皆取害之。",
    "T02n0125_042:0777a21_7": "是時，人民便作是念：『此沙門、道士數來往返，此必是沙門所為。』",
    "T02n0125_042:0777a22_8": "是謂第二非法入國之難。",
    "T02n0125_042:0777a23_9": "「復次，國家亡失財寶。",
    "T02n0125_042:0777a24_0": "時，收藏人復生此念：『今此寶物我恒守護，更無餘人來入此者，必沙門取之。』",
    "T02n0125_042:0777a25_1": "是謂沙門第三非法入國之難。",
    "T02n0125_042:0777a26_2": "「復次，國王女年在盛時，猶未出適，身便懷妊。",
    "T02n0125_042:0777a27_3": "是時，人民作是念：『此中更無餘人往返，必沙門所為。』",
    "T02n0125_042:0777a28_4": "是謂第四非法親國之難。",
    "T02n0125_042:0777a29_5": "「復次，國王身抱重患，中他人藥。",
    "T02n0125_042:0777b01_6": "是時，人民復作是念：『其中更無餘人，此必是沙門所為。』",
    "T02n0125_042:0777b02_7": "是謂第五非法親國之難。",
    "T02n0125_042:0777b03_8": "「復次，國王、大臣各共競諍，共相傷害。",
    "T02n0125_042:0777b04_0": "是時，人民便作是念：『此諸大臣本共和合，今共競諍，此非餘人所為，必是沙門、道士。』",
    "T02n0125_042:0777b05_1": "是謂第六非法親國之難。",
    "T02n0125_042:0777b06_2": "「復次，二國共鬪，各爭勝餘，人民便作是念：『此沙門、道士數來在內，必是沙門所為。』",
    "T02n0125_042:0777b08_3": "是謂第七非法親國之難。",
    "T02n0125_042:0777b09_4": "「復次，國王本好惠施，與民分財，後便悋悔，不肯惠施。",
    "T02n0125_042:0777b10_5": "是時，人民各生斯念：『我等國主本喜惠施，今復慳貪無惠施心，此必沙門所為。』",
    "T02n0125_042:0777b12_6": "是謂第八非法親國之難。",
    "T02n0125_042:0777b12_7": "「復次，國王恒以正法，取民財物，後復非法取民財寶。",
    "T02n0125_042:0777b13_8": "是時，人民各生斯意：『我等國主本以法取民財寶，今復以非法取民財寶，此必沙門所為。』",
    "T02n0125_042:0777b16_9": "是謂第九非法親國之難。",
    "T02n0125_042:0777b16_10": "「復次，國土人民普得疫病，皆由宿緣。",
    "T02n0125_042:0777b17_11": "是時，人民各生斯念：『我等昔日無復疾病，今各得患，死者盈路，必是沙門呪術所致。』",
    "T02n0125_042:0777b19_12": "是謂第十非法親國之難。",
    "T02n0125_042:0777b20_13": "「是謂，比丘！",
    "T02n0125_042:0777b20_14": "十非法入國之難。",
    "T02n0125_042:0777b20_15": "是故，比丘！",
    "T02n0125_042:0777b21_16": "莫復生心親近國家。",
    "T02n0125_042:0777b21_17": "如是，比丘！",
    "T02n0125_042:0777b21_18": "當作是學。」",
    "T02n0125_042:0777b22_19": "爾時，諸比丘聞佛所說，歡喜奉行。",
    "T02n0125_042:0777b24_0": "（七）聞如是：一時，佛在舍衛國祇樹給孤獨園。",
    "T02n0125_042:0777b25_1": "爾時，世尊告諸比丘：「若國王成就十法者，不得久存，多諸盜賊。",
    "T02n0125_042:0777b26_2": "云何為十？",
    "T02n0125_042:0777b26_3": "於時國王慳貪，以小輕事，便興瞋恚，不觀義理。",
    "T02n0125_042:0777b28_4": "若王成就初法，則不得久存，國饒盜賊。",
    "T02n0125_042:0777b29_5": "「復次，彼王貪著財物，不肯庶幾，是謂國王成就此二法，則不得久存。",
    "T02n0125_042:0777c01_6": "「復次，彼王不受人諫，為人暴虐，無有慈心，是謂第三法，不得久存。",
    "T02n0125_042:0777c03_7": "「復次，彼王枉諸人民，橫取繫閉，在牢獄中，無有出期，是謂第四法，不得久存。",
    "T02n0125_042:0777c05_8": "「復次，國王非法相，佐不案正行，是謂五法，不得久存。",
    "T02n0125_042:0777c06_9": "「復次，彼王貪著他色，遠離己妻，是謂彼王成就六法，不得久存。",
    "T02n0125_042:0777c07_10": "「復次，國王好喜嗜酒，不理官事，是謂成就七法，不得久存。",
    "T02n0125_042:0777c09_11": "「復次，國王好喜歌舞戲樂，不理官事，是謂第八法，不得久存。",
    "T02n0125_042:0777c10_12": "「復次，國王恒抱長患，無有強健之日，是謂第九之法，不得久存。",
    "T02n0125_042:0777c12_13": "「復次國王不信忠孝之臣，翅羽尠少，無有強佐，是謂國王成就此十法，不得久存。",
    "T02n0125_042:0777c14_14": "「今比丘眾亦復如是，若成就十法，不增善本功德，身壞命終，入地獄中。",
    "T02n0125_042:0777c15_15": "何謂十法？",
    "T02n0125_042:0777c16_16": "於是，比丘不持禁戒，亦無恭恪之心，是謂比丘成就初法，不得究竟有所至到。",
    "T02n0125_042:0777c18_0": "「復次，比丘不承事佛，不信真言，是謂比丘成就第二之法，不得久住。",
    "T02n0125_042:0777c19_1": "「復次，比丘不承事法，漏諸戒律，是謂比丘成就第三之法，不得久住。",
    "T02n0125_042:0777c21_2": "「復次，比丘承事聖眾，恒自卑意，不信彼受，是謂比丘成就第四之法，不得久住。",
    "T02n0125_042:0777c23_3": "「復次，比丘貪著利養，心不放捨，是謂比丘成就第五之法，不得久住。",
    "T02n0125_042:0777c24_4": "「復次，比丘不多學問，不勤加誦讀翫習，是謂比丘成就六法，不得久存。",
    "T02n0125_042:0777c26_5": "「復次，比丘不與善知識從事，恒與惡知識從事，是謂比丘第七之法，不得久存。",
    "T02n0125_042:0777c28_6": "「復次，比丘恒喜事役，不念坐禪，是謂第八之法，不得久存。",
    "T02n0125_042:0777c29_7": "「復次，比丘復著算數，返道就俗，不習正法，是謂比丘第九之法，不得久存。",
    "T02n0125_042:0778a02_8": "「復次，比丘不樂修梵行，貪著不淨，是謂比丘第十之法，不得久存。",
    "T02n0125_042:0778a04_9": "是謂，比丘！",
    "T02n0125_042:0778a04_10": "成就此十法者，必墮三惡趣，不生善處。",
    "T02n0125_042:0778a05_11": "「若國王成就十法，便得久住於世。",
    "T02n0125_042:0778a06_12": "云何為十？",
    "T02n0125_042:0778a06_13": "於是，國王不著財物，不興瞋恚，亦復不以小事起怒害心，是謂第一之法，便得久存。",
    "T02n0125_042:0778a08_14": "「復次，國王受群臣諫，不逆其辭，是謂成就第二之法，便得久存。",
    "T02n0125_042:0778a09_15": "「復次，國王常好惠施，與民同歡，是謂第三。",
    "T02n0125_042:0778a10_16": "「以法取物，不以非法，是謂第四之法，便得久存。",
    "T02n0125_042:0778a12_17": "「復次，彼王不著他色，恒自守護其妻，是謂成就第五之法，便得久存。",
    "T02n0125_042:0778a13_18": "「復次，國王亦不飲酒，心不荒亂，是謂成就第六之法，便得久存。",
    "T02n0125_042:0778a15_19": "「復次，國王亦不戲笑，降伏外敵，是謂成就第七之法，便得久存。",
    "T02n0125_042:0778a16_20": "「復次，國王案法治化，終無阿曲，是謂成就第八之法，便得久存。",
    "T02n0125_042:0778a18_21": "「復次，國王與群臣和睦，無有竟爭，是謂成就第九之法，便得久存。",
    "T02n0125_042:0778a19_22": "「復次，國王無有病患，氣力強盛，是謂第十之法，便得久存。",
    "T02n0125_042:0778a21_23": "若國王成就此十法者，便得久存，無奈之何。",
    "T02n0125_042:0778a22_24": "「比丘眾亦復如是，若成就十法者，如屈伸臂頃，便生天上。",
    "T02n0125_042:0778a23_25": "云何為十？",
    "T02n0125_042:0778a24_26": "於是，比丘奉持禁戒，戒德具足，不犯正法，是謂比丘成就此初法，身壞命終，生善處天上。",
    "T02n0125_042:0778a26_27": "「復次，比丘於如來所，有恭敬之心，是謂比丘成就此第二法，得生善處。",
    "T02n0125_042:0778a28_28": "「復次，比丘順從法教，一無所犯，是謂比丘成就第三之法，得生善處。",
    "T02n0125_042:0778a29_29": "「復次，比丘恭奉聖眾，無有懈惰之心，是謂成就第四之法，得生天上。",
    "T02n0125_042:0778b02_30": "「復次，比丘少欲知足，不著利養，是謂比丘第五之法，得生天上。",
    "T02n0125_042:0778b03_31": "「復次，比丘不自用意，恒隨戒法，是謂成就第六之法，生於善處。",
    "T02n0125_042:0778b05_32": "「復次，比丘不著事務，常喜坐禪，是謂成就第七之法，得生天上。",
    "T02n0125_042:0778b06_33": "「復次，比丘樂閑靜之處，不在人間，是謂成就第八之法，生於善處。",
    "T02n0125_042:0778b08_34": "「復次，比丘不與惡知識從事，常與善知識從事，是謂成就第九之法，得生善處。",
    "T02n0125_042:0778b10_35": "「復次，比丘常修梵行，離於惡法，多聞學義，不失次敘。",
    "T02n0125_042:0778b11_36": "如是比丘成就十法者，如屈伸臂頃，生善處天上。",
    "T02n0125_042:0778b13_37": "「是謂，比丘！",
    "T02n0125_042:0778b13_38": "非法之行入地獄者，當念捨離；十正法之行，當共奉修。",
    "T02n0125_042:0778b14_39": "如是，比丘！",
    "T02n0125_042:0778b15_0": "當作是學。」",
    "T02n0125_042:0778b15_1": "爾時，諸比丘聞佛所說，歡喜奉行。",
    "T02n0125_042:0778b17_0": "（八）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_042:0778b18_1": "是時，眾多比丘時到，著衣持鉢，入羅閱城乞食。",
    "T02n0125_042:0778b19_2": "是時，眾多比丘便作是念：「我等入城乞食，日猶故早，我等可至外道異學，與共論議。」",
    "T02n0125_042:0778b21_3": "是時，眾多比丘便至外道異學所。",
    "T02n0125_042:0778b22_4": "時，諸外道遙見諸沙門來，各各自謂言：「各各寂寞，勿有高聲語言，沙門瞿曇弟子今來此間；然沙門之法，稱譽寂寞之人，令知我等正法，不亂有亂。」",
    "T02n0125_042:0778b26_5": "爾時，眾多比丘便至外道異學所，共相問訊，在一面坐。",
    "T02n0125_042:0778b27_6": "爾時，外道問諸比丘：「汝等，沙門瞿曇與諸弟子說此妙法，是諸比丘盡解一切諸法而自遊戲不干？",
    "T02n0125_042:0778b29_7": "我等亦復與諸弟子說此妙法而自遊戲。",
    "T02n0125_042:0778c01_8": "我之所說，與汝有何等異？",
    "T02n0125_042:0778c02_9": "有何差別？",
    "T02n0125_042:0778c02_10": "說法戒教一類無異。」",
    "T02n0125_042:0778c03_11": "是時，眾多比丘聞外道異學所說，亦不稱善，復非言惡，即從坐起，各退而去。",
    "T02n0125_042:0778c04_12": "是時，眾多比丘自相謂言：「我等當持此義，往白世尊。",
    "T02n0125_042:0778c06_13": "若如來有所說者，我當念奉行。」",
    "T02n0125_042:0778c06_14": "爾時，眾多比丘入羅閱城乞食已，還至房中，收攝衣鉢，往至世尊所，頭面禮足，住在一面。",
    "T02n0125_042:0778c09_15": "爾時，眾多比丘以此緣本，盡向如來說之。",
    "T02n0125_042:0778c10_16": "爾時，世尊告諸比丘：「彼外道異學問此義已，汝等應持此語報之：『一論、一義、一演，乃至十論、十義、十演，說此語時有何等義？』",
    "T02n0125_042:0778c13_17": "設汝持此語往問者，彼人則不能報之，彼外道異學遂增愚惑。",
    "T02n0125_042:0778c14_18": "所以然者，非彼所有境界。",
    "T02n0125_042:0778c15_19": "「是故，比丘！",
    "T02n0125_042:0778c15_20": "我不見天及人民、魔、若魔天、釋、梵天王能報此語者，除如來及如來弟子從吾聞者，此則不論。",
    "T02n0125_042:0778c17_21": "一論、一義、一演，我雖說此義，由何故而說乎？",
    "T02n0125_042:0778c18_22": "一切眾生由食而存，無食則死，彼比丘平等厭患，平等解脫，平等觀察，平等分別其義，平等盡苦際，同一義而不二。",
    "T02n0125_042:0778c21_23": "我所說者，正謂此耳。",
    "T02n0125_042:0778c22_24": "「一義、一論、一演，乃至十論、十義、十演，我雖說此義，由何說乎？",
    "T02n0125_042:0778c23_25": "名與色，彼何等謂名？",
    "T02n0125_042:0778c24_26": "所謂痛、想、念、更、思惟，是謂名也。",
    "T02n0125_042:0778c24_27": "彼云何名為色耶？",
    "T02n0125_042:0778c25_28": "四大及四大所造色，是謂名為色。",
    "T02n0125_042:0778c26_29": "以此緣本，故名為色也。",
    "T02n0125_042:0778c26_30": "二論、二義、二演者，由此因緣故，我今說之。",
    "T02n0125_042:0778c27_31": "若比丘平等厭患，平等解脫，平等觀察，平等分別其義，平等盡其苦際。",
    "T02n0125_042:0778c29_32": "「三論、三義、三演，由何等故而說此義乎？",
    "T02n0125_042:0779a01_33": "所謂三痛。",
    "T02n0125_042:0779a01_34": "云何為三？",
    "T02n0125_042:0779a01_35": "所謂苦痛、樂痛、不苦不樂痛。",
    "T02n0125_042:0779a02_36": "彼云何名為樂痛？",
    "T02n0125_042:0779a02_37": "所謂心中樂想，亦不分散，是謂名為樂痛。",
    "T02n0125_042:0779a03_38": "彼云何名為苦痛？",
    "T02n0125_042:0779a04_39": "所謂心中憒亂而不定一，思惟若干想，是謂名苦痛。",
    "T02n0125_042:0779a05_40": "彼云何名為不苦不樂痛？",
    "T02n0125_042:0779a06_41": "所謂心中無苦無樂想，復非一定，復非亂想，亦不思惟法與非法，恒自寂默，心無有記，是故名為不苦不樂痛。",
    "T02n0125_042:0779a08_42": "是謂三痛。",
    "T02n0125_042:0779a08_43": "若比丘平等厭患，平等解脫，平等觀察，平等分別其義，平等盡其苦際。",
    "T02n0125_042:0779a10_44": "我所說三論、三義、三演者，正謂此耳。",
    "T02n0125_042:0779a11_45": "「四義、四論、四演，由何等故復說此義乎？",
    "T02n0125_042:0779a12_46": "所謂四諦。",
    "T02n0125_042:0779a12_47": "云何為四？",
    "T02n0125_042:0779a12_48": "所謂苦、習、盡、道聖諦。",
    "T02n0125_042:0779a13_49": "彼云何為苦諦？",
    "T02n0125_042:0779a13_50": "所謂生苦、老苦、病苦、死苦、憂悲惱苦、怨憎會苦、恩愛別苦、所欲不得苦。",
    "T02n0125_042:0779a15_51": "彼云何名為習諦？",
    "T02n0125_042:0779a15_52": "所謂愛本與欲相應者，是謂名為習諦。",
    "T02n0125_042:0779a16_53": "彼云何名為苦盡諦？",
    "T02n0125_042:0779a17_54": "所謂彼愛永盡無餘，更不復生，是謂名苦盡諦。",
    "T02n0125_042:0779a18_55": "彼云何名為苦要諦？",
    "T02n0125_042:0779a18_56": "所謂賢聖八品道：正見、正治、正語、正命、正業、正方便、正念、正三昧，是名為八品之道也。",
    "T02n0125_042:0779a20_57": "若比丘平等厭患，平等解脫，平等分別其義，平等觀察，平等盡其苦際，是謂四論、四義、四演。",
    "T02n0125_042:0779a22_58": "我所說者，正謂此耳。",
    "T02n0125_042:0779a23_59": "「五論、五義、五演，我今所說，由何等故說？",
    "T02n0125_042:0779a24_60": "所謂五根。",
    "T02n0125_042:0779a24_61": "云何為五？",
    "T02n0125_042:0779a24_62": "信根、精進根、念根、定根、慧根。",
    "T02n0125_042:0779a25_63": "云何名為信根？",
    "T02n0125_042:0779a25_64": "所謂賢聖弟子，信如來道法，彼如來、至真、等正覺、明行成為、善逝、世間解、無上士、道法御、天人師，號佛、眾祐，出現於世，是謂名為信根。",
    "T02n0125_042:0779a28_65": "彼云何名為精進根？",
    "T02n0125_042:0779a29_66": "所謂身心意并勤勞不倦，滅不善法，使善增益，順心執持，是謂名為精進根。",
    "T02n0125_042:0779b02_67": "彼云何名為念根？",
    "T02n0125_042:0779b02_68": "所謂念根者，所誦不忘，恒在心懷，總持不失，有為、無漏之法，終不忘失，是謂名為念根。",
    "T02n0125_042:0779b04_69": "彼云何名為定根。",
    "T02n0125_042:0779b05_70": "所謂定根者，心中無錯亂，無若干想，恒專精一意，是謂名為三昧根。",
    "T02n0125_042:0779b06_71": "彼云何名智慧根？",
    "T02n0125_042:0779b07_72": "所謂知苦、知習、知盡、知道，是謂名智慧之根。",
    "T02n0125_042:0779b08_73": "此名五根也。",
    "T02n0125_042:0779b08_74": "比丘於中平等解脫，平等分別其義，平等盡其苦際。",
    "T02n0125_042:0779b09_75": "五論、五義、五演，我所說者，正謂此耳。",
    "T02n0125_042:0779b10_76": "「六論、六義、六演，我所說者，由何等故乎？",
    "T02n0125_042:0779b11_77": "所謂六重之法也。",
    "T02n0125_042:0779b12_78": "云何為六？",
    "T02n0125_042:0779b12_79": "於是，比丘恒身行慈心，若在閑淨室中，常若一心，可尊可貴，恒與和合，是謂比丘第一重法。",
    "T02n0125_042:0779b14_80": "復次，口行慈心，終無虛妄，可敬可貴，是謂第二重法。",
    "T02n0125_042:0779b15_81": "復次，意行慈，不起憎嫉，可敬可貴，是謂第三重法。",
    "T02n0125_042:0779b17_0": "復次。",
    "T02n0125_042:0779b17_1": "若得法利之養，鉢中遺餘，與諸梵行之人等心施與，是謂第四重法可敬可貴。",
    "T02n0125_042:0779b18_2": "復次，奉持禁戒，無所脫失，賢人之所貴，是謂第五重法可敬可貴。",
    "T02n0125_042:0779b20_3": "復次，正見賢聖得出要，得盡苦際，意不錯亂，與諸梵行之人等修其行，是謂第六之法可敬可貴。",
    "T02n0125_042:0779b23_0": "爾時，比丘平等厭患，平等解脫，平等分別其義，平等盡於苦際。",
    "T02n0125_042:0779b24_1": "六論、六義、六演，我所說者，正謂此耳。",
    "T02n0125_042:0779b25_2": "「七論、七義、七演，由何等故而說此乎？",
    "T02n0125_042:0779b26_3": "所謂七神識止處。",
    "T02n0125_042:0779b26_4": "云何為七？",
    "T02n0125_042:0779b26_5": "或有眾生，若干想，若干種身，所謂天及人也。",
    "T02n0125_042:0779b27_6": "或有眾生，若干種身一想，所謂梵迦夷天最初出時。",
    "T02n0125_042:0779b29_7": "或有眾生，一想一身，所謂光音天是也。",
    "T02n0125_042:0779c01_0": "或有眾生，一身若干想，所謂遍淨天是也。",
    "T02n0125_042:0779c01_1": "或有眾生，空處無量，所謂空處天是也。",
    "T02n0125_042:0779c02_2": "或有眾生，識處無量，所謂識處天是也。",
    "T02n0125_042:0779c03_3": "或有眾生，無所有處無量，所謂不用處天是也。",
    "T02n0125_042:0779c04_4": "或有眾生，有想無想處無量，所謂有想無想天是也。",
    "T02n0125_042:0779c06_5": "是謂，比丘！",
    "T02n0125_042:0779c06_6": "七神止處。",
    "T02n0125_042:0779c06_7": "於是，比丘平等解脫，乃至平等盡於苦際。",
    "T02n0125_042:0779c07_8": "七論、七義、七演，我所說者，正謂此耳。",
    "T02n0125_042:0779c08_9": "「八論、八義、八演，我所說者，由何等故而說此乎？",
    "T02n0125_042:0779c09_10": "所謂世間八法是隨世迴轉。",
    "T02n0125_042:0779c10_11": "云何為八？",
    "T02n0125_042:0779c10_12": "利、衰、毀、譽、稱、譏、苦、樂，是謂世間八法隨世迴轉。",
    "T02n0125_042:0779c11_13": "若比丘於中平等解脫，乃至盡於苦際。",
    "T02n0125_042:0779c12_14": "八論、八義、八演，我所說者，正謂此耳。",
    "T02n0125_042:0779c13_15": "「九論、九義、九演，我所說者，由何故而說此乎？",
    "T02n0125_042:0779c14_16": "所謂九眾生居處。",
    "T02n0125_042:0779c14_17": "云何為九？",
    "T02n0125_042:0779c15_18": "若有眾生。",
    "T02n0125_042:0779c15_19": "若干種身，所謂天及人。",
    "T02n0125_042:0779c15_20": "或有眾生，若干種身一想，謂梵迦夷天最初出時是也。",
    "T02n0125_042:0779c17_21": "或有眾生，一想一身，所謂光音天是也。",
    "T02n0125_042:0779c18_22": "或有眾生，一身若干想，所謂遍淨天也。",
    "T02n0125_042:0779c19_23": "或有眾生，空處無量，所謂空處天是也。",
    "T02n0125_042:0779c20_24": "或有眾生，識處無量，所謂識天也。",
    "T02n0125_042:0779c20_25": "或有眾生，無有處無量，所謂不用處天是也。",
    "T02n0125_042:0779c22_0": "或有眾生，有想無想處無量，所謂有想無想天是也。",
    "T02n0125_042:0779c23_1": "無想眾生及諸所生之類，為九神止處。",
    "T02n0125_042:0779c24_2": "於是，比丘平等解脫，乃至盡於苦際。",
    "T02n0125_042:0779c24_3": "九論、九義、九演，我所說者，正謂此耳。",
    "T02n0125_042:0779c25_4": "「十論、十義、十演，由何等說乎？",
    "T02n0125_042:0779c26_5": "所謂十念：念佛、念法、念比丘僧、念戒、念施、念天、念休息、念安般、念身、念死，是謂十念。",
    "T02n0125_042:0779c28_6": "若比丘平等解脫，乃至盡於苦際。",
    "T02n0125_042:0779c29_7": "十論、十義、十演。",
    "T02n0125_042:0779c29_8": "如是，比丘！",
    "T02n0125_042:0779c29_9": "從一至十。",
    "T02n0125_042:0780a01_0": "「比丘當知，若外道異學聞此語者，猶不能熟視顏色，況欲報之！",
    "T02n0125_042:0780a02_1": "其有比丘解此義者，於現法中最尊第一之人。",
    "T02n0125_042:0780a03_2": "若復比丘、比丘尼思惟此義，乃至十歲，必成二果、若阿羅漢、若阿那含。",
    "T02n0125_042:0780a05_3": "比丘！",
    "T02n0125_042:0780a05_4": "且捨十歲。",
    "T02n0125_042:0780a05_5": "若一年之中思惟此義者，必成二果，終無中退。",
    "T02n0125_042:0780a06_6": "比丘！",
    "T02n0125_042:0780a06_7": "且捨一年，其四部之眾十月，若至一月，思惟此義者，必成二果，亦不中退。",
    "T02n0125_042:0780a08_8": "且捨一月。",
    "T02n0125_042:0780a09_0": "若四部之眾七日之中思惟此義，必成二果，終不有疑。」",
    "T02n0125_042:0780a10_1": "爾時，阿難在世尊後，執扇扇佛。",
    "T02n0125_042:0780a11_2": "爾時，阿難白佛言：「世尊！",
    "T02n0125_042:0780a11_3": "此法極為甚深。",
    "T02n0125_042:0780a12_0": "若所在方面有此法者，當知便遇如來。",
    "T02n0125_042:0780a12_1": "唯然，世尊！",
    "T02n0125_042:0780a13_2": "此法名何等，當云何奉行？」",
    "T02n0125_042:0780a13_3": "佛告阿難：「此經名為十法之義，當念奉行。」",
    "T02n0125_042:0780a14_4": "爾時，阿難及諸比丘聞佛所說，歡喜奉行。",
    "T02n0125_042:0780a16_0": "（九）聞如是：一時，佛在舍衛國祇樹給孤獨園。",
    "T02n0125_042:0780a17_1": "爾時，世尊告諸比丘：「其有修行十想者，便盡有漏，獲通作證，漸至涅槃。",
    "T02n0125_042:0780a18_2": "云何為十？",
    "T02n0125_042:0780a19_3": "所謂白骨想、青瘀想、[月*逄]脹想、食不消想、血想、噉想、有常無常想、貪食想、死想、一切世間不可樂想。",
    "T02n0125_042:0780a21_4": "是謂，比丘！",
    "T02n0125_042:0780a21_5": "修此十想者，得盡有漏，得至涅槃界。",
    "T02n0125_042:0780a22_6": "又是，比丘！",
    "T02n0125_042:0780a22_7": "十想之中，一切世間不可樂想最為第一。",
    "T02n0125_042:0780a23_8": "所以然者，其有修行不可樂想，持信奉法，此二人必越次取證。",
    "T02n0125_042:0780a25_9": "是故，比丘！",
    "T02n0125_042:0780a25_10": "若在樹下靜處露坐，當思惟此十想。",
    "T02n0125_042:0780a26_11": "是故，比丘！",
    "T02n0125_042:0780a26_12": "當作是學。」",
    "T02n0125_042:0780a26_13": "爾時，諸比丘聞佛所說，歡喜奉行。",
    "T02n0125_042:0780a28_0": "（一〇）聞如是：一時，佛在舍衛國祇樹給孤獨園。",
    "T02n0125_042:0780a29_1": "爾時，有一比丘至世尊所，頭面禮足，在一面坐。",
    "T02n0125_042:0780b01_2": "爾時，彼比丘白世尊言：「如來今日與諸比丘說：『十想之法，其能修者，斷諸有漏，成無漏行。』",
    "T02n0125_042:0780b03_3": "如我，世尊！",
    "T02n0125_042:0780b03_4": "不堪任行此想。",
    "T02n0125_042:0780b04_0": "所以然者，欲心多故，身意熾盛，不得寧息。」",
    "T02n0125_042:0780b05_0": "爾時，世尊告彼比丘：「汝今當捨淨想，思惟不淨想；捨有常想，思惟無常想；捨有我想，思惟無我想；捨可樂想，思惟不可樂想。",
    "T02n0125_042:0780b08_0": "所以然者，若比丘思惟淨想，欲心便熾盛；若思惟不淨想，便無欲心。",
    "T02n0125_042:0780b09_1": "比丘當知，欲為不淨，如彼屎聚；欲如鸜鵒，饒諸音響；欲無返復，如彼毒蛇；欲如幻化，如日消雪；當念捨欲，如棄塜間。",
    "T02n0125_042:0780b12_2": "欲還自害，如蛇懷毒；欲無厭患，如飲鹹水；欲難可滿，如海吞流；欲多可畏，如羅剎村；欲猶怨家，恒當遠離。",
    "T02n0125_042:0780b15_3": "欲猶少味，如蜜塗刀；欲不可愛，如路白骨；欲現外形，如廁生華；欲為不真，如彼畫瓶，內盛醜物，外見殊特；欲無牢固，亦如聚沫。",
    "T02n0125_042:0780b18_4": "是故，比丘！",
    "T02n0125_042:0780b18_5": "當念遠離貪欲之想，思惟不淨之想。",
    "T02n0125_042:0780b19_6": "汝今，比丘！",
    "T02n0125_042:0780b19_7": "當憶昔迦葉佛所奉行十想，今當重思惟十想，有漏心便解脫。」",
    "T02n0125_042:0780b21_8": "爾時，彼比丘悲泣墮淚不能自止，即時頭面禮佛，白世尊言：「唯，世尊！",
    "T02n0125_042:0780b22_9": "愚惑積久，如來躬自說十想，方欲遠離。",
    "T02n0125_042:0780b23_10": "今自懺悔，後更不犯！",
    "T02n0125_042:0780b24_11": "唯願如來受其重過，原恕不及。」",
    "T02n0125_042:0780b24_12": "佛告比丘：「聽汝改過，勿復更犯，又如來與汝說十想而不肯奉持。」",
    "T02n0125_042:0780b26_13": "是時，彼比丘聞世尊教誡已，在閑靜之處，剋己思惟，所以族姓子，剃除鬚髮，著三法衣，修無上梵行者，欲昇其所願；生死已盡，梵行已立，所作已辦，更不復受胎，如實知之。",
    "T02n0125_042:0780c01_14": "爾時，彼比丘便成阿羅漢。",
    "T02n0125_042:0780c02_15": "爾時，諸比丘聞佛所說，歡喜奉行。",
    "T02n0125_042:0780c04_0": "　結禁、聖賢居　　二力及十念　親國、無罣礙　　十論、想、觀想增壹阿含經卷第四十二（五）聞如是：一時。",
    "T02n0125_042:0780c07_1": "佛在舍衛國祇樹給孤獨園。",
    "T02n0125_042:0780c08_2": "爾時。",
    "T02n0125_042:0780c08_3": "世尊告諸比丘：「有十念廣分別修行，盡斷欲愛、色愛、無色愛、憍慢、無明。",
    "T02n0125_042:0780c09_4": "云何為十？",
    "T02n0125_042:0780c10_5": "所謂念佛、念法、念比丘僧、念戒、念施、念天、念止觀、念安般、念身、念死。",
    "T02n0125_042:0780c11_6": "是謂，比丘！",
    "T02n0125_042:0780c11_7": "有眾生修行此十念者，盡斷欲愛，色愛，無色愛，一切無明、憍慢、皆悉除盡。",
    "T02n0125_042:0780c13_8": "如是，比丘！",
    "T02n0125_042:0780c13_9": "當作是學。」",
    "T02n0125_042:0780c14_10": "爾時，諸比丘聞佛所說，歡喜奉行。"
}