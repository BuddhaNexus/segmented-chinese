{
    "T23n1443_012:0968a22_0": "根本說一切有部苾芻尼毘奈耶",
    "T23n1443_012:0968a23_0": "卷第十二",
    "T23n1443_012:0968a25_0": "三藏法師義淨奉　制譯",
    "T23n1443_012:0968a26_0": "毀訾語學處第二",
    "T23n1443_012:0968a27_0": "爾時薄伽梵在室羅伐城逝多林給孤獨園。",
    "T23n1443_012:0968a28_0": "是時六眾苾芻每於諸苾芻處作毀訾語，云：「眇目、癵躄、背傴、侏儒、太長、太短、太麁、太細、聾盲、瘖瘂、枴行、腫脚、禿臂、大頭、哆脣、齵齒。」",
    "T23n1443_012:0968b01_1": "是時六眾苾芻作如是等毀訾語時，諸苾芻聞已慚赧憂愁不樂，讀誦思惟悉皆廢闕，懷憂而住。",
    "T23n1443_012:0968b04_2": "時有少欲苾芻見其事已咸生嫌賤，作輕毀言：「云何苾芻於苾芻處而作毀訾，云眇目等？」",
    "T23n1443_012:0968b06_3": "如上所說。",
    "T23n1443_012:0968b06_4": "時諸苾芻以緣白佛。",
    "T23n1443_012:0968b06_5": "爾時世尊以此因緣集二部眾，乃至問六眾曰：「汝等實作毀訾語惱諸苾芻，云眇目等耶？」",
    "T23n1443_012:0968b08_6": "六眾答曰：「實爾。",
    "T23n1443_012:0968b09_7": "大德！」",
    "T23n1443_012:0968b09_8": "世尊即便種種呵責，廣說如上，乃至「此非沙門汝所應作事。",
    "T23n1443_012:0968b10_9": "所以者何？",
    "T23n1443_012:0968b10_10": "汝等當聽！",
    "T23n1443_012:0968b11_11": "往古世時，於聚落中有一長者，娶妻未久歡愛同居，便生一女年漸長大。",
    "T23n1443_012:0968b12_12": "長者單身躬為耕墾。",
    "T23n1443_012:0968b13_13": "時有居士子，父母俱喪，常於林野販樵為業，持其樵擔來至耕處，田頭樹下棄檐息肩。",
    "T23n1443_012:0968b15_14": "見彼長者躬自耕作，就而問曰：『阿舅！",
    "T23n1443_012:0968b16_15": "何故衰年自營辛苦，應居村落翻在田疇？』",
    "T23n1443_012:0968b17_0": "報言：『善來外甥！",
    "T23n1443_012:0968b17_1": "我無兄弟復無子息，不自躬耕衣食寧濟？』",
    "T23n1443_012:0968b18_2": "彼便報曰：『阿舅！",
    "T23n1443_012:0968b18_3": "我且代耕，仁當暫息。』",
    "T23n1443_012:0968b19_4": "即便執犁代其耕作，遂至日午。",
    "T23n1443_012:0968b19_5": "家中食來，喚言：『外甥！",
    "T23n1443_012:0968b20_6": "可來共食。』",
    "T23n1443_012:0968b20_7": "既共食已，報言：『阿舅！",
    "T23n1443_012:0968b21_8": "宜可還家。",
    "T23n1443_012:0968b21_9": "然我未知舅之宅處，至日晡後當出村外，路首相迎。』",
    "T23n1443_012:0968b22_10": "長者聞已即便歸舍。",
    "T23n1443_012:0968b22_11": "時居士子耕至日晚，牛放青稊躬持草檐，并取柴束驅畜而歸。",
    "T23n1443_012:0968b24_12": "至彼村隅，長者迎見，遂即將歸到其宅所。",
    "T23n1443_012:0968b25_13": "時居士子掃除廠庘，布以乾土并設火烟，多與牛草。",
    "T23n1443_012:0968b26_14": "長者見已作如是念：『我由此兒今受安樂，我之小女當與為妻。』",
    "T23n1443_012:0968b27_15": "令其食已，報云：『外甥！",
    "T23n1443_012:0968b28_16": "當住於此勤修家業，此之小女授汝為妻。』",
    "T23n1443_012:0968b29_17": "報言：『甚善！』",
    "T23n1443_012:0968b29_18": "即依處分營作生業。",
    "T23n1443_012:0968c01_0": "「時彼長者家有二牛，每令驅使，大者為性調善，小者稟識貪餮，雖復拘制犯暴是常。",
    "T23n1443_012:0968c02_1": "童子發憤放石遙打折其一角，因名禿角。",
    "T23n1443_012:0968c03_2": "後於他日尚犯田苗同前不止，便放鎌斫遂截其尾，因名禿尾禿角。",
    "T23n1443_012:0968c05_3": "後於異時居士子告長者言：『阿舅！",
    "T23n1443_012:0968c06_4": "先所許親，幸可為作。』",
    "T23n1443_012:0968c06_5": "爾時長者言：『好。』",
    "T23n1443_012:0968c06_6": "便告妻曰：『賢首！",
    "T23n1443_012:0968c07_7": "衣服瓔珞當可營辦，小女不久欲為婚匹。』",
    "T23n1443_012:0968c08_8": "妻便問曰：『曾未與人，如何辦具？』",
    "T23n1443_012:0968c09_0": "長者報曰：『吾已與人。』",
    "T23n1443_012:0968c09_1": "妻曰：『是誰？』",
    "T23n1443_012:0968c09_2": "報：『此居士子。』",
    "T23n1443_012:0968c10_0": "妻曰：『此人宗族本不委知，如白胡椒莫了生處，如何以女輒作婚姻？",
    "T23n1443_012:0968c11_1": "凡婚姻者，親屬還往飲噉追呼，氏族相應我方與女。』",
    "T23n1443_012:0968c12_2": "報其妻曰：『賢首！",
    "T23n1443_012:0968c13_3": "此居士子自至我家，由斯代勞得受安樂。",
    "T23n1443_012:0968c14_0": "此若無者，還嬰辛苦不免躬耕。』",
    "T23n1443_012:0968c14_1": "妻報夫曰：『我實不能將所愛女與客作人。』",
    "T23n1443_012:0968c15_2": "世間之人多用妻語，是時長者便作是念：『我若報云不與女者，作人今日便捨我去，我還不免自執耕犁。",
    "T23n1443_012:0968c18_0": "今且詭設方便勿令即去。』",
    "T23n1443_012:0968c18_1": "時彼作人復於異時告長者曰：『家長！",
    "T23n1443_012:0968c19_2": "宜應作婚姻事。』",
    "T23n1443_012:0968c19_3": "報曰：『外甥！",
    "T23n1443_012:0968c20_4": "我家親族其數寬廣，聚集之時多須飲食，宜待秋熟稻穀收成。』",
    "T23n1443_012:0968c21_5": "既收穀已復告成婚，報言：『外甥！",
    "T23n1443_012:0968c22_6": "事須沙糖，宜待甘蔗。』",
    "T23n1443_012:0968c22_7": "此既收已復告成婚，報言：『外甥！",
    "T23n1443_012:0968c23_8": "餅麵是資，當待麥熟。』",
    "T23n1443_012:0968c23_9": "既收麥已復告成婚，報言：『外甥！",
    "T23n1443_012:0968c24_10": "陳稻將盡，可待新粳。』",
    "T23n1443_012:0968c25_11": "時居士子見作推延，遂生此念：『無容田實總一時成，看此事由便成誑我。",
    "T23n1443_012:0968c26_12": "我今宜可往告眾人，若不與者經官取定。』",
    "T23n1443_012:0968c27_13": "便對眾人告云：『阿舅！",
    "T23n1443_012:0968c28_14": "可作婚姻。』",
    "T23n1443_012:0968c28_15": "諸人聞已告長者曰：『許言已久，何不為婚？』",
    "T23n1443_012:0968c29_16": "是時長者怒而告曰：『諸君當知，此是我舍客作之人，我以何緣共為婚娶？』",
    "T23n1443_012:0969a02_0": "時居士子便作是念：『我不得錢復不得婦，虛淹歲序莫見成功；我今宜可損害其人，方隨意去。』",
    "T23n1443_012:0969a04_1": "便將二牛，半日驅使多與杖捶，繫之枯樹曝以烈日，方欲言歸。",
    "T23n1443_012:0969a05_2": "近劫初時畜解人語，大牛便告居士子曰：『汝先於我共相愛念，恩同父母知我劬勞，何故今時多行杖楚，繫之枯樹曝以烈日，棄我還家？",
    "T23n1443_012:0969a08_3": "我於汝處有何愆過？』",
    "T23n1443_012:0969a09_4": "居士子曰：『汝無有咎，然汝曹主於我有過。』",
    "T23n1443_012:0969a10_5": "牛曰：『彼有何過？』",
    "T23n1443_012:0969a10_6": "報曰：『先許與女，今者違信。』",
    "T23n1443_012:0969a11_7": "牛曰：『何不經官？』",
    "T23n1443_012:0969a11_8": "男子報曰：『為無證人。』",
    "T23n1443_012:0969a11_9": "牛曰：『我等為汝而作證人。』",
    "T23n1443_012:0969a12_10": "男子曰：『為作人語？",
    "T23n1443_012:0969a12_11": "為作牛音？』",
    "T23n1443_012:0969a13_12": "答曰：『不作人語，我當現相，汝當為盟引我為證，令人表知。",
    "T23n1443_012:0969a14_13": "牽我二牛繫於廠內莫與水草，滿七日已，可於地中多水草處放我令出，乃至傍人來覩信驗。",
    "T23n1443_012:0969a16_14": "我等噤口不噉水草，我現相貌令王大臣信汝言實，我當飲噉。』",
    "T23n1443_012:0969a18_0": "「是時男子聞是計已，即便俱解放茂草中，自詣王所致敬白王：『大王！",
    "T23n1443_012:0969a19_1": "某村長者許女為婚，使役多年今乃翻悔。』",
    "T23n1443_012:0969a20_2": "王喚長者問其虛實，長者白云：『我實不許。』",
    "T23n1443_012:0969a21_3": "王問男子：『汝有證不？』",
    "T23n1443_012:0969a21_4": "白王言：『有。』",
    "T23n1443_012:0969a22_5": "王曰：『為人？",
    "T23n1443_012:0969a22_6": "為非人？』",
    "T23n1443_012:0969a22_7": "白言：『非人。』",
    "T23n1443_012:0969a22_8": "王曰：『是何？』",
    "T23n1443_012:0969a23_9": "白言：『是牛。』",
    "T23n1443_012:0969a23_10": "王曰：『為作人語？",
    "T23n1443_012:0969a23_11": "為餘語耶？』",
    "T23n1443_012:0969a23_12": "白言：『不作人語。』",
    "T23n1443_012:0969a24_13": "王曰：『如何成證？』",
    "T23n1443_012:0969a24_14": "白言：『彼有實信令人表知。",
    "T23n1443_012:0969a25_15": "其牛於七日中繫在廠內莫與水草，滿七日已可於地中多水草處放牛令出，我引為證必有奇相，乃至大王未信已來牛終不食。",
    "T23n1443_012:0969a28_16": "此若虛者我當死罪。』",
    "T23n1443_012:0969a28_17": "王命臣曰：『當依此言看其證驗。』",
    "T23n1443_012:0969a29_18": "大臣奉教，便取二牛繫之廠內不與水草。",
    "T23n1443_012:0969b01_19": "時禿角禿尾報大牛曰：『豈斯顛倒，唯獨我等日出西方幽閉廠中不聞水草。』",
    "T23n1443_012:0969b03_20": "大牛報曰：『豈非我許居士子為作保證，於七日中自餓而住，乃至王未信來不食水草。』",
    "T23n1443_012:0969b05_0": "禿尾禿角報大牛曰：『若放我者逢石尚噉，況水草耶？』",
    "T23n1443_012:0969b06_1": "大牛報曰：『此居士子愛念我等事同父母，豈得違信誤彼人耶？』",
    "T23n1443_012:0969b07_2": "禿尾禿角曰：『雖實愛念恩同二親，然常喚我為禿尾禿角。",
    "T23n1443_012:0969b08_3": "我聞喚時即欲以角決破其腹。』",
    "T23n1443_012:0969b09_4": "大牛聞已默爾而住。",
    "T23n1443_012:0969b10_5": "彼居士子時復來看，問其牛曰：『得安隱不？』",
    "T23n1443_012:0969b11_0": "大牛報曰：『我且安隱，汝不安隱。』",
    "T23n1443_012:0969b11_1": "居士子曰：『何意如此？』",
    "T23n1443_012:0969b12_2": "大牛具說。",
    "T23n1443_012:0969b12_3": "居士子曰：『若如是者，我於今夜當急逃走，對王為誑命在須臾。』",
    "T23n1443_012:0969b13_4": "大牛報曰：『汝不須走，當與禿尾禿角穿鼻安繩，其紖促繫我角。",
    "T23n1443_012:0969b15_5": "放出之日，若彼違信食水草時，我以雙角舉鼻令上。",
    "T23n1443_012:0969b16_6": "汝即報言：「今此二牛告第五護世。」",
    "T23n1443_012:0969b17_7": "世人共許有五種擁護者，謂地水火風日。』",
    "T23n1443_012:0969b18_8": "時居士子遂與穽鼻，禿尾禿角報大牛曰：『仁當觀此苦虐於我。』",
    "T23n1443_012:0969b19_9": "大牛曰：『與著瓔珞何苦之有？』",
    "T23n1443_012:0969b20_10": "便以拘紖繫大者頭。",
    "T23n1443_012:0969b20_11": "「至七日已，王及諸臣親共觀視，多水草田放牛令出，禿尾禿角既見水草即便欲食，是時大牛遂以雙角舉小牛鼻，向日而望。",
    "T23n1443_012:0969b23_12": "王問臣曰：『何意二牛向日而望？』",
    "T23n1443_012:0969b24_13": "時有智臣，白言：『大王！",
    "T23n1443_012:0969b24_14": "今此二牛意欲啟王說如是事，非直我二為證，亦兼告彼第五護世，明明白日助我證知。』",
    "T23n1443_012:0969b26_15": "王見是事極生希有，報諸臣曰：『畜生無知尚能為人而作保證，事既非虛，宜以彼女共為婚事。』",
    "T23n1443_012:0969b28_16": "便放二牛俱食水草。",
    "T23n1443_012:0969b29_17": "時居士子既得勝已，娶女為妻。」",
    "T23n1443_012:0969c01_0": "佛告諸苾芻：「汝等當知！",
    "T23n1443_012:0969c01_1": "在傍生趣聞毀訾言尚懷害念，況復於人。",
    "T23n1443_012:0969c02_2": "是故苾芻！",
    "T23n1443_012:0969c02_3": "不應惡語毀訾他人。」",
    "T23n1443_012:0969c03_4": "此是緣起，猶未制戒。",
    "T23n1443_012:0969c03_5": "佛復告諸苾芻：「乃往古昔，於一村中有長者住，以行車為業。",
    "T23n1443_012:0969c05_0": "彼有二牸牛：一名歡喜，二名美味，於春陽時各生一子，毛色斑駮。",
    "T23n1443_012:0969c06_1": "既漸長大，歡喜之子其角廣長，美味之兒頭禿無角。",
    "T23n1443_012:0969c07_2": "是時長者為其立字，一名歡喜長角，二名美味禿頭。",
    "T23n1443_012:0969c08_3": "及其壯盛，俱有氣力。",
    "T23n1443_012:0969c09_4": "後於異時諸行車人，各因飲牛共集池所，作如是言：『誰牛最勝？』",
    "T23n1443_012:0969c10_5": "各云牛勝。",
    "T23n1443_012:0969c10_6": "長者答云：『我牛極勝。",
    "T23n1443_012:0969c11_7": "何以得知？",
    "T23n1443_012:0969c11_8": "可於峻坂令牽重車。",
    "T23n1443_012:0969c12_9": "共立明言，賭金錢五百。』",
    "T23n1443_012:0969c12_10": "作是要已，便將己牛於峻坂處牽其重車。",
    "T23n1443_012:0969c13_11": "時彼長者便喚牛曰：『歡喜長角宜可疾牽，美味禿頭亦當急挽。』",
    "T23n1443_012:0969c15_0": "時禿頭牛聞毀訾語，即便却住不肯挽車。",
    "T23n1443_012:0969c15_1": "長者大怒，便以麁杖而拷楚之，餘人報曰：『汝今豈欲殺此牛耶？",
    "T23n1443_012:0969c17_2": "既其不如宜當放却。』",
    "T23n1443_012:0969c17_3": "是時長者便輸五百金錢，極大忿怒多與牛杖繫之枯樹。",
    "T23n1443_012:0969c19_4": "牛解人語已如上說，長者報曰：『今由汝故罰我金錢。』",
    "T23n1443_012:0969c20_5": "牛曰：『由曹主口過。』",
    "T23n1443_012:0969c20_6": "長者曰：『我何口過？』",
    "T23n1443_012:0969c21_7": "牛曰：『何故人前辱毀於我？",
    "T23n1443_012:0969c21_8": "若言好名不毀訾者，便於峻坂牽倍重載，共立明要，倍賭一千。』",
    "T23n1443_012:0969c23_9": "長者報曰：『汝今更欲倍罰我耶？』",
    "T23n1443_012:0969c23_10": "牛曰：『勿毀訾我，定當盡力。』",
    "T23n1443_012:0969c24_11": "後時共他要契，以牛牽車令上峻坂，便喚牛曰：『歡喜宜可急牽，美味當須疾挽。』",
    "T23n1443_012:0969c26_12": "二牛聞已便生歡悅，盡力牽車令至平地，亦既得勝，便獲金錢一千。",
    "T23n1443_012:0969c27_13": "時有天神，於虛空中說伽他曰：「『雖有極重載，　　居在峻坂下；　　二牛心若喜，　　能牽出此車。",
    "T23n1443_012:0970a02_0": "　　若陳順意語，　　二牛聞慶悅；　　牽車出不難，　　主獲千金賞。",
    "T23n1443_012:0970a04_0": "　　是故常愛語，　　勿作逆耳言；　　若出愛語時，　　無罪常安樂。』」",
    "T23n1443_012:0970a06_0": "佛告諸苾芻：「彼傍生類聞毀訾時，尚能為主作無利益，何況於人！",
    "T23n1443_012:0970a07_1": "是故汝苾芻等！",
    "T23n1443_012:0970a07_2": "不應於他作毀訾語。」",
    "T23n1443_012:0970a08_3": "種種訶責，廣說乃至「我為二部弟子制其學處，應如是說：「若復苾芻尼，毀訾語故波逸底迦。」",
    "T23n1443_012:0970a11_0": "尼謂此法中尼。",
    "T23n1443_012:0970a11_1": "毀訾語者，謂於他人為毀辱事出言彰表。",
    "T23n1443_012:0970a12_2": "他領解時得波逸底迦罪，廣說如上。",
    "T23n1443_012:0970a14_0": "此中犯相其事云何？",
    "T23n1443_012:0970a15_0": "總攝頌曰：　種族及工巧，　　業形相病五，　罪及煩惱類，　　惡罵為後邊。",
    "T23n1443_012:0970a18_0": "別攝頌曰：　種姓織毛針，　　鐵銅及皮作，　陶師并剃髮，　　木竹作并奴。",
    "T23n1443_012:0970a21_0": "若苾芻尼若毀訾語意，往婆羅門種苾芻尼處作如是語：「聖者！",
    "T23n1443_012:0970a22_1": "汝是婆羅門種出家，今非沙門女、非婆羅門女。」",
    "T23n1443_012:0970a23_2": "時彼苾芻尼聞是語已，隨惱不惱，此尼得惡作。",
    "T23n1443_012:0970a25_0": "若苾芻尼作毀訾意，往剎帝利種尼處，同前作語，廣說乃至隨惱不惱，此尼亦得惡作。",
    "T23n1443_012:0970a27_0": "若往薜舍種尼處，作如是語：「聖者！",
    "T23n1443_012:0970a27_1": "汝是薜舍種出家，今非沙門女、非婆羅門女。」",
    "T23n1443_012:0970a28_2": "彼聞語已，隨惱不惱。",
    "T23n1443_012:0970a29_3": "此苾芻尼得波逸底迦(已下諸文，皆有隨惱不惱，恐文多，不譯)。",
    "T23n1443_012:0970b01_4": "若苾芻尼作毀訾意，往戍達羅種苾芻尼處作如是語：「聖者！",
    "T23n1443_012:0970b02_5": "汝是戍達羅種出家，今非沙門女、非婆羅門女。」",
    "T23n1443_012:0970b03_6": "彼尼聞已，此尼得墮罪。",
    "T23n1443_012:0970b04_0": "此論種族訖。",
    "T23n1443_012:0970b04_1": "若苾芻尼作毀訾意，往婆羅門種苾芻尼處，作如上語，乃至「非沙門女、非婆羅門女。",
    "T23n1443_012:0970b06_2": "汝今宜應學自工巧及諸技術，謂婆羅門所有威儀法式洗淨執瓶，及取灰土，讀誦規矩，瓮聲蓬聲，四薜陀論，作諸施會，施受方法。」",
    "T23n1443_012:0970b09_3": "彼尼聞已，此尼得惡作罪。",
    "T23n1443_012:0970b10_0": "若苾芻尼作毀訾意，往剎帝利種尼處，作如上語，乃至「汝今宜應學自工巧及諸技術。",
    "T23n1443_012:0970b11_1": "若剎帝利所有威儀法式，謂乘馬車，執持弓箭，迴轉進趣，執鉤執索，排鑹之類，斬截斫刺，相扠相撲，射聲等術。」",
    "T23n1443_012:0970b14_2": "彼尼聞已同前得罪。",
    "T23n1443_012:0970b14_3": "若往薜舍種尼處，作如上語，廣說乃至「汝今宜應學自工巧。",
    "T23n1443_012:0970b16_4": "若薜舍所有威儀法式，謂耕田牧牛，及興易等。」",
    "T23n1443_012:0970b17_5": "彼尼聞已，此得波逸底迦罪。",
    "T23n1443_012:0970b18_0": "若往戍達羅種尼處，作如上語，廣說乃至「汝應學自工巧。",
    "T23n1443_012:0970b19_1": "若戍達羅所有威儀法式，所謂檐運樵薪餧飤諸畜。」",
    "T23n1443_012:0970b20_2": "彼尼聞已，此得墮罪。",
    "T23n1443_012:0970b20_3": "若尼往織師種尼處，作如上語，乃至「汝今宜應學自工巧，所謂大疊小疊，及披蓋物緝麻紵衣等。」",
    "T23n1443_012:0970b23_4": "彼尼聞已得罪同前。",
    "T23n1443_012:0970b24_0": "若往織毛種尼處，作如上語，乃至「汝今宜應學自工巧，所謂大小氍毺，或厚或薄方圓座褥等。」",
    "T23n1443_012:0970b26_1": "彼尼聞已，此同前罪。",
    "T23n1443_012:0970b27_0": "若尼往縫衣種尼所，作如上語，廣說乃至「汝今宜應學自工巧，所謂頭帽衫襖大小褌袴。」",
    "T23n1443_012:0970b29_0": "彼尼聞已，得罪同前。",
    "T23n1443_012:0970b29_1": "若往鐵師種尼所，作如上語，乃至「汝今宜應學自工巧，所謂鐵針剃刀斧钁等物。」",
    "T23n1443_012:0970c02_2": "彼尼聞已，此得波逸底迦。",
    "T23n1443_012:0970c03_0": "若往銅作種尼所，作如上語，廣說乃至「汝今宜應學自工巧，所謂銅盤椀等物。」",
    "T23n1443_012:0970c04_1": "彼尼聞已，同前得罪。",
    "T23n1443_012:0970c06_0": "若往皮作種尼所，作如上語，乃至「汝今宜應學自工巧，所謂富羅鞋履鞍韉坐具等物。」",
    "T23n1443_012:0970c08_0": "彼尼聞已，同前得罪。",
    "T23n1443_012:0970c09_0": "若往陶師種尼所，作如上語，廣說乃至汝「今宜應學自工巧，所謂瓶瓨甌器等物。」",
    "T23n1443_012:0970c10_1": "時彼尼聞，同前得罪。",
    "T23n1443_012:0970c12_0": "若往剃髮種尼所，作如上語，廣說乃至「汝今宜應學自工巧，所謂剃髮剪爪料理卷舒等事。」",
    "T23n1443_012:0970c14_1": "彼尼聞已，同前得罪。",
    "T23n1443_012:0970c15_0": "若尼往木作種尼所，作如上語，廣說乃至「汝今宜應學自工巧，所謂床座窓屋舍等事。」",
    "T23n1443_012:0970c16_1": "彼尼聞已，餘如上說。",
    "T23n1443_012:0970c18_0": "若尼往竹作種尼所，作如上說，乃至「汝今宜應學自工巧，所謂箱箕席扇傘蓋鼻筒等事。」",
    "T23n1443_012:0970c20_0": "彼尼聞已，餘如上說。",
    "T23n1443_012:0970c20_1": "若尼往奴婢種尼所，作如上語，乃至「學自工巧，所謂與他濯足洗身驅馳作役等事。」",
    "T23n1443_012:0970c22_2": "彼尼聞已，餘如上說。",
    "T23n1443_012:0970c22_3": "此論工巧訖。",
    "T23n1443_012:0970c24_0": "若苾芻尼作毀訾意，往婆羅門種苾芻尼所，作如是語：「汝是婆羅門種出家，非沙門女、非婆羅門女。",
    "T23n1443_012:0970c26_1": "汝今宜應作其自業，謂婆羅門所有威儀法式，洗淨執瓶等業，如前廣說。」",
    "T23n1443_012:0970c27_2": "彼尼聞已，此得惡作罪。",
    "T23n1443_012:0970c28_3": "如是剎帝利令作自業，廣說如前，得惡作罪。",
    "T23n1443_012:0970c29_4": "若薜舍、戍達羅，及餘諸類奴婢所作之業，廣說如前，准事應說。",
    "T23n1443_012:0971a01_5": "如其器具，而此苾芻尼得波逸底迦罪。",
    "T23n1443_012:0971a02_6": "此論作業訖。",
    "T23n1443_012:0971a03_7": "若尼作毀訾意，往跛躄苾芻尼所，作如是語：「汝是跛躄出家，非沙門女，非婆羅門女。」",
    "T23n1443_012:0971a04_8": "時彼苾芻尼聞是語已，此尼得波逸底迦罪。",
    "T23n1443_012:0971a05_9": "如是乃至眇目、盲瞎、曲脊、侏儒、聾瘂、枴行可惡相貌，向彼說時。",
    "T23n1443_012:0971a07_10": "彼聞語已，此尼皆得波逸底迦罪。",
    "T23n1443_012:0971a08_11": "此論形相訖。",
    "T23n1443_012:0971a09_0": "若苾芻尼作毀訾意，往病癩苾芻尼所，作如是語：「汝是病癩出家，非沙門女，非婆羅門女。」",
    "T23n1443_012:0971a11_0": "彼尼聞已。",
    "T23n1443_012:0971a11_1": "同前得罪。",
    "T23n1443_012:0971a11_2": "如是身生疥癬、禿瘡、噎噦、變吐、乾消、熱瘧、風氣、癲狂、水腫、痔漏塊等所有諸病。",
    "T23n1443_012:0971a13_3": "若苾芻尼作毀訾意，往如是病尼所，作如上語，得罪同前。",
    "T23n1443_012:0971a15_0": "云何為罪？",
    "T23n1443_012:0971a15_1": "若尼作毀訾意，往苾芻尼所，作如是語：「汝犯波羅市迦，非沙門女，非婆羅門女。」",
    "T23n1443_012:0971a17_0": "彼尼聞已，同前得罪。",
    "T23n1443_012:0971a17_1": "如是，「汝犯僧伽伐尸沙、窣吐羅底也、波逸底迦、波羅底提舍尼、突色訖里多，非沙門女、非婆羅門女。」",
    "T23n1443_012:0971a19_2": "彼尼聞已，此苾芻尼同前得罪。",
    "T23n1443_012:0971a20_3": "此論罪訖。",
    "T23n1443_012:0971a21_0": "云何煩惱？",
    "T23n1443_012:0971a21_1": "若苾芻尼作毀訾意，往苾芻尼所，作如是語：「汝有瞋恚，非沙門女、非婆羅門女。」",
    "T23n1443_012:0971a23_2": "彼聞語已，隨惱不惱，同前得罪。",
    "T23n1443_012:0971a23_3": "如是，汝有恨覆惱嫉慳諂誑無羞恥惡行邪見，同前得罪，是謂煩惱。",
    "T23n1443_012:0971a26_0": "云何惡罵？",
    "T23n1443_012:0971a26_1": "若苾芻尼作毀訾意，往苾芻尼所，作種種鄙媟語而為罵詈。",
    "T23n1443_012:0971a27_2": "彼聞語已，同前得罪。",
    "T23n1443_012:0971a28_3": "無犯者，為一住處有多同名苾芻尼，若問他時，他不識者應報彼云：「如是、如是種類婆羅門等苾芻尼。」",
    "T23n1443_012:0971b01_4": "說皆無犯。",
    "T23n1443_012:0971b02_0": "離間語學處第三",
    "T23n1443_012:0971b03_0": "緣處同前。",
    "T23n1443_012:0971b03_1": "時六眾苾芻，於諸苾芻離間語時，諸苾芻共相怨恨生大慚恥，各懷憂悒不能樂住，廢修正業讀誦思惟，久愛念心因斯斷絕。",
    "T23n1443_012:0971b06_2": "時諸少欲苾芻聞是事已，心生嫌賤作如是語：「云何苾芻，於諸苾芻作離間語？」",
    "T23n1443_012:0971b07_3": "即以此緣白佛。",
    "T23n1443_012:0971b08_4": "世尊集眾問實訶責，乃至為二部弟子制其學處，應如是說：「(昔緣如大苾芻律)若復苾芻尼，離間語故，波逸底迦。」",
    "T23n1443_012:0971b11_0": "尼謂此法中尼，或更有流類。",
    "T23n1443_012:0971b11_1": "離間語者，若苾芻尼於他苾芻尼處，作離間意，所有言說得波逸底迦。",
    "T23n1443_012:0971b13_2": "義如上說。",
    "T23n1443_012:0971b13_3": "此中犯相其事云何？",
    "T23n1443_012:0971b14_0": "總攝頌曰：　種族及工巧，　　業形相病五，　罪及煩惱類，　　惡罵為後邊。",
    "T23n1443_012:0971b17_0": "別攝頌曰：　種謂是四姓，　　乃至於奴種，　工巧事皆同，　　作業亦如是。",
    "T23n1443_012:0971b20_0": "　於中有雜類，　　織師毛作針，　鐵匠銅作人，　　皮作陶師種。",
    "T23n1443_012:0971b22_0": "　剃髮并木作，　　及以竹作人，　類有十一殊，　　奴最居於後。",
    "T23n1443_012:0971b24_0": "若苾芻尼作離間意，往婆羅門種苾芻尼所，作如是語：「聖者！",
    "T23n1443_012:0971b25_1": "有苾芻尼云：『汝是婆羅門種出家，非沙門女、非婆羅門女。』」",
    "T23n1443_012:0971b26_2": "問言：「是誰？」",
    "T23n1443_012:0971b26_3": "答云：「某甲。」",
    "T23n1443_012:0971b27_4": "彰其名者，得惡作罪；所說種族亦惡作罪。",
    "T23n1443_012:0971b28_5": "剎帝利種罪亦同前。",
    "T23n1443_012:0971b28_6": "若薜舍等乃至於奴，若彰其名及以種族，皆得波逸底迦罪。",
    "T23n1443_012:0971b29_7": "於中廣說，如毀訾語學處。",
    "T23n1443_012:0971c02_0": "發舉學處第四",
    "T23n1443_012:0971c03_0": "緣處同前。",
    "T23n1443_012:0971c03_1": "時六眾苾芻知和合眾如法斷諍已，更於羯磨而相發舉，乃至世尊訶責告曰：「我為二部弟子制其學處，應如是說：「若復苾芻尼，知和合僧伽如法斷諍，事已除滅。",
    "T23n1443_012:0971c07_2": "後於羯磨處更發舉者，波逸底迦。」",
    "T23n1443_012:0971c08_0": "尼謂此法中尼。",
    "T23n1443_012:0971c08_1": "知者，謂自解了說向他人。",
    "T23n1443_012:0971c08_2": "和合者，謂同一味。",
    "T23n1443_012:0971c09_3": "眾者，謂佛弟子。",
    "T23n1443_012:0971c09_4": "如法斷者，謂如律、如大師教。",
    "T23n1443_012:0971c10_5": "諍者四諍：謂評論諍、非言諍、犯罪諍、作事諍。",
    "T23n1443_012:0971c11_6": "已除滅者，謂事消殄。",
    "T23n1443_012:0971c11_7": "後於羯磨更發舉者，謂發舉其事令不止息。",
    "T23n1443_012:0971c12_8": "墮義如上。",
    "T23n1443_012:0971c13_9": "此中犯相其事云何？",
    "T23n1443_012:0971c13_10": "若苾芻尼於評論諍事作評論諍事想，知事除滅作除滅想，或復生疑更發舉者，波逸底迦。",
    "T23n1443_012:0971c15_11": "事不除滅作除滅想疑，更發舉者，得突色訖里多。",
    "T23n1443_012:0971c17_0": "若苾芻尼於評論諍事作非言諍事想，知事除滅作除滅想，或復生疑，更發舉者，波逸底迦。",
    "T23n1443_012:0971c19_1": "餘犯同前。",
    "T23n1443_012:0971c19_2": "若苾芻尼於評論諍事，作犯罪諍事想，知事除滅作除滅想，或復生疑更發舉者波逸底迦。",
    "T23n1443_012:0971c21_3": "餘犯同前。",
    "T23n1443_012:0971c21_4": "若苾芻尼於評論諍事作非事諍想，知事除滅作除滅想，或復生疑，更發舉者，得罪同前。",
    "T23n1443_012:0971c23_5": "如以評論諍事為初，望餘三諍而為四句，餘諍為首，類此應知，廣說總有十六句。",
    "T23n1443_012:0971c25_6": "有五種別人。",
    "T23n1443_012:0971c25_7": "云何為五？",
    "T23n1443_012:0971c26_0": "謂主人、作羯磨人、與欲人、述自見人、客人。",
    "T23n1443_012:0971c27_0": "言主人者，謂於諍事了初中後。",
    "T23n1443_012:0971c27_1": "作羯磨人者，謂於此諍事為秉羯磨。",
    "T23n1443_012:0971c28_2": "與欲人者，謂於當時而與其欲。",
    "T23n1443_012:0971c29_3": "述自見人者，謂作羯磨時說其自見。",
    "T23n1443_012:0972a01_4": "客人者，謂於諍事不了初中後。",
    "T23n1443_012:0972a01_5": "於此五中，初之三人知和合眾於其諍事如法除殄，更發舉其事者，得波逸底迦。",
    "T23n1443_012:0972a03_6": "後之二人於和合斷事更發舉者，得突色訖里多。",
    "T23n1443_012:0972a04_7": "境想句數如常應知。",
    "T23n1443_012:0972a06_0": "獨與男子說法過五六語學處第五",
    "T23n1443_012:0972a07_0": "緣處同前。",
    "T23n1443_012:0972a07_1": "時鄔陀夷善解身相，於日初分時執持衣鉢，入室羅伐城次行乞食，至婆羅門居士舍，為說隱密暴惡之相，乃至世尊訶責，告諸苾芻：「我為二部弟子制其學處，應如是說：(廣緣如大苾芻律說)「若復苾芻尼，為男子說法過五六語，除有智女人，波逸底迦。」",
    "T23n1443_012:0972a14_0": "尼謂此法中尼。",
    "T23n1443_012:0972a14_1": "男子者，謂解善惡語。",
    "T23n1443_012:0972a14_2": "不得過五六語者，若說五句法時，故心至六；若說六句法時，故心至七。",
    "T23n1443_012:0972a16_3": "法者，若佛說、若聲聞說。",
    "T23n1443_012:0972a16_4": "說者，謂口宣陳。",
    "T23n1443_012:0972a17_5": "有智女人者，謂知解女。",
    "T23n1443_012:0972a17_6": "波逸底迦，義亦如上。",
    "T23n1443_012:0972a18_7": "此中犯相其事云何？",
    "T23n1443_012:0972a18_8": "若苾芻尼以五六句為男子說法，故心至六至七，各得墮罪。",
    "T23n1443_012:0972a21_0": "與未近圓人同句讀誦學處第六",
    "T23n1443_012:0972a22_0": "緣處同前。",
    "T23n1443_012:0972a22_1": "時六眾苾芻與未近圓人同句讀誦，便於住處作大囂聲，如婆羅門誦諸外論，又如俗眾在學堂中高聲習讀，乃至「為二部弟子制其學處，應如是說：「若復苾芻尼，與未近圓人同句讀誦，及教授法者，波逸底迦。」",
    "T23n1443_012:0972a28_0": "尼謂此法中尼。",
    "T23n1443_012:0972a28_1": "未近圓人者，有兩種圓具：謂苾芻、苾芻尼，餘並名為未圓具者。",
    "T23n1443_012:0972a29_2": "言句者，有同句、前句。",
    "T23n1443_012:0972b01_3": "云何同句？",
    "T23n1443_012:0972b01_4": "謂圓具者云「諸惡莫作」時，其未圓具者便共一時云「諸惡莫作」，是名同句。",
    "T23n1443_012:0972b03_5": "云何前句？",
    "T23n1443_012:0972b03_6": "謂圓具者云「諸惡莫作」聲未絕時，其未具者同聲道此句，遂在先云「諸善奉行」，是名前句。",
    "T23n1443_012:0972b05_7": "云何同字？",
    "T23n1443_012:0972b05_8": "謂圓具者云「惡」字時，未具者遂同時云「惡」，是名同字。",
    "T23n1443_012:0972b06_9": "云何前字？",
    "T23n1443_012:0972b07_10": "謂圓具者云「惡」字聲未絕時，其未具者同聲道「惡」字，遂在先云「善」，是名前字。",
    "T23n1443_012:0972b08_11": "言讀誦者，謂言領受。",
    "T23n1443_012:0972b09_12": "言法者，謂佛及聲聞所說之法。",
    "T23n1443_012:0972b10_13": "波逸底迦者，義如上說。",
    "T23n1443_012:0972b10_14": "此中犯相其事云何？",
    "T23n1443_012:0972b11_15": "若苾芻尼，於未圓具人，作同句前句讀誦法者，得根本罪。",
    "T23n1443_012:0972b12_16": "前字、同字，亦同前得罪。",
    "T23n1443_012:0972b12_17": "無犯者，若口吃者、若性急者、若捷語者，並無犯。",
    "T23n1443_012:0972b14_18": "若教誦時、若教問時，亦無犯(近圓、圓具二義俱通)。",
    "T23n1443_012:0972b15_0": "向未圓具說麁罪學處第七",
    "T23n1443_012:0972b16_0": "緣處同前。",
    "T23n1443_012:0972b16_1": "時有苾芻，由未離欲遂犯眾教，求悔除罪行遍住法。",
    "T23n1443_012:0972b17_2": "六眾告諸俗人，令生不信，廣說乃至世尊訶責，告諸苾芻：「我今為二部弟子制其學處，應如是說：「若復苾芻尼，知他苾芻尼有麁惡罪，向未近圓人說者，波逸底迦。」",
    "T23n1443_012:0972b22_0": "如是世尊為諸苾芻尼制學處已。",
    "T23n1443_012:0972b22_1": "室羅伐城有苾芻名曰廣額，有苾芻尼名曰松幹，時此二人於諸俗舍，作污家事現不善相，遂使諸人不生敬信。",
    "T23n1443_012:0972b25_2": "時諸尼眾白諸苾芻，苾芻白佛。",
    "T23n1443_012:0972b26_0": "佛告諸苾芻尼：「應差一尼，於諸俗家告語諸人云：『廣額苾芻、松幹苾芻尼所作非法。』",
    "T23n1443_012:0972b27_1": "若苾芻尼不具五法，即不應差，設差不應遣去。",
    "T23n1443_012:0972b28_2": "云何為五？",
    "T23n1443_012:0972b29_3": "有愛、恚、怖、癡、不知說與未說。",
    "T23n1443_012:0972b29_4": "若具五法應差應去，謂翻前五。",
    "T23n1443_012:0972c01_5": "應敷座席、鳴健稚，眾既集已以言告知，先當問能：『汝某甲能往諸俗家說彼二人所行非法不？』",
    "T23n1443_012:0972c03_6": "彼答言：『能。』",
    "T23n1443_012:0972c03_7": "次一苾芻尼為白羯磨，應如是作：『大德尼僧伽聽！",
    "T23n1443_012:0972c05_8": "此廣額苾芻、松幹苾芻尼，於諸俗家作諸非法，遂令諸人不生敬信。",
    "T23n1443_012:0972c06_9": "此苾芻尼某甲，能往諸俗家，說廣額苾芻、松幹苾芻尼所行非法。",
    "T23n1443_012:0972c08_10": "若尼僧伽時至聽者，僧伽應許僧伽今差此苾芻尼某甲，於諸俗家說廣額苾芻松幹苾芻尼所行非法。",
    "T23n1443_012:0972c10_11": "白如是。』",
    "T23n1443_012:0972c10_12": "次作羯磨。",
    "T23n1443_012:0972c11_0": "「『大德尼僧伽聽！",
    "T23n1443_012:0972c11_1": "此廣額苾芻、松幹苾芻尼，於諸俗家作諸非法，遂令諸人不生敬信。",
    "T23n1443_012:0972c12_2": "此苾芻尼某甲，能往俗家說廣額苾芻、松幹苾芻尼所行非法。",
    "T23n1443_012:0972c14_3": "若諸具壽許此苾芻尼某甲於諸俗家為說過人，於諸俗家說廣額苾芻、松幹苾芻尼所行非法者默然；若不許者說。』",
    "T23n1443_012:0972c16_4": "『僧伽今已許差此苾芻尼某甲，於諸俗家為說過者，向諸俗家說廣額苾芻、松幹苾芻尼所行非法。",
    "T23n1443_012:0972c19_5": "由其默然故，我今如是持。』",
    "T23n1443_012:0972c20_0": "「汝等苾芻尼！",
    "T23n1443_012:0972c20_1": "我今為彼於諸俗家說過苾芻尼制其行法。",
    "T23n1443_012:0972c21_2": "彼苾芻尼應至俗家，作如是語：『諸仁當聽！",
    "T23n1443_012:0972c22_3": "有污俗家者、有污出家者，譬如田畦，稻穀滋茂便遭霜雹，遂令苗稼盡見摧殘。",
    "T23n1443_012:0972c24_4": "又如甘蔗，莖幹敷榮遭赤節病，遂令損壞無有遺餘。",
    "T23n1443_012:0972c25_5": "仁等當知！",
    "T23n1443_012:0972c25_6": "彼二罪惡之人亦復如是。",
    "T23n1443_012:0972c26_7": "仁等莫與共為雜住虧損聖教。",
    "T23n1443_012:0972c26_8": "當知此人自身損壞，猶如焦種不復生芽，今於聖教法律之中不能增長。",
    "T23n1443_012:0972c28_9": "汝等當觀如來、應供、正遍知，及觀上座：尊者解了憍陳如、尊者婆澁波、尊者無勝、尊者賢善、尊者大名、尊者名稱、尊者圓滿、尊者無垢、尊者牛王、尊者善臂、尊者身子、尊者大目乾連、尊者俱恥羅、尊者大准陀、尊者大迦多演那、尊者頻蠡迦攝、尊者那他迦攝、尊者伽耶迦攝、尊者大迦攝、尊者難提。",
    "T23n1443_012:0973a06_10": "如是等諸大苾芻，汝當觀察。",
    "T23n1443_012:0973a07_11": "又復觀大苾芻尼：准陀尼、民陀尼、波吒婆尼、波吒折羅尼、阿吒毘迦尼、佉閃摩尼、明月尼、瘦喬答彌尼、蓮花色尼、大世主尼，如是等諸大尼眾，汝當觀察。』",
    "T23n1443_012:0973a10_12": "時彼告令苾芻尼應於俗家如是告已即出其舍。」",
    "T23n1443_012:0973a11_13": "時松幹苾芻尼聞斯事已，告言：「汝於俗家說我過失耶？」",
    "T23n1443_012:0973a12_14": "彼便報曰：「我得僧伽如法教令。」",
    "T23n1443_012:0973a13_15": "答曰：「我於是事隨合不合，當破汝腹決取中腸挂於樹上。」",
    "T23n1443_012:0973a14_16": "彼聞是語即大驚怖，具告諸尼：「我今不能更於俗舍陳說其事。」",
    "T23n1443_012:0973a16_17": "諸苾芻尼白諸苾芻，苾芻白佛。",
    "T23n1443_012:0973a17_0": "佛言：「彼之癡人能欺別人不能欺眾，由是僧伽應作單白詳說其過。",
    "T23n1443_012:0973a18_1": "敷座席、鳴健稚，眾既集已，應言告知。",
    "T23n1443_012:0973a19_2": "令一苾芻尼應如是作：『大德尼僧伽聽！",
    "T23n1443_012:0973a20_3": "此廣額苾芻、松幹苾芻尼，於諸俗家作非法事，遂令多人不生敬信。",
    "T23n1443_012:0973a21_4": "今無別人能於俗舍說其過惡。",
    "T23n1443_012:0973a22_5": "若僧伽時至聽者，僧伽應許僧伽今若見廣額苾芻、松幹苾芻尼於諸俗家作非法處，即應於彼說其過失。",
    "T23n1443_012:0973a25_0": "白如是。』」",
    "T23n1443_012:0973a26_0": "如佛所教令，諸尼眾於彼行處普告俗家，隨知不知悉皆告語，遂令眾人不生敬信，使乞食者飲食難求。",
    "T23n1443_012:0973a28_1": "即以此緣白佛，佛言：「於諸俗家知彼苾芻尼行惡行處，當說其過，勿於不知處。",
    "T23n1443_012:0973b01_2": "由此當知，除僧羯磨。」",
    "T23n1443_012:0973b01_3": "爾時世尊讚歎持戒，隨時宣說少欲法已，告諸尼曰：「前是創制、此是隨開，乃至應如是說：若復苾芻尼，知他苾芻尼有麁惡罪，向未近圓人說，除眾羯磨，波逸底迦。」",
    "T23n1443_012:0973b05_4": "尼謂此法中尼。",
    "T23n1443_012:0973b05_5": "言近圓者，有其二種：謂苾芻、苾芻尼，餘名未具。",
    "T23n1443_012:0973b06_6": "言麁惡者有二種：謂波羅市迦因起、及僧伽伐尸沙因起。",
    "T23n1443_012:0973b08_0": "此麁惡者有二種相：一、自性麁惡，二、因起麁惡。",
    "T23n1443_012:0973b09_1": "說者，謂是彰露其事。",
    "T23n1443_012:0973b09_2": "除僧羯磨者，謂除大眾為其作法。",
    "T23n1443_012:0973b10_3": "波逸底迦，義如上說。",
    "T23n1443_012:0973b10_4": "此中犯相其事云何？",
    "T23n1443_012:0973b11_5": "若苾芻尼，於不知俗家作不知想疑，向彼說他麁惡罪者，得墮罪。",
    "T23n1443_012:0973b12_6": "若苾芻尼，於知俗家作不知想疑，向彼說者，得惡作罪。",
    "T23n1443_012:0973b13_7": "無犯者，於不知俗家作先知想，若大眾詳說其事、或時人眾普悉知聞、猶如壁畫人所共觀、非我獨知，說皆無過。",
    "T23n1443_012:0973b17_0": "實得上人法向未圓具人說學處第八",
    "T23n1443_012:0973b18_0": "緣處同前。",
    "T23n1443_012:0973b18_1": "時眾多苾芻，精勤練行繫念修習，廣說乃至得阿羅漢果，皆向眷屬說其果利顯己威德，乃至訶責，「為二部弟子制其學處，應如是說：「若復苾芻尼，實得上人法，向未近圓人說者，波逸底迦。」",
    "T23n1443_012:0973b24_0": "尼謂此法中尼，餘義如上。",
    "T23n1443_012:0973b24_1": "實得者，謂其事實。",
    "T23n1443_012:0973b25_0": "上人法等者，此並如前大苾芻第四他勝廣說。",
    "T23n1443_012:0973b26_1": "此中犯相其事云何？",
    "T23n1443_012:0973b26_2": "若苾芻尼，無虛妄心作實有想，對未圓具人說，得惡作罪。",
    "T23n1443_012:0973b27_3": "於中別者，前他勝罪，此云墮落；前云麁罪，此云惡作。",
    "T23n1443_012:0973b29_0": "謗迴眾利物學處第九",
    "T23n1443_012:0973c01_0": "緣起廣說，具如大苾芻律，乃至「制其學處，應如是說：「若復苾芻尼，先同心許，後作是說：『諸具壽以僧利物隨親厚處迴與別人。』",
    "T23n1443_012:0973c04_1": "者，波逸底迦。」",
    "T23n1443_012:0973c05_0": "尼謂此法中人。",
    "T23n1443_012:0973c05_1": "先同心許者，先許其事。",
    "T23n1443_012:0973c05_2": "後作是說者，謂於後時作如是語。",
    "T23n1443_012:0973c06_3": "隨親厚者，謂親厚二師與弟子同師等，并餘親友知識，彼此相望並為親厚。",
    "T23n1443_012:0973c08_4": "僧者，謂佛弟子。",
    "T23n1443_012:0973c08_5": "物利者有二種：一、衣物利，二、飲食利。",
    "T23n1443_012:0973c09_6": "此中利者，謂是衣利。",
    "T23n1443_012:0973c10_0": "已至眾中迴與者，謂以僧物轉與別人。",
    "T23n1443_012:0973c10_1": "波逸底迦者，義並如上。",
    "T23n1443_012:0973c11_2": "此中犯相其事云何？",
    "T23n1443_012:0973c11_3": "若苾芻尼，隨有多少眾僧利物，先同心許，後作是說者，皆得墮罪。",
    "T23n1443_012:0973c13_4": "若僧實不與，輒自迴與者，說時無犯。",
    "T23n1443_012:0973c15_0": "輕訶戒學處第十",
    "T23n1443_012:0973c16_0": "緣在室羅伐城，佛告諸苾芻：「汝等半月半月應說波羅底木叉經。」",
    "T23n1443_012:0973c17_1": "時諸苾芻隨佛所教，半月說戒經。",
    "T23n1443_012:0973c18_2": "時六眾苾芻聞說，作如是語：「何故於我所有瘡疣數更傷損？",
    "T23n1443_012:0973c19_3": "此小隨小戒半月半月數宣說時，令諸苾芻聞心生憂惱發起追悔。」",
    "T23n1443_012:0973c21_4": "少欲苾芻皆生嫌恥，乃至世尊訶責，「為二部弟子制其學處，應如是說：「若復苾芻尼，半月半月說戒經時，作如是語：『諸具壽！",
    "T23n1443_012:0973c24_5": "何用說此小隨小學處為？",
    "T23n1443_012:0973c24_6": "說是戒時，令諸苾芻尼心生惡作惱悔懷憂。』",
    "T23n1443_012:0973c25_7": "若作如是輕訶戒者，波逸底迦。」",
    "T23n1443_012:0973c27_0": "尼謂此法中尼，餘義如上。",
    "T23n1443_012:0973c27_1": "言半月者，謂一月分兩。",
    "T23n1443_012:0973c28_2": "戒者，謂從八他勝終至七滅諍。",
    "T23n1443_012:0973c28_3": "經者，是次第相應。",
    "T23n1443_012:0973c29_4": "略說者，謂宣說時。",
    "T23n1443_012:0973c29_5": "具壽等者，謂敘述其情彰憂惱狀。",
    "T23n1443_012:0974a01_6": "輕訶戒者，謂出毀語以告前人。",
    "T23n1443_012:0974a02_7": "墮義如上。",
    "T23n1443_012:0974a02_8": "此中犯相其事云何？",
    "T23n1443_012:0974a02_9": "若苾芻尼每於半月說八他勝時，乃至說七滅諍時，作如是語：「具壽！",
    "T23n1443_012:0974a04_10": "何須說此小隨小戒，令諸苾芻尼心生惡作？」",
    "T23n1443_012:0974a05_11": "者，得波逸底迦。",
    "T23n1443_012:0974a05_12": "或生惱悔憂熱、或云：「思憶俗事。」",
    "T23n1443_012:0974a06_13": "或云：「不樂出家。」",
    "T23n1443_012:0974a06_14": "或云：「歸俗。」",
    "T23n1443_012:0974a07_0": "作斯等語皆得墮罪。",
    "T23n1443_012:0974a07_1": "如是應知，於餘十六事處、及雜事處、尼陀那處、目得迦等處，及於律教相應經處，及在餘處說此等時，若苾芻尼作如是語：「何用說此小隨小戒，說此之時令生惡作？」",
    "T23n1443_012:0974a11_2": "者，咸皆墮罪。",
    "T23n1443_012:0974a11_3": "若餘經處宣說之時，作語令人惱悔等者，得惡作罪。",
    "T23n1443_012:0974a13_0": "根本說一切有部苾芻尼毘奈耶卷第十二"
}