{
    "T45n1893_001:0819a25_0": "淨心誡觀法序",
    "T45n1893_001:0819a27_0": "餘杭郡沙門釋元照述",
    "T45n1893_001:0819a28_0": "太近至易無如自心，入死出生了不知覺，其體明瑩，其量包容，故使一迷遽生諸法。",
    "T45n1893_001:0819a29_1": "其猶寶鑑，因明而像生；又若長川，緣澄而波動。",
    "T45n1893_001:0819b01_2": "謂心異物，為物轉心，吸攬塵緣，積成勞結。",
    "T45n1893_001:0819b02_3": "淪歷諸有，沈屈己靈；餘趣無知，人倫尠學。",
    "T45n1893_001:0819b03_4": "縱令聽習多墮邪癡；奔逐名聞，封著知解。",
    "T45n1893_001:0819b04_5": "至有江南江北走覓菩提，曲見邪心未嘗正直，野猿騰躍家犬遲迴。",
    "T45n1893_001:0819b06_6": "勞我聖師，提耳垂誨，曲留妙藥，的指病根。",
    "T45n1893_001:0819b07_7": "囊括兩乘，津通萬行，託彼親度，用表弘慈。",
    "T45n1893_001:0819b08_8": "囑使竊闚特彰祕勝，深訶講論苦勉修治。",
    "T45n1893_001:0819b09_9": "然古德傳通，雙弘教觀，諸部則以教開解，斯文乃以觀示修。",
    "T45n1893_001:0819b10_10": "既非無目而遊，豈是數他之寶？",
    "T45n1893_001:0819b11_11": "須信，從真起妄舉體現前，達妄即真，不從他得。",
    "T45n1893_001:0819b12_12": "淨心之要，覽者宜知！",
    "T45n1893_001:0819b15_0": "淨心誡觀法",
    "T45n1893_001:0819b17_0": "終南山沙門釋道宣撰",
    "T45n1893_001:0819b18_0": "敬禮三寶藏　薩婆若法身　隨力誡初學　惟聖哀愍聽時在隨州興唐伽藍，夏安居撰，令送泰山靈巖寺，付慈忍受持。",
    "T45n1893_001:0819b21_1": "凡三十篇，如右：釋名篇第一　序宗篇第二　五停篇第三　挍量篇第四　自慶篇第五　善根篇第六　破戒篇第七　邪命篇第八　誑佛篇第九　造過篇第十　解脫篇第十一　食緣篇第十二　流轉篇第十三　不動篇第十四　過患篇第十五　心濁篇第十六　二報篇第十七　結使篇第十八　緣生篇第十九　安般篇第二十　相資篇二十一　因果篇二十二　止劫篇二十三　一諦篇二十四　心行篇二十五　菩提篇二十六　教化篇二十七　佛性篇二十八　福田篇二十九　受持篇三十淨心誡觀法五字釋名法篇第一淨心者，於汝現行煩惱諸部過患，教修對治，令汝即時隨分解脫。",
    "T45n1893_001:0819c06_2": "垢染漸滅，心轉明淨，發生定慧，起於大乘清淨信心，趣向菩提種性住處。",
    "T45n1893_001:0819c08_3": "以今微因後感當果，是故教汝察病對治，興隆功業，修入信境，成決定根力。",
    "T45n1893_001:0819c09_4": "其三賢十聖、無垢妙覺、四十二地空宗真理，唯可知聞影像麁相，下地凡夫力所未及，亦未能行。",
    "T45n1893_001:0819c12_0": "今唯使汝淨除業鏡客塵[目*壹]等，見汝身中少分佛性。",
    "T45n1893_001:0819c13_1": "汝可飲服般若甘露，洗蕩蓋纏漸顯淨心，心若清淨令眾生界淨，眾生既淨則佛土淨。",
    "T45n1893_001:0819c15_2": "始除煩惱令戒清淨，戒既完具定復清淨，以戒定淨令智慧淨，智既淨已顯自身源，有此義故名為淨心。",
    "T45n1893_001:0819c17_3": "已下諸篇，治過雖別，同名淨心。",
    "T45n1893_001:0819c18_4": "誡者，令汝識知對治初門，先除麁染根本惡業，知病知藥守心慎口，勵己修道離過患故名誡。",
    "T45n1893_001:0819c20_5": "觀者，察義，觀察此誡與佛法相應不相應，及障道過患，名字句偈審諦思量，如實解心得誡本意。",
    "T45n1893_001:0819c22_6": "又能隨順止觀二門，此二法者定始慧初，生長一切禪支道品，故名觀。",
    "T45n1893_001:0819c24_7": "法者，即此誡文首軸次第，慇懃曉示，欲使禁斷煩惱止諸惡業，加行勝進住不退心，故名為法。",
    "T45n1893_001:0819c26_8": "下諸篇中皆有此淨心誡觀法五義，當須知之。",
    "T45n1893_001:0819c28_0": "誡觀序宗法第二",
    "T45n1893_001:0819c29_0": "夫欲修道，於三業中先斷財色二種。",
    "T45n1893_001:0819c29_1": "若不貪財即無諂諍，若不貪色即無熱惱。",
    "T45n1893_001:0820a01_2": "經云：「背捨離欲，順菩提分。」",
    "T45n1893_001:0820a02_3": "當修身觀，精勤一心除世貪愛，制伏垢惱令心清淨，以斷財色成無漏善根，薰本識中成無貪種子，漸盡惑染入賢聖位。",
    "T45n1893_001:0820a05_4": "今見解法人等，仍貪財色長養結使，與諸漏相應，惡業繫縛墜三惡道。",
    "T45n1893_001:0820a06_5": "經云：「既非道人，又非白衣，無所名也。」",
    "T45n1893_001:0820a07_6": "多求利故，專習唇吻、莊補華綺，戲論諍訟、遞相謗嫉，三毒轉疆、煩惱增長，沈淪苦海，知而故犯，無解脫時，千佛出世不見不聞。",
    "T45n1893_001:0820a10_7": "以是因緣，地獄罪畢受惡龍身，為盜佛衣食，破戒瞋垢所得惡果。",
    "T45n1893_001:0820a11_8": "如《盲龍經》說：「即知解義，不救業苦。」",
    "T45n1893_001:0820a12_9": "汝宜依誡如說修行，隨病對治隨分解脫，不可口言而得清淨。",
    "T45n1893_001:0820a14_0": "三毒五結，何者偏重，先治重者，輕即自差，披戒定鎧，摧心魔賊。",
    "T45n1893_001:0820a15_1": "一切苦因果，財色為本；一切樂因果，戒定為本。",
    "T45n1893_001:0820a16_2": "然此因果悉在眾生心微塵中，何故不禁餘過先誡財色？",
    "T45n1893_001:0820a17_3": "大乘經云：「八萬四千障道罪業，悉因財色以為根本。」",
    "T45n1893_001:0820a18_4": "何以故？",
    "T45n1893_001:0820a19_5": "十方眾生無始已來，為財相殺者過微塵數，為色相殺者數復過是。",
    "T45n1893_001:0820a20_6": "道俗二流為於財色，今現有一百二十六大地獄中，受千萬種苦，經無量劫始入畜生餓鬼。",
    "T45n1893_001:0820a22_7": "緇素二人同為財色之所傷害，初持後犯，能免者稀。",
    "T45n1893_001:0820a23_8": "若有斷者名菩薩行、名真持戒、名為賢士、名佛弟子。",
    "T45n1893_001:0820a25_9": "財色二事相欲似輕，感罪尤重，河沙誑惑由財色起，此之二過能壞君臣師徒夫婦等，亦壞內外親族朋友知識。",
    "T45n1893_001:0820a27_10": "若離財色更無世間，人天脫苦聖凡同讚，諸漏滅盡進至佛果，為此先誡財色二種。",
    "T45n1893_001:0820a29_11": "因色生憍，因財生悋，憍而且悋，雖有餘德亦不足觀。",
    "T45n1893_001:0820b01_12": "先斷財色，使功行成立，後聽經論，即是入道次第也。",
    "T45n1893_001:0820b02_13": "言逆行疾，故名淨心，偈曰：　煩惱如河沙，　　先斷惡二種，　一財二是色，　　死時神不恐。",
    "T45n1893_001:0820b06_0": "　吉羅須護持，　　況言犯四重，　三聚戒清淨，　　布薩心喜踊。",
    "T45n1893_001:0820b08_0": "　鄙夫愛財色，　　誡汝斷貪著，　由財三世苦，　　因色入火鑵。",
    "T45n1893_001:0820b10_0": "　色能障聖道，　　財能令行薄，　審諦自看心，　　知貪是狂錯。",
    "T45n1893_001:0820b12_0": "　智避如火坑，　　頑愚不嫌惡，　若犯當悔除，　　除已更勿作。",
    "T45n1893_001:0820b14_0": "　一切有形類，　　終歸填溝壑，　持戒禁情苦，　　後受大安樂。",
    "T45n1893_001:0820b16_0": "誡觀五停心觀法第三",
    "T45n1893_001:0820b17_0": "五妄想者，如除刺樹先斷其根，故修五停觀息五過，止不令起，故名停心觀。",
    "T45n1893_001:0820b18_1": "因修此觀現惱不行，得小解脫；所由之處，戒定調柔漸證神通，名大解脫；十障滅盡，名真解脫。",
    "T45n1893_001:0820b20_2": "莫不因今五停觀法，如是修入名為淨心。",
    "T45n1893_001:0820b21_3": "偈曰：　自知欲情多，　　一向觀不淨，　背捨得解脫，　　欲竭即得定；　若當逐講論，　　念欲轉熾盛，　是即非對治，　　下道入險徑。",
    "T45n1893_001:0820b26_0": "　自知瞋恚多，　　一向修慈悲，　毒火得清涼，　　成就善律儀；　若當逐講論，　　非治徒勞疲，　貪瞋更增長，　　重被煩惱覉。",
    "T45n1893_001:0820c01_0": "　自知愚癡多，　　諦觀十二因，　始悟輪迴苦，　　了知無我人；　若當逐講論，　　見諍終日喧，　放本求枝葉，　　不能拔斷根。",
    "T45n1893_001:0820c05_0": "　自知我慢多，　　諦觀十八界，　方得無人解，　　吾我病即差；　若當逐講論，　　反益三塗債，　計我常求勝，　　名利自杻械。",
    "T45n1893_001:0820c09_0": "　自知亂想多，　　常數出入息，　覺觀漸得成，　　加我戒定力；　若當逐講論，　　喧塵未能息，　遞互相是非，　　何時滅事識。",
    "T45n1893_001:0820c13_0": "此是毘曇中七方便法：五停觀成名第一方便，自餘別相念處、總相念處、暖法、頂法、忍法、世第一法，名七方便。",
    "T45n1893_001:0820c15_1": "觀行成就得須陀洹果，若初入道，大小乘人通修此觀。",
    "T45n1893_001:0820c16_2": "偈曰：　何因說五停，　　復不逐講經？",
    "T45n1893_001:0820c18_0": "　抱疾說藥方，　　祇欲取聲名，　凡夫貪利養，　　無心治忘情，　若修五停觀，　　決定修道成。",
    "T45n1893_001:0820c21_0": "何故令修五停觀法止逐講論？",
    "T45n1893_001:0820c21_1": "有二要法：一者佛教次第入道，對治麤重煩惱。",
    "T45n1893_001:0820c22_2": "二者見解法義人，知而故犯，不畏佛戒，不修威儀，五篇淨戒悉皆破盡。",
    "T45n1893_001:0820c24_3": "見他持戒復起憎謗，唯貪財色。",
    "T45n1893_001:0820c25_4": "瞋惱鬪諍，慳嫉憍慢，無漸無愧，身壞命終，必墮地獄畜生餓鬼，經歷多劫。",
    "T45n1893_001:0820c26_5": "當觀此事，現前驗知，故修五停，止過起道，順佛教故，名為淨心。",
    "T45n1893_001:0820c28_6": "偈曰：　貪如豺狼性，　　瞋如惡龍心，　壞法故毀禁，　　污戒犯姦淫。",
    "T45n1893_001:0821a02_0": "　識法望除毒，　　反更作罪深，　造業心無悔，　　命過就刀林。",
    "T45n1893_001:0821a04_0": "　墮大無間獄，　　佛性歷劫沈，　如職除名罰，　　失勢不堪任。",
    "T45n1893_001:0821a06_0": "　云何破戒口？",
    "T45n1893_001:0821a06_1": "　　噉人食憍恣；　云何破戒手？",
    "T45n1893_001:0821a07_2": "　　受人財物施；　云何破戒身？",
    "T45n1893_001:0821a08_3": "　　坐臥好床褥；　云何破戒業？",
    "T45n1893_001:0821a09_4": "　　受他禮己足；　云何破戒行？",
    "T45n1893_001:0821a10_5": "　　默受稱揚讚。",
    "T45n1893_001:0821a11_0": "　若犯此五事，　　諸天共悲歎。",
    "T45n1893_001:0821a12_0": "佛教新受戒者五年學律，然後學經。",
    "T45n1893_001:0821a12_1": "律有五部：一、《四分》，二、《五分》，三、《十誦》，四、《僧祇》，五、《解脫》。",
    "T45n1893_001:0821a14_0": "此五部律同一毘尼大藏，文相廣博卒難悉識。",
    "T45n1893_001:0821a15_1": "今欲知者財色為宗，能斷財色，即名奉律。",
    "T45n1893_001:0821a16_0": "禁戒清淨，發生定慧，成就聖道，知律綱要故名淨心。",
    "T45n1893_001:0821a17_1": "偈曰：　五部戒律中，　　宗要斷財色，　修禪觀不淨，　　對治自忍抑。",
    "T45n1893_001:0821a20_0": "　林野歎死屍，　　內心懷悲惻，　我身會當然，　　貪熱即時息。",
    "T45n1893_001:0821a22_0": "　三毒甚強盛，　　摧之用智力。",
    "T45n1893_001:0821a23_0": "　衣求破弊衣，　　食即一坐食。",
    "T45n1893_001:0821a24_0": "　常行平等心，　　淨意恒質直。",
    "T45n1893_001:0821a25_0": "　若不能如此，　　袈裟覆荊棘。",
    "T45n1893_001:0821a26_0": "聖教萬差，為根性不同，病藥眾多愚者致惑，雖用功力非正對治，妄貪名利更增塵垢，是以先修五停後學講論，知道次第，名為淨心。",
    "T45n1893_001:0821a29_0": "偈曰：　世人習多聞，　　未曾行一分，　妄情取妄法，　　諍競起紛紜。",
    "T45n1893_001:0821b03_0": "　入道依次第，　　戒定自資薰，　淨命如迦葉，　　勿得同六群。",
    "T45n1893_001:0821b05_0": "誡觀末法中校量心行法第四",
    "T45n1893_001:0821b06_0": "凡夫解義皆因聽學，為知法人，身犯四重，畜八不淨財，食噉俗饌，無羞無恥，知而故犯，不畏後世，是故令汝校量心行，先淨禁戒後方聽經，汝用五誡得名淨心。",
    "T45n1893_001:0821b09_1": "古者大德講《華嚴經》唯一卷疏，於後法師作三卷疏，今時講者〈十地〉一品出十卷疏，各逞功能競顯華詞，文字浩博寄心無所。",
    "T45n1893_001:0821b12_2": "然文者當體即義，何須人語？",
    "T45n1893_001:0821b13_3": "今時愚人竟求於名不求於法，法尚不可著，何況著文字，法離文字，言語斷故。",
    "T45n1893_001:0821b14_4": "《大集經》云：「經文是一，講者異說。」",
    "T45n1893_001:0821b15_5": "各恃己見壞亂正法，天神瞋故三災俱起。",
    "T45n1893_001:0821b16_6": "以是因緣佛法淡薄，如一斛水解一升酪，看似酪色食即無味。",
    "T45n1893_001:0821b17_7": "諦思講論，人情測佛，佛智境界，豈人能測？",
    "T45n1893_001:0821b18_8": "如是審察，名為淨心。",
    "T45n1893_001:0821b19_9": "偈曰：　敷演說法師，　　二種陞高座，　一者福無量，　　二者離罪過。",
    "T45n1893_001:0821b22_0": "　慈心成就人，　　法施勝財貨，　瞋垢是非他，　　棘刺上坐臥。",
    "T45n1893_001:0821b24_0": "　有漏為基堵，　　無明作根本，　解經不除毒，　　法師自傷損。",
    "T45n1893_001:0821b26_0": "　賊心求名利，　　怱怱未思忖，　嬰孩欲登梯，　　先須戒足隱。",
    "T45n1893_001:0821b28_0": "　學士聰明者，　　舉動多輕躁，　或有錯解義，　　邪見復顛倒。",
    "T45n1893_001:0821c01_0": "　是故定治動，　　七覺中法要，　定慧平等修，　　種智得微妙。",
    "T45n1893_001:0821c03_0": "　世尊在世時，　　唯教修出離，　習善莫生足，　　少惡即遠避。",
    "T45n1893_001:0821c05_0": "　念念觀無常，　　勤修真對治，　寂慮學禪那，　　何須著文字。",
    "T45n1893_001:0821c07_0": "何因世尊在世時，悉得聖道及生天中？",
    "T45n1893_001:0821c07_1": "依次而學，不越毘尼，入道有方。",
    "T45n1893_001:0821c08_2": "五年習戒，夜則修定攝心守境，安處林野不畜餘食，少欲慚愧，一心諦觀無常不淨，離諸調戲意不散亂。",
    "T45n1893_001:0821c10_3": "舉動進止恒令淨潔，無惡姿容，先意問訊，以是善緣悉得道迹。",
    "T45n1893_001:0821c12_4": "汝能一心依此學者，名為淨心。",
    "T45n1893_001:0821c13_5": "偈曰：　正法證道時，　　淨法調眾生，　隨事秉羯磨，　　除垢獲三明。",
    "T45n1893_001:0821c16_0": "　像法盡至末，　　羯磨廢不行，　雖復似和合，　　集則起鬪諍。",
    "T45n1893_001:0821c18_0": "　凡是諸經律，　　甘露亦毒藥，　解服百疹瘳，　　不消病發作。",
    "T45n1893_001:0821c20_0": "　知法不向心，　　解經行轉薄，　棄捨戒定業，　　文字處起著。",
    "T45n1893_001:0821c22_0": "　所以韻句撰，　　讀時心歡樂，　靜坐好思量，　　觀察自忖度。",
    "T45n1893_001:0821c24_0": "　何緣重頌偈？",
    "T45n1893_001:0821c24_1": "　　文少義廣博。",
    "T45n1893_001:0821c25_0": "　依戒益汝身，　　信受勿疑惡。",
    "T45n1893_001:0821c26_0": "　或見他毀罵，　　輕賤心漠漠，　此約大乘教，　　與理不違錯。",
    "T45n1893_001:0821c28_0": "誡觀六難自慶修道法第五",
    "T45n1893_001:0821c29_0": "一者，萬類之中人身難得，如《提謂經》說：「今得人身，難於龜木。」",
    "T45n1893_001:0822a01_1": "二者，雖得人身中國難生，此土即當邊地之中，具足大乘正法經律。",
    "T45n1893_001:0822a02_2": "三者，雖有正法，信樂復難，今隨力信，不敢疑謗。",
    "T45n1893_001:0822a03_3": "四者，人身難具，今受男形根無殘缺，相貌成就。",
    "T45n1893_001:0822a05_0": "五者，雖具男形，六根無缺，五欲纏染，出家甚難，今得割愛出家修道，披著佛衣，受佛淨戒。",
    "T45n1893_001:0822a07_0": "六者，雖受禁戒，隨戒甚難，汝可於戒律中，尊重愛樂，慚愧慎護。",
    "T45n1893_001:0822a08_1": "於此六事若不觀察，即便放逸深障聖道。",
    "T45n1893_001:0822a09_2": "既超六難，常應喜慶，難得已得，得已莫失，如是思量，名為淨心。",
    "T45n1893_001:0822a10_3": "偈曰：　世有六種難，　　難得已得具，　勤修戒定慧，　　善解名味句，　是故學大乘，　　問即須知處。",
    "T45n1893_001:0822a14_0": "　受他檀越食，　　飽腹無智慮，　無智長貪瞋，　　不能如法住，　犯禁毀戒足，　　命終生四趣。",
    "T45n1893_001:0822a17_0": "誡觀世相如夢修出世善根法第六",
    "T45n1893_001:0822a18_0": "云何方便能令眾生離苦出世？",
    "T45n1893_001:0822a18_1": "但愚人貪愛，我即不貪。",
    "T45n1893_001:0822a19_2": "何者是名世愚貪愛？",
    "T45n1893_001:0822a19_3": "所謂官榮封賞、車馬庫藏、臺觀園林、采女音樂、上服美饌、遊戲射獵、宴會倡伎、嫁娶賓席、恃怙族姓、追朋逐勢、三軍列陣、前鋒精銳、謀策將略、果毅傷殺、平殄除蕩、快意適情、攻城破柵、收縛簿歛、刀筆豪俠、意志建立、俗藝醫方、工巧居積、攝歛奠祭。",
    "T45n1893_001:0822a25_4": "以要言之，如此眾多世務，無量殺害、飲酒噉肉、鬪諍勝負、怨讎熱惱、悲喜安危、吉凶禍福，能於此中悉捨離者，名真修道出世人也。",
    "T45n1893_001:0822a28_5": "眾生迷倒，於此世事謂是真法，不知無數劫來生死大苦，身壞命終墮三惡道，恒河沙劫受大燒煮。",
    "T45n1893_001:0822b01_6": "雖遭此苦，仍於生死貪著無厭，迭相承習迷惑塵境，皆由未值善導未聞正法。",
    "T45n1893_001:0822b03_7": "汝今既聞，如聞修學，名為淨心。",
    "T45n1893_001:0822b04_8": "偈曰：　凡夫狂癡性，　　所見常不正，　資養三毒身，　　貪瞋轉增盛。",
    "T45n1893_001:0822b07_0": "　未觀屍穢形，　　持糞如行屏，　常遊違順境，　　詐偽起諂佞。",
    "T45n1893_001:0822b09_0": "　實無常我樂，　　妄見常我淨，　罪業顛倒故，　　恒遊諸險徑。",
    "T45n1893_001:0822b11_0": "　智者如實解，　　慧命心決定，　觀世如夢幻，　　窮真道成聖。",
    "T45n1893_001:0822b13_0": "誡觀破戒僧尼不修出世法第七",
    "T45n1893_001:0822b14_0": "僧尼破戒者，所謂畜養奴婢僮僕牛驢車乘田宅、種植園林華果、金銀粟白、屏風氈被、好枕細席、箱匱盆瓫、銅器盤椀、上好三衣、牙床坐褥、房舍退屋、厨庫碓磨、脂麵藥酒、雜鮭醬酢異種口味，王公貴重多人顧識、生緣富貴、數過親舊、餉送吊問、申訴衙府，身為眾首門徒彊盛、講說相難，好喜音樂，常居一寺評量僧事、迭相擯罰，借問旱潦、豐儉、盜賊、水火、毒獸之事，經過酒店、市纏、屠膾、獵射之家，親友、婦女、琴瑟、詩賦、圍碁、雙陸，讀外書典，高語大笑，嫌恨諍竟，飲酒食肉，綾羅衣服五色鮮明，勤剃鬚髮、爪利如鋒，畜八不淨、財寶富足，於此等事貪求愛著，積聚不離，名真破戒。",
    "T45n1893_001:0822b27_1": "經云：「此等比丘名禿居士、名披袈裟賊、名禿獵師、名三塗人、名無羞人、名一闡提、名謗三寶、名害一切檀越眼目、名生死種子、名障聖道。",
    "T45n1893_001:0822c01_2": "遠離此等十種惡名即為淨心。」",
    "T45n1893_001:0822c01_3": "偈曰：　可怪凡夫人，　　積聚貪瞋癡，　破戒無羞恥，　　輕賤木叉珍。",
    "T45n1893_001:0822c04_0": "　追求忙如火，　　種植涉艱辛，　教他多布施，　　自捨若抽筋。",
    "T45n1893_001:0822c06_0": "　傲慢善知識，　　恃怙膿血身，　放逸著五欲，　　何時出苦津。",
    "T45n1893_001:0822c08_0": "　衣貪五色服，　　食貪常飽肚，　捨靜入憒閙，　　經戒未曾覩。",
    "T45n1893_001:0822c10_0": "　拔草復掘地，　　溉灌治園圃，　生業過俗人，　　瓮匱居三五。",
    "T45n1893_001:0822c12_0": "　唯憂財不足，　　鎖門牢閉戶，　高聲大語笑，　　諂慢心未普。",
    "T45n1893_001:0822c14_0": "　毀犯四重禁，　　觝突兇如虎，　身壞永沈淪，　　罪畢生夷虜。",
    "T45n1893_001:0822c16_0": "　可念眾生狂，　　癡暗無慧光，　但貪目前利，　　不見當來殃。",
    "T45n1893_001:0822c18_0": "　出家望靜樂，　　返為馳逐忙，　抱財忽命終，　　道俗竟分張。",
    "T45n1893_001:0822c20_0": "　惡性如蛇蝎，　　惡貪如豺狼，　剃頭無實德，　　高容返自傷。",
    "T45n1893_001:0822c22_0": "　隱罪求名聞，　　不畏利養瘡，　白衣修戒施，　　壽盡生天堂。",
    "T45n1893_001:0822c24_0": "　沙門倒慳惜，　　不觀空無常，　唯知造惡業，　　觸事皆面牆。",
    "T45n1893_001:0822c26_0": "　破戒違經律，　　無慚故覆藏，　我作還我受，　　三塗遣誰當。",
    "T45n1893_001:0822c28_0": "　雖無我人法，　　善惡亦不亡，　三界輪迴苦，　　六道生死長。",
    "T45n1893_001:0823a01_0": "　如是諸惡過，　　謹慎好思量，　願斷相續因，　　持心如金剛。",
    "T45n1893_001:0823a03_0": "　定水洗煩惱，　　戒城自遮防，　德如螺髻梵，　　去處見西方。",
    "T45n1893_001:0823a05_0": "誡觀外現威儀內起邪命法第八",
    "T45n1893_001:0823a06_0": "邪命者，所謂淨治住處，嚴飾道場，羅列旛華及諸道具，數為洗剃，常帶袈裟，覆膞靴履，威儀齊整，緩行直進，下聲軟語，或復靜默閉目低頭，衣鉢隨身執着律相。",
    "T45n1893_001:0823a09_1": "然其內心常求名利，望他請喚恭敬尊重，進戒度人強為師首，處在徒眾希他依止，設解經律問時生難。",
    "T45n1893_001:0823a11_2": "性多嫌恨惡眼視人，少見侵觸不受其懺，口若發言喜說機刺，嫉他得利如火燒心，情塵意垢曾未除遣，雖坐繩床起惡覺觀，攀緣亂想念世欲事，令夜惡夢漏失不淨。",
    "T45n1893_001:0823a15_3": "惡覺染意熏本識藏，結惡業種染能障，淨生死不絕輪迴無際，受諸苦惱。",
    "T45n1893_001:0823a17_4": "三業不淨乖八聖道，外白裏黑順八邪徑，是名邪命欺誑凡聖，如是觀察，得名淨心。",
    "T45n1893_001:0823a19_5": "偈曰：　口誦無常經，　　身作有常計，　求望他利養，　　合眼未觀諦。",
    "T45n1893_001:0823a22_0": "　三衣唯欲好，　　不肯著破弊，　內心至麁獷，　　外相真似細。",
    "T45n1893_001:0823a24_0": "　欺誑世間人，　　大悲為流涕，　賢聖不讚歎，　　善神不扶衛。",
    "T45n1893_001:0823a26_0": "　業障日夜增，　　戒定念念滯，　雖有兩箇眼，　　復患一雙曀。",
    "T45n1893_001:0823a28_0": "誡觀取相恃善誑佛法第九",
    "T45n1893_001:0823a29_0": "經云：何者比丘名為誑佛？",
    "T45n1893_001:0823a29_1": "若言我修慈悲彼人瞋恚，我能布施某甲慳貪，我具淨戒彼人犯戒，我勤精進彼人懈怠，我有智慧彼人太愚，我今樂靜彼染憒閙，我修威儀彼人輕躁，我如法住彼不如法。",
    "T45n1893_001:0823b04_2": "或恃隱山絕粒，納衣一食、常坐不臥、塚間樹下，或講經律善解法相，我有如是福德智慧。",
    "T45n1893_001:0823b06_3": "取此相者即名我見、眾生見、壽者見，堅執是相名為誑佛。",
    "T45n1893_001:0823b07_4": "何者修道名不誑佛？",
    "T45n1893_001:0823b08_5": "若人修空、無相、無願三解脫門亦不生著，唯觀世諦虛妄顛倒，如幻如夢無有一實。",
    "T45n1893_001:0823b10_6": "成此觀門修戒定慧，精進不恃己能輕他無德，柔和質直謙下無諍，以此善根迴向無上菩提，如是離相修者名不誑佛。",
    "T45n1893_001:0823b12_7": "不誑佛故得平等法，法眼明朗能淨智障，不著空有，名為淨心。",
    "T45n1893_001:0823b14_8": "偈曰：　八萬四千法，　　對治多種病，　是名大方便，　　成就善巧行。",
    "T45n1893_001:0823b17_0": "　執相名誑佛，　　著我起見諍，　比丘自沈溺，　　不能到究竟。",
    "T45n1893_001:0823b19_0": "　故修三脫門，　　法空資慧命，　深觀緣集故，　　證智更歡慶。",
    "T45n1893_001:0823b21_0": "誡觀慢天懼人屏處造過法第十",
    "T45n1893_001:0823b22_0": "凡夫憍諂威儀不恒，人前歛攝名為諂詐，屏處造過名為憍逸。",
    "T45n1893_001:0823b23_1": "所謂破諸戒儀，私飲盜食，赤露裸跣，河池澡浴，露地便利，下氣出聲，摩捫屏處，仰眠伏地，蹲踞支頰，走驟顧眄，吟詠歌嘯，略要而言，故名憍諂。",
    "T45n1893_001:0823b26_2": "三業四儀悉不如法，人前似人，屏處如鬼，一切天神證知此過，身壞命終生獼猴中、及鬼魅中，為犯戒儀果報對至，不欺闇室即其義也。",
    "T45n1893_001:0823b29_3": "何以故？",
    "T45n1893_001:0823b29_4": "大業之樹光明如鏡，眾生造業於彼悉現。",
    "T45n1893_001:0823c01_5": "神天有二：一字同生；二字同名。",
    "T45n1893_001:0823c02_6": "人不見天，天常見人，業力持罪不在晝夜，行者謹慎屏露無差。",
    "T45n1893_001:0823c04_7": "大千世界在佛毛孔，豈容屏過賢聖不知？",
    "T45n1893_001:0823c05_0": "是故菩薩有八萬威儀，聲聞戒有三千威儀，汝應修集威儀庠序，屏露二處一等用心，乃至失命不虧仁範，如是持行，名為淨心。",
    "T45n1893_001:0823c07_1": "偈曰：　賢聖出三界，　　常遊三界境，　觀諸眾生業，　　如形對日影。",
    "T45n1893_001:0823c10_0": "　智者慎威儀，　　持戒心勇猛，　屏處無闕失，　　四念堅固秉。",
    "T45n1893_001:0823c12_0": "　觀身如毒蛇，　　察心如冤家，　身心是大患，　　覆罪如河沙。",
    "T45n1893_001:0823c14_0": "　智者犯已悔，　　終不蓋疵瘕，　藏過嬰惡名，　　地獄受鐵叉。",
    "T45n1893_001:0823c16_0": "　苦哉末法時，　　比丘比丘尼，　剃髮雖改服，　　猶守貪瞋癡。",
    "T45n1893_001:0823c18_0": "　假名優婆塞，　　諭諂優婆夷，　名中喚五戒，　　實未具一支。",
    "T45n1893_001:0823c20_0": "　口常誦藥方，　　心病不肯治，　惡業覆障故，　　邪命求餘資。",
    "T45n1893_001:0823c22_0": "　身見執著我，　　不覺即分離，　亦不觀五陰，　　氣息若懸絲。",
    "T45n1893_001:0823c24_0": "　人前粗歛攝，　　屏處踰須彌，　唯懼人怪笑，　　不畏天證知。",
    "T45n1893_001:0823c26_0": "　欲醉狂情發，　　行坐染心思，　纏綿破重戒，　　命終墮阿鼻。",
    "T45n1893_001:0823c28_0": "　地獄經一劫，　　劫盡更復移，　此苦難堪忍，　　屏處最慎之。",
    "T45n1893_001:0824a01_0": "　為造狂業故，　　諸佛發大悲，　犯欲須臾樂，　　受苦無量時。",
    "T45n1893_001:0824a03_0": "　經云人從生，　　即有二種天，　晝夜與身俱，　　共人同受年。",
    "T45n1893_001:0824a05_0": "　一念為善惡，　　了了皆現前，　惡多天減算，　　善強命長延。",
    "T45n1893_001:0824a07_0": "　毘盧遮那佛，　　身界廣無邊，　於一毛孔中，　　容受三大千。",
    "T45n1893_001:0824a09_0": "　性照圓明徹，　　含生上福田，　以眾屏多過，　　無緣起慈憐。",
    "T45n1893_001:0824a11_0": "誡觀女人十惡如實厭離解脫法第十一女人十惡者，具說難窮，今略言之，令生厭離。",
    "T45n1893_001:0824a13_0": "一者貪婬無量無厭。",
    "T45n1893_001:0824a13_1": "經云：「十方國土有女人處即有地獄。」",
    "T45n1893_001:0824a14_2": "一切障道此為是苦。",
    "T45n1893_001:0824a14_3": "女人欲男，如海吞流，百千萬劫，畢竟不滿，得一望一，心意狂亂，見可意男悉願與交，猶火納薪多益多熾，晝夜行坐無忘欲時。",
    "T45n1893_001:0824a17_4": "受五道身皆女形攝，先際已來女根未轉，徹窮劫世不免女身，故名貪欲無厭。",
    "T45n1893_001:0824a19_5": "二者嫉妬心如毒蛇。",
    "T45n1893_001:0824a19_6": "家有婦類悉生憎垢，口似相親心如冤家，若同夫婿更相規命。",
    "T45n1893_001:0824a21_7": "或作符厭、解奏毒藥，或雇人殺害、或截支節、或毀面目，或削衣食、鞭打罵辱，方便除他欲得獨立，故名嫉妬。",
    "T45n1893_001:0824a23_8": "三者諂曲詐親。",
    "T45n1893_001:0824a24_9": "凡見人時未語先笑，口云憶念心懷嫌恨。",
    "T45n1893_001:0824a25_10": "對於夫婿，思他男子，願夫遠行、或願早死，或與外人多種謀計，及見夫時諂媚附近，身向心背，名為詐親。",
    "T45n1893_001:0824a27_11": "四者放逸。",
    "T45n1893_001:0824a27_12": "但念綵衣裝粉釵釧，修治面目望他愛念，耽著五慾不避親疎，不畏後世畜生餓鬼，名為放逸。",
    "T45n1893_001:0824a29_13": "五者口多惡業。",
    "T45n1893_001:0824b01_14": "出言虛誑實情難得，凡所論說虛多實少，喜道鄙弊穢惡之語，母女姊妹不相避忌，兩舌鬪亂傳送消息，數作呪誓不畏殃報，屏罵尊長窮逐諍訟，是名口多惡業。",
    "T45n1893_001:0824b04_15": "六者厭背夫主。",
    "T45n1893_001:0824b05_16": "若見端正男子，無羞追逐，或遣信逼、或自身往，坐臥不安休廢生業，或結成病、或時託病，屏處飲噉，人前不飡。",
    "T45n1893_001:0824b07_17": "夫婿辛苦勤勞得財，割減偷竊供給傍夫，共作謀計規欲殺害。",
    "T45n1893_001:0824b09_18": "見夫即瞋冤家無異，是名厭背夫主。",
    "T45n1893_001:0824b09_19": "七者一切女人多懷諂曲實情難得。",
    "T45n1893_001:0824b10_20": "所以女人姦險，性器難量，雖與對面共言，心隔千里之外，皆為貪求世利，性逐澆浮。",
    "T45n1893_001:0824b12_21": "言是返引為非，指虛翻將為實，顛倒常理每事多端，向背有無情隨冷熱，或憑勢要、或黨親知，或因財色相誣、或諍名位而起謗，是以口如脂膏，心若錐刀。",
    "T45n1893_001:0824b16_22": "八者貪財不顧恩義。",
    "T45n1893_001:0824b16_23": "父母養育劬勞難報，及嫁得夫棄忘恩德，規父母物潤益夫家，多得便喜，不稱便恨，父母飢寒無心供給，是名貪財不顧恩義。",
    "T45n1893_001:0824b19_24": "九者慾火燒心。",
    "T45n1893_001:0824b19_25": "不恥父母，不懼刀杖，或未嫁妊身、或奔逐他逃，或拘引他人向家造過，恥辱父母，敗亂宗親。",
    "T45n1893_001:0824b21_26": "出嫁已後復叛夫婿，夫亡未幾更思後嫁，男女成人猶棄改出，心迷欲醉不避羞恥，女人過患窮劫難盡，故名欲火燒心。",
    "T45n1893_001:0824b24_27": "十者女身臭惡不淨常流。",
    "T45n1893_001:0824b25_28": "春夏熱時，虫血雜下，經云：「女根之中二萬婬虫，形如臂釧，細若秋毫，腥臊臭穢。",
    "T45n1893_001:0824b26_29": "私墮胎孕，懷妊產生污穢狼藉，善神見聞悉皆捨去，惡鬼魍魎數來侵擾。」",
    "T45n1893_001:0824b28_30": "如是鄙弊，愚人猶貪，棄捨念處，破佛淨戒，死入獄中、畜生、餓鬼，長劫受苦無解脫時。",
    "T45n1893_001:0824c01_31": "是名女人十種惡業，能觀能遠，名為淨心。",
    "T45n1893_001:0824c02_32": "偈曰：　四百四種病，　　宿食為根本，　三塗八難苦，　　女人為根本。",
    "T45n1893_001:0824c05_0": "　生死無數劫，　　貪愛為根本，　賢聖解脫樂，　　離欲為根本。",
    "T45n1893_001:0824c07_0": "　四蛇成身界，　　顛倒想為心，　膿血遍九竅，　　淨想起貪婬。",
    "T45n1893_001:0824c09_0": "　順情稱快樂，　　不信墮刀林，　報生猪狗道，　　由前貪愛深。",
    "T45n1893_001:0824c11_0": "　一切女人性，　　少實多諂曲，　不念臭穢身，　　坐臥思念欲。",
    "T45n1893_001:0824c13_0": "　邪視他男子，　　情喜相逼觸，　百千萬億劫，　　畢竟不滿足。",
    "T45n1893_001:0824c15_0": "　不羞慚父母，　　敗損諸親族，　男少女多者，　　家衰數被辱。",
    "T45n1893_001:0824c17_0": "　女具十惡業，　　死入鐵床獄，　大鍤刺女根，　　苦痛大嘷哭。",
    "T45n1893_001:0824c19_0": "　地獄罪畢已，　　轉入母猪腹，　噉糞居圊廁，　　臭泥生溷虫，　復被屠割苦，　　累劫罪難終。",
    "T45n1893_001:0824c22_0": "　從畜入餓鬼，　　穢食恒不充，　支節皆火然，　　骸骨不消融。",
    "T45n1893_001:0824c24_0": "　貪欲暫時樂，　　受報苦無窮。",
    "T45n1893_001:0824c25_0": "誡觀檀越四事從苦緣起出生法第十二損害生命名苦業，筋骨斯盡名苦緣。",
    "T45n1893_001:0824c26_1": "經云：食者從耕種鋤刈、收治、颺簸、窖藏、運輦、舂磨、炊爨、蒸煮、聊設、供給、奉送，又種菜造牆，溉灌田園，營為醬酢。",
    "T45n1893_001:0824c29_2": "計一鉢食出一鉢汗，汗在皮肉即是其血，一食工力出於作者一鉢之血，況復一生凡受幾食？",
    "T45n1893_001:0825a02_3": "始從耕種乃至入口，傷殺無數雜類小虫，是以佛戒日受一食，支持性命寄過一生。",
    "T45n1893_001:0825a04_4": "衣服者養蠶殺繭、取桑、織絡、染浣、裁縫，眾緣調度無量辛苦。",
    "T45n1893_001:0825a05_5": "計上下衣資，凡殺幾蠶出幾氣力，蠶繭入湯受幾痛苦，是故佛教著糞掃衣，障弊陋質冀得修道。",
    "T45n1893_001:0825a08_0": "房舍者從起立牆壁、穿坑掘地傷殺土虫，斫伐材木傷林樹虫，造塼瓦時殺泥水虫，放火陶冶殺柴草虫。",
    "T45n1893_001:0825a10_1": "作人苦力，施主費財，飲食眾緣，勞損甚大始成一房，是故行者依於塚樹草蓐自安。",
    "T45n1893_001:0825a12_2": "念食是苦節身而食，念衣殺命著糞掃衣，念房舍臥具從苦緣生，志樂頭陀三月一移，念四事難消少欲知足。",
    "T45n1893_001:0825a14_3": "經云：受檀越食如飢饉世食子肉想，受施主衣如熱鐵纏身，入房舍時如入鐵鑵，受床坐時如熱鐵床，寧破此身猶如微塵，不以破戒之身受人供給。",
    "T45n1893_001:0825a18_4": "三塗苦報皆為愛衣貪食樂好房舍，若破戒因緣還償施主，或作奴婢鞭打驅策、或受畜生形披毛帶角，生償筋骨死還皮肉，負重力盡起而復倒，虛受信施樂不足言，及償施主苦過萬倍。",
    "T45n1893_001:0825a22_5": "是故教汝知慚知愧，慎護後世，莫破戒受施，名為淨心。",
    "T45n1893_001:0825a23_6": "偈曰：　智者不貪食，　　貪食者無智，　不念出糞苦，　　唯取人食利。",
    "T45n1893_001:0825a26_0": "　自噉腦中涎，　　上盛向下棄，　慧命斷四食，　　行者不貪嗜。",
    "T45n1893_001:0825a28_0": "　比丘不樂靜，　　貪利受道具，　追求心散亂，　　忽忽緣諸務。",
    "T45n1893_001:0825b01_0": "　得一更望一，　　心規恒不住，　宜應愧施主，　　臭身裏破絮。",
    "T45n1893_001:0825b03_0": "　勸觀三脫門，　　離相自調御，　少欲學知足，　　可依釋子賦。",
    "T45n1893_001:0825b05_0": "誡觀六道流轉受報無窮法第十三",
    "T45n1893_001:0825b06_0": "三界眾生無始已來造善惡業，皆熏本識成業種子，淨染合雜數過塵算，受六道報生死無邊。",
    "T45n1893_001:0825b08_1": "從地獄出，生諸天中、人中、鬼神畜生中。",
    "T45n1893_001:0825b08_2": "畜生者先受蝎蠓蠕動形類，一日一夜百死百生，千死萬生漸受大身，乃至摩竭魚等長十千由旬。",
    "T45n1893_001:0825b11_3": "脫畜生身受修羅身，天上福盡復生地獄餓鬼中。",
    "T45n1893_001:0825b12_4": "經云：鬼有百千萬種，果報各別。",
    "T45n1893_001:0825b13_0": "六道人畜，各千萬種，色命苦樂質像好醜，千差萬品，說難窮盡。",
    "T45n1893_001:0825b14_1": "今言人道本業來處，經云：受形顏貌端正，為性淨潔，諸天中來；皮膚麁弊，不喜修施，畜生中來；形色醜惡，瞪矒少智，地獄中來；舉動輕躁，獼猴中來；機捷調戲，妓兒中來；性多謟媚，鬼神中來。",
    "T45n1893_001:0825b18_2": "略而言之，廣即難盡。",
    "T45n1893_001:0825b19_3": "一道之中有恒河沙因果，受一螘身猶經多劫，況受餘形及餘道中，是故生死不可窮盡。",
    "T45n1893_001:0825b21_4": "汝可諦觀，捨身命時受大苦痛，受身生時復大苦痛，如是苦痛已經塵劫，已捨無數身，已受無邊苦。",
    "T45n1893_001:0825b23_5": "愚者於中猶行放逸，汝可思之勤求出離，專精策勵成無學果，證真解脫快樂安隱。",
    "T45n1893_001:0825b25_6": "能如是觀者，名為淨心。",
    "T45n1893_001:0825b25_7": "偈曰：　一切世人欲受樂，　　遣修樂因不肯作，　愚人得樂謂常樂，　　不覺命終被減削。",
    "T45n1893_001:0825b28_0": "　十五姿容言可愛，　　四十已去自疎索，　縱使生天八萬劫，　　不免無常墮溝壑。",
    "T45n1893_001:0825c01_0": "　凡夫暫樂忘大苦，　　受大苦時復忘樂，　所受苦樂皆空華，　　本來祇是情迷錯，　迷解悟道獲神通，　　永斷生死名真樂。",
    "T45n1893_001:0825c04_0": "誡觀八風力大智者不動法第十四",
    "T45n1893_001:0825c05_0": "何者為八？",
    "T45n1893_001:0825c05_1": "一利，二衰，三毀，四譽，五稱，六譏，七苦，八樂。",
    "T45n1893_001:0825c06_2": "一切眾生為八所動不自安心，故名八風。",
    "T45n1893_001:0825c07_3": "何者動相？",
    "T45n1893_001:0825c07_4": "得利便悅，衰惱便憂，毀辱即瞋，譽談即喜，逢苦懷慼，遇樂生逸，稱讚情歡，譏刺抱恨。",
    "T45n1893_001:0825c09_5": "此之八法能令癡凡動搖不安，毀譽聲一，妄起二業，造三塗因，報四趣果，波浪五道，成就十纏，永處樊籠，何時解脫？",
    "T45n1893_001:0825c11_6": "然十界者緣和故生，性空故滅，體解生滅即無嫌恨，恨風不起，罪火不然，火不熾然，心得清涼，無諸熱惱，以無熱惱故，名為淨心。",
    "T45n1893_001:0825c14_7": "偈曰：　愚人貪美食，　　憎惡腹內屎，　見生竟愛染，　　薄賤老病死。",
    "T45n1893_001:0825c17_0": "　毀譽同響聲，　　瞋喜更互起，　取相心高下，　　不識平等理。",
    "T45n1893_001:0825c19_0": "　癡惑著音聲，　　凡夫共如此，　死生糞與食，　　經文遣相比。",
    "T45n1893_001:0825c21_0": "　耳被虛聲誑，　　神仙墮崖死，　智者解真空，　　視聽不相似。",
    "T45n1893_001:0825c23_0": "誡觀身心相苦惱過患法第十五",
    "T45n1893_001:0825c24_0": "身相者，六道異類陰大假成，感現前果酬過去因，故名身相。",
    "T45n1893_001:0825c25_1": "身相有八萬四千種形，依正二報各各差別。",
    "T45n1893_001:0825c26_2": "一人遍受爾許種身，已經無量阿僧祇劫，今誡觀身，唯及人道。",
    "T45n1893_001:0825c27_3": "一人有九萬九千毛孔，八百種風出入其中，八萬戶虫遍身充滿，四百四病更互發動，三百六十骨節迭相依持，百一十苦無時不受，三十六種不淨膿血合成陰身，九孔漏瘡穢物流出，如上苦業始成一人，賢聖捨離如除惡病，故名觀身。",
    "T45n1893_001:0826a04_4": "心相者，一念之間九十剎那，生住異滅猶如電光，塵起識生貪境招報。",
    "T45n1893_001:0826a05_5": "經云：貪欲心有二萬一千，瞋恚心有二萬一千，愚癡心有二萬一千，等分心有二萬一千，合有八萬四千塵勞。",
    "T45n1893_001:0826a08_6": "一百八種煩惱，五百四十種受，有九十八種使。",
    "T45n1893_001:0826a09_7": "故名觀心。",
    "T45n1893_001:0826a09_8": "若入安般觀法，心所漸息，乃至九次第定，還歸一真清淨心中，此清淨心名為佛性，名真常法身、無心之心、無相之相，如是觀察，名為淨心。",
    "T45n1893_001:0826a12_9": "偈曰：　廢緣託淨境，　　正命自養身，　諦觀虛空心，　　隨分得解脫。",
    "T45n1893_001:0826a15_0": "　貪瞋若欲起，　　觀空以止遏，　河沙煩惱根，　　定力能斷割。",
    "T45n1893_001:0826a17_0": "　專定不修智，　　小乘非大慧，　雖復苦身行，　　徒自歷年歲。",
    "T45n1893_001:0826a19_0": "　定慧平等修，　　方知佛性體，　直至大涅槃，　　何況世間諦。",
    "T45n1893_001:0826a21_0": "淨心誡觀法卷上"
}