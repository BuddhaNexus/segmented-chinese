{
    "T14n0429_001:0074b03_0": "佛說八部佛名經",
    "T14n0429_001:0074b05_0": "元魏天竺婆羅門瞿曇般若流支譯",
    "T14n0429_001:0074b06_0": "聞如是：一時，佛遊維耶離奈女樹園，與大比丘眾俱，比丘千二百五十、諸菩薩無央數。",
    "T14n0429_001:0074b07_1": "爾時，有長者子，名曰善作，從城中出，詣奈女園，到世尊所，稽首足下，右遶三匝，却住一面，叉手白佛：「欲有所問，大聖見聽，乃敢自陳。」",
    "T14n0429_001:0074b10_2": "佛告善作：「恣所欲問，如來當具分別解說。」",
    "T14n0429_001:0074b11_3": "善作見聽，便白佛言：「唯天中天，寧有諸佛修行本願自致正覺，今現世講說經道？",
    "T14n0429_001:0074b13_4": "大聖願宣諸佛之名，聞之執持，戴著頂上，諮受所說，稽首歸命，頒宣功勳，無復眾難，不趣三塗，聞諸佛名，人若非人不得其便，若在縣官，說諸佛名，無能撗枉奪其所有，而性堅強，不懷怯弱，安隱得勝，又入戰鬪，刀不傷身，箭射不入，閱叉諸鬼、諸天龍神無敢嬈者，師子、虎狼、野獸、弊蟲無能害者。」",
    "T14n0429_001:0074b20_5": "佛告善作：「諦聽！",
    "T14n0429_001:0074b20_6": "善思念之！",
    "T14n0429_001:0074b21_0": "當為汝說，擁護除難，無恐獲安。」",
    "T14n0429_001:0074b21_1": "於是善作受教而聽。",
    "T14n0429_001:0074b22_2": "佛言：「東方去此，有佛號奉至誠如來、至真、等正覺，今現在說經法，世界曰名聞跡。",
    "T14n0429_001:0074b24_0": "「復次，東方有佛號固進度思吉義如來、至真、等正覺，今現在說經法，世界曰莫能當。",
    "T14n0429_001:0074b26_0": "「復次，東方去此佛土，有佛號觀明功勳如來、至真、等正覺，今現在說經法，世界名吉安。",
    "T14n0429_001:0074b28_0": "「復次，東方去此佛土，有佛號慈英寂首如來、至真、等正覺，今現在說經法，世界曰無恚恨。",
    "T14n0429_001:0074c01_0": "「復次，東方去此佛土，有佛號真性上首如來、至真、等正覺，今現在說經法，世界名曰去杖。",
    "T14n0429_001:0074c04_0": "「復次，東方去此佛土，有佛號念眾生稱上首如來、至真、等正覺，今現在說經法，世界曰熾盛首。",
    "T14n0429_001:0074c07_0": "「復次，東方有佛號踊首高超須彌如來、至真、等正覺，今現在說經法，世界曰曜赫熱首。",
    "T14n0429_001:0074c09_0": "「復次，東方去此佛土，有佛號勝恥稱上首如來、至真、等正覺，今現在說經法，世界曰愛樂。",
    "T14n0429_001:0074c11_0": "「假使有人遙聞東方諸如來號，受此諸佛世尊之名，諦奉善思抱在心懷，持諷誦讀，縱使諸佛戒德智慧道本平等；又諸剎土莊嚴清淨殊異之德，卓然無侶，無有塵垢，無有女人污穢之難，亦無五濁勤苦之患，三塗之厄，無沙礫石荊棘溝坑。」",
    "T14n0429_001:0074c16_1": "佛言：「善作！",
    "T14n0429_001:0074c16_2": "若有能持奉是諸佛世尊之名，頒宣遠近，上夜覺寤而起經行，歎詠誦說此諸佛名，中夜後夜起一心住，捨此無益，念所增修，如是行者，德行日進，終無損耗也。」",
    "T14n0429_001:0074c20_3": "佛告善作：「汝當樂此八佛名經，佛以斯法教族姓子，懷抱在心勿得忘捨，尋時精修便當逮見八千諸佛。」",
    "T14n0429_001:0074c22_4": "善作於是聞聖教詔，則以寶華價直八千兩金，供散世尊，稽首佛足，右遶三匝，却行而坐。",
    "T14n0429_001:0074c24_5": "時天帝釋在於彼會，前白佛言：「唯然大聖！",
    "T14n0429_001:0074c25_6": "我已受此八佛之名，以諷誦讀抱在心懷。",
    "T14n0429_001:0074c26_7": "唯天中天，吾身當勤精進奉行是八部場諸佛尊名，思惟專念不離食息，貴重恭敬為無上寶。」",
    "T14n0429_001:0074c28_8": "佛告天帝：「以是之故，天、阿須倫共戰鬪時，若有恐懼，拘翼當念可無所畏。",
    "T14n0429_001:0075a01_9": "所以者何？",
    "T14n0429_001:0075a01_10": "假使有人讚歎稱譽諸如來名八部經典，則為頒告無所畏業；宣諸如來經典名者，不遇惱熱眾患之難；若能顯傳諸如來名經典之要，則宣太平豐熟之世；能傳諸佛經典名者，則宣安隱除去大患；能傳諸佛經典名者，則為宣布寂然燕坐；若傳諸佛經典名者，則離一切無數恐懼；若能傳此諸佛名經，夢安覺歡，不畏縣官，水火盜賊，怨家債主自然避去，鬼神、羅剎、妖魅、魍魎、薜荔、厭鬼皆不敢當；若入山陵、溪谷、壙路，抄賊劫掠自然不現，師子、虎狼、熊罷、蛇虺悉自縮藏。",
    "T14n0429_001:0075a12_11": "所以者何？",
    "T14n0429_001:0075a12_12": "諸佛至尊德過須彌，智超江海，慧踰虛空，獨步三界無能及者，十方一切莫不蒙度。」",
    "T14n0429_001:0075a14_13": "佛說如是，長者善作及天帝釋、諸比丘僧，一切會者，諸天、龍神、阿須倫、世間人，聞經歡喜，作禮而退。",
    "T14n0429_001:0075a18_0": "佛說八部佛名經"
}