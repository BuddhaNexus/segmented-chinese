{
    "T02n0125_039:0760b16_0": "增壹阿含經卷第三十九",
    "T02n0125_039:0760b18_0": "東晉罽賓三藏瞿曇僧伽提婆譯",
    "T02n0125_039:0760b19_0": "馬血天子品第四十三之二",
    "T02n0125_039:0760b20_0": "「是時，弊魔波旬瞋恚熾盛，即告師子大將曰：『速集四部之眾，欲往攻伐沙門！",
    "T02n0125_039:0760b21_1": "又當觀察為有何力勢，堪任與我共戰鬪耶？』",
    "T02n0125_039:0760b22_2": "我爾時復更思惟：『與凡人交戰猶不默然，何況欲界豪貴者乎？",
    "T02n0125_039:0760b24_3": "要當與彼少多爭競。』",
    "T02n0125_039:0760b24_4": "時我，比丘！",
    "T02n0125_039:0760b25_5": "著仁慈之鎧，手執三昧之弓、智慧之箭，俟彼大眾。",
    "T02n0125_039:0760b26_6": "是時，弊魔、大將兵眾十八億數，顏貌各異，猿猴、師子來至我所。",
    "T02n0125_039:0760b27_7": "「爾時，羅剎之眾，或一身若干頭，或有數十身而共一頭，或兩肩有三頸，當心有口，或有一手；或有兩手者；或復四手；或兩手擎頭，口銜死蛇，或頭上火然，口出火光；或兩手擘口，欲前噉之；或披腹相向，手執刀劍，擔持戈矛；或執舂杵；或擔山、負石、擔持大樹者；或兩脚在上，頭在下；或乘象、師子、虎、狼、毒虫；或步來者；或空中飛。",
    "T02n0125_039:0760c06_8": "是時，弊魔將爾許之眾，圍遶道樹。",
    "T02n0125_039:0760c07_9": "「時，魔波旬在我左側而語我曰：『沙門速起。』",
    "T02n0125_039:0760c08_10": "時我，比丘！",
    "T02n0125_039:0760c08_11": "默然不對。",
    "T02n0125_039:0760c08_12": "如是再三。",
    "T02n0125_039:0760c09_0": "魔語我曰：『沙門畏我不乎？』",
    "T02n0125_039:0760c09_1": "我告之曰：『我今執心無所畏懼。』",
    "T02n0125_039:0760c10_2": "時波旬曰：『沙門！",
    "T02n0125_039:0760c10_3": "頗見我四部之眾耶？",
    "T02n0125_039:0760c11_4": "然汝一己，無有器杖兵刃，禿頭露形，著此三衣，復言：「吾無所畏。」』",
    "T02n0125_039:0760c12_5": "「爾時，我向波旬，便說此偈：「『仁鎧三昧弓，　　手執智慧箭，　　福業為兵眾，　　今當壞汝軍。』",
    "T02n0125_039:0760c16_0": "「時，魔波旬復語我曰：『我於沙門多所饒益。",
    "T02n0125_039:0760c17_0": "設不從我語者，正爾取汝，灰滅其形。",
    "T02n0125_039:0760c17_1": "又復沙門！",
    "T02n0125_039:0760c18_2": "顏貌端政，年壯可美，出處剎利轉輪王種，速起此處，習於五樂，我當將和使汝得作轉輪聖王。』",
    "T02n0125_039:0760c20_3": "時，我復報波旬曰：『汝所說者，無常變易，不得久住。",
    "T02n0125_039:0760c21_4": "亦當捨離，非吾所貪。』",
    "T02n0125_039:0760c22_0": "時，弊魔波旬復語我曰：『沙門！",
    "T02n0125_039:0760c22_1": "今日為何所求？",
    "T02n0125_039:0760c23_2": "志願何物？』",
    "T02n0125_039:0760c23_3": "時我報曰：『吾所願者，無憂畏處，安隱恬泊，涅槃城中；使此眾生流浪生死，沈翳苦惱者，導引正路。』",
    "T02n0125_039:0760c25_4": "「魔報我曰：『設今沙門不速起乎坐者，當執汝脚，擲著海表。』",
    "T02n0125_039:0760c27_5": "時我報波旬曰：『我自觀察天上、人中，魔、若魔天、人、若非人，及汝四部之眾，不能使吾一毛動。』",
    "T02n0125_039:0760c29_6": "魔報我曰：『沙門！",
    "T02n0125_039:0760c29_7": "今日欲與吾戰乎？』",
    "T02n0125_039:0761a01_8": "我報之曰：『思得交戰。』",
    "T02n0125_039:0761a01_9": "魔報我曰：『汝怨是誰？』",
    "T02n0125_039:0761a02_10": "我復報曰：『憍慢者是。",
    "T02n0125_039:0761a02_11": "增上慢、自慢、邪慢、慢中慢、增上慢。』",
    "T02n0125_039:0761a03_12": "魔語我曰：『汝以何義滅此諸慢？』",
    "T02n0125_039:0761a04_13": "時我報曰：『波旬當知，有慈仁三昧、悲三昧、憙三昧、護三昧、空三昧、無願三昧、無相三昧，由慈三昧，辦悲三昧；緣悲三昧，得喜三昧；緣喜三昧，得護三昧。",
    "T02n0125_039:0761a07_14": "由空三昧，得無願三昧；因無願三昧，得無相三昧。",
    "T02n0125_039:0761a08_15": "以此三三昧之力，與汝共戰。",
    "T02n0125_039:0761a09_16": "行盡則苦盡，苦盡則結盡，結盡則至涅槃。』",
    "T02n0125_039:0761a10_17": "「魔語我曰：『沙門！",
    "T02n0125_039:0761a11_0": "頗以法滅法乎？』",
    "T02n0125_039:0761a11_1": "時我報曰：『可以法滅法。』",
    "T02n0125_039:0761a11_2": "魔問我言：『云何以法滅法？』",
    "T02n0125_039:0761a12_3": "時我告曰：『以正見滅邪見，以邪見滅正見；正治滅邪治，邪治滅正治；正語滅邪語，邪語滅正語；正業滅邪業，邪業滅正業；正命滅邪命，邪命滅正命；正方便滅邪方便，邪方便滅正方便；正念滅邪念，邪念滅正念；正定滅邪定，邪定滅正定。』",
    "T02n0125_039:0761a18_4": "魔語我曰：『沙門！",
    "T02n0125_039:0761a18_5": "今日雖有斯語，此處難剋也。",
    "T02n0125_039:0761a19_6": "汝今速起，無令吾擲著海表。』",
    "T02n0125_039:0761a19_7": "「時，我復語波旬曰：『汝作福，唯有一施，今得作欲界魔王；我昔所造功德，無能稱計。",
    "T02n0125_039:0761a21_8": "汝今所說，方言甚難耶！』",
    "T02n0125_039:0761a22_9": "波旬報曰：『今所作福，汝今證知；汝自稱說造無數福，誰為證知？』",
    "T02n0125_039:0761a23_10": "時我，比丘！",
    "T02n0125_039:0761a24_11": "即伸右手以指案地，語波旬：『我所造功德，地證知之。』",
    "T02n0125_039:0761a25_12": "我當說此語，是時地神從地涌出，叉手白言：『世尊！",
    "T02n0125_039:0761a26_13": "我當證知。』",
    "T02n0125_039:0761a27_0": "地神語適訖，時魔波旬愁憂苦惱，即退不現。",
    "T02n0125_039:0761a28_0": "「比丘！",
    "T02n0125_039:0761a28_1": "當以此方便知之，法猶尚滅，何況非法。",
    "T02n0125_039:0761a29_2": "我長夜與汝說一覺喻經，不錄其文，況解其義。",
    "T02n0125_039:0761b01_3": "所以然者，此法玄邃，聲聞、辟支佛所修此法者，獲大功德，得甘露無為之處。",
    "T02n0125_039:0761b03_4": "彼云何名為乘筏之喻？",
    "T02n0125_039:0761b03_5": "所謂依慢滅慢，慢已滅盡，無復諸惱亂想之念。",
    "T02n0125_039:0761b04_6": "猶如野狸之皮極修治之，以手拳加之，亦無聲響，無堅[革*卬]處。",
    "T02n0125_039:0761b06_7": "此亦如是，若比丘慢盡，都無增減。",
    "T02n0125_039:0761b07_8": "是故，我今告汝等曰：『設為賊所擒獲者，勿興惡念，當以慈心遍滿諸方，猶如彼極柔之皮，長夜便獲無為之處。』",
    "T02n0125_039:0761b09_9": "如是，比丘！",
    "T02n0125_039:0761b10_0": "當作是念。」",
    "T02n0125_039:0761b10_1": "當說此法時，於彼坐上，三千天子諸塵垢盡，得法眼淨；六十餘比丘還捨法服，習白衣行；六十餘比丘漏盡意解，得法眼淨。",
    "T02n0125_039:0761b13_2": "爾時，諸比丘聞佛所說，歡喜奉行。",
    "T02n0125_039:0761b14_0": "（六）聞如是：一時，佛在摩竭國神祇恒水側，與大比丘眾五百人俱。",
    "T02n0125_039:0761b15_1": "爾時，世尊告諸比丘：「猶如摩竭牧牛人愚惑，少智慧，意欲從恒水此岸，渡牛至彼岸，亦復不觀彼此之岸深淺之處，便駈牛入水，先渡瘦者，又犢尚小，在水中央，極為羸劣，不能得至彼岸。",
    "T02n0125_039:0761b20_2": "復次，渡中流之牛不肥不瘦，亦不得渡，於中受其苦惱。",
    "T02n0125_039:0761b21_3": "次復，渡極有力者，亦在水中，受其困厄。",
    "T02n0125_039:0761b22_4": "「今我眾中比丘亦復如是，心意闇鈍，無有慧明，不別生死位，不別魔之橋船，意欲渡生死之流，不習於禁戒之法，便為波旬得其便也。",
    "T02n0125_039:0761b25_5": "從邪道求於涅槃，望得滅度，終不果獲。",
    "T02n0125_039:0761b26_6": "自造罪業，復墮他人著罪中。",
    "T02n0125_039:0761b27_7": "猶摩竭牧牛人黠慧多智，意欲渡牛至彼此之岸，先觀察深淺之處，前渡極盛力牛到彼岸；次渡中流之牛，不肥不瘦，亦得渡至彼岸；次渡極羸者，亦渡無他，小犢尋從其後而濟渡無為。",
    "T02n0125_039:0761c03_8": "「比丘！",
    "T02n0125_039:0761c03_9": "如來亦復如是，善察今世、後世，觀生死之海，魔之徑路，自以八正道度生死之難。",
    "T02n0125_039:0761c05_10": "復以此道度不度者，猶如道牛之正；一正，餘者悉從。",
    "T02n0125_039:0761c06_11": "我弟子亦復如是，盡有漏成無漏，心解脫、智慧解脫，於現法中以身作證而自遊化，度魔境界至無為處。",
    "T02n0125_039:0761c09_12": "亦如彼有力之牛渡彼恒水得至彼岸。",
    "T02n0125_039:0761c10_13": "我聲聞亦復如是，斷五下結，成阿那含，於彼般涅槃不還來此間，度魔境界至無為處。",
    "T02n0125_039:0761c12_14": "如彼中流之牛，不肥不瘦，得渡恒水而無疑難。",
    "T02n0125_039:0761c13_15": "我弟子亦復如是，斷三結使，婬、怒、癡薄，成斯陀含，來至此世，盡於苦際，斷魔境界至無為之處。",
    "T02n0125_039:0761c15_16": "如彼瘦牛將諸小犢得渡彼恒水，我弟子亦復如是，斷結使，成須陀洹，必至得度，度魔境界，度生死之難。",
    "T02n0125_039:0761c18_17": "如彼小犢從母得渡。",
    "T02n0125_039:0761c19_0": "我弟子亦復如是，持信奉法，斷魔諸縛，至無為處。」",
    "T02n0125_039:0761c20_1": "爾時，世尊便說斯偈：「魔王所應獲，　　不究生死邊，　如來今究竟，　　世間現慧明。",
    "T02n0125_039:0761c23_0": "　諸佛所覺了，　　梵志不明曉，　猶涉生死岸，　　兼度未度者。",
    "T02n0125_039:0761c25_0": "　今此五種人，　　及餘不可計，　欲度生死難，　　盡佛威神力。",
    "T02n0125_039:0761c27_0": "「是故，比丘！",
    "T02n0125_039:0761c27_1": "當專其心，無放逸行，亦求方便，成賢聖八品之道；依賢聖道已，便能自度生死之海。",
    "T02n0125_039:0761c29_2": "所以然者，猶如彼愚牧牛之人，外道梵志是也，自溺生死之流，復墮他人著罪中。",
    "T02n0125_039:0762a02_3": "彼恒水者，即是生死之海也。",
    "T02n0125_039:0762a02_4": "彼黠慧牧牛者，如來是也；度生死之難，由聖八品道。",
    "T02n0125_039:0762a04_5": "是故，比丘！",
    "T02n0125_039:0762a04_6": "當求方便，成八聖道。",
    "T02n0125_039:0762a04_7": "如是，諸比丘！",
    "T02n0125_039:0762a05_8": "當作是學。」",
    "T02n0125_039:0762a05_9": "爾時，諸比丘聞佛所說，歡喜奉行。",
    "T02n0125_039:0762a07_0": "（七）聞如是：一時，佛在羅閱城耆婆伽梨園中，與千二百五十弟子俱，盡是阿羅漢，諸漏已盡，六通清徹，唯除一人，阿難比丘也。",
    "T02n0125_039:0762a10_0": "爾時，王阿闍世七月十五日受歲時，夜半明星出現，告月光夫人曰：「今十五日月盛滿，極為清明，當應施行何事？」",
    "T02n0125_039:0762a12_1": "夫人報曰：「今十五日說戒之日，應當作倡伎樂，五欲自娛樂。」",
    "T02n0125_039:0762a14_2": "時，王聞此語已，不入其懷。",
    "T02n0125_039:0762a14_3": "王復告優陀耶太子曰：「今夜極清明，應作何事？」",
    "T02n0125_039:0762a15_4": "優陀耶太子白王言：「如今夜半極清明，應集四種之兵，諸外敵異國不靡伏者，當往攻伐。」",
    "T02n0125_039:0762a18_5": "是時，王阿闍世聞此語已，亦復不入其意。",
    "T02n0125_039:0762a19_6": "復語無畏太子曰：「如今極清明之夜，應何所施行？」",
    "T02n0125_039:0762a20_7": "無畏王子報曰：「今不蘭迦葉，明諸算數，兼知天文地理，眾人所宗仰。",
    "T02n0125_039:0762a21_8": "可往至彼問此疑難，彼人當與尊說極妙之理，永無留滯。」",
    "T02n0125_039:0762a23_9": "時，王聞此語已，亦不入其意。",
    "T02n0125_039:0762a24_10": "復語須尼摩大臣曰：「如今之夜極為清明，應何所施行？」",
    "T02n0125_039:0762a25_11": "須尼摩白王言：「如今夜半極為清明，然阿夷耑近在不遠，多所曉了，唯願大王往問其宜。」",
    "T02n0125_039:0762a27_12": "王聞此語已，亦復不入其意。",
    "T02n0125_039:0762a28_13": "復告婆沙婆羅門曰：「如今夜半極為清明，應何所施行？」",
    "T02n0125_039:0762a29_14": "婆羅門報曰：「如今十五日極為清明，然有瞿耶樓近在不遠，唯願大王往問其義。」",
    "T02n0125_039:0762b02_15": "時，王聞此語已，復不合其意。",
    "T02n0125_039:0762b03_16": "復語摩特梵志曰：「如今夜半極為清明，應作何事？」",
    "T02n0125_039:0762b04_17": "梵志報曰：「大王當知，彼休迦旃近在不遠，唯願大王往問其情。」",
    "T02n0125_039:0762b06_18": "王聞此語已，復不合其意。",
    "T02n0125_039:0762b06_19": "復告索摩典兵師曰：「如今夜半極為清明，應何所施行？」",
    "T02n0125_039:0762b08_20": "索摩報曰：「先畢盧持近在不遠，明諸算術，可往問其義。」",
    "T02n0125_039:0762b09_21": "王聞此言已，亦不合其意。",
    "T02n0125_039:0762b10_22": "復告最勝大臣曰：「如今十五日極為清明，應何所施行？」",
    "T02n0125_039:0762b11_23": "最勝白王言：「今有尼揵子，博覽諸經，師中最上，唯願大王往問其義。」",
    "T02n0125_039:0762b13_24": "王聞此語已，不合其意。",
    "T02n0125_039:0762b13_25": "復作是思惟：「此諸人等，斯是愚惑，不別真偽，無有巧便。」",
    "T02n0125_039:0762b15_26": "爾時，耆婆伽王子在王左側，王顧語耆婆伽曰：「如今夜半極為清明，應何所施行？」",
    "T02n0125_039:0762b17_0": "是時，耆婆伽即前長跪，而白王言：「今如來近在不遠，遊貧聚園中，將千二百五十弟子，唯願大王往問其義。",
    "T02n0125_039:0762b19_1": "然彼如來為明為光，亦無疑滯，知三世事，靡不貫博，自當與王演說其事，王所有狐疑，[火*霍]然自悟。」",
    "T02n0125_039:0762b21_2": "是時，王阿闍世聞耆婆伽語已，歡喜踊躍，善心生焉，即歎耆婆伽曰：「善哉！",
    "T02n0125_039:0762b23_3": "善哉！",
    "T02n0125_039:0762b23_4": "王子！",
    "T02n0125_039:0762b23_5": "快說斯言。",
    "T02n0125_039:0762b24_6": "所以然者，我今身心極為熾然，又復無故取父王殺，我恒長夜作是念：『誰堪任悟我心意者？』",
    "T02n0125_039:0762b26_7": "今耆婆伽向所說者，正入我意。",
    "T02n0125_039:0762b27_8": "甚奇！",
    "T02n0125_039:0762b27_9": "甚特！",
    "T02n0125_039:0762b27_10": "聞如來音響，[火*霍]然大悟。」",
    "T02n0125_039:0762b27_11": "時，王向耆婆伽便說此偈：「今日極清明，　　心意不得悟，　汝等人人說，　　應往問誰義。",
    "T02n0125_039:0762c02_0": "　不蘭阿夷耑，　　尼揵梵弟子，　斯等不可依，　　不能有所濟。",
    "T02n0125_039:0762c04_0": "　今日極清明，　　月滿無瑕穢，　今問耆婆伽，　　應往問誰義。」",
    "T02n0125_039:0762c06_0": "是時，耆婆伽復以偈報王曰：「聞其柔軟音，　　得脫摩竭魚，　唯願時詣佛，　　永處無畏境。」",
    "T02n0125_039:0762c09_0": "時，王復以偈報曰：「我昔所施行，　　於佛無益事，　害彼真佛子，　　名曰頻婆娑。",
    "T02n0125_039:0762c12_0": "　今極懷羞恥，　　無顏見世尊，　汝今云何說，　　使吾往見之？」",
    "T02n0125_039:0762c14_0": "是時，耆婆伽復以偈報王曰：「諸佛無彼此，　　諸結永已除，　平等無二心，　　此是佛法義。",
    "T02n0125_039:0762c17_0": "　設以栴檀香，　　以塗右手者，　執刀斷左手，　　心不起增減。",
    "T02n0125_039:0762c19_0": "　如愍羅云子，　　一息更無二，　持心向提婆，　　怨親無有異。",
    "T02n0125_039:0762c21_0": "　唯願大王屈，　　往覲如來顏，　當斷其狐疑，　　勿足有留滯。」",
    "T02n0125_039:0762c23_0": "是時，王阿闍世告耆婆伽王子曰：「汝今速嚴駕五百牙象，五百牸象，然五百燈。」",
    "T02n0125_039:0762c24_1": "耆婆伽對曰：「如是，大王！」",
    "T02n0125_039:0762c25_2": "是時，耆婆伽王子即時嚴駕千象，及然五百燈，前白王言：「嚴駕已辦，王知是時。」",
    "T02n0125_039:0762c27_3": "爾時，王阿闍世將諸營從，往詣梨園中，中路便懷恐怖，衣毛皆竪，還顧謂耆婆伽王子曰：「吾今將非為汝所誤乎？",
    "T02n0125_039:0763a01_0": "將非持吾與怨家耶？」",
    "T02n0125_039:0763a01_1": "耆婆伽白王：「實無此理，唯願大王小復前進，今如來去此不遠。」",
    "T02n0125_039:0763a03_0": "時，王阿闍世意猶懷恐，重告耆婆伽曰：「將非為汝所惑，又聞如來將千二百五十弟子，今不聞其聲？」",
    "T02n0125_039:0763a05_1": "耆婆伽報曰：「如來弟子恒入三昧，無有亂想，唯願大王小復前進。」",
    "T02n0125_039:0763a07_0": "阿闍世王即下車，步入門至講堂前，默然而立，觀察諸聖眾，還顧謂耆婆伽曰：「如來今在何處？」",
    "T02n0125_039:0763a09_1": "爾時，一切聖眾盡入炎光三昧，照彼講堂，靡不周遍。",
    "T02n0125_039:0763a10_2": "是時，耆婆伽即時長跪，伸右手指示如來言：「此是如來，最在中央，如日披雲。」",
    "T02n0125_039:0763a12_3": "是時，王阿闍世語耆婆伽曰：「甚奇！",
    "T02n0125_039:0763a13_4": "甚特！",
    "T02n0125_039:0763a13_5": "今此聖眾心定乃爾。",
    "T02n0125_039:0763a13_6": "復以何緣有此光明？」",
    "T02n0125_039:0763a14_7": "耆婆伽白王：「三昧之力故放光明耳。」",
    "T02n0125_039:0763a15_8": "王復告曰：「如我今日觀察聖眾，極為寂然，使我優陀耶太子亦當如是寂然無為。」",
    "T02n0125_039:0763a17_9": "時，王阿闍世叉手，自稱說曰：「唯願世尊當見觀察。」",
    "T02n0125_039:0763a18_10": "世尊告曰：「善來，大王！」",
    "T02n0125_039:0763a18_11": "王聞如來音響，極懷歡喜，如來乃見稱說王號。",
    "T02n0125_039:0763a19_12": "時，王阿闍世即至佛所，五體投地，以兩手著如來足上，而自稱說：「唯願世尊當見垂愍，受其悔過。",
    "T02n0125_039:0763a22_13": "父王無罪而取害之，唯願受悔，後更不犯，自改往修來。」",
    "T02n0125_039:0763a23_14": "世尊告曰：「今正是時，宜時悔過，無令有失。",
    "T02n0125_039:0763a24_15": "夫人處世，有過能自改者，斯名上人。",
    "T02n0125_039:0763a25_16": "於我法中，極為廣大，宜時懺悔。」",
    "T02n0125_039:0763a26_17": "是時，王禮如來足已，住一面坐。",
    "T02n0125_039:0763a26_18": "時王白佛言：「唯願欲有所問，如來聽者，乃敢問耳。」",
    "T02n0125_039:0763a28_19": "佛告王曰：「有疑難者，宜時問之。」",
    "T02n0125_039:0763a28_20": "王白佛言：「於現世造福，得受現報不乎？」",
    "T02n0125_039:0763a29_21": "佛告王曰：「古昔已來頗以此義，曾問人乎？」",
    "T02n0125_039:0763b01_22": "王白佛言：「我昔曾以此義而問他人不蘭迦葉：『云何，不蘭迦葉！",
    "T02n0125_039:0763b03_23": "現世作福得受現報乎？』",
    "T02n0125_039:0763b04_24": "不蘭迦葉報我言：『無福、無施，無今世、後世善惡之報，世無阿羅漢等成就者。』",
    "T02n0125_039:0763b05_25": "當我爾時，問此受果之報，彼報曰：『無也。』",
    "T02n0125_039:0763b06_26": "如有人問以瓜義，報以[木*奈]理，今此迦葉亦復如是。",
    "T02n0125_039:0763b08_27": "時，我作是念：『此梵志已不解義，豪族王種所問之義，此人方便引餘事報我。』",
    "T02n0125_039:0763b10_0": "世尊！",
    "T02n0125_039:0763b10_1": "我即欲斷其頭，即不受其語，尋發遣之。",
    "T02n0125_039:0763b11_2": "「時，我復至阿夷耑所，而問此義，阿夷耑報我言：『若於江左殺害眾生，作罪無量，亦無有罪，亦無惡果之報。』",
    "T02n0125_039:0763b13_3": "時我，世尊！",
    "T02n0125_039:0763b14_4": "復作是念：『我今問現世受報之義，此人乃持殺害報吾，猶如有人問梨之義，以[木*奈]報之。』",
    "T02n0125_039:0763b16_5": "即捨之去。",
    "T02n0125_039:0763b16_6": "「復至瞿耶樓所，而問此義。",
    "T02n0125_039:0763b17_7": "彼人報我曰：『於江右邊造諸功德，不可稱計，於中亦無善之報。』",
    "T02n0125_039:0763b18_8": "我爾時復作是念：『吾今所問義者，竟不報其理。』",
    "T02n0125_039:0763b19_9": "復捨之去。",
    "T02n0125_039:0763b20_10": "「復往至彼休迦栴所，而問斯義。",
    "T02n0125_039:0763b21_0": "彼人報曰：『唯有一人出世，一人死，一人往返受其苦樂。』",
    "T02n0125_039:0763b22_1": "時我復作是念：『我今所問現世之報，乃將生死來相答。』",
    "T02n0125_039:0763b23_2": "復捨之去。",
    "T02n0125_039:0763b23_3": "「往問先毘盧持如此之義。",
    "T02n0125_039:0763b24_4": "彼人報我言：『過去者以滅，更不復生；當來未至，亦復不有；現在不住，住者即變易。』",
    "T02n0125_039:0763b26_5": "時我復作是念：『我今所問現世之報，乃持三世相酬，此非正理。』",
    "T02n0125_039:0763b27_6": "即復捨去。",
    "T02n0125_039:0763b28_7": "「至尼揵子所，而問此義：『云何，尼揵子！",
    "T02n0125_039:0763b29_8": "頗有現世作福得受現世報也？』",
    "T02n0125_039:0763b29_9": "彼報我言：『無因無緣，眾生結縛；亦無有因，亦無有緣，眾生著結縛；無因無緣，眾生清淨。』",
    "T02n0125_039:0763c02_10": "時我復作是念：『此梵志等斯是愚惑，不別真為，猶盲無目，所問之義，竟不相報，如似弄轉輪聖王種。』",
    "T02n0125_039:0763c05_11": "尋復捨之去。",
    "T02n0125_039:0763c05_12": "今我，世尊！",
    "T02n0125_039:0763c06_0": "故問其義，現世作福現受報也？",
    "T02n0125_039:0763c06_1": "唯願世尊演說其義。」",
    "T02n0125_039:0763c07_2": "爾時，世尊告曰：「大王！",
    "T02n0125_039:0763c07_3": "我今問汝義，隨所樂報之。",
    "T02n0125_039:0763c08_4": "大王！",
    "T02n0125_039:0763c08_5": "頗有典酒、厨宰，賞護物左右使人乎？」",
    "T02n0125_039:0763c09_6": "王白佛言：「唯然，有之。」",
    "T02n0125_039:0763c10_7": "「設彼使人執勞經久，復當賞遺不乎？」",
    "T02n0125_039:0763c10_8": "王白佛言：「隨功敘用，不令有怨。」",
    "T02n0125_039:0763c11_9": "佛告王曰：「以此方便，知現世作福得受現報。",
    "T02n0125_039:0763c12_10": "云何，大王！",
    "T02n0125_039:0763c13_11": "既處高位，恤民以禮，當復賞遺不乎？」",
    "T02n0125_039:0763c14_12": "王白佛言：「唯然，世尊！",
    "T02n0125_039:0763c14_13": "食共同甘，并命不恨。」",
    "T02n0125_039:0763c15_14": "佛告王曰：「當以此方便，知昔日出處極卑，漸漸積功，與王同歡，以是之故，現世作福得受現報。」",
    "T02n0125_039:0763c17_15": "佛告王曰：「彼有勞之人，經歷年歲，來白王言：『我等功勞已立，王所朋知，欲從王求意所願。』",
    "T02n0125_039:0763c19_16": "王當以與不乎？」",
    "T02n0125_039:0763c20_0": "王白佛言：「隨彼所願而不違之。」",
    "T02n0125_039:0763c20_1": "佛告王曰：「彼有勞之人，欲得辭王，剃除鬚髮，著三法衣，出家學道，修清淨行。",
    "T02n0125_039:0763c22_2": "王聽不乎？」",
    "T02n0125_039:0763c22_3": "王白佛言：「唯然，聽之。」",
    "T02n0125_039:0763c23_4": "佛告王曰：「設王見彼剃除鬚髮，出家學道，在我左右；王欲何所施為？」",
    "T02n0125_039:0763c25_5": "王白佛言：「承事供養，隨時禮拜。」",
    "T02n0125_039:0763c25_6": "佛告王曰：「以此方便，知現作福得受現報。",
    "T02n0125_039:0763c27_0": "設彼有勞之人，持戒完具，無有所犯；王欲何所施行？」",
    "T02n0125_039:0763c28_1": "王白佛言：「盡其形壽供給衣被、飲食、床敷臥具、病瘦醫藥，不使缺減。」",
    "T02n0125_039:0763c29_2": "佛告王曰：「以此方便，知現身作福得受現報。",
    "T02n0125_039:0764a02_3": "設復彼人已作沙門，盡有漏，成無漏，心解脫、智慧解脫，己身作證而自遊化，生死已盡，梵行已立，所作已辦，更不復受有，如實知之。",
    "T02n0125_039:0764a05_4": "王欲何為？」",
    "T02n0125_039:0764a05_5": "王白佛言：「我當盡形壽，承事供養衣被、飲食，床臥具、病瘦醫藥，不令有乏。」",
    "T02n0125_039:0764a07_6": "佛告王曰：「當以此方便，知現世作福得受現報。",
    "T02n0125_039:0764a08_7": "設復彼人盡其形壽，於無餘涅槃界而般涅槃者，王欲何所施設？」",
    "T02n0125_039:0764a10_0": "王白佛言：「當於四道頭起大神寺，兼以香華供養，懸繒、幡、蓋，承事禮敬。",
    "T02n0125_039:0764a11_1": "所以然者，彼是天身，非為人身。」",
    "T02n0125_039:0764a12_2": "佛告王曰：「當以此方便，知現世作福得受現報。」",
    "T02n0125_039:0764a13_3": "王白佛言：「我今以此譬喻於中受解，今日世尊重演其義。",
    "T02n0125_039:0764a14_4": "自今已後信受其義，唯願世尊受為弟子！",
    "T02n0125_039:0764a15_5": "自歸於佛、法、比丘僧。",
    "T02n0125_039:0764a16_6": "今復懺悔，如愚、如惑，父王無過而取害之，今以身命自歸，唯願世尊除其罪愆，演其妙法，長夜無為，如我自知所作罪報，無有善本。」",
    "T02n0125_039:0764a19_7": "佛告王曰：「世有二種人無罪而命終，如屈伸臂頃，得生天上。",
    "T02n0125_039:0764a21_8": "云何為二？",
    "T02n0125_039:0764a21_9": "一者不造罪本而修其善，二者為罪，改其所造。",
    "T02n0125_039:0764a22_10": "是謂二人而取命終生於天上，亦無流滯。」",
    "T02n0125_039:0764a23_11": "爾時，世尊便說此偈：「人作極惡行，　　悔過轉微薄，　日悔無懈息，　　罪根永已拔。",
    "T02n0125_039:0764a27_0": "「是故，大王！",
    "T02n0125_039:0764a27_1": "當以法治化，莫以非法。",
    "T02n0125_039:0764a27_2": "夫以法治化者，身壞命終，生善處天上。",
    "T02n0125_039:0764a28_3": "彼以命終，名譽遠布，周聞四方，後人共傳：『昔日有王，正法治化，無有阿曲。』",
    "T02n0125_039:0764b01_4": "人以稱傳，彼人所生之處，增壽益算，無有中夭。",
    "T02n0125_039:0764b02_5": "是故，大王！",
    "T02n0125_039:0764b02_6": "當發歡喜之心，向三尊，佛、法、聖眾。",
    "T02n0125_039:0764b03_7": "如是，大王！",
    "T02n0125_039:0764b04_0": "當作是學。」",
    "T02n0125_039:0764b04_1": "爾時，阿闍世王即從座起，頭面禮佛足，便退而去。",
    "T02n0125_039:0764b05_2": "王去不遠，佛告諸比丘：「今此阿闍世王不取父王害者，今日應得初沙門果證，在四雙八輩之中，亦復得賢聖八品道，除去八愛，超越八難，雖爾，今猶獲大幸，得無根之信。",
    "T02n0125_039:0764b09_3": "是故，比丘！",
    "T02n0125_039:0764b09_4": "為罪之人，當求方便，成無根之信。",
    "T02n0125_039:0764b10_5": "我優婆塞中得無根信者，所謂阿闍世是也。」",
    "T02n0125_039:0764b11_6": "爾時，諸比丘聞佛所說，歡喜奉行。",
    "T02n0125_039:0764b13_0": "（八）聞如是：一時，佛在舍衛國祇樹給孤獨園。",
    "T02n0125_039:0764b14_1": "爾時，世尊告諸比丘：「有世八法隨世迴轉。",
    "T02n0125_039:0764b15_2": "云何為八？",
    "T02n0125_039:0764b15_3": "一者利，二者衰，三者毀，四者譽，五者稱，六者譏，七者苦，八者樂。",
    "T02n0125_039:0764b16_4": "是謂，比丘！",
    "T02n0125_039:0764b17_5": "有此八法隨世迴轉。",
    "T02n0125_039:0764b17_6": "諸比丘！",
    "T02n0125_039:0764b17_7": "當求方便，除此八法。",
    "T02n0125_039:0764b18_8": "如是，諸比丘！",
    "T02n0125_039:0764b18_9": "當作是學。」",
    "T02n0125_039:0764b18_10": "爾時，諸比丘聞佛所說，歡喜奉行。",
    "T02n0125_039:0764b20_0": "（九）聞如是：一時，佛在舍衛國祇樹給孤獨園。",
    "T02n0125_039:0764b21_1": "爾時，世尊告諸比丘：「如來出現世間，又於世界成佛道，然不著世間八法，猶與周旋，猶如淤泥出生蓮華，極為鮮潔，不著塵水，諸天所愛敬，見者心歡。",
    "T02n0125_039:0764b24_2": "如來亦復如是，由胞胎生，於中長養，得成佛身，亦如琉璃之寶、淨水之珍，不為塵垢所染。",
    "T02n0125_039:0764b27_3": "如來亦復如是，亦生於世間，不為世間八法所染著。",
    "T02n0125_039:0764b28_4": "是故，比丘！",
    "T02n0125_039:0764b28_5": "當勤精進，修行八法。",
    "T02n0125_039:0764b29_6": "如是，比丘！",
    "T02n0125_039:0764b29_7": "當作是學。」",
    "T02n0125_039:0764b29_8": "爾時，諸比丘聞佛所說，歡喜奉行。",
    "T02n0125_039:0764c02_0": "（一〇）聞如是：一時，佛在舍衛國祇樹給孤獨園。",
    "T02n0125_039:0764c03_1": "爾時，世尊告諸比丘：「有八種之人，流轉生死，不住生死。",
    "T02n0125_039:0764c04_2": "云何為八，趣須陀洹、得須陀洹、趣斯陀含、得斯陀含、趣阿那含、得阿那含、趣阿羅漢、得阿羅漢。",
    "T02n0125_039:0764c06_3": "是謂，比丘！",
    "T02n0125_039:0764c06_4": "有此八人流轉生死，不住生死。",
    "T02n0125_039:0764c07_5": "是故，比丘！",
    "T02n0125_039:0764c07_6": "求其方便，度生死之難，勿住生死。",
    "T02n0125_039:0764c08_7": "如是，比丘！",
    "T02n0125_039:0764c09_8": "當作是學。」",
    "T02n0125_039:0764c09_9": "爾時，諸比丘聞佛所說，歡喜奉行。",
    "T02n0125_039:0764c11_0": "　馬血、齋、難陀　　提婆達、船筏　牧牛、無根信　　世法、善、八人增壹阿含經卷第三十九"
}