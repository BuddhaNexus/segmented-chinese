{
    "T14n0521_001:0794a19_0": "佛說梵摩難國王經",
    "T14n0521_001:0794a21_0": "失譯人名今附西晉錄",
    "T14n0521_001:0794a22_0": "聞如是：一時，佛在舍衛國祇樹給孤獨園，與千二百五十比丘俱。",
    "T14n0521_001:0794a23_1": "時有國王號名梵摩難，常供養佛及眾僧。",
    "T14n0521_001:0794a24_2": "每得齋日，王輒宿勅群臣嚴駕，王便導從數千人到佛所，五體投地，稽首佛足。",
    "T14n0521_001:0794a26_3": "佛每為諸天人民說經法，王輒歡喜恭敬聽經，王宮內亦奉事三尊，清淨齋戒。",
    "T14n0521_001:0794a28_0": "王有太子，名均鄰儒，至心精進覺世非常，無生不死者，不貪時榮，白王言：「佛世難值，經法難聞，我今乞欲隨佛作沙門。」",
    "T14n0521_001:0794b01_1": "王即聽之。",
    "T14n0521_001:0794b01_2": "均鄰儒便辭王到佛所，乞為比丘。",
    "T14n0521_001:0794b02_3": "佛便以手摩其頭，髮墮袈裟自然著身。",
    "T14n0521_001:0794b03_4": "均鄰儒奉持重戒，精進勤修，晝夜不倦，三月日便得羅漢道。",
    "T14n0521_001:0794b05_5": "王時不知其已得道，見其勤苦，飯食麁蔬。",
    "T14n0521_001:0794b06_6": "每往供養，異於眾僧，其心不同，輒謂之言：「我國中珍琦七寶，飯食甘餚無所不有，汝何故，正當樂為沙門乎？」",
    "T14n0521_001:0794b08_7": "佛知王用恩愛故，佛便語均鄰儒：「起現威神。」",
    "T14n0521_001:0794b09_8": "均鄰儒即承佛教，頭面著地，為佛作禮，輕舉上住空中，飛行變化，分身散體，出入無間畢已，頭面著佛足。",
    "T14n0521_001:0794b12_9": "王見其道德乃爾，便悲喜交集，五體投地，為均鄰儒作禮。",
    "T14n0521_001:0794b13_10": "佛時令均鄰儒為王說苦空非常四諦之要，王於是意解，即得須陀洹道。",
    "T14n0521_001:0794b15_11": "佛語阿難：「比丘有四事，受人施飲食美味衣服善惡，不得有逆：一者、欲福布施家；二者、不欲逆施者意；三者、或年老或身體有病；四者、恐人行道勤苦。",
    "T14n0521_001:0794b18_12": "夫欲食美，當存念重戒，一切眾生皆我親屬，但展轉久遠，各更生死，不識其本耳，譬如人身體，有瘡及病者，服藥趣令其愈，不得貪著。",
    "T14n0521_001:0794b21_13": "夫欲施者，皆當平心不問大小。」",
    "T14n0521_001:0794b22_14": "佛於是令阿難臨飯說僧跋，僧跋者眾僧飯皆悉平等(准品次錄二紙八行，諸本皆闕)。",
    "T14n0521_001:0794b24_0": "佛說梵摩難國王經"
}