{
    "T25n1513_001:0875a03_0": "能斷金剛般若波羅蜜多經論釋",
    "T25n1513_001:0875a04_0": "卷上",
    "T25n1513_001:0875a06_0": "無著菩薩造頌　世親菩薩釋",
    "T25n1513_001:0875a07_0": "三藏法師義淨奉　制譯",
    "T25n1513_001:0875a08_0": "　此經文句義次第，　　世無明慧不能解，　稽首於此教我等，　　無邊功德所生身，　具如斯德應禮敬，　　彼之足跡頂戴持，　覺轅難駕彼能乘，　　要心普利諸含識。",
    "T25n1513_001:0875a12_0": "經云「能以最勝利益」者，此據成熟菩薩。",
    "T25n1513_001:0875a12_1": "「能以最勝付囑」者，此據未成熟菩薩。",
    "T25n1513_001:0875a13_2": "云何於諸菩薩最勝利益？",
    "T25n1513_001:0875a14_3": "復何者是最勝付囑？",
    "T25n1513_001:0875a14_4": "為答此問，頌曰：　勝利益應知，　　於身并屬者，　得未得不退，　　謂最勝付囑。",
    "T25n1513_001:0875a18_0": "謂於菩薩身中為其利益，亦能令彼菩薩益其所有相屬伴類，名最勝利益。",
    "T25n1513_001:0875a19_1": "於彼身中令其佛法成熟攝聚故，即是利益彼身，亦令化餘有情所有堪能皆成就故，是於屬者能為利益。",
    "T25n1513_001:0875a22_2": "如是應知，於得未得所有功德，能為彼作不退之因。",
    "T25n1513_001:0875a23_3": "由於善友而親委寄，是名以勝付囑而相付囑。",
    "T25n1513_001:0875a24_4": "此中得而不退者，欲令不捨大乘；未得不退者，令於大乘更趣殊勝。",
    "T25n1513_001:0875a25_5": "諸有發趣菩薩乘者，應云何住？",
    "T25n1513_001:0875a26_6": "為答此問，頌曰：　於心廣最勝，　　至極無顛倒，　利益意樂處，　　此乘功德滿。",
    "T25n1513_001:0875a29_0": "此明何義？",
    "T25n1513_001:0875a29_1": "若菩薩作此四種利益意樂，始是發心住於大乘具此意樂，方可名為功德圓滿。",
    "T25n1513_001:0875b02_2": "云何為四利益意樂？",
    "T25n1513_001:0875b02_3": "一、廣大；二、最勝；三、至極；四、無顛倒。",
    "T25n1513_001:0875b03_4": "經云「諸有發趣菩薩乘者，當生如是心，廣說乃至如是一切」，此明廣大利益意樂。",
    "T25n1513_001:0875b05_5": "「我皆令入無餘涅槃而滅度之」者，此明最勝利益意樂。",
    "T25n1513_001:0875b06_6": "「雖度如是無量眾生乃至不名菩薩」，此明至極利益意樂。",
    "T25n1513_001:0875b07_7": "此何意耶？",
    "T25n1513_001:0875b07_8": "欲明所有一切眾生悉皆攝同菩薩，己身由斯但是寂滅，己身無別有情也。",
    "T25n1513_001:0875b09_9": "若作別有眾生不為己想者，此即不名菩薩。",
    "T25n1513_001:0875b10_10": "若攝為己體，即是至極不捨，是故名為至極意樂。",
    "T25n1513_001:0875b11_11": "「若菩薩有我想、眾生想、壽者想、更求趣想者，則不名菩薩」，此明無顛倒利益意樂。",
    "T25n1513_001:0875b13_12": "此即由依有身見故我等想生，為令正斷是不顛倒，次下當顯諸有發趣菩薩乘者應如是修行。",
    "T25n1513_001:0875b15_13": "經云「菩薩不住於事應行布施」如是廣說。",
    "T25n1513_001:0875b16_14": "此中何意？",
    "T25n1513_001:0875b16_15": "以一施聲而總收盡六到彼岸耶？",
    "T25n1513_001:0875b17_16": "答曰：　六度皆名施，　　由財無畏法，　此中一二三，　　名修行不住。",
    "T25n1513_001:0875b20_0": "為明此六咸有施相，此之施性由財無畏法，財施由一謂是初施無畏；由二謂是戒忍，於無怨讎(戒也)及怨讎處(忍也)不為怖懼故；法施由三，謂是勤等，由其亡倦(勤也)、了彼情已(定也)、宣如實法(慧也)。",
    "T25n1513_001:0875b24_1": "此是大菩薩修行之處，即是以一施聲收盡六度。",
    "T25n1513_001:0875b25_2": "經云「菩薩不住於事，應行布施」如是等者，此中何謂不住性耶？",
    "T25n1513_001:0875b26_3": "頌曰：　為自身報恩，　　果報皆不著。",
    "T25n1513_001:0875b28_0": "言「不住於事」者，此顯不著自身、不住隨處。",
    "T25n1513_001:0875b28_1": "「應行布施」者，此顯不著報恩於利養恭敬等。",
    "T25n1513_001:0875b29_2": "求恩望益之處事有多途，故云不應隨處生著而行布施。",
    "T25n1513_001:0875c02_3": "「不住於色」等者，謂不著果報。",
    "T25n1513_001:0875c02_4": "問：何須如是行不住施耶？",
    "T25n1513_001:0875c03_5": "頌曰：　為離於不起，　　及離為餘行。",
    "T25n1513_001:0875c05_0": "由顧自身不行其施，為欲離其不起心故，莫著自身速應行施。",
    "T25n1513_001:0875c06_1": "由望恩心及悕果故，遂捨正覺菩提果性，為於餘事而行惠施，是故當捨求餘行施。",
    "T25n1513_001:0875c08_2": "次下當說攝伏心。",
    "T25n1513_001:0875c08_3": "其事云何？",
    "T25n1513_001:0875c09_0": "　攝伏在三輪，　　於相心除遣，　後後諸疑惑，　　隨生皆悉除。",
    "T25n1513_001:0875c11_0": "經云「菩薩如是應行布施乃至相想亦不應著」，此顯所捨之物及所施眾生并能施者，於此三處除著想心。",
    "T25n1513_001:0875c13_1": "次明布施利益。",
    "T25n1513_001:0875c13_2": "或有難云：既於施等離其相狀，如何當獲福德利益？",
    "T25n1513_001:0875c14_3": "為答此故，說生福甚多。",
    "T25n1513_001:0875c15_4": "問：何故宣說於修行後不彰福利，於攝伏下方始言之？",
    "T25n1513_001:0875c16_5": "答：為顯若人不著相想，方能行彼不著施也。",
    "T25n1513_001:0875c17_6": "從此已後所有經文，皆為除遣後後疑惑。",
    "T25n1513_001:0875c18_7": "於此便有如是疑生。",
    "T25n1513_001:0875c19_8": "問：若不著於法而行施者，如何為求正覺勝果行惠施耶？",
    "T25n1513_001:0875c20_9": "為答此疑，經云「於汝意云何？",
    "T25n1513_001:0875c21_10": "可以勝相觀如來不」，如是廣說。",
    "T25n1513_001:0875c21_11": "頌曰：　若將為集造，　　妙相非勝相，　三相遷異故，　　無此謂如來。",
    "T25n1513_001:0875c24_0": "若謂如來是由施等因緣所造，於有為相中得最勝性者，便見如來有其勝相。",
    "T25n1513_001:0875c25_1": "若望如來真如之性，即無此勝相，是故不應以勝妙相觀於如來，由彼法身是非集造之所顯故。",
    "T25n1513_001:0875c27_2": "次云「何以故？",
    "T25n1513_001:0875c28_3": "如來說彼勝相三相遷異故，由此勝相即非勝相」，此中意說三相之體是遷流故。",
    "T25n1513_001:0876a01_4": "「妙生！",
    "T25n1513_001:0876a01_5": "所有勝相皆是虛妄，是故應以勝相非相觀於如來」，此意欲明從因生法是虛假故無。",
    "T25n1513_001:0876a03_6": "此謂如來由彼全無三種相故，由離此相即以無相為相。",
    "T25n1513_001:0876a04_7": "「若於是處無生住滅變異之性可了知」者，此顯如來不是有為造作之性因緣所成。",
    "T25n1513_001:0876a06_8": "如是明解如來性已，雖為佛果而行布施非著法施，即是除去疑情。",
    "T25n1513_001:0876a07_9": "次下妙生重生疑念：若由如是行無住施者，即因極甚深；復說如來是無為性，即是果極甚深。",
    "T25n1513_001:0876a10_0": "如何末代得有信者，令彼果報不虛棄耶？",
    "T25n1513_001:0876a10_1": "為斷此疑，頌曰：　因與果甚深，　　於彼惡時說，　此非無利益，　　由三菩薩殊。",
    "T25n1513_001:0876a14_0": "縱於末代而有菩薩具戒、具德、具慧，由此說法果利不虛。",
    "T25n1513_001:0876a15_1": "頌曰：　由於先佛所，　　奉持於戒學，　并植善根故，　　名具戒具德。",
    "T25n1513_001:0876a18_0": "經云「然彼菩薩非於一佛而行恭事，非於一佛植諸善根」，此顯於先佛所為持戒故，而行恭敬承事及為種諸善根，如其次第即是具戒、具德。",
    "T25n1513_001:0876a21_1": "次明具慧人，頌曰：　能斷於我想，　　及以法想故，　此名為具慧，　　二四殊成八。",
    "T25n1513_001:0876a24_0": "此明我想有四、法想亦四，故成八想。",
    "T25n1513_001:0876a24_1": "頌曰：　別體相續起，　　至壽盡而住，　更求於餘趣，　　我想有四種。",
    "T25n1513_001:0876a27_0": "我想四者，謂是我想、有情想、壽者想、更求趣想，四種不同。",
    "T25n1513_001:0876a28_1": "此於別別五蘊有情自生斷割，為我想故，見相續起作有情想(薩埵是相續義)，乃至壽存作壽者想，命根既謝轉求後有作更求趣想。",
    "T25n1513_001:0876b02_2": "法想四者，頌曰：　皆無故非有，　　有故不可說，　是言說因故，　　法想有四種。",
    "T25n1513_001:0876b05_0": "法想四者：一、法想；二、無法想；三、想；四、無想。",
    "T25n1513_001:0876b06_0": "此謂能取所取諸法皆無故，法想不生，即無法想。",
    "T25n1513_001:0876b07_1": "彼之非有法無自性，空性有故非無法想。",
    "T25n1513_001:0876b08_2": "即彼非有有非有性，非言所詮故非是想，是言說因故非是無想。",
    "T25n1513_001:0876b09_3": "由想力故，雖非言顯，而以言說故有八義不同。",
    "T25n1513_001:0876b10_4": "由我及法八想斷故，名具慧人。",
    "T25n1513_001:0876b11_5": "何意此義但於具慧而說，非具戒、具德者何？",
    "T25n1513_001:0876b12_6": "答：為顯實想有差異故。",
    "T25n1513_001:0876b12_7": "何者是？",
    "T25n1513_001:0876b13_0": "頌曰：　由彼信解力，　　信故生實想，　不如言取故，　　取為正說故。",
    "T25n1513_001:0876b16_0": "由此義故，說彼之後而云「是人乃能聞此經典生一信心」，由具慧者不如言而取，及由隨順勝義智故，取為正說故，名為實想。",
    "T25n1513_001:0876b18_1": "為斯理故，說彼之後便云「不應取為法、不應取為非法，不應如言所說將以為法，亦復不即執為非法」，由此是能隨順勝義智，取為正說故。",
    "T25n1513_001:0876b22_2": "即是經云「聞說是經生實信不」。",
    "T25n1513_001:0876b22_3": "經云「妙生！",
    "T25n1513_001:0876b23_0": "如來悉已知見是人」等者，為顯何義？",
    "T25n1513_001:0876b23_1": "頌曰：　佛了果非比，　　由願智故知。",
    "T25n1513_001:0876b25_0": "彼具戒等人所有果報，佛非比知，然由願智現量而了。",
    "T25n1513_001:0876b26_1": "若不言見，或謂比知；若不言知，恐是肉眼等見，是故知見並言。",
    "T25n1513_001:0876b27_2": "何故世尊作如是語？",
    "T25n1513_001:0876b28_3": "頌曰：　為求利敬者，　　遮其自說故。",
    "T25n1513_001:0876c01_0": "彼具戒等，為求利養恭敬，自說己德，便生念曰：「如來既遙鑒我，為此無宜自說。」",
    "T25n1513_001:0876c03_0": "經云「妙生！",
    "T25n1513_001:0876c03_1": "彼諸有情當生當攝無量福聚」者，此目何義？",
    "T25n1513_001:0876c04_2": "謂是令其福聚當生，又是彼福當能相續熏習不斷。",
    "T25n1513_001:0876c05_3": "言「有我執」等者，意說有隨眠性，非有現行執。",
    "T25n1513_001:0876c07_0": "經云「是故如來密意宣說筏喻法門。",
    "T25n1513_001:0876c07_1": "諸有智者法尚應捨，何況非法。」",
    "T25n1513_001:0876c08_2": "此中有何密意？",
    "T25n1513_001:0876c08_3": "頌曰：　證不住於法，　　為是隨順故，　猶如捨其筏，　　是密意應知。",
    "T25n1513_001:0876c12_0": "謂於經等法非增上證所住處故，即得證已應捨彼法，如到彼岸捨棄其筏；於增上證是隨順故，應須收取，如未達岸必憑其筏。",
    "T25n1513_001:0876c14_1": "是名密意。",
    "T25n1513_001:0876c15_2": "一筏之上有其取捨，故名為密。",
    "T25n1513_001:0876c15_3": "若是自餘非順證法，理須捨故。",
    "T25n1513_001:0876c16_4": "次後更為除疑。",
    "T25n1513_001:0876c16_5": "何者是？",
    "T25n1513_001:0876c17_6": "上文云「不應以勝相觀於如來，彼從無為所顯性故」，若如是者，復如何說釋迦牟尼如來證於無上正等菩提，乃能宣揚所有法教？",
    "T25n1513_001:0876c20_0": "由斯道理，彼非正覺，亦不說法。",
    "T25n1513_001:0876c20_1": "答此疑故，頌曰：　化體非真佛，　　亦非說法者。",
    "T25n1513_001:0876c23_0": "由有三佛：一、法身佛；二、受用身佛；三、化身佛。",
    "T25n1513_001:0876c24_0": "言釋迦牟尼佛者，即是化身，此乃元非證覺，亦不說法度生。",
    "T25n1513_001:0876c25_1": "文云「何以故？",
    "T25n1513_001:0876c25_2": "佛所說法」等者，為遮總撥一切說法之事故，云「化體非真佛，亦非說法者」。",
    "T25n1513_001:0876c27_3": "然非總無，頌曰：　說法非二取，　　所說離言詮。",
    "T25n1513_001:0876c29_0": "如是二種，謂法性、非法性，非耳能聽、非言能說。",
    "T25n1513_001:0877a01_1": "是故應知，非法、非非法此據真如道理而說。",
    "T25n1513_001:0877a02_2": "彼非是法，謂是法無為其性故。",
    "T25n1513_001:0877a02_3": "復非非法，由彼無自性體是有故。",
    "T25n1513_001:0877a03_4": "何故但言所說之法，不言能證之人？",
    "T25n1513_001:0877a04_5": "答：但言所說，能證義顯，由非不覺得有所說。",
    "T25n1513_001:0877a06_0": "經云「以諸聖者皆從無為之所顯故」者，為明說此法因，由諸聖人並從真如清淨之法所顯現故，名無為所顯，是故彼還說無為法。",
    "T25n1513_001:0877a08_1": "凡所有事言不能宣者，此即豈能取也？",
    "T25n1513_001:0877a09_2": "彼之自性非是言說所行處故，明此即是非言說性。",
    "T25n1513_001:0877a11_0": "何故此中無有簡別，總說聖者不唯言佛？",
    "T25n1513_001:0877a11_1": "答：為明聖人皆從真如清淨所顯。",
    "T25n1513_001:0877a12_2": "由有全淨、一分淨故，隨其所應，故無有過。",
    "T25n1513_001:0877a13_3": "又說福差殊，欲何所顯？",
    "T25n1513_001:0877a14_4": "答：法雖實是不可取性及不可說，然而有益。",
    "T25n1513_001:0877a15_5": "頌曰：　自受為他說，　　非無益集福。",
    "T25n1513_001:0877a17_0": "何故經云「世尊！",
    "T25n1513_001:0877a17_1": "此福聚者則非是聚，是故如來說為福聚福聚」？",
    "T25n1513_001:0877a18_2": "頌曰：　福不持菩提，　　彼二能持故。",
    "T25n1513_001:0877a20_0": "言福於菩提不能持負故，二於菩提是能持故，頌意如是。",
    "T25n1513_001:0877a21_1": "何謂為二？",
    "T25n1513_001:0877a21_2": "謂自受、為他說。",
    "T25n1513_001:0877a21_3": "經云「既自受已，於他演說」。",
    "T25n1513_001:0877a22_4": "未了此言將述何義？",
    "T25n1513_001:0877a22_5": "由其聚聲(梵云塞建陀，有其多義，或是聚義，或是肩義，或是分段義。",
    "T25n1513_001:0877a23_6": "若依此方譯之為聚，但得積聚義，遂無餘義。",
    "T25n1513_001:0877a24_7": "此中且據二種，此為昔人不解梵音，又譯之為趣，深成遼落。",
    "T25n1513_001:0877a24_8": "又復須知，此聚義、肩義、解時極難也)有二種義：一是聚積義；二是肩荷義。",
    "T25n1513_001:0877a25_9": "猶如在肩能持於擔，為此名肩為聚。",
    "T25n1513_001:0877a26_10": "由斯理故，彼福積聚說為福聚。",
    "T25n1513_001:0877a27_11": "由其不能持荷菩提，說為非聚，即非肩義是積聚義。",
    "T25n1513_001:0877a28_12": "此二是菩提因，福乃甚多。",
    "T25n1513_001:0877a28_13": "問：何故此二能持菩提？",
    "T25n1513_001:0877a29_14": "為顯斯義，故，經云「何以故？",
    "T25n1513_001:0877b01_15": "妙生！",
    "T25n1513_001:0877b01_16": "由諸如來無上菩提從此經出」等。",
    "T25n1513_001:0877b01_17": "何故菩提言出、諸佛言生？",
    "T25n1513_001:0877b02_18": "頌曰：　得自性因故，　　此餘者是生。",
    "T25n1513_001:0877b04_0": "言菩提者即是法身，此是無為性故，名為自性。",
    "T25n1513_001:0877b05_1": "是故此二是得彼之因，非是生因。",
    "T25n1513_001:0877b05_2": "若望此，餘受用化身是生因故。",
    "T25n1513_001:0877b06_3": "由此親能持菩提故，生福甚多。",
    "T25n1513_001:0877b07_4": "為顯此義，經云「何以故」等。",
    "T25n1513_001:0877b07_5": "何故此是能成立因？",
    "T25n1513_001:0877b08_6": "頌曰：　唯是佛法故，　　能成最勝福。",
    "T25n1513_001:0877b10_0": "言「如來說為非佛法」者，此顯所覺之法唯佛能證，由不共性是故最勝，此是最勝福因性故招福極多，意明此是能成勝福之親因。",
    "T25n1513_001:0877b12_1": "上經云「聖人皆是非集造之所顯示，為此諸聖於彼證法不可取不可說」者，諸預流等聖人並悉取其自果，如何此成非所取性？",
    "T25n1513_001:0877b15_2": "於其所取而宣說者非不可說性。",
    "T25n1513_001:0877b16_3": "為遣疑故生起後文，即彰非所取所證理善成就。",
    "T25n1513_001:0877b17_4": "頌曰：　不取自果故，　　非可取可說。",
    "T25n1513_001:0877b19_0": "由是無為所顯性故，彼於六境無有少法可得，既無可預名為預流。",
    "T25n1513_001:0877b20_1": "乃至阿羅漢亦無有法，理皆同此。",
    "T25n1513_001:0877b21_2": "無為之法體無可取，為此聖人於自果不取不說。",
    "T25n1513_001:0877b22_3": "若聖人作如是念：我得果者，即是有其我等執者。",
    "T25n1513_001:0877b23_4": "意說有隨眠惑，非是現行，由非彼證現觀之時有我等執而云我得。",
    "T25n1513_001:0877b25_5": "何意妙生自說得阿羅漢？",
    "T25n1513_001:0877b25_6": "為令一分有情知已親證故。",
    "T25n1513_001:0877b26_7": "又復自說得無諍住者，為顯身與勝德相應，為欲令他生勝敬信故。",
    "T25n1513_001:0877b27_8": "為何意趣而云妙生都無所住，而說我得無諍住得無諍住？",
    "T25n1513_001:0877b29_9": "頌曰：　解脫二障故，　　說妙生無諍。",
    "T25n1513_001:0877c02_0": "障有二種：一是煩惱障；二是定障。",
    "T25n1513_001:0877c02_1": "於斯脫故，不住二障，為此再言。",
    "T25n1513_001:0877c03_2": "此言二無諍性，即是諍之非有。",
    "T25n1513_001:0877c04_3": "次復起疑言：世尊昔於然燈佛所有法可取，彼亦為他說其法要。",
    "T25n1513_001:0877c05_4": "以此而言，如何得成無取、無說？",
    "T25n1513_001:0877c06_5": "為答斯難，故云「實無有法是如來所取」。",
    "T25n1513_001:0877c07_6": "此有何意？",
    "T25n1513_001:0877c07_7": "頌曰：　在然燈佛所，　　言不取證法。",
    "T25n1513_001:0877c09_0": "此言世尊在然燈佛所，亦不以言取其證法。",
    "T25n1513_001:0877c10_0": "頌曰：　由斯證法成，　　非所取所說。",
    "T25n1513_001:0877c12_0": "若言諸聖皆是無為所顯，彼法不是所取亦非所說者，如何諸菩薩取嚴勝佛國土耶？",
    "T25n1513_001:0877c13_1": "又受用身如何自己取為法王、世間於彼將為法王？",
    "T25n1513_001:0877c15_2": "為遣疑故，方生下文。",
    "T25n1513_001:0877c15_3": "此中意者，頌曰：　智流唯識性，　　國土非所執。",
    "T25n1513_001:0877c17_0": "由彼實無佛土嚴勝是可取事，除從諸佛淨智所流唯識所現，此即不能有所執取。",
    "T25n1513_001:0877c18_1": "若言實有形質是可取性，我當成就國土嚴勝者，斯誠妄語，如來說彼不是嚴勝，由此說為國土嚴勝。",
    "T25n1513_001:0877c21_2": "此有何意？",
    "T25n1513_001:0877c21_3": "頌曰：　無形故勝故，　　非嚴許嚴性。",
    "T25n1513_001:0877c23_0": "言「莊嚴」者，此有二義：一是形相；二是勝相。",
    "T25n1513_001:0877c23_1": "此最勝者，是第一義，此由無形質故。",
    "T25n1513_001:0877c24_2": "佛土莊嚴非是莊嚴，以彼不是真莊嚴故，是故說此以為最勝，勝法集此故名最勝。",
    "T25n1513_001:0877c26_3": "若執有佛土形勝莊嚴，云我當成就彼，即便於色等境界有住著心。",
    "T25n1513_001:0877c28_4": "為遮此見，故有不住文生。",
    "T25n1513_001:0877c28_5": "所云受用身佛如何自己取為法王、他亦爾者，為答此難故，將受用身同妙高山。",
    "T25n1513_001:0878a01_6": "此文欲顯何義？",
    "T25n1513_001:0878a01_7": "頌曰：　譬如妙高山，　　於受用無取。",
    "T25n1513_001:0878a04_0": "如妙高山王，獲得勝大尊主性故，名為妙高，而不自取為山王性，以山無分別性故。",
    "T25n1513_001:0878a05_1": "受用身佛亦復如是，具法王性，由獲勝大尊主性故，名為勝大，而不自取其法王性、我是法王，以無分別故。",
    "T25n1513_001:0878a08_2": "如何得是無分別耶？",
    "T25n1513_001:0878a08_3": "為顯斯義，文云「如來說為非身」，由彼非有說名有身。",
    "T25n1513_001:0878a09_4": "此有何意？",
    "T25n1513_001:0878a10_5": "頌曰：　非有漏性故，　　亦非是因造。",
    "T25n1513_001:0878a12_0": "然受用身非有漏性故，由此非有說為有身，皎然純淨自體有故。",
    "T25n1513_001:0878a13_1": "亦非是因造，由此有身非是仗他因緣生故。",
    "T25n1513_001:0878a14_2": "何故於先顯福德性已說其喻，今何更說？",
    "T25n1513_001:0878a15_3": "頌曰：　為顯多差別，　　及以成殊勝，　前後福不同，　　更陳其喻說。",
    "T25n1513_001:0878a18_0": "前明三千世界，喻顯福多；今說無數三千，彰其更廣。",
    "T25n1513_001:0878a19_1": "何故於前不言斯喻？",
    "T25n1513_001:0878a19_2": "為受化者所樂不同，先少後多，意在於此。",
    "T25n1513_001:0878a20_3": "前福差別不明成立之因，為於菩提無有荷持之用；今欲顯其能立因相，更將別喻隨事而言。",
    "T25n1513_001:0878a23_0": "能斷金剛般若波羅蜜多經論釋卷上"
}