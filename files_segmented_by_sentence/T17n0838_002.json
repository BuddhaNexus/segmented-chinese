{
    "T17n0838_002:0899a11_0": "佛說發菩提心破諸魔經卷下",
    "T17n0838_002:0899a13_0": "西天譯經三藏朝奉大夫試光祿卿",
    "T17n0838_002:0899a14_0": "傳法大師賜紫臣施護奉　詔譯",
    "T17n0838_002:0899a15_0": "◎爾時大婆羅門白佛言：「世尊！",
    "T17n0838_002:0899a15_1": "諸修大乘法者當行何行？」",
    "T17n0838_002:0899a16_2": "佛告婆羅門言：「如我今說，當如是行。",
    "T17n0838_002:0899a17_3": "婆羅門！",
    "T17n0838_002:0899a17_4": "汝今當知，若有修大乘法者，自發阿耨多羅三藐三菩提心已，復勸他人發如是心，於此經法廣為他人宣說教示，如是等人應當親近尊重恭敬，是人以四攝法普攝眾生。",
    "T17n0838_002:0899a21_5": "何等為四？",
    "T17n0838_002:0899a21_6": "所謂：布施、愛語、利行、同事。",
    "T17n0838_002:0899a22_7": "此中何名布施？",
    "T17n0838_002:0899a22_8": "所謂：於財施中若少若多，隨其自力起廣大心，以此所施攝彼慳貪，如是名為修大乘者布施所攝。",
    "T17n0838_002:0899a24_9": "何名愛語？",
    "T17n0838_002:0899a25_10": "所謂：於一切處見諸眾生，應當面目熙怡語言柔順，以諸方便安慰善來，以此愛語攝彼麁惡，如是名為修大乘者愛語所攝。",
    "T17n0838_002:0899a27_11": "何名利行？",
    "T17n0838_002:0899a28_12": "所謂：見諸善法晝夜勤作，於諸眾生起慈愍心，以生淨信攝諸無信，以持淨戒攝諸毀禁，於一切處常樂利益，如是名為修大乘者利行所攝。",
    "T17n0838_002:0899b02_13": "何名同事？",
    "T17n0838_002:0899b02_14": "所謂：於一切處先同其事，復以方便教令精進堅固菩提，諸有智者於如是法當如是行，如是行者是為菩薩所修正行，若如是勇猛乃名最勝，得到彼岸悉能通達最上法門，如是名為修大乘者同事所攝。」",
    "T17n0838_002:0899b08_0": "爾時婆羅門白佛言：「世尊！",
    "T17n0838_002:0899b08_1": "諸菩薩摩訶薩依何而住，乃能得成二足尊果？",
    "T17n0838_002:0899b09_2": "住有幾種？",
    "T17n0838_002:0899b09_3": "願佛世尊廣為宣說所有住法。",
    "T17n0838_002:0899b10_4": "如是說者，即同宣說菩提法門最上希有」。",
    "T17n0838_002:0899b12_0": "佛告婆羅門言：「汝今當知住有三種。",
    "T17n0838_002:0899b12_1": "所謂：天住、梵住、聖住。",
    "T17n0838_002:0899b13_2": "此中何名天住？",
    "T17n0838_002:0899b13_3": "所謂：但修慈行。",
    "T17n0838_002:0899b14_0": "若人先於東方，身業行慈、語業行慈、意業行慈，廣大熾盛，南西北方、四維上下亦復如是，身業行慈、語業行慈、意業行慈，廣大熾盛，此說名為天住。",
    "T17n0838_002:0899b17_1": "何名梵住？",
    "T17n0838_002:0899b17_2": "所謂：修四無量行。",
    "T17n0838_002:0899b17_3": "何等為四？",
    "T17n0838_002:0899b18_4": "謂：慈、悲、喜、捨，此說名為梵住。",
    "T17n0838_002:0899b18_5": "何名聖住？",
    "T17n0838_002:0899b19_6": "所謂：修三解脫門。",
    "T17n0838_002:0899b19_7": "何等為三？",
    "T17n0838_002:0899b19_8": "所謂：空、無相、無願，此說名為聖住，菩薩摩訶薩當依如是聖住中住。」",
    "T17n0838_002:0899b22_0": "爾時世尊欲重宣此義，說伽陀曰：「我所說三住，　　是勇猛勝法，　為諸菩薩眾，　　隨所應宣說。",
    "T17n0838_002:0899b25_0": "　若於一切時，　　如說而能行，　我當稱讚彼，　　是求菩提者。",
    "T17n0838_002:0899b27_0": "　天住及梵住、　　聖住亦復然，　於此三住中，　　隨應而安住；　若如是住者，　　當得無滅句。」",
    "T17n0838_002:0899c01_0": "爾時婆羅門白佛言：「世尊！",
    "T17n0838_002:0899c01_1": "菩提法門其義云何？",
    "T17n0838_002:0899c02_2": "未來世中若有眾生問我此義，我無智慧，所有佛法不能通達，我於爾時當云何答？",
    "T17n0838_002:0899c03_3": "願佛世尊廣為我說。」",
    "T17n0838_002:0899c05_0": "爾時世尊為婆羅門說伽陀曰：「婆羅門當知，　　我所為汝說；　此廣大正法，　　勸發菩提心。",
    "T17n0838_002:0899c08_0": "　諸無智慧者，　　由此而獲得；　若了此法門，　　是即菩提義。",
    "T17n0838_002:0899c10_0": "　此所說正法，　　勸發菩提心；　隨眾生所問，　　一一能開示。",
    "T17n0838_002:0899c12_0": "　此所說正法，　　勸發菩提心；　邪見諸疑惑，　　一切皆能斷。",
    "T17n0838_002:0899c14_0": "　於後末世中，　　若有人得此，　正法墮手者，　　是人若布施，　謂廣大財等，　　即圓滿施行；　由施成就故，　　得到於彼岸。",
    "T17n0838_002:0899c18_0": "　又復末世中，　　若有人得此，　正法墮手者，　　是人若持戒，　清淨而無缺，　　即圓滿戒行；　由戒成就故，　　得到於彼岸。",
    "T17n0838_002:0899c22_0": "　又復末世中，　　若有人得此，　正法墮手者，　　是人若忍辱，　安受諸嬈惱，　　即圓滿忍行；　由忍成就故，　　得到於彼岸。",
    "T17n0838_002:0899c26_0": "　又復末世中，　　若有人得此，　正法墮手者，　　是人若精進，　勇猛而發起，　　即精進行圓；　由精進成就，　　得到於彼岸。",
    "T17n0838_002:0900a01_0": "　又復末世中，　　若有人得此，　正法墮手者，　　是人若修定，　住三摩呬多，　　即圓滿定行；　由定成就故，　　得到於彼岸。",
    "T17n0838_002:0900a05_0": "　又復末世中，　　若有人得此，　正法墮手者，　　是人若修慧，　解了最勝法，　　即圓滿勝慧；　由慧成就故，　　得到於彼岸。",
    "T17n0838_002:0900a09_0": "　又復末世中，　　若有人得此，　正法墮手者，　　能尊重供養；　當知如是人，　　名求菩提者，　得近佛菩提，　　決定當成就。",
    "T17n0838_002:0900a13_0": "　八十俱胝佛，　　加持此正法；　若得墮手者，　　獲最上法聚。",
    "T17n0838_002:0900a15_0": "　若現在佛前，　　聞此正法者；　當知如是人，　　了知菩薩義。",
    "T17n0838_002:0900a17_0": "　愛樂佛菩提，　　我知如是人，　我見如是人，　　我念彼名字，　我及一切佛，　　亦共所稱讚。",
    "T17n0838_002:0900a20_0": "　若人聞此法，　　不轉為他說，　彼生我慢心，　　造廣大過失；　當知彼等人，　　不尊重正法。」",
    "T17n0838_002:0900a23_0": "爾時婆羅門白佛言：「善哉世尊！",
    "T17n0838_002:0900a23_1": "善說此法門，即是菩提義。",
    "T17n0838_002:0900a24_2": "若人於現世中，愛樂了知如是義者，是人不久於此世間得大勇猛，未來世中善說勝法安住菩提，廣為多人作大利益。」",
    "T17n0838_002:0900a27_0": "佛言：「婆羅門！",
    "T17n0838_002:0900a27_1": "汝今已能得正智慧，能說如是利益語言。",
    "T17n0838_002:0900a28_2": "婆羅門！",
    "T17n0838_002:0900a28_3": "若有人今於我前聞是法已，我涅盤後於末世中，若能於此正法，書持、讀誦者，當知是人愛樂聖道發菩提心。",
    "T17n0838_002:0900b01_4": "婆羅門！",
    "T17n0838_002:0900b02_5": "我於往昔求菩提時，於一阿蘭若處遇一苾芻宣說此法，我當暫得聞是法時，涕淚悲泣即自思惟：『我宿世中以何業障，於此正法先不得聞？』",
    "T17n0838_002:0900b05_6": "作是念已，即取摶食施彼苾芻，後復白言：『如所聞法我不能知，我今樂聞，願為廣說。』",
    "T17n0838_002:0900b07_7": "時彼苾芻如其所應為我宣說。",
    "T17n0838_002:0900b07_8": "婆羅門！",
    "T17n0838_002:0900b08_0": "我於爾時聞是法已即發願言：『願我當來以此正法，於末世中加持護念，廣為眾生宣布演說。』",
    "T17n0838_002:0900b10_1": "婆羅門！",
    "T17n0838_002:0900b10_2": "我時又念：『今此正法我於何時能為眾生如應宣說？",
    "T17n0838_002:0900b11_3": "後末世中諸眾生類，少能於此愛樂修習。』",
    "T17n0838_002:0900b12_4": "後彼彼時，此法在世佛不現前，我於是事深生悲愍。",
    "T17n0838_002:0900b13_5": "婆羅門！",
    "T17n0838_002:0900b13_6": "我當作是念時，有佛名無量光，發如是言：『以願力故果報成就。』",
    "T17n0838_002:0900b15_7": "婆羅門！",
    "T17n0838_002:0900b15_8": "以是義故，我所悲愍一切眾生，積集癡暗受輪廻怖。",
    "T17n0838_002:0900b16_9": "後末世中有諸苾芻，於此正法起厭離心，毀壞禁戒作不律儀，以是緣故，不能宣通如是正法。",
    "T17n0838_002:0900b18_10": "是故婆羅門！",
    "T17n0838_002:0900b18_11": "我為利益諸眾生故廣說此經。",
    "T17n0838_002:0900b19_12": "「汝應當知，今此正法是廣大法門，總攝四種阿含。",
    "T17n0838_002:0900b20_13": "何等為四？",
    "T17n0838_002:0900b21_0": "所謂：雜阿含、長阿含、中阿含、增一阿含。",
    "T17n0838_002:0900b21_1": "如是等總攝一切聲聞藏法，諸聲聞人若於是中修學者即為聲聞藏，而能出生聲聞乘果，亦攝聲聞菩提分法。",
    "T17n0838_002:0900b24_2": "又此經中攝彼一切最上所說菩薩藏法，是故得名諸法之母，所有毘奈耶藏、阿毘達磨藏亦於此經攝，乃至八萬四千法蘊，一一皆從此經中出。",
    "T17n0838_002:0900b27_3": "又此經法是即一切智智最上根本，而復出生聲聞、緣覺之智，廣大甚深不可思議，是大光明普照三有，此即從一切智根本出生諸佛菩提，所有布施功德、持戒、忍辱、精進、禪定、智慧及彼最勝解脫。",
    "T17n0838_002:0900c03_4": "如是等眾功德藏、悉於此經如理宣說。",
    "T17n0838_002:0900c03_5": "又復苦、集、滅、道四聖諦法，而亦於此經中演說。",
    "T17n0838_002:0900c05_0": "以要言之，此經總說：諸行無常、諸法無我、涅盤寂靜。",
    "T17n0838_002:0900c06_1": "以是義故，若聲聞乘、若緣覺乘、若大乘法，隨其所應是中廣說。",
    "T17n0838_002:0900c07_2": "又此經者於諸法中，廣大稱讚彼菩提心，是故此經最上最勝。",
    "T17n0838_002:0900c09_0": "婆羅門！",
    "T17n0838_002:0900c09_1": "若有人現見諸佛親聞是法者，當知是人已從先佛聞《寶嚴經》，於彼經中已聞此法，是故當知今此經法，於三世中曾無斷絕，彼彼眾生隨應得聞。」",
    "T17n0838_002:0900c13_0": "爾時婆羅門白佛言：「希有世尊！",
    "T17n0838_002:0900c13_1": "佛所說法最上甚深，若諸無智眾生，得聞如是無量功德藏最上正法，不能深生愛樂心者，是人於阿耨多羅三藐三菩提當以何緣而能成就？",
    "T17n0838_002:0900c16_2": "又復世尊！",
    "T17n0838_002:0900c17_3": "何因緣故多有眾生於此大乘最上法中心生疑惑？」",
    "T17n0838_002:0900c18_4": "佛言：「婆羅門！",
    "T17n0838_002:0900c18_5": "汝今當知，此三千大千世界中，有百俱胝天魔宮殿、百俱胝魔王，一一各有百俱胝天魔眷屬，常時於此最上法門，伺求其便起諸難事，不令眾生書持讀誦。",
    "T17n0838_002:0900c22_6": "何以故？",
    "T17n0838_002:0900c22_7": "此三千大千世界中，多有眾生取證阿羅漢果。",
    "T17n0838_002:0900c23_8": "今得聞此大乘法門，有善男子善女人發阿耨多羅三藐三菩提心者，彼前功德稱量較計，而不及此發菩提心。",
    "T17n0838_002:0900c25_9": "是故天魔伺求難事，魔為難故，多有眾生以此因緣心生疑惑。",
    "T17n0838_002:0900c27_10": "婆羅門！",
    "T17n0838_002:0900c27_11": "又復此經為諸法中王，以是緣故多諸難事。」",
    "T17n0838_002:0900c29_0": "爾時婆羅門白佛言：「世尊！",
    "T17n0838_002:0900c29_1": "以何方便能令諸魔而自調伏？」",
    "T17n0838_002:0901a01_2": "佛言：「婆羅門！",
    "T17n0838_002:0901a01_3": "我有祕密總持法門名曰破魔。",
    "T17n0838_002:0901a02_4": "我若說此法門時，所有一切魔及魔眾皆悉破壞。",
    "T17n0838_002:0901a03_5": "婆羅門！",
    "T17n0838_002:0901a03_6": "譬如日輪光明出照世間，一切暗冥皆悉隱沒。",
    "T17n0838_002:0901a04_7": "破魔法門亦復如是，我若說時，一切魔眾皆悉破壞。」",
    "T17n0838_002:0901a05_8": "時婆羅門白佛言：「世尊！",
    "T17n0838_002:0901a06_9": "何等是祕密總持破魔法門？",
    "T17n0838_002:0901a07_0": "願佛為說。」",
    "T17n0838_002:0901a08_0": "佛告婆羅門言：「汝當諦聽破魔法門，其名如是：「那謨(引)阿帝(引)多阿那(引)誐多鉢囉(二合)怛喻(二合)怛半(二合)泥(引)毘藥(二合)(一句)　薩哩嚩(二合)沒提(引)毘喻(二合、引)(二)　婆誐嚩訥毘藥(三合)(三)　怛[寧*也](切身)他(引)(四)　嗢哩沒(二合)那(五)　娑摩哩沒(二合)那(六)　嗢沒那沒那(七)　壹賀沒那(八)　且怛囉(二合)沒那(九)　儞誐摩(十)　多邏呬(引)臘沒馱(二合)(十一)　怛怛囉(二合)沒(十二)　怛嚕賀誐多(十三)　誐摩那致(十四)　摩呬(引)耨娑摩(十五)　訥訥(十六)　摩嚩囉蘇珂(十七)　阿羅彌(引)多(引)伊迦囉叉(引)(十八)」世尊說是祕密總持破魔法門時，一切魔宮皆大震動，一切魔王及諸魔眾，皆悉驚怖戰掉，心生苦惱不能安坐，咸作是念：「世尊為一切眾生，悲愍利益令得安隱，以慈、悲、喜、捨饒益眾生。",
    "T17n0838_002:0901a22_1": "何故今時，我等諸魔不為饒益，受斯苦惱不能安坐？」",
    "T17n0838_002:0901a24_0": "「復次婆羅門！",
    "T17n0838_002:0901a24_1": "我今以是祕密總持章句而加持此發菩提心大乘經典，後末世中於一切處說此經時，不為一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等伺得其便，宣通流布無諸難事。",
    "T17n0838_002:0901a28_2": "若有人書持、讀誦此正法者，是人遠離王難、賊難、水火、蟲獸一切難事。",
    "T17n0838_002:0901b01_3": "何以故？",
    "T17n0838_002:0901b01_4": "今此正法最上祕密，我為悲愍利樂一切眾生故，如是宣說。",
    "T17n0838_002:0901b02_5": "婆羅門！",
    "T17n0838_002:0901b02_6": "佛常不離慈、悲、喜、捨饒益眾生，若善男子善女人如所宣說如理修習者，是人當得三業善行滅除諸罪，於一切時離諸苦惱。",
    "T17n0838_002:0901b05_7": "婆羅門！",
    "T17n0838_002:0901b05_8": "以是因緣，汝應當知，今此正法能除一切苦，能滅一切罪，能破一切魔，成就一切法。」",
    "T17n0838_002:0901b08_0": "爾時世尊欲重宣此義，說伽陀曰：「魔於修善者，　　常伺求其便；　欲起諸難事，　　破壞彼善法。",
    "T17n0838_002:0901b11_0": "　若聞說此經，　　一句或一偈；　彼諸惡魔眾，　　而悉自調伏。",
    "T17n0838_002:0901b13_0": "　大驚怖戰掉，　　苦惱不安坐；　由彼罪業因，　　獲果報如是！",
    "T17n0838_002:0901b15_0": "　於一切眾生，　　常起惱害心；　障諸善法故，　　彼因果無失。",
    "T17n0838_002:0901b17_0": "　若人於此法，　　書持讀誦者；　是人當遠離，　　王難及賊難。",
    "T17n0838_002:0901b19_0": "　水火蟲獸等，　　諸難不能侵；　乃至人非人，　　伺不得其便。",
    "T17n0838_002:0901b21_0": "　身語心善行，　　斷除一切罪；　於一切時中，　　不生諸苦惱。",
    "T17n0838_002:0901b23_0": "　遠離諸魔事，　　不見諸魔相；　及離諸煩惱，　　由持此經故。",
    "T17n0838_002:0901b25_0": "　若聞此經已，　　如聞而善學；　善解一切法，　　進趣於彼岸。",
    "T17n0838_002:0901b27_0": "　若修此法者，　　通達菩提行；　從菩提道來，　　成就正等覺。」",
    "T17n0838_002:0901b29_0": "佛說此經已，迦葉氏大婆羅門，及諸菩薩、聲聞，世間天、人、阿修羅、乾闥婆等，一切大眾聞佛所說，皆大歡喜，信受奉行。",
    "T17n0838_002:0901c03_0": "佛說發菩提心破諸魔經卷下"
}