{
    "T14n0502_001:0771a03_0": "佛為年少比丘說正事經",
    "T14n0502_001:0771a05_0": "西晉沙門法炬譯",
    "T14n0502_001:0771a06_0": "如是我聞：一時佛住舍衛國祇樹給孤獨園夏安居。",
    "T14n0502_001:0771a07_1": "爾時眾多上座聲聞，於世尊左右樹下窟中安居。",
    "T14n0502_001:0771a08_2": "時有眾多年少比丘詣佛所，稽首佛足，退坐一面，佛為諸年少比丘，種種說法，示教照喜。",
    "T14n0502_001:0771a10_3": "示教照喜已，默然住。",
    "T14n0502_001:0771a10_4": "諸年少比丘聞佛所說，歡喜隨喜，從座起，作禮而去。",
    "T14n0502_001:0771a12_5": "諸年少比丘往詣上座比丘所，禮諸上座足已，於一面坐。",
    "T14n0502_001:0771a13_6": "時諸上座比丘作是念：「我等當攝受此諸年少比丘，或一人受一人，或一人受二、三多人。」",
    "T14n0502_001:0771a15_7": "作是念已，即便攝受，或一人受一人，或受二、三多人，或有上座乃至受六十人。",
    "T14n0502_001:0771a18_0": "爾時世尊十五日布薩時，於大眾前敷座而坐。",
    "T14n0502_001:0771a19_1": "爾時世尊觀察諸比丘已，告比丘：「善哉，善哉！",
    "T14n0502_001:0771a20_2": "我今喜諸比丘行諸正事，是故比丘！",
    "T14n0502_001:0771a20_3": "當勤精進。」",
    "T14n0502_001:0771a21_4": "於此舍衛國滿迦提月諸處人間比丘，聞世尊於舍衛國安居滿迦提月已，作衣竟，持衣鉢，於舍衛國人間遊行。",
    "T14n0502_001:0771a23_5": "漸至舍衛國，舉衣鉢，洗足已，詣世尊所，稽首禮足已，退坐一面。",
    "T14n0502_001:0771a25_6": "爾時世尊為人間比丘種種說法。",
    "T14n0502_001:0771a26_7": "示教照喜已，默然。",
    "T14n0502_001:0771a26_8": "爾時人間比丘聞佛說法，歡喜隨喜，從座起，作禮而去。",
    "T14n0502_001:0771a27_9": "往詣上座比丘所，稽首禮足，退坐一面。",
    "T14n0502_001:0771a28_10": "時諸上座，作是念：「我等當受此人間比丘，或一人受一人，或二、三乃至多人，即便受之。」",
    "T14n0502_001:0771b01_11": "或一人受一人，或二、三乃至有受六十人者。",
    "T14n0502_001:0771b02_12": "彼上座比丘受諸人間比丘，教戒教授，善知先後次第。",
    "T14n0502_001:0771b04_0": "爾時世尊月十五日布薩時，於大眾前敷座而坐。",
    "T14n0502_001:0771b05_1": "觀察諸比丘，告諸比丘：「善哉，善哉！",
    "T14n0502_001:0771b05_2": "諸比丘，我欣汝等所行正事，樂法等所行正事。",
    "T14n0502_001:0771b07_0": "諸比丘！",
    "T14n0502_001:0771b07_1": "過去諸佛亦有比丘眾，所行正事，如今此眾；未來諸佛所有諸眾，亦當如是，所行正事，如今此眾。",
    "T14n0502_001:0771b09_2": "所以者何？",
    "T14n0502_001:0771b09_3": "今此眾中，諸長老比丘，有得初禪、第二禪、第三禪、第四禪、慈悲喜捨、空入處、識入處、無所有入處、非想非非想處，具足住；有比丘三結盡得須陀洹，不墮惡趣，法決定向三菩提，七有天人往生，究竟苦邊；有比丘三結盡，貪恚癡薄，得斯陀含；有比丘五下分結盡，得阿那含，生般涅槃，不復還生此世；有比丘得無量神通境界，天耳、他心智、宿命智、生死智、漏盡智；有比丘修不淨觀斷貪欲，修慈心斷瞋恚，修無常想斷我慢，修安那般那念斷覺想。",
    "T14n0502_001:0771b20_0": "云何比丘修安那般那念斷覺想？",
    "T14n0502_001:0771b20_1": "是比丘依止聚落，乃至觀滅出息，如觀滅出息覺，是名修安那般那念斷覺想。」",
    "T14n0502_001:0771b22_2": "佛說此經已，諸比丘聞佛所說，歡喜奉行。",
    "T14n0502_001:0771b24_0": "佛為年少比丘說正事經"
}