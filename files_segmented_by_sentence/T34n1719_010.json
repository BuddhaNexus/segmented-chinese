{
    "T34n1719_010:0337b24_0": "法華文句記卷第十(上)",
    "T34n1719_010:0337b26_0": "唐天台沙門湛然述",
    "T34n1719_010:0337b27_0": "釋壽量品之餘",
    "T34n1719_010:0337b28_0": "迹中唱滅通約三身，又二：初總立，「如淨名」下釋。",
    "T34n1719_010:0337b29_1": "釋中初明三身非滅唱滅，次明三身常住不滅，三明三身不生不滅。",
    "T34n1719_010:0337c01_2": "以不滅故唱滅非滅，以不生不滅故名為非滅，總而言之顯於不滅。",
    "T34n1719_010:0337c03_3": "初文自三，初明法身，為六。",
    "T34n1719_010:0337c03_4": "初借《淨名》文以立義者，問：此中法身，那引《淨名》迦旃延中通教義耶？",
    "T34n1719_010:0337c05_5": "答：彼旃延章，總有五句，初之四句名藏義通，後之一句名通四教，義局衍門，結歸之文既通圓別，故前四句現結成通不關圓別，彼之一句雖結成通仍通圓別，今從通義故得成圓。",
    "T34n1719_010:0337c09_6": "若得此意諸句可明，故略引之。",
    "T34n1719_010:0337c10_7": "「法本不生故無可滅」，是寂滅義。",
    "T34n1719_010:0337c11_8": "云「唱滅」者，此唱寂滅，是滅生之滅非即生之滅，即生之滅是不滅故，當知此滅名為不滅。",
    "T34n1719_010:0337c13_9": "法身常住無滅不滅，今言寂滅義當唱滅。",
    "T34n1719_010:0337c14_10": "「何者」下釋唱滅意，為不了者而云寂滅，若了寂滅還指於生。",
    "T34n1719_010:0337c15_11": "若全指於生，於懈怠者無利，故須唱滅。",
    "T34n1719_010:0337c16_12": "三「若言」下，以《瓔珞》中寂照帖釋。",
    "T34n1719_010:0337c17_13": "然彼經中以照寂為等覺，以寂照為妙覺，彼約別教教道以說，故分二句以對二位。",
    "T34n1719_010:0337c19_14": "今借別教極果之名，以通初後而釋圓教不滅而滅。",
    "T34n1719_010:0337c20_15": "四「夫法身」下，釋唱滅義。",
    "T34n1719_010:0337c21_16": "由唱滅故智生惑滅，此約事理相對論也。",
    "T34n1719_010:0337c22_17": "「若迷心」等者，一往觀語似同報身，其意則別。",
    "T34n1719_010:0337c23_18": "此中正明所滅之惑為法身體，體有生滅良由於智，故寄能顯以彰所顯。",
    "T34n1719_010:0337c25_19": "五「滅惑」下，次判圓別。",
    "T34n1719_010:0337c25_20": "別教尚屬無常之滅，以十住中同於小乘，滅三界惑方生出假俗智之解，入中亦然。",
    "T34n1719_010:0337c27_21": "今約圓教故唱寂滅。",
    "T34n1719_010:0337c28_22": "「此之」等者，雖別圓不同並名生滅，雖俱生滅悉約理性。",
    "T34n1719_010:0337c29_23": "六「若無」等者，明唱滅之緣。",
    "T34n1719_010:0338a01_0": "意云：從迷從解故云「迷解」，剋論但以解為唱緣，別圓俱是從迷生解故也。",
    "T34n1719_010:0338a02_1": "次約報身亦六：先標。",
    "T34n1719_010:0338a03_2": "次「誰有」下，正釋惑智本無生滅，以為報身無生滅體。",
    "T34n1719_010:0338a04_3": "三「此總」下結報身體，明即是智、暗即無明，體性全是故無相除，既無相除即不滅也。",
    "T34n1719_010:0338a06_4": "四「眾生」下唱滅之由。",
    "T34n1719_010:0338a06_5": "五「有煩惱」下明唱滅之相，所以更互得滅名者，從事故滅。",
    "T34n1719_010:0338a08_6": "六「豈非」下結唱滅也。",
    "T34n1719_010:0338a08_7": "三應身者，亦先標。",
    "T34n1719_010:0338a09_8": "次「應是」下明不滅，三「但為」下明唱滅。",
    "T34n1719_010:0338a10_0": "次「又法身」下明三身不滅中，初法身不滅中言「當體」者，不望餘身，以餘二身須望法耳。",
    "T34n1719_010:0338a12_1": "若將體望用，用却成滅。",
    "T34n1719_010:0338a12_2": "次約報身不滅者為二：先牒前說。",
    "T34n1719_010:0338a13_3": "不滅即是報稱於法，法既不滅報亦不滅。",
    "T34n1719_010:0338a14_4": "次「以理」下約事理相對以釋，先約理無滅，次「就有」下約事有滅，從約理邊即是不滅。",
    "T34n1719_010:0338a16_5": "初約理中云「為到故」等者，於其惑智四句檢責，還約體檢，惑尚不滅、智體無破。",
    "T34n1719_010:0338a18_6": "此用《大經》師子吼難，難言：若毘婆舍那破煩惱者，何故復修奢摩他耶？",
    "T34n1719_010:0338a20_0": "佛反質云：若言智慧能破煩惱，為到故破？",
    "T34n1719_010:0338a21_0": "為不到能破？",
    "T34n1719_010:0338a21_1": "若到故破，凡夫能破。",
    "T34n1719_010:0338a21_2": "若不到破，初念應破。",
    "T34n1719_010:0338a22_3": "若初念不破，後亦不破。",
    "T34n1719_010:0338a22_4": "若到不到破者，是義不然。",
    "T34n1719_010:0338a23_5": "如是推求，誰有智慧能破煩惱？",
    "T34n1719_010:0338a24_6": "言「共獨」者，佛言：如一盲人不能見色，雖伴眾盲亦不能見。",
    "T34n1719_010:0338a25_7": "慧定共別準說可知。",
    "T34n1719_010:0338a26_8": "此即報智不能滅惑。",
    "T34n1719_010:0338a26_9": "次「就有智慧」等者，復更約事而定判之，智能滅惑智不名滅。",
    "T34n1719_010:0338a28_10": "三約應身明不滅者，亦望法報，報約於法故前法身但云「當體」，今此應身利物不斷亦是不滅。",
    "T34n1719_010:0338b01_11": "故云「常然應用不絕」者，三身相稱故也。",
    "T34n1719_010:0338b02_12": "法報遍故應體亦遍，機自在無應法恒爾，若不爾者，雖釋圓常還同生滅。",
    "T34n1719_010:0338b04_0": "言「眾生不盡即不滅度」者，滅度之時生實未盡，其義何耶？",
    "T34n1719_010:0338b05_1": "應反質云：驗生未盡則不滅度，故唱滅度為不生於難遭想者，非為生盡。",
    "T34n1719_010:0338b07_2": "故知應身常在不滅，何獨法耶？",
    "T34n1719_010:0338b07_3": "若不了者法報亦滅，何獨應耶？",
    "T34n1719_010:0338b08_4": "三明三身不生不滅者，法身同前不當生滅。",
    "T34n1719_010:0338b09_5": "報身者，智自了智無能滅者，智屬於能既不生滅，豈能令惑若生若滅。",
    "T34n1719_010:0338b11_6": "應身者，相續故不生、相續故不滅。",
    "T34n1719_010:0338b12_0": "三身但云「不生滅」者，「不」字貫下「滅」字，即不生不滅，逐語便故但云「不生滅」耳。",
    "T34n1719_010:0338b13_1": "「云云」者，釋出三身不生滅意，以互融故。",
    "T34n1719_010:0338b14_2": "此因應身非滅唱滅一句之文，廣開三身有滅、不滅、不生不滅，若不爾者，生滅則定，何名三身不即不離？",
    "T34n1719_010:0338b17_3": "若得此意，遍一代教但聞一句唱滅之言，即識一切滅不滅義，具身多少滅不滅異，方達本地本不生滅，方達中間今日化道有滅不滅，以本地化中間今日一切迹教，不出三身四句故也。",
    "T34n1719_010:0338b21_4": "釋不滅有損中為二：初釋唱由，次以四悉帖釋損益，此中且寄應佛以釋。",
    "T34n1719_010:0338b23_5": "「由此眾生」至「二善損而不生」者，由不唱滅，懈怠之徒真中二善俱不生長，見思已生尚自不斷，別惑未生安能令斷？",
    "T34n1719_010:0338b25_6": "惑不斷故，唯能損於真中二善。",
    "T34n1719_010:0338b26_7": "已生未生等具如《止觀》第七記中料簡。",
    "T34n1719_010:0338b27_8": "次「若依」至「第一義」者，以四悉檀帖釋唱滅，是故唱滅有四悉益。",
    "T34n1719_010:0338b29_9": "由唱滅故善生惡滅，故分四悉以對善惡。",
    "T34n1719_010:0338c01_10": "「第一義滅未生」等者，第一義悉能見中道、能破無明，是故無明名未生惡。",
    "T34n1719_010:0338c02_11": "「對治滅已生惡」者，凡對治言皆治現惡。",
    "T34n1719_010:0338c03_12": "「世界生未生善」者，樂欲在初，期心遠故，如聞法生喜則細善當生。",
    "T34n1719_010:0338c05_13": "又世界是陰入，陰入若轉法身則顯，是故法身名未生善。",
    "T34n1719_010:0338c06_14": "又樂欲時善根未生，亦由此生名生未生。",
    "T34n1719_010:0338c07_15": "「為人生已生善」者，真諦望中名已生善，縱使未生望中乃遠，從近名「已」。",
    "T34n1719_010:0338c09_16": "「又世界滅已生惡」者，從近更釋，但除現計，此則可知。",
    "T34n1719_010:0338c10_17": "「對治滅未生」者，治道長故。",
    "T34n1719_010:0338c10_18": "「如禪五陰」下釋向世界，如修禪時為滅欲惡，故色陰起能滅欲陰，以界望界名為世界，故欲界陰名已生惡。",
    "T34n1719_010:0338c13_19": "準此，無色除色、空除三界、中滅變易，於當位陰皆名已生，脩上滅下名滅已生。",
    "T34n1719_010:0338c15_20": "對治治未，文無重釋，但治名雖同通至等覺。",
    "T34n1719_010:0338c16_21": "《大經》優婆塞眾中云：常無常樂無樂等。",
    "T34n1719_010:0338c17_22": "常樂觀察如是諸對治門，既是淨無垢稱王之所用治，故不近也。",
    "T34n1719_010:0338c18_23": "既約三身論滅不滅，故四悉感應亦須深明，多番釋者，良由此也。",
    "T34n1719_010:0338c20_24": "第二廣釋中為二：初現滅由，二「見聞」下通約三身以明損益。",
    "T34n1719_010:0338c21_25": "初文「須唱滅」者，有損無益，由常在故。",
    "T34n1719_010:0338c22_26": "前雖明唱由，仍未知所以。",
    "T34n1719_010:0338c23_27": "次通約三身中，初別明損益，即約三佛一一正示。",
    "T34n1719_010:0338c24_28": "初仍總標，次「便謂」下初約法身者，法身本無寂滅之名，為上慢者計如不殊，須唱寂滅，具如前釋云云。",
    "T34n1719_010:0338c27_0": "「又聞」下即約報身，前自謂如、此自謂智，二謂俱是大乘上慢，然二上慢不無深淺，謂如乃成大無慚人，謂智猶知須智照惑，以不了故不解即名。",
    "T34n1719_010:0339a01_1": "凡云即者以顯於離，如氷不離水理須融氷，義同於離方乃顯即。",
    "T34n1719_010:0339a03_2": "又言離者為成於即，若不離者眾生即佛，何須修道？",
    "T34n1719_010:0339a04_3": "為不識離直云即者，故須唱滅。",
    "T34n1719_010:0339a05_4": "等覺一品尚唯佛智之所能斷，豈以博地謂即是耶？",
    "T34n1719_010:0339a06_5": "應身如前後文。",
    "T34n1719_010:0339a06_6": "次「若唱言」下，別約報身明益由，又二：初唱，次益。",
    "T34n1719_010:0339a07_7": "初文先寄法身以辯須智，次「經云」下舉教立妨，次引譬釋妨。",
    "T34n1719_010:0339a09_8": "然明時無暗，驗知暗時無明，故以智慧斷煩惱暗。",
    "T34n1719_010:0339a10_9": "「汝今」下以理責之。",
    "T34n1719_010:0339a10_10": "「當知」下結意也。",
    "T34n1719_010:0339a11_11": "應身可見故略。",
    "T34n1719_010:0339a11_12": "「眾生」下總於三佛皆生敬者，以報智處中既有智慧，上冥下契，若得見一必具足三，故生恭敬。",
    "T34n1719_010:0339a13_13": "「醫有十種」者，通收邪正貫彼偏圓，前之三種亦稱醫者，佛未出時，一切外道皆自謂出家、各自領眾，故《大經》云：「王之土境清夷閑靜，真是出家住止之處」。",
    "T34n1719_010:0339a17_14": "第三醫中云「差已生」者，雖斷事惑還墮三途，具如本劫等見，各計四禪等，斷惑不同故。",
    "T34n1719_010:0339a19_15": "《阿含》云：「良醫有四，一善知病相，二知病因起，三善知方治，四畢竟不發。」",
    "T34n1719_010:0339a21_16": "然此醫知病不出界內，知病因起不出依正，方治不逾生滅無常，不發秖是住二涅槃，望今但成第四五醫。",
    "T34n1719_010:0339a23_17": "若以四名義通諸教，則一一教隨義各別，乃至圓教於理無妨。",
    "T34n1719_010:0339a25_18": "直引證此深違經旨，尚不能同通教二乘，安譬本門數數生滅？",
    "T34n1719_010:0339a26_19": "若釋大經曉八術者，但對小外，對此仍疎。",
    "T34n1719_010:0339a27_20": "第六醫「不能治必死」者，所證同故。",
    "T34n1719_010:0339a28_21": "第七別教，但地前耳。",
    "T34n1719_010:0339a29_22": "後之三醫初云「不能令平復」者，但自入未深，未能令他見本法身，無明本有義之如損，令還得見方名為「復」。",
    "T34n1719_010:0339b02_23": "第九雖乃得云後心，以第八醫但在十信，第九理須初住已上至金剛心。",
    "T34n1719_010:0339b04_24": "第十究竟名「過本」者，對前名「復」故此云「過」，以第九醫始從初住終至等覺已名復故。",
    "T34n1719_010:0339b06_25": "何者？",
    "T34n1719_010:0339b06_26": "法身本有今令證本，故名為復。",
    "T34n1719_010:0339b07_27": "若爾，妙覺復畢何名為過？",
    "T34n1719_010:0339b07_28": "以對性得無功用故，故修名過。",
    "T34n1719_010:0339b08_29": "若爾，初住已上亦名分過，何獨妙覺？",
    "T34n1719_010:0339b09_30": "言殘惑在且名為復，又讓極地究竟名過。",
    "T34n1719_010:0339b10_31": "又七客醫中初二拙度，初斷乳故，故無巧術。",
    "T34n1719_010:0339b11_32": "三四有術，用而不遍。",
    "T34n1719_010:0339b12_0": "第三不云二乘人者，所治同故。",
    "T34n1719_010:0339b12_1": "五六雖遍所益不多。",
    "T34n1719_010:0339b13_2": "「後七」等者，對極簡小。",
    "T34n1719_010:0339b13_3": "「有術」下對因顯果，故以三達五眼為八。",
    "T34n1719_010:0339b14_4": "前六並無，以讓佛故，故云無耳。",
    "T34n1719_010:0339b15_5": "五六二客亦分得故，若離八倒為八術者，前四有分，以初二客醫亦得無常等故，故云「如用辛苦」等。",
    "T34n1719_010:0339b17_6": "故《大經》中總為六味，苦為酢味，無常醎味，無我苦味，樂為甜味，我為辛味，常為淡味。",
    "T34n1719_010:0339b19_7": "彼世間中有三種味，謂無常、苦、無我。",
    "T34n1719_010:0339b20_8": "煩惱為薪、智慧為火，以是因緣成涅槃食，令諸弟子悉皆甘嗜，但無常、苦、無我三味在小，故云世間。",
    "T34n1719_010:0339b23_0": "今文云「辛」恐字誤，應云「苦酢醎」故。",
    "T34n1719_010:0339b23_1": "有術遠來，即七客中唯指第七，以彼經中唯以如來對彼外道為新舊故，故知新醫三達五眼具足，能用無常等八，所以先令斷乳用無常等，後還服乳方用常等。",
    "T34n1719_010:0339b27_2": "今從後說但云服乳，若取因人亦可通於第五六客。",
    "T34n1719_010:0339b28_3": "又通論者，通別菩薩轉教聲聞皆能說常，然八術者，經中舉譬有八復次治八種病，今此且明八數而已。",
    "T34n1719_010:0339c02_4": "「三達」者，三明居極，故得達名，略如《止觀》記。",
    "T34n1719_010:0339c03_5": "「十二」至「方藥」者，「文」方也。",
    "T34n1719_010:0339c03_6": "「理」藥也。",
    "T34n1719_010:0339c04_7": "藥通行理但且云「理」。",
    "T34n1719_010:0339c04_8": "下釋色香為三三昧及以三德故也。",
    "T34n1719_010:0339c05_9": "三三昧行三德理也。",
    "T34n1719_010:0339c05_10": "「無量義云醫王大醫王」者，第八九醫通得名王，唯第十醫獨名大王。",
    "T34n1719_010:0339c07_11": "「多諸」下至「菩薩之子凡有三」者，且置二乘先別指菩薩者，通以未發心者為第一二乘，仍攝在第二例中者，以取退大二乘故耳。",
    "T34n1719_010:0339c10_12": "於菩薩中更為三者，修性三因有離合故。",
    "T34n1719_010:0339c11_13": "一就一切眾生，即《大經》中未發心名為菩薩是也。",
    "T34n1719_010:0339c12_14": "雖十心中別對三因，此即性三合成正因。",
    "T34n1719_010:0339c13_15": "問：何不指善惡心所共為正因？",
    "T34n1719_010:0339c14_16": "答：善屬發心、惡復別屬，通則攝別，別不攝通，故知通心與王同時而起，必具三因，但名為正，未有世出世善根故也。",
    "T34n1719_010:0339c17_17": "準下緣因言「微修行」，當知隨聞一句一彈指善並緣因收。",
    "T34n1719_010:0339c18_18": "準引證云「其中眾生悉是吾子」，則人天善根仍屬正攝。",
    "T34n1719_010:0339c19_19": "引證緣因云「三十子」，則二乘善根亦在緣攝。",
    "T34n1719_010:0339c20_20": "若準今日被開，人天亦在緣數；據大隔小，二乘非緣。",
    "T34n1719_010:0339c22_21": "今據退大讓得記者入初住位名為了故，觀行相似並入緣收，為讓前後以正從旁，故發心已後訖至住前皆名為緣。",
    "T34n1719_010:0339c24_22": "且將正因但在十通互入為百，結緣即是會發心者已有了因，但以十信相入為百數者，通皆得成住前善根，故十信心彼彼相入方得成百。",
    "T34n1719_010:0339c28_23": "以三乘善根皆成相似，仍收五品並入其中，得記之後顯成分真，故使緣正今日聞經，即以十信之百入於初住為分真百，從佛口生。",
    "T34n1719_010:0340a02_24": "今日聞教得佛法分，入初住也。",
    "T34n1719_010:0340a03_25": "「此亦有三因」至「了因佛子」者，對前緣、正應但云「了」。",
    "T34n1719_010:0340a04_26": "又云「亦」者，前二各三故今亦三，從強受名並束三從一。",
    "T34n1719_010:0340a05_27": "所以束者，眾生無始非不具三，以在迷故從理立名，故理中三皆為迷攝；從緣從了準例可知。",
    "T34n1719_010:0340a08_0": "「還將」等者，攝前入後，既攝通入信故攝信入住，改似為真故亦但百，轉氷為水其義可知。",
    "T34n1719_010:0340a10_1": "修性三因，《玄》文《止觀》俱有此意，唯此文中文相顯著，為欲望昔聞經力大，故束性三俱為正因，緣、了各合俱名為一。",
    "T34n1719_010:0340a12_2": "故知諸文約修以說緣、了各三，或但論理性始終具三，如云三道、三德、三佛性等，具如修性不二門說。",
    "T34n1719_010:0340a15_3": "九門共成方了此旨，若得此意圓教行理骨目自成，皮膚毛彩出在眾典，故知此經是紀定大綱之教，不可以綱目釋之。",
    "T34n1719_010:0340a18_4": "若得此意，則一家教旨大理可通，欲習觀門修行有地，聞眾怪說情慮坦然，覩諸權經投心不謬，融通名相豁矣無疑，法數增減離合可見，與奪他釋令歸大途，以前三教無此事故。",
    "T34n1719_010:0340a22_5": "「宛轉于地」者，望出世法故且云「地」。",
    "T34n1719_010:0340a23_6": "「譬上形益」者，文中闕略，應云上有二：先非生現生，次非滅現滅。",
    "T34n1719_010:0340a24_7": "生中分二，言「受邪師」等者，但非出世皆名為邪，自迹中相遇已後便信邪外，以信邪厚薄不同，致有失與不失。",
    "T34n1719_010:0340a27_8": "並云「失三乘」者，以迹中相遇施化不同，具如迹中大小二初成熟咸一。",
    "T34n1719_010:0340a28_9": "「不失心者」，唱生而成熟之。",
    "T34n1719_010:0340a29_10": "「失心者」，唱滅付待後期，故唱生滅非實生滅。",
    "T34n1719_010:0340b01_11": "「善彊」下重釋唱生、唱滅之緣。",
    "T34n1719_010:0340b02_12": "言彊弱者，於未斷間去宿種遙現難發者名惡彊耳。",
    "T34n1719_010:0340b03_13": "善彊準此。",
    "T34n1719_010:0340b03_14": "「遙見者」者，障已五分故與佛五分成遙。",
    "T34n1719_010:0340b04_15": "「譬上聲益」中云「二諦」者，應云三諦，二通三別，且捨別從通，即頓中二諦也。",
    "T34n1719_010:0340b06_16": "「譬勸誡」者，如三周中大擬宜也。",
    "T34n1719_010:0340b07_17": "藥草名通好義不局，故使漸頓俱名「經方」，無非好等。",
    "T34n1719_010:0340b08_18": "「從佛出脩多羅」者，準五味相生。",
    "T34n1719_010:0340b09_19": "云「從十二部出脩多羅乃至涅槃」，從人從時相生以說。",
    "T34n1719_010:0340b10_20": "應知五味並從佛出，今置頓從漸故也。",
    "T34n1719_010:0340b11_21": "「色香」等者，漸頓通皆具戒定慧，戒麁定細香不可見，香可遙知、味到方知，如慧到理方名為得。",
    "T34n1719_010:0340b13_22": "「此戒定慧即八正道」者，語業命戒也，正定定也，餘者慧也。",
    "T34n1719_010:0340b15_23": "今文從別且屬無作，文雖且別其義則通，既是藥草之色香，藥草既通色香寧局？",
    "T34n1719_010:0340b17_0": "今云「見佛性」及對三德者，從初而說，初被頓故意在一實，但三德之名尚通外計，況偏小耶？",
    "T34n1719_010:0340b19_1": "具如《止觀》大小六義及以圓三。",
    "T34n1719_010:0340b19_2": "「說三乘空」等者，次舉漸中所服之法，雖具戒等及以三德，必假空等方能行故，故一一三昧具戒定慧，故頓中戒等於漸中機，如藥未擣不任服用，雖擣未篩如著空相，雖篩未合猶計所作，故三具足服可治疾；空假中三準此可知。",
    "T34n1719_010:0340b25_3": "雖被漸頓本在實乘，具如《止觀》釋道品後圓三空中具一切法，即其事也。",
    "T34n1719_010:0340b27_4": "故舉共別二相以攝頓漸，次第一心準例可識。",
    "T34n1719_010:0340b28_5": "「擬宜」等者，《經》云「當設方便」，「當」即「擬」也。",
    "T34n1719_010:0340b29_6": "「留經教」者，如付法藏。",
    "T34n1719_010:0340b29_7": "「或取涅槃中」等者，他云：或取大聲或用神通等，如佛涅槃後金棺自遊出入四門等，令一切人知佛已滅，舍利經卷意亦如然。",
    "T34n1719_010:0340c03_8": "雖眾釋不同，非無一理，終不及以四依為使。",
    "T34n1719_010:0340c04_9": "「如毱多」者，毱多是滅後四依，具如《止觀》第五記。",
    "T34n1719_010:0340c05_10": "「如遺教」下明佛滅後得度不同，正在當來還見釋迦。",
    "T34n1719_010:0340c07_11": "「亦有」等者，非獨釋迦，故引《普賢觀經》見多寶等，因懺所見與值何殊？",
    "T34n1719_010:0340c08_12": "「其父聞子得差」者，得差之言不全惑斷，但有三乘機及堪會者，不論斷與不斷皆名得差。",
    "T34n1719_010:0340c10_13": "「常在靈山為報土」者，若準餘國指有餘土者，報土須指他受用也。",
    "T34n1719_010:0340c12_14": "據「常在」之言，即屬自受用土；若準頌文寶莊嚴言，則非自土即本時他也，如華嚴中多明他受用耳。",
    "T34n1719_010:0340c14_15": "「即上餘國義也」者，指上「我於餘國」文也。",
    "T34n1719_010:0340c15_16": "此且指於報土之外，通則亦遍十方若淨若穢。",
    "T34n1719_010:0340c16_17": "「諸有修功德」等者，即指緣、了具足者也，《經》云「則皆見我身實報土」也。",
    "T34n1719_010:0340c18_18": "《經》云「或時為此眾」等者，亦初地初住也。",
    "T34n1719_010:0340c19_19": "《經》云「久乃見佛」者，即指五濁重者。",
    "T34n1719_010:0340c20_20": "《經》云「我智力如是」，總結大勢力也。",
    "T34n1719_010:0340c21_0": "釋分別功德品",
    "T34n1719_010:0340c22_0": "此品具有授記、領解、流通。",
    "T34n1719_010:0340c22_1": "分別屬記，從初以說故云「分別」。",
    "T34n1719_010:0340c23_2": "「二世」者，地踊過去，靈山現在。",
    "T34n1719_010:0340c24_0": "言「功德」者，出所判也。",
    "T34n1719_010:0340c24_1": "「此文」等者，若據聞經功德但屬餘殘，今準當得之言復同授記。",
    "T34n1719_010:0340c26_0": "論法力有五。",
    "T34n1719_010:0340c26_1": "五中引前三文證今品意，餘二旁來。",
    "T34n1719_010:0340c27_2": "法者，由法而成名為法力。",
    "T34n1719_010:0340c27_3": "「證」者，六百八十萬億乃至一生。",
    "T34n1719_010:0340c28_4": "「信」者八世界也。",
    "T34n1719_010:0340c28_5": "「供養」者，說是菩薩得大法利時，於虛空中雨天華等，乃至讀誦持等非不是行，且以真因法成名為法力。",
    "T34n1719_010:0341a02_6": "釋增道損生，光宅意以從初至中千明行進為功德門，八生至一生約損生為智慧門，八界為外凡未有進損。",
    "T34n1719_010:0341a05_7": "「夫授記」下光宅釋出向來三意，於中先總以通別判之，通在因果總名授記，故通取三文，發心因也，剋終果也。",
    "T34n1719_010:0341a07_8": "故發心等通皆剋果。",
    "T34n1719_010:0341a08_9": "次「下八界」下釋出三意次第，所以迴經文者，從淺至深故爾。",
    "T34n1719_010:0341a09_10": "即外凡入內凡為發心門，次從內凡入初地以至六地為增道門，從小千去為損生門，損生門中乃以七地已上至第十地，位位各斷上下二品，等覺一品合為九品，即以八生對前八品。",
    "T34n1719_010:0341a14_11": "次「法華論」者，《論》云：「彌勒品中四種門：一證，二信，三供養，並在今品，四聞法指〈隨喜品〉。」",
    "T34n1719_010:0341a16_12": "初文具如今文。",
    "T34n1719_010:0341a16_13": "次信者八世界等，「今謂論前深後淺」等者，今家評之。",
    "T34n1719_010:0341a17_14": "《論》以無生忍為初地，八生至一生為地前，故云「前深後淺」。",
    "T34n1719_010:0341a19_0": "光宅亦以初地為無生忍，但以八生乃至一生為金剛心，為異故成前淺後深，二家相違自古不判。",
    "T34n1719_010:0341a21_1": "「夫無生」下今師欲釋，先歷四教定其位次，方知二釋並不稱經，故結云「皆聖教明文不可參濫」。",
    "T34n1719_010:0341a23_2": "光宅未當信不在疑，《論》主天親豈應徒爾？",
    "T34n1719_010:0341a24_3": "但恐譯者曲會私情，如《攝論》識分八九，及《婆沙》一十六字，並進退在人何關聖旨？",
    "T34n1719_010:0341a26_4": "況光宅釋直爾云地不判教相，雖分惑品義無所歸。",
    "T34n1719_010:0341a27_5": "「又淨名」下至「通途之意不可定用」者，須廢通從別，不可以無等等有無生之義，釋今無生，以今無生定在初住；不可見金剛頂有伏忍之名，判為八界，以伏位定在住前故也。",
    "T34n1719_010:0341b02_6": "故通途之名不可別對。",
    "T34n1719_010:0341b03_7": "今於無生已去，明增損門，不可分隔，應知增道非無損生，損生定有增道，安可分於六地前後二文定耶？",
    "T34n1719_010:0341b05_8": "復不可以無生在初地去，況將八生去却向地前？",
    "T34n1719_010:0341b07_9": "故知二家並失經之大旨。",
    "T34n1719_010:0341b07_10": "從「即光宅」去，將今家所用而判光宅以屬三義，地前三初地成別，初地至六地成通，七地已上成別接通，通不斷無明故非通，別教初地即斷無明，故非別，故至七地無明者許屬別接，仍須正云九品別惑，故被接者上根七地，即破一品二品，況復無文品分上下？",
    "T34n1719_010:0341b14_0": "義涉三文故云「遊瀁」。",
    "T34n1719_010:0341b14_1": "初云「光宅以發心為內凡三十」者，已如前列。",
    "T34n1719_010:0341b15_2": "前云住三十心，今云「為」者，「為」秖是「作」，秖是內凡作初地耳。",
    "T34n1719_010:0341b16_3": "餘二意可見。",
    "T34n1719_010:0341b17_4": "《論》文既以地前地上相對，則一向專判別義。",
    "T34n1719_010:0341b18_5": "「今分三」者，秖合有二，加經家敘耳。",
    "T34n1719_010:0341b19_6": "「佛語圓妙」者，指本迹二門故得道實。",
    "T34n1719_010:0341b20_0": "「故上文」下釋本迹二門也。",
    "T34n1719_010:0341b20_1": "「故仁王十善菩薩」者，此明十信，信信通皆具足十善，非謂專以人天不殺盜等用對十信。",
    "T34n1719_010:0341b22_2": "既云「長別三界苦輪」，諸經信位有云「長別三界苦海」者，不可將判住行向位，當知須是斷惑十信。",
    "T34n1719_010:0341b25_0": "自非今家準《法華》文，判以法師功德六根互用為十信位而為內凡，於十信前以〈分別功德〉末「如來滅後」已下文，立五品位為外凡，寧判十信斷三界苦，仁王經意何由可消？",
    "T34n1719_010:0341b29_1": "若不然者，如何可判《華嚴》初住為聖位耶？",
    "T34n1719_010:0341c01_2": "若判《華嚴》十梵行文，以十信心功齊極位，復成太過。",
    "T34n1719_010:0341c02_3": "初住屬聖，十信如何非內凡耶？",
    "T34n1719_010:0341c03_4": "此與地前伏惑、初地見道永不相關，是故今以圓意消文，各更引經而為證據，故六即判位理不可亡，十行不思議假，且對聞持、樂說及旋對位釋之，使與位相應。",
    "T34n1719_010:0341c07_0": "「若論」去對破光宅及以《論》文。",
    "T34n1719_010:0341c07_1": "初雙標二門，「不如」下破，但破損生門耳。",
    "T34n1719_010:0341c08_2": "亦應更破二家增道。",
    "T34n1719_010:0341c09_3": "何者？",
    "T34n1719_010:0341c09_4": "《論》以地前為損生，則無增道。",
    "T34n1719_010:0341c09_5": "光宅以七地已上為損生，安得無增道？",
    "T34n1719_010:0341c10_6": "況光宅但云「八品損生」，語因而失果；論家但在分段，則俱失界外變易因果。",
    "T34n1719_010:0341c12_7": "從「但約」下即是今意，但約智斷相對以明增損。",
    "T34n1719_010:0341c13_8": "「約法身」下釋向增損，月喻準知。",
    "T34n1719_010:0341c14_9": "故他不了，見有「減生」之言，判為損生；見有「聞持」等言，判屬增道。",
    "T34n1719_010:0341c16_0": "故今但從破無明去，每一位中皆一增損，故云不同。",
    "T34n1719_010:0341c17_1": "言「八番」者，且寄從八生說之，以破古計。",
    "T34n1719_010:0341c18_2": "具足應從無生已去，言世及念等以跨多位及以八位不可，即云四十二念等，故寄後位譚之。",
    "T34n1719_010:0341c20_3": "經文雖略據位必八，文中一往雖從地判，然超越人增損無定，故云「八世」等，具足應如文中屬對，此則正破因生果生。",
    "T34n1719_010:0341c23_4": "今文處處不違《論》文，唯留餘殘脩多羅半品入正，及此授記一向不用，故知凡有去取並不徒然。",
    "T34n1719_010:0341c25_5": "然諸《論》文，無生忍文多在初地，唯《華嚴》、《起信》彰灼明文十住八相。",
    "T34n1719_010:0341c27_6": "言「數倍」者，非謂一倍，一往語耳。",
    "T34n1719_010:0341c27_7": "「捃拾」指《涅槃》文，《涅槃》自指八千聲聞於《法華》中得授記莂，如秋收冬藏更無所作，故知大穫須在《法華》，故《大經》中得道眾者，如〈梵行品〉末云：「摩伽國無量人發菩提心」，至〈陳如品〉末，「十千菩薩得一生實相，五萬菩薩二生法界，二萬五千菩薩得畢竟智，三萬五千菩薩悟第一義，四萬五千菩薩得虛空三昧，五萬五千菩薩得不退忍，亦名法忍，六萬五千菩薩得陀羅尼，七萬五千菩薩得師子吼三昧，八萬五千菩薩得平等三昧，發菩提心及二乘心各云無量恒沙，二萬億人現轉女身。」",
    "T34n1719_010:0342a10_0": "前八節文始自一生終至平等，並非地前，雖深雖多，若比今經四天下塵及大千塵，蓋不足言。",
    "T34n1719_010:0342a12_1": "今經正宗三周及以本門得益，並不與諸經同也。",
    "T34n1719_010:0342a13_2": "況流通中自〈藥王〉下六品，品品之中皆有結得道者，皆過八萬，〈勸發品〉中大千界塵人具普賢道，故知捃拾今經之餘。",
    "T34n1719_010:0342a16_3": "雖然，爾前諸味之權文，為今經之方便，爾後《涅槃》捃拾此機，乃至扶律明一乘常住，得此經旨，一毫行一句法無非法界，十方佛法起平等見，而常分別諸佛化儀，方稱斯經一乘之旨，應思我等為何所依方稱此經弘宣之相。",
    "T34n1719_010:0342a21_4": "「上迹門菩薩」等者，準上開章，此中正當領解段也。",
    "T34n1719_010:0342a22_5": "前分別門即是第二授記段也。",
    "T34n1719_010:0342a23_6": "所以迹門雖記二乘，佛旨未周收機未盡，故諸菩薩未陳領解；今以供養而表領解，故迹門中諸天領解亦申供養，諸聲聞人久修自行，但直領解而無供養，聞本門已與諸菩薩，同申供養重表領解，以聞本後薄修行願，俱成菩薩同獻供養，隨其位行以供表之。",
    "T34n1719_010:0342a29_7": "故云「次第」及「番番」等，別立品目，是故文中以陳供養作所表釋。",
    "T34n1719_010:0342b01_8": "「南師從此為流通」者，意以四信信解功德，亦屬流通，不須必到滅後五品。",
    "T34n1719_010:0342b03_9": "「文殊」等者，如迹門後文殊入海教化通經，豈必在於佛滅後耶？",
    "T34n1719_010:0342b05_10": "故進退二途並可承用。",
    "T34n1719_010:0342b05_11": "準此文意，三周之後文殊方始入海教化，義亦未失。",
    "T34n1719_010:0342b06_12": "但菩薩事迹不可思議，勿以凡情而商度之，已如前說。",
    "T34n1719_010:0342b08_13": "況準迹門，無領記後猶屬正者，故依南方初品果者，且以五品對於相似，一往說耳，分果遠果仍須指後。",
    "T34n1719_010:0342b10_14": "「如上說」者指授記文。",
    "T34n1719_010:0342b11_15": "「云何四信」者，問意兩兼：一問云何但立四數？",
    "T34n1719_010:0342b12_16": "二問云何四俱名信？",
    "T34n1719_010:0342b12_17": "「略解」去釋也。",
    "T34n1719_010:0342b13_0": "四人通名為信，則二義俱成，攝五成四不須至五。",
    "T34n1719_010:0342b14_1": "又名從初得，故俱名信。",
    "T34n1719_010:0342b14_2": "「略解三人」者，去通從別則受別名，廣及觀成必有略故，故略通三人唯除初信，初無解故。",
    "T34n1719_010:0342b16_3": "「廣說二人」除略解者，廣局第三不通前二。",
    "T34n1719_010:0342b17_4": "「觀成一人」復除廣解不通餘三，除信一事餘不通四，唯信解四名為四信。",
    "T34n1719_010:0342b19_5": "若一念信解未有下三，乃是初信最局，略具初信、廣具初二、觀必具三，故後漸寬。",
    "T34n1719_010:0342b21_6": "但後後者勝於前前，故成後局。",
    "T34n1719_010:0342b22_7": "「一念信解」者，即是本門立行之首，故文稍委，於中分十令文可見。",
    "T34n1719_010:0342b23_8": "初總標其大綱，次「謂隨」下明信解之力，三「又信」下明信解相狀，四「亦是」下以事釋成，五「無所有」下以三諦意結，六「如門」下舉譬，七舉六根合譬，八「無疑」下釋名，九「若坐」下加行，十「如是」下判位。",
    "T34n1719_010:0342b28_9": "欲令文旨可見，且分為十；總而言之，秖是信成。",
    "T34n1719_010:0342b29_10": "初總標可見。",
    "T34n1719_010:0342b29_11": "次文者，聞於長遠開通無礙，信一切法皆是佛法。",
    "T34n1719_010:0342c01_12": "又信如來化功長遠，是人能知本迹妙理是佛本證；若但秖信事中遠壽，何能令此諸菩薩等增道損生至於極位？",
    "T34n1719_010:0342c04_13": "故信解本地難思境智，信心初轉自在無礙，方名為力。",
    "T34n1719_010:0342c05_14": "尚能增進以至一生，況信力耶？",
    "T34n1719_010:0342c06_15": "「罣」者，戶卦切，礙也。",
    "T34n1719_010:0342c06_16": "亦作「詿」。",
    "T34n1719_010:0342c07_17": "「相狀」者，自曉己心應此相者，方曰信成。",
    "T34n1719_010:0342c08_0": "釋成者，謂能達九界非道，純佛法界妙道之用。",
    "T34n1719_010:0342c09_1": "結者，能信所信若本若迹無非三諦。",
    "T34n1719_010:0342c09_2": "舉譬，「[巾*畫]」呼陌切，快也，從中裂帛聲耳。",
    "T34n1719_010:0342c11_3": "合譬者，因於聞壽通達一切，凡有所對無非佛法。",
    "T34n1719_010:0342c12_4": "釋名可知。",
    "T34n1719_010:0342c12_5": "加行者令信增進，前是信行、此是法行，二行雖殊所信不二。",
    "T34n1719_010:0342c14_6": "判位者，顯觀境彌深、實位彌丁。",
    "T34n1719_010:0342c14_7": "答意者，五得般若名波羅蜜，何故除之仍得復名？",
    "T34n1719_010:0342c16_8": "「波羅蜜」此翻度岸，若得般若方云度耳。",
    "T34n1719_010:0342c17_9": "問中先答，次結示。",
    "T34n1719_010:0342c17_10": "先答意者，如別教人各自於五而盡其邊亦得名度，故且以次第之五為校量本。",
    "T34n1719_010:0342c19_11": "然般若名通、此中則局，故以本門正慧校此第權五，故今般若即是深信解相為能校量。",
    "T34n1719_010:0342c21_12": "問：次第中自有般若，還同所校，何以除之？",
    "T34n1719_010:0342c22_13": "答：豎中空假般若可為所校，中證不殊名等體等，故闕之耳。",
    "T34n1719_010:0342c23_14": "言「戒施邊」者，「邊」謂邊表，期心出假名為盡邊，故十向後心名假邊際。",
    "T34n1719_010:0342c25_15": "「第三位行不退」者，文判四信得十信，故初信至七信為位不退，八信已去為行不退。",
    "T34n1719_010:0342c27_16": "「七心不退」者，即是別教七住，見思俱除名位不退，故舉信位望住為下。",
    "T34n1719_010:0342c29_17": "今云「初住」惑恐字誤，應云「初信」，故文云「圓順信解自內而熏」等也。",
    "T34n1719_010:0343a01_18": "或恐剩字，有本無此「住」字但云「初心」，若以五品在十信前，故圓初信即不退也。",
    "T34n1719_010:0343a03_19": "有人云：聞長遠壽即是般若，不可般若還校般若。",
    "T34n1719_010:0343a04_20": "今問，六度之中那得有長壽般若？",
    "T34n1719_010:0343a05_21": "是故應知，於信心中信於本地圓門妙智，尚不與迹門圓觀六根位同，豈與別教五度同耶？",
    "T34n1719_010:0343a07_22": "況復藏通六度行耶？",
    "T34n1719_010:0343a08_23": "尚不與三教第六度同，況與前三前五度同？",
    "T34n1719_010:0343a09_24": "「大品云有菩薩」等者，意明別教菩薩退但有魔、不退無魔，圓教初心魔不得便，況不退位？",
    "T34n1719_010:0343a11_25": "若初住去分破八魔，故得云「無」，以能即魔為法界故。",
    "T34n1719_010:0343a12_26": "唱《楞嚴》名魔尚被縛，況修觀者？",
    "T34n1719_010:0343a13_27": "況自證者魔能退耶？",
    "T34n1719_010:0343a14_0": "當知圓人五品之初魔已遠避。",
    "T34n1719_010:0343a14_1": "《經》云「願我於未來」等者，既云起誓，但是聞壽，願當同之。",
    "T34n1719_010:0343a16_0": "問：近成者無長可說，何得皆言亦如是耶？",
    "T34n1719_010:0343a17_0": "答：言如是者，謂說常壽。",
    "T34n1719_010:0343a17_1": "若得常壽，盡未來世必當過此，何但如是？",
    "T34n1719_010:0343a18_2": "今從實成來故且舉爾許，具在《玄》文過減不同。",
    "T34n1719_010:0343a19_3": "《經》云「深心」等者，此於本地圓門仍具五法，方乃斷疑：一者聞遠生信，二者深心，三者直心，四者多聞心，五者為他說。",
    "T34n1719_010:0343a22_4": "有人於此廣引諸文以釋多聞，於此非要。",
    "T34n1719_010:0343a23_5": "何者？",
    "T34n1719_010:0343a23_6": "先聞遠本，次入深心及以直心生於多聞，方是此中多聞義也。",
    "T34n1719_010:0343a24_7": "「深」謂窮理不二，「直」謂始終一揆，以此而觀一一句義無非多聞。",
    "T34n1719_010:0343a26_8": "第四觀成中云「想成相起」者，理具此相依理起想，故此想成便見此相，從初習觀但得想名，觀行淺故仍順想故。",
    "T34n1719_010:0343a29_9": "又順理故理相乃現，餘教修觀觀違於理，縱有氣分不順中理，方便觀成尚猶名想，況未成耶？",
    "T34n1719_010:0343b02_10": "又見此相雖未真證，以觀力故暫見二土，若三惑分滅方永與相應，乃不名想。",
    "T34n1719_010:0343b04_11": "準前釋四悉中，等覺第一義尚通名想。",
    "T34n1719_010:0343b05_12": "有餘土大小共者，藏通二乘斷通惑者，仍本為名準彼而見。",
    "T34n1719_010:0343b06_13": "「純諸菩薩為報土」者，亦他受用，但依此想漸深漸成，入初住位任運遍見，應用無方。",
    "T34n1719_010:0343b08_14": "問：稱理起想，何須土想？",
    "T34n1719_010:0343b09_15": "但觀一念妙理即足。",
    "T34n1719_010:0343b09_16": "答：二教初心皆滅陰入，況復土耶？",
    "T34n1719_010:0343b10_17": "別教初心亦且破陰，後心能見帝網之土。",
    "T34n1719_010:0343b11_18": "唯圓即觀一念三千三諦具足，是則一心一切心，一身一切身，一土一切土。",
    "T34n1719_010:0343b12_19": "一念俱觀，若身心土若空假中，更無前後。",
    "T34n1719_010:0343b13_20": "故觀成時一心見一切心，一身見一切身，一土見一切土，十方諸佛身中現故，故於自心常寂光中遍見十方一切身土。",
    "T34n1719_010:0343b16_21": "若唯觀他遮那之土，必迷自境。",
    "T34n1719_010:0343b17_22": "若了心境，自即他故、他即自故；不了此境，自尚成他，況觀他耶？",
    "T34n1719_010:0343b19_0": "觀土既爾，身佛心然，故聞長壽須了宗旨，故知想名名同體異，故本門聞壽益倍餘經，良由所聞異常故也。",
    "T34n1719_010:0343b21_1": "次釋滅後五品中，初云「後隨喜品校量初品」者，此是深見。",
    "T34n1719_010:0343b22_2": "「作法師往名在三不在五」者，師從利他故除初二，準〈法師品〉，讀誦亦得通名法師，但此中文意且資理是故爾耳。",
    "T34n1719_010:0343b25_3": "「指經文」至「不須安生身舍利」者，大教所詮是法身實相，經所住處中有法身舍利復是起塔，經文能詮如塔能盛故也。",
    "T34n1719_010:0343b28_4": "「問若爾」等者，若不須事塔及色身骨，亦應不須持事戒，乃至不須供養事僧耶？",
    "T34n1719_010:0343c01_5": "答意者有二：一違問答，即指初品未能入事，故且依理以為舍利，以經為塔。",
    "T34n1719_010:0343c03_6": "次順問答，即能持得初二篇也。",
    "T34n1719_010:0343c03_7": "若爾，此亦但成違問答也。",
    "T34n1719_010:0343c04_8": "何者？",
    "T34n1719_010:0343c04_9": "持初二篇但成初二品耳，故不應以能持下篇三品為難。",
    "T34n1719_010:0343c06_0": "諸修圓行者，請觀斯文。",
    "T34n1719_010:0343c06_1": "若初二品人初心念念常在四種三昧，容於下三眾法少違，至下三品止作二持眾別兩行纖毫不犯，具如《止觀》持戒清淨中，尚事理雙美方堪向道，況入道者令事虧耶？",
    "T34n1719_010:0343c10_2": "若未專於四種三昧，五篇七聚菩薩重輕不可微犯，方稱一期教門大旨。",
    "T34n1719_010:0343c12_3": "何以故？",
    "T34n1719_010:0343c12_4": "出家菩薩具足堅持毘尼篇聚，大乘教意一切皆然，但護篇聚於彼《梵網》八萬律儀未為持相，但此土器劣且以小檢助成大儀，仍曉開遮輕重緣體制緣漸頓捨義有無，坐次分流懺法天隔，復有七眾同否大小共別，方於自行量己品位去取適時，或慕大節而昧存亡，有據小文而迷觀道。",
    "T34n1719_010:0343c19_0": "若得今意，先以理教定，次以位行驗，若不爾者，鳥鼠人也，安論品位乎？",
    "T34n1719_010:0343c20_1": "敬請受佛遺言少分恭稟。",
    "T34n1719_010:0343c21_2": "《經》「阿提目多伽」，有人云：此云龍舐華，其草形如大麻，赤華青葉，子堪為油，亦堪為香。",
    "T34n1719_010:0343c23_3": "「已趣道場」至「處也」者，既對行近並通淺深，故亦可為觀行行近。",
    "T34n1719_010:0343c24_4": "「第五品齊第四信」者，以初二品當初信解，第三品當第二信，故二處判三慧，將二信及此三品共在聞慧位也。",
    "T34n1719_010:0343c27_5": "問：何故現在唯四信，滅後立五品？",
    "T34n1719_010:0343c28_6": "答：其義既齊，四五無別，但是滅後加讀誦位為第二品耳。",
    "T34n1719_010:0344a01_0": "法華文句記卷第十(上)",
    "T34n1719_010:0344a04_0": "法華文句記卷第十(中)",
    "T34n1719_010:0344a06_0": "唐天台沙門湛然述",
    "T34n1719_010:0344a07_0": "釋隨喜功德品",
    "T34n1719_010:0344a08_0": "釋品題中四重結名，亦四悉意但不次第，理須消釋使義相當，然下諸品並是流通本迹二門，所以此中雖於對治中雙消二意，義亦通於餘之三悉，以〈隨喜品〉文既校量滅後五品之初，義當現在四信之首，並由聞長壽增益品秩，故須雙述今昔二門。",
    "T34n1719_010:0344a13_1": "下〈法師功德品〉，正當現在四信之位及隨喜後位，所以不復雙存兩釋，由〈分別〉中及〈隨喜〉中已具釋竟。",
    "T34n1719_010:0344a16_2": "又是稱揚五種法師功用，能入六根同於現在四信之位，〈不輕〉已下既總云法華，豈獨在迹？",
    "T34n1719_010:0344a18_3": "若爾，爾前諸文亦云法華，亦應具二。",
    "T34n1719_010:0344a19_4": "答：後未說故。",
    "T34n1719_010:0344a19_5": "初世界中文先略釋名，次廣釋，三總結。",
    "T34n1719_010:0344a20_6": "以初貫後故先釋名，初文先隨、次喜。",
    "T34n1719_010:0344a21_7": "初釋隨中事理秖是權實異名，了此權實即非權實故無二無別，即隨順開權顯實之事理也。",
    "T34n1719_010:0344a23_8": "次廣釋釋喜中言「己人」者，還是迹中事理之力，理有事故故能慶人，事有理故故能自慶。",
    "T34n1719_010:0344a25_9": "又不二而二，故慶己他，二而不二故了非己他。",
    "T34n1719_010:0344a26_10": "次「聞深」下再釋中，亦先釋隨具權實功德。",
    "T34n1719_010:0344a27_11": "次「慶己有智慧」下，又再釋喜具悲智功德。",
    "T34n1719_010:0344a28_12": "雖曰慶己正為利他，雖曰慶人正為顯己，故云有智及有慈悲，以自聞經復能教他，故悲智具足方乃名喜。",
    "T34n1719_010:0344b02_13": "況聞經之始行願俱時，故一句一偈自他俱益。",
    "T34n1719_010:0344b03_14": "今此初心專立自行，亦以願力而慶彼耳。",
    "T34n1719_010:0344b04_15": "「權實」下結前兩意共立品名。",
    "T34n1719_010:0344b05_0": "權實結隨、智斷結喜，慈悲即化他，化他屬解脫，解脫即屬斷，且以自他事理慶喜故屬世界。",
    "T34n1719_010:0344b07_1": "「又順理」下對治中約本門者，亦先釋、次結品。",
    "T34n1719_010:0344b08_2": "初釋中先隨、次喜。",
    "T34n1719_010:0344b08_3": "隨中先正釋，次「即廣」下結成觀相融通事理。",
    "T34n1719_010:0344b09_4": "三結成。",
    "T34n1719_010:0344b09_5": "初文先理、次事。",
    "T34n1719_010:0344b10_6": "先理者，若信長遠，信必依理，理與迹中妙理不殊，但指在久本功歸實證，理深時遠故云深遠。",
    "T34n1719_010:0344b12_7": "言「信順」者，於理聞久豈敢竊疑？",
    "T34n1719_010:0344b13_8": "故無一毫疑於久理。",
    "T34n1719_010:0344b13_9": "次「順事」者，秖是如來自從本成利物之相，迹中但有橫論化儀，本中須加久遠竪相，故以化久為竪、化廣為橫，中間節節遍十方故。",
    "T34n1719_010:0344b16_10": "「該亘」秖是橫竪遍耳。",
    "T34n1719_010:0344b17_11": "觀相者，非理無以能化，非化無以顯理，即施迹近事見遠本理，亦是本迹雖殊不思議一，雖一而本迹宛然，故云不二而二。",
    "T34n1719_010:0344b20_12": "問：別與二同異云何？",
    "T34n1719_010:0344b20_13": "答：有二，通約本迹、別對多境，以本迹中各有不同之相故也。",
    "T34n1719_010:0344b22_14": "次「雖二」下却覆收入，若本若迹皆以三千方顯稱理之妙事也。",
    "T34n1719_010:0344b23_15": "三「如此」下結者，秖是收束向來事理不二而二等同名一隨。",
    "T34n1719_010:0344b25_16": "「如來」下釋喜，先寄時約人以斥迹權，故四十餘年及七方便，非至今經不會方便無以顯本，望彼不聞故慶我得聞。",
    "T34n1719_010:0344b27_17": "次「慶我」下正釋喜。",
    "T34n1719_010:0344b28_18": "三「以凡夫心」下，明喜心相，由聞故知、因知生見，唯佛知佛久遠之壽，唯佛見佛久證實理，聞佛聞顯與佛不殊，入觀行位。",
    "T34n1719_010:0344c02_19": "「如此」下結觀相，亦是橫竪不二意也。",
    "T34n1719_010:0344c03_0": "究竟法界義通橫竪，應云深廣，但是言略。",
    "T34n1719_010:0344c04_0": "「廣無涯」等者，通歎橫竪，無可與彼、無等同者，故重云「無等等」。",
    "T34n1719_010:0344c05_1": "亦應結云是名為喜，文無者略。",
    "T34n1719_010:0344c06_2": "「佛今」下結成品名，除事理疑故名對治。",
    "T34n1719_010:0344c07_3": "「第五十人」下釋為人，中四：初重牒人相即是牒位，次「初但有」下牒隨，次「但有」下牒喜，三「未有」下雙牒隨喜敘意校量，四「誰聞」下結勸也。",
    "T34n1719_010:0344c10_4": "於校量中又三：初明行薄，隨中但理未有權用，喜中但己未能益他。",
    "T34n1719_010:0344c11_5": "次「所獲」下雙明隨喜功大。",
    "T34n1719_010:0344c12_6": "三「如來」下正引經校量，即舉下文四百萬億，故云巧喻。",
    "T34n1719_010:0344c13_7": "喻第五十人，是故況云何況最初，此是初品故云何況第五品耶？",
    "T34n1719_010:0344c15_8": "此是圓位之始，故云何況後心？",
    "T34n1719_010:0344c16_0": "「後心」者，指極位也。",
    "T34n1719_010:0344c16_1": "四結勸中二：初引經意以勸。",
    "T34n1719_010:0344c17_2": "「如來」下結經勸意以立品名。",
    "T34n1719_010:0344c17_3": "令進理入位，能生理善即為人也。",
    "T34n1719_010:0344c18_4": "「景」者大也，亦慕也。",
    "T34n1719_010:0344c19_5": "「上來」下第一義中上來，即指〈法師〉至〈持品〉及〈分別功德〉中四信五品。",
    "T34n1719_010:0344c20_6": "「時眾」下恐人謬解者，不測初心功德之大，而推功上位蔑此初心，故今示彼行淺功深以顯經力。",
    "T34n1719_010:0344c22_7": "「忽聞」下舉好堅迦陵以譬初心。",
    "T34n1719_010:0344c23_8": "聖言親讚使推功疑除，故舉釋然以擬第一義。",
    "T34n1719_010:0344c24_9": "好堅迦陵具如《止觀》第一第七記。",
    "T34n1719_010:0344c25_10": "「希有」下結成立品。",
    "T34n1719_010:0344c26_0": "「外道」下約教展轉比決，先斥外道諸偏小等，小雖居極，未及隨喜圓位初初。",
    "T34n1719_010:0344c27_1": "別人知中言「門拙」者，以於地前聞但中名，未即觀故。",
    "T34n1719_010:0344c29_2": "「佛今舉阿」等者，正明圓位初後不二，故諸教所無。",
    "T34n1719_010:0345a01_3": "問：初阿在初住，何以證初品？",
    "T34n1719_010:0345a01_4": "答：名別義通，若以此對四十二位則不可通初，若對六即理即尚是，況復初品？",
    "T34n1719_010:0345a03_5": "今從圓行以明不二，故通用之。",
    "T34n1719_010:0345a04_6": "問答中先問可見。",
    "T34n1719_010:0345a04_7": "答中「此法」者，展轉聞法故。",
    "T34n1719_010:0345a05_8": "「彼人」者，《大品》云：「若聲聞人能發心者，我亦隨喜。」",
    "T34n1719_010:0345a06_9": "亦應更問，彼兼此獨，云何得同？",
    "T34n1719_010:0345a07_10": "答不從所兼不共不別，恐混名同辯別故來。",
    "T34n1719_010:0345a08_11": "況彼是引進之語，此判初心實功，故彼無發心之理，此明隨理已成，是故名同其事永別。",
    "T34n1719_010:0345a10_12": "「前品以校量四人」者，〈分別功德品〉末於後四人經文節節自校量訖，唯初品文未有校量，故生此品。",
    "T34n1719_010:0345a12_13": "故前品末疏云「今具列五品校量四品，後〈隨喜品〉校量初品」。",
    "T34n1719_010:0345a14_14": "「乘機」者，由佛知機隱之未說，故使彌勒乘機扣佛，廣校初文方知後四功大，時眾益廣故曰「乘機」。",
    "T34n1719_010:0345a16_15": "「南方」者，江南也。",
    "T34n1719_010:0345a16_16": "言「勝劣平」者，意謂後後漸勝為「勝」，後後相似為「平」，後後漸弱為「劣」，乃以漸劣況出平勝，劣中最後第五十人功德尚多，況平況勝至第五十耶？",
    "T34n1719_010:0345a20_17": "文雖未破理不全然，但依漸劣以後況初，何用平勝？",
    "T34n1719_010:0345a21_18": "平乃初後相似，勝又後勝於前，並非校量之限。",
    "T34n1719_010:0345a22_19": "今正解者，以因古人非五十位解傷文失理，故今助之，暫寄教門以立人數。",
    "T34n1719_010:0345a24_20": "但約六眾不列式叉者，亦一往對數且暫除之，豈有式叉不聞經耶？",
    "T34n1719_010:0345a26_21": "意亦不必從於有門以大比丘而為初會中人，此中雖復累人及門并行至四十八，意明教教及一一人隨從一門一行，皆可從於法會人聞。",
    "T34n1719_010:0345a29_22": "所以二解者，初約三教義當昔教有五十人至今聞圓；二者至今復成五十，即是聞經皆被開顯全成四人。",
    "T34n1719_010:0345b03_0": "故圓舉數無可以辯，且寄數法以一七而止，如七世等七中從大故四十九。",
    "T34n1719_010:0345b04_1": "「皆是師弟」等者，展轉教故。",
    "T34n1719_010:0345b05_2": "言「最後一人無教他」者，且約一期校量為言。",
    "T34n1719_010:0345b06_3": "言「大七」等者，此方數法黃帝所立，有二不同，下數十萬為億，上數億億為億；七數亦然，故以七七而為大七，於小乃成四十九也。",
    "T34n1719_010:0345b09_4": "并最後人即成五十，此亦一往合其數耳。",
    "T34n1719_010:0345b10_5": "正義如前破古師中，今謂「不爾」已下文是。",
    "T34n1719_010:0345b11_6": "《經》「四生」者，有人於此廣約《俱舍》、《婆沙》及諸經論，出四生義章，非今文要，但可略知六趣，略如第一卷及《止觀》第一記。",
    "T34n1719_010:0345b14_7": "四生者，謂胎、卵、濕、化。",
    "T34n1719_010:0345b14_8": "又《顯識論》中又立四生，一觸生者，因交會故。",
    "T34n1719_010:0345b15_9": "二嗅生者，雄有欲心嗅雌者根門，即便有孕。",
    "T34n1719_010:0345b16_10": "三沙生者，如雌雀以欲心坋沙，因即有孕。",
    "T34n1719_010:0345b17_11": "四者聲生，如雌孔雀以欲心故聞雄者鳴，便即有孕。",
    "T34n1719_010:0345b19_0": "此四但攝胎、卵二生，濕、化但染香處不須此相。",
    "T34n1719_010:0345b20_1": "「與世間樂拔果苦」者，且與四事及以七寶，故云世樂。",
    "T34n1719_010:0345b21_2": "令果身安故云拔果，令得羅漢故云拔生死苦。",
    "T34n1719_010:0345b22_3": "「此是梵福」者，此人教他令得聖果，自未得聖但名梵福，若得聖果方名為聖。",
    "T34n1719_010:0345b24_4": "「今更廣之」者，此用《大論》文也。",
    "T34n1719_010:0345b25_5": "福中大者莫先於梵，故《論》釋百福莊嚴相中，以梵福為一福；有此校量，今經令得四果者，亦梵福也。",
    "T34n1719_010:0345b27_6": "於中復更校量出聞經福，令以眾聖福之初用校最後聞經之益，故聞《妙經》隨喜，初心尚過後聖，何況初聖？",
    "T34n1719_010:0345c01_7": "故知世人目視如意而爭求水精，已遇日光而謀燈燭。",
    "T34n1719_010:0345c02_8": "「薩埵大薩埵」者，以三菩薩展轉相望，一往且以大小言之，故方便極位菩薩猶尚不及第五十人，何況但教他得二乘耶？",
    "T34n1719_010:0345c05_9": "言「聖福」者，望上屬福故也。",
    "T34n1719_010:0345c05_10": "然《華嚴》中以初住校量，其事仍易；今初隨喜位校量聖福，自非大聖嚴旨，安能信斯希奇？",
    "T34n1719_010:0345c08_0": "故知但從事判云「此品行旁不輕行正」，故此一部無得以旁言之，並是《法華》之正轍也。",
    "T34n1719_010:0345c10_0": "此中功德對五十人，章安但直標數而已，不指經文。",
    "T34n1719_010:0345c11_1": "今略對之，每兩功德結為一句：　一處及利根。",
    "T34n1719_010:0345c12_2": "　　智慧不瘖瘂。",
    "T34n1719_010:0345c13_0": "　口香舌無病。",
    "T34n1719_010:0345c13_1": "　　口無病不垢。",
    "T34n1719_010:0345c14_0": "　不黑亦不黃。",
    "T34n1719_010:0345c14_1": "　　不疎不缺落。",
    "T34n1719_010:0345c15_0": "　亦不差不曲。",
    "T34n1719_010:0345c15_1": "　　脣不垂不褰。",
    "T34n1719_010:0345c16_0": "　不縮不麁澁。",
    "T34n1719_010:0345c16_1": "　　不瘡亦不胗。",
    "T34n1719_010:0345c17_0": "　不缺亦不壞。",
    "T34n1719_010:0345c17_1": "　　不咼亦不厚。",
    "T34n1719_010:0345c18_0": "　不大及不黧。",
    "T34n1719_010:0345c18_1": "　　不黑無可惡。",
    "T34n1719_010:0345c19_0": "　不匾不曲戾。",
    "T34n1719_010:0345c19_1": "　　不黑亦不狹。",
    "T34n1719_010:0345c20_0": "　不長及不窳。",
    "T34n1719_010:0345c20_1": "　　不曲無不喜。",
    "T34n1719_010:0345c21_0": "　脣好及好舌。",
    "T34n1719_010:0345c21_1": "　　好牙及好齒。",
    "T34n1719_010:0345c22_0": "　鼻修及高直。",
    "T34n1719_010:0345c22_1": "　　面圓滿眉高。",
    "T34n1719_010:0345c23_0": "　眉長并額廣。",
    "T34n1719_010:0345c23_1": "　　平正人相具。",
    "T34n1719_010:0345c24_0": "　見佛及聞法。",
    "T34n1719_010:0345c25_0": "「前是相似功德」等者，指〈分別功德品〉中云「滅後五品」，大師有時依《普賢觀》判五品位在六根內，故云「相似」。",
    "T34n1719_010:0345c27_1": "若指四信正當相似，此中〈校量初〉品復是第五十八，初法會聞容是初品，第五十八必在隨喜位初人也。",
    "T34n1719_010:0345c29_2": "然品題「隨喜」不的局初，通該五十人也。",
    "T34n1719_010:0346a01_3": "「修行」下「云云」者，廣應明行相，此五十德或一人具足，或一人各一，隨其功力不可必具。",
    "T34n1719_010:0346a03_4": "頌中頌前隨喜中五、不頌問答，準可知故，頌聞經中少不次第，對之可知。",
    "T34n1719_010:0346a06_0": "釋法師功德品",
    "T34n1719_010:0346a07_0": "先釋品名，次釋功德增減，即法師之功德也。",
    "T34n1719_010:0346a08_1": "初釋品題中亦約四悉，故下結云「備斯四意」。",
    "T34n1719_010:0346a09_2": "初文世界，次「行者」下為人，次「明識」下對治，次「似解」下第一義。",
    "T34n1719_010:0346a10_3": "初世界中先指前品共此釋名，故「法師」二字全指前品，亦以五種為法師故，故云「如上」。",
    "T34n1719_010:0346a12_4": "問：此品既云是隨喜果，法師之名何以指前？",
    "T34n1719_010:0346a13_5": "答：弟子通初後，法師唯二三，義亦兼後二，或全未入品。",
    "T34n1719_010:0346a14_6": "何者？",
    "T34n1719_010:0346a15_0": "若以五品入六根中，五師但為六根因耳。",
    "T34n1719_010:0346a16_0": "縱以五品在六根外，五師不云修於觀行，但以誦說名通，且通第二三品，說復該於四五，故且一往似通。",
    "T34n1719_010:0346a18_1": "若具約位簡之，一向未入凡位，以法師名彼品釋廣，故須指彼以消今名。",
    "T34n1719_010:0346a20_2": "「法師」之稱既通，不隔四信五品，故指彼文用申品目。",
    "T34n1719_010:0346a21_3": "「功德」者下辯異也。",
    "T34n1719_010:0346a21_4": "初指初品之初，指第五十人。",
    "T34n1719_010:0346a22_5": "今謂五品之上指此六根，同名功德、高下永別，法師之功德故云法師功德。",
    "T34n1719_010:0346a24_6": "「內外莊嚴」等者，兩重解之，初正約六根，次「又從」下更進寄真位，即此相似至初住時普現色身，乃至極位節節皆以初功為本。",
    "T34n1719_010:0346a27_7": "「五根亦然」者，入真位時六根皆有內外二嚴，見聞十界而為外化，餘三準知，色等亦然。",
    "T34n1719_010:0346a29_8": "又若以相似普現色身為言，則可通於似位也。",
    "T34n1719_010:0346b01_9": "次「讀誦」下例餘師者，此五法師皆生似解，此且須置真位普現色身，退取似位為今功德，五師五品真似不同，故名世界。",
    "T34n1719_010:0346b04_10": "問：書寫何以淨六根耶？",
    "T34n1719_010:0346b05_0": "答：同資正解。",
    "T34n1719_010:0346b05_1": "「四品加然」者，明發不定，始自隨喜終至正行，皆發六根，何必過五方入相似。",
    "T34n1719_010:0346b07_2": "言「加然」者，以初望後初尚得入，後四加前。",
    "T34n1719_010:0346b08_3": "「相似既爾」等者，以分真中根淨倍前，以真望似故云「倍」也。",
    "T34n1719_010:0346b09_4": "次為人者，應勤思修四種三昧，令速入後信，信信相望故名為「倍」。",
    "T34n1719_010:0346b11_5": "次對治中深識圓聞如前校量，名為「大勢」，方能除於執權迹疑。",
    "T34n1719_010:0346b12_6": "第一義中云「似解初初」者，依《普賢觀》，隨喜已當似解之首，第五十人復在隨喜之初，故云「初初」。",
    "T34n1719_010:0346b14_7": "「過二乘之極極」者，羅漢已極，無極又極，縱是無疑亦不能及初隨喜人百千萬倍，如前校量。",
    "T34n1719_010:0346b16_8": "「指始」等者，以隨喜始顯妙覺終，凡夫發心尚與妙覺畢竟不二，況今五品後望六根耶？",
    "T34n1719_010:0346b18_9": "「六根功德」下正釋六根功德增減，先略出二家，次總結斥。",
    "T34n1719_010:0346b20_10": "先光宅中文無別破，所立未當。",
    "T34n1719_010:0346b21_0": "何者？",
    "T34n1719_010:0346b21_1": "五種法師各得六根，如何五師共為六千，故一師四百。",
    "T34n1719_010:0346b22_2": "若有三品，雖成一千二百，那成一師六千功德？",
    "T34n1719_010:0346b23_3": "況三品人耶？",
    "T34n1719_010:0346b23_4": "故下結破「根不依文」，況但言十善是散善耳。",
    "T34n1719_010:0346b24_5": "此土三根彊弱，引《大論》文全不應此。",
    "T34n1719_010:0346b25_6": "此文眼鼻身八百，耳舌意一千二百，《論》中眼耳意三用彊，故不相當。",
    "T34n1719_010:0346b27_7": "又有師以光宅數為三品者，今經但有八百千二，如何更立一千？",
    "T34n1719_010:0346b28_8": "若分六根為三，則二二分對全無此理。",
    "T34n1719_010:0346b29_9": "「諸師」下總斥，未會今經六根增減及功德等。",
    "T34n1719_010:0346c01_10": "「不合諸教」者，《法華》之外如下所列三經一論。",
    "T34n1719_010:0346c02_11": "何者？",
    "T34n1719_010:0346c02_12": "六根所對對三千塵，此塵之外見聞四聖，故知經力助內觀解、發相似分真，普熏諸根，故有如是見聞等用。",
    "T34n1719_010:0346c05_13": "又有人引《俱舍》等所辯界內六塵，用釋此中六塵，但得片義非文正意，故不用也。",
    "T34n1719_010:0346c07_14": "且六根中根耳鼻三不假至者，還依不至可見對眼、可聞對耳、有氣對鼻，舌身二根須到了者，依至變現故舌則以變說為功，身則以現像為用，而皆以十界為量，不關小乘根塵對境，故不須云色二十二、聲八種等。",
    "T34n1719_010:0346c12_15": "若不爾者，三千本非凡夫肉眼肉耳之所見聞，何故而言見聞三千？",
    "T34n1719_010:0346c14_16": "若復更釋天人等因所惑六塵，彌非今意。",
    "T34n1719_010:0346c15_17": "「大品」去，正引三經一論破前兩師。",
    "T34n1719_010:0346c15_18": "次「今經」下正釋，初引經論者，又二：初正引，次略結。",
    "T34n1719_010:0346c17_19": "今經具足以斥，正引中初引《大品》明六根般若，豈非〈分別功德〉中校量正慧，塵淨慧等故無差降，此未云數且言等淨。",
    "T34n1719_010:0346c19_20": "「若六根」下破前次師，先破，次「若一」下反徵。",
    "T34n1719_010:0346c20_21": "「云云」者，應更多並。",
    "T34n1719_010:0346c21_22": "引《正法華》中，亦先引根等，「不論」下亦同前破。",
    "T34n1719_010:0346c22_23": "次引《論》文意亦明等，經力不應令根勝劣。",
    "T34n1719_010:0346c23_24": "「雖未」等者，雖未入地功如入地。",
    "T34n1719_010:0346c24_25": "次引《大經》明互用相，既等既互理豈應偏？",
    "T34n1719_010:0346c25_26": "次正釋為四：初明一經之內具前四文，次正解，三「若論」下辯增減，四「相似」下判位。",
    "T34n1719_010:0346c27_27": "次又二：先約弘經方軌明等有一千，次約理境等千二百。",
    "T34n1719_010:0346c28_28": "初欲正釋，更斥光宅。",
    "T34n1719_010:0346c28_29": "今依〈安樂行〉以明三業，正當〈法師〉依於弘經方軌，故令獲得六根清淨。",
    "T34n1719_010:0347a01_30": "不同光宅直云十善及以五種法師共為合數；今明數足竟方云五種法師悉具六千，故今先約〈安樂行〉三業十善，次明一界十如，對化他邊及衣等三已有六十方成圓行，此中三業即是六根，故不更對六根，三業功成即六根淨。",
    "T34n1719_010:0347a07_31": "「五種」下明一一師皆淨六根，次「復次一心」下，約理境以對行中，亦是互用相似位上釋也，故云「一根通具六塵」；若從因釋，但是觀行理具六塵。",
    "T34n1719_010:0347a10_32": "「若論」下明增減相，先明增減也。",
    "T34n1719_010:0347a11_33": "「清淨」牒前般若，「莊嚴中有盈縮等等莊嚴者」，牒前正經，闕於牒論，秖是凡力等聖明肉眼等耳。",
    "T34n1719_010:0347a13_34": "「若言千二」下次辯盈縮即在今經，秖於向等而論盈縮。",
    "T34n1719_010:0347a14_35": "「若言清淨」更牒前般若，「六根互用」牒前《大經》，「亦不可思議」牒前引論。",
    "T34n1719_010:0347a16_36": "「若偏」下結斥。",
    "T34n1719_010:0347a16_37": "「相似」下判位中云「四輪」者，《瓔珞經》中具列六輪，今且用四。",
    "T34n1719_010:0347a18_0": "若依五十二位，唯《瓔珞經》始於整足，故今借之以成圓義，但斷不斷異，鐵輪仍在四輪位前，即十信。",
    "T34n1719_010:0347a20_1": "「第三心」者恐誤，應云「第二」，信通進別故寄明之，若始末明位，略如《菩薩戒疏》及《玄》文位妙《止觀》次位中，具位修觀入位行相，今文但明法師功德，故置不云。",
    "T34n1719_010:0347a23_2": "此下經文六根六章，準《華嚴經》六根各十十義，亦與此中文同，但真似別耳。",
    "T34n1719_010:0347a25_3": "是則五十俱通真似。",
    "T34n1719_010:0347a26_4": "又五與十但離合異。",
    "T34n1719_010:0347a26_5": "然小乘不以鼻舌為通，於意離三未為了說。",
    "T34n1719_010:0347a27_6": "諸大乘經亦有六通，不云六根者，秖是旁小而復斥小。",
    "T34n1719_010:0347a29_7": "今經、《華嚴》方成了義，況復與小修發不同，所依各別，尚不同別況復餘耶？",
    "T34n1719_010:0347b01_8": "初眼根中未論修發真天眼等，直以肉眼能見大千，故云「父母所生」。",
    "T34n1719_010:0347b03_9": "若論其用已過天眼。",
    "T34n1719_010:0347b04_0": "有漏天眼下無見上，梵王所見雖遍大千，至邊乃為風輪所隔；六根淨者則不如是。",
    "T34n1719_010:0347b06_0": "故今應云相似佛眼，乃至相似五眼，故亦應云見於二乘及佛菩薩等，以準耳鼻必合有故。",
    "T34n1719_010:0347b08_1": "「見大千內外為天眼」者，且約見於麁細色邊。",
    "T34n1719_010:0347b09_2": "「見業因緣為法眼」者，以天眼力所不見故。",
    "T34n1719_010:0347b10_3": "「見業見淨」者，業有差別、淨無差別，雙見二境即表中智。",
    "T34n1719_010:0347b11_4": "又能圓伏故是佛眼。",
    "T34n1719_010:0347b12_5": "「大經云」等者，此是別引肉眼能有佛眼之用，以證「父母所生」等也。",
    "T34n1719_010:0347b13_6": "「佛眼故」下是重牒前破光宅四文，及今所立并略「盈縮」等文，顯成正釋。",
    "T34n1719_010:0347b15_7": "「眼根清淨」是牒前般若，「具五」是牒前《論》文，「莊嚴」是牒前《正經》等，亦應云互具五根以牒涅槃，文無者略。",
    "T34n1719_010:0347b17_8": "下去五根，一一皆爾，但此具竟下去並略，但注「云云」，或出一兩經而已，至下更引無令失意。",
    "T34n1719_010:0347b19_9": "又下五根一一二釋，先約能見聞等，次約所見聞等，故重云也。",
    "T34n1719_010:0347b21_10": "耳根可見。",
    "T34n1719_010:0347b21_11": "以於鼻根最委悉故，故於鼻根更辯互用，準例餘根亦應如是，但是文略。",
    "T34n1719_010:0347b23_12": "若舌根中準答問意，亦應須先知味法界，方乃令其味變為美，況六根俱淨豈可舌根劣耶？",
    "T34n1719_010:0347b25_13": "身根中云「無謬」假也，「無著」空也，「俱照」名中。",
    "T34n1719_010:0347b26_14": "意根中云「月四月」等，作所表釋，以通前五皆不二故。",
    "T34n1719_010:0347b27_15": "若存事釋唯第六根，所以六根所對不須委論。",
    "T34n1719_010:0347b28_16": "然〈隨喜品〉校量初品，〈分別功德〉直明四信及以五品，今〈法師功德〉但明相似六根功德，〈不輕品〉中明弘經人現生後報六根清淨，〈神力囑累〉果人自明弘經力用，以勸流通，〈樂王〉、〈妙音〉、〈觀音〉明分真人弘經功能，故知但依今經判位自顯，餘依《論》判自是一途，下去可見。",
    "T34n1719_010:0347c06_0": "故〈隨喜品〉已下，不勞委釋物像相貌，但略示文相以顯傳弘，則流通之功其義自了。",
    "T34n1719_010:0347c08_0": "釋常不輕菩薩品",
    "T34n1719_010:0347c09_0": "此品既前正引昔，當知〈不輕〉已有五品可以證因，後獲六根可以證果，故云「引證」。",
    "T34n1719_010:0347c10_1": "嘉祥具對今經上諸品文，以為七別：一者以上二品對今為三品功德，〈隨喜〉下、〈法師〉中、今為上也。",
    "T34n1719_010:0347c13_2": "二者對上二品為三世功德，〈隨喜〉現、〈法師〉當、今品過。",
    "T34n1719_010:0347c14_3": "三者對〈法師功德〉明果，今品辯因。",
    "T34n1719_010:0347c15_4": "四明眾生唯一乘故。",
    "T34n1719_010:0347c15_5": "五者上明佛記、今明菩薩。",
    "T34n1719_010:0347c16_6": "六者上明勸福、今明滅罪。",
    "T34n1719_010:0347c17_0": "七者引事以證六根。",
    "T34n1719_010:0347c17_1": "言三品者，〈隨喜〉容下，〈法師〉及此俱淨六根，豈分中上？",
    "T34n1719_010:0347c18_2": "況此尚有先謗墮獄。",
    "T34n1719_010:0347c19_3": "言三世者，〈隨喜〉乃指佛滅度後，〈法師〉現籍五種功成，〈不輕〉雖往明現生後。",
    "T34n1719_010:0347c21_0": "言因果者，俱淨六根，豈分二別？",
    "T34n1719_010:0347c21_1": "言一乘者，通於一部，豈唯此耶？",
    "T34n1719_010:0347c22_2": "唯對〈分別功德〉分佛菩薩記，此則可爾。",
    "T34n1719_010:0347c23_3": "言罪福者，今謗獲罪，信者得福，上文生謗豈無罪耶？",
    "T34n1719_010:0347c24_4": "〈隨喜〉中與陀羅尼菩薩共生一處，利根智慧豈唯福耶？",
    "T34n1719_010:0347c26_0": "言滅罪者，生謗墮獄此乃生罪，臨終根淨豈唯滅罪？",
    "T34n1719_010:0347c27_1": "〈法師〉中報陰現轉，何罪不滅？",
    "T34n1719_010:0347c27_2": "言引事以證六根淨者，何不云弘宣一句，必淨六根，為章所引不思本文。",
    "T34n1719_010:0347c29_3": "諸如此例不可具引，故略述之以生發見。",
    "T34n1719_010:0348a01_4": "故今更以六義說之。",
    "T34n1719_010:0348a02_5": "於中初一亦望今經前品，餘五皆以《法華》望前。",
    "T34n1719_010:0348a03_6": "一者上全弘經文，今略弘經意，故不讀誦但宣不輕。",
    "T34n1719_010:0348a04_7": "二者小典生信尚未為二因，今經或毀感六根清淨。",
    "T34n1719_010:0348a05_8": "三者諸經但明順化弘教，此品禮俗逆化通理。",
    "T34n1719_010:0348a06_9": "四者餘經所表權實尚隔，此品表聞莫非四一。",
    "T34n1719_010:0348a08_10": "五者諸經所表迹尚不周，此品兼表本迹二相。",
    "T34n1719_010:0348a09_11": "六者諸經上慢永言墮苦，此品即能信伏隨從。",
    "T34n1719_010:0348a10_12": "嘉祥七義非不一見，未有遠致，得此中意諸例可從。",
    "T34n1719_010:0348a11_13": "問為不輕謬有所記，見者悉云皆當作佛？",
    "T34n1719_010:0348a12_14": "為復末代弘者迷津？",
    "T34n1719_010:0348a13_0": "《法華論》云：「此菩薩知眾生有佛性，不敢輕之。」",
    "T34n1719_010:0348a14_1": "二《論》俱是天親而立性不同者，豈其相違？",
    "T34n1719_010:0348a15_2": "但申經文使各得教旨，若令一人著《論》，則使諸說咸同，不可所釋大乘盡用對法小義，故知彼《論》自申方等，所以迦葉自悲敗種，至法華會敗種還生，天親即以其《論》申之。",
    "T34n1719_010:0348a19_3": "若棄如來顯實之文，而滯菩薩弘權之教，偏執之愆莫大，謬申之過可知。",
    "T34n1719_010:0348a20_4": "今文品初具足四一，以解貫四，於中先列、次釋。",
    "T34n1719_010:0348a21_5": "釋中云「法華論」等者，《論》許此菩薩知一切眾生悉有佛性，故凡見者皆往禮之，此四眾中豈無滅種而妄說之？",
    "T34n1719_010:0348a24_6": "若其有者，《論》文不說則過在天親，若《唯識》說正乃過在不輕及在於佛。",
    "T34n1719_010:0348a26_7": "而不先責不輕之過，猶却以為弘經之人，豈有誤宣誤記之失，令現生後淨六根耶？",
    "T34n1719_010:0348a28_8": "「正因通亘」等者，性德通於迷悟因果，故緣了云種子本有，還約性德以明二因，以對新熏成修得故，此三為因轉因成果。",
    "T34n1719_010:0348b01_9": "果中菩提及以涅槃，名為果性，果果性也。",
    "T34n1719_010:0348b02_10": "若對性辯修，秖是修得緣了，至果名為菩提涅槃，了秖是智，智名菩提，緣秖是斷，斷名涅槃。",
    "T34n1719_010:0348b05_11": "亦可以性三因至果之時，了名三種菩提，緣名三種涅槃。",
    "T34n1719_010:0348b06_12": "若云眾生具有因果性者，則五佛性皆在眾生遍一切處，但住因之日果性名因，在果之時攬因名果，名雖互得其法恒如。",
    "T34n1719_010:0348b09_13": "「初是因緣」等者，初內懷不輕之解等五文是也。",
    "T34n1719_010:0348b10_14": "「後是圓教」者，約教也。",
    "T34n1719_010:0348b10_15": "從「見實三昧」去是也。",
    "T34n1719_010:0348b11_16": "對偏成四、對味則五，以餘教中必無眾生即佛之言。",
    "T34n1719_010:0348b12_17": "前既因緣應具四悉，於五文中初二世界，後三餘三，具如序中亦以四一而對四悉。",
    "T34n1719_010:0348b14_18": "「云云」者，三教對辯今唯在圓。",
    "T34n1719_010:0348b15_19": "「我昔隨喜獲現生後」者，重明來意，故後文云「臨欲終時具聞威音王佛說法華經，得六根淨更增壽命」，即現報也。",
    "T34n1719_010:0348b17_20": "「命終之後復值二千億佛，同號日月燈明」，即生報也。",
    "T34n1719_010:0348b19_21": "「以是因緣復值二千億佛，同號雲自在燈王，復值千萬億佛」，即後報也。",
    "T34n1719_010:0348b20_22": "於現報中獲六根淨，是故弘經其功不淺。",
    "T34n1719_010:0348b21_23": "說此三益意在流通，昔時不輕三報宛爾，今日豈得不流通耶？",
    "T34n1719_010:0348b23_24": "有人云：欲顯安樂行威勢無比，我為不輕行安樂行。",
    "T34n1719_010:0348b24_25": "今謂安樂行者始行弘經，故與不輕其儀十別。",
    "T34n1719_010:0348b25_26": "何者？",
    "T34n1719_010:0348b25_27": "彼則安處法座隨問為說，此乃遠見四眾故往禮拜。",
    "T34n1719_010:0348b26_28": "彼則有所難問方乃為答，此乃瓦行打擲猶彊宣之。",
    "T34n1719_010:0348b28_29": "彼則常好坐禪在空閑處，此乃不專讀誦入眾申通。",
    "T34n1719_010:0348b29_30": "彼則深愛法者不為多說，此乃被虛妄謗仍彊稱揚。",
    "T34n1719_010:0348c01_31": "彼則初問云何讀說此經，此乃但云流通作佛一句。",
    "T34n1719_010:0348c02_32": "彼則初修理觀觀十八空，此乃但懷一句作佛之解。",
    "T34n1719_010:0348c04_33": "彼則化佛親說詮虛空身，此乃虛空身說詮於化事。",
    "T34n1719_010:0348c05_34": "彼則夢中遠表當獲大果，此乃口宣當得佛因之教。",
    "T34n1719_010:0348c06_35": "彼則約解髻喻開二乘權，此乃約結緣表一乘之實。",
    "T34n1719_010:0348c07_36": "彼則以順化故存於軌儀，此乃以逆化故亡於恒迹。",
    "T34n1719_010:0348c08_37": "彼則列勝行法以取於人，此乃偏引往人以通勝法。",
    "T34n1719_010:0348c10_38": "「事本本事」者，通舉往昔威音王佛為不輕事之本，名為「事本」。",
    "T34n1719_010:0348c11_39": "於中別以最初威音佛時不輕之事，故云「本事」。",
    "T34n1719_010:0348c12_40": "「得正說之宏宗」等者，先標兩句，「名常」下釋此二句，先釋初句，次「不輕深敬」下釋次句。",
    "T34n1719_010:0348c14_41": "「宏」寬大也。",
    "T34n1719_010:0348c14_42": "「宗」尊高也。",
    "T34n1719_010:0348c15_43": "本迹二文四一三性，正說大宗不過實相，實相秖是常住佛性，此指宗極之宗，非宗體之宗。",
    "T34n1719_010:0348c17_44": "一代雖說或兼或帶或純小教，或雜助門或抑或覆，文寬事廣，教教不同味味意別，不輕但宣二十四字，有標有釋具述因果，因既三性果即三德，況以四一兼益自他，直指二因以為不輕所宣之法，故云「宏宗」。",
    "T34n1719_010:0348c22_45": "顯實之宗不出四一，四一一一秖是三故，故今還依四一消文。",
    "T34n1719_010:0348c23_46": "於中先釋四一宏宗，次引文判位，三「隨喜」下明隨喜意，四「敬人」下結隨喜意。",
    "T34n1719_010:0348c25_47": "初文中二：先表迹門顯實，次表本門開近。",
    "T34n1719_010:0348c26_48": "前明法師隨喜，示佛滅後聞弘經者所說之益；此引過去弘者聞者俱獲大功。",
    "T34n1719_010:0348c28_49": "若弘若聞皆雙及本迹，豈獨直云作佛而已，故須皆約二門釋之，方稱不輕所宣，乃會威音所演，可與五品之理合，後得六根而有歸，具聞之言全表本迹，況法華之號不專一門？",
    "T34n1719_010:0349a03_50": "先表迹中云「名常不輕是人一」等者，應委將文相用消四一，令合此文旨。",
    "T34n1719_010:0349a05_51": "雖上慢者為之立名，已是菩薩行願所感，故使銘者冥會其事。",
    "T34n1719_010:0349a06_52": "「從乃至遠見表本四一」者，只是以遠而表於遠，乃至不輕自有本地之四一也。",
    "T34n1719_010:0349a08_53": "故使未堪顯本，乃以遠住表之。",
    "T34n1719_010:0349a09_54": "迹中顯實尚以迹四而彊毒之，況復本實能即受耶？",
    "T34n1719_010:0349a10_55": "迹顯而本密，故知四一是經宏宗。",
    "T34n1719_010:0349a11_56": "次引證判位中云「不專」等者，顯不讀誦故以不輕為專而云「但禮」，以入位之法不獨五種法師，或自或他若信若法，或冥或顯或廣或略，故秖宣一句，功莫大焉。",
    "T34n1719_010:0349a15_57": "故今文判屬隨喜位，為六根之親因。",
    "T34n1719_010:0349a16_58": "有人云：不專是雜。",
    "T34n1719_010:0349a16_59": "今謂但顯不雜，不專對專。",
    "T34n1719_010:0349a17_60": "有人問：何故禮俗？",
    "T34n1719_010:0349a17_61": "今為答之。",
    "T34n1719_010:0349a17_62": "菩薩化緣法無一準，唯利是務故設斯儀，見眾生理與果理等，故禮生禮佛其源不殊，此自行也。",
    "T34n1719_010:0349a20_63": "欲令眾生生慕果願，果願者何？",
    "T34n1719_010:0349a20_64": "我等但理彼尚故禮，況證果理而不尊高。",
    "T34n1719_010:0349a21_65": "又云：「汝等皆行菩薩道當得作佛」，豈非擊我令修圓因，此約現在順從者也，亦信行也，亦法行也。",
    "T34n1719_010:0349a24_66": "夫益有冥顯，顯近冥遠，遠如勝意現雖不受，聲納於懷，由謗罵之辜墮於惡道，聞順從之力還遇不輕，乃至今日還令會入，以是義故上慢尚成遠因，聞信寧無現益？",
    "T34n1719_010:0349a28_67": "故毀謗者成毒鼓因，廣略準知。",
    "T34n1719_010:0349a28_68": "自行莊嚴化功歸己，自他熏瑩故淨六根。",
    "T34n1719_010:0349a29_69": "有人此中引《大經》中禮知法者，及《淨名》中比丘禮俗。",
    "T34n1719_010:0349b02_0": "此義不然。",
    "T34n1719_010:0349b02_1": "《涅槃》常儀顯敬法之志，從彼請益故忘情禮下；《淨名》聞法已獲重恩，故忘犯設敬不存恒則。",
    "T34n1719_010:0349b04_2": "若大乘正義出俗恒則，亦無令道而禮於俗，不輕立行咸異於斯，不為宣通大小非教。",
    "T34n1719_010:0349b06_3": "有人云：菩薩不作是禮即是有犯。",
    "T34n1719_010:0349b07_4": "今謂有犯須準科條，《梵網》無文小乃無制。",
    "T34n1719_010:0349b08_5": "又云：菩薩於性罪必護，於遮罪有越。",
    "T34n1719_010:0349b09_6": "今謂於遮必越，越名持不？",
    "T34n1719_010:0349b09_7": "越不名持，破非菩薩。",
    "T34n1719_010:0349b10_8": "忘犯濟物貴在物安，若也物安何簡遮性？",
    "T34n1719_010:0349b11_9": "今禮四眾濟眾何辜？",
    "T34n1719_010:0349b11_10": "故大小二乘咸遮禮俗，禮尚不受濟義不成。",
    "T34n1719_010:0349b12_11": "三「隨喜」下約人約法明隨喜意者，必具三因，安樂是總、三因是別，故云「皆一實相」，又云「皆有三因」。",
    "T34n1719_010:0349b15_12": "「讀誦」下別釋三因。",
    "T34n1719_010:0349b15_13": "「不輕深敬」下釋流通之妙益句也。",
    "T34n1719_010:0349b16_14": "於中初正約三四以示流通，「如此」下結成。",
    "T34n1719_010:0349b17_15": "初文者，若得三法弘經之軌，則自他咸濟，當知三法雖順前品，其實即是此品三因，故復亦對四安樂行，四安樂行準前可知。",
    "T34n1719_010:0349b20_16": "「不受四一」者，應將罵等委消不受四一之相，本地亦然。",
    "T34n1719_010:0349b21_17": "文但略對經而已。",
    "T34n1719_010:0349b22_0": "「不輕以大而彊」下「云云」者，為唱令聞故也。",
    "T34n1719_010:0349b22_1": "應釋彊毒以作當來聞法之相，具如經文後時得益者也。",
    "T34n1719_010:0349b24_2": "「意業淨」下「云云」者，應釋三業對三力相，復應更對衣座室等。",
    "T34n1719_010:0349b25_3": "神通，室也。",
    "T34n1719_010:0349b26_0": "說辯，座也。",
    "T34n1719_010:0349b26_1": "善寂，衣也。",
    "T34n1719_010:0349b26_2": "廣對一切，準此可見。",
    "T34n1719_010:0349b27_0": "「毀者」等者，即生隨從尚猶墮苦，是則擊信毀之二鼓，為生後之兩因。",
    "T34n1719_010:0349b28_1": "問：若因謗墮苦，菩薩何故為作苦因？",
    "T34n1719_010:0349b29_2": "答：其無善因不謗亦墮，因謗墮惡必由得益，如人倒地還從地起，故以正謗接於邪墮。",
    "T34n1719_010:0349c02_3": "「務當勤習五種行」者，五種法師行也。",
    "T34n1719_010:0349c03_4": "偈文但云初十五行半頌果報，後四行勸持，準此頌文應云不頌雙指，唯頌雙開雙勸二文。",
    "T34n1719_010:0349c05_5": "初雙開中，長行文二，事本、本事。",
    "T34n1719_010:0349c06_6": "今一行半總頌事本，闕劫國等，次頌本事。",
    "T34n1719_010:0349c07_7": "長行有三，今初一行半頌雙標二人，次二行半明得失，初一行半得，次半行失，次半行重明得，次「其罪」下十行明信毀果報及結會古今。",
    "T34n1719_010:0349c10_8": "「乃至定謂」等者，此乃不專判於邪外，佛權實教執皆名著。",
    "T34n1719_010:0349c11_9": "「牛皮」等如《止觀》第五記。",
    "T34n1719_010:0349c12_10": "以著心著無著教，如牛皮等向日加堅。",
    "T34n1719_010:0349c13_11": "亡失正法猶如損體，故稟方便教者，於外凡位並未免謗，故有不受不輕圓實之言。",
    "T34n1719_010:0349c16_0": "釋如來神力品",
    "T34n1719_010:0349c17_0": "釋品名者，「如來」上壽量品釋，「神力」者，神在於內即體宗也。",
    "T34n1719_010:0349c18_1": "「力」名幹用，即是用也。",
    "T34n1719_010:0349c18_2": "佛說本迹口輪力用已竟於前，今復身輪現此勝用，令眾流通本迹之教，故云「體深力大」。",
    "T34n1719_010:0349c20_3": "「此字」下別明來意。",
    "T34n1719_010:0349c21_4": "「自此」下總名來意。",
    "T34n1719_010:0349c21_5": "初所對眾中言「一切」指他方、「舊住」指本化者，應非四眾八部也。",
    "T34n1719_010:0349c23_6": "故「一切」者，即從「及諸」已下文是。",
    "T34n1719_010:0349c24_0": "「十神力」者，前五正明現在流通本迹，後五總表未來不已。",
    "T34n1719_010:0349c25_1": "又前五中初一令眾總信本迹，次四即是現在四一。",
    "T34n1719_010:0349c26_2": "第二表二門理一，智家之境故云智境。",
    "T34n1719_010:0349c27_3": "第三表二門教暢，即是教一。",
    "T34n1719_010:0349c28_4": "第四表二門入實，即是人一。",
    "T34n1719_010:0349c28_5": "第五表二門破惑，即是行一。",
    "T34n1719_010:0349c29_6": "第六門中既指五千、被移、失心三類人者，如此三例即是滅後得益之人。",
    "T34n1719_010:0350a02_7": "所言「機」者，機義當總，總於未來四一故也，即是得於四一之益。",
    "T34n1719_010:0350a03_8": "下去四相別表未來四一，文自結名，但各述其要令成一也。",
    "T34n1719_010:0350a04_9": "所以四但云一不言本迹者，在未來故，尚未入實誰論其本？",
    "T34n1719_010:0350a06_10": "若見實者亦見其本，故總結云「表現表將」。",
    "T34n1719_010:0350a07_11": "「將」猶當也。",
    "T34n1719_010:0350a07_12": "初五文中一一皆有迹、本、流通三相。",
    "T34n1719_010:0350a08_13": "初文先標，「今經」下敘前迹說開顯，「內祕」下敘前開迹顯本，「明三世」下明中間用，「福德人」下初神力意。",
    "T34n1719_010:0350a10_14": "第二文者先標今神用所表，「上白毫」下敘於迹門神用表同，境智合故初見一理。",
    "T34n1719_010:0350a12_15": "「今本門」下牒向表意，由見遠理故使增道損生至於隣極。",
    "T34n1719_010:0350a13_16": "「分身」等者，此相既同，各於其土利益亦爾。",
    "T34n1719_010:0350a14_17": "第三文者，先標名辯意述相，「四十餘」下正述表迹，「欲以」下明表本意。",
    "T34n1719_010:0350a16_18": "言「具二」者，事即本迹付他令通於未來世。",
    "T34n1719_010:0350a17_19": "第四文者，初標名辯意，「隨喜」下表迹益，「隨喜圓道」下表本益，「隨喜諸菩薩」下表流通益，「此一」下流通功能。",
    "T34n1719_010:0350a19_20": "第五文者雖不分本迹，一文兼諸下五可知。",
    "T34n1719_010:0350a21_0": "結要有四句者，本迹二門各有宗用，二門之體兩處不殊，名冠此三而總於三，一部之要豈過於此？",
    "T34n1719_010:0350a23_1": "故總攬之以成流通。",
    "T34n1719_010:0350a23_2": "「八自在」者，如《止觀》記。",
    "T34n1719_010:0350a24_3": "「經中要說」等者，敘今意也。",
    "T34n1719_010:0350a24_4": "「道場釋上甚深事」者，事是因果，今道場是果，果必有因。",
    "T34n1719_010:0350a26_5": "「以菩提釋藏」者，菩提是能契之智，必有所照之境，境即祕藏，以能顯所也。",
    "T34n1719_010:0350a27_6": "「以轉法輪釋一切法」者，有所轉法，法必有名。",
    "T34n1719_010:0350a29_0": "「以涅槃釋力用」者，滿理釋權疑，唱滅釋近疑，宗雖近遠同名因果，不復別判。",
    "T34n1719_010:0350b01_1": "「阿含」者，借小證大，彼則從事今借證理，開小即大故可為證。",
    "T34n1719_010:0350b03_2": "頌文初頌十神力中但有五者，闕後五也。",
    "T34n1719_010:0350b04_3": "前五現見逐要存之，前後二五現未異耳。",
    "T34n1719_010:0350b05_4": "舉現例未，是故略之。",
    "T34n1719_010:0350b05_5": "「囑累下二行總頌四法」者，但云囑累至得邊際具含四義，四義皆是無邊際故。",
    "T34n1719_010:0350b07_6": "「能持」下別頌者，初一偈半中言一切法者，不出能化能證所化故也。",
    "T34n1719_010:0350b09_7": "無二乘故，不兼帶故，其法祕妙。",
    "T34n1719_010:0350b10_0": "「令我」下二偈頌神力者，既云歡喜，即是用暢。",
    "T34n1719_010:0350b11_1": "次一偈頌祕要者，名同易見。",
    "T34n1719_010:0350b11_2": "「於諸法」下頌深事者，教化諸菩薩畢竟住一乘，乘是因果。",
    "T34n1719_010:0350b13_3": "後一偈半頌總結者，總結四法。",
    "T34n1719_010:0350b13_4": "言「若能持」持四法也。",
    "T34n1719_010:0350b15_0": "法華文句記卷第十(中)",
    "T34n1719_010:0350b18_0": "法華文句記卷第十(下)",
    "T34n1719_010:0350b20_0": "唐天台沙門湛然述",
    "T34n1719_010:0350b21_0": "釋囑累品",
    "T34n1719_010:0350b22_0": "釋此品，先辯他人判品前後，次今文正釋。",
    "T34n1719_010:0350b23_0": "初文者，慈恩、安國並令移之於〈勸發〉後，若在此中有八相違、十不可也。",
    "T34n1719_010:0350b24_1": "余雖管見，頗有稟承，每於聽筵忝蒙慈訓，垂示救旨深有所憑，近見秀公《法華圓鏡》，廣立難勢不越先規，今攢舊聞兼資後見，總別救之亦八不可。",
    "T34n1719_010:0350b28_2": "初總救者，〈出塔〉已後凡述多寶，皆云「塔中」不云「見佛」，若移在後無出塔處，一不可也。",
    "T34n1719_010:0350c01_3": "分身散後凡有所述，唯論佛塔不涉分身，若移在後佛無散處，二不可也。",
    "T34n1719_010:0350c02_4": "〈囑累〉文中佛散土穢，已下經文言不涉淨，若移在後無復穢處，三不可也。",
    "T34n1719_010:0350c04_5": "會本居地因塔升空，佛散出塔後文在地，若移在後無還地處，四不可也。",
    "T34n1719_010:0350c06_6": "〈囑累品後〉經既未盡，但述眾喜不云「而去」，若移在後須加「而去」，五不可也。",
    "T34n1719_010:0350c08_7": "〈勸發品〉後無復餘文，經既已終則云「而去」，若移在後須除而去，六不可也。",
    "T34n1719_010:0350c09_8": "本迹二門佛事既畢，須有所付，是有囑累，若移在後法無所歸，七不可也。",
    "T34n1719_010:0350c11_9": "囑累已後明乘乘人，弘經本事事須囑累，若移在後師弟參雜，八不可也。",
    "T34n1719_010:0350c13_10": "次別救者，具述元破一一救之。",
    "T34n1719_010:0350c14_11": "一云眾本相違者，準《正法華》及以隋朝崛多三藏《添品法華》中，此品並皆在於經末。",
    "T34n1719_010:0350c16_0": "救曰：《正》、《妙》二本譯人既異，所見各別，若令盡同此不可也。",
    "T34n1719_010:0350c17_1": "言《添品》者，準南山《內典錄》云：「崛多擅移〈囑累〉著後」，崛多既其擅改，法護未可為憑，《正》本既其居先，《添品》不名擅改，南山既斥添品，義當二本俱非。",
    "T34n1719_010:0350c20_2": "何者？",
    "T34n1719_010:0350c20_3": "羅什生雖龜茲，遍遊五竺，豈獨不見梵本《法華》？",
    "T34n1719_010:0350c22_4": "久居長安，豈不曾見法護所譯？",
    "T34n1719_010:0350c22_5": "而再譯不用者，當知法護非堪指南；若堪指南，何不文義咸依《正》本，若嫌後譯文義澆薄，則隋朝所譯彌薄於前，今依什譯理可準憑。",
    "T34n1719_010:0350c25_6": "故叡公云：「梵音錯者正之以天竺，秦言謬者正之以字義，不可譯者即而書之。」",
    "T34n1719_010:0350c27_7": "豈什公與四子頓爾無識，輒移一品安置經中？",
    "T34n1719_010:0350c28_8": "若不測旨歸，應仰之而已，何得以凡見斗尺量度大海虛空耶？",
    "T34n1719_010:0351a01_9": "二云經論相違者，《法華論》云：「修行力有五」，第五護法力中云「如〈普賢勸發品〉及後品」，後品即指〈囑累品〉也。",
    "T34n1719_010:0351a03_10": "救曰：《論》亦人譯，擅指何疑？",
    "T34n1719_010:0351a04_11": "況《論》雖西來，譯時既在《正法華》後，秖是譯者順《正法華》故，《正經》在西晉時譯，《論》在後魏時譯，如隋笈多見《正法華．藥草喻》後有一長行偈頌，及〈囑累〉在後，便以《正經》添於品內，及移〈囑累〉在〈勸發〉後，餘無所云，遂使後人云「添品法華」。",
    "T34n1719_010:0351a10_0": "故知譯者不妨隨見，《妙》、《正》二本同一梵文，乍可信羅什而寢於法護，安得釋《妙》本專以《論》為憑？",
    "T34n1719_010:0351a12_1": "秀云：言「後品」者，是《普賢觀經》，以同是普賢發起令依經修觀。",
    "T34n1719_010:0351a13_2": "又言「後品」者，既其不出名目，則似經度不盡，若不爾者，何不云「及囑累品」但言後耶？",
    "T34n1719_010:0351a15_3": "此亦是一見。",
    "T34n1719_010:0351a16_0": "然準天台判為結經，不云「在勸發品後」。",
    "T34n1719_010:0351a16_1": "三、諸教相違，云：一切諸經並在經末，如何此經獨在於斯？",
    "T34n1719_010:0351a18_2": "救曰：例同諸經違妨更甚，即如《大品》中間有〈累教品〉，經末復有〈囑累品〉，不可一切皆兩處安。",
    "T34n1719_010:0351a20_3": "如《大寶積》四十九會，會會皆有付囑之文，豈令諸經一切皆爾？",
    "T34n1719_010:0351a21_4": "如《金剛經》問名問持乃在經中，不可一切悉令居中。",
    "T34n1719_010:0351a23_5": "《法華》開權顯本授聲聞記，豈令一切悉皆顯實？",
    "T34n1719_010:0351a24_6": "不類之例其數不一。",
    "T34n1719_010:0351a24_7": "四云二事乖角者，分身若還此土復穢，準妙音被誡故知土穢，〈囑累〉中亦令多寶還歸，觀音不應施寶分二，分二即多寶未還，遣去既同不應乖角。",
    "T34n1719_010:0351a28_8": "救曰：秖由未還故寶分二，是故但云「一分奉多寶佛塔」，而不云「奉多寶佛」，故知事畢者去、有緣者住，於理何傷？",
    "T34n1719_010:0351b01_9": "若多寶在分身不合散者，經文但云「塔可如故」，如故秖是依初還閉；令初身散，即云「各還本土」，故知雖即令其塔還，聽餘經故塔閉而在，如塔未開時，但云多寶「於寶塔中出大音聲」。",
    "T34n1719_010:0351b06_10": "又云四眾聞寶塔中所出音聲，大樂說云「於其塔中發是音聲」。",
    "T34n1719_010:0351b07_11": "又佛告大樂說「是寶塔中有如來」等，故塔未開，大眾但云「多寶如來於寶塔中」；次塔開已，大眾皆云「見二如來在寶塔中」。",
    "T34n1719_010:0351b10_12": "若塔閉後，如〈藥王品〉末云「多寶如來於寶塔中」，妙音至此但上釋迦瓔珞以申問訊，次方問云「此久滅度多寶如來，在寶塔中來聽法不？」",
    "T34n1719_010:0351b13_13": "仍對釋迦申彼佛問云「安隱堪忍久住不？」",
    "T34n1719_010:0351b14_14": "當知塔閉住而未去。",
    "T34n1719_010:0351b15_15": "又云「唯願世尊示我令見」，豈二佛並坐乃云請見？",
    "T34n1719_010:0351b16_16": "又多寶佛於寶塔中告妙音言，秖云「汝為供養釋迦」等，不云「分身」，豈分身矚目而不供養？",
    "T34n1719_010:0351b18_17": "又妙音欲還但云「供養釋迦及多寶塔已」，不云「見佛」；到彼見淨華宿王，但云「供養釋迦及多寶塔」，亦不云「見多寶如來及以分身」。",
    "T34n1719_010:0351b21_18": "又文殊來時即云「頭面敬禮二世尊足」，囑累之後全無此文，故塔已閉、分身已散。",
    "T34n1719_010:0351b23_19": "若分身在，觀音施寶理應供養，不應但二。",
    "T34n1719_010:0351b24_20": "五、二命不齊者，何故？",
    "T34n1719_010:0351b24_21": "分身、多寶二俱唱散，去留不等，若云「但令塔閉云如故者」，何故《正本》云「還本土」？",
    "T34n1719_010:0351b26_22": "救曰：二命縱同，所緣各別。",
    "T34n1719_010:0351b27_23": "寶塔為聽經故來，分身為開塔故集，塔既已閉分身須散，經尚未畢故塔未還，分身既散土合復常，故前文云「為諸佛當來坐故，各淨八方」，況《正法華》云「可還本土」，自是法護所譯不正，豈判什本令從《正經》？",
    "T34n1719_010:0351c03_24": "若《正經》為正不應重譯，但云「如故」。",
    "T34n1719_010:0351c03_25": "若欲依《正經》，何不講《正》本？",
    "T34n1719_010:0351c04_26": "遍觀正本處處相違，及以妄誤前後非一，故不須以《正經》為準。",
    "T34n1719_010:0351c06_27": "又問：釋迦出塔，塔何須閉？",
    "T34n1719_010:0351c06_28": "塔閉，分身何必須散？",
    "T34n1719_010:0351c07_29": "答：多寶本願但云「以塔聽經」，若以我身示四眾者，令集分身，當知分身開塔故集，釋迦亦為開塔住空，住空故開塔，塔開故命坐，囑累故出塔，出塔故塔閉，塔閉故分身事訖，事訖故須散，故塔開閉分身聚散各有因緣，何須難言二命不齊？",
    "T34n1719_010:0351c12_30": "六、塔無還處者，分身諸佛令去咸歸，多寶佛塔迄至經末更無還處，若品在後即唱竟時還。",
    "T34n1719_010:0351c15_31": "救曰：經畢自還，何須求處？",
    "T34n1719_010:0351c15_32": "至〈勸發〉後一切大眾作禮而去，作禮雖不通於寶塔，而去遍該一切，多寶本願聽經故來，經若終後何慮不去？",
    "T34n1719_010:0351c18_33": "但慮塔無歸去之文，不憂土無復穢之語，若土後復穢，何得亦無人天來時？",
    "T34n1719_010:0351c20_34": "七云淨穢不同者，妙音被誡復非淨土，故知分身久已還國者，分身集日，那令侍者皆諸靈山？",
    "T34n1719_010:0351c22_35": "信諸山並無而猶有靈鷲，文殊海出亦云靈山忽有華現，故妙音來還依舊誡。",
    "T34n1719_010:0351c24_36": "救曰：經文炳然而讀者不見。",
    "T34n1719_010:0351c24_37": "《經》云「移諸天人置於他土，唯留此會眾」，故知土淨為安諸佛，靈山舊眾不移可然。",
    "T34n1719_010:0351c26_38": "準文殊來時，即云指靈鷲山住虛空中，妙音至時不云住虛空中，故知淨時處空復穢在地，今分身既散故一切皆穢。",
    "T34n1719_010:0351c29_39": "而沒却復穢之理，苦執靈鷲獨穢，妙音被誡具云誡土，不獨云山，故云「莫輕彼國土」等。",
    "T34n1719_010:0352a02_40": "故文殊、妙音二人來時，其理不等；欲令一例，此理難齊。",
    "T34n1719_010:0352a03_41": "八云眾喜乖情者，〈囑累品〉令分身還，而塔不去，若非經末云「囑累」者，阿修羅等歡喜太早，既非聞法歡喜，乃是見客佛去以生歡慰，深可怪也。",
    "T34n1719_010:0352a07_42": "救曰：至此歡喜而嫌太早，三周之末各有歡喜，更早於此，何不怪耶？",
    "T34n1719_010:0352a08_43": "說〈壽量〉竟〈分別功德〉中云「聞佛壽無量一切皆歡喜」。",
    "T34n1719_010:0352a10_44": "今本迹俱畢，復聞〈隨喜〉事少功多，又聞〈法師〉聽持深效，又聞〈不輕〉能化所化現益後益，明弘經法無定常儀，又見釋尊現十神力授四結要，三摩付囑三反領受大事功畢，豈得不喜而云太早耶？",
    "T34n1719_010:0352a14_45": "當知是人訖至經末亦未歡喜，何能弘經令他喜耶？",
    "T34n1719_010:0352a15_46": "言喜客佛去者，移在後文更加塔去而生歡喜，復彌可怪。",
    "T34n1719_010:0352a17_47": "驗此一切皆以凡情測聖，徒攢筆語，舉一蔽諸。",
    "T34n1719_010:0352a18_48": "又云：但是先施神力故見淨土，此土本穢，恐妙音見本土穢相而生譏毀，故佛誡之。",
    "T34n1719_010:0352a20_49": "非妙音至分身己還而土唯穢，如雖淨土猶見靈山，變不唯淨兼見穢故，上見下故。",
    "T34n1719_010:0352a22_50": "救曰：靈山是佛自留，故令大眾俱見，如來自云「淨土」，曲釋云「不唯淨」，佛言「皆令清淨」，乃云「本穢仍在」，若言上能見下於淨見穢，何不妙音於穢見淨，復能見穢，其心淨故故佛土淨？",
    "T34n1719_010:0352a26_51": "若猶見於穢，則知妙音心不淨故，而佛尚誡之。",
    "T34n1719_010:0352a27_52": "妙音見穢尚生譏毀，豈得名為上能見下耶？",
    "T34n1719_010:0352a28_53": "下生下想，非上人也；尚生譏毀，豈上人耶？",
    "T34n1719_010:0352a29_54": "次涉法師更加二難，總成十難，故云「十不可」。",
    "T34n1719_010:0352b01_55": "先破總敘，次翻二難。",
    "T34n1719_010:0352b02_56": "先破敘者，彼先敘云，什公安〈囑累品〉在〈神力品〉後，自是已來皆共信受。",
    "T34n1719_010:0352b03_57": "並云，移著此中善得經意，若在後者所列諸妨，略如向述。",
    "T34n1719_010:0352b05_58": "而云以義判文，正應安此；唯我唐代慈恩法師，不許斯義。",
    "T34n1719_010:0352b06_59": "法師又云：妙音被誡若是穢者，文殊海來何有靈山？",
    "T34n1719_010:0352b07_60": "秖云唯留此會，不云唯留靈山，當知內外俱淨，但是仍舊而說。",
    "T34n1719_010:0352b09_61": "又云：分身即是釋迦，若多寶全身亦與一分，釋迦分身唯與一分，若受多分者便是釋迦長受利養，修六和敬詎應然耶？",
    "T34n1719_010:0352b12_62": "故但與一分。",
    "T34n1719_010:0352b12_63": "又云：若囑累在此，如來起立不云更坐，分身佛去不應立送，受觀音施不應立受。",
    "T34n1719_010:0352b14_64": "又云：大眾皆喜唯少奉行，不應安此。",
    "T34n1719_010:0352b15_65": "又云：神力去穢未必全除，要若全除併之何處？",
    "T34n1719_010:0352b16_66": "何處淨土容此穢生？",
    "T34n1719_010:0352b16_67": "救曰：《正本法華》自西晉至唐都不行用，此《妙法經》後秦譯訖，四海盛傳天下仰止，況流行之處必藉冥加，冥加已遂安可議耶？",
    "T34n1719_010:0352b19_68": "況復受持應驗無量，普賢尚授以句逗而不責移品，況復爾後名僧繼踵碩學如林，共許〈囑累〉安著此中，豈至唐朝所見乖昔？",
    "T34n1719_010:0352b22_69": "然此經以常住佛性為咽喉，以一乘妙行為眼目，以再生敗種為心腑，以顯本遠壽為其命；而却以唯識滅種死其心，以婆沙菩薩掩其眼，以壽量為釋疑斷其命，以常住不遍割其喉，以三界八獄為大科形斯為小，以一乘四德為小義無可會歸，據斯以論諸例可識。",
    "T34n1719_010:0352b29_70": "言仍舊說者，妙音未曾於此生慢，若土猶淨滿中諸佛釋迦及塔眾又在空，神力所現十方通達，何須仍舊枉誡妙音？",
    "T34n1719_010:0352c03_71": "彼佛現見高下不平，而掩佛智能言土猶淨，而言釋迦不長受利順六和敬者，乃是令聖效凡。",
    "T34n1719_010:0352c05_72": "若言分身即是釋迦，釋迦開塔亦即分身，何須更集？",
    "T34n1719_010:0352c06_73": "若據應迹各別，為是分身恐釋迦偏多而不受，為是觀音恐諸佛多受而不與，若觀音不與乃表觀音施偏，何關六和少欲？",
    "T34n1719_010:0352c09_74": "若分身不受，應先施而後讓，何故但分為二分耶？",
    "T34n1719_010:0352c10_75": "故知令分二分表現表當，其義已圓；分身已去，其理善成，何須此難？",
    "T34n1719_010:0352c12_76": "若言不應立送分身，及立受施，縱品移在後免斯過者，受觀音施容可尚坐，摩頂之際仍立唱散，經後正當立送之咎，徒設謔並嘲調尊儀，於此《妙經》未成弘讚。",
    "T34n1719_010:0352c16_77": "若且順凡情，釋迦與分身齊肩，坐送便成疎闕，故立送客正當其儀。",
    "T34n1719_010:0352c17_78": "況立送立受何教所制？",
    "T34n1719_010:0352c18_79": "云送受不成，又云：已有眾喜唯少奉行不合安此，秖緣少奉行故不應在後。",
    "T34n1719_010:0352c20_80": "又云：何處淨土容此穢生者？",
    "T34n1719_010:0352c21_81": "何不問劫燒擔草不同灰燼，毛孔納海身不隨波，凡此諸釋並任己心，不順經文其例若是。",
    "T34n1719_010:0352c23_82": "次別破第九第十者，第九佛無就座，難云：開塔蒙命釋迦入坐，閉塔還出亦宜復座，豈得立說下諸經耶？",
    "T34n1719_010:0352c25_83": "如《涅槃經》如來現臥還從臥起，如茶毘時從金棺起上升梵宮，梵宮下已還復本座，此亦應爾，何事不然？",
    "T34n1719_010:0352c28_84": "翻曰：若摩頂已理須復座，若言無文令佛常立者，如文殊答問竟無入海文，何故至此忽云海來？",
    "T34n1719_010:0353a01_85": "又云於海常說《法華》，常說之言應常在海，若本在海〈序〉不應列，何得復為彌勒釋疑？",
    "T34n1719_010:0353a03_86": "又說經竟，佛但令眾各散，元無更坐之文，佛應立送天龍八部，何但獨送多寶分身？",
    "T34n1719_010:0353a05_87": "立送分身其儀稍順，立送八部尊卑倍乖。",
    "T34n1719_010:0353a06_88": "又何不責云諸分身佛但令侍者齎華以宣問訊，及云彼某甲佛與欲開此寶塔，即云爾時釋迦見分身集與欲開塔，不見侍者至會說欲，欲應不成。",
    "T34n1719_010:0353a10_89": "〈法師〉與彼雖則稍親，黨理不黨親，古可依也。",
    "T34n1719_010:0353a11_90": "又何不責，教門皆云達多世世造惡，今忽說為佛師，復云與師記莂，顛倒不可具言。",
    "T34n1719_010:0353a13_91": "何不責龍女成佛太速？",
    "T34n1719_010:0353a14_92": "何不責聲聞成佛太遲？",
    "T34n1719_010:0353a14_93": "第十眾無命坐，難云：佛處高遠眾人請接，今既還處地亦應命下勅令復坐，何容久立不賜安居，故知〈囑累〉定居經後。",
    "T34n1719_010:0353a17_94": "翻曰：凡假他力必須請加，若任自力不求他援，處空非己力所及，故請佛神通；還本任自力所能，故不待佛命。",
    "T34n1719_010:0353a20_95": "況本緣佛入塔故請在空，今佛從座起豈可安坐？",
    "T34n1719_010:0353a21_96": "故云益加恭敬曲躬低頭。",
    "T34n1719_010:0353a22_97": "佛既復座說法，時眾理應復座，無文之論義準應知。",
    "T34n1719_010:0353a23_98": "又眾若不起不坐，應仍在空，何故〈普門品〉中無盡意云「從座而起」，〈陀羅尼品〉初藥王從座而起，故知不可見略却就座，等文移品向後。",
    "T34n1719_010:0353a26_99": "又品題有囑累之說，令向後者，品內有囑累之義，亦應皆移。",
    "T34n1719_010:0353a27_100": "然囑累品題雖云囑累，品內但通云「我於無量阿僧祇，修習難得阿耨三菩提法，付囑汝等」，故神力品題雖云神力，品內云「為囑累是經故，乃以如來四法囑累上行」等也。",
    "T34n1719_010:0353b02_101": "故應先移〈囑累〉次移〈神力〉著〈囑累〉後。",
    "T34n1719_010:0353b03_102": "又〈囑累品〉初云「現大神力」，〈神力品〉內有囑累之言，是故二品俱移向後。",
    "T34n1719_010:0353b05_103": "若俱移向後，不可兩品重張，不可兩品前後，若有前後，還失最後。",
    "T34n1719_010:0353b07_104": "若言經文次第，不輕已後即合勸持，何事以神力而間雜之？",
    "T34n1719_010:0353b08_105": "寶塔慕覓宣弘之人，秖應次以〈持品〉續之，何得許以〈調達品〉間？",
    "T34n1719_010:0353b10_106": "若其品次不依羅什，理須一切並依《正經》，今經聲聞一萬二千，《正經》但有一千二百，歎聲聞德乃有一十一句，歎菩薩德則有二十八句，與《妙經》及《論》復不相關，何不咎《論》違《正法華》，而嫌《妙經》違《論》。",
    "T34n1719_010:0353b14_107": "又《正經》列名之中云「光世音」，「光」「觀」聲同，便即書之。",
    "T34n1719_010:0353b15_108": "後代何不依「光」釋義？",
    "T34n1719_010:0353b16_109": "寶掌菩薩離開為二，更加寶印首也。",
    "T34n1719_010:0353b17_110": "掌已是手，復加頭首離為二人；自在天子以大梵冠首，亦云「三萬天子俱」，即是迴梵文大梵字不盡。",
    "T34n1719_010:0353b19_111": "別序中不云說大乘經名無量義，直云說斯經已升座三昧，又闕無量義處三昧，不知爾前為說何經？",
    "T34n1719_010:0353b22_0": "為入何定？",
    "T34n1719_010:0353b22_1": "何不責《妙經》增加無量義耶？",
    "T34n1719_010:0353b22_2": "又放光但云「上至三十三天」，法護何事抑佛光明？",
    "T34n1719_010:0353b24_3": "《妙經》云「八百弟子」，《正經》云「十八人中」，凡云「如恒河沙」，一切皆云「如江河砂」。",
    "T34n1719_010:0353b25_4": "〈序品〉既爾，正宗之中錯不可數，何不依之而獨引〈囑累〉？",
    "T34n1719_010:0353b27_5": "是故《正經》並未可依。",
    "T34n1719_010:0353b27_6": "縱是什公所移，應見梵文深旨；若也漫移，何不安餘品後，而必著此中？",
    "T34n1719_010:0353b29_7": "使無如上諸妨，更移著後生諸妨耶？",
    "T34n1719_010:0353c01_8": "故使流行之處眾聖冥加。",
    "T34n1719_010:0353c01_9": "次正釋品中亦具四悉，初世界中約得名以釋品，得名事別即世界。",
    "T34n1719_010:0353c03_10": "又「累」者連及也，字應單作；後人加口者，意言口囑，即義立也。",
    "T34n1719_010:0353c04_11": "言「煩爾」者，「爾」汝也。",
    "T34n1719_010:0353c05_12": "謂累汝後代，如帶累也。",
    "T34n1719_010:0353c05_13": "《左傳》云：「相時而動無累後人」，此是如來適時而化，示有謙詞。",
    "T34n1719_010:0353c07_14": "又令於三世傳法不絕，三世不同亦世界也。",
    "T34n1719_010:0353c08_15": "次為人者，此是後世宣布生善。",
    "T34n1719_010:0353c09_16": "次對治者，令後世受者使不失故，治其失惡故名對治。",
    "T34n1719_010:0353c10_17": "次第一義者，令後代人奉旨入住，入住即證真也。",
    "T34n1719_010:0353c11_18": "初兩字並在能付，次兩字皆在所付，三囑在能付、累在所付。",
    "T34n1719_010:0353c13_0": "次正付囑中釋三摩者，先約所表釋，所付不輕須以淺表深，故身口心三付方表慇懃。",
    "T34n1719_010:0353c15_1": "次約四悉者，即具事理。",
    "T34n1719_010:0353c15_2": "經言「現大神力」者，如來向現十種神力，已表當現四一益竟，而今復云現神力者，正表身口心三付故也。",
    "T34n1719_010:0353c18_3": "從座而起以如來一手一時遍摩，故名為大。",
    "T34n1719_010:0353c19_4": "有人引《大經》中內有弟子解甚深義，不為利養不生諍競，外有清淨檀越，佛法久住，若不爾者法不久住。",
    "T34n1719_010:0353c21_5": "此是彼經最後誡勸道俗弘通，亦捃拾之遺囑耳。",
    "T34n1719_010:0353c22_6": "不同今經乃是一期宣暢，他方欲散，現十神力囑累十方，佛親摩頂菩薩三受，表法懃懃。",
    "T34n1719_010:0353c24_7": "「佛之智慧」等者，取覺照邊屬一切智見畢竟空。",
    "T34n1719_010:0353c26_8": "「如來智慧為道種智」者，即取從因至果得道種名，道種從權，具如第一卷中悉以能契之行名為權也。",
    "T34n1719_010:0353c28_9": "「於如來室」至「如是明三智」者，即依座室三各具三智，秖是三一相即、三一互融，故一中具三，以此三事弘經益他，令他各得果地三智之用，故知室若無二弘誓不普，衣若無二法身不滿，座若無二惑破不周。",
    "T34n1719_010:0354a04_10": "「如是施主」下，結能施意，應云如是施主三法無闕自他不空，是施主故有大慈悲，自既入室令他入室；無慳吝故，自既著衣令地著衣；無所畏故，自既坐座令他坐座。",
    "T34n1719_010:0354a08_11": "亦可云無慳吝故施此三法，無所畏故說此三法，若施若說皆具慈悲，即入室三法也。",
    "T34n1719_010:0354a10_12": "「汝等」等者，汝等當學如來以此三法而流通之，以此三三應施一切。",
    "T34n1719_010:0354a12_13": "故《經》云「汝等即是眾生之大施主」，此明經之功用必具三三，況復所弘三三之法，方名令他得於所弘。",
    "T34n1719_010:0354a14_14": "「世尊勅」者，具奉行之，他人於此辯凡夫慳，引《成論》云，慳有五種，住處護他物稱讚法慳。",
    "T34n1719_010:0354a16_15": "法慳七報：一生生常盲，二生生愚癡，三生怨家中，四受胎或死，五為諸佛怨，六善人遠離，七無惡不造。",
    "T34n1719_010:0354a18_16": "若消此文，都不相關。",
    "T34n1719_010:0354a19_17": "且言如來若以小乘化，我則墮慳貪，勸弘法者捨凡夫慳，此消可爾。",
    "T34n1719_010:0354a20_18": "若直以此證，令佛同凡，深不可也。",
    "T34n1719_010:0354a22_0": "釋藥王品",
    "T34n1719_010:0354a23_0": "釋品引《觀經》釋名即世界也。",
    "T34n1719_010:0354a23_1": "「此文」去，具以今經而成四悉。",
    "T34n1719_010:0354a24_2": "「若推」下明得名前後，非四悉意。",
    "T34n1719_010:0354a25_3": "「竭其神力」者，用神通力三昧供養也。",
    "T34n1719_010:0354a26_0": "「盡其形命」者，用其報法即燒臂也。",
    "T34n1719_010:0354a26_1": "「庶令弟子」等者，上人行之令下效故，此則自他二義具足。",
    "T34n1719_010:0354a28_2": "「諸佛」下「云云」者，令述有無，不輕乃至〈方便品〉來，豈獨佛耶？",
    "T34n1719_010:0354a29_3": "「下品亦有佛」者，雲雷音王佛、寶威德上王佛等，況釋迦化主始末恒在，況復應以佛身度等，然應須云上品有菩薩，佛事為正；下品有佛，菩薩事為正。",
    "T34n1719_010:0354b04_0": "通途論之，從化主說，一切皆以佛為正也。",
    "T34n1719_010:0354b05_1": "「藥王」至「流通義便」者，佛囑累已大事功畢，隨物偏好故乘乘不同，真如實相是所乘之體，一乘因果是所乘之事，苦行等是乘乘之緣，隨物機宜故使弘者隨緣不等，故所乘體皆妙法也。",
    "T34n1719_010:0354b09_2": "以依一實立因果故，乘於所乘以利物故，故曰乘乘。",
    "T34n1719_010:0354b10_3": "「問為三」者，初一利他，次一自行，遊化亦苦行，苦行亦利他，已下去文如妙音等皆不出自他，自行皆不出智斷福慧，利他皆不出三昧神通。",
    "T34n1719_010:0354b13_4": "「通問遊」者，遊必具足十法界身，並如妙音、觀音，但別舉苦行以逗所宜，故請答之言意在苦行。",
    "T34n1719_010:0354b16_5": "「有佛聲聞」者文略，具如經列，有菩薩及菩薩壽等。",
    "T34n1719_010:0354b17_6": "《經》「即時入是三昧」者，普現三昧理無出入，表用三昧之力故云「入」耳。",
    "T34n1719_010:0354b18_7": "《經》「以神通力願」者，明不以世火還依所得三昧起利他願，以智觀火焚難思境，故使光明起斯照彼，佛亦以逗物故讚。",
    "T34n1719_010:0354b21_8": "「真法供養」等者，先總舉能觀所觀，次及觀相。",
    "T34n1719_010:0354b22_9": "「當是」之言正顯真法，所以燒身名真法者，由內觀故。",
    "T34n1719_010:0354b24_10": "所觀者何？",
    "T34n1719_010:0354b24_11": "即此生身由惑因故惑斯惑果。",
    "T34n1719_010:0354b25_12": "「皆用」之言顯因果俱蕩。",
    "T34n1719_010:0354b25_13": "「又觀若身若火」等者，於中先明法空，次「誰燒」下辯生空。",
    "T34n1719_010:0354b26_14": "初法空者，既即實相實相無燒，身火能所安得有燒有能所耶？",
    "T34n1719_010:0354b28_15": "次生空者，非但身等皆是實相，身等宰主一切皆無，故名為「誰」。",
    "T34n1719_010:0354b29_16": "「燒」者，能燒火也。",
    "T34n1719_010:0354c01_17": "「然」者，所然身也。",
    "T34n1719_010:0354c01_18": "身火並是能供事也，佛法即是所供田也。",
    "T34n1719_010:0354c02_19": "宰主即是能觀觀者，身火能所觀境也。",
    "T34n1719_010:0354c03_20": "境智不二能所斯亡，以不二觀觀不二境，成不二行會不二空，作是觀時苦為法界，見聞者益故曰「乘乘」。",
    "T34n1719_010:0354c05_21": "若不爾者，成無益苦行，佛有誠誡實可先思。",
    "T34n1719_010:0354c06_22": "所以投巖無招外行之論，赴火不為內眾之譏，良由內有理觀、外曉期心，故勝熱息善財之疑，尼乾生嚴熾之解，篤論其道行方有剋。",
    "T34n1719_010:0354c10_23": "心正行正、智邪事邪，行不可廢、智不可亡，後學之徒無失法利。",
    "T34n1719_010:0354c11_24": "有人問云：律制燒身得蘭，燒指得吉，此中讚燒其事如何？",
    "T34n1719_010:0354c12_25": "今為答之，大小開制教法不同，小制結過、大制令燒，故《梵網》中若不燒者非出家菩薩，豈獨令俗而不制道？",
    "T34n1719_010:0354c15_26": "故知順小行易不燒何難？",
    "T34n1719_010:0354c16_27": "從大誠難燒乃不易。",
    "T34n1719_010:0354c16_28": "世以不持為大，則大小俱傾，信此土機緣咸迷大小，不知先小後大，依何夏次？",
    "T34n1719_010:0354c18_29": "先大後小，何心而受？",
    "T34n1719_010:0354c19_0": "先小後大，開小乘遮不？",
    "T34n1719_010:0354c19_1": "先大後小，遮菩薩開不？",
    "T34n1719_010:0354c20_2": "一界之內兩眾如何？",
    "T34n1719_010:0354c20_3": "一身之中二體同異，大乘於小取益從何？",
    "T34n1719_010:0354c21_4": "小誦於大招損誰測？",
    "T34n1719_010:0354c22_5": "勤勤甄別用為來種，所乘之乘皆妙法故，以依一實立因果故，乘其所乘以利物故，但自揣己德歷境觀心，與心相應當順開制。",
    "T34n1719_010:0354c25_6": "今藥王久證並出開制之方，重法亡懷起神通之願，為軌凡下思之可知。",
    "T34n1719_010:0354c26_7": "《經》「以旃檀為[卄/積]」者，他人疑云：何得旃檀而為[卄/積]耶？",
    "T34n1719_010:0354c28_8": "答：此土大愛道入涅槃後，猶用旃檀闍維，況彼淨土何足為難？",
    "T34n1719_010:0354c29_9": "然淨穢並陳非世有也，皆聖力故。",
    "T34n1719_010:0355a01_10": "《經》云「七萬二千歲」等者，問：燒身但經千二百歲，燒臂何故時長？",
    "T34n1719_010:0355a02_11": "答：前為自行身盡入滅，今為弘法令物會三，故云「令無數」等，既言無數聲聞發菩提心，故知喜見於佛滅後不令此等住於小果，此土亦然。",
    "T34n1719_010:0355a06_12": "《經》云「金色之身」者，前已得普現，即八相金色，故知此中須在極果。",
    "T34n1719_010:0355a07_13": "「能生」等者，如父母必以四護護子，今發心由法為「生」，始終隨逐為「養」，令滿極果為「成」，能應法界為「榮」，雖四不同以法為本。",
    "T34n1719_010:0355a10_14": "又此四法即四悉檀，次第對之亦應可見，此即始終對四悉也。",
    "T34n1719_010:0355a12_15": "然前三教各得四益，今對圓說例上可知。",
    "T34n1719_010:0355a13_16": "問：初開章云歎能持人，何故向云「不如一偈」，又云「法是佛師」等耶？",
    "T34n1719_010:0355a14_17": "答：前歎有法之人，今歎在人之法。",
    "T34n1719_010:0355a15_18": "言「初歎體，次歎用」者，非宗體之體，非宗用之用，通指一部為體，部內體、宗、用三，共有如是拔與等用。",
    "T34n1719_010:0355a17_19": "「十寶山」者，具如《止觀》第五記。",
    "T34n1719_010:0355a18_20": "引《華嚴經》「或一或二」者，《俱舍》云：「前七金所成蘇迷盧四寶，金或兼餘，故云一二。」",
    "T34n1719_010:0355a20_21": "「諸經說權智」等者，權不即實致令教法皆非自在，諸機不融故教主別爾。",
    "T34n1719_010:0355a22_22": "「諸經明實智」等者，並是權外之實故破疑不遍，尚不及此經說施權意已破諸疑，故云「即實而權」，況復今經本為顯實，有疑皆斷，故云「即權而實」，所以權實之語非獨今經，相即之言出自於此，不收於小是故異也。",
    "T34n1719_010:0355a27_23": "「文云學無學」等者，指三教菩薩為發菩薩心者，今經為彼之父能生彼故，昔謂非子至此方知。",
    "T34n1719_010:0355a29_24": "「餘經要因功用」者，但取發心畢竟不別，不同三教要因功用，如別教地前為方便也。",
    "T34n1719_010:0355b02_25": "「如風」下「云云」者，初住已入無功用位，應具簡車體及具度等，釋如風所以至入初住無功用道。",
    "T34n1719_010:0355b04_26": "《經》云「五百歲」者，《大集經》中有五五百，具如前文。",
    "T34n1719_010:0355b05_27": "《經》云「若有女人」等者，此中秖云得聞是經如說修行即淨土因，不須更指《觀經》等也。",
    "T34n1719_010:0355b07_28": "問：如何修行？",
    "T34n1719_010:0355b07_29": "答：既云如說修行，即依經立行，具如〈分別功德品〉中直觀此土四土具足，故此佛身即三身也，故此大眾即一切眾。",
    "T34n1719_010:0355b10_30": "以惑未斷故，故安樂行是同居淨土行之氣分也，故不離同居穢見同居淨。",
    "T34n1719_010:0355b12_31": "問：同居類多，何必極樂？",
    "T34n1719_010:0355b12_32": "答：教說多故，由物機故，是攝生故，令專注故，宿緣厚故，約多分故。",
    "T34n1719_010:0355b14_33": "下分兜率其例不同，但在機感。",
    "T34n1719_010:0355b15_0": "釋妙音菩薩品",
    "T34n1719_010:0355b16_0": "此品初具三釋，初文因緣，次「昔得」下約教，次「此品」下本迹，唯無觀心，因緣甚略。",
    "T34n1719_010:0355b17_1": "且義立者，音樂世界，自隨為人，奉鉢對治，道器第一義。",
    "T34n1719_010:0355b19_2": "觀音有問得名之由，此中無者，此從自行、下從利他。",
    "T34n1719_010:0355b20_3": "又如常不輕中亦有本事，即名以顯本事，始從內解終至利他，同在一名之內，雖自他不同，準觀音名下有普門之名，此亦應爾，同得普現色身三昧。",
    "T34n1719_010:0355b24_4": "若爾，〈藥王〉下五一切皆然，藥王又在獻呪之初，淨德又指妙音身，是故五品法門定無優劣，但隨機便乘乘不同，況普門居中理通上下，以人對法理亦感均，單消其名義亦無舛，不可從名異而蔽其法門。",
    "T34n1719_010:0355b28_5": "「當卑其地」去勸成機緣，明普現意。",
    "T34n1719_010:0355b29_6": "若不以鬼畜為鬼畜，但卑己心之地，則自壅妙法之流。",
    "T34n1719_010:0355c01_7": "「大人相」等者，為四：先正略釋，是不思議相海故名為大。",
    "T34n1719_010:0355c03_8": "次「遍體」下寄於所現展轉校量。",
    "T34n1719_010:0355c03_9": "三「此相」下大小對並。",
    "T34n1719_010:0355c04_10": "四「問答」下釋疑。",
    "T34n1719_010:0355c04_11": "初二可見。",
    "T34n1719_010:0355c05_0": "三對並中二：先寄小表大，故以應迹之相因順於師長之毫光，因果相召照之必來。",
    "T34n1719_010:0355c07_0": "言「本弟子」者，照非無緣本曾關涉，名昔為本未必久本。",
    "T34n1719_010:0355c08_1": "「白毫」下次明大中實因所感，照之令弘開顯之經，此乃因勝果勝，令弘勝教是故放之。",
    "T34n1719_010:0355c10_2": "釋疑中二重問答：初問答能放光疑，次問答所召眾疑。",
    "T34n1719_010:0355c11_3": "初疑意者，約不思議相海，總立用問約事校量。",
    "T34n1719_010:0355c12_4": "答中云「他經所明」等者，召他屬事宜且從他，故附方便教云有優劣。",
    "T34n1719_010:0355c14_5": "又約應身現相宜附他經，令弘實教故復從大，大復從因而為所表，故云「放光令弘此法」，況顯本已尚無近迹，豈存小耶？",
    "T34n1719_010:0355c17_6": "「何故召東說西」者，問意者，十方菩薩豈皆無緣，何故放光但召東方妙音竟，次說西方觀世音？",
    "T34n1719_010:0355c19_7": "答中從表，於中四：初辯能表，次「未發心」下正明所表，三「一菩薩」下舉例，四「聖不」下結用表意。",
    "T34n1719_010:0355c21_8": "初文三：先明能表之光，次明光所照意，三「東是」下舉能表意。",
    "T34n1719_010:0355c23_9": "次「未發」下出所表中，但舉始終任運攝照。",
    "T34n1719_010:0355c24_10": "三舉例者，妙意既爾諸來悉然，但以照東表始為便，若召南至北四維準知。",
    "T34n1719_010:0355c25_11": "聖不繁文，理合十方咸至，如《華嚴》、《大集》諸部《般若》，光及所召尚通十方，故此但以一方為表。",
    "T34n1719_010:0355c28_0": "準下〈觀音〉初釋爾時，亦以妙音對辯，此中既預以說西對問，故可預以西方對明，云欲說西方菩薩事，先召東方菩薩等。",
    "T34n1719_010:0356a01_1": "「敘福之由」者，既值多佛亦是慧由，但是文略。",
    "T34n1719_010:0356a02_2": "正敘福慧中《經》云「悉」，又云「甚深」，故是圓慧。",
    "T34n1719_010:0356a03_3": "三昧屬定，對慧名福，尚異三教豈同世有？",
    "T34n1719_010:0356a04_4": "又此十六並是法華三昧異名耳。",
    "T34n1719_010:0356a05_5": "隨義說之，今稱法華三昧之相。",
    "T34n1719_010:0356a06_6": "「佛誡」至「而規此耳」者，「肅」延進也。",
    "T34n1719_010:0356a07_7": "妙音高位豈可待勗？",
    "T34n1719_010:0356a07_8": "至此見穢寧生劣想？",
    "T34n1719_010:0356a08_9": "但佛寄誡妙音而規其所將。",
    "T34n1719_010:0356a08_10": "「規」謂規模。",
    "T34n1719_010:0356a09_11": "「夫佛」至「諸佛道同」者，先正敘同，次結同。",
    "T34n1719_010:0356a10_12": "初文自三：初云「約座為誡」者，依空亡相，身是有相理為妙空，一塵之身咸與理等，況丈六之質生劣想耶？",
    "T34n1719_010:0356a12_13": "次「夫師」等者，佛及弟子身俱劣者，俱隱寂忍而耐其拙。",
    "T34n1719_010:0356a13_14": "「夫依報」等者，應住無緣安其穢土。",
    "T34n1719_010:0356a14_15": "「此佛」下結同者，一切應身化儀示迹說法之處，皆具此三，誡眾而為弘經之軌，故此佛弘經亦勅三意以例於彼，化儀不出佛身化境國土故也。",
    "T34n1719_010:0356a17_16": "「受旨」中三力者，菩薩不無、推功化主。",
    "T34n1719_010:0356a18_17": "如來先誡令菩薩自運，菩薩推者往彼實難，何況往復應須利他，故知往來皆如來力。",
    "T34n1719_010:0356a20_18": "然又如來加於可加，菩薩有分但未至極，故以極三加於分三，令用弘經宗要衣座室耳。",
    "T34n1719_010:0356a22_19": "故知皆如來力起於神通，種種莊嚴方能利物，是則如來以中空故，能以慈悲加諸菩薩，具足莊嚴故隨機利益。",
    "T34n1719_010:0356a25_20": "言「莊嚴」者，因中萬行。",
    "T34n1719_010:0356a26_0": "「此會」者，彼土也。",
    "T34n1719_010:0356a26_1": "「若文殊位下」等者，妙音辭彼佛時云「及見文殊」，豈可遠來求見下位，文殊位高見華應識，何以問佛「以何因緣」等？",
    "T34n1719_010:0356a29_0": "答中二義，並文殊位高或同是補處，一位之中分始、中、終，或同是古佛則無高下。",
    "T34n1719_010:0356b01_1": "同位居始未謝不知。",
    "T34n1719_010:0356b02_2": "「忝」者辱也。",
    "T34n1719_010:0356b02_3": "豈一事不知成屈辱耶？",
    "T34n1719_010:0356b03_4": "又大眾無敢問者，文殊雖高為欲發起示為不知。",
    "T34n1719_010:0356b04_5": "上品云「初得」等者，上〈藥王品〉云「過去名一切眾生喜見菩薩，於日月淨明德佛法中，得現一切色身三昧，後重生其國，於淨德王家，忽然化生，白其父言：我先已得解一切語言陀羅尼。」",
    "T34n1719_010:0356b08_6": "既云轉身得一切語言，即似轉身方得，若云「我先已得」，即似指先所得色身三昧，即此三昧亦名語言陀羅尼，故云「猶是色法」。",
    "T34n1719_010:0356b11_7": "「猶是」之言表與前同，故此語言與色身但是身口之異，豈可現身不能說法，但從事別、其理必同，故作異名消文最便。",
    "T34n1719_010:0356b14_8": "此則圓門三昧陀羅尼，必是體同名異，三昧從定、陀羅尼從慧，即不思議之定慧故得互用，準下釋中三輪具足。",
    "T34n1719_010:0356b16_9": "又舌下判三昧與陀羅尼，秖是真位六根耳。",
    "T34n1719_010:0356b18_0": "釋普門品",
    "T34n1719_010:0356b19_0": "初不云因緣等，此通別解，具足三釋唯闕觀心。",
    "T34n1719_010:0356b20_1": "十雙中「智斷」下「云云」者，但次第標釋，不暇先列。",
    "T34n1719_010:0356b21_2": "「人法」並云「有多種」，各注「云云」者，並是示為一實并七方便，及以人法。",
    "T34n1719_010:0356b22_3": "「前後問答」，前問如文。",
    "T34n1719_010:0356b23_4": "後問答者，「云何而為眾生說法」等是也。",
    "T34n1719_010:0356b24_5": "「福能轉壽」者，羅漢尚能迴福為壽，況普門示現以不思議福轉成種智，即福智不二名之為轉，方例九雙。",
    "T34n1719_010:0356b26_6": "「如珠雨寶」者，所轉若成不思議福，不同下位。",
    "T34n1719_010:0356b27_7": "「如意珠」者，珠具多德，具如《止觀》第五。",
    "T34n1719_010:0356b28_8": "「鑿井」等者，如《華嚴》云：「若有世界初成時，眾生所須資生具，菩薩爾時為工匠，終不造作殺生器。」",
    "T34n1719_010:0356c01_9": "初略如《釋籤》中初釋爾時注其四者，四悉耳。",
    "T34n1719_010:0356c02_10": "若消文意令會四悉。",
    "T34n1719_010:0356c03_11": "「說東方菩薩」等者，問：何以前云「召」今言「說」？",
    "T34n1719_010:0356c04_12": "答：前文初召，須云「召」；今是說竟，故云「說」。",
    "T34n1719_010:0356c05_13": "故品後云「說是品時」。",
    "T34n1719_010:0356c05_14": "二處皆有初聞名時，即世界也。",
    "T34n1719_010:0356c06_15": "皆有隨應為說，即為人也。",
    "T34n1719_010:0356c07_16": "皆有答問得三昧由，即除疑也。",
    "T34n1719_010:0356c07_17": "皆有聞品得益不同，即得道也。",
    "T34n1719_010:0356c08_18": "《經》云「偏袒」者，此土謝過而肉袒，彼國興敬而偏服，蓋二土風俗不同耳。",
    "T34n1719_010:0356c10_19": "先釋無盡意名，於中初釋無盡，先引三經；次總結成三觀，初引《大品》空、《大集》假、《淨名》中，《大品》明空則無盡；《大集》八十無盡門既多門不同，即是假也；《淨名》夫無盡者，無有盡與不盡，雙非故中也。",
    "T34n1719_010:0356c14_20": "次釋意中亦先約三觀，次結。",
    "T34n1719_010:0356c15_21": "初空觀中雖並引境智，正在和合皆無自性，智隨境空，無盡家之意名為空意。",
    "T34n1719_010:0356c17_22": "次「又意」下約假者，世出世是境，智隨於境，境多智多。",
    "T34n1719_010:0356c18_23": "次約中心者，以能觀心性中故，所觀亦中，此約智照境說。",
    "T34n1719_010:0356c19_24": "「此約」下結，二處結文並云「觀智」者，咸約能立問答；俱云「慧莊嚴」者，問答已是二莊嚴竟。",
    "T34n1719_010:0356c22_0": "今釋其意，云問答名莊嚴者，定慧二嚴之中慧莊嚴也。",
    "T34n1719_010:0356c23_1": "況二菩薩名及以佛名，俱從慧立。",
    "T34n1719_010:0356c24_2": "「多苦苦一人」等四句，一一句中有苦皆救咸可持名，以有五隻十雙普故，故念念咸益。",
    "T34n1719_010:0356c26_3": "圓菩薩皆然，但隨緣耳。",
    "T34n1719_010:0356c26_4": "《經》云「觀世音菩薩即時」等者，有人以「觀世音」三字著下句上，興皇著上句末，於下句上又足「觀世音」三字。",
    "T34n1719_010:0356c29_5": "二俱不然，依下句頭亦不須足。",
    "T34n1719_010:0356c29_6": "有人問：何以同念有脫不脫？",
    "T34n1719_010:0357a01_7": "答：同念是顯機，得脫有冥顯，由過現緣差受益有等級，若其機感厚，定業亦能轉，若過現緣淺，微苦亦無徵。",
    "T34n1719_010:0357a04_0": "亦有人云：三災有大小，大謂火水風，小即命身財。",
    "T34n1719_010:0357a05_1": "大次第有二，一從小至大，時義可然；又從急至緩，此未必爾，火不盡急、風不併緩。",
    "T34n1719_010:0357a07_2": "小亦有二，一從重至輕，二從難至易。",
    "T34n1719_010:0357a08_0": "此或應爾，事益具如謝敷等《觀音應驗記》。",
    "T34n1719_010:0357a08_1": "說別答中「三業機」者，七難是口機，以稱名故，三毒是意機，令常念故，二求是身機，常禮拜故。",
    "T34n1719_010:0357a11_2": "「火難」者，有人引《仁王經》七火不同，一鬼火，二龍火，三霹靂火，四山神火，五人火，六樹火，七賊火。",
    "T34n1719_010:0357a13_3": "人火者，惡業發時身自出火。",
    "T34n1719_010:0357a14_0": "樹火者，如久旱時諸木自出火，及至釋水，則無七相，況復七相無所表對，故不用也。",
    "T34n1719_010:0357a16_1": "今文俱三，火名雖同淺深各異，若不爾者，云何顯觀音力大、念者功深？",
    "T34n1719_010:0357a17_2": "「入大乘」下引《論》格量。",
    "T34n1719_010:0357a18_3": "「六十二億」等者，有云：菩薩無殊，欲令偏重觀音故也。",
    "T34n1719_010:0357a19_4": "有云：佛法二門，謂等不等。",
    "T34n1719_010:0357a20_5": "不等如禮諸佛教說功異；平等者，得福無殊。",
    "T34n1719_010:0357a21_6": "今問，若平等者，佛既無偏無不平等，何故不等？",
    "T34n1719_010:0357a22_7": "以佛不可有等級故，故等不等秖是被緣，雖是被緣亦未申難，故須依今偏圓以釋。",
    "T34n1719_010:0357a24_8": "非但菩薩諸教不一，亦乃一教設迹不同，此約境判。",
    "T34n1719_010:0357a25_9": "若心境相對四句分別，今此乃是兩俱句邊，持六十二億心境俱劣，受持觀音心境俱勝，此即定教當教而觀。",
    "T34n1719_010:0357a28_10": "若二交互句，並境隨心轉。",
    "T34n1719_010:0357a28_11": "問：何故《法華論》中乃以持六十二億恒沙佛名為校量耶？",
    "T34n1719_010:0357b01_0": "答：有云《論》誤，今云不爾。",
    "T34n1719_010:0357b01_1": "今先出《論》文，次略消釋。",
    "T34n1719_010:0357b02_2": "《論》云：「受持觀音名，與六十二億恒沙諸佛名，彼福平等者，有二種義：一信力故，二畢竟知故。",
    "T34n1719_010:0357b04_3": "信力復二：一者求我如觀音，畢竟信故，二生恭敬心，如彼功德我亦得故。",
    "T34n1719_010:0357b06_4": "二畢竟知者，決定知法界故，法界者名為法性，初地菩薩能證入一切諸佛平等身故。",
    "T34n1719_010:0357b08_5": "平等身者，謂真如法身，是故受持觀音與六十二億恒沙諸佛功德無差。」",
    "T34n1719_010:0357b09_6": "今謂以此驗知，須依圓釋。",
    "T34n1719_010:0357b10_7": "何者？",
    "T34n1719_010:0357b10_8": "於二義中，信力約事、畢竟約理，事理相資方成所念。",
    "T34n1719_010:0357b11_9": "如信力二中，既云「求我身如觀音」，即指化身。",
    "T34n1719_010:0357b12_10": "又言「觀音功德我亦得之」，乃指報身。",
    "T34n1719_010:0357b13_11": "願齊報應，方乃成念；但念果德者，何必識理？",
    "T34n1719_010:0357b14_12": "故次義云「知法界」等。",
    "T34n1719_010:0357b15_13": "次引證位即是初地，且引分證令人識之，故知若念觀音三身，須却以念佛校之。",
    "T34n1719_010:0357b17_14": "若以念法身論之，縱引十方諸佛其功亦等，何但六十二耶？",
    "T34n1719_010:0357b18_15": "所以《論》文雖似舉經，乃是增句釋義，亦如〈方便〉初加難解難知，欲說大法乃增三句而為申釋。",
    "T34n1719_010:0357b21_0": "「三十三身十九說法云云」者，應具指離合，結說少故但十九，如八部四眾但結一說。",
    "T34n1719_010:0357b22_1": "「結別開總」者，前三十三身是別，故結云「成就如是功德」，即以此句復為開下總句之首，故下總云「種種形」等也。",
    "T34n1719_010:0357b25_2": "問：此經會三，何故云應以三乘等耶？",
    "T34n1719_010:0357b26_3": "答：形異法一，故〈妙音品〉云「種種變化說是經典」，人不見之，謂說三乘者謬矣。",
    "T34n1719_010:0357b28_4": "問：何以〈妙音〉中四乘居後？",
    "T34n1719_010:0357b28_5": "〈觀音〉中三乘在初？",
    "T34n1719_010:0357b29_6": "又無菩薩？",
    "T34n1719_010:0357b29_7": "答：總而言之無非菩薩，於須別現者，秖是文略。",
    "T34n1719_010:0357c01_8": "又三十三身隨感即應，亦何前後？",
    "T34n1719_010:0357c02_9": "但二文互顯別。",
    "T34n1719_010:0357c02_10": "「文廣意狹」至「云云」者，離開多句故云「文廣」，意唯現文故云「意狹」。",
    "T34n1719_010:0357c04_11": "「總答文狹」者，但十二字。",
    "T34n1719_010:0357c04_12": "言「意廣」者，既云「種種」，何所不該？",
    "T34n1719_010:0357c05_13": "「聞品功德」云「持地」者，《寶雲經》云：「菩薩有十法名持地三昧，如世間地，一者廣大，二眾生依，三無好惡，四受大雨，五生草木，六種子所依，七生眾寶，八生眾藥，九風不動，十師子吼亦不能驚。",
    "T34n1719_010:0357c09_14": "菩薩亦爾。」",
    "T34n1719_010:0357c10_15": "經一一合。",
    "T34n1719_010:0357c10_16": "今謂以八教判，方應今經。",
    "T34n1719_010:0357c11_17": "「聞品功德」下「云云」者，應對諸經及以今部，辯其得益共別不同，以判教相兼帶等異，教若唯小顯露，終無結得大益，密得大益教不可傳，教雖不傳須辨其旨。",
    "T34n1719_010:0357c14_18": "若如方等般若之流，以部共故聞益亦共，則具顯密及以不定，互相知者名為不定，互不相知名為祕密。",
    "T34n1719_010:0357c17_19": "是則部內或品似大，益有大小；或品似小，益亦大小，或兼大小，益亦大小。",
    "T34n1719_010:0357c19_20": "皆以向來三義消之，不能具指諸經品相，思之！",
    "T34n1719_010:0357c20_21": "思之！",
    "T34n1719_010:0357c20_22": "今經唯大，大中唯圓，無密偏小，故聞品益始終無偏。",
    "T34n1719_010:0357c21_23": "雖於圓中亦有發心不退及無生等，不與偏小共也。",
    "T34n1719_010:0357c22_24": "約部判益良由於此。",
    "T34n1719_010:0357c23_25": "故〈嚴王品〉雖云「法眼名同體異」，定非初果，須判為六根清淨法眼位耳，即七信已上。",
    "T34n1719_010:0357c25_26": "若聞《法華》令得初果，則《法華》一部文義俱壞。",
    "T34n1719_010:0357c26_27": "「初一是橫釋」等者，結前三重釋無等等以成大車。",
    "T34n1719_010:0357c27_28": "佛界一念望理名橫，佛心望理二義均等，故名為橫。",
    "T34n1719_010:0357c28_29": "次約初心緣畢竟理，初後相望為豎。",
    "T34n1719_010:0357c29_30": "第三意者，心之與理冥符一體，俱不可說，誰論橫豎？",
    "T34n1719_010:0358a01_31": "初釋唯佛，心即空也。",
    "T34n1719_010:0358a02_32": "次釋通一切假也。",
    "T34n1719_010:0358a02_33": "第三明前二俱不可得中也。",
    "T34n1719_010:0358a03_34": "文後偈頌什公不譯，近代皆云梵本中有，此亦未測什公深意。",
    "T34n1719_010:0358a04_35": "《續僧傳》中云：「偈是闍那掘多所譯」，今從舊本故無所釋，還著本人，具如《止觀》第八記。",
    "T34n1719_010:0358a07_0": "釋陀羅尼品",
    "T34n1719_010:0358a08_0": "「總持」下二番云「其四」者，並是四悉。",
    "T34n1719_010:0358a08_1": "初約翻名，次「諸師」下約釋義，三「惡世」下總攬二重，以明來意。",
    "T34n1719_010:0358a10_2": "初又二：先正約四悉，次對諸經開遮以明四悉。",
    "T34n1719_010:0358a11_3": "初文者，善惡異故，即世界。",
    "T34n1719_010:0358a11_4": "次一番具二悉故，注「其二三」者，能持善邊即為人，能遮惡邊即對治，中善即第一義。",
    "T34n1719_010:0358a13_5": "故秖「遮持」二字四悉具足。",
    "T34n1719_010:0358a14_6": "生云：近識受持心薄，故敦之以呪術。",
    "T34n1719_010:0358a15_7": "注云：幽顯挾贊故曰陀羅尼。",
    "T34n1719_010:0358a16_0": "觀生公去注遠矣。",
    "T34n1719_010:0358a16_1": "本為弘經者護難，豈唯敦逼呪術，全濫矯俗，如藥王獻六十二億佛之所說，勇施恒河等佛之所說，況護國四王、羅剎七女皆為護法請佛印許，如何謂為呪術敦之耶？",
    "T34n1719_010:0358a20_2": "然呪之為義本不合翻，如〈勸發〉中云「菩薩得聞，當知普賢神通之力」，豈同術耶？",
    "T34n1719_010:0358a22_3": "若全不可翻，竺法護何故翻之？",
    "T34n1719_010:0358a23_0": "若其不曉不翻之意，移品何疑？",
    "T34n1719_010:0358a23_1": "「大明」等三者，通論秖是般若，般若總攝故名為呪，總用總持總破總安俱得名呪，別對三教思之可見。",
    "T34n1719_010:0358a26_2": "如此通別復名為通。",
    "T34n1719_010:0358a26_3": "今別在今經護法故也。",
    "T34n1719_010:0358a27_4": "他經隨事，禳災增益攝召不同，彼文亦各別有觀法，所以新譯並名真言及以明者，古人見祕密不譯，例如此土禁呪等法，便以呪名往翻。",
    "T34n1719_010:0358b01_5": "今言皆是如來難思祕密真言種子。",
    "T34n1719_010:0358b02_6": "注「云云」者，令說其意如向略知。",
    "T34n1719_010:0358b03_7": "從「諸師」下說呪義者，初文者，王名異故息惡生善。",
    "T34n1719_010:0358b04_8": "次文者，即以相應謂為生善，雖有治罪之言正令順教。",
    "T34n1719_010:0358b05_9": "第三文者，密治即對治也。",
    "T34n1719_010:0358b06_10": "第四文三：先明呪意，次引事釋成，三「呪亦如是」下重牒結前，具足四法成第一義，以密具四為稱理也。",
    "T34n1719_010:0358b08_11": "初病愈世界，罪除對治，生善為人，道合第一義。",
    "T34n1719_010:0358b09_12": "三「惡世」下來意可知。",
    "T34n1719_010:0358b10_13": "故知此與生公永異，注家云「贊」，未損大儀終不及護。",
    "T34n1719_010:0358b12_0": "釋嚴王品",
    "T34n1719_010:0358b13_0": "「因緣出他經」，未檢。",
    "T34n1719_010:0358b13_1": "此文亦有四悉，初是世界，「又莊嚴」下為人，「此王」下治諸根之惡即對治，「生雖」下即第一義。",
    "T34n1719_010:0358b15_2": "初文者，「晷」音軌，日月運行也。",
    "T34n1719_010:0358b16_3": "「刻」謂漏刻。",
    "T34n1719_010:0358b16_4": "「喀喀」吐聲也，不進之貌，意云，一餐不進長途妨於萬里，十日為旬但唯九飯，復阻高志。",
    "T34n1719_010:0358b18_5": "白毫東照，照妙音也。",
    "T34n1719_010:0358b18_6": "一欲示弘經之利，以勗受法弟子；二示結會不虛，故《經》云「淨德夫人」者，今佛前光照莊嚴相菩薩是妙音也。",
    "T34n1719_010:0358b21_7": "「神呪護經」者，且從後說，準前亦應云苦行，神呪護法弘經，現身說法雙規師弟，所以蒙照東至者，知有來往之勳故也。",
    "T34n1719_010:0358b24_8": "欲來先云「欲見藥王」等，華德復為妙音所將，及以此土發起之眾，藥王乃為總持之主，共成二子之化，兼為結會古今令時會並識，了宿因不失、信化迹功深，知權謀叵測、仰遠種難亡。",
    "T34n1719_010:0358b28_9": "「說四聖之前緣」者，前緣不同得聖前却，便分能所方乃改邪。",
    "T34n1719_010:0358b29_10": "又利物多端邪正異轍，所化既熟能化棄邪。",
    "T34n1719_010:0358c01_11": "今從示迹及從後說，故設化之時一凡三聖，若準佛云「為欲引導妙莊嚴王及一切眾生故說是法華經」，王宮八萬四千皆任受持，二子四萬二千俱至佛所，則王及能化一切悉權。",
    "T34n1719_010:0358c06_12": "從本為言四俱大聖，如勝鬘受化有稱歸心，元為國人先迷後悟，化道之軌理數而然。",
    "T34n1719_010:0358c08_13": "今從迹說，受化得記四聖名生。",
    "T34n1719_010:0358c09_0": "「生雖未獲」者，雖闕生，知化時非久。",
    "T34n1719_010:0358c09_1": "「臻」至也。",
    "T34n1719_010:0358c10_0": "是故預彰入道之兆，例如空生等空故「無諍」德號預呈。",
    "T34n1719_010:0358c11_1": "「餘經指此為十波羅蜜」者，《未曾有經》收六度四等為十度耳，亦不的對。",
    "T34n1719_010:0358c12_2": "「道品中節節有三昧」者，七科之中唯念處屬慧、正勤屬進，餘五科內皆有定名。",
    "T34n1719_010:0358c14_3": "復別列名者，當知隨用立名，其理不異。",
    "T34n1719_010:0358c15_4": "「先白母」者，父邪母正，故先白母，共設化方。",
    "T34n1719_010:0358c16_5": "若據其本，母子元知。",
    "T34n1719_010:0358c17_6": "今約化儀機熟應發，槌碪相扣物器方成，是故云「白」。",
    "T34n1719_010:0358c18_7": "若附世情則母慈先白，利他之本慈復居先，父王已信宮中又熟，父王一人何足可化？",
    "T34n1719_010:0358c20_8": "秖緣宮內未熟，所以王亦待時。",
    "T34n1719_010:0358c21_9": "能化兩重遠鑑機理，推功化主結會古今。",
    "T34n1719_010:0358c22_10": "《經》云「譬一眼龜」者，約事秖是譬難值耳。",
    "T34n1719_010:0358c23_11": "若作所乘，凡龜魚之眼兩向看之，既云一眼所見非正，在生死海而又邪見，何可值於佛法浮木實諦之孔？",
    "T34n1719_010:0358c25_12": "「善知識」者，具如《止觀》第四記。",
    "T34n1719_010:0358c26_13": "《華嚴》亦云：「如父母導師醫船」等。",
    "T34n1719_010:0358c27_14": "聞品益中「法眼淨」者，有云：初果也。",
    "T34n1719_010:0358c27_15": "豈王夫人及與八萬，皆持此經皆當作佛，而聞品者得小果耶？",
    "T34n1719_010:0358c29_16": "名同義殊善須斟酌，已如前說。",
    "T34n1719_010:0359a01_17": "注者亦云「所見清淨」，不云「小乘初果位」也。",
    "T34n1719_010:0359a03_0": "釋普賢品",
    "T34n1719_010:0359a04_0": "三悉者，初世界，「悲華」下為人，「我行」下對治，若從勝他為名乃是賢於一切，名為普賢。",
    "T34n1719_010:0359a05_1": "言「即三悉」至「解釋也」者，既以翻名發願義當三悉，故云「復是」及以「又是行願」。",
    "T34n1719_010:0359a07_2": "「又行願」下，亦却指三悉並是行願，即是以三悉判行願也。",
    "T34n1719_010:0359a09_3": "未立第一義者，由釋賢故讓聖方名第一義，故《悲華》願兼於行，我行而兼於願。",
    "T34n1719_010:0359a10_4": "「由來」下次約教也。",
    "T34n1719_010:0359a11_5": "為四：先古人釋判屬三藏。",
    "T34n1719_010:0359a12_0": "「由來」者，由從也。",
    "T34n1719_010:0359a12_1": "謂古從來作此釋耳。",
    "T34n1719_010:0359a12_2": "以普賢名通義別，亦應云通於通別，文無者略，故知三教釋於普賢並謬。",
    "T34n1719_010:0359a14_3": "次「今明」去即從圓釋也。",
    "T34n1719_010:0359a15_4": "三「若十信」下更對前位，況破通別。",
    "T34n1719_010:0359a16_5": "四「今論」下重釋。",
    "T34n1719_010:0359a16_6": "問：《華嚴》云：「普賢菩薩依於如如，不依佛土」，今何故云從東方來？",
    "T34n1719_010:0359a17_7": "答：此據應迹所從，彼明所證自體，既云等覺，猶有一分報土身在。",
    "T34n1719_010:0359a19_8": "經從極理，初住即證一分如如，正當圓教，所以伏通斷偏，斷極之伏方名普賢。",
    "T34n1719_010:0359a21_9": "伏通在初故云「伏始」，是賢非普故「非頂非周」。",
    "T34n1719_010:0359a22_10": "故「隣初」下約初住位，十住之初故非後極，十地但斷四十品盡，非斷伏極，知非普賢義也。",
    "T34n1719_010:0359a24_11": "四重約位正判，先正判，次引《釋論》以證圓極，《論》引《大經》文也。",
    "T34n1719_010:0359a25_12": "「具四悉云云」者，不預列耳，即其四文是。",
    "T34n1719_010:0359a26_13": "「隨去」等者，去動秖是表來去也。",
    "T34n1719_010:0359a27_14": "「隨」者，非先積而後雨，非先畜而後奏，故以龍雨譬之。",
    "T34n1719_010:0359a28_15": "此是心力、法力、眾生力、應化力、不思議力之所致也。",
    "T34n1719_010:0359b01_0": "「略用二力」者，威德神通前已具列，自在等四以表四德。",
    "T34n1719_010:0359b02_1": "今略無自在及以名聞，但二兼二故也。",
    "T34n1719_010:0359b03_2": "經文既云「與無數等，各現二力」者，當知所隨皆法身也。",
    "T34n1719_010:0359b04_3": "主伴並具四德，故云「各」也。",
    "T34n1719_010:0359b05_4": "此文既在流通之末，故願聞之言，雙請正宗及流通也。",
    "T34n1719_010:0359b06_5": "別列四句文中二解：正宗，流通。",
    "T34n1719_010:0359b07_6": "初又二，即迹、本也。",
    "T34n1719_010:0359b07_7": "迹又二：先約開權顯實，次約開示悟入。",
    "T34n1719_010:0359b08_8": "初文初句法身，二三般若，第四解脫，二德莊嚴法身，是故後三約於初句。",
    "T34n1719_010:0359b10_9": "於初句中「遠惡」下八字，即四悉也。",
    "T34n1719_010:0359b11_10": "次約開等中經典四句迴互者，以從開等次第故也。",
    "T34n1719_010:0359b12_11": "「唯三唯四」者，四秖是四安樂行，三秖是三德及座衣室三。",
    "T34n1719_010:0359b13_12": "前文釋衣等三，皆通兩句各有能所；今從一邊則以空座為般若，所覆為法身，能覆為解脫，此中正定合在法身德中，前對開顯中即合正定入般若中，以此一句兩句得名故也。",
    "T34n1719_010:0359b17_13": "「浪作餘解」者，設若有人不許此解，則為不許自行化他，則為不許開示悟入，則為不許室衣座三，則為不許方軌弘經。",
    "T34n1719_010:0359b20_14": "若言非是不許但是無文，若謂經無即是不許逐要重說，若不爾者，將何以攬今經正宗至此為重說耶？",
    "T34n1719_010:0359b23_15": "經初存其開等四句而為四釋，今至此經末又示開等還須四釋，故知始末並是此經體宗用也。",
    "T34n1719_010:0359b25_16": "是則序、正、流通無非妙法。",
    "T34n1719_010:0359b26_17": "教內法中云「三番」者，即讀誦思惟三七日也。",
    "T34n1719_010:0359b27_18": "有人至此亦引文云：行有五法：一、三七見，二、七七見，三、一生見，四、二生見，五、三生見。",
    "T34n1719_010:0359b29_19": "又云應有六法：一嚴道場，二淨身，三六時，四啟請，五讀誦，六思惟甚深空法。",
    "T34n1719_010:0359c01_20": "作是觀時能滅百千萬億阿僧祇重罪。",
    "T34n1719_010:0359c02_21": "若爾，何以解釋一經都無啟心投想之地，至此乃引《普賢觀經》？",
    "T34n1719_010:0359c04_22": "況今自云「讀誦書寫者，欲修習是《法華經》，於三七日中一心精進，我當乘象至其人前」，故知若修行若解說，請依今師方有所至。",
    "T34n1719_010:0359c07_23": "所以非《玄》文無以導，非《止觀》無以達，非此疏無以持，非一家無以進。",
    "T34n1719_010:0359c09_0": "若不爾者，用是教為？",
    "T34n1719_010:0359c09_1": "用講宣為？",
    "T34n1719_010:0359c09_2": "故東京安國寺尼慧忍置法華道場，今天下仿效而迷其本，不知此尼依憑有在而親感普賢？",
    "T34n1719_010:0359c12_0": "然雖有置道場處，多分師心。",
    "T34n1719_010:0359c12_1": "況今講者而欲輕略斯教，良由不知教旨故也。",
    "T34n1719_010:0359c13_2": "適與江淮四十餘僧往禮臺山，因見不空三藏門人含光奉勅在山修造，云與不空三藏親遊天竺。",
    "T34n1719_010:0359c16_3": "彼有僧問曰：「大唐有天台教迹，最堪簡邪正曉偏圓，可能譯之將至此土耶？」",
    "T34n1719_010:0359c18_0": "豈非中國失法求之四維？",
    "T34n1719_010:0359c18_1": "而此方少有識者，如魯人耳。",
    "T34n1719_010:0359c19_2": "故厚德向道者莫不仰之。",
    "T34n1719_010:0359c20_0": "敬願學者行者隨力稱讚，應知自行兼人並異他典，若說若聽境智存焉，若冥若顯種熟可期，並由弘經者有方故也。",
    "T34n1719_010:0359c22_1": "若直爾講說是弘經者，何須衣座室三之誡？",
    "T34n1719_010:0359c23_2": "如來所遣豈可聊爾。",
    "T34n1719_010:0359c24_3": "余省躬揣見自覺多慚，迫以眾緣彊復疏出，縱有立破為樹圓乘，使同志者開佛知見，終無偏黨而順臆度，冀諸覽者悉鑑愚誠。",
    "T34n1719_010:0359c27_4": "一句染神咸資彼岸，思惟修習永用舟航，隨喜見聞恒為主伴，若取若捨經耳成緣，或順或違終因斯脫，願解脫之日依報正報常宣妙經，一剎一塵無非利物，唯願諸佛冥熏加被，一切菩薩密借威靈，在在未說皆為勸請，凡有說處親承供養，一句一偈增進菩提，一色一香永無退轉。",
    "T34n1719_010:0360a06_0": "法華文句記卷第十(下)"
}