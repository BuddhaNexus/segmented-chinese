{
    "T14n0572_001:0944b19_0": "佛說長者法志妻經",
    "T14n0572_001:0944b21_0": "失譯人名今附涼錄",
    "T14n0572_001:0944b22_0": "聞如是：一時，佛在舍衛國祇樹給孤獨園，與大比丘千二百五十、菩薩萬人俱。",
    "T14n0572_001:0944b23_1": "佛時清旦，著衣持鉢入城分衛，比丘菩薩皆悉侍從。",
    "T14n0572_001:0944b24_2": "諸天龍神及香音神、無善之神、鳳凰神、山神執樂神王，皆散華燒香，鼓諸音樂歌歎佛德，而說頌曰：「從無數億劫，　　積行難可量，　慈愍于眾生，　　使發大道行。",
    "T14n0572_001:0944c01_0": "　三界猶如化，　　一切悉空無，　能曉了此慧，　　度脫諸十方。",
    "T14n0572_001:0944c03_0": "　三十二相明，　　姿好八十種，　口出萬億音，　　功德自嚴容。",
    "T14n0572_001:0944c05_0": "　雖處現三界，　　開示三道場，　三垢今已滅，　　除于三世殃。",
    "T14n0572_001:0944c07_0": "　心如明月珠，　　處欲無所著，　等行離愛憎，　　一切無適莫。」",
    "T14n0572_001:0944c09_0": "於是，人民聞歌頌佛德，一國集會觀佛行來，舉動進止法則安徐，威容之顏猶星中月、如日初出，普照天下無所罣礙。",
    "T14n0572_001:0944c11_1": "譬如梵王處諸天中，如天帝釋處忉利宮諸天中尊，猶須彌山現于大海，四域之中安不可動，歡喜踊躍叉手歸命。",
    "T14n0572_001:0944c14_2": "佛至長者法志門外，進到中閤，放大光明皆照十方。",
    "T14n0572_001:0944c15_3": "時長者妻嚴莊床座，文飾身形眾寶瓔珞，服栴檀香面彩顏貌，五色焜煌謂可保常。",
    "T14n0572_001:0944c17_4": "奴客婢使小有過失，撾捶苦毒不問曲直。",
    "T14n0572_001:0944c18_5": "遙見佛明超于日光，心自念言：「此之顯耀，非類日月、釋梵諸天凡俗之光，其明清涼安隱無量，我身蒙之一切無患，不飢不渴自然飽滿，云何行杖加於僕從？」",
    "T14n0572_001:0944c21_6": "速趣向閤覩見世尊，相好威耀難可為喻，諸根寂定無有衰入，猶七寶山晃晃巍巍，慚懼悲喜稽首佛足：「悔過殃釁，所犯無狀，既為女人，不能自責，瞋喜由己，今首罪舋不敢藏匿。」",
    "T14n0572_001:0944c25_7": "佛言：「善哉！",
    "T14n0572_001:0944c26_8": "善哉！",
    "T14n0572_001:0944c26_9": "汝獲善利離一切衰，見身殃咎改往修來，人身難得佛經難值，億世時有。",
    "T14n0572_001:0944c27_10": "所以墮女人身中者何？",
    "T14n0572_001:0944c28_11": "婬欲姿態在於其中，不能修身放心恣意，嫉妬多口貪于形貌而自恃怙。",
    "T14n0572_001:0945a01_0": "世間無常，豪富威勢須臾間耳，當視諸下猶如赤子，豪富貧賤如月進退，若日出沒水火風起不久則衰，一切道俗皆從心興。",
    "T14n0572_001:0945a03_1": "上天、人間、地獄、餓鬼、畜生之類皆由己耳；佛、天中天、緣覺、聲聞，亦復如是。",
    "T14n0572_001:0945a05_2": "今我斯身三十二相、八十種好，徹覩十方悉從解達。」",
    "T14n0572_001:0945a06_3": "女聞佛言歡喜無量，重自歸命責己朦冥，唯受不及開化未聞無上之誨。",
    "T14n0572_001:0945a08_4": "佛言：「施行十善義：身不殺盜婬，口不妄言、兩舌、綺語、惡口，意不嫉、恚、癡；當奉六度：布施、持戒、忍辱、精進、一心、智慧；遵四等心：慈、悲、喜、護，普弘大哀，自致得三十二相、八十種好。",
    "T14n0572_001:0945a12_5": "乃為奴客婢使，教以辛苦生死罪福，示語三塗之患難也，誡以道禁義理之事，勝于撾杖。",
    "T14n0572_001:0945a14_6": "「莊嚴瓔珞有四事。",
    "T14n0572_001:0945a14_7": "何等為四？",
    "T14n0572_001:0945a15_0": "一曰、篤信；二曰、戒禁；三曰、三昧；四曰、智慧；是為四事。",
    "T14n0572_001:0945a16_1": "菩薩自莊嚴心計大乘，無男無女猶如幻化，畫師所作隨意輒成，曉了空慧一切本淨，得無名身四無所畏，四事不護獨步三界度脫一切。」",
    "T14n0572_001:0945a19_2": "女聞佛教心開踊躍，即發無上正真道意，立不退轉地。",
    "T14n0572_001:0945a20_3": "時天帝釋來在佛後，謂女言曰：「佛道難得，不如求轉女為男日月天帝轉輪聖王。」",
    "T14n0572_001:0945a22_4": "於是女以偈頌曰：「天帝日月王，　　轉輪四域主，　威勢無幾間，　　不可久恃怙。",
    "T14n0572_001:0945a25_0": "　在豪如朝露，　　夢中有所覩，　覺以忽滅盡，　　不知所湊處。",
    "T14n0572_001:0945a27_0": "　五陰如幻化，　　三界由己作，　三世以平等，　　道心無等侶。",
    "T14n0572_001:0945a29_0": "　諦解作是了，　　誰男何所女？",
    "T14n0572_001:0945b01_0": "　天帝聞斯言，　　默然無所語。」",
    "T14n0572_001:0945b02_0": "佛言：「善哉！",
    "T14n0572_001:0945b02_1": "善哉！",
    "T14n0572_001:0945b02_2": "誠如所云，三處如幻化、影響、野馬、水月、芭蕉，俗人不解計有吾我，便倚三界不能自濟。」",
    "T14n0572_001:0945b04_3": "女心即解變為男子，踊在虛空下禮佛足。",
    "T14n0572_001:0945b05_4": "佛告女曰：「汝於後世恒沙來劫當得作佛，號無垢王如來、至真、等正覺、明行成為、善逝、世間解、無上士、道法御、天人師、佛，號天中天，世曰光淨。」",
    "T14n0572_001:0945b08_5": "時來會者諸天人民無央數千，見此變應，皆發無上正真道意。",
    "T14n0572_001:0945b09_6": "時長者妻一切下使，前白佛言：「尊者、卑者本寧異乎？」",
    "T14n0572_001:0945b11_0": "佛言：「一切本無，隨心所存。",
    "T14n0572_001:0945b11_1": "雖為下使，發心為道可得成佛；既為尊豪，恣心憍慢，不離惡趣地獄、餓鬼、畜生之中。",
    "T14n0572_001:0945b13_2": "猶月增減如樹盛衰，一切非常無一可賴，唯道深慧乃可保常，猶如虛空無進無退。」",
    "T14n0572_001:0945b15_3": "時諸下使踊躍欣豫發大道意，變為男子得不起忍。",
    "T14n0572_001:0945b16_4": "佛告阿難：「五陰無處，六情無根，十二因緣而無端緒，四大寄因，何所是人？」",
    "T14n0572_001:0945b18_5": "佛說如是，莫不歡喜。",
    "T14n0572_001:0945b19_0": "佛說長者法志妻經"
}