{
    "T17n0721_025:0142b15_0": "正法念處經卷第二十五",
    "T17n0721_025:0142b17_0": "大魏婆羅門瞿曇般若流支譯",
    "T17n0721_025:0142b18_0": "觀天品第六之四(三十三天初)",
    "T17n0721_025:0142b19_0": "「復次，比丘觀於持戒，若有離於持戒智慧，不得生天。",
    "T17n0721_025:0142b20_1": "彼以聞慧見：持戒者生於天中，受天快樂。",
    "T17n0721_025:0142b21_2": "以有智故，命終退時，不墮惡道。",
    "T17n0721_025:0142b21_3": "以何等戒、有幾種戒，生於天中？",
    "T17n0721_025:0142b22_4": "以何相生？",
    "T17n0721_025:0142b22_5": "見七種戒化生天中，有上中下：不殺生戒，生四天王處；不殺、不盜，生三十三天；不殺、不盜、不行邪婬，生夜摩天；不殺、不盜、不邪婬、不妄語，不兩舌、惡口、綺語，生兜率陀天；受世間戒，信奉佛戒，不殺、不盜、不邪婬，不妄語、兩舌、惡口、綺語，生化樂天，他化自在天亦如是。",
    "T17n0721_025:0142b28_6": "比丘如是觀於戒業繫諸眾生，上生天中。",
    "T17n0721_025:0142b29_7": "「云何持戒？",
    "T17n0721_025:0142b29_8": "生於何處？",
    "T17n0721_025:0142c01_9": "彼以聞慧見：此眾生受不殺戒，生四天處，身量、色力、富命第一。",
    "T17n0721_025:0142c02_10": "若受不殺、不盜戒，生三十三天，身量、色力、富命轉勝。",
    "T17n0721_025:0142c03_11": "若受不殺、不盜、不婬，親近修習，生夜摩天，身量、色力、富命轉勝。",
    "T17n0721_025:0142c05_12": "信智勝故，生兜率陀天，身量、色力、富命轉勝。",
    "T17n0721_025:0142c06_13": "不殺、不盜、不邪婬，不妄語、兩舌、惡口、綺語，生化樂天，身量、色力、受樂富命轉勝於前。",
    "T17n0721_025:0142c08_14": "受持不殺、不盜、不邪婬，不妄語、兩舌、惡口、綺語，生於他化自在天中，身量、色力、壽命、富樂勝於餘天。",
    "T17n0721_025:0142c10_15": "非魔波旬自在所使，亦不使魔。",
    "T17n0721_025:0142c12_0": "「復次，比丘知業果報，觀微細因生於天上。",
    "T17n0721_025:0142c12_1": "彼見：思心為勝戒因，上中下戒，生六欲天，心勝業勝，生於六天，以心勝故生處亦勝。",
    "T17n0721_025:0142c15_0": "「復次，比丘觀戒幾種？",
    "T17n0721_025:0142c15_1": "彼見世間有二種戒：一者自生；二者從他。",
    "T17n0721_025:0142c16_2": "自生者，自性能持；從他者，和合而生。",
    "T17n0721_025:0142c17_3": "復有二種戒：一者在家；二者出家。",
    "T17n0721_025:0142c18_4": "在家戒者，所謂五戒；出家戒者，持解脫戒。",
    "T17n0721_025:0142c19_5": "復有二種戒，謂一行戒，非一行戒。",
    "T17n0721_025:0142c19_6": "一行者，所謂一戒；非一行者，或受二戒，或持三戒。",
    "T17n0721_025:0142c21_7": "復有二種：一者久時；二、不久時。",
    "T17n0721_025:0142c21_8": "久時者，盡形護戒；不久時者，隨心所要，隨力持戒。",
    "T17n0721_025:0142c22_9": "復有二種：一者有垢；二者無垢。",
    "T17n0721_025:0142c23_10": "有垢戒者，生於天中；無垢戒者，至於涅槃。",
    "T17n0721_025:0142c24_11": "復有二種戒：一者世間戒；二者出世間戒。",
    "T17n0721_025:0142c25_12": "世間戒者則有流動，出世間戒則無流動。",
    "T17n0721_025:0142c26_13": "復有二種戒：一者自護；二者護他。",
    "T17n0721_025:0142c27_14": "自持戒者，名曰自護；他護者，令他住於世間染戒。",
    "T17n0721_025:0142c28_15": "復有二種：一者止；二者作。",
    "T17n0721_025:0142c29_0": "作者，成就諸行，轉於生死；止者，知因知緣而不進學。",
    "T17n0721_025:0143a01_1": "復有二種：一者智攝；二者施攝。",
    "T17n0721_025:0143a01_2": "布施攝戒，得大富樂；智所攝戒，得至涅槃。",
    "T17n0721_025:0143a02_3": "復有二種：一者內行；二者外行。",
    "T17n0721_025:0143a03_4": "外行者，依於淨身；內行者，心口意淨。",
    "T17n0721_025:0143a04_5": "復有二種：一者修習；二者不習。",
    "T17n0721_025:0143a05_6": "修習者，已於無量世來修習；不習者，一世持戒。",
    "T17n0721_025:0143a06_7": "如是比丘觀如是等無量二戒。",
    "T17n0721_025:0143a08_0": "「復次，比丘觀微細戒，有幾種戒？",
    "T17n0721_025:0143a08_1": "比丘觀戒復有三種：一者少分戒；二者多分戒；三者盡受戒。",
    "T17n0721_025:0143a10_2": "少分戒者，持於一戒；多分戒者，或持二、三；盡受戒者，持一切戒。",
    "T17n0721_025:0143a11_3": "復有三種：一者愛；二者不愛；三者自性愛。",
    "T17n0721_025:0143a12_4": "愛者，為財利故而受禁戒；不愛者，疾病故而受禁戒；自性者，自性淨行，此功德勝。",
    "T17n0721_025:0143a14_5": "復有三種戒：一者禪行戒；二者無禪戒；三者離惡戒。",
    "T17n0721_025:0143a15_6": "禪行戒者，修世間禪，乃至入於城邑聚落而常修禪；非禪戒者，離禪行戒；離惡戒者，恐遭眾惡，捨之不為，如人醉酒，行不善業，智人見之，斷酒不飲。",
    "T17n0721_025:0143a19_7": "復有三種戒：一者諂曲戒；二者不諂曲戒；三者性善戒。",
    "T17n0721_025:0143a20_8": "諂曲戒者，垢染不淨，得少果報；不諂曲戒者，得大果報；性善戒者，若心增上則得大果，若心劣弱其果則小。",
    "T17n0721_025:0143a22_9": "復有三種：一者因緣持；二、非因緣持；三者法不應作。",
    "T17n0721_025:0143a24_0": "因緣持者，有因緣故，護持禁戒；非因緣者，無緣持戒；不應作者，生於大姓所不應作，護種姓故。",
    "T17n0721_025:0143a26_1": "復次，從緣持戒者，為得佛故、以思勝故，其果則大；無緣持戒，其果則小，不識果故；不應作者，求世名故，其果亦小，生於人中。",
    "T17n0721_025:0143a28_2": "復有三種：一者畏師；二非畏師；三者畏於惡道。",
    "T17n0721_025:0143b01_0": "畏師持戒，名下持戒；非畏師持戒，名中持戒；若畏惡道，名上持戒。",
    "T17n0721_025:0143b02_1": "復有三種：一者自持戒而不教人；二者自行、教人；三者於他行捨。",
    "T17n0721_025:0143b03_2": "復有三種：一者缺戒；二者不缺戒；三者一切缺戒。",
    "T17n0721_025:0143b05_3": "缺戒者，初善持戒，後則破戒，是名缺戒；不缺戒者，初中後時常善持戒，是名不缺戒；一切缺戒者，會諸外道而受齋戒，邪見殺生，是名一切缺戒。",
    "T17n0721_025:0143b09_0": "「復次，比丘觀四種戒。",
    "T17n0721_025:0143b09_1": "何等為四？",
    "T17n0721_025:0143b09_2": "離口四過：一者妄語；二者兩舌；三者惡口；四者綺語。",
    "T17n0721_025:0143b10_3": "復有五種戒，止五境界，是名為五。",
    "T17n0721_025:0143b11_4": "復有六種因緣而持禁戒：一者畏他求便；二者畏於罰戮；三者怖畏；四者因緣；五者不觀；六者自性。",
    "T17n0721_025:0143b13_5": "復有七種戒，謂身三戒，口有四戒。",
    "T17n0721_025:0143b14_6": "比丘如是觀無量持戒，眾生畏於惡道，持戒能度。",
    "T17n0721_025:0143b15_7": "如是持戒略說二種：一者世間；二者出世間。",
    "T17n0721_025:0143b17_0": "「如是比丘觀四天王天已，觀三十三天所住之地及觀業行。",
    "T17n0721_025:0143b18_1": "以何業故生三十三天？",
    "T17n0721_025:0143b18_2": "彼以聞慧見：三十三天所住之地，何等三十三？",
    "T17n0721_025:0143b19_3": "一者名曰住善法堂天；二者名住峯天；三者名住山頂天；四者名善見城天；五者名鉢私地天；六者名住俱吒天(俱吒者山名也)；七者名雜殿天；八者名住歡喜園天；九者名光明天；十者名波利耶多樹園天；十一者名險岸天；十二者名住雜險岸天；十三者名住摩尼藏天；十四者名旋行地天；十五者名金殿天；十六者名鬘影處天；十七者名住柔軟地天；十八者名雜莊嚴天；十九者名如意地天；二十者名微細行天；二十一者名歌音喜樂天；二十二者名威德輪天；二十三者名月行天；二十四者名閻摩娑羅天；二十五者名速行天；二十六者名影照天；二十七者名智慧行天；二十八者名眾分天；二十九者名住輪天；三十者名上行天；三十一者名威德顏天；三十二者名威德焰輪天；三十三者名清淨天。",
    "T17n0721_025:0143c06_4": "「如是三十三天，比丘觀於微細業之果報，持戒善業，集何等業生於善道？",
    "T17n0721_025:0143c08_5": "善業因緣，得善果報，樂報處生。",
    "T17n0721_025:0143c09_6": "彼以聞慧，聞佛說法，非外道法。",
    "T17n0721_025:0143c10_7": "彼見：諸天所生之處，遊戲受樂不可稱說，帝釋天王之所擁護，住善法堂。",
    "T17n0721_025:0143c11_8": "外道說為常住不滅。",
    "T17n0721_025:0143c12_9": "初觀善法，次分別觀善修何戒，生善法堂？",
    "T17n0721_025:0143c13_10": "彼見聞知：若人持於七種之戒，不缺戒、不穿戒、不隟戒，堅固持戒不可譏嫌；布施修心，於福田中稱時而施，若施阿羅漢、若看病人、若父母、若阿那含、若斯陀含、若須陀洹、若起滅定、若道行人，行慈悲心歡喜捨與，於怖畏者，施其壽命。",
    "T17n0721_025:0143c18_11": "是人命終生善法殿，作釋迦提婆，姓憍尸迦，名能天主。",
    "T17n0721_025:0143c19_12": "有九十九那由他天女以為眷屬，恭敬圍遶供養帝釋，如一女人供給丈夫。",
    "T17n0721_025:0143c21_13": "諸天女等心無嫉妬，供養天后同奉帝釋，亦無妬心。",
    "T17n0721_025:0143c22_14": "「其善法殿廣五百由旬，毘琉璃珠以為欄楯，珊瑚為柱，頗梨車璩馬瑙莊嚴，閻浮檀金而為殿壁，如融金色。",
    "T17n0721_025:0143c25_15": "其床皆以金剛摩尼、赤蓮華珠、青珠玉寶以為莊嚴。",
    "T17n0721_025:0143c26_16": "其諸蓮華，金剛為鬚，真金為莖，清淨華池以為莊嚴。",
    "T17n0721_025:0143c27_17": "復有眾鳥，毘琉璃翅，赤蓮華珠以為其嘴，青因陀寶以為其身，遍滿池中。",
    "T17n0721_025:0143c29_18": "其池四岸，青摩尼華、摩尼布地。",
    "T17n0721_025:0143c29_19": "復有眾鳥，青因陀寶以為其足，車璩為嘴，珊瑚為眼，充滿池中。",
    "T17n0721_025:0144a02_20": "其池復有眾鳥，具足其身皆如閻浮檀金，珊瑚為翅，因陀羅寶以為其眼。",
    "T17n0721_025:0144a04_0": "復有浴池，眾蜂莊嚴，其蜂色相如毘琉璃，莊嚴浴池。",
    "T17n0721_025:0144a05_1": "「其善法堂有十大華池。",
    "T17n0721_025:0144a05_2": "何等為十？",
    "T17n0721_025:0144a05_3": "一名難陀蓮華池；二名摩訶難陀蓮華池；三名歡喜蓮華池；四名大歡喜蓮華池；五名遊戲蓮華池；六名正憶念蓮華池；七名一切義蓮華池；八名正分別蓮華池；九名如意樹蓮華池；十名因陀羅覆處自在大光明蓮華池。",
    "T17n0721_025:0144a10_4": "是為十種大蓮華池，以用莊嚴天善法堂。",
    "T17n0721_025:0144a11_5": "復有其餘蓮華林池，其華清淨，白銀為莖，真金為鬚，琉璃為葉，金剛為臺。",
    "T17n0721_025:0144a13_6": "復有蓮華，金剛為莖，雜色為葉，一一華葉如赤寶華、如毘琉璃、有如車璩、有如金色，有如是等雜色蓮葉，或有百葉、有二百葉乃至千葉，種種色華各各差別，以為莊嚴。",
    "T17n0721_025:0144a17_7": "釋迦天王善法殿堂，其蓮華中多有眾鳥——常欲之鳥、一切行鳥、常音聲鳥。",
    "T17n0721_025:0144a19_8": "若天帝釋與諸天女入蓮華池娛樂遊戲，鳥亦遊戲；天奏音樂，鳥亦發聲。",
    "T17n0721_025:0144a20_9": "復有眾鳥，名欲放逸，若天帝釋遊於華池，鳥亦遊戲，如天女身。",
    "T17n0721_025:0144a22_10": "復有眾鳥名曰遊行，於華池岸，口銜華鬚，遍於池側，舞弄遊戲，出妙音聲。",
    "T17n0721_025:0144a24_11": "釋迦天王有如是等勝蓮華池。",
    "T17n0721_025:0144a25_0": "「復次，比丘觀天帝釋善業所化。",
    "T17n0721_025:0144a25_1": "彼見：華池真金為魚，或白銀魚、毘琉璃魚，赤蓮華寶以為其翼，車璩為目——若瞋恚時如赤蓮花，種種雜寶以為鱗鮔或七寶翅，遊戲受樂於蓮花池。",
    "T17n0721_025:0144b01_0": "「復次，比丘復觀帝釋蓮華林池。",
    "T17n0721_025:0144b01_1": "彼以聞慧觀蓮華池以何為地？",
    "T17n0721_025:0144b02_2": "彼以聞慧見：天帝釋真珠為沙以覆其地，或以銀沙、或以金沙、或毘琉璃以為其沙。",
    "T17n0721_025:0144b04_3": "如是種種雜色莊嚴，悉分別見。",
    "T17n0721_025:0144b05_0": "帝釋天王善業所化。",
    "T17n0721_025:0144b06_0": "「復次，比丘如是分別觀察地分。",
    "T17n0721_025:0144b06_1": "彼以聞慧見：彼波頭摩華之林，周匝皆以真金欄楯，或毘琉璃以為欄楯，或以白銀而為欄楯，真金羅網以覆其上，種種眾鳥出妙音聲遊戲池邊。",
    "T17n0721_025:0144b10_2": "復次，比丘知業果報，觀善法堂蓮華池中，其蓮華池眾蜂雜色出眾妙音，金色華中白銀色蜂，金剛為翅，其身柔軟；白銀蓮華，金色為蜂。",
    "T17n0721_025:0144b13_3": "如是種種眾蜂遊戲其中。",
    "T17n0721_025:0144b13_4": "如是善業成就種種果報。",
    "T17n0721_025:0144b14_5": "「復次，比丘觀善法堂。",
    "T17n0721_025:0144b15_0": "彼以聞慧觀善法林釋迦天王，幾種園林？",
    "T17n0721_025:0144b15_1": "彼以聞慧見善法堂所有園林，一一觀察善法諸天。",
    "T17n0721_025:0144b17_2": "帝釋天王與諸天女在何等林遊戲受樂，五欲自娛？",
    "T17n0721_025:0144b18_3": "彼見：有林名天女遊戲，天樹華果皆悉具足，眾鳥充滿。",
    "T17n0721_025:0144b19_4": "樹名如意，隨天所念，悉從林生。",
    "T17n0721_025:0144b20_5": "若諸天眾遊戲林中，勝華開敷，天女入林，若近其樹，華即下垂，授諸天女。",
    "T17n0721_025:0144b22_6": "時諸天女，既取華已，枝條還舉。",
    "T17n0721_025:0144b22_7": "如是眾華色香相貌各各差別，隨其念生，故名意樹。",
    "T17n0721_025:0144b24_8": "若念音樂亦復如是，聞種種音，隨心所念，善業之風吹諸樹葉互相[敲-高+亭]觸，其聲美妙如天樂音，故名意樹。",
    "T17n0721_025:0144b26_9": "復有無量憶念之樹，隨諸天女心之所念，莊嚴之具、天衣、天華隨念皆得，故名意樹。",
    "T17n0721_025:0144b28_10": "復有意樹毘琉璃色，真金莖葉，白銀為枝、毘琉璃葉；珊瑚為枝，或七寶葉，流出美味。",
    "T17n0721_025:0144c01_11": "復有意樹，若諸天女欲見帝釋，以善業故，即於此林見化帝釋，與之娛樂。",
    "T17n0721_025:0144c03_12": "此林功德，見化帝釋，如是林中，九十九那由他天女，一一天女各見與己共相娛樂，不見餘女與天主會。",
    "T17n0721_025:0144c05_13": "隨諸天女心念莊嚴，見帝釋身，即隨所念，故名意樹。",
    "T17n0721_025:0144c06_14": "如是林中無量欲樂，於此林中次第遊戲，至喜樂山。",
    "T17n0721_025:0144c07_15": "其山莊嚴，七寶所成，以金剛身巖崿莊嚴，真金樹枝彌覆周遍猶如宮殿，金銀青珠以為麞鹿莊嚴其山，多有眾鳥出妙音聲。",
    "T17n0721_025:0144c10_16": "其山有殿，名曰勝上，殿有千柱，其柱皆以金毘琉璃、青摩尼寶之所成就。",
    "T17n0721_025:0144c12_17": "金剛廁填，百千天宮猶如紅色，端嚴殊特，師子之座敷具柔軟。",
    "T17n0721_025:0144c13_18": "殿有千床，毘琉璃寶以為莊嚴。",
    "T17n0721_025:0144c14_19": "「釋迦天王攻阿修羅軍，既得勝已，一切天眾皆懷歡喜，讚歎帝釋，共諸天女昇於此殿遊戲歌舞共相娛樂，隨其本業，各各自受上中下樂。",
    "T17n0721_025:0144c17_20": "既遊戲已，復入山中遊戲受樂，一心念欲。",
    "T17n0721_025:0144c18_21": "何以故？",
    "T17n0721_025:0144c18_22": "女人多欲，天欲勝故，天欲熾然。",
    "T17n0721_025:0144c19_23": "復詣一河，於其河中，上味飲食隨河而流，種種色香上味之飲充滿其中，若有飲者，離於醉亂。",
    "T17n0721_025:0144c21_24": "飲名歡喜，天女飲之，心大歡悅。",
    "T17n0721_025:0144c23_0": "復有美飲，名曰能觀，既得飲已，悉能遍觀一切天中所有園林、無量山障，一切皆見。",
    "T17n0721_025:0144c24_1": "復有天飲，名曰眾味，其飲甚多，飲之色力百倍增長。",
    "T17n0721_025:0144c26_2": "天女飲已，復入食地，以其自作上中下業，得如是報，種種色香美味具足。",
    "T17n0721_025:0144c27_3": "既飲食已，復往詣於音樂之地，遊戲山中，毘琉璃寶以為樂器，真金為絃，眾寶鼓音，馬瑙雜寶以為簫笛，諸天女眾無量音聲，如是無量無數音樂、乾闥婆音。",
    "T17n0721_025:0145a02_4": "諸天女眾遍身莊嚴，身諸樂具遊戲受樂，以自娛樂，歌樂音聲宮商和雅，音曲齊等，皆悉具足。",
    "T17n0721_025:0145a04_5": "為增欲樂，既作歌音，復往詣於鈴音之地。",
    "T17n0721_025:0145a05_6": "其地鈴網微風吹動，出於無量百千妙音，聞之歡喜歌舞戲笑，種種妙寶莊嚴其身。",
    "T17n0721_025:0145a07_7": "復往詣於眾鳥莊嚴蓮華之池，其池眾鳥，金銀雜寶以為莊嚴，天女入中遊戲受樂，各取金華而共遊戲，以華相散，心無嫉妬，種種遊戲，其聲美妙。",
    "T17n0721_025:0145a10_8": "八功德水，遊戲其中。",
    "T17n0721_025:0145a11_9": "「既遊戲已，為增欲故，自欲難滿，貪著欲燒，不知厭足。",
    "T17n0721_025:0145a12_10": "復往詣於鏡樹之林，於此林中自見其身種種莊嚴，功德具足，種種鏡中見種種色，十倍放逸。",
    "T17n0721_025:0145a14_11": "何以故？",
    "T17n0721_025:0145a14_12": "女人之性，三種放逸。",
    "T17n0721_025:0145a15_13": "何等為三？",
    "T17n0721_025:0145a15_14": "一者自恃身色而生放逸；二者自恃丈夫而生放逸；三者憍慢而生放逸。",
    "T17n0721_025:0145a17_15": "自見身色，輕餘女人。",
    "T17n0721_025:0145a17_16": "復捨此地，更詣一林，名一切時。",
    "T17n0721_025:0145a18_17": "其林一日具有六時，常不斷絕猶如輪轉，以六種時而為莊嚴。",
    "T17n0721_025:0145a20_18": "林中眾鳥無量雜色，隨其林中時分相似，共遊林中，離於嫉妬，心懷悅樂。",
    "T17n0721_025:0145a21_19": "見此林已，隨心所念，入六時林，隨時遊戲而受悅樂。",
    "T17n0721_025:0145a23_20": "種種時鳥自集遊戲，與諸天女而相娛樂，於此林中受五欲樂，不念餘林。",
    "T17n0721_025:0145a24_21": "時天帝釋既至此林，天女歡喜歌舞戲笑，供養帝釋。",
    "T17n0721_025:0145a26_22": "如是帝釋，一林之中種種功德皆悉具足。",
    "T17n0721_025:0145a28_0": "「復次，比丘觀天帝釋第二園林有幾種林？",
    "T17n0721_025:0145a28_1": "名字何等？",
    "T17n0721_025:0145a29_2": "彼以聞慧見：帝釋林名一切遊戲。",
    "T17n0721_025:0145b01_0": "有何功德？",
    "T17n0721_025:0145b01_1": "彼見聞知：其林自體名一切林，於此林中多有天子，共諸天女遊戲受樂，百千天女隨念遊戲。",
    "T17n0721_025:0145b03_2": "於遊戲處有八萬四千行殿，毘琉璃寶以為其輪，閻浮檀金以為鈴網，白銀羅網以覆其上，七寶莊嚴。",
    "T17n0721_025:0145b05_3": "第一天子或有乘馬、或有乘鵝，或有乘空、或有地行，或有伎樂、或作歌音，圍遶帝釋向遊戲處。",
    "T17n0721_025:0145b07_4": "八萬四千龍象，金網覆身，寶鈴莊嚴，柔軟繒褥以覆象上。",
    "T17n0721_025:0145b09_5": "若象念慾，頤則開敷，香汁流出。",
    "T17n0721_025:0145b09_6": "第一勝天乘此龍象，瞻仰帝釋，前後圍遶，詣遊戲處。",
    "T17n0721_025:0145b11_7": "八萬四千天女種種莊嚴，瞻仰帝釋，或歌或舞、或奏天樂、種種遊戲，詣遊戲處。",
    "T17n0721_025:0145b12_8": "八萬四千天女作眾伎樂，遊戲歌舞娛樂帝釋，種種莊嚴，瞻仰帝釋。",
    "T17n0721_025:0145b14_9": "天后舍脂，乘千輻輪七寶之殿，真金毘琉璃、硨璩馬瑙、天青珠寶、大青珠寶以為莊嚴。",
    "T17n0721_025:0145b16_10": "駕百千鵝，閻浮檀金為身，珊瑚為足，赤寶為目，赤蓮華寶以為其身，珊瑚為嘴，真珠為翅，以駕其殿。",
    "T17n0721_025:0145b18_11": "隨帝釋念而有所至，帝釋坐上，以種種寶莊嚴其身，威德光明勝百日光同時並照，與后舍脂詣遊戲處，勝餘一切天女莊嚴足一百倍，共天帝釋分座而坐，詣遊戲處。",
    "T17n0721_025:0145b22_12": "如是諸天受於色聲香味觸樂，與三十三天向一切樂林。",
    "T17n0721_025:0145b24_0": "一切天眾圍遶帝釋及以舍脂，如前所說，受於無量百千種樂。",
    "T17n0721_025:0145b25_1": "龍象之殿，大臣侍衛歌樂音聲娛樂帝釋，向一切樂林遊戲受樂。",
    "T17n0721_025:0145b26_2": "欲至彼林，先住天女聞天樂音，手執蓮華作眾伎樂出迎帝釋。",
    "T17n0721_025:0145b28_3": "帝釋見之，告諸天眾：『此諸天女，一切林中種種眾寶以為莊嚴，種種音聲。",
    "T17n0721_025:0145c01_4": "我今與之遊戲林中。』",
    "T17n0721_025:0145c01_5": "時諸天眾聞帝釋說，白言：『天王！",
    "T17n0721_025:0145c02_6": "此諸天女，王之給侍，常歸於王，以王為主。』",
    "T17n0721_025:0145c03_7": "帝釋告言：『此天女等，非我給使，非歸於我，非我業力；以自業力，自業受身，隨其自業有上中下，是故天女有上中下，非是我力。』",
    "T17n0721_025:0145c06_8": "「爾時，帝釋而說頌曰：「『下業得下報，　　眾生道成就，　　中業得中報，　　上業丈夫身。",
    "T17n0721_025:0145c09_0": "　　若人所作業，　　隨業得果報，　　其人時處業，　　於此身中受。",
    "T17n0721_025:0145c11_0": "　　若天光明輪，　　遊戲種種樂，　　斯人得善果，　　清淨勝業故。",
    "T17n0721_025:0145c13_0": "　　若丈夫作業，　　或善或不善，　　受於果報時，　　或苦或受樂。",
    "T17n0721_025:0145c15_0": "　　此種種樂報，　　種種天遊戲，　　此非我因緣，　　由彼前業得。』",
    "T17n0721_025:0145c17_0": "「時諸天眾聞天帝釋說此偈已，皆生隨喜，合掌頂受，向一切樂林，欲共遊戲。",
    "T17n0721_025:0145c18_1": "諸天女等，或百或千，手執蓮華種種莊嚴。",
    "T17n0721_025:0145c19_2": "一一天女形貌色相悉無差別，歌音亦爾，善業所化。",
    "T17n0721_025:0145c20_3": "瞻仰帝釋舞戲而行向遊戲林。",
    "T17n0721_025:0145c21_4": "其林寶樹，白銀為葉，白銀為地，銀色眾鳥充滿其中，出種種音。",
    "T17n0721_025:0145c23_0": "帝釋為首與諸天眾次第而入，種種寶光，若身若地，光明旋轉遍虛空中，帝釋見已，心大歡喜。",
    "T17n0721_025:0145c25_1": "天女歌音，宮商齊等，天樂音聲。",
    "T17n0721_025:0145c26_0": "八萬四千行殿，駕以龍象，鈴網莊嚴出眾妙音。",
    "T17n0721_025:0145c27_1": "無量天子、九十九億天女讚歎帝釋，受六欲樂。",
    "T17n0721_025:0145c29_0": "「時天帝釋與諸天女復往詣於一切樂林，乘大龍殿，亦如前說。",
    "T17n0721_025:0146a01_1": "天主釋迦及餘天眾，次入金林，金葉金果五丈夫量，其味甜美，眾香具足，食之增欲。",
    "T17n0721_025:0146a03_2": "龍象食之，醉欲而行，聞眾樂音，舞戲自娛；諸天見之，生希有心，舞戲可愛。",
    "T17n0721_025:0146a05_3": "食已舞戲，種種鳥音於此林中，銀色眾鳥住於金林，第一端嚴。",
    "T17n0721_025:0146a07_0": "「時天帝釋與后舍脂，及諸天眾、天子天女遊戲受樂，餘天子等各與天女歌舞戲笑互相娛樂，以善業故，不生嫉妬。",
    "T17n0721_025:0146a09_1": "復往金林，林中有池，名曰清涼，金色蓮華、毘琉璃華種種和集，圍遶帝釋天善法堂，共天帝釋娛樂受樂，與天女眾久時在於蓮華池邊作眾伎樂。",
    "T17n0721_025:0146a13_0": "共善法殿一切天眾，復入一切樂林，其林皆悉毘琉璃樹，金果具足，美味充滿如波那婆果，色香味具。",
    "T17n0721_025:0146a15_1": "諸天取果，開而飲之，其味勝於人中上味摩偷之酒，諸天飲之，無有醉亂。",
    "T17n0721_025:0146a17_2": "天有三種放逸受樂：一者天女；二者食果；三者五欲。",
    "T17n0721_025:0146a18_3": "是為三種受放逸樂。",
    "T17n0721_025:0146a18_4": "如釋迦天主所食天飯蘇陀之味，自業成就。",
    "T17n0721_025:0146a19_5": "一切天眾恭敬圍遶，一一方面於毘琉璃林遊戲受樂，種種眾鳥及以眾蜂，鈴網彌覆。",
    "T17n0721_025:0146a21_6": "「既遊戲已，還與天眾入善法堂，有第三林，名曰無比。",
    "T17n0721_025:0146a22_7": "釋迦天王有五百子，天女圍遶遊戲其中，其園廣博，所受之樂，次如帝釋。",
    "T17n0721_025:0146a24_8": "常順法行，正見無邪；以正見故，於鬪戰時，勝阿修羅。",
    "T17n0721_025:0146a25_9": "若人供養父母，恭敬沙門、婆羅門，隨順無諍。",
    "T17n0721_025:0146a26_10": "彼作是念：『我今當將諸天女等，詣無比林。』",
    "T17n0721_025:0146a27_11": "一一天子有一那由他天女以為眷屬，妙色具足，皆共一心，遊戲受樂。",
    "T17n0721_025:0146a29_12": "時諸天子詣帝釋所，白言：『天王！",
    "T17n0721_025:0146b01_13": "我今欲往至無比林遊戲娛樂，願與我等，至彼林中。』",
    "T17n0721_025:0146b02_14": "時天帝釋告天子言：『吾已遊戲，今欲順法以自利益，樂從欲生，不可滿足。",
    "T17n0721_025:0146b03_15": "我今捨樂，畏放逸過，放逸過毒，是故捨離。』",
    "T17n0721_025:0146b04_16": "「時天帝釋而說偈言：「『不放逸不死，　　放逸是死處；　　不放逸不死，　　放逸常生死；　　不放逸不死，　　放逸是死句；　　我以不放逸，　　今得天中勝。",
    "T17n0721_025:0146b10_0": "　　我今信如來，　　汝當修行法，　　我於佛教法，　　不敢有違失。",
    "T17n0721_025:0146b12_0": "　　若違如來語，　　貪欲愚癡人，　　不得脫眾苦，　　常受諸衰惱。』",
    "T17n0721_025:0146b14_0": "「時天帝釋說是語已，入善法堂。",
    "T17n0721_025:0146b14_1": "爾時，帝釋子、諸天子等，生大歡喜，共詣本宮，金寶莊嚴，歌頌娛樂；還其所止，擊鼓相命，欲詣園林遊戲受樂。",
    "T17n0721_025:0146b17_2": "爾時，七萬天子各乘寶殿，有乘天鳥，與諸天女遊行空中，天眾圍繞。",
    "T17n0721_025:0146b18_3": "或有遊於蓮華池間，奏諸天樂歌舞戲笑，詣無比林。",
    "T17n0721_025:0146b20_4": "時帝釋子天鬘莊嚴，雨栴檀香，其明晃耀猶如日光，或有光明如月盛滿、有如星宿，隨其自業，向無比林，各各愛戀，其心無間。",
    "T17n0721_025:0146b23_5": "入彼林中受天快樂，其林端嚴不可喻說。",
    "T17n0721_025:0146b24_6": "入彼林時，香氣無比，牛頭栴檀香十六分中不及其一，聞此香已，生希有心。",
    "T17n0721_025:0146b25_7": "復入飲林，為求樂故，次第入林。",
    "T17n0721_025:0146b26_8": "以善業故，毘琉璃樹、金樹銀樹、頗梨迦樹，各有百數種種雜色，猶如雜綵，其樹雜色，莊嚴奇妙，亦復如是無量色相。",
    "T17n0721_025:0146b29_9": "天子見之，如淨明鏡無量百千，四顧觀視生大歡喜，天女圍遶，聞眾樂音，心甚歡喜。",
    "T17n0721_025:0146c02_10": "復於異處遊戲自娛，其林眾鳥，真金為翅，毘琉璃為胸，珊瑚為足，白銀為背，赤真珠寶以為其目，出眾妙音。",
    "T17n0721_025:0146c04_11": "復有天子聞斯妙音，各相謂言：『諦聽，諦聽！",
    "T17n0721_025:0146c05_12": "眾鳥之音，無量音曲，與天女音不可分別。』",
    "T17n0721_025:0146c06_13": "聞鳥聲已，復詣異林遊戲受樂。",
    "T17n0721_025:0146c07_14": "見諸池中千葉蓮華，光明如日。",
    "T17n0721_025:0146c08_15": "至彼池間，種種莊嚴如前所說，與諸天女圍遶華池，歌舞戲笑娛樂受樂。",
    "T17n0721_025:0146c09_16": "復與天女更至異林，於此林中河泉流水，於其河中有種種水，所謂流乳及以流飲，甜美眾水，天子飲之。",
    "T17n0721_025:0146c12_17": "多有眾蜂、眾鳥百數，金銀珊瑚雜色寶石集在河中。",
    "T17n0721_025:0146c13_18": "天子天女於此林中遊戲自娛，經於多時，受五欲樂。",
    "T17n0721_025:0146c14_19": "復往詣於華樹林中，其林眾華悉不萎變，香氣普熏滿十由旬，所謂月光明華、月色華、白色華，清涼無熱如星色華。",
    "T17n0721_025:0146c17_20": "復詣果林，其林有果，所謂蜜搏樹果、辛味樹果、柔濡樹果、香鬘樹果，聞香即飽。",
    "T17n0721_025:0146c19_21": "六味樹果、如意味果、無厭足果，如是無比林中，具足此果，善業所生。",
    "T17n0721_025:0146c20_22": "於此林中，遊戲受樂，飯食餐飲。",
    "T17n0721_025:0146c21_23": "「復往詣於鳥舞之林，其林眾鳥遊戲歌舞，出妙音聲，天子聞之，即受快樂。",
    "T17n0721_025:0146c23_24": "復詣雜林，其林異色，一切華果如前所說，河池眾鳥亦復如是，故名雜林。",
    "T17n0721_025:0146c25_25": "於此林中，五欲自娛，乾闥婆音，久受快樂。",
    "T17n0721_025:0146c26_26": "釋迦天王作是思惟：『我諸子等，何處受於放逸之樂，不覺退沒？』",
    "T17n0721_025:0146c27_27": "時諸天子知天帝釋心之所念，至帝釋所，諸天女等，各還本宮遊戲受樂。",
    "T17n0721_025:0146c29_28": "「爾時，帝釋見諸天子而說頌曰：「『悕望諸境界，　　愛心難厭足，　　離愛則知足，　　此人無憂惱。",
    "T17n0721_025:0147a03_0": "　　若人愛欲境，　　則不得安樂，　　境界如毒害，　　後世受苦惱。",
    "T17n0721_025:0147a05_0": "　　若初若中後，　　若現在未來，　　求樂不可得，　　後則受苦惱。",
    "T17n0721_025:0147a07_0": "　　一切諸世間，　　增長於生死，　　流轉不暫停，　　和合必有離，　　未曾有免者。",
    "T17n0721_025:0147a09_1": "　　樂為苦所覆，　　無量諸誑惑，　　眾生癡所誑，　　遊戲於愛欲。",
    "T17n0721_025:0147a11_2": "　　一切癡愛人，　　未曾有厭足，　　境界難滿足，　　如火益乾薪。",
    "T17n0721_025:0147a13_3": "　　世間愛所誑，　　難滿亦如是，　　雖近於死地，　　猶不生厭離。",
    "T17n0721_025:0147a15_4": "　　為愛境所誑，　　不求善資糧，　　天退不自在，　　為愛所誑惑。",
    "T17n0721_025:0147a17_5": "　　我今教呵汝：　　汝為欲所迷，　　當作自利益。",
    "T17n0721_025:0147a19_0": "　　法為第一道，　　若有行法者，　　從樂得樂報，　　能如是行者，　　得寂滅涅槃。",
    "T17n0721_025:0147a21_1": "　　是故應修福，　　以求涅槃樂，　　若有常修福，　　得至無盡處。",
    "T17n0721_025:0147a23_2": "　　天聞帝釋說，　　寂靜心調柔。",
    "T17n0721_025:0147a24_3": "　　是時帝釋子，　　調伏順父教。』",
    "T17n0721_025:0147a26_0": "「時天帝釋教呵諸子令順正道、修行善業，閉惡道門。",
    "T17n0721_025:0147a27_1": "詣於雜林遊戲受樂，諸善所生。",
    "T17n0721_025:0147a27_2": "帝釋天王有五百殿，種種諸寶頗梨珊瑚金銀、天青寶王、天大青寶種種諸寶。",
    "T17n0721_025:0147a29_3": "釋迦天王見種種林，諸蓮華葉如日初出，以為莊嚴。",
    "T17n0721_025:0147b01_4": "「帝釋見已，而說頌曰：「『人中造福德，　　人中無量種，　　作種種福德，　　種種皆成就。",
    "T17n0721_025:0147b05_0": "　　不作眾善業，　　為心怨所誑，　　退時不自在，　　墮於極惡處。",
    "T17n0721_025:0147b07_0": "　　一切諸宮殿，　　諸業所莊嚴，　　以善業增長，　　成就天人報。』",
    "T17n0721_025:0147b09_0": "「爾時，釋迦天王說此偈已，復詣餘殿，其殿敷置無量柔軟寶莊嚴座以為嚴飾，善業所化。",
    "T17n0721_025:0147b11_0": "時憍尸迦見此宮殿，處之受樂。",
    "T17n0721_025:0147b11_1": "復至銀殿，無量光明、無量眾寶、無量眾華嚴飾其殿，無量天女遊戲受樂。",
    "T17n0721_025:0147b13_2": "復至園林諸天女等，其地柔軟，眾華莊嚴，其林廣博，種種金鳥出眾妙音，眾蜂圍遶如意之樹。",
    "T17n0721_025:0147b15_3": "釋迦天王普眼所觀，天眾圍遶遊戲受樂，其身威德勝於日月。",
    "T17n0721_025:0147b17_4": "金樹林中毘琉璃殿，以眾寶柱而為莊嚴，諸蓮華池青寶莊嚴。",
    "T17n0721_025:0147b18_5": "時天帝釋作如是念：『我入寶殿遊戲受樂。』",
    "T17n0721_025:0147b19_6": "諸天亦念：『天王欲入，與諸眷屬、天女圍遶歡娛受樂。』",
    "T17n0721_025:0147b20_7": "爾時，帝釋知天所念，告諸天子：『汝等各各遊戲園林。』",
    "T17n0721_025:0147b21_8": "時諸天子聞天王教，各入華池與其天女遊戲自娛。",
    "T17n0721_025:0147b22_9": "「天王入殿，坐於清淨毘琉璃床。",
    "T17n0721_025:0147b23_10": "以善業故，其殿清淨猶如明鏡，於此淨壁，悉見古昔諸天王等退沒之相及以名字，其名曰：鉢浮多天王、自在天王、無憂天王、正慧天王、一切樂天王、善住天王、普明天王、一切愛天王、千見天王、威德天王、持德天王、青色天王、不退天王、如幻天王、齋戒天王、福德天王、諸遊戲天王、挮羅天王、憍尸迦天王。",
    "T17n0721_025:0147c01_11": "以善業故，見如是等三十三天王。",
    "T17n0721_025:0147c02_12": "如是天王善業盡故，退墮地獄、餓鬼、畜生，隨所生處受大苦惱。",
    "T17n0721_025:0147c04_0": "若入地獄，壁上見其受大苦惱；若墮餓鬼，見其壁上受大苦惱，飢渴燒身羸瘦苦惱，筋骨相連；若墮畜生，見其壁上互相殘害，受大苦惱；若生人中，追求作業，受種種苦。",
    "T17n0721_025:0147c07_1": "如是見諸生死無可樂處，於生死中多諸過患，無堅無常，變易破壞。",
    "T17n0721_025:0147c09_2": "如是天王皆悉退沒，以自業果，生於地獄、餓鬼、畜生。",
    "T17n0721_025:0147c10_3": "云何捨於如是大樂，受斯苦惱？",
    "T17n0721_025:0147c11_4": "云何可忍？",
    "T17n0721_025:0147c11_5": "奇哉！",
    "T17n0721_025:0147c11_6": "生死甚為大苦，能將天人至大怖處。",
    "T17n0721_025:0147c12_7": "第二天王受斯大苦。",
    "T17n0721_025:0147c12_8": "釋迦天王第一勝人，見此事已，生大厭離，自觀其身閉三惡道，從天中死生於人中，人中命終還生天上。",
    "T17n0721_025:0147c15_9": "若生人中，生安樂國城邑聚落，生大姓家，行正法處，離於邪見憍慢諂曲。",
    "T17n0721_025:0147c16_10": "復有自見生於人中，為國王子、大臣之子、正見家生，大富自在。",
    "T17n0721_025:0147c18_11": "人中命終，當生何處？",
    "T17n0721_025:0147c18_12": "即自見身還生天中，具大神通，第一光明，共餘天眾食於雜食，心生愧恥，以業薄故，隨所作業，如業得食。",
    "T17n0721_025:0147c21_13": "後於生處，不見勝食，愧心思惟：『我當幾世受如是報？』",
    "T17n0721_025:0147c22_14": "以善業故，於殿壁中自見其身，天中七生，人中七生，去來七返，無第八生，非於天中，非於人中，非地獄中，非餓鬼中，非畜生中。",
    "T17n0721_025:0147c25_15": "帝釋心念：『云何我身無復生處，我生何處而不可見？』",
    "T17n0721_025:0147c26_16": "心生驚怪，何故無有第八生處？",
    "T17n0721_025:0147c27_17": "久思惟已。",
    "T17n0721_025:0147c27_18": "即自念知：『先聞世尊說如是言：「須陀洹人，七生之後入無餘涅槃。」",
    "T17n0721_025:0147c28_19": "我必如是。』",
    "T17n0721_025:0147c29_20": "以清淨心敬禮世尊，發歡喜心，坐其金座，閻浮檀金以為床座，眾寶莊嚴。",
    "T17n0721_025:0148a01_21": "復於壁中見諸先世退沒天王，復念入於善法堂上，見諸天眾，利益諸天。",
    "T17n0721_025:0148a03_22": "「時天帝釋從其座起，往詣雜林，共諸天子天女眷屬遊戲自娛，受五欲樂。",
    "T17n0721_025:0148a05_23": "種種眾鳥莊嚴林樹，及以蓮華以為嚴飾。",
    "T17n0721_025:0148a06_24": "諸天見已，作諸伎樂乾闥婆音，至帝釋所，皆為作禮圍遶帝釋。",
    "T17n0721_025:0148a07_25": "天子天女歌舞遊戲，種種歡喜。",
    "T17n0721_025:0148a08_26": "善法堂天種種莊嚴，共諸天女圍遶帝釋，作眾伎樂，詣善法堂，一切歡喜歌舞戲笑。",
    "T17n0721_025:0148a10_27": "時善法堂所住諸天，隨帝釋行，供養帝釋，種種音聲，鼓天伎樂，種種歌舞出美妙音，遍諸天眾。",
    "T17n0721_025:0148a12_28": "異住諸天聞此樂音，皆來詣於善法堂上，皆為天王稽首作禮，右遶而住。",
    "T17n0721_025:0148a14_29": "無量百千詣善法堂，善知歌舞，種種莊嚴。",
    "T17n0721_025:0148a15_30": "以善業故，生在其中，戒善所護，受斯大果，一切天眾樂報成就。",
    "T17n0721_025:0148a16_31": "其善法堂縱廣五百由旬，其色鮮妙如融金聚，毘琉璃樹以為莊嚴，種種寶花周匝嚴飾。",
    "T17n0721_025:0148a18_32": "其花香氣滿五由旬，常若新出，令心愛樂，未曾厭足。",
    "T17n0721_025:0148a19_33": "如是天眾給侍帝釋，九十九那由他天女隨天帝釋入歡喜殿，金毘琉璃車璩寶柱以為莊嚴，其床柔軟，敷以天衣，釋迦天王悉令就坐。",
    "T17n0721_025:0148a22_34": "諸天受教，即皆就坐。",
    "T17n0721_025:0148a24_0": "正法念處經卷第二十五"
}