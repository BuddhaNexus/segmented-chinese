{
    "T03n0190_059:0923b18_0": "佛本行集經卷第五十九",
    "T03n0190_059:0923b20_0": "隋天竺三藏闍那崛多譯",
    "T03n0190_059:0923b21_0": "婆提唎迦等因緣品下",
    "T03n0190_059:0923b22_0": "爾時，長老提婆達多見其阿難往向佛所，而告之言：「長老阿難！",
    "T03n0190_059:0923b23_1": "欲何處去？」",
    "T03n0190_059:0923b23_2": "爾時，阿難而報之曰：「我於今者，欲往見佛。」",
    "T03n0190_059:0923b24_3": "爾時，長老提婆達多報阿難言：「阿難！",
    "T03n0190_059:0923b25_4": "汝今若必然者，少時相待，我亦欲往諮優波陀，共汝相隨俱往佛處。」",
    "T03n0190_059:0923b27_0": "爾時，提婆達多即至跋[口*耶]瑟吒僧伽之所，頂禮其足，却住一面，而白之言：「我今意欲往見於佛，唯願尊者慈愍聽許。」",
    "T03n0190_059:0923c01_0": "爾時，長老跋[口*耶]瑟吒僧伽報彼提婆達多，作如是言：「汝若知時，往至佛所，為我通傳，頂禮佛足，問訊世尊，少病少惱，身安以不？",
    "T03n0190_059:0923c03_1": "起居輕利，行來化導，不損德也？",
    "T03n0190_059:0923c04_2": "身體氣力，勝常以不？」",
    "T03n0190_059:0923c05_3": "提婆達多報彼跋[口*耶]瑟吒僧伽，作如是言：「如尊者教，不敢違背。」",
    "T03n0190_059:0923c06_4": "遂即頂禮，圍遶三匝，辭退而去。",
    "T03n0190_059:0923c08_0": "爾時，阿難與彼長老提婆達多，二人相隨，發雪山下，往向佛所，到佛所已，頭面禮足，却住一面。",
    "T03n0190_059:0923c11_0": "爾時，長老提婆達多白佛言：「世尊！",
    "T03n0190_059:0923c11_1": "我昔求請如來出家，如來而不與我出家，如來今日可不見我得出家耳。」",
    "T03n0190_059:0923c14_0": "爾時，佛告提婆達多，作如是言：「提婆達多！",
    "T03n0190_059:0923c14_1": "汝為何事而出家也？",
    "T03n0190_059:0923c15_2": "願汝得已，莫有背也。」",
    "T03n0190_059:0923c16_0": "時，諸比丘俱白佛言：「希有世尊！",
    "T03n0190_059:0923c16_1": "世尊往昔，恒常教彼提婆達多為利益事，提婆達多今反投佛以為怨讎？」",
    "T03n0190_059:0923c18_2": "作是語已，佛告諸比丘，作如是言：「汝諸比丘！",
    "T03n0190_059:0923c19_3": "非但今日我教彼人提婆達多為利益事，反為其人以我為怨。",
    "T03n0190_059:0923c20_4": "過去世時，亦復如是，我教利益，反怨於我。」",
    "T03n0190_059:0923c21_5": "時，諸比丘白佛言：「世尊！",
    "T03n0190_059:0923c22_6": "此事云何？",
    "T03n0190_059:0923c22_7": "願為論說。」",
    "T03n0190_059:0923c23_0": "爾時，佛告諸比丘言：「我念往昔，久遠世時，於雪山下，有二頭鳥，同共一身，在於彼住。",
    "T03n0190_059:0923c24_1": "一頭名曰迦嘍嗏鳥，一名優波迦嘍嗏鳥。",
    "T03n0190_059:0923c25_2": "而彼二鳥，一頭若睡，一頭便覺。",
    "T03n0190_059:0923c26_3": "其迦嘍嗏，又時睡眠，近彼覺頭，有一果樹，名摩頭迦，其樹華落風吹，至彼所覺頭邊。",
    "T03n0190_059:0923c28_4": "其頭爾時，作如是念：『我今雖復獨食此華，若入於腹，二頭俱時得色得力，並除飢渴。』",
    "T03n0190_059:0924a01_5": "而彼覺頭，遂即不令彼睡頭覺，亦不告知，默食彼華。",
    "T03n0190_059:0924a02_6": "其彼睡頭，於後覺時，腹中飽滿，咳噦氣出，即語彼頭作如是言：『汝於何處得此香美微妙飲食而噉食之？",
    "T03n0190_059:0924a04_7": "令我身體，安隱飽滿，令我所出音聲微妙。』",
    "T03n0190_059:0924a05_8": "彼頭報言：『汝睡眠時，此處去我頭邊不遠，有摩頭迦華果之樹，當於彼時，一華墮落，在我頭邊。",
    "T03n0190_059:0924a08_9": "我於爾時，作如是念：「今我但當獨食此華，若入於腹，俱得色力，並除飢渴。」",
    "T03n0190_059:0924a09_10": "是故我時不令汝覺，亦不語知，即食此華。』",
    "T03n0190_059:0924a10_11": "爾時彼頭聞此語已，即生瞋恚嫌恨之心，作如是念：『其所得食，不語我知、不喚我覺，即便自食。",
    "T03n0190_059:0924a12_12": "若如此者，我從今後，所得飲食，我亦不喚彼覺語知。』",
    "T03n0190_059:0924a13_13": "而彼二頭，至於一時，遊行經歷，忽然值遇一箇毒華，便作是念：『我食此華，願令二頭，俱時取死。』",
    "T03n0190_059:0924a16_14": "于時語彼迦嘍嗏言：『汝今睡眠，我當覺住。』",
    "T03n0190_059:0924a17_15": "時迦嘍嗏聞彼優波迦嘍嗏頭如是語已，便即睡眠。",
    "T03n0190_059:0924a18_16": "其彼優波迦嘍嗏頭，尋食毒華。",
    "T03n0190_059:0924a19_17": "迦嘍嗏頭既睡覺已，咳噦氣出，於是即覺有此毒氣，而告彼頭作如是言：『汝向覺時，食何惡食？",
    "T03n0190_059:0924a21_18": "令我身體，不得安隱，命將欲死。",
    "T03n0190_059:0924a21_19": "又令我今語言麤澁，欲作音聲，障礙不利。』",
    "T03n0190_059:0924a22_20": "於是覺頭報彼頭言：『汝睡眠時，我食毒華，願令二頭，俱時取死。』",
    "T03n0190_059:0924a24_21": "於時彼頭，語別頭言：『汝所為者，一何太卒，云何乃作如是事也？』",
    "T03n0190_059:0924a25_22": "即說偈言：「『汝於昔日睡眠時，　　我食妙華甘美味，　　其華風吹在我邊，　　汝反生此大瞋恚？",
    "T03n0190_059:0924a28_0": "　　凡是癡人願莫見，　　亦願莫聞癡共居，　　與癡共居無利益，　　自損及以損他身。』」",
    "T03n0190_059:0924b01_0": "佛告諸比丘：「汝等若有心疑，彼時迦嘍嗏鳥，食美華者？",
    "T03n0190_059:0924b02_1": "莫作異見，即我身是。",
    "T03n0190_059:0924b02_2": "彼時優波迦嘍嗏鳥，食毒華者，即此提婆達多是也。",
    "T03n0190_059:0924b04_3": "我於彼時，為作利益，反生瞋恚。",
    "T03n0190_059:0924b04_4": "今亦復爾，我教利益，反更用我為怨讐也。」",
    "T03n0190_059:0924b06_0": "爾時，長老婆提唎迦既出家已，即於彼時，夏三月內，成就三通；摩尼婁陀，得成天眼；長老跋涪婆，長老因耆，長老難提迦，此諸人等，證羅漢果；阿難復得須陀洹果；提婆達多成就世間凡夫神通。",
    "T03n0190_059:0924b11_0": "爾時，長老婆提唎迦得羅漢果，或在樹林，或住在於空閑房室，或住露地，或住在於祇陀園林，晝夜三時，恒唱是言：「嗚呼快樂！",
    "T03n0190_059:0924b13_1": "(如是三稱)。」",
    "T03n0190_059:0924b14_0": "爾時，眾多諸比丘等，詣向佛所，而白佛言：「世尊！",
    "T03n0190_059:0924b15_1": "其彼長老婆提唎迦喬瞿彌子，不樂在於世尊法中，不喜不樂，恒常憶昔王位時事富貴之樂，恒常憶念如此事故，或住樹下，或住空房，或在露地，三時唱言：『嗚呼快樂(如是三稱)！』」",
    "T03n0190_059:0924b19_0": "爾時，世尊喚一比丘而告之言：「汝來比丘！",
    "T03n0190_059:0924b19_1": "當往詣彼婆提唎迦比丘之邊，而為我語，作如是言：『世尊喚汝。』」",
    "T03n0190_059:0924b21_2": "其彼比丘白言：「如教，不敢違也。」",
    "T03n0190_059:0924b22_3": "即往詣彼婆提唎迦長老之所到已告言：「婆提唎迦！",
    "T03n0190_059:0924b23_4": "世尊喚汝。」",
    "T03n0190_059:0924b24_0": "爾時，長老婆提唎迦聞彼語已，詣向佛所，到已頂禮，却住一面。",
    "T03n0190_059:0924b26_0": "爾時，佛告婆提唎迦，作如是言：「婆提唎迦！",
    "T03n0190_059:0924b26_1": "汝實不樂於我法中行梵行不？",
    "T03n0190_059:0924b27_2": "恒常憶昔王位樂不？",
    "T03n0190_059:0924b28_3": "由憶彼故，或在樹下，或在閑房，或在露處，三時唱言：『嗚呼快樂！",
    "T03n0190_059:0924b29_4": "嗚呼快樂！』",
    "T03n0190_059:0924b29_5": "如是以不？」",
    "T03n0190_059:0924c02_0": "爾時，長老婆提唎迦而白佛言：「如是世尊！",
    "T03n0190_059:0924c02_1": "如是跋檀多！」",
    "T03n0190_059:0924c03_2": "佛復告言：「汝見何利？",
    "T03n0190_059:0924c03_3": "或在樹下，乃至三時唱如是言：『嗚呼快樂！",
    "T03n0190_059:0924c04_4": "嗚呼快樂！』」",
    "T03n0190_059:0924c05_0": "爾時，長老婆提唎迦白佛言：「世尊！",
    "T03n0190_059:0924c05_1": "我昔在家，治於王位，剎利灌頂，七重牆壁，圍我宮殿，守護我等。",
    "T03n0190_059:0924c07_2": "復有象軍，七重守護，復有馬軍，如是七重，復有車軍，及以步軍，皆各七重，俱被鎧甲，手執戎仗，所謂弓箭刀槊矛楯，金剛大杵，及大鐵棒，矛鑹鐵輪，三叉鉞斧，諸戎仗等，周匝遶我，牆外復有七重水壍。",
    "T03n0190_059:0924c11_3": "如是守護，如是障蔽，猶於夜中，若聞諸聲，心生恐怖，不得安樂，身毛皆竪，恒生慚愧，諸根變動。",
    "T03n0190_059:0924c14_4": "世尊我今，或在樹下，或在閑房，或在露處，夜聞種種諸惡獸聲，無有恐怖，身毛不竪，無有慚愧，諸根不變。",
    "T03n0190_059:0924c16_5": "是故我恒獨坐思惟，心作是念：『我今大得利益之事，今者世尊為我大師，自覺說法，於彼法中，我得出家，行於梵行，多有禁戒，攝受於我，成妙行人。",
    "T03n0190_059:0924c19_6": "我於今者，善得活命，善得命終。』",
    "T03n0190_059:0924c20_7": "是故世尊！",
    "T03n0190_059:0924c20_8": "我以往昔王位樂時及富貴時，比於今日出家之樂，坐空閑樂、覺觀之樂、寂定之樂、沙門等樂，憶念此故，或在樹下，或在閑房，或在露處，知足少欲，從他乞食，身毛不竪，猶如山鹿，心得自在，坐臥去住，無有障礙。",
    "T03n0190_059:0924c25_9": "三時唱言：『嗚呼快樂！』",
    "T03n0190_059:0924c26_10": "如是三稱。」",
    "T03n0190_059:0924c27_0": "爾時，長老婆提唎迦在於佛前，對諸大眾，而說偈言：「我昔在於深宮裏，　　七重牆壁甚高峻，　嚴治樓櫓及却敵，　　并有七重隍塹等，　軍眾宿衛執戎仗，　　無晝無夜守護我，　如是種種自防守，　　身意猶故不安寧。",
    "T03n0190_059:0925a04_0": "　我今在於世尊前，　　無有一人守護我，　及以在於空閑處，　　或在樹下山林中，　如我佛子婆提迦，　　諸人各各相守護，　行住坐臥常安樂，　　是故心無有攀緣。",
    "T03n0190_059:0925a08_0": "　我昔宮內乘大象，　　身著繒綵上妙衣，　食噉粳粮甘美飯，　　羹臛調和肉味等。",
    "T03n0190_059:0925a10_0": "　今者坐臥隨意鋪，　　空閑身著糞掃衣，　捨愛拔除苦根本，　　欲有所行隨我意。」",
    "T03n0190_059:0925a12_0": "爾時，世尊因此事故，復說偈言：「若人知命不生惱，　　亦即不憂是命終，　若能勇猛見真諦，　　雖墮苦海終無怖。",
    "T03n0190_059:0925a15_0": "　已斷有愛比丘等，　　於一切物悉已斷，　生死煩惱皆滅盡，　　如是無復有後有。」",
    "T03n0190_059:0925a17_0": "爾時，世尊告諸比丘，作如是言：「汝諸比丘！",
    "T03n0190_059:0925a17_1": "若知於我聲聞弟子豪貴之中，捨家出家最第一者，所謂即此婆提唎迦比丘是也。」",
    "T03n0190_059:0925a20_0": "爾時，諸比丘白佛言：「世尊！",
    "T03n0190_059:0925a20_1": "今此長老婆提唎迦，往於昔日，造何善根？",
    "T03n0190_059:0925a21_2": "今生釋種大豪貴家，乃至多饒資財產業，無所乏少。",
    "T03n0190_059:0925a22_3": "復作何業？",
    "T03n0190_059:0925a22_4": "承繼釋種，得昇王位。",
    "T03n0190_059:0925a23_5": "復作何業？",
    "T03n0190_059:0925a23_6": "便得出家，受具足戒，獲羅漢果。",
    "T03n0190_059:0925a24_7": "世尊復記：『汝諸比丘！",
    "T03n0190_059:0925a24_8": "若於聲聞弟子之中，捨彼豪望而出家者，婆提唎迦最為第一。』」",
    "T03n0190_059:0925a27_0": "爾時，佛告諸比丘僧作如是言：「汝諸比丘！",
    "T03n0190_059:0925a27_1": "我念往昔久遠之時，有一貧人，以乞自活，從一城至波羅[木*奈]城。",
    "T03n0190_059:0925a29_2": "至彼城已，其城所有乞人見者，皆呵責言：『汝從何來，而至於此？』",
    "T03n0190_059:0925b01_3": "遂遮不聽遊行告乞。",
    "T03n0190_059:0925b03_0": "「爾時，彼人見有障礙，作是思惟：『我於彼輩，無有過失，何故障我而乞告也？』",
    "T03n0190_059:0925b04_1": "於時波羅[木*奈]城有一長者，遺失銅鉢，時彼長者求覓銅鉢，所在不獲，因求鉢故，至餘一村。",
    "T03n0190_059:0925b06_2": "時彼乞人，於糞聚中，得彼銅鉢，掛於杖頭，將來往入波羅[木*奈]城，從街至街，從巷至巷，從此交巷至彼交巷，從此隅角至彼隅角，口唱是言：『此之銅鉢，是誰之物？",
    "T03n0190_059:0925b10_3": "識者收取。』",
    "T03n0190_059:0925b10_4": "而彼遊歷處處東西，求覓其主了不能得。",
    "T03n0190_059:0925b11_5": "既不得主，便即往至付梵德王。",
    "T03n0190_059:0925b12_6": "乃至長者後聞有人從彼糞中，得一銅鉢，掛於杖頭，將來入彼波羅[木*奈]城，從街至街，從巷至巷，而口唱言：『是誰銅鉢？』",
    "T03n0190_059:0925b14_7": "處處遊訪，不知主處，既不得主，便付梵德。",
    "T03n0190_059:0925b15_8": "既聞是已，到梵德邊，到已白言：『大王！",
    "T03n0190_059:0925b16_9": "當知，前者乞人，所奉銅鉢，是我之物。』",
    "T03n0190_059:0925b18_0": "「時，梵德王遣使往喚彼之乞人，而語之言：『汝於前者，所送銅鉢，今此長者云是我許，其事如何？』",
    "T03n0190_059:0925b20_1": "彼人即白梵德王言：『如是大王！",
    "T03n0190_059:0925b20_2": "我本不知彼之銅鉢是誰之物？",
    "T03n0190_059:0925b21_3": "在糞聚中，我既得已，即掛杖頭，將來往入波羅[木*奈]城，東西訪問不知主處，以不得主，遂即將來奉與大王，任王所用。』",
    "T03n0190_059:0925b25_0": "「爾時，梵德聞彼語已，心大歡喜，而告彼言：『仁者！",
    "T03n0190_059:0925b26_1": "汝今欲於我邊乞何等願？",
    "T03n0190_059:0925b26_2": "我當與汝。",
    "T03n0190_059:0925b26_3": "而彼銅鉢，還其長者。』",
    "T03n0190_059:0925b28_0": "「爾時，彼人白梵德王，作如是言：『大王！",
    "T03n0190_059:0925b28_1": "今若必欲歡喜與我願者，願王於此波羅[木*奈]城，所有乞人，用我為王。』",
    "T03n0190_059:0925c01_2": "時梵德王，復告彼言：『今者何用與彼乞兒而為王也？",
    "T03n0190_059:0925c02_3": "但當更乞諸餘好願，或金或銀，或索國中最勝村落，用為封邑，我即與汝。』",
    "T03n0190_059:0925c04_4": "時彼乞人，復白王言：『王若歡喜，與我願者，我今止欲得前所願。』",
    "T03n0190_059:0925c05_5": "王遂報言：『任汝所樂，隨汝作耳。』",
    "T03n0190_059:0925c07_0": "「爾時，在彼波羅[木*奈]城，合有五百乞兒依住，彼乞願者，悉喚令集而告之言：『我今得與汝等為王，汝等必當聽我處分。』",
    "T03n0190_059:0925c09_1": "時諸乞人問彼王言：『汝今云何處分我等？",
    "T03n0190_059:0925c10_2": "令作何事？』",
    "T03n0190_059:0925c10_3": "時彼人言：『汝等相共，或有捉我置髆上者，或有取我而背負者，自餘皆悉為我左右，圍遶而行。』",
    "T03n0190_059:0925c12_4": "而彼五百諸乞兒輩，聞彼語已，即從處分，或有輿者，或背負者，處處遊行，所有飲食坐席之所，即往彼乞，乞已將向一處分張，而共食噉，如是方便多時活命。",
    "T03n0190_059:0925c17_0": "「時，有一人屏處獨食摩呼荼迦(隋言歡喜丸)，爾時，乞王從其人邊，奪取彼食摩呼荼迦，奪已將走。",
    "T03n0190_059:0925c19_1": "其王徒眾五百乞兒，逐彼王走至於遠處，皆悉疲乏，既疲乏已，悉各迴還。",
    "T03n0190_059:0925c20_2": "其彼乞王，身力壯健，走而不乏，更至遠已，迴頭望看，五百乞兒，悉皆不見。",
    "T03n0190_059:0925c22_3": "既不見已，入一園內，取水洗手，坐於一邊，欲食彼食。",
    "T03n0190_059:0925c23_4": "未食之間，便生悔心：『我今不善。",
    "T03n0190_059:0925c24_5": "我今何故，於彼人邊，奪取其食？",
    "T03n0190_059:0925c25_6": "更復誑我隨從人輩？",
    "T03n0190_059:0925c25_7": "此食既多，我食不盡。",
    "T03n0190_059:0925c26_8": "若世間內有諸聖人，願知我意而來此者，我即分與。』",
    "T03n0190_059:0925c27_9": "發是心已，有辟支佛，名曰善賢，從虛空裏飛騰而來，在彼人前，從空直下，去其不遠。",
    "T03n0190_059:0925c29_10": "其人遙見彼辟支佛，威儀庠序，行步齊停，舉動得所，不緩不急，見如是已，於彼辟支，心得淨信。",
    "T03n0190_059:0926a02_11": "得淨心已，作如是念：『由我往昔所受貧賤，及以現在，皆悉不值如是福田，於如是人，不行布施恭敬供養；我昔若值如是福田，今日應不遭斯困頓，亦應不被他人逼切而得活命。",
    "T03n0190_059:0926a06_12": "我今將此摩呼荼食，奉上仙人，未審此仙受納已不？",
    "T03n0190_059:0926a07_13": "若蒙受者，願我將來免此貧賤困厄之身。』",
    "T03n0190_059:0926a08_14": "作是念已，即將此食摩呼荼迦，奉此仙人。",
    "T03n0190_059:0926a09_15": "然辟支佛，有如是法，唯現神通，教化眾生，更無別法。",
    "T03n0190_059:0926a10_16": "時辟支佛，受取彼食摩呼荼迦，愍斯人故，從彼地方，騰空而去。",
    "T03n0190_059:0926a12_17": "其人見彼辟支世尊騰空去已，歡喜踊躍，遍滿其體，不能自勝，以歡喜心，頂戴指掌，遙禮彼尊辟支佛足，作是禮已，心發是願：『願我此身，於未來世，恒常值遇如是世尊，或勝此者，而彼世尊所說之法，願我一聞速得證解。",
    "T03n0190_059:0926a17_18": "又願我於未來世中，在大威德豪族姓家，為王治化，更莫在彼貧兒之內。』",
    "T03n0190_059:0926a18_19": "復作是願：『生生世世，不墮惡道。』」",
    "T03n0190_059:0926a19_20": "佛告諸比丘作如是言：「汝諸比丘！",
    "T03n0190_059:0926a20_21": "若有心疑，於彼之時，波羅[木*奈]城，乞兒之王，施辟支佛摩呼荼迦，此是誰者？",
    "T03n0190_059:0926a21_22": "莫作異見，婆提唎迦比丘是也。",
    "T03n0190_059:0926a22_23": "時乞兒王施辟支佛摩呼荼食，因彼業果，今生釋種，大豪貴族，乃至資財，無所乏少。",
    "T03n0190_059:0926a24_24": "復於彼時，作如是願：『願我來世，於大威德豪族種姓，為王教化。』",
    "T03n0190_059:0926a25_25": "因彼業報，今於釋種，得受王位。",
    "T03n0190_059:0926a26_26": "又時乞願：『願我當來，生生世世，不墮惡道。』",
    "T03n0190_059:0926a27_27": "因彼業報，不曾生墮惡道之中，恒生人天，流轉往反，多受快樂。",
    "T03n0190_059:0926a29_0": "又時復乞如是願言：『願我來世，恒值如是辟支世尊，或勝此者，彼之世尊所說經法，願我聞已，速知速解。』",
    "T03n0190_059:0926b02_1": "因彼業報，今值於我，而得出家，受具足戒，得羅漢果。",
    "T03n0190_059:0926b03_2": "我又授記：『於我聲聞弟子之中，豪姓出家最第一者，婆提唎迦比丘是也。』",
    "T03n0190_059:0926b06_0": "「汝諸比丘！",
    "T03n0190_059:0926b06_1": "婆提唎迦昔造如是善根因緣，以造如是善根因故，今生豪姓釋種之家，大富大貴，乃至資財無所乏少。",
    "T03n0190_059:0926b08_2": "於釋種中，得紹王位，捨其王位，而得出家，受具足戒得羅漢果，故我授記，於我聲聞弟子之中，豪姓出家，婆提唎迦比丘第一。」",
    "T03n0190_059:0926b12_0": "其彼長老婆提唎迦，乃至已得阿羅漢果，恒住蘭若，乞食活命，著糞掃衣，常坐不臥，隨宜鋪設，唯持三衣，更無畜積。",
    "T03n0190_059:0926b15_0": "至於一時，依住在彼舍婆提城，於阿蘭若樹林之內。",
    "T03n0190_059:0926b16_1": "時彼長老求覓諸草及以樹葉，了不能得，即時求覓乾白象糞，聚以為鋪，上鋪坐具，結加趺坐，端身正直，即得正念。",
    "T03n0190_059:0926b18_2": "過於一夜。",
    "T03n0190_059:0926b20_0": "爾時，長老婆提唎迦，於晨朝時，著衣持鉢，欲往入彼舍婆提城，往來乞食。",
    "T03n0190_059:0926b21_1": "於彼之時，城內多有乞食諸人，乞得食已，從其城出，去城不遠，各各別欲食所得食。",
    "T03n0190_059:0926b24_0": "爾時，長老婆提唎迦，遙見如是諸乞食人從城乞食，既得彼食，去城不遠，別坐欲食，遂往彼邊，默然而住。",
    "T03n0190_059:0926b27_0": "爾時，一切諸乞人等，作如是念：「此之比丘，必於我等，欲有憐愍，故來乞食。」",
    "T03n0190_059:0926b28_1": "作是念已，各各自於所食之內，減取少分，與彼長老婆提唎迦。",
    "T03n0190_059:0926c02_0": "爾時，波斯那憍薩羅國其王，乘騎一大白象，其象名曰一分陀利，從其彼城舍婆提出，共一大臣，其臣名曰尸利跋陀(隋言德賢)。",
    "T03n0190_059:0926c04_1": "時，波斯那憍薩羅國其王，遙見婆提唎迦從彼乞兒乞食而食，即告大臣尸利跋陀作如是言：「尸利跋陀！",
    "T03n0190_059:0926c07_2": "此何比丘？",
    "T03n0190_059:0926c07_3": "乃從乞兒，乞食而喫。」",
    "T03n0190_059:0926c07_4": "爾時，大臣審更熟看婆提唎迦，知是不虛，而白王言：「大王！",
    "T03n0190_059:0926c09_5": "當知，此是釋王婆提唎迦。」",
    "T03n0190_059:0926c09_6": "其王即告彼大臣言：「若如此者，汝驅白象，向彼婆提唎迦之邊。」",
    "T03n0190_059:0926c11_7": "尸利跋陀聞王勅已，而白王言：「如王教勅，不敢違也。」",
    "T03n0190_059:0926c12_8": "受王勅已，將此白象，王乘其上，詣向長老婆提迦邊。",
    "T03n0190_059:0926c14_0": "時，波斯那憍薩羅國其王，去彼婆提唎迦住處不遠，從其象上下，禮長老婆提唎迦，禮彼足已，却住一面。",
    "T03n0190_059:0926c17_0": "時，波斯那憍薩羅國王，啟白長老婆提唎迦，作如是言：「阿梨耶！",
    "T03n0190_059:0926c18_1": "今者何故乃發如是貧賤之意，乃於如此貧人等邊，乞食而食？」",
    "T03n0190_059:0926c20_0": "爾時，長老婆提唎迦，告波斯那憍薩羅王，作如是言：「大王！",
    "T03n0190_059:0926c21_1": "我今不以貧故而從彼乞，我今自有七種寶財，但我意樂從於貧人而乞食耳，又欲令彼諸貧兒輩斷貧窮故，而從乞也。",
    "T03n0190_059:0926c24_0": "大王！",
    "T03n0190_059:0926c24_1": "當知，我已有眼，但欲為彼無明眾生開眼目故，而來從乞。",
    "T03n0190_059:0926c26_0": "「復次，大王！",
    "T03n0190_059:0926c26_1": "我今已脫一切繫縛，但以為彼貪欲瞋恚所縛眾生得解脫故，而從乞食。",
    "T03n0190_059:0926c28_0": "「大王！",
    "T03n0190_059:0926c28_1": "我今已度彼岸，但為拔脫煩惱淤泥所溺眾生，故從彼乞。",
    "T03n0190_059:0927a01_0": "「復次，大王！",
    "T03n0190_059:0927a01_1": "我已獲得無病之處，但欲治彼煩惱所病諸眾生故，而從彼乞。」",
    "T03n0190_059:0927a02_2": "時波斯那憍薩羅國其王，復白婆提唎迦作如是言：「阿梨耶！",
    "T03n0190_059:0927a04_0": "我亦貧無七種財寶，我亦幽冥住於黑闇，我亦被於煩惱淤泥之所沈溺，我今亦有貪欲之病，願阿梨耶！",
    "T03n0190_059:0927a06_1": "憐愍我故，唯悕數數來至我家。」",
    "T03n0190_059:0927a08_0": "爾時，長老婆提唎迦，告波斯那憍薩羅王，作如是言：「大德大王！",
    "T03n0190_059:0927a09_1": "不須如此。」",
    "T03n0190_059:0927a09_2": "作是語已，捨王而去。",
    "T03n0190_059:0927a11_0": "佛本行集經摩尼婁陀品第五十九上",
    "T03n0190_059:0927a12_0": "又時，世尊為諸比丘演說諸法，於時長老摩尼婁陀睡眠不覺。",
    "T03n0190_059:0927a14_0": "爾時，佛告摩尼婁陀，作如是言：「摩尼婁陀！",
    "T03n0190_059:0927a14_1": "汝何於此法義之內，如是睡眠，汝於此事，深為不善。",
    "T03n0190_059:0927a16_2": "汝起莫睡！」",
    "T03n0190_059:0927a16_3": "從此已後，摩尼婁陀更不睡臥，正以多時，不得睡故，壞其肉眼，唯以天眼，觀世間色。",
    "T03n0190_059:0927a19_0": "爾時，世尊告比丘言：「汝諸比丘！",
    "T03n0190_059:0927a19_1": "於我聲聞諸弟子中，清淨梵行，最第一者，所謂摩尼婁陀是也。」",
    "T03n0190_059:0927a22_0": "又於一時，摩尼婁陀數數縫綻諸衣裳等，又時五指總持五針。",
    "T03n0190_059:0927a24_0": "爾時，長老大目揵連詣向其所，而語之言：「摩尼婁陀！",
    "T03n0190_059:0927a25_1": "汝今共我遊行去來。」",
    "T03n0190_059:0927a25_2": "爾時，長老摩尼婁陀報目連言：「長老目連！",
    "T03n0190_059:0927a26_3": "且住且住！",
    "T03n0190_059:0927a26_4": "待我衣成。」",
    "T03n0190_059:0927a28_0": "爾時，目連復語長老摩尼婁陀：「汝今若以神通縫者，願速成就，若以今意所欲成者，亦願早成。」",
    "T03n0190_059:0927b01_1": "摩尼婁陀縫此衣時，其針綖脫，爾時長老摩尼婁陀，獨自唱言：「世間誰樂欲作功德？",
    "T03n0190_059:0927b03_2": "與我穿針。」",
    "T03n0190_059:0927b04_0": "爾時，世尊獨在房內，攝心坐禪，乃以清淨天耳，聞此摩尼婁陀作如是語。",
    "T03n0190_059:0927b05_1": "聞是語已，譬如壯士屈申臂頃，即於本處，不現其身，往至長老摩尼婁陀，住於前已，取針而貫。",
    "T03n0190_059:0927b08_0": "爾時，長老摩尼婁陀問言：「是誰為我穿針？」",
    "T03n0190_059:0927b08_1": "佛告之言：「摩尼婁陀！",
    "T03n0190_059:0927b09_2": "是我為汝貫穿針耳。」",
    "T03n0190_059:0927b10_0": "爾時，一切諸比丘等，傳聞此語云道：「世尊為彼長老摩尼婁陀，以綖穿針。」",
    "T03n0190_059:0927b11_1": "既聞此語，各各思惟：「世尊猶尚為彼清淨梵行之人，佐助不辦，況復我等，何故默然不相助也？」",
    "T03n0190_059:0927b13_2": "因爾已後，諸比丘僧，有所作者，各各相助。",
    "T03n0190_059:0927b15_0": "時，諸比丘以此因緣，往詣佛所白言：「世尊！",
    "T03n0190_059:0927b15_1": "其彼長老摩尼婁陀，往於昔日種何善業？",
    "T03n0190_059:0927b16_2": "今得出家，受具足戒，得羅漢果。",
    "T03n0190_059:0927b17_3": "世尊復記言：『諸比丘！",
    "T03n0190_059:0927b18_4": "於我聲聞弟子之中，得淨天眼，最第一者，所謂長老摩尼婁陀比丘是也。』」",
    "T03n0190_059:0927b20_0": "作是語已，佛告一切諸比丘言：「汝諸比丘！",
    "T03n0190_059:0927b20_1": "我念往昔，過去久遠，超於無量阿僧祇劫，有佛出世，名曰然燈如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T03n0190_059:0927b24_0": "彼佛世尊，為諸比丘，說法之時，種種讚歎天眼之事。",
    "T03n0190_059:0927b26_0": "「爾時，有一居士之子，名曰大財，來集彼會，坐於眾內，聽說其法。",
    "T03n0190_059:0927b27_1": "彼居士子，既聽法已，作是思惟：『我今雖復不諮父母捨家出家，我今但可為未來世得天眼故，造諸善根。』",
    "T03n0190_059:0927b29_2": "作是念已，備辦脂油，得其百斗，於然燈佛無上正真等正覺所，然燈供養，心起是願：『願我來世，值如是佛，彼佛說法，速得證解，於彼世尊聲聞弟子所有天眼，願我第一。』",
    "T03n0190_059:0927c04_3": "又發是願：『生生世世，不墮惡道。』",
    "T03n0190_059:0927c05_4": "爾時，然燈如來、應供、正遍知、明行足、善逝、世間解、無上士、調御丈夫、天人師、佛、世尊，告彼居士子大財言：『於未來世有佛，名曰釋迦牟尼多他伽多、阿羅訶、三藐三佛陀，十號具足，於彼世尊聲聞弟子，得天眼者，汝當第一。』」",
    "T03n0190_059:0927c10_5": "爾時，佛告諸比丘言：「汝等比丘！",
    "T03n0190_059:0927c10_6": "或有心疑，彼時然燈佛邊，大富居士子大財者？",
    "T03n0190_059:0927c11_7": "此即摩尼婁陀是也。」",
    "T03n0190_059:0927c13_0": "爾時，佛復告諸比丘作如是言：「我念往昔，久遠之時，有一賊人，於闇夜中，行在小徑，欲為竊盜，至於半路，其鞋綱斷。",
    "T03n0190_059:0927c16_0": "「爾時，彼處有一辟支佛舍利塔，於其塔所，時有一人，然燈求福供養承事，而彼燈油，將欲盡滅。",
    "T03n0190_059:0927c18_1": "其賊至彼，見燈欲盡，為欲續彼斷鞋綱故，遂益其脂，又以箭鏃，挑出燈炷。",
    "T03n0190_059:0927c19_2": "爾時，彼燈還得明熾。",
    "T03n0190_059:0927c21_0": "「爾時，彼賊見燈明已，去邊不遠，續彼鞋綱。",
    "T03n0190_059:0927c21_1": "因彼明故，得見彼塔。",
    "T03n0190_059:0927c22_2": "見彼塔已，遂得心淨，得心淨已，發如是願：『此塔是誰？",
    "T03n0190_059:0927c23_3": "願我來世，當值此塔本體世尊，或勝此者，若彼世尊所說之法，願我聞已，速得知解，於彼世尊所有聲聞弟子之中，得天眼者，最為第一。",
    "T03n0190_059:0927c26_4": "又願當來，生生世世，不墮惡道。』」",
    "T03n0190_059:0927c28_0": "佛本行集經卷第五十九"
}