{
    "T13n0414_004:0814c10_0": "菩薩念佛三昧經卷第四",
    "T13n0414_004:0814c12_0": "宋天竺三藏功德直譯",
    "T13n0414_004:0814c13_0": "◎讚三昧相品第九",
    "T13n0414_004:0814c14_0": "爾時，世尊告不空見菩薩摩訶薩言：「善哉，善哉！",
    "T13n0414_004:0814c15_1": "不空見！",
    "T13n0414_004:0814c15_2": "無勸汝者乃能如是為諸眾生請問三昧，欲以解脫利眾生故、欲令眾生具不思議淨善根故、欲令眾生獲得三界最勝利故、為令眾生超出三界一切行故、為令眾生於諸有為得善義故、為令眾生深解隨順得饒益故、為令眾生於甚深法決定義故、欲令眾生尊說法故、欲令眾生敬重施故、欲令眾生捨諸有故、欲令眾生趣無上戒故、欲令眾生具足忍故、欲令眾生勤精進故、欲令眾生得禪定故、欲令眾生深重智慧如金剛心善修定故、欲令眾生心離塵故、欲令眾生善攝心故、欲令眾生其心不動猶帝幢故、欲令眾生重法義故、欲令眾生不惜身命厭諸行故，以是等緣請問如來。」",
    "T13n0414_004:0814c29_0": "爾時，世尊告不空見：「汝今諦聽，善思念之，吾當為汝分別演說。」",
    "T13n0414_004:0815a01_1": "時不空見即白佛言：「唯然，世尊！",
    "T13n0414_004:0815a02_2": "願樂欲聞。」",
    "T13n0414_004:0815a02_3": "告不空見：「諸佛所說菩薩所行念佛三昧，此三昧者，諸菩薩等常應親近、精勤修習。",
    "T13n0414_004:0815a04_4": "既得修習此三昧已，即便增長見法安樂，增長無貪及以瞋、癡，增長慚愧、六神通等，增長得見一切諸佛，增長無數清淨佛土。",
    "T13n0414_004:0815a07_5": "得知宿命生死因緣，住胎清曠、母族豪勝，得微妙善、大人相好。",
    "T13n0414_004:0815a08_6": "具足出家及捨大捨，得知眾生其行相續，具足多聞世出世法。",
    "T13n0414_004:0815a09_7": "又得種種諸善法處，當得善學世無比法，復得善巧說一切法，及得了知前際、後際。",
    "T13n0414_004:0815a11_8": "字章句相智慧備足，得善轉心、神通變化，善知過患，得廣大力。",
    "T13n0414_004:0815a13_9": "得知他方諸菩薩等，及以眾生精麁、白黑、長短、大小、處及非處，未成佛道趣向具足。",
    "T13n0414_004:0815a15_10": "得不動念，神通具足；常得大姓，高族具足；端正威勢，功德具足；得梵音等及以諸辯，無不具足，悉如上說。",
    "T13n0414_004:0815a17_11": "同如來生無生之生，常生中國，不處邊地，欲求遍往他方世界至諸佛所諮受正法，欲樂住此或遊十方，覲諸如來恭敬供養。",
    "T13n0414_004:0815a20_12": "彼此菩薩功德具足。」",
    "T13n0414_004:0815a21_0": "爾時，世尊即說偈言：「不空見菩薩！",
    "T13n0414_004:0815a22_1": "　　有妙三昧王，　我住智力故，　　深知此三昧。",
    "T13n0414_004:0815a24_0": "　菩薩應當修，　　得見十方佛，　到六通彼岸，　　疾得菩提道。",
    "T13n0414_004:0815a26_0": "　見諸淨妙土，　　攝知生死緣，　住胎既無比，　　母族又殊勝。",
    "T13n0414_004:0815a28_0": "　善修諸法行，　　相好皆具足，　出家棄諸愛，　　人天所滯慾，　為利世間故，　　求於菩提道。",
    "T13n0414_004:0815b02_0": "　生在豪姓家，　　永到甘露境，　具得六神通，　　圓足說真智。",
    "T13n0414_004:0815b04_0": "　多聞持正法，　　獲得大自在；　多聞廣於海，　　如聞皆修行。",
    "T13n0414_004:0815b06_0": "　具眾決定義，　　及知眾生本，　學習世、出世，　　善法之所趣。",
    "T13n0414_004:0815b08_0": "　獲得聰利智，　　捐去無知業，　棄捨有為事，　　行於無為法。",
    "T13n0414_004:0815b10_0": "　亦得天眼智，　　天耳聞諸法，　憶念宿世行，　　知他心意識。",
    "T13n0414_004:0815b12_0": "　欲樂現種種，　　諸妙神通事，　常善轉變心，　　開演於明脫。",
    "T13n0414_004:0815b14_0": "　開發十力慧，　　廣利於世間，　知處及非處，　　諸法之所歸。",
    "T13n0414_004:0815b16_0": "　說煩惱過患，　　常應修此定，　得趣向具足、　　得意無與等、　得念及威力、　　得安行亦然。",
    "T13n0414_004:0815b19_0": "　姓族最殊勝，　　端嚴甚清顯，　棄於有為行，　　無毀諸功德。",
    "T13n0414_004:0815b21_0": "　得大威勢力，　　人中最殊勝，　猶如天帝釋，　　天中獨尊嚴。",
    "T13n0414_004:0815b23_0": "　欲得無比音、　　雄猛諸威音，　成就義大仙，　　當求此三昧。",
    "T13n0414_004:0815b25_0": "　如龍歡喜行，　　普施電光耀，　復降甘潤雨，　　霑洽於大地，　是龍所遊境，　　實為不思議。",
    "T13n0414_004:0815b28_0": "　若安住最上，　　神通王三昧，　能作諸供養，　　奉獻無邊佛，　猶如龍王雨，　　澤及於一切。",
    "T13n0414_004:0815c02_0": "　欲成就善教，　　親近最上說，　攝取無為樂，　　當修此三昧。",
    "T13n0414_004:0815c04_0": "　種種深解脫，　　常宣諸妙偈，　欲令一切眾，　　咸使得安樂。",
    "T13n0414_004:0815c06_0": "　常修是三昧，　　不離佛菩提，　及與聲聞眾，　　得見他方剎。",
    "T13n0414_004:0815c08_0": "　若欲得諮問，　　此土之世尊，　及諸他方佛，　　應習此三昧。",
    "T13n0414_004:0815c10_0": "　若欲見他方，　　不思議世尊，　親近彼諸佛，　　蒙光設供養，　往返諸剎土，　　得無數功德。",
    "T13n0414_004:0815c13_0": "　應當修諸佛，　　所說深三昧，　往往從生處，　　恒得與佛俱。」",
    "T13n0414_004:0815c15_0": "菩薩念佛三昧經正觀品第十",
    "T13n0414_004:0815c16_0": "爾時，不空見菩薩白佛言：「世尊！",
    "T13n0414_004:0815c16_1": "菩薩摩訶薩若欲成就諸佛所說菩薩念佛三昧者，應當親近修習何法？」",
    "T13n0414_004:0815c18_2": "爾時，世尊告不空見：「若諸菩薩欲得修習諸佛所說念佛三昧、欲得親近諸佛如來、復欲疾得阿耨多羅三藐三菩提者，應當安住決定之心，又應永捨不決定心、捨我見心，知無我心。",
    "T13n0414_004:0815c22_3": "當觀此身如水聚沫、觀於色陰當如芭蕉、次觀受陰如水上泡、復觀想陰如熱時焰、又觀行陰如空中雲、觀於識陰猶如幻化。",
    "T13n0414_004:0815c25_4": "「菩薩若欲入此三昧，應當深生怖畏之想。",
    "T13n0414_004:0815c26_5": "又宜具足慚愧之心，捨不怖畏而作怖畏；捨無慚愧，修慚愧心。",
    "T13n0414_004:0815c27_6": "具舍摩他、毘婆舍那，以方便智捨我無我，應習智脫及三空門。",
    "T13n0414_004:0815c29_7": "又當深知三受生起，亦應捨離三不善根。",
    "T13n0414_004:0816a01_0": "即當起於三昧之聚，觀諸眾生猶如我身；觀四念處，身受心法；觀四食患，作無食想，所謂摶食、觸、思、識等。",
    "T13n0414_004:0816a03_1": "修不淨想及以慈悲，安住於喜，令捨具足。",
    "T13n0414_004:0816a04_2": "「起諸禪定而不味著，亦不毀呰一切諸法。",
    "T13n0414_004:0816a05_3": "此身不實，猶如幻焰，不樂長壽，應當捨離。",
    "T13n0414_004:0816a06_4": "善防護心，習學多聞，不慢於法，勤護不謗，即得聞才及以法才。",
    "T13n0414_004:0816a07_5": "既聞法已，守護是義，尊重佛法、恭敬僧寶。",
    "T13n0414_004:0816a08_6": "近善知識、遠離惡友，不著世俗言論之味，恒能不離阿蘭若行。",
    "T13n0414_004:0816a10_7": "心常平等憐愍眾生，其心不退、不懷嫉妬。",
    "T13n0414_004:0816a11_0": "稱量諸法，心不染累，分別一切無數諸法。",
    "T13n0414_004:0816a11_1": "常求甚深方等經典，信心堅固不生疑慮，常能精勤讀誦此經——即是諸佛無上道也。",
    "T13n0414_004:0816a14_0": "「諸佛功德之所生處，應當如是真實其心，摧伏憍慢，至意聽受，增長正法。",
    "T13n0414_004:0816a15_1": "離殺、盜、婬、嬾惰、貢高、是非之心，捨存真我、邪謗之說，除穢亂語、滅諸諍論。",
    "T13n0414_004:0816a17_2": "心樂安住布施、持戒、忍辱、精進、禪定、智慧，諸波羅蜜皆悉具足。",
    "T13n0414_004:0816a18_3": "能捨頭、目，心不退沒，如四大姓不可改易。",
    "T13n0414_004:0816a19_4": "身意精勤，不顧軀命，於四供養心無貪著。",
    "T13n0414_004:0816a20_5": "安住十二頭陀之行，不求己利及以名譽。",
    "T13n0414_004:0816a21_6": "捨心愛滯，得四神足，離四顛倒及煩惱刺，渡於四流，於四威儀修四念處。",
    "T13n0414_004:0816a23_7": "令得五根，修行五力，捨於五結，不求五欲福報之慶，捨五穢心，修五解脫，善知五陰。",
    "T13n0414_004:0816a25_8": "棄六欲處及六身受，除六愛身，修於六念，知六識分，勤求六通。",
    "T13n0414_004:0816a26_9": "修七覺意，深知七界，所謂害界、恚界、出界、欲界、色界、無色界及以滅界，除斷七使及七識住。",
    "T13n0414_004:0816a28_10": "捨八嬾惰，去八妄語，知世八法，得八大人覺，知八解脫，修八正道。",
    "T13n0414_004:0816b01_11": "捨於眾生九居之處，除九慢法，放棄九惱，親近修學喜等九法。",
    "T13n0414_004:0816b02_12": "又復勤習九次第定，捨十不善、行於十善，方便精勤求佛十力。",
    "T13n0414_004:0816b05_0": "「又，不空見！",
    "T13n0414_004:0816b05_1": "我今略說一切諸佛所說三昧，應當勤修念報佛恩。",
    "T13n0414_004:0816b06_2": "學三昧已，即得不退阿耨多羅三藐三菩提。",
    "T13n0414_004:0816b07_3": "而是菩薩以大智力，能為眾生說此三昧，其餘聲聞不能觀察、宣說、書寫、受持、讀誦；若能觀察、書寫、受持、讀誦之者，此人福業亦不唐捐。",
    "T13n0414_004:0816b10_4": "要當得值佛出於世，若諸菩薩教化受持，疾得不退菩提之道。",
    "T13n0414_004:0816b11_5": "又，不空見！",
    "T13n0414_004:0816b12_6": "諸佛所說念佛三昧，名為要法，諸大聲聞所不能行。",
    "T13n0414_004:0816b13_7": "若人聞說此三昧者，將來之世必當值佛。」",
    "T13n0414_004:0816b14_8": "爾時，世尊即說偈言：「若有修諸佛，　　所說深三昧，　觀法心相續，　　捨不相續念，　善觀於陰身，　　離我、無我想。",
    "T13n0414_004:0816b18_0": "　此身不牢固，　　猶如水聚沫、　虛誑猶如化、　　亦如嬰兒語。",
    "T13n0414_004:0816b20_0": "　觀色如浮雲、　　見受若水泡、　想如熱時焰、　　觀行陰無實，　猶如彼芭蕉、　　觀五識如幻。",
    "T13n0414_004:0816b23_0": "　修慚愧、恐畏、　　舍摩、毘婆那，　應遠無慚愧，　　除我無我見。",
    "T13n0414_004:0816b25_0": "　習如與解脫，　　及以三空門，　又應知三受，　　捨三不善根。",
    "T13n0414_004:0816b27_0": "　常學三善根，　　求最勝三昧；　勤行戒、定、智，　　速得甚深定。",
    "T13n0414_004:0816b29_0": "　離諸邪見等，　　正習此三昧；　捨世眾諍論，　　常修出世法。",
    "T13n0414_004:0816c02_0": "　觀察身念處，　　受心亦復然，　於法無疑惑，　　不久得此定。",
    "T13n0414_004:0816c04_0": "　常行禪解脫，　　不惜身壽命，　多聞、不貢高，　　不誹謗諸法。",
    "T13n0414_004:0816c06_0": "　聞法應受持，　　持已諦觀察，　常供養諸佛，　　法、僧亦如是。",
    "T13n0414_004:0816c08_0": "　若於善知識，　　恒念報其恩；　遠諸惡知友，　　不聞邪師論。",
    "T13n0414_004:0816c10_0": "　應求讚善者，　　常共俱遊處；　不遠阿蘭若，　　應求勝菩提。",
    "T13n0414_004:0816c12_0": "　等心於群生，　　不毀呰諸法，　不染一切法，　　應知真實法。",
    "T13n0414_004:0816c14_0": "　捨諸非法行，　　不久得此定，　除一切諸惡，　　及見真我者，　殺害、慢、婬、盜、　　毀呰、嬾惰等，　不作諸惡口、　　邪論、諍訟等。",
    "T13n0414_004:0816c18_0": "　次第說佛法，　　當求此三昧，　施、戒、及忍辱、　　精進、禪、智等，　常勤精修習，　　成就此諸度，　不久當得斯，　　功德、定、法行。",
    "T13n0414_004:0816c22_0": "　若捨內身分，　　及外財眷屬，　不久得菩提，　　最靜心三昧。",
    "T13n0414_004:0816c24_0": "　若人心如地、　　水、火、風空等，　皆悉當速疾，　　獲此妙三昧。",
    "T13n0414_004:0816c26_0": "　若有諸人等，　　身心甚端直，　不貪著衣食、　　床褥及醫藥，　是人當疾得，　　如此之三昧。",
    "T13n0414_004:0816c29_0": "　成就四正勤，　　具足四如意，　捨於四顛倒，　　及四煩惱刺，　永度於四流，　　棄捨諸受、取。",
    "T13n0414_004:0817a03_0": "　修行五根力，　　除斷於五結，　不求五欲報，　　捨諸煩惱心，　應修五解脫，　　及五身三昧，　諦知五陰法。",
    "T13n0414_004:0817a06_1": "　　深修六和敬，　遠離不恭敬，　　除去六觸身，　觀六度相續，　　捨彼六愛身，　成就於六通，　　深修六念處，　亦復勤專行，　　六識之法分。",
    "T13n0414_004:0817a11_0": "　修七菩提分，　　復行於七財，　念捨憍慢處，　　除斷七種使；　當修如此行，　　以求勝三昧。",
    "T13n0414_004:0817a14_0": "　捨彼七識住，　　除此八妄語，　常修八正道，　　得三昧不難。",
    "T13n0414_004:0817a16_0": "　得八大人覺，　　行八解脫門，　知世間八法，　　即為最勝智，　如此常修行，　　得三昧不難。",
    "T13n0414_004:0817a19_0": "　自離於九惱，　　亦不惱他人，　修喜等九法，　　次當得三昧。",
    "T13n0414_004:0817a21_0": "　聰慧捨十惡，　　修行十善業，　又能遵十力，　　得三昧不難。",
    "T13n0414_004:0817a23_0": "　常受持善法，　　捨諸不善法，　晝夜常攝心，　　得三昧不難。",
    "T13n0414_004:0817a25_0": "　住此三昧已，　　不思議力說，　常見佛金色，　　亦得聞演法。",
    "T13n0414_004:0817a27_0": "　若欲見十方，　　滅度、現在佛，　及以未來世，　　饒益眾生者，　是人當修此，　　最上妙三昧。」",
    "T13n0414_004:0817a29_1": "◎◎爾時，不空見菩薩摩訶薩白佛言：「世尊！",
    "T13n0414_004:0817b01_2": "菩薩若欲成就一切諸佛所說念佛三昧，云何當令其心相續？」",
    "T13n0414_004:0817b03_3": "佛告不空見：「是諸菩薩若能至心憶念過去、未來、現在十方一切無量如來、應、正遍知、明行足、善逝、世間解、無上士、調御丈夫、天人師、佛、世尊，悉知眾生往來生死、住胎具足、母族亦然，及善相好、四毘舍羅、慈悲喜捨、慚愧、恐畏、威儀等行悉亦具足，及舍摩他、毘婆舍那、解脫知行，諸解脫門、念處、正勤、神足、根、力、覺、道等法皆悉具足。",
    "T13n0414_004:0817b10_4": "知昔四流及生具足，亦知眾生源始具足，生諸六通，起大神足。",
    "T13n0414_004:0817b12_5": "戒、定、智慧、及以解脫、解脫知見無不具足，無礙解脫及無礙利，一切善法亦皆具足，色心清淨、境智清淨，金色等身清淨具足。",
    "T13n0414_004:0817b15_0": "而此菩薩應如是念：『諸佛如來至心不動。』",
    "T13n0414_004:0817b15_1": "亦當安住無所著心。",
    "T13n0414_004:0817b17_0": "「復應如是心相續觀：為何等法是如來耶？",
    "T13n0414_004:0817b17_1": "為以即色是如來耶？",
    "T13n0414_004:0817b18_2": "為當異色是如來乎？",
    "T13n0414_004:0817b18_3": "若以即色是如來者，色處眾生具足色陰，而是眾生應是如來。",
    "T13n0414_004:0817b20_4": "若以異色是如來者，除十二緣豈有如來？",
    "T13n0414_004:0817b21_5": "又以即受是如來耶？",
    "T13n0414_004:0817b21_6": "為當異受是如來乎？",
    "T13n0414_004:0817b22_7": "若以即受是如來者，一切眾生具足受陰，而是眾生應是如來。",
    "T13n0414_004:0817b23_8": "若以異受是如來者，除十二緣何有如來？",
    "T13n0414_004:0817b24_9": "想、行、識等亦復如是。",
    "T13n0414_004:0817b25_0": "為即眼根是如來耶？",
    "T13n0414_004:0817b25_1": "為異眼根是如來乎？",
    "T13n0414_004:0817b25_2": "若即眼根是如來者，一切眾生應是如來。",
    "T13n0414_004:0817b26_3": "若異眼根是如來者，除十二緣何名如來？",
    "T13n0414_004:0817b27_4": "耳等諸根亦復如是。",
    "T13n0414_004:0817b28_5": "為即四大是如來耶？",
    "T13n0414_004:0817b28_6": "為異四大是如來乎？",
    "T13n0414_004:0817b29_7": "若即四大是如來者，內外四大亦是如來。",
    "T13n0414_004:0817c01_8": "若離四大是如來者，除十二緣何有如來？",
    "T13n0414_004:0817c02_9": "地、水、火、風皆亦如是。",
    "T13n0414_004:0817c03_0": "「菩薩如是相續觀已，明見色陰既非如來，異彼色陰亦非如來；又見受陰即非如來，若異受陰亦非如來；即想、行、識非如來者，異想、行、識亦非如來。",
    "T13n0414_004:0817c06_1": "又見眼根非即如來，見異眼根亦非如來；耳、鼻、舌、身非即如來，異耳、鼻等亦非如來。",
    "T13n0414_004:0817c08_2": "見色、聲等非是如來，異色、聲等亦非如來；見香、味、觸非是如來，異香、味、觸亦非如來；見意及法非是如來，若異意、法亦非如來。",
    "T13n0414_004:0817c11_0": "見即四大非是如來，見異四大亦非如來；地、水、火、風亦復如是。",
    "T13n0414_004:0817c12_1": "菩薩如是心相續觀，於一切法得方便智。",
    "T13n0414_004:0817c14_0": "「又，不空見！",
    "T13n0414_004:0817c14_1": "汝以何法能得無上菩提道耶？",
    "T13n0414_004:0817c14_2": "為以身得？",
    "T13n0414_004:0817c15_3": "為以心得？",
    "T13n0414_004:0817c15_4": "若以身得，此身不淨，無所覺知，如草木、瓦礫。",
    "T13n0414_004:0817c16_5": "菩提非色，無有形質，其相空寂，不可見法。",
    "T13n0414_004:0817c17_6": "此身既如草木無知，云何當得菩提道耶？",
    "T13n0414_004:0817c18_7": "若以心得無上道者，心無形相，猶如幻化。",
    "T13n0414_004:0817c19_8": "菩提無心、亦無色貌，如幻、如化，云何可得？",
    "T13n0414_004:0817c20_9": "若諸菩薩得如此解：非身能得無上菩提，亦非心得無上菩提，不離身、心得無上道。」",
    "T13n0414_004:0817c22_10": "爾時，佛告不空見言：「應當如是觀於如來，作是觀者名為正觀。",
    "T13n0414_004:0817c23_11": "又，不空見！",
    "T13n0414_004:0817c23_12": "菩薩如是相續觀法，心不動搖。",
    "T13n0414_004:0817c24_13": "菩薩應當如是深解，則不退於三昧法也。",
    "T13n0414_004:0817c25_14": "又常離於不相續心，必當疾得無上菩提。」",
    "T13n0414_004:0817c26_15": "爾時，世尊即說偈言：「心心相續念，　　去、來、今現在，　一切普眼尊，　　不久當見佛。",
    "T13n0414_004:0817c29_0": "　住佛大威力，　　慈哀利世間，　憶念人中華，　　調御功德尊。",
    "T13n0414_004:0818a02_0": "　當念昔生死、　　住胎、母族姓、　容相悉具足，　　不久當見佛。",
    "T13n0414_004:0818a04_0": "　念佛八十好，　　及宿世因緣，　恒集最勝業，　　正念善法意。",
    "T13n0414_004:0818a06_0": "　念佛六神變，　　及大自在通，　戒、定、智解脫，　　皆悉得成就。",
    "T13n0414_004:0818a08_0": "　云何最上師，　　得此寂靜地？",
    "T13n0414_004:0818a09_0": "　念慈世間尊，　　悲、喜、捨最上，　慚愧、力、無畏，　　世間威德師。",
    "T13n0414_004:0818a11_0": "　念佛舍摩他、　　毘婆舍那等，　又念智解脫，　　及以三空門，　具念修正勤，　　神足亦復然。",
    "T13n0414_004:0818a14_0": "　念、根、力具足，　　及以菩提分，　念佛離生、滅，　　獲此寂靜處。",
    "T13n0414_004:0818a16_0": "　念難思善法，　　色、受皆清淨；　想、行及以識，　　清淨亦如是。",
    "T13n0414_004:0818a18_0": "　念佛真金色，　　安住無著心，　觀何法名佛，　　攝心恒相續。",
    "T13n0414_004:0818a20_0": "　念色非如來，　　四陰亦如是；　離陰非如來，　　想、識應當知。",
    "T13n0414_004:0818a22_0": "　念眼非如來，　　耳等法亦然；　離眼非如來，　　五情法皆爾。",
    "T13n0414_004:0818a24_0": "　念十二因緣，　　調心得見佛，　念四大非佛、　　異此四亦非，　應了十二緣，　　見佛不為難。",
    "T13n0414_004:0818a27_0": "　若使諸佛陰，　　而是如來者，　眾生悉有陰，　　亦應即如來。",
    "T13n0414_004:0818a29_0": "　若欲得根、力，　　當念十二緣，　陰非世間師，　　異陰亦如是。",
    "T13n0414_004:0818b02_0": "　往昔諸因緣，　　相續恒分別，　是以能攝取，　　不思議智力。",
    "T13n0414_004:0818b04_0": "　此身常無知，　　如草木、瓦礫，　菩提無形色，　　寂滅恒不生。",
    "T13n0414_004:0818b06_0": "　身不觸菩提，　　菩提不觸身；　心不觸菩提，　　菩提不觸心；　而能有觸相，　　實為不思議。",
    "T13n0414_004:0818b09_0": "　此是佛世尊，　　最勝寂靜處，　善能滅一切，　　外道諸邪見。」",
    "T13n0414_004:0818b11_0": "爾時，不空見菩薩摩訶薩白佛言：「世尊！",
    "T13n0414_004:0818b11_1": "菩薩云何得知我見？",
    "T13n0414_004:0818b12_2": "云何復當得離斯見？」",
    "T13n0414_004:0818b12_3": "爾時，世尊告不空見：「菩薩若欲捨我見者，莫著住處，當依無依，欲以法明利益一切；欲吹法螺、擊大法鼓；欲造法船、建立法橋，度諸眾生生死有流。",
    "T13n0414_004:0818b16_4": "欲觀身相及不相續，此身不淨，穢惡充滿，膿、血、涕、唾九孔恒流，無常敗壞，眴息不住，危脆難信，不可愛樂，猶嬰兒語虛妄無知。",
    "T13n0414_004:0818b19_0": "是身不實如水聚沫，縱復假以衣服、飲食、香熏莊嚴、種種寶飾，於百千歲恣隨其意，會當磨滅，長夜無益，如此身性是生死法。",
    "T13n0414_004:0818b21_1": "又為虫獸之所食噉，復於長夜或在地獄、畜生、餓鬼、閻羅王所受無量苦，未曾暫息。",
    "T13n0414_004:0818b23_2": "又於永劫處生死中，為他僮僕，策使萬端。",
    "T13n0414_004:0818b24_3": "此身長勤受眾苦惱，而初不能知苦斷習、證滅修道、行諸功德。",
    "T13n0414_004:0818b26_4": "此身雖小，受污甚多，應以是身施諸眾生——若有惜命施其以壽、若須力者當惠其力、須肉與肉、須血與血——當施須者，不求勿與。",
    "T13n0414_004:0818b28_5": "或於彼人無所利益，願以捨身善心因緣除我見惑、得解無我。",
    "T13n0414_004:0818c01_6": "住是捨身思惟觀時，不復著於我見之惑，以不堅身修於堅身。",
    "T13n0414_004:0818c02_7": "「又，不空見！",
    "T13n0414_004:0818c03_0": "譬如村邑，多有童子相隨出村，遊戲水邊。",
    "T13n0414_004:0818c03_1": "見水聚沫，是諸童子競取弄戲，而此聚沫不自覺知為他所弄亦無痛痒。",
    "T13n0414_004:0818c05_2": "如是，不空見！",
    "T13n0414_004:0818c05_3": "若有菩薩觀自己身，當知此心猶彼聚沫，無有分別。",
    "T13n0414_004:0818c07_4": "若此菩薩作是觀者，不久當得此深三昧，亦當疾得無上菩提。」",
    "T13n0414_004:0818c08_5": "爾時，世尊即說偈言：「欲求最勝定、　　得不思菩提、　永捨於我見，　　常應觀此身，　無常、苦、不淨，　　涕、唾、臭污等，　九孔流諸穢，　　甚為可厭患。",
    "T13n0414_004:0818c13_0": "　虛誑無真實，　　此是磨滅法，　眩惑猶幻化、　　亦如水聚沫。",
    "T13n0414_004:0818c15_0": "　我此身危脆，　　瘡疣之窟宅，　周遍皆臭毒，　　無一可樂處。",
    "T13n0414_004:0818c17_0": "　養之初無益，　　卒為虫、狼食，　一切諸樂具，　　供饍於此身，　會歸當朽滅，　　終不得一實。",
    "T13n0414_004:0818c20_0": "　長勤無邊劫，　　苦痛恒萬端，　地獄、畜生報，　　根本受苦處。",
    "T13n0414_004:0818c22_0": "　長夜增飢渴，　　不可不思議，　眾苦所逼迫，　　為此乖菩提。",
    "T13n0414_004:0818c24_0": "　我此身不實，　　應施諸眾生，　解法心無惜，　　所須便給之。",
    "T13n0414_004:0818c26_0": "　作此思惟已，　　即唱如是言：『我今捨此身，　　血、肉隨意取。",
    "T13n0414_004:0818c28_0": "　若有惜命者，　　我當惠其壽。』",
    "T13n0414_004:0818c29_0": "　亡軀濟眾生，　　為疾得三昧。",
    "T13n0414_004:0819a01_0": "　段段求水沫，　　未曾得堅實，　我身亦如是，　　求真不可得。",
    "T13n0414_004:0819a03_0": "　若得此正觀，　　疾成菩提道。」",
    "T13n0414_004:0819a04_0": "爾時，世尊即便微笑。",
    "T13n0414_004:0819a04_1": "諸佛如來法皆如是：當于世尊微笑之時，面門即放種種色光——青、黃、赤、白、紅、綠、頗梨——上至梵天，從彼還下，遶佛三匝復至頂上。",
    "T13n0414_004:0819a07_2": "斯光俄頃忽然不現。",
    "T13n0414_004:0819a07_3": "長老阿難即從坐起，更整衣服，右膝著地，合掌向佛，以偈問曰：「最勝調御尊，　　微笑非無緣，　無上世間師，　　願為我宣說。",
    "T13n0414_004:0819a12_0": "　為以何因緣，　　而現此微笑？",
    "T13n0414_004:0819a13_0": "　金色百福嚴，　　善解於真諦，　哀矜利益者，　　世間所歸趣。",
    "T13n0414_004:0819a15_0": "　為以何因緣，　　而現此微笑？",
    "T13n0414_004:0819a16_0": "　無等人中尊，　　最上無過者，　如來諸功德，　　清妙無瑕穢。",
    "T13n0414_004:0819a18_0": "　復以何因緣，　　而現此微笑？",
    "T13n0414_004:0819a19_0": "　住聖大悲尊，　　一切所歸者，　已離諸煩惱，　　以淨調御音，　唯願為我說，　　微笑之因緣。",
    "T13n0414_004:0819a22_0": "　今日誰應得，　　若此深廣義？",
    "T13n0414_004:0819a23_0": "　誰住堅固地？",
    "T13n0414_004:0819a23_1": "　　誰國遇吉祥？",
    "T13n0414_004:0819a24_0": "　世間所歸尊，　　何故現微笑？",
    "T13n0414_004:0819a25_0": "　一切所歸趣，　　調御為我說。",
    "T13n0414_004:0819a26_0": "　願聞清淨人，　　微笑之因緣，　若蒙聖開演，　　疑惑則永除。」",
    "T13n0414_004:0819a28_0": "爾時，世尊告阿難言：「我向說此相續觀時，三萬人得法眼淨；八萬百千億那由他天亦悉離垢，法眼清淨；復有三萬億那由他比丘、比丘尼證阿那含；復有三萬比丘、比丘尼及清信士女得無生忍；三萬眾生發菩提心，即皆修習菩薩之行，於人尊劫悉當成佛，此是初發無上道心；復有九萬億那由他諸眾生等，悉皆不退菩提之道，當得作佛，號曰放光，及離垢尊、釋迦牟尼、日光相佛、月光明佛、天中尊佛；九十二億那由他眾發聲聞心，當成羅漢。」",
    "T13n0414_004:0819b09_0": "爾時，世尊作是語時，聲震三千大千世界。",
    "T13n0414_004:0819b09_1": "佛以天眼見於十方九十億百千那由他諸佛剎土，其中眾生皆見如來放眉間光——名曰明焰——遍照十方。",
    "T13n0414_004:0819b12_2": "眾生見已，心驚毛竪。",
    "T13n0414_004:0819b12_3": "時彼剎土無量百千萬億那由他諸眾生等遇斯光者，其中有得須陀洹果、斯陀含果、阿那含果、阿羅漢果；有多眾生發菩提心，皆不退轉無上菩提，於未來世當得作佛，皆同一號——號不退轉。",
    "T13n0414_004:0819b17_0": "爾時，世尊欲令此義光宣明顯，重說偈言：「我向宣說此，　　心相續觀時，　即有六十千，　　九十九億眾，　以聞法利故，　　而發菩提心；　復有三萬人，　　皆得聖慧眼，　已聞相續念，　　寂定之菩提，　此等悉得免，　　惡道之苦難；　八萬億諸天，　　既聞如來音，　獲得淨法眼，　　永離惡趣苦；　三萬億四眾，　　得不起法忍，　度脫諸惡道，　　無復苦惱患，　當得成佛道，　　如春之敷榮；　三萬億諸人，　　學於菩提道，　是人亦當得，　　諸佛大威力，　既成無上道，　　憐愍於世間；　六萬千天子，　　學習於菩提，　樂中之樂行，　　猶如彌勒尊。",
    "T13n0414_004:0819c05_0": "　無礙世間依，　　以笑廣利益，　阿難！",
    "T13n0414_004:0819c06_1": "汝當知，　　皆有因緣故，　是以我今日，　　示發此微笑。」",
    "T13n0414_004:0819c08_0": "菩薩念佛三昧經微密王品第十一",
    "T13n0414_004:0819c09_0": "爾時，不空見菩薩摩訶薩白佛言：「世尊！",
    "T13n0414_004:0819c09_1": "菩薩摩訶薩云何當知安住慚愧、恐畏等法，捨無慚愧，得此三昧？」",
    "T13n0414_004:0819c11_2": "爾時，世尊告不空見：「此諸菩薩所以慚愧，身作諸惡而懷羞怖，口、意行惡復生恥辱，嫉妬、嬾惰亦復如是。",
    "T13n0414_004:0819c13_3": "若起不善恭敬諸佛、畏懼諸天及以世人，惡不善法可羞恥故，菩薩如是則住慚畏。",
    "T13n0414_004:0819c15_4": "捨無慚畏、諸不善法，勤修眾善、護清淨行，默然閑寂，三業具足，不久亦當得此三昧，生生恒得值遇諸佛，當疾得於阿耨多羅三藐三菩提。",
    "T13n0414_004:0819c19_0": "「又，不空見！",
    "T13n0414_004:0819c19_1": "奇哉，希有。",
    "T13n0414_004:0819c19_2": "我念過去經阿僧祇億百千萬那由他劫，初第三劫名為善生、次復有劫名曰寶炬、次復有劫名蓮花池。",
    "T13n0414_004:0819c21_3": "時濁劫起餘一千年，次復有劫名曰樂住。",
    "T13n0414_004:0819c22_4": "時有國王生此劫中，名勝微密，有大威德，勢力自在。",
    "T13n0414_004:0819c24_0": "王所住城名拘修摩清淨香聚，其城縱廣七十由延，有十二重七寶莊校，嚴麗光明如善建城。",
    "T13n0414_004:0819c26_1": "城北有地，名為離垢。",
    "T13n0414_004:0819c26_2": "此處有苑，苑名安隱，縱廣正等，面十由延，周匝皆有諸多羅樹，其苑法式猶善建園。",
    "T13n0414_004:0819c28_3": "又，不空見！",
    "T13n0414_004:0819c28_4": "爾時有佛，號曰明相如來、應、正遍知、明行足、善逝、世間解、無上士、調御丈夫、天人師、佛、世尊，出現於世。」",
    "T13n0414_004:0820a01_5": "佛告不空見：「時明相佛與其眷屬住安隱園，所從比丘九十九億百千那由他，皆阿羅漢，諸漏已盡，無復煩惱，心得自在，所作已辦，所應學者皆悉已學。",
    "T13n0414_004:0820a05_6": "明相如來、應、正遍知，於其晨朝著衣持鉢，翼從比丘入城乞食。",
    "T13n0414_004:0820a06_7": "時微密王聞佛當來，即乘大象——象名樂手——前後導從無數百千，皆共出城奉迎世尊。",
    "T13n0414_004:0820a08_8": "「又，不空見！",
    "T13n0414_004:0820a08_9": "是微密王遙見佛來光色相好，微妙殊特，皆大歡喜。",
    "T13n0414_004:0820a10_0": "即便下象，趣如來所，頭面禮足，右遶三匝，即於道路請佛及僧。",
    "T13n0414_004:0820a11_1": "時明相佛默然許之。",
    "T13n0414_004:0820a11_2": "王既知佛已受其請，即於其夜掃灑、燒香、嚴辦種種珍妙供具。",
    "T13n0414_004:0820a13_3": "復於城內遍竪幢幡，懸諸華鬘、瓔珞、寶蓋，牛頭香汁以灑塵坌，散種種花嚴飾於地，以篋盛花置於座前，作眾妙伎以用供養。",
    "T13n0414_004:0820a17_0": "「又，不空見！",
    "T13n0414_004:0820a17_1": "王辦供已，於晨朝時與諸營從詣安隱園頂禮如來，白言：『世尊！",
    "T13n0414_004:0820a18_2": "食時已至。』",
    "T13n0414_004:0820a18_3": "時明相佛聞王請已，即如其相現大神通，與諸比丘俱昇虛空，放淨光明九萬百千照於東方；三方亦然。",
    "T13n0414_004:0820a21_4": "一一光中有八十億那由他等諸妙蓮華，一一華上有化如來，相好具足如明相佛。",
    "T13n0414_004:0820a23_5": "是諸如來，眷屬無量，左侍帝釋、右侍梵王，猶如真實釋、梵無異。",
    "T13n0414_004:0820a25_0": "「又，不空見！",
    "T13n0414_004:0820a25_1": "明相如來現此種種神變相時，一念之頃，欲色諸天即作無量眾妙伎樂，以天栴檀、多摩羅跋、沈水、華鬘如是諸香，以用供養明相如來。",
    "T13n0414_004:0820a28_2": "時彼世尊為王說法：『大王當知，諸行無常、有為皆苦、不實故空，一切諸法悉無有我。",
    "T13n0414_004:0820b01_3": "所以者何？",
    "T13n0414_004:0820b01_4": "此身不淨，九孔流穢猶糞中虫，破壞危脆，念念不住。",
    "T13n0414_004:0820b02_5": "四大諸陰假以為身，飢、渴、寒、熱恒來侵迫。",
    "T13n0414_004:0820b03_6": "虛誑幻炎猶水聚沫，不得自在磨滅之法，強名為人，無一可恃。",
    "T13n0414_004:0820b04_7": "是故，大王當深觀察，生死諸行甚可厭患，當勤方便，求速遠離。』",
    "T13n0414_004:0820b06_8": "時微密王聞是語已，合掌向佛而作是言：『如是，世尊！",
    "T13n0414_004:0820b07_9": "誠如聖教。",
    "T13n0414_004:0820b07_10": "有為諸行無常、苦、空，一切諸法皆悉無我。",
    "T13n0414_004:0820b08_11": "現見此身不淨臭穢，眾苦之聚甚可厭患。』",
    "T13n0414_004:0820b09_12": "時王見佛神通相貌及聞如來所說之法，即發阿耨多羅三藐三菩提心。",
    "T13n0414_004:0820b11_13": "「又，不空見！",
    "T13n0414_004:0820b11_14": "時彼如來知王已發菩提之心，與諸大眾俱受王請，乘虛而往，至城便下。",
    "T13n0414_004:0820b13_15": "是王從佛步入宮門，獻座已訖，次第而坐。",
    "T13n0414_004:0820b14_16": "王與群臣、宮內眷屬，及國人民侍立左右，擎諸供饍前受嚫願，各各授食皆令充足。",
    "T13n0414_004:0820b16_17": "飯食已訖，漱口、澡手，復以種種華香、伎樂、名衣、上寶而以供養。",
    "T13n0414_004:0820b17_18": "時微密王即於是日，捨四天下及八十四億那由他妃后、婇女，以國王位付其長子，與八十億那由他人俱共往詣明相如來，於彼佛所出家修道。",
    "T13n0414_004:0820b20_19": "「王出家已，將欲請法，白言：『世尊！",
    "T13n0414_004:0820b21_20": "云何菩薩得諸佛所說念佛三昧？",
    "T13n0414_004:0820b22_21": "若人能得此三昧者，當疾成於阿耨多羅三藐三菩提、具足見法。』",
    "T13n0414_004:0820b23_22": "時明相佛告微密比丘：『菩薩有二法得此三昧，亦當疾成無上菩提。",
    "T13n0414_004:0820b25_23": "何謂二法？",
    "T13n0414_004:0820b25_24": "菩薩應當信於如來所說經典，此大方等諸佛行處。",
    "T13n0414_004:0820b26_25": "菩薩具足此二法者得此三昧，當疾成佛。",
    "T13n0414_004:0820b27_26": "復有二法。",
    "T13n0414_004:0820b27_27": "何謂為二？",
    "T13n0414_004:0820b28_28": "舍摩他、毘婆舍那。",
    "T13n0414_004:0820b28_29": "復具二法：捨我無我，安住慚愧、恐畏等法。",
    "T13n0414_004:0820b29_30": "菩薩若能具是二法，得此三昧，疾成正覺。』」",
    "T13n0414_004:0820c02_0": "告不空見：「是微密比丘白明相佛：『云何菩薩安住慚愧、恐畏之法得此三昧？』",
    "T13n0414_004:0820c03_1": "明相如來告比丘言：『菩薩應當捨三惡業、無慚愧等諸不善法，住於慚愧、恐畏之法。",
    "T13n0414_004:0820c05_2": "而是菩薩慚、畏具足，捨諸不善、修行善法，應護清淨身、口、意業。』",
    "T13n0414_004:0820c07_0": "「又，不空見！",
    "T13n0414_004:0820c07_1": "是時比丘於彼佛所聞說過患，即捨無慚、恐畏諸惡，精勤攝心，住諸善法，不失善法，欲令滿足。",
    "T13n0414_004:0820c09_2": "復更攝心安住正觀——觀一切法不增、不減，亦不見法去、來，生、滅。",
    "T13n0414_004:0820c11_0": "「微密比丘作是觀時，不見諸法有種種相。",
    "T13n0414_004:0820c11_1": "觀十二緣，如夢、如炎；觀於諸法，如影幻化；觀於諸法，無增、無減；觀於諸法，無名、無性；觀一切法，無滅、無生。",
    "T13n0414_004:0820c14_2": "微密菩薩如是修行，不久當得此三昧也。",
    "T13n0414_004:0820c15_3": "獲三昧已，辯才不斷，過六萬億那由他劫當得阿耨多羅三藐三菩提。」",
    "T13n0414_004:0820c16_4": "佛告不空見：「汝莫生疑，爾時捨國出家學道微密王者豈異人乎？",
    "T13n0414_004:0820c18_5": "蓮花上佛如來是也。",
    "T13n0414_004:0820c18_6": "微密菩薩安住慚愧，修習成就一切善法，不久便得如此三昧。",
    "T13n0414_004:0820c21_0": "「又，不空見！",
    "T13n0414_004:0820c21_1": "我今語汝諸佛所說念佛三昧，若有眾生不種善根，終不得聞如此三昧。」",
    "T13n0414_004:0820c22_2": "告不空見：「若善男子、善女人等，曾於過去無量佛所親近、供養、殖眾善本，方得聞此三昧寶王。",
    "T13n0414_004:0820c25_3": "何況書寫、讀誦、受持、分別解說、觀其義趣？",
    "T13n0414_004:0820c26_0": "是善男子、善女人等，所種善根無量無邊，不可稱計。",
    "T13n0414_004:0820c27_1": "是諸人等修菩薩乘，方得少聞如此三昧，次第當得阿耨多羅三藐三菩提；唯除身證。」",
    "T13n0414_004:0821a01_0": "時不空見白言：「世尊！",
    "T13n0414_004:0821a01_1": "是諸眾生不學大乘，為能得此三昧寶不？」",
    "T13n0414_004:0821a02_2": "佛言：「如是，亦當能得。",
    "T13n0414_004:0821a02_3": "又，不空見！",
    "T13n0414_004:0821a03_4": "譬如有藥，其質堅[革*卬]，不可斫刺，以石磨取，用之塗鼓。",
    "T13n0414_004:0821a04_5": "若有怨敵臨陣戰時，彼軍亦以毒塗其箭，聞鼓音聲，毒不能行。",
    "T13n0414_004:0821a05_6": "如是，不空見！",
    "T13n0414_004:0821a06_7": "若善男子、善女人等少得遇聞三昧光聲，是人皆當得於無上菩提之道；唯除身證。",
    "T13n0414_004:0821a07_8": "「又，不空見！",
    "T13n0414_004:0821a08_9": "譬如眾生若依須彌金色之邊，其身即與彼山同色。",
    "T13n0414_004:0821a09_10": "所以然者，山勢力故。",
    "T13n0414_004:0821a09_11": "如是，不空見！",
    "T13n0414_004:0821a10_12": "若有善男子、善女人等少聞三昧威光之力，當得阿耨多羅三藐三菩提；唯除身證。",
    "T13n0414_004:0821a12_0": "所以者何？",
    "T13n0414_004:0821a12_1": "而此三昧功德最勝不思議故。",
    "T13n0414_004:0821a13_0": "「又，不空見！",
    "T13n0414_004:0821a13_1": "譬如諸水，悉入大海，同其一味。",
    "T13n0414_004:0821a13_2": "所以然者，以海力故。",
    "T13n0414_004:0821a14_3": "若善男子、善女人等不能讀誦、持、說、書寫，但得暫聞此三昧寶，一切皆當得無上道。",
    "T13n0414_004:0821a16_4": "所以者何？",
    "T13n0414_004:0821a16_5": "三昧力故。",
    "T13n0414_004:0821a16_6": "「又，不空見！",
    "T13n0414_004:0821a17_0": "若人正說：『諸佛法門得三昧母，說此三昧。』",
    "T13n0414_004:0821a17_1": "是名正說。",
    "T13n0414_004:0821a18_2": "若人正說：『如是三昧，無量無邊功德之聚，攝取長養。』",
    "T13n0414_004:0821a19_3": "是名正說。",
    "T13n0414_004:0821a19_4": "「又，不空見！",
    "T13n0414_004:0821a19_5": "菩薩摩訶薩修行布施，於一念頃以眾妙寶奉獻恒沙諸佛世尊，以此功德當得成佛。",
    "T13n0414_004:0821a21_6": "若人讀誦、受、持、解說、書此三昧，功德勝彼布施之福不可稱計。」",
    "T13n0414_004:0821a23_7": "爾時，世尊即說此偈：「我念往昔生，　　調御明相佛，　一切諸世間，　　咸共所歸趣。",
    "T13n0414_004:0821a26_0": "　慈悲哀眾生，　　為說眾妙法，　是佛大知見，　　明了三世法。",
    "T13n0414_004:0821a28_0": "　如此普明尊，　　世間最為上。",
    "T13n0414_004:0821a29_0": "　如來不思議，　　無量深智力，　開顯諸法門，　　為利群生故，　發起大悲心，　　拔濟無量苦。",
    "T13n0414_004:0821b03_0": "　明相善逝尊，　　八億聲聞眾，　皆是阿羅漢，　　諸漏悉已盡，　是諸應真等，　　隨從法王逝。",
    "T13n0414_004:0821b06_0": "　時有安隱園，　　在城東北隅，　大仙經行處，　　恒與聖眾俱。",
    "T13n0414_004:0821b08_0": "　時有轉輪王，　　微密勇健士，　憐愍一切故，　　導從出彼城。",
    "T13n0414_004:0821b10_0": "　是王遙覩佛，　　其心甚寂怕，　相好殊世表，　　威儀亦無比。",
    "T13n0414_004:0821b12_0": "　王即步奉迎，　　往到世依所，　既至如來前，　　頭頂接足禮。",
    "T13n0414_004:0821b14_0": "　合掌恭敬已，　　往住於一面，　請佛受明供，　　世尊默然許。",
    "T13n0414_004:0821b16_0": "　王知佛垂許，　　還勅諸官屬，　灑掃宮城內，　　嚴辦諸餚饍。",
    "T13n0414_004:0821b18_0": "　王復到佛所，　　白言：『食時至，　世尊若矜愍，　　願時屈威神，　與諸聖眾俱，　　至當奉微供。』",
    "T13n0414_004:0821b21_0": "　時佛聞王請，　　即現大神變，　普放千億光，　　遍滿十方剎，　一一光明中，　　化作億蓮華。",
    "T13n0414_004:0821b24_0": "　大悲愍眾生，　　為眾現斯瑞。」",
    "T13n0414_004:0821b25_0": "　又告不空見：　　「彼諸蓮華中，　有大威德王，　　相好特端嚴。",
    "T13n0414_004:0821b27_0": "　各以最勝意，　　廣說諸佛法：『諸行皆無常，　　苦、空亦如是，　無我恒不實，　　此為磨滅法。",
    "T13n0414_004:0821c01_0": "　有何聰慧人，　　而生樂著心？",
    "T13n0414_004:0821c02_0": "　諸行猶幻炎，　　破壞流動法。』",
    "T13n0414_004:0821c03_0": "　大悲明相佛，　　演說如是法。",
    "T13n0414_004:0821c04_0": "　諸天見世尊，　　奮大神通時，　作眾上妙伎，　　廣設香花供：『善哉！",
    "T13n0414_004:0821c06_1": "佛威力，　　不可得稱說。』",
    "T13n0414_004:0821c07_0": "　王覩神化已，　　兼設妙供養，　捐去四天下，　　及以五欲樂，　出家守一心，　　以修菩提道。",
    "T13n0414_004:0821c10_0": "　是王學道時，　　問彼明相佛：『安住何等法，　　得佛力三昧？』",
    "T13n0414_004:0821c12_0": "　時佛說二法，　　如是應當修，　得此深妙定，　　施不思議樂。",
    "T13n0414_004:0821c14_0": "　聞佛說法已，　　踊躍充遍身，　即發菩提心，　　當得此三昧。",
    "T13n0414_004:0821c16_0": "　微密比丘者，　　蓮華上佛是，　若人信如來、　　不誹謗此經，　是人住佛境，　　疾得此三昧；　若人畏生死，　　心不著於我，　常修舍摩他，　　及毘婆舍那，　是人如此相，　　疾得此三昧；　安住慚、恐畏，　　常修於止、捨，　利智勤苦行，　　速得此寂定；　觀法無增減，　　一切如虛空，　是聰慧菩薩，　　疾得此三昧；　不見諸法起，　　亦不見其盡，　恒觀法無常，　　亦如夢幻等，　常能勤習行，　　不久得此定；　不見法異相，　　唯覩無生、滅，　又如影響炎，　　當得此三昧；　觀諸法平等，　　無有差別相，　內既無身想、　　觀外亦復然，　不見其名字，　　亦無有生、滅，　若能如是觀，　　疾得此三昧。",
    "T13n0414_004:0822a06_0": "　時微密比丘，　　如是諦觀已，　初中及後夜，　　其心常相續。",
    "T13n0414_004:0822a08_0": "　既聞如來說，　　不久得此定，　即於一念頃，　　而證此三昧。",
    "T13n0414_004:0822a10_0": "　得不斷菩提，　　即覩十方佛，　具諸有為行，　　其心漸清淨。",
    "T13n0414_004:0822a12_0": "　比丘在生死，　　滿十六千劫，　曾供無量億，　　諸佛之世尊，　然後獲寂定，　　得於無上道。」",
    "T13n0414_004:0822a15_0": "　佛告不空見：　　「莫心疑、不信，　汝是聰哲人，　　勿懷於異見。",
    "T13n0414_004:0822a17_0": "　爾時比丘者，　　蓮華上佛是。",
    "T13n0414_004:0822a18_0": "　我今語於汝、　　諸天及世人：　若欲觀一切，　　無量諸法者，　是人應當修，　　如此妙三昧；　若有人樂欲，　　生無量功德，　施眾難思樂，　　當持此三昧；　若人樂欲見，　　十方三世佛，　復樂轉法輪，　　當持此三昧；　若有人樂欲，　　具足諸相好，　深知生死緣，　　亦備眾善本，　是以當勤持，　　如此勝三昧；　若有人樂欲，　　遠離諸惡趣，　為利眾生故，　　當持此三昧；　如是善人等，　　昔已曾供養，　非一、二與十，　　無量億諸佛，　求最上菩提，　　得持此三昧。",
    "T13n0414_004:0822b04_0": "　若人樂欲求，　　正念聞三昧，　已曾多供養，　　過去無量佛，　是人久勤修，　　過去所行道。",
    "T13n0414_004:0822b07_0": "　若人於彼處，　　聞說勝三昧，　即發歡喜心，　　踊躍意無量，　昔已曾供養，　　多億天中天。",
    "T13n0414_004:0822b10_0": "　若人於此經，　　常修相續心，　讀誦及解說、　　受持與書寫，　是人已曾見，　　無量大明力。",
    "T13n0414_004:0822b13_0": "　譬如戰場所，　　他陣放毒箭，　以聞藥鼓聲，　　毒消得歡樂。",
    "T13n0414_004:0822b15_0": "　若人聞如是，　　勝定妙三昧，　為他說此法，　　得明三昧力，　當來必成佛，　　唯除身證者。",
    "T13n0414_004:0822b18_0": "　如須彌功德，　　依者同其色；　行者有深慧，　　聞定亦復然。",
    "T13n0414_004:0822b20_0": "　若有人得聞，　　最勝三昧聲，　斯人功德聚，　　猶如大海量，　決定明三昧，　　當得於菩提。",
    "T13n0414_004:0822b23_0": "　譬如江河水，　　悉入於大海，　異本眾流相，　　皆同一醎味；　若人聞如是，　　微妙之三昧，　即同菩提性，　　無異、無分別。",
    "T13n0414_004:0822b27_0": "　若有諸菩薩，　　於多億劫中，　勤修行布施，　　為利一切眾，　諸佛世依所，　　廣植無量業，　是諸菩薩等，　　涉歷無數劫。",
    "T13n0414_004:0822c02_0": "　雖行布施業，　　得福未為多，　慈心說三昧，　　功德勝於彼。",
    "T13n0414_004:0822c04_0": "　如母能生育，　　此三昧亦然，　顯現難思議，　　諸佛之功德。",
    "T13n0414_004:0822c06_0": "　是人聰慧故，　　常修此三昧，　不久當疾得，　　無上自然佛。」",
    "T13n0414_004:0822c07_1": "◎菩薩念佛三昧經卷第四"
}