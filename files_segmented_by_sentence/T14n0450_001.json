{
    "T14n0450_001:0404c11_0": "[灌頂經卷第十二]",
    "T14n0450_001:0404c12_0": "藥師琉璃光如來本願功德經",
    "T14n0450_001:0404c14_0": "大唐、三藏法師玄奘奉　詔譯如是我聞：一時，薄伽梵遊化諸國，至廣嚴城，住樂音樹下。",
    "T14n0450_001:0404c16_1": "與大苾芻眾八千人俱，菩薩摩訶薩三萬六千，及國王、大臣、婆羅門、居士、天、龍、藥叉、人、非人等，無量大眾，恭敬圍繞，而為說法。",
    "T14n0450_001:0404c20_0": "爾時，曼殊室利法王子，承佛威神，從座而起，偏袒一肩，右膝著地，向薄伽梵，曲躬合掌，白言：「世尊！",
    "T14n0450_001:0404c22_1": "惟願演說如是相類諸佛名號，及本大願殊勝功德，令諸聞者業障銷除，為欲利樂像法轉時諸有情故。」",
    "T14n0450_001:0404c25_0": "爾時，世尊讚曼殊室利童子言：「善哉！",
    "T14n0450_001:0404c25_1": "善哉！",
    "T14n0450_001:0404c25_2": "曼殊室利！",
    "T14n0450_001:0404c26_3": "汝以大悲，勸請我說諸佛名號、本願功德，為拔業障所纏有情，利益安樂像法轉時諸有情故。",
    "T14n0450_001:0404c28_4": "汝今諦聽，極善思惟，當為汝說。」",
    "T14n0450_001:0404c29_5": "曼殊室利言：「唯然！",
    "T14n0450_001:0404c29_6": "願說，我等樂聞。」",
    "T14n0450_001:0405a01_0": "佛告曼殊室利：「東方去此過十殑伽沙等佛土，有世界名淨琉璃，佛號藥師琉璃光如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T14n0450_001:0405a04_1": "曼殊室利！",
    "T14n0450_001:0405a04_2": "彼佛世尊藥師琉璃光如來，本行菩薩道時，發十二大願，令諸有情，所求皆得。",
    "T14n0450_001:0405a07_0": "「第一大願：願我來世得阿耨多羅三藐三菩提時，自身光明，熾然照曜無量無數無邊世界，以三十二大丈夫相、八十隨好，莊嚴其身；令一切有情，如我無異。",
    "T14n0450_001:0405a11_0": "「第二大願：願我來世得菩提時，身如琉璃，內外明徹，淨無瑕穢，光明廣大，功德巍巍，身善安住，焰網莊嚴，過於日月；幽冥眾生，悉蒙開曉，隨意所趣，作諸事業。",
    "T14n0450_001:0405a15_0": "「第三大願：願我來世得菩提時，以無量無邊智慧方便，令諸有情，皆得無盡所受用物，莫令眾生有所乏少。",
    "T14n0450_001:0405a18_0": "「第四大願：願我來世得菩提時，若諸有情行邪道者，悉令安住菩提道中；若行聲聞獨覺乘者，皆以大乘而安立之。",
    "T14n0450_001:0405a21_0": "「第五大願：願我來世得菩提時，若有無量無邊有情，於我法中修行梵行，一切皆令得不缺戒，具三聚戒。",
    "T14n0450_001:0405a23_1": "設有毀犯，聞我名已，還得清淨，不墮惡趣。",
    "T14n0450_001:0405a25_0": "「第六大願：願我來世得菩提時，若諸有情，其身下劣，諸根不具，醜陋、頑愚、盲、聾、瘖、瘂、攣、躄、背僂、白癩、癲狂、種種病苦；聞我名已，一切皆得端正黠慧。",
    "T14n0450_001:0405a28_1": "諸根完具，無諸疾苦。",
    "T14n0450_001:0405a29_0": "「第七大願：願我來世得菩提時，若諸有情，眾病逼切，無救無歸，無醫無藥，無親無家，貧窮多苦，我之名號，一經其耳，病悉得除，身心安樂，家屬資具，悉皆豐足，乃至證得無上菩提。",
    "T14n0450_001:0405b05_0": "「第八大願：願我來世得菩提時，若有女人，為女百惡之所逼惱，極生厭離，願捨女身；聞我名已，一切皆得轉女成男，具丈夫相，乃至證得無上菩提。",
    "T14n0450_001:0405b09_0": "「第九大願：願我來世得菩提時，令諸有情，出魔羂網，解脫一切外道纏縛；若墮種種惡見稠林，皆當引攝置於正見，漸令修習諸菩薩行，速證無上正等菩提。",
    "T14n0450_001:0405b13_0": "「第十大願：願我來世得菩提時，若諸有情，王法所錄，縲縛鞭撻，繫閉牢獄，或當刑戮，及餘無量災難凌辱，悲愁煎迫，身心受苦；若聞我名，以我福德威神力故，皆得解脫一切憂苦。",
    "T14n0450_001:0405b18_0": "「第十一大願：願我來世得菩提時，若諸有情，飢渴所惱，為求食故造諸惡業；得聞我名，專念受持，我當先以上妙飲食，飽足其身；後以法味，畢竟安樂而建立之。",
    "T14n0450_001:0405b22_0": "「第十二大願：願我來世得菩提時，若諸有情，貧無衣服，蚊虻寒熱，晝夜逼惱；若聞我名，專念受持，如其所好，即得種種上妙衣服，亦得一切寶莊嚴具，華鬘塗香，鼓樂眾伎，隨心所翫，皆令滿足。",
    "T14n0450_001:0405b27_0": "「曼殊室利！",
    "T14n0450_001:0405b27_1": "是為彼世尊藥師琉璃光如來、應、正等覺，行菩薩道時，所發十二微妙上願。",
    "T14n0450_001:0405b29_0": "「復次，曼殊室利！",
    "T14n0450_001:0405b29_1": "彼世尊藥師琉璃光如來，行菩薩道時所發大願，及彼佛土功德莊嚴，我若一劫，若一劫餘，說不能盡。",
    "T14n0450_001:0405c02_2": "然彼佛土，一向清淨，無有女人，亦無惡趣，及苦音聲。",
    "T14n0450_001:0405c03_3": "琉璃為地，金繩界道，城、闕、宮、閣、軒、窓、羅網，皆七寶成。",
    "T14n0450_001:0405c05_4": "亦如西方極樂世界，功德莊嚴，等無差別。",
    "T14n0450_001:0405c06_5": "於其國中，有二菩薩摩訶薩：一名日光遍照，二名月光遍照，是彼無量無數菩薩眾之上首，悉能持彼世尊藥師琉璃光如來正法寶藏。",
    "T14n0450_001:0405c09_6": "是故，曼殊室利！",
    "T14n0450_001:0405c09_7": "諸有信心善男子、善女人等，應當願生彼佛世界。」",
    "T14n0450_001:0405c11_0": "爾時，世尊復告曼殊室利童子言：「曼殊室利！",
    "T14n0450_001:0405c12_0": "有諸眾生，不識善惡，唯懷貪悋，不知布施及施果報，愚癡無智，闕於信根，多聚財寶，勤加守護；見乞者來，其心不喜，設不獲已而行施時，如割身肉，深生痛惜。",
    "T14n0450_001:0405c15_1": "復有無量慳貪有情，積集資財，於其自身尚不受用，何況能與父母、妻子、奴婢、作使，及來乞者？",
    "T14n0450_001:0405c18_2": "彼諸有情，從此命終，生餓鬼界，或傍生趣。",
    "T14n0450_001:0405c19_3": "由昔人間，曾得暫聞藥師琉璃光如來名故，今在惡趣，暫得憶念彼如來名，即於念時，從彼處沒，還生人中，得宿命念，畏惡趣苦，不樂欲樂，好行惠施，讚歎施者，一切所有悉無貪惜，漸次尚能以頭目手足，血肉身分，施來求者，況餘財物。",
    "T14n0450_001:0405c25_0": "「復次，曼殊室利，若諸有情，雖於如來受諸學處，而破尸羅；有雖不破尸羅，而破軌則；有於尸羅、軌則，雖得不壞，然毀正見；有雖不毀正見，而棄多聞，於佛所說契經深義不能解了；有雖多聞而增上慢，由增上慢覆蔽心故，自是非他，嫌謗正法，為魔伴黨。",
    "T14n0450_001:0406a02_1": "如是愚人，自行邪見，復令無量俱胝有情，墮大險坑。",
    "T14n0450_001:0406a03_2": "此諸有情，應於地獄、傍生、鬼趣，流轉無窮。",
    "T14n0450_001:0406a04_3": "若得聞此藥師琉璃光如來名號，便捨惡行，修諸善法，不墮惡趣，設有不能捨諸惡行，修行善法，墮惡趣者，以彼如來本願威力，令其現前暫聞名號，從彼命終還生人趣，得正見精進，善調意樂，便能捨家趣於非家，如來法中，受持學處，無有毀犯；正見多聞，解甚深義，離增上慢，不謗正法，不為魔伴，漸次修行諸菩薩行，速得圓滿。",
    "T14n0450_001:0406a13_0": "「復次，曼殊室利！",
    "T14n0450_001:0406a13_1": "若諸有情，慳貪嫉妬，自讚毀他，當墮三惡趣中，無量千歲受諸劇苦；受劇苦已，從彼命終，來生人間，作牛、馬、駝、驢，恒被鞭撻，飢渴逼惱；又常負重，隨路而行。",
    "T14n0450_001:0406a17_0": "或得為人，生居下賤，作人奴婢，受他驅役，恒不自在。",
    "T14n0450_001:0406a18_1": "若昔人中，曾聞世尊藥師琉璃光如來名號，由此善因，今復憶念，至心歸依。",
    "T14n0450_001:0406a20_2": "以佛神力，眾苦解脫，諸根聰利，智慧多聞，恒求勝法，常遇善友，永斷魔羂，破無明[穀-禾+卵]，竭煩惱河，解脫一切生、老、病、死，憂悲、苦惱。",
    "T14n0450_001:0406a24_0": "「復次，曼殊室利！",
    "T14n0450_001:0406a24_1": "若諸有情，好憙乖離，更相鬪訟，惱亂自他，以身語意，造作增長種種惡業，展轉常為不饒益事，互相謀害。",
    "T14n0450_001:0406a26_2": "告召山林樹塚等神；殺諸眾生，取其血肉，祭祀藥叉羅剎娑等；書怨人名，作其形像，以惡呪術而呪詛之；厭媚蠱道，呪起屍鬼，令斷彼命，及壞其身。",
    "T14n0450_001:0406b01_3": "是諸有情，若得聞此藥師琉璃光如來名號，彼諸惡事，悉不能害。",
    "T14n0450_001:0406b02_4": "一切展轉皆起慈心，利益安樂，無損惱意及嫌恨心；各各歡悅，於自所受生於喜足，不相侵凌，互為饒益。",
    "T14n0450_001:0406b06_0": "「復次，曼殊室利！",
    "T14n0450_001:0406b06_1": "若有四眾：苾芻、苾芻尼、鄔波索迦、鄔波斯迦，及餘淨信善男子、善女人等，有能受持八分齋戒，或經一年，或復三月，受持學處，以此善根，願生西方極樂世界無量壽佛所，聽聞正法，而未定者。",
    "T14n0450_001:0406b10_2": "若聞世尊藥師琉璃光如來名號，臨命終時，有八菩薩，乘神通來，示其道路，即於彼界種種雜色眾寶華中，自然化生。",
    "T14n0450_001:0406b13_3": "或有因此生於天上，雖生天中，而本善根亦未窮盡，不復更生諸餘惡趣。",
    "T14n0450_001:0406b15_4": "天上壽盡，還生人間，或為輪王，統攝四洲，威德自在，安立無量百千有情於十善道；或生剎帝利、婆羅門、居士大家，多饒財寶，倉庫盈溢，形相端嚴，眷屬具足，聰明智慧，勇健威猛，如大力士。",
    "T14n0450_001:0406b19_5": "若是女人，得聞世尊藥師如來名號，至心受持，於後不復更受女身。」",
    "T14n0450_001:0406b22_0": "爾時，曼殊室利童子白佛言：「世尊！",
    "T14n0450_001:0406b22_1": "我當誓於像法轉時，以種種方便，令諸淨信善男子、善女人等，得聞世尊藥師琉璃光如來名號，乃至睡中亦以佛名覺悟其耳。",
    "T14n0450_001:0406b25_2": "世尊！",
    "T14n0450_001:0406b25_3": "若於此經受持讀誦，或復為他演說開示；若自書，若教人書；恭敬尊重，以種種花香、塗香、末香、燒香、花鬘、瓔珞、幡蓋、伎樂，而為供養；以五色綵，作囊盛之；掃灑淨處，敷設高座，而用安處。",
    "T14n0450_001:0406c01_4": "爾時，四大天王與其眷屬，及餘無量百千天眾，皆詣其所，供養守護。",
    "T14n0450_001:0406c02_5": "世尊！",
    "T14n0450_001:0406c02_6": "若此經寶流行之處，有能受持，以彼世尊藥師琉璃光如來本願功德，及聞名號，當知是處無復橫死；亦復不為諸惡鬼神，奪其精氣；設已奪者，還得如故，身心安樂。」",
    "T14n0450_001:0406c07_0": "佛告曼殊室利：「如是！",
    "T14n0450_001:0406c07_1": "如是！",
    "T14n0450_001:0406c07_2": "如汝所說。",
    "T14n0450_001:0406c07_3": "曼殊室利！",
    "T14n0450_001:0406c08_4": "若有淨信善男子、善女人等，欲供養彼世尊藥師琉璃光如來者，應先造立彼佛形像，敷清淨座而安處之；散種種花，燒種種香，以種種幢幡莊嚴其處；七日七夜，受持八分齋戒，食清淨食，澡浴香潔，著新淨衣，應生無垢濁心，無怒害心，於一切有情，起利益安樂，慈、悲、喜、捨，平等之心，鼓樂歌讚，右繞佛像。",
    "T14n0450_001:0406c15_5": "復應念彼如來本願功德，讀誦此經，思惟其義，演說開示。",
    "T14n0450_001:0406c16_6": "隨所樂願，一切皆遂：求長壽得長壽，求富饒得富饒，求官位得官位，求男女得男女。",
    "T14n0450_001:0406c18_7": "若復有人，忽得惡夢，見諸惡相，或怪鳥來集，或於住處，百怪出現；此人若以眾妙資具，恭敬供養彼世尊藥師琉璃光如來者，惡夢惡相，諸不吉祥，皆悉隱沒，不能為患。",
    "T14n0450_001:0407a02_8": "或有水、火、刀、毒、懸嶮、惡象、師子、虎、狼、熊、羆、毒蛇、惡蠍、蜈蚣、蚰蜒、蚊虻等怖；若能至心憶念彼佛，恭敬供養，一切怖畏皆得解脫。",
    "T14n0450_001:0407a05_9": "若他國侵擾，盜賊反亂；憶念恭敬彼如來者，亦皆解脫。",
    "T14n0450_001:0407a07_0": "「復次，曼殊室利！",
    "T14n0450_001:0407a07_1": "若有淨信善男子、善女人等，乃至盡形不事餘天，惟當一心歸佛、法、僧，受持禁戒，若五戒、十戒、菩薩四百戒、苾芻二百五十戒、苾芻尼五百戒，於所受中或有毀犯，怖墮惡趣，若能專念彼佛名號，恭敬供養者，必定不受三惡趣生。",
    "T14n0450_001:0407a12_2": "或有女人，臨當產時，受於極苦；若能至心稱名禮讚，恭敬供養彼如來者，眾苦皆除。",
    "T14n0450_001:0407a14_3": "所生之子，身分具足，形色端正，見者歡喜，利根聰明，安隱少病，無有非人，奪其精氣。」",
    "T14n0450_001:0407a17_0": "爾時，世尊告阿難言：「如我稱揚彼佛世尊藥師琉璃光如來所有功德，此是諸佛甚深行處，難可解了，汝為信不？」",
    "T14n0450_001:0407a19_1": "阿難白言：「大德世尊！",
    "T14n0450_001:0407a20_2": "我於如來所說契經，不生疑惑；所以者何？",
    "T14n0450_001:0407a21_3": "一切如來身語意業，無不清淨。",
    "T14n0450_001:0407a21_4": "世尊！",
    "T14n0450_001:0407a22_0": "此日月輪，可令墮落；妙高山王，可使傾動，諸佛所言，無有異也。",
    "T14n0450_001:0407a23_1": "世尊！",
    "T14n0450_001:0407a23_2": "有諸眾生，信根不具，聞說諸佛甚深行處，作是思惟：云何但念藥師琉璃光如來一佛名號，便獲爾所功德勝利？",
    "T14n0450_001:0407a26_3": "由此不信，反生誹謗；彼於長夜，失大利樂，墮諸惡趣，流轉無窮。」",
    "T14n0450_001:0407a27_4": "佛告阿難：「是諸有情，若聞世尊藥師琉璃光如來名號，至心受持，不生疑惑，墮惡趣者，無有是處。",
    "T14n0450_001:0407b01_5": "阿難！",
    "T14n0450_001:0407b01_6": "此是諸佛甚深所行，難可信解；汝今能受，當知皆是如來威力。",
    "T14n0450_001:0407b02_7": "阿難！",
    "T14n0450_001:0407b02_8": "一切聲聞、獨覺，及未登地諸菩薩等，皆悉不能如實信解；惟除一生所繫菩薩。",
    "T14n0450_001:0407b04_9": "阿難！",
    "T14n0450_001:0407b04_10": "人身難得，於三寶中，信敬尊重，亦難可得；得聞世尊藥師琉璃光如來名號，復難於是。",
    "T14n0450_001:0407b06_11": "阿難！",
    "T14n0450_001:0407b06_12": "彼藥師琉璃光如來，無量菩薩行；無量善巧方便；無量廣大願；我若一劫，若一劫餘而廣說者，劫可速盡，彼佛行願，善巧方便，無有盡也。」",
    "T14n0450_001:0407b10_0": "爾時，眾中有一菩薩摩訶薩，名曰救脫，即從座起，偏袒右肩，右膝著地，曲躬合掌而白佛言：「大德世尊！",
    "T14n0450_001:0407b12_1": "像法轉時，有諸眾生，為種種患之所困厄，長病羸瘦，不能飲食，喉脣乾燥，見諸方暗，死相現前；父母、親屬、朋友、知識，啼泣圍繞。",
    "T14n0450_001:0407b15_2": "然彼自身，臥在本處，見琰魔使，引其神識，至于琰魔法王之前；然諸有情，有俱生神，隨其所作，若罪若福，皆具書之，盡持授與琰魔法王。",
    "T14n0450_001:0407b18_3": "爾時，彼王推問其人，算計所作，隨其罪福而處斷之。",
    "T14n0450_001:0407b19_4": "時，彼病人親屬、知識，若能為彼歸依世尊藥師琉璃光如來，請諸眾僧，轉讀此經，然七層之燈，懸五色續命神幡，或有是處，彼識得還。",
    "T14n0450_001:0407b23_5": "如在夢中，明了自見；或經七日，或二十一日，或三十五日，或四十九日，彼識還時，如從夢覺，皆自憶知善不善業所得果報。",
    "T14n0450_001:0407b25_6": "由自證見業果報故，乃至命難，亦不造作諸惡之業。",
    "T14n0450_001:0407b27_7": "是故，淨信善男子、善女人等，皆應受持藥師琉璃光如來名號，隨力所能，恭敬供養。」",
    "T14n0450_001:0407c01_0": "爾時，阿難問救脫菩薩曰：「善男子！",
    "T14n0450_001:0407c01_1": "應云何恭敬供養彼世尊藥師琉璃光如來續命幡燈，復云何造？」",
    "T14n0450_001:0407c03_2": "救脫菩薩言：「大德！",
    "T14n0450_001:0407c03_3": "若有病人，欲脫病苦，當為其人，七日七夜，受持八分齋戒，應以飲食及餘資具，隨力所辦，供養苾芻僧；晝夜六時，禮拜供養彼世尊藥師琉璃光如來；讀誦此經四十九遍；然四十九燈；造彼如來形像七軀，一一像前各置七燈，一一燈量大如車輪，乃至四十九日，光明不絕；造五色綵幡，長四十九搩手，應放雜類眾生至四十九；可得過度危厄之難，不為諸橫惡鬼所持。",
    "T14n0450_001:0407c13_0": "「復次，阿難！",
    "T14n0450_001:0407c13_1": "若剎帝利灌頂王等，災難起時，所謂人眾疾疫難，他國侵逼難，自界叛逆難，星宿變怪難，日月薄蝕難，非時風雨難，過時不雨難。",
    "T14n0450_001:0407c16_2": "彼剎帝利灌頂王等，爾時應於一切有情起慈悲心，赦諸繫閉；依前所說供養之法，供養彼世尊藥師琉璃光如來。",
    "T14n0450_001:0407c18_3": "由此善根，及彼如來本願力故，令其國界即得安隱：風雨順時，穀稼成熟；一切有情無病歡樂；於其國中，無有暴虐藥叉等神惱有情者；一切惡相，皆即隱沒；而剎帝利灌頂王等，壽命色力，無病自在，皆得增益。",
    "T14n0450_001:0407c23_4": "阿難！",
    "T14n0450_001:0407c23_5": "若帝后、妃主、儲君、王子、大臣、輔相、中宮婇女、百官、黎庶，為病所苦，及餘厄難；亦應造立五色神幡，然燈續明，放諸生命，散雜色華，燒眾名香，病得除愈，眾難解脫。」",
    "T14n0450_001:0407c28_0": "爾時，阿難問救脫菩薩言：「善男子！",
    "T14n0450_001:0407c28_1": "云何已盡之命而可增益？」",
    "T14n0450_001:0407c29_2": "救脫菩薩言：「大德！",
    "T14n0450_001:0407c29_3": "汝豈不聞如來說有九橫死耶？",
    "T14n0450_001:0408a01_4": "是故勸造續命幡燈，修諸福德；以修福故，盡其壽命，不經苦患。」",
    "T14n0450_001:0408a03_5": "阿難問言：「九橫云何？」",
    "T14n0450_001:0408a03_6": "救脫菩薩言：「若諸有情，得病雖輕，然無醫藥及看病者，設復遇醫，授以非藥，實不應死而便橫死。",
    "T14n0450_001:0408a06_7": "又信世間邪魔、外道、妖[卄/(阿-可+辛)/女]之師，妄說禍福，便生恐動，心不自正，卜問覓禍，殺種種眾生，解奏神明，呼諸魍魎，請乞福祐，欲冀延年，終不能得；愚癡迷惑，信邪倒見，遂令橫死，入於地獄，無有出期，是名初橫。",
    "T14n0450_001:0408a10_8": "二者，橫被王法之所誅戮。",
    "T14n0450_001:0408a11_9": "三者，畋獵嬉戲，耽婬嗜酒，放逸無度，橫為非人奪其精氣。",
    "T14n0450_001:0408a13_0": "四者，橫為火焚。",
    "T14n0450_001:0408a13_1": "五者，橫為水溺。",
    "T14n0450_001:0408a13_2": "六者，橫為種種惡獸所噉。",
    "T14n0450_001:0408a14_3": "七者，橫墮山崖。",
    "T14n0450_001:0408a14_4": "八者，橫為毒藥、厭禱、呪詛、起屍鬼等之所中害。",
    "T14n0450_001:0408a15_5": "九者，飢渴所困，不得飲食而便橫死。",
    "T14n0450_001:0408a16_6": "是為如來略說橫死，有此九種。",
    "T14n0450_001:0408a17_7": "其餘復有無量諸橫，難可具說。",
    "T14n0450_001:0408a19_0": "「復次，阿難！",
    "T14n0450_001:0408a19_1": "彼琰魔王主領世間名籍之記。",
    "T14n0450_001:0408a19_2": "若諸有情，不孝五逆，破辱三寶，壞君臣法，毀於信戒，琰魔法王，隨罪輕重，考而罰之。",
    "T14n0450_001:0408a21_3": "是故我今勸諸有情，然燈造幡，放生修福，令度苦厄，不遭眾難。」",
    "T14n0450_001:0408a24_0": "爾時，眾中有十二藥叉大將，俱在會坐，所謂：　宮毘羅大將，　　伐折羅大將，　迷企羅大將，　　安底羅大將，　頞儞羅大將，　　珊底羅大將，　因達羅大將，　　波夷羅大將，　摩虎羅大將，　　真達羅大將，　招杜羅大將，　　毘羯羅大將。",
    "T14n0450_001:0408b02_0": "此十二藥叉大將，一一各有七千藥叉以為眷屬，同時舉聲白佛言：「世尊！",
    "T14n0450_001:0408b03_1": "我等今者，蒙佛威力，得聞世尊藥師琉璃光如來名號，不復更有惡趣之怖。",
    "T14n0450_001:0408b05_2": "我等相率，皆同一心，乃至盡形歸佛法僧，誓當荷負一切有情，為作義利饒益安樂。",
    "T14n0450_001:0408b07_3": "隨於何等村城、國邑、空閑林中，若有流布此經，或復受持藥師琉璃光如來名號，恭敬供養者，我等眷屬衛護是人，皆使解脫一切苦難；諸有願求，悉令滿足。",
    "T14n0450_001:0408b11_4": "或有疾厄求度脫者，亦應讀誦此經，以五色縷，結我名字，得如願已，然後解結。」",
    "T14n0450_001:0408b14_0": "爾時，世尊讚諸藥叉大將言：「善哉！",
    "T14n0450_001:0408b14_1": "善哉！",
    "T14n0450_001:0408b14_2": "大藥叉將！",
    "T14n0450_001:0408b15_3": "汝等念報世尊藥師琉璃光如來恩德者，常應如是利益安樂一切有情。」",
    "T14n0450_001:0408b17_0": "爾時，阿難白佛言：「世尊！",
    "T14n0450_001:0408b17_1": "當何名此法門？",
    "T14n0450_001:0408b17_2": "我等云何奉持？」",
    "T14n0450_001:0408b18_3": "佛告阿難：「此法門名說藥師琉璃光如來本願功德；亦名說十二神將饒益有情結願神呪；亦名拔除一切業障；應如是持。」",
    "T14n0450_001:0408b21_4": "時薄伽梵說是語已，諸菩薩摩訶薩，及大聲聞，國王、大臣、婆羅門、居士，天、龍、藥叉、揵達縛、阿素洛、揭路荼、緊捺洛、莫呼洛伽，人、非人等，一切大眾，聞佛所說，皆大歡喜，信受奉行。",
    "T14n0450_001:0408b25_0": "藥師琉璃光如來本願功德經",
    "T14n0450_001:0408b26_0": "(弟子賈崇俊願平安",
    "T14n0450_001:0408b27_0": "廣德二年十二月十五日",
    "T14n0450_001:0408b28_0": "發心寫藥師經一卷)"
}