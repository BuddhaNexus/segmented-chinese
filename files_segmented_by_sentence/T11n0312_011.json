{
    "T11n0312_011:0729a05_0": "佛說如來不思議祕密大乘經卷",
    "T11n0312_011:0729a06_0": "第十一",
    "T11n0312_011:0729a08_0": "西天譯經三藏朝散大夫",
    "T11n0312_011:0729a09_0": "試光祿卿傳梵大師賜紫",
    "T11n0312_011:0729a10_0": "沙門臣法護等奉　詔譯",
    "T11n0312_011:0729a11_0": "降魔品第十三",
    "T11n0312_011:0729a12_0": "「復次寂慧！",
    "T11n0312_011:0729a12_1": "菩薩安處大菩提場師子座已，即放眉間白毫相光普遍照曜，是光名曰警照諸魔。",
    "T11n0312_011:0729a14_2": "時此三千大千世界有百俱胝魔眾蒙光照觸，各各於自所止宮中身毛悚豎，復於自宮心生逼惱。",
    "T11n0312_011:0729a16_3": "其光映蔽魔宮暗冥，時彼諸魔乃作是念：『何因何緣我等宮殿皆悉暗冥？",
    "T11n0312_011:0729a18_0": "豈非釋迦菩薩坐菩提場成證阿耨多羅三藐三菩提果耶？』",
    "T11n0312_011:0729a19_1": "彼諸魔眾即時觀見菩薩已坐大菩提場，是時諸魔即各隱自所止宮中。",
    "T11n0312_011:0729a21_0": "彼一一魔各有無量無數百千俱胝那庾多夜叉侍衛，種種色相、種種狀貌、種種形體，奔馳往復周章惶怖，有種種頭面、種種器仗、種種旌幢周匝圍繞，發大惡聲哮呼號叫，恃魔威力起魔業通。",
    "T11n0312_011:0729a25_1": "諸魔首領普遍縱廣二萬由旬，魔眾眷屬亦復廣多八萬四千由旬，皆以菩薩攝化力故，咸悉來至菩提樹下。",
    "T11n0312_011:0729a27_2": "「寂慧當知，彼諸魔眾到已，即時運魔業力，化現種種醜惡容相，發起多種不可意聲，佷戾兇殘哮吼震擊，意欲攝伏毀害菩薩。",
    "T11n0312_011:0729b01_3": "是時會中有未離貪諸眾生類，聞惡聲已，生大驚怖即趣命終，或未終間受多苦惱。",
    "T11n0312_011:0729b03_4": "以菩薩威神力故，而彼惡聲久不能息。",
    "T11n0312_011:0729b04_5": "菩薩乃起大悲之心愍其逼惱，即為息滅諸有惡聲，不令嬈害一切眾生。",
    "T11n0312_011:0729b06_0": "寂慧當知，此是菩薩善巧方便最勝境界。",
    "T11n0312_011:0729b06_1": "爾時菩薩聞彼種種極惡聲已不生驚悚。",
    "T11n0312_011:0729b07_2": "何以故？",
    "T11n0312_011:0729b08_3": "菩薩所聞諸聲，若美若惡，悉如響應。",
    "T11n0312_011:0729b09_0": "「復次寂慧！",
    "T11n0312_011:0729b09_1": "彼諸魔眾以諸惡相嬈菩薩時，即有守護大菩提場修菩提行諸賢聖眾，以十六種言詞毀呰諸魔，謂言：『惡者！",
    "T11n0312_011:0729b11_2": "汝宜止止。",
    "T11n0312_011:0729b11_3": "勿得固起惡戾之相，而生嬈害菩薩大士。",
    "T11n0312_011:0729b12_4": "所以者何？",
    "T11n0312_011:0729b13_5": "今汝諸魔欲壞菩薩，而菩薩力最大最勝能壞汝等，如羸力人敵大力者。",
    "T11n0312_011:0729b14_6": "又汝諸魔欲勝菩薩，而菩薩力能勝汝等，如劣弱軍戰大勇者。",
    "T11n0312_011:0729b16_7": "又汝諸魔欲超菩薩，而菩薩力能超汝等，猶如星宿比月光明。",
    "T11n0312_011:0729b17_8": "又汝諸魔欲破菩薩，而菩薩力能破汝等，猶如猛風吹其糠粃。",
    "T11n0312_011:0729b19_0": "又汝諸魔欲摧菩薩，而菩薩力能摧汝等，猶如大樹斷截其根。",
    "T11n0312_011:0729b20_1": "又汝諸魔欲怖菩薩，而菩薩力能怖汝等，猶如群獸遇大師子。",
    "T11n0312_011:0729b21_2": "又汝諸魔欲令菩薩處枯涸地，而菩薩力能涸汝等，猶如炎日涸牛跡水。",
    "T11n0312_011:0729b23_3": "又汝諸魔欲毀菩薩，而菩薩力能毀汝等，如邊小國戰大國土。",
    "T11n0312_011:0729b24_4": "又汝諸魔欲窺覘菩薩，而菩薩力能窺汝等，如惡人處脫其殺命。",
    "T11n0312_011:0729b26_5": "又汝諸魔欲亂菩薩，而菩薩力能亂汝等，猶如賈客廣積珍財為火所爇。",
    "T11n0312_011:0729b28_0": "又汝諸魔欲令菩薩生大憂惱，而菩薩力能令汝等生大憂惱，如非法王失其王位。",
    "T11n0312_011:0729b29_1": "又汝諸魔欲於菩薩起恚惡心，而菩薩力制汝恚心，猶如老鴈折其翅羽。",
    "T11n0312_011:0729c02_2": "又汝諸魔欲殺菩薩，而菩薩力制汝殺心，如人經遊曠野險難中竭財物。",
    "T11n0312_011:0729c04_3": "又汝諸魔欲令菩薩作奔馳者，而菩薩力能令汝等奔怖馳走，如涉大海中破船舫。",
    "T11n0312_011:0729c06_4": "又汝諸魔欲令菩薩作萎悴者，而菩薩力能令汝等悉皆萎悴，如劫火洞然焚燒草木。",
    "T11n0312_011:0729c08_5": "又汝諸魔欲斷菩薩，而菩薩力能斷汝等，如大金剛斷諸小石。』",
    "T11n0312_011:0729c09_6": "「寂慧！",
    "T11n0312_011:0729c09_7": "而彼守護大菩提場修菩提行諸賢聖眾，以如是等十六種言詞毀呰諸魔、讚歎菩薩；然彼諸魔亦未退伏。",
    "T11n0312_011:0729c12_0": "「爾時菩薩即以百千俱胝那庾多阿僧祇劫積修妙行，謂布施、持戒、忍辱、精進、禪定、勝慧，慈悲喜捨，念處、正勤、神足、根、力、覺、道，奢摩他、毘鉢舍那，明智解脫等法，極善所作柔軟細妙右金色臂舒置魔頂，而復遍身按息捫摩，起大悲意慈眼觀視，深心解脫一切眾生；一切世界諸佛世尊，現前作證正念正知。",
    "T11n0312_011:0729c18_1": "菩薩即時以手按地。",
    "T11n0312_011:0729c19_2": "菩薩大士手按地已，爾時大地六種震動，所謂動、遍動、等遍動，震、遍震、等遍震，吼、遍吼、等遍吼，涌、遍涌、等遍涌，爆、遍爆、等遍爆，擊、遍擊、等遍擊，東涌西沒、西涌東沒、南涌北沒、北涌南沒、邊涌中沒、中涌邊沒，如是等六種震動起十八變，周遍大地皆悉動搖，於剎那間現諸異相。",
    "T11n0312_011:0729c25_3": "時諸魔眾，佷戾兇殘哮吼震擊欲興害者罪業等輩，見是相已咸生驚怖。",
    "T11n0312_011:0729c27_4": "又以菩薩威神力故，聞空中聲說伽陀曰：「『應當歸命聖大士，　　諸仙眾中最上仙，　　廣施無畏大慈悲，　　普能救護諸群品。』",
    "T11n0312_011:0730a02_0": "「復次寂慧！",
    "T11n0312_011:0730a02_1": "彼諸惡魔聞是聲已，於魔眾中有八百萬俱胝那庾多惡夜叉眾偃仆于地，俱發聲言：『救苦救苦，大士救我。』",
    "T11n0312_011:0730a04_2": "餘諸魔眾咸欲奔走，盡其魔力不能前詣。",
    "T11n0312_011:0730a06_0": "「爾時菩薩以悲愍故舉身放光，由彼光明所照觸故，時諸魔眾悉離怖畏，即各還復所止宮中。",
    "T11n0312_011:0730a08_1": "寂慧！",
    "T11n0312_011:0730a08_2": "當其菩薩為諸魔眾現神通時，有八百萬俱胝那庾多惡夜叉眾悉發阿耨多羅三藐三菩提心，會中復有九百九十萬俱胝那庾多人發阿耨多羅三藐三菩提心，八萬四千天子以宿善力故皆得無生法忍。",
    "T11n0312_011:0730a13_0": "轉法輪品第十四之一",
    "T11n0312_011:0730a14_0": "「復次寂慧！",
    "T11n0312_011:0730a14_1": "或有天人知彼菩薩降伏魔軍，或有天人知彼一切諸惡魔眾不曾來詣菩薩之所，或有天人初知菩薩敷吉祥草就菩提座，或有天人見釋迦菩薩處于眾寶蓮花莊嚴師子座上，或有天人見其菩薩處于地上，或見菩薩在阿說他樹下安詳而坐，或見菩薩在波利質多羅樹、或俱毘陀羅樹、或菩提樹下，或見菩薩在眾寶所成菩提樹下。",
    "T11n0312_011:0730a21_2": "或有天人見菩提樹高一多羅樹量，或有天人見師子座高一多羅樹量，或有天人見菩提樹高七多羅樹量。",
    "T11n0312_011:0730a24_3": "或有天人見師子座高半多羅樹量，或見菩提樹乃至高于八萬四千由旬之量，或見師子座高四萬二千由旬之量。",
    "T11n0312_011:0730a27_0": "或有天人見彼菩薩降伏魔軍，或有天人見一魔軍，或有天人見有廣多惡魔軍眾，或見菩薩以遊戲神通破魔軍眾。",
    "T11n0312_011:0730a29_1": "或見菩薩處虛空中，或見菩薩於虛空中踞師子座，或見菩薩菩提樹下安處寶座，成證阿耨多羅三藐三菩提果。",
    "T11n0312_011:0730b03_2": "寂慧當知，菩薩成就無量最勝清淨境界，皆是菩薩處于最上最勝大菩提場，具足如是無量功德現諸勝相。",
    "T11n0312_011:0730b05_3": "「復次寂慧！",
    "T11n0312_011:0730b05_4": "菩薩安處最勝最上大菩提場降魔軍已，即有十方無量阿僧祇世界往昔同修最勝道行諸菩薩眾咸來至此，俱發清淨無畏等聲，謂吉善聲、快樂聲、歡喜聲、迅速聲、捷利聲、善哉聲、不空聲、勇猛聲、士夫聲、不退轉聲、增益聲、吉祥聲、無熱惱聲、大悲愍聲、往昔意樂聲、功不唐捐聲、悅可意聲、堅固和合聲、大士遊戲聲、最勝利益聲、剎那相應聲、一切智智聲、成等正覺聲，彼諸菩薩出如是等清淨聲。",
    "T11n0312_011:0730b15_0": "時又十方世界所來集會最上最勝菩提場中諸菩薩眾，復以俱胝那庾多百千美妙言音廣作安慰，施設種種殊妙供養，復作種種最勝稱讚。",
    "T11n0312_011:0730b18_1": "時彼宿修善行諸菩薩眾，并十方世界所來集會勝菩提場諸大菩薩，如是安慰供養稱讚。",
    "T11n0312_011:0730b20_2": "而釋迦菩薩雖降魔軍，然於魔所無違無順。",
    "T11n0312_011:0730b21_3": "何以故？",
    "T11n0312_011:0730b21_4": "菩薩已離違順法故。",
    "T11n0312_011:0730b21_5": "菩薩能於剎那心中勝慧相應，或有所知、或有所見、或有所得、或有所證，而彼一切皆得成就。",
    "T11n0312_011:0730b25_0": "「復次寂慧！",
    "T11n0312_011:0730b25_1": "如來成道果已，即時十方無量阿僧祇世界諸佛如來，咸舒右手按菩薩身，安慰問言：『佛子！",
    "T11n0312_011:0730b27_2": "身肢無疲懈耶？",
    "T11n0312_011:0730b27_3": "樂觸行耶？",
    "T11n0312_011:0730b27_4": "以自然智所成證耶？",
    "T11n0312_011:0730b28_5": "無障礙心所成證耶？",
    "T11n0312_011:0730b28_6": "以平等智所成證耶？",
    "T11n0312_011:0730b29_7": "無綺飾行耶？",
    "T11n0312_011:0730b29_8": "被大悲鎧耶？",
    "T11n0312_011:0730b29_9": "令三寶種不斷絕耶？",
    "T11n0312_011:0730c01_10": "於一切法得自在耶？』",
    "T11n0312_011:0730c01_11": "寂慧當知，彼時善根已成熟者，即能親近大菩提場知勝所作，所有善根未成熟者不能親近亦復不知。",
    "T11n0312_011:0730c05_0": "「復次寂慧！",
    "T11n0312_011:0730c05_1": "如來成道果已，七晝夜中審諦思惟真實法樂，而復諦觀大菩提樹目未甞瞬。",
    "T11n0312_011:0730c07_0": "是時乃有百千天子廣伸供養稱讚頂禮，復有百千天女各各虔恭頂禮稱讚。",
    "T11n0312_011:0730c08_1": "是諸天女瞻覩如來勝威儀已，悉發阿耨多羅三藐三菩提心。",
    "T11n0312_011:0730c11_0": "「復次寂慧！",
    "T11n0312_011:0730c11_1": "如來成道果已，有四大天王各持寶鉢來詣佛所而伸供獻。",
    "T11n0312_011:0730c12_2": "四天王者。",
    "T11n0312_011:0730c12_3": "所謂東方持國天王、南方增長天王、西方廣目天王、北方毘沙門天王。",
    "T11n0312_011:0730c14_4": "如是等此四大洲四大天王既至佛所，餘復亦然，有百俱胝四大洲百俱胝四大天王，各持寶鉢，咸來佛所亦伸供獻。",
    "T11n0312_011:0730c18_0": "「爾時如來受是四百俱胝諸寶鉢已，即以神力合成一鉢。",
    "T11n0312_011:0730c19_1": "一一四大天王各起是心：『如來受我所施之鉢，於我鉢中如次受食。』",
    "T11n0312_011:0730c20_2": "彼彼咸生最上清淨歡喜之心，不退轉於阿耨多羅三藐三菩提。",
    "T11n0312_011:0730c23_0": "「復次寂慧！",
    "T11n0312_011:0730c23_1": "如來成道果已，有二商主——一名怛囉布沙，一名嚩梨迦——并餘六萬天子，咸來佛所最初奉上清淨飲食。",
    "T11n0312_011:0730c25_2": "是商主等，皆由宿昔咸發願言：『願我最初奉上如來清淨飲食。",
    "T11n0312_011:0730c26_3": "願彼如來最初納受我所施已，生歡喜心，皆得不退轉於阿耨多羅三藐三菩提。』",
    "T11n0312_011:0730c29_0": "「復次寂慧！",
    "T11n0312_011:0730c29_1": "菩薩初登最上最勝大菩提場未圓一切智，今成道果已覺智周圓，然未轉彼廣大法輪，廣為眾生作大利益。",
    "T11n0312_011:0731a02_2": "何以故？",
    "T11n0312_011:0731a02_3": "菩薩從初發心乃至于今坐菩提場成等正覺，欲為眾生作利益故。",
    "T11n0312_011:0731a04_4": "寂慧！",
    "T11n0312_011:0731a04_5": "以是緣故汝今當知，隨諸菩薩成菩提果已，彼彼亦然，皆為無量眾生作大利益。",
    "T11n0312_011:0731a07_0": "「復次寂慧！",
    "T11n0312_011:0731a07_1": "如來成道果已，時有梵王名曰尸棄，與六百八十萬梵眾天子俱，恭敬圍繞隱彼梵界，即至佛前，頂禮佛足，右繞七匝，合掌諦誠勸請世尊轉妙法輪，作是白言：『惟願世尊！",
    "T11n0312_011:0731a11_2": "惟願善逝！",
    "T11n0312_011:0731a11_3": "廣為眾生轉妙法輪。",
    "T11n0312_011:0731a11_4": "會中所有具法器者，而能了知佛所說法。",
    "T11n0312_011:0731a12_5": "如彼往昔持國天王子宿發勝願：「願我於此賢劫之中諸佛如來成道果已，皆悉勸請轉妙法輪。」』",
    "T11n0312_011:0731a15_0": "「復次寂慧！",
    "T11n0312_011:0731a15_1": "非唯今此尸棄梵王勸請如來轉妙法輪。",
    "T11n0312_011:0731a16_2": "所以者何？",
    "T11n0312_011:0731a16_3": "尸棄梵王初勸請已，復有十俱胝梵王眾、十俱胝帝釋天眾、十俱胝大菩薩眾，亦皆勸請如來轉妙法輪。",
    "T11n0312_011:0731a19_0": "「爾時尸棄梵王知佛世尊默然受請，即於波羅奈國仙人墮處鹿野苑中，為佛世尊敷設妙好師子之座，高四萬二千由旬，殊妙嚴飾勝相具足眾所樂觀，安置于地。",
    "T11n0312_011:0731a22_1": "如其尸棄梵王初設妙好師子座已，即時復有十俱胝梵天王眾、十俱胝帝釋天眾、十俱胝大菩薩眾，皆為世尊施設妙好師子之座，殊妙嚴飾勝相具足，眾所樂觀。",
    "T11n0312_011:0731a27_0": "佛說如來不思議祕密大乘經卷第十一"
}