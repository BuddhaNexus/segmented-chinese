{
    "T14n0540b_001:0826a06_0": "佛說樹提伽經",
    "T14n0540b_001:0826a08_0": "劉宋天竺三藏求那跋陀羅譯",
    "T14n0540b_001:0826a09_0": "佛言：有一長者，名為樹提伽，倉庫盈溢金銀具足，奴婢成行無所乏少。",
    "T14n0540b_001:0826a10_1": "有一白[疊*毛]手巾掛著池邊，遇天風起吹王殿前。",
    "T14n0540b_001:0826a11_2": "王即大會群臣坐共參論，羅列卜問怪其所以。",
    "T14n0540b_001:0826a13_0": "諸臣皆言：「國欲將興，天賜白[疊*毛]。」",
    "T14n0540b_001:0826a13_1": "唯樹提伽默然不言。",
    "T14n0540b_001:0826a14_2": "王語樹提伽：「諸臣皆喜，卿亦無言。」",
    "T14n0540b_001:0826a15_3": "樹提伽答言：「不敢欺王！",
    "T14n0540b_001:0826a15_4": "是臣之家拭涕之巾掛著池邊，遇天風起吹王殿前。",
    "T14n0540b_001:0826a16_5": "以是之故，默然不言。」",
    "T14n0540b_001:0826a17_6": "却後數日，有九色之華，大如車輪，遇天風起吹王殿前。",
    "T14n0540b_001:0826a18_7": "王大會群臣坐共參論，羅列卜問怪其所以。",
    "T14n0540b_001:0826a19_8": "諸臣皆言：「國欲將興，天賜金華。」",
    "T14n0540b_001:0826a20_9": "樹提伽默然不言。",
    "T14n0540b_001:0826a21_10": "王語樹提伽：「諸臣皆喜，卿亦無言。」",
    "T14n0540b_001:0826a21_11": "提伽答言：「不敢欺王！",
    "T14n0540b_001:0826a22_12": "是臣之家後園之中萎落之華，遇天風起吹王殿前。",
    "T14n0540b_001:0826a23_13": "以是之故，默然不言。」",
    "T14n0540b_001:0826a24_14": "王語樹提伽：「卿家乃爾。",
    "T14n0540b_001:0826a24_15": "命卿約勅家中廣作調度，朕須還歸將領二十萬眾到卿家看。」",
    "T14n0540b_001:0826a26_16": "提伽答言：「願王共臣相隨，臣家自然床褥不須人敷，自然飲食不須人作，自然擎來不須呼喚，自然擎去不須反顧。」",
    "T14n0540b_001:0826a29_17": "王將領二十萬眾，到樹提伽南門直入。",
    "T14n0540b_001:0826b01_0": "閤中有一童子，顏容端正，肉色豐悅，甚復可愛。",
    "T14n0540b_001:0826b02_1": "王語樹提伽：「是卿家兒郎以不？」",
    "T14n0540b_001:0826b02_2": "答言：「臣不敢欺王！",
    "T14n0540b_001:0826b03_3": "是臣之家守閤之奴。」",
    "T14n0540b_001:0826b03_4": "小復前進至內閤，有一童女，顏容端正，肉色豐悅，甚復可愛。",
    "T14n0540b_001:0826b05_5": "王語樹提伽：「卿家女婦以不？」",
    "T14n0540b_001:0826b06_6": "答言：「臣不敢欺王！",
    "T14n0540b_001:0826b06_7": "是臣之家守閤之婢。」",
    "T14n0540b_001:0826b07_8": "小復前進，至樹提伽堂前，白銀為壁，水精為地，王見謂呼水流，疑不得前。",
    "T14n0540b_001:0826b08_9": "樹提伽即導王前以入，將王企金床踞玉机。",
    "T14n0540b_001:0826b09_10": "樹提伽婦一百二十重金銀幃帳裏出，為王設拜，眼中淚出。",
    "T14n0540b_001:0826b11_11": "王語樹提伽：「卿婦為我設拜，有何不[怡台+(電雨+大)]，眼中淚出？」",
    "T14n0540b_001:0826b12_12": "答言：「臣不敢欺王！",
    "T14n0540b_001:0826b13_13": "聞王煙氣，以是之故，眼中淚出。」",
    "T14n0540b_001:0826b13_14": "王言：「庶民然脂，諸侯然蠟，天子然漆，亦無煙氣，何得淚出？」",
    "T14n0540b_001:0826b15_15": "樹提伽言：「臣不敢欺王！",
    "T14n0540b_001:0826b15_16": "臣家有一明月神珠掛著殿堂，無晝無夜不須火光，王是煙中之王，是故聞氣耳。」",
    "T14n0540b_001:0826b17_17": "樹提伽堂前有一十二重高樓，將王上視，東望西視，南望北瞻，黯黯惱惱已經一月。",
    "T14n0540b_001:0826b20_0": "大臣白王：「國計事大，事須還歸，料理人民。」",
    "T14n0540b_001:0826b21_0": "王謂：「須臾，小復可忍。」",
    "T14n0540b_001:0826b21_1": "樹提伽復將王後園之中看流泉浴池，各皆可美甚復可愛，黯黯惱惱已經一月。",
    "T14n0540b_001:0826b23_2": "大臣白王：「國計事大，事須還歸，料理人民。」",
    "T14n0540b_001:0826b24_3": "王謂：「呼！",
    "T14n0540b_001:0826b24_4": "須臾，小復可忍。」",
    "T14n0540b_001:0826b25_0": "樹提伽七寶布施綾羅繒綵，二十萬眾人馬車乘，一時還國。",
    "T14n0540b_001:0826b26_1": "王即大會群臣共坐參論，羅列卜問怪其所以：「樹提伽是我之民，婦女宅舍過甚於我。",
    "T14n0540b_001:0826b28_2": "我欲伐之，可取以不？」",
    "T14n0540b_001:0826b29_3": "諸臣皆言：「宜可取之。」",
    "T14n0540b_001:0826b29_4": "王將領四十萬眾，椎鐘鳴鼓，圍樹提伽舍數百餘重。",
    "T14n0540b_001:0826c01_5": "樹提伽門中一力士，手捉金杵一擬，四十萬眾人馬俱倒，手脚繚戾，腰髖妸婆，狀似醉容，頭脚跛[跳兆+我]，不復得起。",
    "T14n0540b_001:0826c04_6": "樹提伽乘雲之車在虛空中，來問諸人：「來時何意，臥地不起？」",
    "T14n0540b_001:0826c06_7": "「大王遣來欲伐長者，門中有一力士，手捉金杵一擬，令四十萬眾人馬俱倒，繚戾腰髖妸婆狀似醉容，頭脚跛[跳兆+我]不復得起。」",
    "T14n0540b_001:0826c09_8": "樹提伽問諸人：「欲得起不？」",
    "T14n0540b_001:0826c09_9": "諸人皆言：「欲得起。」",
    "T14n0540b_001:0826c10_10": "樹提伽舉一神杖，令四十萬眾人馬俱起還國。",
    "T14n0540b_001:0826c11_11": "王即遣使喚樹提伽：「我共同車而載，往詣佛所。」",
    "T14n0540b_001:0826c12_12": "問言：「世尊！",
    "T14n0540b_001:0826c13_0": "樹提伽是我之臣，前身有何功德，女婦宅舍過甚於我？」",
    "T14n0540b_001:0826c14_1": "佛言：「樹提伽，五百商主，將諸商人齎持重寶經過險路。",
    "T14n0540b_001:0826c15_2": "于時深山之中見一病道人，給其庵屋、厚敷床褥；給其水漿、鎢錥、米糧；給其燈燭。",
    "T14n0540b_001:0826c17_3": "于時，乞願願得天堂之供；今得果報。",
    "T14n0540b_001:0826c18_4": "于時，布施者是誰？",
    "T14n0540b_001:0826c18_5": "樹提伽是也；病道人者，我身是也；五百商主人皆得阿羅漢道也。」",
    "T14n0540b_001:0826c20_6": "佛說經竟，王及諸臣發阿耨多羅三藐三菩提心，禮佛即退。",
    "T14n0540b_001:0826c22_0": "佛說樹提伽經"
}