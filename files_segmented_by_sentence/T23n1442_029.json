{
    "T23n1442_029:0783a09_0": "根本說一切有部毘奈耶卷第二",
    "T23n1442_029:0783a10_0": "十九",
    "T23n1442_029:0783a12_0": "三藏法師義淨奉　制譯",
    "T23n1442_029:0783a13_0": "不舉敷具學處第十四之餘",
    "T23n1442_029:0783a14_0": "爾時薄伽梵在室羅伐城逝多林給孤獨園。",
    "T23n1442_029:0783a15_0": "時有長者請佛及僧就舍而食。",
    "T23n1442_029:0783a15_1": "于時有一少年苾芻，策勵身心修諸善品，便作是念：「今日佛僧受請，我不入城乞求飲食，且當念誦待至臨中赴其請處。」",
    "T23n1442_029:0783a18_2": "作是念已，便持座枯出於寺外，詣一靜處情作業。",
    "T23n1442_029:0783a19_3": "時諸苾芻早去赴請，鎖門而出詣施主家。",
    "T23n1442_029:0783a20_4": "時念誦苾芻望時而入，覩見寺門鎖閉已了，便即生念：「我寧斷食不應棄僧座物，自招愆咎。」",
    "T23n1442_029:0783a22_5": "遂不赴請，即便斷食。",
    "T23n1442_029:0783a23_0": "彼諸苾芻食已迴還，此苾芻亦相隨入寺，乃至食勢尚存繫心善品，食力既盡委脇而臥。",
    "T23n1442_029:0783a25_0": "諸苾芻見，問言：「具壽！",
    "T23n1442_029:0783a25_1": "食是他物，腹豈他耶？",
    "T23n1442_029:0783a25_2": "汝何故貪食遂令飽悶善品廢修？」",
    "T23n1442_029:0783a26_3": "報言：「我不赴食，何容飽悶？」",
    "T23n1442_029:0783a27_4": "時諸苾芻問其所以，悉皆具告。",
    "T23n1442_029:0783a28_0": "時諸苾芻聞斯說已，以事白佛。",
    "T23n1442_029:0783a28_1": "佛言：「苾芻不應早去赴請令他斷食，應觀時節、鳴揵稚、眾僧詳集相顧而去。",
    "T23n1442_029:0783b01_2": "師主咸可觀己門徒知其去不？",
    "T23n1442_029:0783b02_3": "若閉門已後苾芻來至，有小床座，應安樹下及以牆邊當赴食處，不應造次輒為斷食。",
    "T23n1442_029:0783b04_4": "若無事斷食者，得越法罪(斷食者，謂絕食一日)。」",
    "T23n1442_029:0783b04_5": "時有婆羅門居士，來至寺中用僧坐物，及至去時棄在露地，無人收舉致有損壞，佛言：「若初見者即應收舉。」",
    "T23n1442_029:0783b07_6": "時有年老羸劣苾芻，見僧坐床棄在露地，不能擎舉，佛言：「老者應告授事人知，其授事人應作敬心舉置床座，若不舉者得越法罪。」",
    "T23n1442_029:0783b10_7": "時有苾芻，以僧敷具置於露地，行乞食後有風雨來，現在苾芻應可為舉，彼得食已憶念疾歸。",
    "T23n1442_029:0783b13_0": "時有施主以敬信心於山林中造一住處，時有獵師為捕禽鹿縱燎原野，其火炎盛遍燒村邑遂來燒寺。",
    "T23n1442_029:0783b15_1": "時諸苾芻見火燒寺，即便競入取自衣鉢，於僧祇物無人為收，咸從火化。",
    "T23n1442_029:0783b17_0": "施主聞已來至寺所，問苾芻曰：「聖者！",
    "T23n1442_029:0783b17_1": "物不燒不？」",
    "T23n1442_029:0783b18_2": "苾芻答曰：「一不被燒。」",
    "T23n1442_029:0783b18_3": "有餘報曰：「但是僧物燒盡無遺。」",
    "T23n1442_029:0783b19_4": "施主曰：「僧物罄盡，何言不燒？」",
    "T23n1442_029:0783b19_5": "苾芻曰：「我物不燒。」",
    "T23n1442_029:0783b20_6": "施主曰：「若僧祇物亦俱出者豈不善哉！",
    "T23n1442_029:0783b21_7": "我久辛苦如割身肉減妻子分，供養僧田冀望勝福。",
    "T23n1442_029:0783b22_8": "云何仁等但收自物，不顧僧祇？」",
    "T23n1442_029:0783b23_9": "作是嫌已捨之而去。",
    "T23n1442_029:0783b23_10": "時諸苾芻即以此緣具白世尊。",
    "T23n1442_029:0783b24_11": "世尊告曰：「若被燒時亦收僧物。」",
    "T23n1442_029:0783b24_12": "後於他日有餘苾芻被火燒寺，聞佛有教令出僧物，遂各棄己衣物收出僧祇，自物並燒遂便廢闕。",
    "T23n1442_029:0783b27_13": "佛言：「自闕惱重不並僧祇。",
    "T23n1442_029:0783b27_14": "若被火燒，先出己物後取僧祇。」",
    "T23n1442_029:0783b28_15": "復有遭火，諸苾芻等咸出己物置在外邊，入取僧物未出之頃，所有衣物被賊盜將，佛言：「既出物已，應使人看。」",
    "T23n1442_029:0783c01_16": "時諸苾芻遣強者看守，弱者出物不能擎舉，佛言：「令弱者看，強者擎物。」",
    "T23n1442_029:0783c03_17": "時諸苾芻雖見盛火，恐損僧祇便入取物，遂被火燒，佛言：「若火盛者即不應入，物縱被燒此誠無過。」",
    "T23n1442_029:0783c06_0": "時有施主，於山谷中造一住處，遭天大雨洪水彌漫寺皆漂蕩。",
    "T23n1442_029:0783c07_1": "時諸苾芻各出己物不顧僧祇，事並同前。",
    "T23n1442_029:0783c08_2": "但以水火為異，廣說應知，佛言：「如我所制，不依行者得越法罪。」",
    "T23n1442_029:0783c09_3": "餘義如上。",
    "T23n1442_029:0783c11_0": "不舉草敷具學處第十五",
    "T23n1442_029:0783c12_0": "攝頌曰：　南方二苾芻、　　兩村二住處、　井邊染須草、　　經行稕瓦盆。",
    "T23n1442_029:0783c15_0": "爾時佛在室羅伐城逝多林給孤獨園。",
    "T23n1442_029:0783c15_1": "爾時南方有二苾芻：一老、一少，為禮佛故向室羅伐城，在道日暮入寺寄宿。",
    "T23n1442_029:0783c17_2": "時諸苾芻遙見老者告言：「善來大德！」",
    "T23n1442_029:0783c18_3": "即依次與房及臥具等，其少年者但與其房而無臥具。",
    "T23n1442_029:0783c19_4": "此少苾芻立性勤策，多覓乾草立與膝齊，用充臥物。",
    "T23n1442_029:0783c20_5": "其老苾芻便作是念：「試觀少者臥物有不？」",
    "T23n1442_029:0783c21_6": "便往見彼草敷厚煖，即作斯念：「我若明朝還僧臥具恐廢行途，應還臥具就此同宿。」",
    "T23n1442_029:0783c23_7": "即還臥具，一處經宵，至曉便去。",
    "T23n1442_029:0783c24_8": "後有眾蟻依此草敷穿壞房舍。",
    "T23n1442_029:0783c25_9": "時有長者請佛及僧就舍而食。",
    "T23n1442_029:0783c25_10": "時諸苾芻於日初分執持衣鉢詣長者家，世尊不赴，令人取食，有五因緣如前露地戒中廣說。",
    "T23n1442_029:0783c27_11": "此時佛欲觀僧臥具并制學處，由此為緣在寺內而住，令人取食。",
    "T23n1442_029:0784a01_0": "爾時世尊眾僧去後，便持戶鑰遍觀寺中所有房舍，乃至寺外近住園林。",
    "T23n1442_029:0784a02_1": "次至一房，於其室內見草狼籍，多諸蟲蟻內外穿穴。",
    "T23n1442_029:0784a03_2": "見已便念：「斯等房舍皆是信心婆羅門諸居士等，自苦己身減妻子分，奉施僧田以求勝福。",
    "T23n1442_029:0784a05_3": "而諸苾芻受用之時，不知其量、不善守護，遂令蟲蟻非分虧損。」",
    "T23n1442_029:0784a07_4": "世尊即便以神通力令土與蟻各在一邊，便以網輪具足百福莊嚴勝妙兩手捧蟻徐出，於其房外陰涼之地安置諸蟻令無損傷。",
    "T23n1442_029:0784a10_5": "于時世尊灑掃室已，收彼糞土棄於房外，洗手足已入房宴默。",
    "T23n1442_029:0784a11_6": "時取食苾芻持食既至，如前廣說。",
    "T23n1442_029:0784a12_7": "乃至爾時世尊食事既訖，即出房外嚼齒木洗足已，旋入房中宴默而住。",
    "T23n1442_029:0784a14_8": "爾時世尊日晡晚時就如常座，既坐定已告諸苾芻曰：「向者僧伽赴食之後，我持戶鑰遍觀房舍，隨所為事皆具告知。",
    "T23n1442_029:0784a16_9": "汝等苾芻！",
    "T23n1442_029:0784a16_10": "諸有施主，苦自己身施僧求福，汝等不能如法受用，虛損信施。」",
    "T23n1442_029:0784a18_11": "即說頌曰：「於他信施物，　　知量而受用，　自身得安隱，　　令他福德增。」",
    "T23n1442_029:0784a21_0": "爾時世尊讚歎知足、如法受用信施物已，告諸苾芻廣說如前，乃至「我今為諸苾芻制其學處，應如是說：「若復苾芻於僧房內，若草、若葉，自敷、教人敷，去時不自舉、不教人舉。",
    "T23n1442_029:0784a25_1": "若有苾芻不囑授，除餘緣故，波逸底迦。」",
    "T23n1442_029:0784a26_2": "如是世尊為諸苾芻制學處已，時有眾多苾芻，共諸商旅人間遊行到一聚落。",
    "T23n1442_029:0784a28_3": "日既將昏，欲覓居止，問一長者：「頗有宿處相容止不？」",
    "T23n1442_029:0784a29_4": "長者答曰：「先立要契方可相容。」",
    "T23n1442_029:0784b01_5": "苾芻曰：「其要如何？」",
    "T23n1442_029:0784b01_6": "長者曰：「明於我舍受食方行。」",
    "T23n1442_029:0784b02_7": "報言：「長者！",
    "T23n1442_029:0784b02_8": "我依商旅事不自由，行伴若停當受請食，如其彼去我即隨行。」",
    "T23n1442_029:0784b03_9": "長者曰：「斯亦善哉！」",
    "T23n1442_029:0784b04_10": "便與停處。",
    "T23n1442_029:0784b04_11": "苾芻白長者曰：「於仁舍中有臥具不？」",
    "T23n1442_029:0784b05_12": "報言：「無有。」",
    "T23n1442_029:0784b05_13": "時彼苾芻多有俗人及諸求寂共為伴侶，彼皆多覓乾草用充臥物，積與膝齊一處同臥。",
    "T23n1442_029:0784b07_14": "于時商旅星夜發去，苾芻見已棄草而行，長者至明作如是念：「我觀苾芻，若有住者當為辦食。」",
    "T23n1442_029:0784b09_15": "不覩苾芻，見草狼籍。",
    "T23n1442_029:0784b10_16": "時彼長者夫婦二人，屏除亂草幾將半日。",
    "T23n1442_029:0784b11_0": "此是緣起，猶未制戒。",
    "T23n1442_029:0784b11_1": "復有眾多苾芻，隨諸商旅行至此村，詣彼長者求覓宿處。",
    "T23n1442_029:0784b12_2": "長者報言：「共立要契方可容宿。」",
    "T23n1442_029:0784b13_3": "苾芻曰：「其要如何？」",
    "T23n1442_029:0784b13_4": "長者曰：「不取乾草為臥物者可隨意住。」",
    "T23n1442_029:0784b14_5": "苾芻問言：「長者舍中頗有眠臥具不？」",
    "T23n1442_029:0784b15_6": "報言：「無有。」",
    "T23n1442_029:0784b15_7": "苾芻曰：「堅鞕之地，若為安寢？」",
    "T23n1442_029:0784b16_8": "長者曰：「聖者！",
    "T23n1442_029:0784b16_9": "先有仁等同梵行人投我寄宿，多聚乾草非分狼籍，令我夫婦收除亂草半日艱辛，為此今時共為要契。」",
    "T23n1442_029:0784b19_10": "時諸苾芻夜受辛苦明發便行，漸次而去至室羅伐。",
    "T23n1442_029:0784b20_11": "苾芻見之慰問：「安不？」",
    "T23n1442_029:0784b20_12": "報言：「何有安隱？」",
    "T23n1442_029:0784b21_13": "彼問其故？",
    "T23n1442_029:0784b21_14": "報云：「於一村中不許草臥，但眠鞕地辛苦通宵。」",
    "T23n1442_029:0784b22_15": "苾芻問曰：「汝於何村受此辛苦？」",
    "T23n1442_029:0784b23_16": "報言：「於某處村。」",
    "T23n1442_029:0784b23_17": "問曰：「寄宿誰家？」",
    "T23n1442_029:0784b23_18": "答曰：「某長者宅。」",
    "T23n1442_029:0784b24_19": "一人報曰：「我曾彼宿安隱草敷，汝有何辜獨遭鞕地？」",
    "T23n1442_029:0784b25_20": "苾芻問曰：「所眠之草誰為收除？」",
    "T23n1442_029:0784b26_21": "報曰：「我天曉已自涉長途，我來之後彼當屏棄。」",
    "T23n1442_029:0784b27_22": "苾芻報曰：「由斯惱亂彼致譏嫌，遣我通宵鞕地而臥。」",
    "T23n1442_029:0784b28_23": "時諸苾芻以此因緣具白世尊。",
    "T23n1442_029:0784b29_0": "世尊告曰：「雖在俗舍用草敷時，亦應除棄。」",
    "T23n1442_029:0784b29_1": "聞佛教已，時有眾多苾芻，隨逐商旅人間遊行至一聚落，中有長者為沙門婆羅門等故造一客舍，遠求軟草以充敷具。",
    "T23n1442_029:0784c03_2": "時諸苾芻於此宿已，並將其草棄糞穢處，各趣長途。",
    "T23n1442_029:0784c04_3": "長者至天曉已往問苾芻，但見其草棄不淨地，不可重收，因生嫌賤。",
    "T23n1442_029:0784c06_4": "復有眾多苾芻隨諸商旅行至此村，詣彼長者求覓住處，長者報言：「我有福舍隨情居止。」",
    "T23n1442_029:0784c08_5": "苾芻問曰：「頗有多少眠臥具不？」",
    "T23n1442_029:0784c09_6": "答言：「無有。」",
    "T23n1442_029:0784c09_7": "苾芻報曰：「我等如何臥堅鞕地？」",
    "T23n1442_029:0784c10_0": "長者答曰：「聖者！",
    "T23n1442_029:0784c10_1": "我為行客沙門婆羅門等造此福舍，我從遠處求覓軟草，用擬供承諸寄宿客。",
    "T23n1442_029:0784c12_2": "昔有仁等同梵行者來此寄宿，至天曉已咸將軟草棄不淨中，若更欲求卒不可得。」",
    "T23n1442_029:0784c13_3": "時諸苾芻便於鞕地辛苦經宵。",
    "T23n1442_029:0784c14_4": "時此苾芻漸次遊行至室羅伐，彼諸苾芻問言：「行李安不？」",
    "T23n1442_029:0784c15_5": "報言：「眠臥鞕地，何有安樂？」",
    "T23n1442_029:0784c16_6": "問言：「於何處宿受此辛苦？」",
    "T23n1442_029:0784c17_7": "報言：「於某村福舍。」",
    "T23n1442_029:0784c17_8": "苾芻報曰：「我曾於彼福舍中宿，所有臥草旦並棄之。」",
    "T23n1442_029:0784c18_9": "答曰：「由汝棄草致生嫌賤，遂令我等鞕地而眠。」",
    "T23n1442_029:0784c19_10": "時諸苾芻即以此緣具白世尊。",
    "T23n1442_029:0784c20_11": "世尊告曰：「所臥之草白施主知，若云棄者即應除棄，若云留者隨語應留。",
    "T23n1442_029:0784c22_12": "若違言者得越法罪。」",
    "T23n1442_029:0784c22_13": "於一聚落有僧住處，於此寺中臥具寡少。",
    "T23n1442_029:0784c23_14": "時諸苾芻為供客故，遂於遠處求臥具草安一房中。",
    "T23n1442_029:0784c24_15": "時有眾多苾芻，人間遊行來至此寺，問主人曰：「我欲投宿，頗有多少臥具物不？」",
    "T23n1442_029:0784c26_16": "苾芻報曰：「此寺先貧無好臥具，我為客故遠求軟草，必不嫌者隨意止宿。」",
    "T23n1442_029:0784c28_17": "彼既宿已欲棄草敷，主人報曰：「我為客故遠求此草，實是難得，無宜輒棄。」",
    "T23n1442_029:0784c29_18": "客苾芻曰：「仁等無知自身犯罪，欲令我等亦犯罪耶？」",
    "T23n1442_029:0785a02_0": "作此責已，即便取草棄外而去，致令爛損。",
    "T23n1442_029:0785a02_1": "後有眾多苾芻，遊歷人間遇至此寺欲求寄宿，問：「有臥具不？」",
    "T23n1442_029:0785a04_2": "主人答曰：「此無臥具，我為客故遠求軟草。",
    "T23n1442_029:0785a05_3": "前有苾芻來此投宿，所有草蓐並欲收棄，我等不聽。",
    "T23n1442_029:0785a06_4": "不肯隨語反相責數，並棄而行，故於今時更無可得。」",
    "T23n1442_029:0785a07_5": "彼便地臥。",
    "T23n1442_029:0785a07_6": "天曉便行至逝多林，諸苾芻見共相問答，廣說如前，乃至我於彼宿強棄其草，答言：「由此緣故來寄宿者備受艱辛。」",
    "T23n1442_029:0785a10_7": "時諸苾芻以事白佛。",
    "T23n1442_029:0785a10_8": "佛言：「此不應棄，若有苾芻囑授而去，遣棄方棄，廣說如前。",
    "T23n1442_029:0785a12_9": "若異此者得越法罪。」",
    "T23n1442_029:0785a13_0": "復有眾多苾芻，共諸商旅人間遊行，遇至井邊即便止宿。",
    "T23n1442_029:0785a14_1": "時諸苾芻多以乾草而為敷具，去此不遠有婆羅門宿。",
    "T23n1442_029:0785a15_2": "時諸商旅曉便發去，苾芻婆羅門咸留草敷俱隨商旅，道逢商旅從遠而來。",
    "T23n1442_029:0785a17_3": "時婆羅門逢彼商人，所求之事皆得稱心，即共商人返跡而去，至前井處，便為宿止。",
    "T23n1442_029:0785a19_4": "于時有諸露形外道，於苾芻宿處便為安止。",
    "T23n1442_029:0785a20_5": "時露形者共相告曰：「不知何物齧我身體？」",
    "T23n1442_029:0785a21_6": "餘者報曰：「汝於昨日多噉酒糟，惡欲尋思共相齩齧。」",
    "T23n1442_029:0785a22_7": "持火來看見有眾蟻便作是語：「誰無智人曾於此宿，去時不解舉此草敷？」",
    "T23n1442_029:0785a23_8": "時婆羅門聞而報曰：「前有釋子於此宿去。」",
    "T23n1442_029:0785a24_9": "露形罵曰：「沙門釋子於諸人中自云有智，停宿之處不舉草敷。」",
    "T23n1442_029:0785a26_10": "婆羅門曰：「沙門釋子不斷殺生，隨處即眠不作觀察。」",
    "T23n1442_029:0785a27_11": "去斯不遠有鄔波索迦，聞此說時默然而記，後至苾芻住處具以事告，諸苾芻白佛。",
    "T23n1442_029:0785a29_12": "佛言：「雖居曠野亦舉草敷。」",
    "T23n1442_029:0785a29_13": "時諸苾芻聞是教已，復有苾芻隨逐商旅至蘭若村便為止宿，多用乾草以為臥具。",
    "T23n1442_029:0785b02_14": "商旅夜發，苾芻棄草，時節遲晚不及商人，在後而行，便遭賊劫。",
    "T23n1442_029:0785b04_15": "漸次方至逝多園林，苾芻見已共相慰問：「行李安不？」",
    "T23n1442_029:0785b05_16": "報曰：「我被賊劫，何有安隱？」",
    "T23n1442_029:0785b05_17": "問其何故？",
    "T23n1442_029:0785b06_18": "以事具陳。",
    "T23n1442_029:0785b06_19": "時諸苾芻白佛。",
    "T23n1442_029:0785b06_20": "佛言：「雖在蘭若其草不應散棄，可聚一邊隨意而去。",
    "T23n1442_029:0785b07_21": "汝諸苾芻如我所制不依行者，皆越法罪。」",
    "T23n1442_029:0785b09_0": "時諸苾芻為染衣事，於日光處布諸乾草以曬衣服，草不收舉蟲蟻多生，佛言：「染衣既了其草須棄。」",
    "T23n1442_029:0785b11_1": "復有苾芻為染衣故勸留其草，時彼苾芻不受其語遂便棄擲，佛言：「餘有所須即不應棄，應與彼人。」",
    "T23n1442_029:0785b13_2": "後曬衣已不肯收棄，云：「非我草。」",
    "T23n1442_029:0785b14_3": "佛言：「前與後時應問彼曰：『草若用訖汝能棄不？』",
    "T23n1442_029:0785b15_4": "若言：『能棄。』",
    "T23n1442_029:0785b15_5": "應可與之。",
    "T23n1442_029:0785b15_6": "若云：『不能。』",
    "T23n1442_029:0785b15_7": "即不須與。」",
    "T23n1442_029:0785b16_8": "時有經行之處，其地堅鞕令足傷損，佛言：「應布軟草勿令傷足。」",
    "T23n1442_029:0785b17_9": "彼布草已蟲蟻便生，佛言：「應棄。」",
    "T23n1442_029:0785b18_10": "彼日日棄妨廢正修，佛言：「不應數棄，時可觀察。",
    "T23n1442_029:0785b19_11": "若捨去時當須總棄。」",
    "T23n1442_029:0785b19_12": "又經行處有設供事，須草稕坐，同前致蟻，佛言：「應以繩繫挂在樹枝。」",
    "T23n1442_029:0785b21_13": "又經行處以瞿昧耶安在地上，蟲蟻因生，佛言：「安破瓦中勿令其濕。」",
    "T23n1442_029:0785b22_14": "爾時世尊讚歎持戒及尊重戒、少欲知足已，告諸苾芻：「前是創制、此是隨開。",
    "T23n1442_029:0785b24_15": "若有難緣不須囑授。",
    "T23n1442_029:0785b25_16": "是故我今為諸苾芻制其學處，應如是說：若復苾芻於僧房內，若草、若葉，自敷、教人敷。",
    "T23n1442_029:0785b27_17": "去時不自舉、不教人舉，若有苾芻不囑授，除餘緣故，波逸底迦。」",
    "T23n1442_029:0785b29_0": "若復苾芻者，謂此法中人，餘義如上。",
    "T23n1442_029:0785b29_1": "僧房者，謂是如來弟子住處，於中堪得為四威儀行住坐臥。",
    "T23n1442_029:0785c02_2": "敷具者，謂若草、若葉，若自他敷。",
    "T23n1442_029:0785c02_3": "不自舉去者，謂離勢分。",
    "T23n1442_029:0785c03_4": "時具壽鄔波離白佛言：「世尊！",
    "T23n1442_029:0785c04_5": "未知齊何是敷具勢分？」",
    "T23n1442_029:0785c04_6": "佛言：「如生聞婆羅門種樹之法，廣說如上。",
    "T23n1442_029:0785c05_7": "有四十九尋，是名敷具勢分。」",
    "T23n1442_029:0785c06_8": "及五種囑授，乃至遍觀四方藏其戶鑰，並廣說如上。",
    "T23n1442_029:0785c07_9": "有苾芻不囑授者，謂有苾芻而不告語。",
    "T23n1442_029:0785c08_10": "除餘緣故，波逸底迦，亦如上說。",
    "T23n1442_029:0785c08_11": "此中犯相其事云何？",
    "T23n1442_029:0785c09_12": "若苾芻於僧住處，若草、若葉，自敷、教人敷，不舉而去，有人不囑授，乃至未離勢分已來得惡作罪，若離勢分便得墮罪。",
    "T23n1442_029:0785c12_13": "若苾芻初去之時忘囑其事，在路憶得，或時在路逢見苾芻，或到前住處方始憶得，或到住處見有苾芻以事相囑，心念口言，並廣如上說。",
    "T23n1442_029:0785c15_14": "草敷有二種壞：謂風及蟻。",
    "T23n1442_029:0785c15_15": "風壞，謂是風吹草卷。",
    "T23n1442_029:0785c16_16": "蟻壞，謂是蟻穿草穴。",
    "T23n1442_029:0785c16_17": "若苾芻於日暮時，在僧房中安草敷具，若夜若晝時時觀察，若壞不壞得罪輕重，廣說如上。",
    "T23n1442_029:0785c18_18": "若在甎鞕地，或在沙石中，無蟲蟻處布以草敷，設不數看此皆無犯。",
    "T23n1442_029:0785c20_19": "又無犯者，謂最初犯人，或癡狂、心亂、痛惱所纏。",
    "T23n1442_029:0785c22_0": "強牽苾芻出僧房學處第十六",
    "T23n1442_029:0785c23_0": "爾時佛在室羅伐城逝多林給孤獨園。",
    "T23n1442_029:0785c23_1": "爾時具壽鄔陀夷至彼眾多少年苾芻處，勸喻之曰：「汝等共我人間遊行，降伏他宗自獲名稱。",
    "T23n1442_029:0785c26_0": "汝等所欲讀誦禪思，及衣食利皆令無闕。」",
    "T23n1442_029:0785c26_1": "時諸少年聞斯勸已，各各自詣阿遮利耶、鄔波馱耶所，白言：「我今請問二師，欲往人間隨意遊涉。」",
    "T23n1442_029:0785c29_2": "彼師問曰：「汝欲共誰以為伴侶？」",
    "T23n1442_029:0785c29_3": "報云：「大德鄔陀夷共我為伴。」",
    "T23n1442_029:0786a01_4": "彼師報曰：「具壽！",
    "T23n1442_029:0786a01_5": "彼人惡性當惱於汝。」",
    "T23n1442_029:0786a02_6": "復白師曰：「大德鄔陀夷善言勸喻，事同父母豈當惱亂？」",
    "T23n1442_029:0786a03_7": "時彼少年不受師言，共鄔陀夷決意而去。",
    "T23n1442_029:0786a04_8": "時鄔陀夷將諸少年出界外已報言：「具壽！",
    "T23n1442_029:0786a05_9": "汝等豈得無有依止遊歷人間？」",
    "T23n1442_029:0786a06_10": "即並喚來令其長跪，教說依止方共前行，或以三衣帒與之令負，或與鉢盂、或與雜帒、或與君持淨器、或與常用觸瓶、或與錫杖、或與皮鞋，所有資具悉令擎去，自垂兩手著上下二衣，調弄諸人隨路而去。",
    "T23n1442_029:0786a10_11": "至一聚落近大井邊，與諸門徒共為憩息。",
    "T23n1442_029:0786a11_12": "此聚落內有毘訶羅，於日晡時便鳴揵稚，諸人聞已白鄔陀夷曰：「阿遮利耶！",
    "T23n1442_029:0786a13_13": "寺鳴揵稚，我等往看。」",
    "T23n1442_029:0786a13_14": "報言：「具壽！",
    "T23n1442_029:0786a14_15": "此或多是黑鉢之類嬾修善品，鳴搥集僧欲有作務，我等既疲道路誰能執作？」",
    "T23n1442_029:0786a15_16": "門徒答曰：「阿遮利耶！",
    "T23n1442_029:0786a16_17": "此或容是分物揵稚，我及界者合得其分，如軌範師眾所知識，有大福德財利易求。",
    "T23n1442_029:0786a18_18": "我等少年誰當見施？",
    "T23n1442_029:0786a18_19": "今欲入寺觀彼何緣？」",
    "T23n1442_029:0786a19_20": "師便告曰：「隨汝意去，若有利者亦取我分。」",
    "T23n1442_029:0786a20_21": "少年入已問寺諸人云：「是分臥具揵稚？」",
    "T23n1442_029:0786a21_22": "主人見來即便報曰：「具壽！",
    "T23n1442_029:0786a21_23": "汝請臥具。」",
    "T23n1442_029:0786a22_0": "報云：「我有尊師，亦當見授。」",
    "T23n1442_029:0786a22_1": "問曰：「彼復是誰？」",
    "T23n1442_029:0786a23_0": "答曰：「阿遮利耶鄔陀夷！」",
    "T23n1442_029:0786a23_1": "主人曰：「彼亦受取。」",
    "T23n1442_029:0786a23_2": "即總授之。",
    "T23n1442_029:0786a24_3": "時鄔陀夷於彼井邊多聚人物為其談話，問諸人曰：「此是誰村？",
    "T23n1442_029:0786a25_4": "此是誰寺？",
    "T23n1442_029:0786a25_5": "此是誰塔？",
    "T23n1442_029:0786a26_6": "此是誰園？」",
    "T23n1442_029:0786a26_7": "林井浴池牛羊之屬，目覩皆問，彼便具答。",
    "T23n1442_029:0786a27_8": "時諸少年共相議曰：「阿遮利耶！",
    "T23n1442_029:0786a27_9": "何故來晚？」",
    "T23n1442_029:0786a28_10": "遂相告曰：「作其常事。」",
    "T23n1442_029:0786a28_11": "於師臥處皆為敷說，濯足水塗足油安在一邊，各自洗足入溫堂中，誦所持經隨處眠臥。",
    "T23n1442_029:0786b01_12": "時鄔陀夷既見日暮方入寺中，四顧無人，遂便大喚：「具壽！",
    "T23n1442_029:0786b02_13": "具壽！」",
    "T23n1442_029:0786b03_14": "諸人出看告言：「大德鄔陀夷！",
    "T23n1442_029:0786b03_15": "何故非時來入寺內，大聲叫喚如牧牛人？」",
    "T23n1442_029:0786b04_16": "答主人曰：「我有少年在前而入，恐有病患，是故高聲。」",
    "T23n1442_029:0786b05_17": "少年聞已告言：「阿遮利耶！",
    "T23n1442_029:0786b06_18": "因何大喚？",
    "T23n1442_029:0786b06_19": "在彼房中敷設臥具，洗塗足物並已具安，可往彼臥。」",
    "T23n1442_029:0786b07_20": "怒而告曰：「汝等白誰為洗足等事？」",
    "T23n1442_029:0786b08_21": "答言：「軌範來遲，我等更相告白，便自洗足。」",
    "T23n1442_029:0786b09_22": "報云：「汝可出寺，誰能與汝不恭敬、無怖懼、懈惰之輩作依止師耶？」",
    "T23n1442_029:0786b11_0": "即便強驅令出。",
    "T23n1442_029:0786b11_1": "彼居露地寒苦通宵，既至天明俱申言敬，白言：「阿遮利耶我欲辭去。」",
    "T23n1442_029:0786b12_2": "鄔陀夷曰：「具壽！",
    "T23n1442_029:0786b13_3": "汝等何之？」",
    "T23n1442_029:0786b13_4": "答言：「還室羅伐。」",
    "T23n1442_029:0786b13_5": "報云：「且住！",
    "T23n1442_029:0786b14_6": "我當與汝瞻病所須。」",
    "T23n1442_029:0786b14_7": "答言：「師主！",
    "T23n1442_029:0786b14_8": "我本無病，仁遣病生，況復有病而能瞻養？」",
    "T23n1442_029:0786b15_9": "遂便棄去還逝多林。",
    "T23n1442_029:0786b16_10": "時鄔陀夷亦復隨逐漸至給園。",
    "T23n1442_029:0786b16_11": "時諸苾芻見少年者至，唱言：「善來具壽！",
    "T23n1442_029:0786b17_12": "行李安不？」",
    "T23n1442_029:0786b18_13": "報言：「同梵行者何有安樂？",
    "T23n1442_029:0786b18_14": "聖者鄔陀夷驅我令出，通宵寒苦僅得存生。」",
    "T23n1442_029:0786b19_15": "問言：「何故？」",
    "T23n1442_029:0786b19_16": "諸少年者具以事白。",
    "T23n1442_029:0786b20_17": "少欲苾芻聞是事已共生嫌賤：「云何苾芻驅他苾芻出僧房外故相惱亂？」",
    "T23n1442_029:0786b22_0": "以此因緣具白世尊。",
    "T23n1442_029:0786b22_1": "世尊集僧問鄔陀夷曰：「實作如是驅遣苾芻夜出房不？」",
    "T23n1442_029:0786b23_2": "白言：「實爾。",
    "T23n1442_029:0786b23_3": "大德！」",
    "T23n1442_029:0786b24_4": "世尊種種呵責，廣說乃至「為諸苾芻制其學處，應如是說：「若復苾芻瞋恚不喜，於僧住處牽苾芻出，或令他牽出者，除餘緣故，波逸底迦。」",
    "T23n1442_029:0786b28_0": "如是世尊為諸苾芻制其學處。",
    "T23n1442_029:0786b28_1": "佛在室羅伐城逝多林給孤獨園。",
    "T23n1442_029:0786b29_2": "時有苾芻居土窟房，時此苾芻身嬰疾患。",
    "T23n1442_029:0786c01_3": "天欲將雨五色雲興，諸苾芻見報言：「具壽！",
    "T23n1442_029:0786c02_4": "宜可急出，天將大雨，恐土房崩。」",
    "T23n1442_029:0786c03_5": "時彼病重不能自出。",
    "T23n1442_029:0786c03_6": "時諸苾芻懼犯戒故不敢扶出。",
    "T23n1442_029:0786c04_7": "天既洪雨土窟遂崩，壓彼病人，因斯命過。",
    "T23n1442_029:0786c05_8": "佛言：「有此難緣應當牽出。」",
    "T23n1442_029:0786c05_9": "告諸苾芻：「前是創制、此是隨開。",
    "T23n1442_029:0786c06_10": "重制學處，應如是說：若復苾芻瞋恚不喜，於僧住處牽苾芻出，或令他牽出者，除餘緣故，波逸底迦。」",
    "T23n1442_029:0786c09_0": "若復苾芻者，謂鄔陀夷，餘義如上。",
    "T23n1442_029:0786c09_1": "僧住處者，謂佛弟子所住之處。",
    "T23n1442_029:0786c10_2": "牽出者，或言驅出、或以手牽、自作使人。",
    "T23n1442_029:0786c11_3": "除餘緣者，謂除難緣。",
    "T23n1442_029:0786c11_4": "墮義如上。",
    "T23n1442_029:0786c12_5": "此中犯相其事云何？",
    "T23n1442_029:0786c12_6": "若苾芻以瞋恚心，於僧寺中若自遣、若他驅牽此法中苾芻令其出者，皆得墮罪。",
    "T23n1442_029:0786c14_7": "遇八難緣並皆無犯。",
    "T23n1442_029:0786c14_8": "又無犯者，謂最初犯人，或癡狂、心亂、痛惱所纏。",
    "T23n1442_029:0786c16_0": "強惱觸他學處第十七",
    "T23n1442_029:0786c17_0": "佛在室羅伐城逝多林給孤獨園。",
    "T23n1442_029:0786c17_1": "爾時具壽鄔陀夷至彼眾多年少苾芻處勸喻之曰：「汝等共我人間遊行，降伏他宗自獲名稱。」",
    "T23n1442_029:0786c19_2": "少年各往諮白師主欲去遊行，廣說如前。",
    "T23n1442_029:0786c20_3": "乃至夜入寺中，發聲大喚遣令開戶。",
    "T23n1442_029:0786c21_4": "彼既臥已不肯為開，時鄔陀夷即便脚蹋門扉，遂令溫堂振動。",
    "T23n1442_029:0786c23_5": "時諸少年共相議曰：「可與開門，彼有大力恐當損壞眾僧堂舍。」",
    "T23n1442_029:0786c24_6": "遂與開門。",
    "T23n1442_029:0786c24_7": "彼便即入於少年床上縱身而倒，或有傷腹，或有損腰，或有損足，告言：「阿遮利耶！",
    "T23n1442_029:0786c26_8": "我痛！",
    "T23n1442_029:0786c26_9": "我痛！」",
    "T23n1442_029:0786c26_10": "告云：「若嫌痛者，自當出去。」",
    "T23n1442_029:0786c27_11": "少年議曰：「此有大力，若不出者當斷我命。」",
    "T23n1442_029:0786c28_12": "即便俱出露地而臥。",
    "T23n1442_029:0786c28_13": "於一夜中備受寒苦，既至天曉白言：「阿遮利耶！",
    "T23n1442_029:0787a01_0": "我今欲去。」",
    "T23n1442_029:0787a01_1": "問曰：「何之？」",
    "T23n1442_029:0787a01_2": "報言：「向室羅伐城。」",
    "T23n1442_029:0787a01_3": "報云：「且住！",
    "T23n1442_029:0787a02_4": "我當與汝瞻病所須。」",
    "T23n1442_029:0787a02_5": "廣說如前，乃至到室羅伐城具告苾芻，苾芻白佛。",
    "T23n1442_029:0787a03_6": "佛呵責已，告諸苾芻：「我今為制學處，應如是說：「若復苾芻於僧住處，知諸苾芻先此處住，後來於中故相惱觸，於彼臥具若坐、若臥，作如是念：『彼若生苦自當避我去。』",
    "T23n1442_029:0787a07_7": "波逸底迦。」",
    "T23n1442_029:0787a08_0": "若復苾芻者，謂鄔陀夷，餘義如上。",
    "T23n1442_029:0787a08_1": "知者，謂了其事。",
    "T23n1442_029:0787a09_2": "苾芻先此處住者，謂此法中人先在此中而為止宿。",
    "T23n1442_029:0787a10_3": "後來於中等者，謂是縱身強為坐臥。",
    "T23n1442_029:0787a11_4": "彼嫌苦痛者，謂被惱不樂也。",
    "T23n1442_029:0787a11_5": "自當避我去者，謂以此為緣不由餘事。",
    "T23n1442_029:0787a12_6": "波逸底迦，義如上。",
    "T23n1442_029:0787a13_7": "此中犯相其事云何？",
    "T23n1442_029:0787a13_8": "若苾芻了知其事，如向所說乃至避我去者，皆得波逸底迦。",
    "T23n1442_029:0787a15_0": "攝頌曰：　麁食及好食、　　寒熱瓦盆利、　禪誦怖有無，　　因斯共相惱。",
    "T23n1442_029:0787a18_0": "爾時佛在室羅伐城逝多林給孤獨園。",
    "T23n1442_029:0787a18_1": "時具壽鄔陀夷至彼眾多少年苾芻處而勸喻曰：「汝等共我人間遊行。」",
    "T23n1442_029:0787a20_2": "廣說如上。",
    "T23n1442_029:0787a20_3": "將諸少年投寺寄宿，乃至各自洗足入溫堂中，共相謂曰：「我於今日噉麁惡食氣力稍劣，應可禪思。」",
    "T23n1442_029:0787a22_4": "即便加趺繫念而住。",
    "T23n1442_029:0787a23_5": "鄔陀夷夜入寺中，發聲大喚：「具壽！」",
    "T23n1442_029:0787a24_6": "時少年者聞其喚聲報云：「阿遮利耶！",
    "T23n1442_029:0787a25_0": "我等在溫堂中端心禪寂。」",
    "T23n1442_029:0787a25_1": "遂便入室而告之曰：「具壽！",
    "T23n1442_029:0787a26_2": "豈不佛說：『諸無知者不應修定，宜應且起誦習尊經。』」",
    "T23n1442_029:0787a27_3": "遂遣通宵冷地而坐強使誦經。",
    "T23n1442_029:0787a28_4": "時諸少年既受辛苦，曉而告曰：「阿遮利耶！",
    "T23n1442_029:0787a29_0": "我欲還歸。」",
    "T23n1442_029:0787a29_1": "問言：「欲向何處？」",
    "T23n1442_029:0787a29_2": "答言：「向室羅伐。」",
    "T23n1442_029:0787b01_0": "報云：「且住！",
    "T23n1442_029:0787b01_1": "我當與汝瞻病所須。」",
    "T23n1442_029:0787b01_2": "答云：「師主！",
    "T23n1442_029:0787b01_3": "我本無病，仁遣病生，況復有疾而能瞻養？」",
    "T23n1442_029:0787b02_4": "遂棄而去，乃至給園廣說如上。",
    "T23n1442_029:0787b03_5": "苾芻聞已具白世尊，乃至告諸苾芻：「若苾芻故惱他苾芻者，皆得墮罪。」",
    "T23n1442_029:0787b05_6": "又緣起同前，於中別者，乃至時諸少年共相謂曰：「我等今日噉精妙食氣力豐足，應可房外隨意誦經。」",
    "T23n1442_029:0787b07_7": "即便習誦，乃至鄔陀夷見告言：「具壽！",
    "T23n1442_029:0787b08_8": "豈不佛說：『若不習定智慧不生，應入溫室坐禪繫念。』」",
    "T23n1442_029:0787b09_9": "遂令通夜跏趺而坐身體疲倦，既至曉已還逝多林，乃至佛告諸苾芻：「若苾芻故惱他苾芻者，皆得墮罪。」",
    "T23n1442_029:0787b12_0": "又緣起同前，於中別者，乃至時諸少年苾芻共相謂曰：「具壽！",
    "T23n1442_029:0787b13_1": "今時稍寒，共入溫堂可為止宿。」",
    "T23n1442_029:0787b14_2": "遂便入宿。",
    "T23n1442_029:0787b14_3": "鄔陀夷見告言：「具壽！",
    "T23n1442_029:0787b14_4": "何故入室？」",
    "T23n1442_029:0787b15_5": "白言：「時寒入室取煖。」",
    "T23n1442_029:0787b15_6": "報云：「具壽！",
    "T23n1442_029:0787b15_7": "汝熱處宿，恐染黃病。",
    "T23n1442_029:0787b16_8": "汝等多人若其病者，我獨云何能為瞻侍？",
    "T23n1442_029:0787b17_9": "汝可急出。」",
    "T23n1442_029:0787b17_10": "遂令露地而住，冷水遍灑以扇扇之，至明不睡。",
    "T23n1442_029:0787b18_11": "至天曉已還逝多林，乃至佛告諸苾芻：「若故惱他者，皆得墮罪。」",
    "T23n1442_029:0787b20_0": "又緣起同前，於中別者，乃至少年共相告曰：「今時極熱，共入疎堂可為止宿。」",
    "T23n1442_029:0787b21_1": "即便入宿。",
    "T23n1442_029:0787b21_2": "鄔陀夷見告言：「具壽！",
    "T23n1442_029:0787b22_3": "何故疎室而臥？」",
    "T23n1442_029:0787b22_4": "白言：「時熱此處極涼。」",
    "T23n1442_029:0787b23_5": "報云：「汝涼處臥，或觸風得病，或痰癊傷寒，我復何能供侍汝等？」",
    "T23n1442_029:0787b24_6": "遂便入室總閉諸窓，為然炭火房門急掩，毛毯通覆縱身坐壓，令彼通夜不得眠睡。",
    "T23n1442_029:0787b26_7": "至天曉已還逝多林，乃至佛告諸苾芻：「若故惱他者，皆得墮罪。」",
    "T23n1442_029:0787b29_0": "又緣起同前，時鄔陀夷勸諸少年人間遊行，若隨逐行者皆被惱亂，無復一人共之為伴。",
    "T23n1442_029:0787c02_0": "遂便單己遊歷人間，遇至一寺，於此寺中無大小行處。",
    "T23n1442_029:0787c03_1": "時諸苾芻夜有所須，各安瓦瓮，至天曉已於外棄之。",
    "T23n1442_029:0787c04_2": "寺內苾芻共知鄔陀夷是惡行者，竟無苾芻喚入房宿。",
    "T23n1442_029:0787c05_3": "便作是念：「此諸黑鉢不共我言，於今夜中自解躓頓。」",
    "T23n1442_029:0787c06_4": "即便旋昇蹋道至第三層，見有瓦瓮在處安置，便作是念：「此復豈是破瓦等耶？」",
    "T23n1442_029:0787c08_5": "遂以足指夾棄於外。",
    "T23n1442_029:0787c09_6": "苾芻夜起欲大小便，覓彼瓦瓮無一可得，遂於上層通水之處棄其不淨。",
    "T23n1442_029:0787c10_7": "及至天明諸信心輩梵志居士來入寺中，禮拜虔誠巡觀房宇。",
    "T23n1442_029:0787c12_8": "時鄔陀夷告諸人曰：「汝等當觀黑鉢之類恒為惡行穢污僧田，於寺上層棄其不淨。」",
    "T23n1442_029:0787c14_9": "諸俗人等聞生嫌賤。",
    "T23n1442_029:0787c14_10": "時諸苾芻具以白佛，佛言：「若諸苾芻故心惱他者，皆得墮罪。」",
    "T23n1442_029:0787c16_0": "又緣起同前，時鄔陀夷既無伴侶，獨遊人間至一寺所。",
    "T23n1442_029:0787c17_1": "時諸苾芻知其惡行，竟無一人喚入停息。",
    "T23n1442_029:0787c18_2": "鄔陀夷即作是念：「我今宜可別設方便惱彼寺僧，令諸黑鉢知我鄔陀夷是難欺人。」",
    "T23n1442_029:0787c20_3": "即便多服瀉藥在溫堂中隨處便利，如世尊說：「諸有病者應須瞻侍。」",
    "T23n1442_029:0787c21_4": "寺中所有耆老苾芻皆來問疾，問言：「四大何如？」",
    "T23n1442_029:0787c22_5": "答曰：「困弱。」",
    "T23n1442_029:0787c22_6": "時老苾芻暫相問已，即便欲出，報云：「老宿可住片時。」",
    "T23n1442_029:0787c24_7": "彼既暫留即還欲出，如是至三，耆年報曰：「鄔陀夷！",
    "T23n1442_029:0787c25_8": "汝欲故心惱亂於我。」",
    "T23n1442_029:0787c25_9": "答曰：「我入寺內仁不共語，暫時佇立何事辭勞？」",
    "T23n1442_029:0787c26_10": "苾芻白佛，佛言：「若諸苾芻故心惱他者，皆得墮罪。」",
    "T23n1442_029:0787c28_0": "又緣起同前，廣說如上，乃至鄔陀夷到一寺中，多有苾芻修習靜慮。",
    "T23n1442_029:0787c29_1": "時彼諸人知鄔陀夷是惡行者，無人共語。",
    "T23n1442_029:0788a01_2": "時鄔陀夷見斯事已生惱害心，然此寺院始起半功，時鄔陀夷便往詣彼造寺人處，報云：「長者！",
    "T23n1442_029:0788a03_3": "既有信心造寺，何不早成？",
    "T23n1442_029:0788a04_4": "豈不佛說：「『若勤修善時，　　罪惡心不起；　　於福不勤者，　　心便造諸惡。』」",
    "T23n1442_029:0788a07_0": "長者聞已告苾芻曰：「聖者！",
    "T23n1442_029:0788a07_1": "我今多有財物，此處匠者卒不可求。」",
    "T23n1442_029:0788a08_2": "報云：「長者！",
    "T23n1442_029:0788a08_3": "世尊有教：『若營作處苾芻助成。』」",
    "T23n1442_029:0788a09_4": "長者曰：「若共助成，斯為甚善。」",
    "T23n1442_029:0788a10_0": "鄔陀夷曰：「我當相助。」",
    "T23n1442_029:0788a10_1": "即便歸寺打揵稚已自為作業。",
    "T23n1442_029:0788a11_2": "如佛所教若聞揵稚眾僧應集。",
    "T23n1442_029:0788a11_3": "眾既總集，見鄔陀夷自擎甎墼，時諸苾芻亦共擎持，悉皆竟日執作不休，共相謂曰：「具壽！",
    "T23n1442_029:0788a13_4": "昔來此寺皆勤習定，豈謂今日盡共營勞，我等捨茲詣室羅伐。」",
    "T23n1442_029:0788a15_5": "彼諸舊人見客苾芻至各唱：「善來！」",
    "T23n1442_029:0788a16_6": "告言：「具壽！",
    "T23n1442_029:0788a16_7": "我聞彼寺皆並修禪，久願往彼隨喜相見。",
    "T23n1442_029:0788a17_8": "仁有何事廢修靜慮得至此耶？」",
    "T23n1442_029:0788a18_0": "客苾芻報曰：「往時彼寺皆勤習定，至於今日盡共營勞。」",
    "T23n1442_029:0788a19_1": "問曰：「何意如此？」",
    "T23n1442_029:0788a19_2": "答曰：「由鄔陀夷遣令如此。」",
    "T23n1442_029:0788a20_3": "具以事告，時諸苾芻以事白佛，佛言：「若諸苾芻故心惱他者皆，得墮罪。」",
    "T23n1442_029:0788a22_0": "又緣起同前，乃至鄔陀夷到一寺中，多有苾芻誦習為業，見鄔陀夷皆不共語。",
    "T23n1442_029:0788a23_1": "寺未成就，廣說乃至告彼寺主，令諸苾芻盡日營作，皆捨而去往至給園。",
    "T23n1442_029:0788a25_2": "苾芻白佛，佛言：「得罪同前。」",
    "T23n1442_029:0788a27_0": "又緣起同前，乃至鄔陀夷到一寺中，當爾之時寺有賊怖。",
    "T23n1442_029:0788a28_1": "時諸苾芻見鄔陀夷來，知其惡行皆不共語。",
    "T23n1442_029:0788a29_2": "時鄔陀夷見是事已遂相惱亂，至日暮時大開寺門，當閫而立。",
    "T23n1442_029:0788b01_3": "時授事人報云：「大德！",
    "T23n1442_029:0788b02_4": "勿當門立，我欲掩扉。」",
    "T23n1442_029:0788b02_5": "答曰：「汝之房戶自可牢閉，大眾之門何干汝事？」",
    "T23n1442_029:0788b03_6": "時諸苾芻通宵大怖不得睡眠。",
    "T23n1442_029:0788b04_7": "苾芻白佛，佛言：「故心惱他，皆得墮罪。」",
    "T23n1442_029:0788b06_0": "又緣起同前，乃至鄔陀夷到寺中，寺無賊怖夜多開門。",
    "T23n1442_029:0788b07_1": "時苾芻出寺便利，時鄔陀夷見其不語便生忿怒，遂牢閉其門當閫而臥。",
    "T23n1442_029:0788b08_2": "時諸苾芻夜須便利，報云：「大德！",
    "T23n1442_029:0788b09_3": "勿復當閫，我出便利。」",
    "T23n1442_029:0788b10_4": "答言：「具壽！",
    "T23n1442_029:0788b10_5": "於汝房中穿牆而出，我行疲極，誰能為起！」",
    "T23n1442_029:0788b11_6": "時諸苾芻既無出處，或在簷前或門屋下或水竇處，或在中庭而棄不淨。",
    "T23n1442_029:0788b12_7": "至天明已諸信心者入寺禮拜，時鄔陀夷見而告曰：「仁等看此黑鉢之類，每於寺中糞穢狼籍，仙人居處豈合如此！」",
    "T23n1442_029:0788b15_8": "作是語時令諸俗徒共生嫌賤。",
    "T23n1442_029:0788b16_9": "諸苾芻白佛，佛言：「若苾芻故心惱他苾芻者，皆得波逸底迦罪。」",
    "T23n1442_029:0788b17_10": "又無犯者，謂最初犯人，或癡狂、心亂、痛惱所纏。",
    "T23n1442_029:0788b19_0": "根本說一切有部毘奈耶卷第二十九"
}