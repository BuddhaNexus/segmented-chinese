{
    "T04n0202_010:0417a09_0": "賢愚經卷第十",
    "T04n0202_010:0417a11_0": "元魏涼州沙門慧覺等在高昌郡譯",
    "T04n0202_010:0417a12_0": "（四五）◎阿難總持品第三十八(丹本為四十三)",
    "T04n0202_010:0417a13_0": "如是我聞：一時佛在舍衛國祇樹給孤獨園。",
    "T04n0202_010:0417a14_0": "爾時諸比丘，咸皆生疑：「賢者阿難，本造何行，獲此總持，聞佛所說，一言不失？」",
    "T04n0202_010:0417a15_1": "俱往佛所，而白佛言：「賢者阿難，本興何福，而得如是無量總持？",
    "T04n0202_010:0417a17_2": "唯願世尊！",
    "T04n0202_010:0417a17_3": "當見開示。」",
    "T04n0202_010:0417a17_4": "佛告諸比丘：「諦聽著心！",
    "T04n0202_010:0417a18_5": "斯之總持，皆由福德。",
    "T04n0202_010:0417a18_6": "乃往過去阿僧祇劫，爾時有一比丘，畜一沙彌，恒以嚴勅，教令誦經，日日課程，其經足者，便以歡喜，若其不足，苦切責之。",
    "T04n0202_010:0417a21_7": "於是沙彌，常懷懊惱，誦經雖得，復無食具，若行乞食，疾得食時，誦經便足，乞食若遲，誦則不充，若經不足，當被切責，心懷愁悶，啼哭而行。",
    "T04n0202_010:0417a25_8": "時有長者，見其啼哭，前呼問言：『何以懊惱？』",
    "T04n0202_010:0417a26_9": "沙彌答曰：『長者當知！",
    "T04n0202_010:0417a26_10": "我師嚴難，勅我誦經，日日課限，若其足者，即以歡喜，若其不充，苦切見責。",
    "T04n0202_010:0417a28_11": "我行乞食，若疾得者，誦經即足，若乞遲得，誦便不充，若不得經，便被切責。",
    "T04n0202_010:0417b01_12": "以是事故，我用愁耳。』",
    "T04n0202_010:0417b01_13": "於時長者，即語沙彌：『從今以往，常詣我家，當供飲食，令汝不憂，食已專心勤加誦經。』",
    "T04n0202_010:0417b03_14": "於時沙彌，聞是語已，即得專心勤加誦學，課限不減，日日常度，師徒於是，俱同歡喜。」",
    "T04n0202_010:0417b05_15": "佛告比丘：「爾時師者，定光佛是。",
    "T04n0202_010:0417b06_16": "時沙彌者，今我身是。",
    "T04n0202_010:0417b07_17": "時大長者，供養食者，今阿難是。",
    "T04n0202_010:0417b07_18": "乃由過去造是行故，今得總持，無有忘失。」",
    "T04n0202_010:0417b08_19": "爾時諸比丘，聞是說已，歡喜信受，頂戴奉行。",
    "T04n0202_010:0417b10_0": "（四六）◎優婆斯兄所殺品第三十九(丹本為四十四)",
    "T04n0202_010:0417b11_0": "如是我聞：一時佛在舍衛國祇樹給孤獨園。",
    "T04n0202_010:0417b12_0": "爾時羅閱祇國，有估客兄弟二人，共住一處。",
    "T04n0202_010:0417b13_0": "兄求長者女，欲以為婦，其女年小，未任出適。",
    "T04n0202_010:0417b14_1": "於時其兄，即與眾賈，遠至他國，經歷年歲，滯不時還。",
    "T04n0202_010:0417b15_2": "女年向大，任可嫁處，而語其弟：「卿兄遠行，投彼不還，汝今宜可納取我女。」",
    "T04n0202_010:0417b17_3": "其弟答言：「何有是事？",
    "T04n0202_010:0417b17_4": "我兄存在，不敢有違。」",
    "T04n0202_010:0417b18_5": "爾時長者，數數陳說，其弟意堅，未曾迴轉。",
    "T04n0202_010:0417b19_6": "長者不已，詐作遠書，託諸賈客，說兄死亡，弟聞兄死心乃愕然。",
    "T04n0202_010:0417b20_7": "長者復往，而告之曰：「卿兄已死，女當云何？",
    "T04n0202_010:0417b21_8": "卿若不取，當思餘計。」",
    "T04n0202_010:0417b22_9": "弟被急逼，即妻其女，經歷數時，女便懷妊。",
    "T04n0202_010:0417b23_10": "兄後便乃從他國還。",
    "T04n0202_010:0417b23_11": "於時其弟，聞兄還國，心懷慙懼，逃至舍衛。",
    "T04n0202_010:0417b24_12": "發跡之後，諸親友輩，按其婦腹，墮其胎兒。",
    "T04n0202_010:0417b25_13": "如是展轉，到於佛前，慙愧所逼，求索出家。",
    "T04n0202_010:0417b27_0": "佛知可度，即時聽許。",
    "T04n0202_010:0417b27_1": "蒙佛聽已，便成沙門，名優婆斯，奉持律行，精勤不懈，應時便得阿羅漢道，六通清徹，眾智具足。",
    "T04n0202_010:0417b29_2": "時兄到家，見弟已娶其婦，嫉心內忿，往追欲殺，求索推問，云至舍衛。",
    "T04n0202_010:0417c02_3": "毒恚煩心，即出重募：「誰能取得我弟頭者，當與重賞金五百兩。」",
    "T04n0202_010:0417c04_4": "時有一人，來應其募：「我能往取其頭。」",
    "T04n0202_010:0417c05_5": "兄即出金，用募其人，相將俱進，至舍衛國。",
    "T04n0202_010:0417c06_6": "到彼見弟，坐禪思惟，於時彼人，欻生慈心，而作是念：「我當云何殺此比丘？",
    "T04n0202_010:0417c07_7": "吾設不殺，當奪我金。」",
    "T04n0202_010:0417c08_8": "引弓欲射，當挽弓時，向彼比丘，至於放矢，乃中其兄。",
    "T04n0202_010:0417c09_9": "其兄懷恚，憤惱而死，後更受身，作毒蛇形，生彼道人戶樞之中，毒心未歇，規當害之。",
    "T04n0202_010:0417c11_10": "戶數開閉，撽身而死。",
    "T04n0202_010:0417c12_11": "既死之後，未能改操，遂願更作小形毒蟲，依彼道人屋間而住，伺其道人端坐之時，從屋間下，墮其頂上，惡毒猛熾，即殺比丘。",
    "T04n0202_010:0417c15_12": "時舍利弗，見斯事已，往至佛所，而白佛言：「彼死比丘，本作何緣，今現得道，被毒而死？",
    "T04n0202_010:0417c17_13": "唯願世尊！",
    "T04n0202_010:0417c17_14": "當見開示。」",
    "T04n0202_010:0417c17_15": "佛告舍利弗：「善聽善念！",
    "T04n0202_010:0417c18_16": "吾當為汝具分別說。",
    "T04n0202_010:0417c18_17": "乃往過去無數世中，有辟支佛，出現於世，處在山林，修遂其志。",
    "T04n0202_010:0417c20_18": "時有獵師，恒捕禽獸，施設方計，望伺苟得。",
    "T04n0202_010:0417c21_19": "時辟支佛，驚其禽獸，令其獵師伺捕不得，便懷瞋恚，懊惱憤結，即以毒箭，射辟支佛。",
    "T04n0202_010:0417c23_20": "時辟支佛，心愍此人，欲令改悔，為現神足，所謂飛行履虛，屈伸舒戢，出沒自在，神足變現。",
    "T04n0202_010:0417c25_21": "於時獵師，見是事已，心懷敬仰，恐怖自責，歸誠謝過，求哀懺悔。",
    "T04n0202_010:0417c27_22": "時辟支佛，受其懺悔，懺悔已竟，被毒而死。",
    "T04n0202_010:0417c28_23": "其人命終，便墮地獄，既出地獄，五百世中，常被毒死，至于今日，得阿羅漢道，猶為毒蟲，見螫斷命。",
    "T04n0202_010:0418a01_24": "由興惡意，即還懺悔，而發誓願：『使我來世遭值聖師，所得神足，如今者。』",
    "T04n0202_010:0418a03_25": "故今得值我，蒙獲道法。」",
    "T04n0202_010:0418a04_0": "爾時舍利弗，及與眾會，聞佛所說，歡喜奉行。",
    "T04n0202_010:0418a06_0": "（四七）◎兒誤殺父品第四十(丹本為四十五)",
    "T04n0202_010:0418a07_0": "如是我聞：一時佛在舍衛國祇樹給孤獨園。",
    "T04n0202_010:0418a08_0": "爾時有一老翁，早失其婦，獨與兒居，困無財寶，覺世非常，念欲出家，即往佛所，求索入道。",
    "T04n0202_010:0418a10_1": "時佛怜愍，即聽出家。",
    "T04n0202_010:0418a10_2": "於時其父，便作比丘，時兒年小，即為沙彌，恒共其父，入村乞食，暮還所止。",
    "T04n0202_010:0418a12_3": "時有一村，最為邊遠，至彼乞食，逼暮當還。",
    "T04n0202_010:0418a13_4": "其父年老，行步遲緩，其兒恐懼，畏諸毒獸，急扶其父，推之進路，執之不固，推父倒地，應時其父，當手而死。",
    "T04n0202_010:0418a16_5": "父死之後，獨至佛所。",
    "T04n0202_010:0418a16_6": "時諸比丘，問沙彌言：「汝朝與師，至村乞食，今為所在？」",
    "T04n0202_010:0418a18_7": "沙彌答言：「我向與師，至彼乞食，日暮還時，師行小遲，我時恐怖，故急推之，推之手急，撲師著地，我師於時，即死道中。」",
    "T04n0202_010:0418a20_8": "時諸比丘，呵責沙彌：「汝大惡人！",
    "T04n0202_010:0418a21_9": "殺父殺師。」",
    "T04n0202_010:0418a21_10": "即以白佛。",
    "T04n0202_010:0418a22_11": "佛告之曰：「此師雖死，不以惡意。」",
    "T04n0202_010:0418a22_12": "即問沙彌：「汝殺師不？」",
    "T04n0202_010:0418a23_13": "沙彌答言：「我實排之，不以惡意而殺父也。」",
    "T04n0202_010:0418a24_14": "佛可其語。",
    "T04n0202_010:0418a24_15": "「如是沙彌！",
    "T04n0202_010:0418a25_16": "我知汝心無有惡意。",
    "T04n0202_010:0418a25_17": "過去世時，亦復如是，無有惡意，而相殺害。」",
    "T04n0202_010:0418a26_18": "時諸比丘，聞佛語已，即共白佛：「不審，世尊！",
    "T04n0202_010:0418a27_19": "過去世時，斯人父子，有何因緣而便相殺？」",
    "T04n0202_010:0418a28_20": "佛言：「諦聽！",
    "T04n0202_010:0418a28_21": "吾當說之。",
    "T04n0202_010:0418a29_22": "過去無量阿僧祇劫時，父子二人，共住一處。",
    "T04n0202_010:0418b01_23": "時父病極，於時睡臥，多有虻蠅，數來惱觸，父即令兒遮逐其蠅，望得安眠以解疲勞。",
    "T04n0202_010:0418b03_24": "時兒急遮，蠅遂數來，數來不止，兒便瞋恚，即持大杖，伺蠅當殺。",
    "T04n0202_010:0418b04_25": "時諸虻蠅，競來父額，以杖打之，即殺其父。",
    "T04n0202_010:0418b05_26": "當於爾時，亦非惡意。",
    "T04n0202_010:0418b06_27": "比丘當知！",
    "T04n0202_010:0418b06_28": "爾時父者，此沙彌是。",
    "T04n0202_010:0418b07_0": "時兒以杖打父額者，今彼死比丘是。",
    "T04n0202_010:0418b07_1": "由於爾時無有惡心，以杖打父殺之，不以惡意，今還相報，亦非故殺。」",
    "T04n0202_010:0418b09_2": "於時沙彌，漸漸修學，勤加不懈，遂得羅漢。",
    "T04n0202_010:0418b10_3": "爾時諸比丘，聞佛所說，心悉信解，歡喜奉行。",
    "T04n0202_010:0418b12_0": "（四八）◎須達起精舍品第四十一(丹本為四十六)",
    "T04n0202_010:0418b13_0": "如是我聞：一時佛在王舍城竹園中止。",
    "T04n0202_010:0418b13_1": "爾時舍衛國王波斯匿，有一大臣，名曰須達，居家巨富，財寶無限，好喜布施，賑濟貧乏及諸孤老，時人因行，為其立號，名給孤獨。",
    "T04n0202_010:0418b17_0": "爾時長者，生七男兒，年各長大，為其納娶，次第至六。",
    "T04n0202_010:0418b18_1": "其第七兒，端政殊異，偏心愛念，當為娶妻，欲得極妙容姿端政有相之女，為兒求之。",
    "T04n0202_010:0418b20_2": "即語諸婆羅門言：「誰有好女相貌備足，當為我兒往求索之。」",
    "T04n0202_010:0418b21_3": "諸婆羅門，便為推覓，展轉行乞，到王舍城。",
    "T04n0202_010:0418b22_4": "王舍城中，有一大臣，名曰護彌，財富無量，信敬三寶。",
    "T04n0202_010:0418b24_5": "時婆羅門，到家從乞。",
    "T04n0202_010:0418b24_6": "國法施人，要令童女，持物布施。",
    "T04n0202_010:0418b25_7": "護彌長者，時有一女，威容端正，顏色殊妙，即持食出，施婆羅門。",
    "T04n0202_010:0418b26_8": "婆羅門見，心大歡喜：「我所覓者，今日見之。」",
    "T04n0202_010:0418b27_9": "即問女言：「頗有人來求索汝未？」",
    "T04n0202_010:0418b28_10": "答言：「未也。」",
    "T04n0202_010:0418b29_0": "問言：「女子！",
    "T04n0202_010:0418b29_1": "汝父在不？」",
    "T04n0202_010:0418b29_2": "其女言：「在。」",
    "T04n0202_010:0418b29_3": "婆羅門言：「語令出外，我欲見之與共談語。」",
    "T04n0202_010:0418c01_4": "時女入內，白其父言：「外有乞人，欲得相見。」",
    "T04n0202_010:0418c02_5": "父便出外。",
    "T04n0202_010:0418c03_6": "時婆羅門，問訊起居安和善吉：「舍衛國王，有一大臣，字曰須達，輔相識不？」",
    "T04n0202_010:0418c04_7": "答言：「未見，但聞其名。」",
    "T04n0202_010:0418c05_8": "報言：「知不？",
    "T04n0202_010:0418c05_9": "是人於彼舍衛國中，第一富貴，汝於此間，富貴第一。",
    "T04n0202_010:0418c06_10": "須達有兒，端正殊妙，卓略多奇，欲求君女，為可爾不？」",
    "T04n0202_010:0418c08_11": "答言：「可爾。」",
    "T04n0202_010:0418c08_12": "值有估客欲至舍衛，時婆羅門，作書因之，送與須達，具陳其事。",
    "T04n0202_010:0418c10_13": "須達歡喜，詣王求假，為兒娶婦。",
    "T04n0202_010:0418c10_14": "王即聽之。",
    "T04n0202_010:0418c11_15": "大載珍寶，趣王舍城，於其道次，賑濟貧乏，到王舍城，至護彌家，為兒求妻。",
    "T04n0202_010:0418c13_0": "護彌長者，歡喜迎逆，安置敷具，暮宿其舍，家內搔搔，辦具飲食。",
    "T04n0202_010:0418c14_1": "須達念言：「今此長者，大設供具，欲作何等？",
    "T04n0202_010:0418c15_2": "將請國王太子大臣、長者居士、婚姻親戚，設大會耶？」",
    "T04n0202_010:0418c16_3": "思惟所以，不能了知，而問之言：「長者今暮，躬自執勞，經理事務，施設供具，為欲請王太子大臣？」",
    "T04n0202_010:0418c19_0": "答言：「不也。」",
    "T04n0202_010:0418c19_1": "「欲營婚姻親戚會耶？」",
    "T04n0202_010:0418c19_2": "答言：「不也。」",
    "T04n0202_010:0418c20_3": "「將何所作？」",
    "T04n0202_010:0418c20_4": "答言：「請佛及比丘僧。」",
    "T04n0202_010:0418c20_5": "於時須達，聞佛僧名，忽然毛竪如有所得，心情悅豫，重問之言：「云何名佛？",
    "T04n0202_010:0418c22_6": "願解其義。」",
    "T04n0202_010:0418c22_7": "長者答言：「汝不聞乎？",
    "T04n0202_010:0418c23_8": "淨飯王子，厥名悉達，其生之日，天降瑞應三十有二，萬神侍衛，即行七步，舉手而言：『天上天下，唯我為尊。』",
    "T04n0202_010:0418c26_9": "身黃金色，三十二相、八十種好，應王金輪典四天下。",
    "T04n0202_010:0418c27_10": "見老病死苦，不樂在家，出家修道，六年苦行，得一切智，盡結成佛。",
    "T04n0202_010:0418c29_11": "降諸魔眾十八億萬，號曰能仁，十力無畏，十八不共，光明照耀，三達遐鑒，故號佛也。」",
    "T04n0202_010:0419a02_12": "須達問言：「云何名僧？」",
    "T04n0202_010:0419a02_13": "護彌答言：「佛成道已，梵天勸請轉妙法輪，至波羅[木*奈]鹿野苑中，為拘隣五人，轉四真諦，漏盡結解，便成沙門，六通具足，四意、七覺、八道悉練，上虛空中，八萬諸天得須陀洹，無量天人發無上正真道意。",
    "T04n0202_010:0419a07_14": "次度欝卑迦葉兄弟千人，漏盡意解，如其五人。",
    "T04n0202_010:0419a08_15": "次第度舍利弗、目連徒眾五百，亦得應真。",
    "T04n0202_010:0419a09_16": "如是之等，神足自在，能為眾生，作良祐福田，故名僧也。」",
    "T04n0202_010:0419a10_17": "須達聞說如此妙事，歡喜踊躍，感念信敬，企望至曉，當往見佛。",
    "T04n0202_010:0419a12_18": "誠報神應，見地明曉，尋明即往羅閱城門，夜三時開，初夜中夜後夜，是謂三時。",
    "T04n0202_010:0419a14_0": "中夜出門，見有天祠，即為禮拜，忽忘念佛，心自還闇，便自念言：「今夜故闇，若我往者，儻為惡鬼猛獸見害，且還入城。」",
    "T04n0202_010:0419a16_1": "待曉當往。",
    "T04n0202_010:0419a17_2": "時有親友，命終生四天，見其欲悔，便下語之：「居士！",
    "T04n0202_010:0419a18_3": "莫悔也！",
    "T04n0202_010:0419a18_4": "汝往見佛，得利無量，正使今得百車珍寶，不如轉足一步往趣世尊，所得利深，過踰於彼。",
    "T04n0202_010:0419a20_5": "居士！",
    "T04n0202_010:0419a20_6": "汝去莫悔！",
    "T04n0202_010:0419a21_7": "正使今得白象珍寶，不如舉足一步往趣世尊，利過於彼。",
    "T04n0202_010:0419a22_8": "居士！",
    "T04n0202_010:0419a22_9": "汝去莫悔！",
    "T04n0202_010:0419a22_10": "正使今得一閻浮提滿中珍寶，不如轉足一步至世尊所，得利弘多。",
    "T04n0202_010:0419a24_11": "居士！",
    "T04n0202_010:0419a24_12": "汝去莫悔！",
    "T04n0202_010:0419a24_13": "正使今得一四天下滿中珍寶，不如舉足一步至世尊所，所得盈利，踰過於彼，百千萬倍。」",
    "T04n0202_010:0419a27_14": "須達聞天說如此語，益增歡喜，敬念世尊，闇即還曉，尋路往至，到世尊所。",
    "T04n0202_010:0419a28_15": "爾時世尊，知須達來，出外經行。",
    "T04n0202_010:0419a29_16": "是時須達，遙見世尊，猶如金山，相好威容，儼然炳著，過踰護彌所說萬倍，覩之心悅，不知禮法，直問世尊：「不審瞿曇！",
    "T04n0202_010:0419b03_17": "起居何如？」",
    "T04n0202_010:0419b03_18": "世尊即時，命令就坐。",
    "T04n0202_010:0419b04_19": "時首陀會天，遙見須達，雖覩世尊，不知禮拜供養之法，化為四人，行列而來。",
    "T04n0202_010:0419b05_20": "到世尊所，接足作禮，長跪問訊，起居輕利，右遶三匝，却住一面。",
    "T04n0202_010:0419b07_21": "是時須達，見其如是，乃為愕然，而自念言：「恭敬之法，事應如是。」",
    "T04n0202_010:0419b09_0": "即起離坐，如彼禮敬，問訊起居，右遶三匝，却住一面。",
    "T04n0202_010:0419b10_1": "爾時世尊，即為說法，四諦微妙，苦空無常。",
    "T04n0202_010:0419b11_2": "聞法歡喜，便染聖法，成須陀洹，譬如淨潔白疊易染為色。",
    "T04n0202_010:0419b12_3": "長跪合掌，問世尊言：「舍衛城中，如我伴輩，聞法易染，更有如我比不？」",
    "T04n0202_010:0419b14_4": "佛告須達：「更無有二如卿之者。",
    "T04n0202_010:0419b15_5": "舍衛城中，人多信邪，難染聖教。」",
    "T04n0202_010:0419b15_6": "須達白佛：「唯願如來！",
    "T04n0202_010:0419b16_7": "垂神降屈，臨履舍衛，使中眾生除邪就正。」",
    "T04n0202_010:0419b17_8": "世尊告曰：「出家之法，與俗有別，住止處所，應當有異，彼無精舍，云何得去？」",
    "T04n0202_010:0419b19_9": "須達白佛言：「弟子能起，願見聽許。」",
    "T04n0202_010:0419b20_0": "世尊默然。",
    "T04n0202_010:0419b20_1": "須達辭往，為兒娶婦。",
    "T04n0202_010:0419b20_2": "竟辭佛還家，因白佛言：「還到本國，當立精舍，不知摸法？",
    "T04n0202_010:0419b22_3": "唯願世尊！",
    "T04n0202_010:0419b22_4": "使一弟子共往勅示。」",
    "T04n0202_010:0419b22_5": "世尊思惟：「舍衛城內，婆羅門眾，信邪倒見，餘人往者，必不能辦；唯舍利弗，是婆羅門種，少小聰明，神足兼備，去必有益。」",
    "T04n0202_010:0419b25_6": "即便命之，共須達往。",
    "T04n0202_010:0419b26_7": "須達問言：「世尊足行，日能幾里？」",
    "T04n0202_010:0419b27_0": "舍利弗言：「日半由旬，如轉輪王足行之法，世尊亦爾。」",
    "T04n0202_010:0419b28_1": "是時須達，即於道次，二十里，作一客舍，計挍功作，出錢雇之，安止使人，飲食敷具，悉皆令足。",
    "T04n0202_010:0419c01_2": "從王舍城，至舍衛國，還來到舍，共舍利弗，按行諸地，何處平博，中起精舍，按行周遍，無可意處。",
    "T04n0202_010:0419c03_3": "唯王太子祇陀有園，其地平正，其樹欝茂，不遠不近，正得處所。",
    "T04n0202_010:0419c05_4": "時舍利弗，告須達言：「今此園中，宜起精舍，若遠作之，乞食則難，近處憒鬧，妨廢行道。」",
    "T04n0202_010:0419c07_5": "須達歡喜，到太子所，白太子言：「我今欲為如來起立精舍，太子園好，今欲買之。」",
    "T04n0202_010:0419c09_6": "太子笑言：「我無所乏，此園茂盛，當用遊戲逍遙散志。」",
    "T04n0202_010:0419c10_7": "須達慇懃乃至再三，太子貪惜。",
    "T04n0202_010:0419c11_8": "「增倍求價，謂呼價貴，當不能買。」",
    "T04n0202_010:0419c12_9": "語須達言：「汝若能以黃金布地，令間無空者，便當相與。」",
    "T04n0202_010:0419c13_10": "須達曰：「諾，聽隨其價。」",
    "T04n0202_010:0419c13_11": "太子祇陀言：「我戲語耳。」",
    "T04n0202_010:0419c14_12": "須達白言：「為太子法，不應妄語，妄語欺詐，云何紹繼，撫恤人民？」",
    "T04n0202_010:0419c16_0": "即共太子，欲往訟了。",
    "T04n0202_010:0419c16_1": "時首陀會天，以當為佛起精舍故，恐諸大臣偏為太子，即化作一人，下為評詳。",
    "T04n0202_010:0419c18_2": "語太子言：「夫太子法，不應妄語，已許價決，不宜中悔。」",
    "T04n0202_010:0419c19_3": "遂斷與之。",
    "T04n0202_010:0419c19_4": "須達歡喜，便勅使人：「象負金出。」",
    "T04n0202_010:0419c20_5": "八十頃中，須臾欲滿，殘有少地。",
    "T04n0202_010:0419c21_6": "須達思惟：「何藏金足？",
    "T04n0202_010:0419c21_7": "不多不少，當取滿足。」",
    "T04n0202_010:0419c22_8": "祇陀問言：「嫌貴置之。」",
    "T04n0202_010:0419c23_0": "答言：「不也。",
    "T04n0202_010:0419c23_1": "自念金藏，何者可足？",
    "T04n0202_010:0419c23_2": "當補滿耳。」",
    "T04n0202_010:0419c24_3": "祇陀念言：「佛必大德，乃使斯人輕寶乃爾？」",
    "T04n0202_010:0419c25_4": "教齊是止！",
    "T04n0202_010:0419c25_5": "「勿更出金，園地屬卿，樹木屬我，我自上佛，共立精舍。」",
    "T04n0202_010:0419c26_6": "須達歡喜，即然可之，即便歸家，當施功作。",
    "T04n0202_010:0419c27_7": "六師聞之，往白國王：「長者須達，買祇陀園，欲為瞿曇沙門興立精舍。",
    "T04n0202_010:0419c29_8": "聽我徒眾與共捔術，沙門得勝，便聽起立，若其不如，不得起也。",
    "T04n0202_010:0420a02_9": "瞿曇徒眾，住王舍城，我等徒眾，當住於此。」",
    "T04n0202_010:0420a03_10": "王召須達，而問之言：「今此六師云，卿買祇陀園，欲為瞿曇沙門起立精舍，求共沙門弟子捔其伎術，若得勝者，得立精舍，苟其不如，便不得起。」",
    "T04n0202_010:0420a06_11": "須達歸家，著垢膩衣，愁惱不樂。",
    "T04n0202_010:0420a07_12": "時舍利弗，明日到時，著衣持鉢，至須達家。",
    "T04n0202_010:0420a08_13": "見其不樂，即問之曰：「何故不樂？」",
    "T04n0202_010:0420a09_14": "須達答言：「所立精舍，但恐不成，是故愁耳。」",
    "T04n0202_010:0420a10_15": "舍利弗言：「有何事故，畏不成就？」",
    "T04n0202_010:0420a11_16": "答言：「今諸六師，詣王求挍，尊人得勝，聽立精舍，若其不如，遮不聽起。",
    "T04n0202_010:0420a12_17": "此六師輩，出家來久，精誠有素，所學技術，無能及者；我今不知，尊人伎藝，能與捔不？」",
    "T04n0202_010:0420a14_18": "舍利弗言：「正使此輩六師之眾，滿閻浮提，數如竹林，不能動吾足上一毛。",
    "T04n0202_010:0420a16_19": "欲捔何等，自恣聽之。」",
    "T04n0202_010:0420a17_20": "須達歡喜，更著新衣，沐浴香湯，即往白王：「我已問之，六師欲捔，恣隨其意。」",
    "T04n0202_010:0420a19_0": "國王是時，告諸六師：「今聽汝等共沙門捔。」",
    "T04n0202_010:0420a20_1": "是時六師，宣語國人：「却後七日，當於城外寬博之處，與沙門挍。」",
    "T04n0202_010:0420a21_2": "舍衛國中，十八億人，時彼國法，擊鼓會眾，若擊銅鼓，八億人集，若打銀鼓，十四億集，若打金鼓，一切皆集，七日期滿，至平博處，打擊金鼓，一切都集，六師徒眾，有三億人。",
    "T04n0202_010:0420a25_3": "是時人民，悉為國王及其六師，敷施高座。",
    "T04n0202_010:0420a26_4": "爾時須達，為舍利弗而施高座。",
    "T04n0202_010:0420a27_5": "時舍利弗，在一樹下，寂然入定，諸根寂默，遊諸禪定，通達無礙，而作是念：「此會大眾，習邪來久，憍慢自高，草芥群生，當以何德而降伏之？」",
    "T04n0202_010:0420b01_6": "思惟是已，當以二德，即立誓言：「若我無數劫中，慈孝父母、敬尚沙門婆羅門者，我初入會，一切大眾，當為我禮。」",
    "T04n0202_010:0420b04_7": "爾時六師，見眾已集，而舍利弗獨未來到，便白王言：「瞿曇弟子，自知無術，偽求挍能，眾會既集，怖畏不來。」",
    "T04n0202_010:0420b07_8": "王告須達：「汝師弟子，挍時已至，宜來談論。」",
    "T04n0202_010:0420b08_9": "是時須達，至舍利弗所，長跪白言：「大德！",
    "T04n0202_010:0420b09_10": "大眾已集，願來詣會。」",
    "T04n0202_010:0420b09_11": "時舍利弗，從禪定起，更整衣服，以尼師壇，著左肩上，徐庠而步，如師子王，往詣大眾。",
    "T04n0202_010:0420b11_12": "是時眾人，見其形容法服有異，及諸六師，忽然起立，如風靡草，不覺為禮。",
    "T04n0202_010:0420b13_13": "時舍利弗便昇須達所敷之座。",
    "T04n0202_010:0420b14_14": "六師眾中，有一弟子，名勞度差，善知幻術，於大眾前，呪作一樹，自然長大，蔭覆眾會，枝葉欝茂，花果各異。",
    "T04n0202_010:0420b16_15": "眾人咸言：「此變乃是勞度差作。」",
    "T04n0202_010:0420b17_16": "時舍利弗，便以神力，作旋嵐風，吹拔樹根，倒著於地，碎為微塵。",
    "T04n0202_010:0420b18_17": "眾人皆言：「舍利弗勝！",
    "T04n0202_010:0420b19_18": "今勞度差，便為不如。」",
    "T04n0202_010:0420b19_19": "又復呪作一池，其池四面，皆以七寶，池水之中，生種種華。",
    "T04n0202_010:0420b21_20": "眾人咸言：「是勞度差之所作也。」",
    "T04n0202_010:0420b21_21": "時舍利弗，化作一大六牙白象，其一牙上，有七蓮花，一一花上，有七玉女，其象徐庠，往詣池邊，并含其水，池即時滅。",
    "T04n0202_010:0420b24_22": "眾人悉言：「舍利弗勝！",
    "T04n0202_010:0420b25_23": "勞度差不如。」",
    "T04n0202_010:0420b25_24": "復作一山，七寶莊嚴，泉池樹木，花果茂盛。",
    "T04n0202_010:0420b26_25": "眾人咸言：「此是勞度差作。」",
    "T04n0202_010:0420b27_26": "時舍利弗，即便化作金剛力士，以金剛杵，遙用指之，山即破壞，無有遺餘。",
    "T04n0202_010:0420b28_27": "眾會皆言：「舍利弗勝！",
    "T04n0202_010:0420b29_28": "勞度差不如。」",
    "T04n0202_010:0420b29_29": "復作一龍，身有十頭，於虛空中，雨種種寶，雷電振地，驚動大眾。",
    "T04n0202_010:0420c02_30": "眾人咸言：「此亦勞度差作。」",
    "T04n0202_010:0420c03_31": "時舍利弗，便化作一金翅鳥王，擘裂噉之。",
    "T04n0202_010:0420c04_32": "眾人皆言：「舍利弗勝！",
    "T04n0202_010:0420c04_33": "勞度差不如。」",
    "T04n0202_010:0420c04_34": "復作一牛，身體高大，肥壯多力，麤脚利角，爮地大吼，奔突來前。",
    "T04n0202_010:0420c06_35": "時舍利弗，化作師子王，分裂食之。",
    "T04n0202_010:0420c07_36": "眾人言曰：「舍利弗勝！",
    "T04n0202_010:0420c07_37": "勞度差不如。」",
    "T04n0202_010:0420c08_0": "復變其身，作夜叉鬼，形體長大，頭上火燃，目赤如血，四牙長利，口自出火，騰躍奔赴。",
    "T04n0202_010:0420c10_1": "時舍利弗，自化其身，作毘沙門王，夜叉恐怖，即欲退走，四面火起，無有去處。",
    "T04n0202_010:0420c11_2": "唯舍利弗邊，涼冷無火，即時屈伏，五體投地，求哀脫命。",
    "T04n0202_010:0420c13_3": "辱心已生，火即還滅。",
    "T04n0202_010:0420c13_4": "眾咸唱言：「舍利弗勝！",
    "T04n0202_010:0420c14_5": "勞度差不如。」",
    "T04n0202_010:0420c14_6": "時舍利弗，身昇虛空，現四威儀，行住坐臥，身上出水，身下出火，東沒西踊，西沒東踊，北沒南踊，南沒北踊，或現大身，滿虛空中，而復現小，或分一身，作百千萬億身，還合為一身，於虛空中，忽然在地，履地如水，履水如地。",
    "T04n0202_010:0420c19_7": "作是變已，還攝神足，坐其本座。",
    "T04n0202_010:0420c20_8": "時會大眾，見其神力，咸懷歡喜。",
    "T04n0202_010:0420c21_9": "時舍利弗，即為說法，隨其本行宿福因緣，各得道迹，或得須陀洹、斯陀含、阿那含、阿羅漢者，六師徒眾，三億弟子，於舍利弗所，出家學道。",
    "T04n0202_010:0420c24_10": "挍技訖已，四眾便罷，各還所止。",
    "T04n0202_010:0420c25_11": "長者須達，共舍利弗，往圖精舍，須達手自捉繩一頭，時舍利弗自捉一頭，共經精舍。",
    "T04n0202_010:0420c27_12": "時舍利弗，欣然含笑。",
    "T04n0202_010:0420c28_13": "須達問言：「尊人何笑？」",
    "T04n0202_010:0420c28_14": "答言：「汝始於此經地，六欲天中，宮殿已成。」",
    "T04n0202_010:0420c29_15": "即借道眼，須達悉見六欲天中嚴淨宮殿，問舍利弗：「是六欲天，何處最樂？」",
    "T04n0202_010:0421a02_16": "舍利弗言：「下三天中，色欲深厚，上二天中，憍逸自恣，第四天中，少欲知足，恒有一生補處菩薩，來生其中，法訓不絕。」",
    "T04n0202_010:0421a05_0": "須達言曰：「我正當生第四天上。」",
    "T04n0202_010:0421a05_1": "出言已竟，餘宮悉滅，唯第四天宮殿湛然。",
    "T04n0202_010:0421a06_2": "復更從繩，時舍利弗，慘然憂色。",
    "T04n0202_010:0421a07_3": "即問尊者：「何故憂色？」",
    "T04n0202_010:0421a07_4": "答言：「汝今見此地中蟻子不耶？」",
    "T04n0202_010:0421a08_5": "對曰：「已見。」",
    "T04n0202_010:0421a08_6": "時舍利弗，語須達言：「汝於過去毘婆尸佛，亦於此地，為彼世尊起立精舍，而此蟻子在此中生。",
    "T04n0202_010:0421a11_7": "尸棄佛時，汝為彼佛，亦於是中造立精舍，而此蟻子亦在中生。",
    "T04n0202_010:0421a12_8": "毘舍浮佛時，汝為世尊，於此地中起立精舍，而此蟻子亦在中生。",
    "T04n0202_010:0421a14_9": "拘留秦佛時，亦為世尊，在此地中起立精舍，而是蟻子亦於此中生。",
    "T04n0202_010:0421a15_10": "拘那含牟尼佛時，汝為世尊，於此地中起立精舍，而此蟻子亦在中生。",
    "T04n0202_010:0421a17_11": "迦葉佛時，汝亦為佛，於此地中起立精舍，而此蟻子亦在中生。",
    "T04n0202_010:0421a19_12": "乃至今日，九十一劫，受一種身，不得解脫。",
    "T04n0202_010:0421a20_13": "生死長遠，唯福為要，不可不種。」",
    "T04n0202_010:0421a20_14": "是時須達，悲怜愍傷。",
    "T04n0202_010:0421a21_15": "經地已竟，起立精舍，為佛作窟，以妙栴檀，用為香泥，別房住止，千二百處，凡百二十處，別打犍椎。",
    "T04n0202_010:0421a23_16": "施設已竟，欲往請佛，復自思惟：「上有國王，應當令知，若不啟白，儻有瞋恨。」",
    "T04n0202_010:0421a25_17": "即往白王：「我為世尊，已起精舍，唯願大王！",
    "T04n0202_010:0421a26_18": "遣使請佛。」",
    "T04n0202_010:0421a26_19": "時王聞已，即遣使者，詣王舍城，請佛及僧：「唯願世尊！",
    "T04n0202_010:0421a28_20": "臨覆舍衛。」",
    "T04n0202_010:0421a28_21": "爾時世尊，與諸四眾，前後圍遶，放大光明震動大地，至舍衛國，所經客舍，悉於中止，道次度人，無有限量，漸漸來近舍衛城邊，一切大眾，持諸供具，迎待世尊。",
    "T04n0202_010:0421b03_22": "世尊到國，至廣博處，放大光明，遍照三千大千世界，足指按地，地皆震動，城中伎樂，不鼓自鳴，盲視聾聽，啞語僂申，癃[病丙+淺]拘癖，皆得具足。",
    "T04n0202_010:0421b06_23": "一切人民男女大小，覩斯瑞應，歡喜踊躍，來詣佛所，十八億人，都悉集聚。",
    "T04n0202_010:0421b08_24": "爾時世尊，隨病投藥，為說妙法，宿緣所應，各得道迹，有得須陀洹、斯陀含、阿那含、阿羅漢者，有種辟支佛因緣者，有發無上正真道意者，各各歡喜，奉行佛語。",
    "T04n0202_010:0421b12_25": "佛告阿難：「今此園地，須達所買，林樹華菓，祇陀所有，二人同心，共立精舍，應當與號太子祇樹給孤獨園，名字流布，傳示後世。」",
    "T04n0202_010:0421b15_26": "爾時阿難，及四部眾，聞佛所說，頂戴奉行。",
    "T04n0202_010:0421b17_0": "（四九）◎大光明始發無上心品第四十二(丹本為四十七)",
    "T04n0202_010:0421b18_0": "如是我聞：一時佛在羅閱祇迦蘭陀竹園。",
    "T04n0202_010:0421b19_0": "爾時阿難，在林樹間，靜坐思惟，欻生此念：「如來正覺，諸根具足，功德慧明，殊妙難量。",
    "T04n0202_010:0421b21_0": "世尊先昔，本何因緣，發此大乘無上之心？",
    "T04n0202_010:0421b22_0": "修習何事，而得如是勝妙之利？」",
    "T04n0202_010:0421b22_1": "作是念已，即從禪起，往詣佛所，頭面作禮，前白佛言：「如諸世尊，於諸世間人天之中，最尊最妙，功德慧明，巍巍無量。",
    "T04n0202_010:0421b25_2": "不審，世尊！",
    "T04n0202_010:0421b25_3": "先昔以何因緣，發此大乘無上之心？」",
    "T04n0202_010:0421b26_4": "佛告阿難：「汝欲知者，善思念之。",
    "T04n0202_010:0421b27_5": "吾當為汝，具分別說。」",
    "T04n0202_010:0421b27_6": "阿難白佛：「諾當善聽！」",
    "T04n0202_010:0421b28_7": "佛告阿難：「過去久遠，無量無邊不可思議阿僧祇劫，此閻浮提，有大國王，名摩訶波羅婆修，晉言大光明，主五百小國。",
    "T04n0202_010:0421c02_8": "爾時大王，與諸群臣俱出遊獵，王所乘象，欲心熾盛，擔王馳走，奔逐牸象，漸逼大林，突入樹間。",
    "T04n0202_010:0421c04_9": "象師白王：『捉樹自立，足得全濟。』",
    "T04n0202_010:0421c05_10": "王用其言，俱共持樹。",
    "T04n0202_010:0421c05_11": "象去之後，王心大怒，苦責象師，欲即殺之。",
    "T04n0202_010:0421c06_12": "『由卿調象不合制度，致使今者幾危吾身。』",
    "T04n0202_010:0421c07_13": "象師白王：『調之如法，但今此象，為欲所惑，欲心難調，非臣咎也，願見寬恕。",
    "T04n0202_010:0421c09_14": "却後三日，象必自還，觀臣試之，萬死不恨。』",
    "T04n0202_010:0421c10_15": "即便停置。",
    "T04n0202_010:0421c11_16": "如期三日，象還詣宮。",
    "T04n0202_010:0421c11_17": "爾時象師，燒七鐵丸，令色正赤，逼象吞之，象不敢違，吞盡即死。",
    "T04n0202_010:0421c13_18": "王意開解，及諸群臣，歎未曾有。",
    "T04n0202_010:0421c13_19": "復問之曰：『如此欲心，誰能調者？』",
    "T04n0202_010:0421c14_20": "時有天神感悟象師，令答王曰：『佛能調之。』",
    "T04n0202_010:0421c15_21": "王聞是語，便發心言：『如此膠固，難調伏法，唯佛能除。』",
    "T04n0202_010:0421c16_22": "即自誓願：『願求作佛。』",
    "T04n0202_010:0421c17_23": "精勤歷劫，未曾休替，至於今日，果獲其報。」",
    "T04n0202_010:0421c18_24": "佛告阿難：「欲知爾時大國王者，今我身是。」",
    "T04n0202_010:0421c19_25": "爾時眾會，聞佛所說，咸發無上正真道意，歡喜踊躍，不能自勝，頂受奉行。",
    "T04n0202_010:0421c22_0": "（五〇）◎勒那闍耶品第四十三(丹本為四十八)",
    "T04n0202_010:0421c23_0": "如是我聞：一時佛在迦毘羅衛國尼拘盧陀僧伽藍。",
    "T04n0202_010:0421c24_1": "爾時諸釋，覩見世尊光明神變，闡揚妙化，甚奇甚特，巍巍堂堂，無能及者。",
    "T04n0202_010:0421c25_2": "又復歎美憍陳如等：「宿有何慶？",
    "T04n0202_010:0421c26_3": "如來出世，法鼓初震，最先得聞，甘露始降，而便蒙澤，永離垢穢，心體玄要；城營村邑，群黨相隨，異口同音，稱讚無量？」",
    "T04n0202_010:0421c29_4": "時諸比丘，聞是語已，往至佛所，頭面禮足，前白佛言：「今此國界人民之類，咸共集聚，異口同音，讚詠世尊，若干德行，及與五人，宿有何慶，獨先蒙度？」",
    "T04n0202_010:0422a03_5": "佛告比丘：「非獨今日先度五人，我於久遠，亦濟此等，以身為船，救彼沒溺，全其生命，各得安隱，得至彼岸。",
    "T04n0202_010:0422a06_6": "吾今成佛，先拔濟之。」",
    "T04n0202_010:0422a07_0": "時諸比丘，即白佛言：「不審，世尊！",
    "T04n0202_010:0422a07_1": "先昔之時，云何拔濟，令各安隱？",
    "T04n0202_010:0422a08_2": "唯願世尊！",
    "T04n0202_010:0422a08_3": "當為說之。」",
    "T04n0202_010:0422a09_0": "佛告比丘：「若樂聞者，當為汝說。」",
    "T04n0202_010:0422a09_1": "皆曰：「唯然。」",
    "T04n0202_010:0422a10_0": "佛告比丘：「過去久遠，此閻浮提波羅[木*奈]國，時彼國王，名梵摩達。",
    "T04n0202_010:0422a11_1": "爾時國中，有大薩薄，名勒那闍耶，遊出於外，到林樹間，見有一人，涕泣悲切，以索繫樹，入頭在中，欲自絞死，便前問之：『汝何以爾？",
    "T04n0202_010:0422a14_2": "人身難得，命復危脆，衰變無數，恒恐自至。』",
    "T04n0202_010:0422a15_3": "種種曉喻，教令捨索。",
    "T04n0202_010:0422a16_4": "人報之曰：『我之薄福，貧窮理極，債負盈集，甚多難計。",
    "T04n0202_010:0422a17_5": "諸債主輩，競見剝脫，日夜催切，憂心不釋。",
    "T04n0202_010:0422a18_6": "天地雖寬，無容身處，今欲自沒避離此苦。",
    "T04n0202_010:0422a19_7": "仁雖諫及，存不如死。』",
    "T04n0202_010:0422a20_0": "爾時薩薄，即許之曰：『卿但釋索，所負多少，悉代汝償。』",
    "T04n0202_010:0422a21_1": "作是語已，彼人便休，歡喜踊躍，感戴無量，隨從薩薄，俱至市中，宣令一切云欲償債。",
    "T04n0202_010:0422a23_2": "時諸債主，競共雲集，迎取所負，來者無限，空竭其財。",
    "T04n0202_010:0422a24_3": "財貨已盡，猶不畢債，妻子窮凍，乞匂自活。",
    "T04n0202_010:0422a25_4": "宗親國邑，悉共呵嫌：『此是狂夫，自破家業。』",
    "T04n0202_010:0422a26_5": "「當于是時，有眾賈客，勸進薩薄，欲共入海，即答之曰：『為薩薄法，當辦船具；我今窮困，無所復有，何緣得從？』",
    "T04n0202_010:0422a29_6": "眾人報言：『我等眾人凡有五百，開意出錢，用辦船具。』",
    "T04n0202_010:0422b01_7": "聞是語已，即便許可。",
    "T04n0202_010:0422b01_8": "眾人許合，大獲金寶。",
    "T04n0202_010:0422b02_9": "爾時薩薄，以三千兩金，千兩辦船，千兩辦粮，千兩用俟船上所須，餘故大有給活妻子。",
    "T04n0202_010:0422b04_10": "便於海邊，施作大船，船有七重，嚴辦已訖，推著水中，以七大索，繫著岸邊，擊大金鈴，宣令一切：『誰欲入海得大妙寶奇珍異物用無盡者，今可雲集共詣寶所。』",
    "T04n0202_010:0422b08_11": "復告之曰：『其誰不愛父母妻子閻浮提樂及身命者，乃可往耳。",
    "T04n0202_010:0422b09_12": "所以然者，大海之中，艱險眾多，迴波暴風，大魚惡鬼，如是種種，不可具陳。』",
    "T04n0202_010:0422b11_13": "作是語已，即斷一索；日日如是，至第七日，斷索都盡，船即馳去。",
    "T04n0202_010:0422b13_14": "便於道中，卒遇暴風，破碎其船，眾人喚救，無所歸依，或有能得板檣浮囊以自度者，或有墮水溺死之者。",
    "T04n0202_010:0422b15_15": "中有五人，共白薩薄：『依汝來此，今當沒死，危險垂至，願見救度。』",
    "T04n0202_010:0422b17_16": "薩薄答曰：『吾聞大海，不宿死屍。",
    "T04n0202_010:0422b18_17": "汝等今者，悉各捉我，我為汝故，當自殺身，以濟爾厄，誓求作佛。",
    "T04n0202_010:0422b19_18": "後成佛時，當以無上正法之船，度汝生死大海之苦。』",
    "T04n0202_010:0422b20_19": "作是語已，以刀自割。",
    "T04n0202_010:0422b21_20": "命斷之後，海神起風，吹至彼岸，得度大海，皆獲安隱。」",
    "T04n0202_010:0422b22_21": "佛告比丘：「欲知爾時勒那闍耶者，今我身是。",
    "T04n0202_010:0422b23_22": "時五人者，拘隣等是。",
    "T04n0202_010:0422b24_23": "我於先世，濟彼人等生死之命；今得成佛，令其五人皆最初得無漏正法，遠離長流結使大海。」",
    "T04n0202_010:0422b26_24": "爾時諸比丘，皆共讚歎，如來大悲，深妙難量，咸勤剋勵，聞佛所說，歡喜奉行。",
    "T04n0202_010:0422b29_0": "（五一）◎迦毘梨百頭品第四十四(丹本為四十九)",
    "T04n0202_010:0422c01_0": "如是我聞：一時佛在摩竭國竹園之中。",
    "T04n0202_010:0422c01_1": "爾時世尊與諸比丘，向毘舍離，到梨越河所。",
    "T04n0202_010:0422c03_0": "是時河邊，有五百牧牛人，五百捕魚人。",
    "T04n0202_010:0422c03_1": "其捕魚者，作三種網，大小不同，小者二百人挽，中者三百人挽，大者五百人挽。",
    "T04n0202_010:0422c05_2": "於時如來，去河不遠而坐止息，及諸比丘亦皆共坐。",
    "T04n0202_010:0422c06_3": "時捕魚人，網得一大魚，五百人挽，不能使出；復喚牧牛之眾，合有千人，并力挽出，得一大魚，身有百頭，若干種類，驢馬駱駝、虎狼猪狗、猨猴狐狸，如斯之屬。",
    "T04n0202_010:0422c10_4": "眾人甚怪，競集看之。",
    "T04n0202_010:0422c11_5": "是時世尊，告阿難曰：「彼有何事，大眾皆集？",
    "T04n0202_010:0422c12_6": "汝往試看。」",
    "T04n0202_010:0422c12_7": "阿難受教，即往看視。",
    "T04n0202_010:0422c12_8": "見一大魚，身有百頭，還白世尊，如所見事。",
    "T04n0202_010:0422c13_9": "世尊尋時，共諸比丘，往至魚所，而問魚言：「汝是迦毘梨不？」",
    "T04n0202_010:0422c15_10": "答言：「實是。」",
    "T04n0202_010:0422c15_11": "鄭重三問：「汝是迦毘梨不？」",
    "T04n0202_010:0422c16_0": "答言：「實是。」",
    "T04n0202_010:0422c16_1": "復問：「教匠汝者，今在何處？」",
    "T04n0202_010:0422c16_2": "答言：「墮阿鼻地獄中。」",
    "T04n0202_010:0422c17_3": "爾時阿難，及於大眾，不知其緣，白世尊曰：「今者何故，喚百頭魚，為迦毘梨？",
    "T04n0202_010:0422c19_4": "唯願垂愍！",
    "T04n0202_010:0422c19_5": "而見告示。」",
    "T04n0202_010:0422c19_6": "佛告阿難：「諦聽諦聽！",
    "T04n0202_010:0422c20_7": "當為汝說！",
    "T04n0202_010:0422c20_8": "昔迦葉佛時，有婆羅門，生一男兒，字迦毘梨(晉言黃頭)，聰明博達，於種類中，多聞第一，唯復不如諸沙門輩。",
    "T04n0202_010:0422c22_9": "其父臨終，慇懃約勅：『汝當慎莫與迦葉佛沙門講論道理。",
    "T04n0202_010:0422c24_10": "所以者何？",
    "T04n0202_010:0422c24_11": "沙門智深，汝必不如。』",
    "T04n0202_010:0422c25_0": "父沒之後，其母問曰：『汝本高朗，今頗更有勝汝者不？』",
    "T04n0202_010:0422c26_1": "答言：『沙門殊勝於我。』",
    "T04n0202_010:0422c26_2": "母復問言：『云何為勝？』",
    "T04n0202_010:0422c27_3": "答言：『我有所疑，往問沙門，其所演說，令人開解。",
    "T04n0202_010:0422c28_4": "彼若問我，我不能答。",
    "T04n0202_010:0422c29_5": "以是之故，自知不如。』",
    "T04n0202_010:0422c29_6": "母復告言：『汝何以不往學習其法？』",
    "T04n0202_010:0423a01_7": "答言：『欲學其法當作沙門，我是白衣，何緣得學？』",
    "T04n0202_010:0423a02_8": "母復告曰：『偽作沙門，學習已達，還來在家。』",
    "T04n0202_010:0423a03_9": "奉其母教，而作沙門。",
    "T04n0202_010:0423a04_10": "經少時間，讀誦三藏，綜練義理，母問之曰：『今得勝未？』",
    "T04n0202_010:0423a05_11": "答言：『學問中勝不如坐禪。",
    "T04n0202_010:0423a06_12": "何以知之？",
    "T04n0202_010:0423a06_13": "我問彼人，悉能分別；彼人問我，我不能知。",
    "T04n0202_010:0423a07_14": "因是事故，未與他等。』",
    "T04n0202_010:0423a08_15": "母復告曰：『自今已往，若共談論，儻不如時，便可罵辱。』",
    "T04n0202_010:0423a09_16": "迦毘梨言：『出家沙門，無復過罪。",
    "T04n0202_010:0423a10_17": "云何罵之？』",
    "T04n0202_010:0423a10_18": "答言：『但罵，卿當得勝。』",
    "T04n0202_010:0423a10_19": "時迦毘梨不忍違母，後日更論，理若短屈，即便罵言：『汝等愚騃！",
    "T04n0202_010:0423a12_20": "無所識別，劇於畜生，知曉何法？』",
    "T04n0202_010:0423a13_21": "諸百獸頭，皆用比之，如是數數，非一非二。",
    "T04n0202_010:0423a14_22": "緣是果報，今受魚身，而有百頭。」",
    "T04n0202_010:0423a15_23": "阿難問佛：「何時當得脫此魚身？」",
    "T04n0202_010:0423a15_24": "佛告阿難：「此賢劫中，千佛過去，猶故不脫。」",
    "T04n0202_010:0423a16_25": "爾時阿難，及於眾人，聞佛所說，悵然不樂，悲傷交懷，咸共同聲，而作是言：「身口意行，不可不慎。」",
    "T04n0202_010:0423a19_26": "時捕魚人及牧牛人，一時俱共合掌向佛，求索出家，淨修梵行。",
    "T04n0202_010:0423a20_27": "佛即言可。",
    "T04n0202_010:0423a20_28": "「善來比丘！」",
    "T04n0202_010:0423a21_29": "鬚髮自落，法衣在體，便成沙門。",
    "T04n0202_010:0423a21_30": "是時世尊！",
    "T04n0202_010:0423a22_31": "為說妙法，種種苦切，漏盡結解，成阿羅漢，復為眾會廣說諸法，分別四諦苦集滅道。",
    "T04n0202_010:0423a24_32": "有得初果乃至第四果，有發大道意者，其數甚多。",
    "T04n0202_010:0423a25_33": "爾時四眾聞佛所說，歡喜奉行。",
    "T04n0202_010:0423a27_0": "賢愚經卷第十"
}