{
    "T12n0374_026:0517c09_0": "大般涅槃經卷第二十六",
    "T12n0374_026:0517c11_0": "北涼天竺三藏曇無讖譯",
    "T12n0374_026:0517c12_0": "◎光明遍照高貴德王菩薩品第十之六「復次善男子！",
    "T12n0374_026:0517c13_1": "云何菩薩摩訶薩修大涅槃微妙經典，具足成就第九功德？",
    "T12n0374_026:0517c14_2": "善男子！",
    "T12n0374_026:0517c14_3": "菩薩摩訶薩修大涅槃微妙經典，初發五事悉得成就。",
    "T12n0374_026:0517c16_4": "何等為五？",
    "T12n0374_026:0517c16_5": "一者信、二者直心、三者戒、四者親近善友、五者多聞。",
    "T12n0374_026:0517c18_0": "「云何為信？",
    "T12n0374_026:0517c18_1": "菩薩摩訶薩信於三寶、施有果報，信於二諦，一乘之道更無異趣，為諸眾生速得解脫，諸佛菩薩分別為三。",
    "T12n0374_026:0517c20_2": "信第一義諦，信善方便，是名為信。",
    "T12n0374_026:0517c21_3": "如是信者，若諸沙門、若婆羅門、若天、魔、梵，一切眾生所不能壞。",
    "T12n0374_026:0517c22_4": "因是信故，得聖人性。",
    "T12n0374_026:0517c23_5": "修行布施，若多、若少，悉得近於大般涅槃，不墮生死。",
    "T12n0374_026:0517c24_6": "戒、聞、智慧亦復如是。",
    "T12n0374_026:0517c24_7": "是名為信。",
    "T12n0374_026:0517c25_8": "雖有是信，而亦不見，是為菩薩修大涅槃成就初事。",
    "T12n0374_026:0517c27_0": "「云何直心？",
    "T12n0374_026:0517c27_1": "菩薩摩訶薩於諸眾生作質直心。",
    "T12n0374_026:0517c28_0": "一切眾生若遇因緣則生諂曲，菩薩不爾。",
    "T12n0374_026:0517c28_1": "何以故？",
    "T12n0374_026:0517c29_2": "善解諸法悉因緣故。",
    "T12n0374_026:0517c29_3": "菩薩摩訶薩雖見眾生諸惡過咎，終不說之。",
    "T12n0374_026:0518a01_4": "何以故？",
    "T12n0374_026:0518a01_5": "恐生煩惱，若生煩惱則墮惡趣。",
    "T12n0374_026:0518a02_6": "如是菩薩若見眾生有少善事，則讚歎之。",
    "T12n0374_026:0518a03_7": "云何為善？",
    "T12n0374_026:0518a03_8": "所謂佛性。",
    "T12n0374_026:0518a03_9": "讚佛性故，令諸眾生發阿耨多羅三藐三菩提心。」",
    "T12n0374_026:0518a05_0": "爾時光明遍照高貴德王菩薩摩訶薩白佛言：「世尊！",
    "T12n0374_026:0518a06_1": "如佛所說菩薩摩訶薩讚歎佛性，令無量眾生發阿耨多羅三藐三菩提心，是義不然。",
    "T12n0374_026:0518a08_2": "何以故？",
    "T12n0374_026:0518a08_3": "如來初開涅槃經時，說有三種：一者若有病人得良醫藥及瞻病者，病則易差，如其不得則不可愈；二者若得、不得，悉不可差；三者若得不得，悉皆可差。",
    "T12n0374_026:0518a11_4": "一切眾生亦復如是，若遇善友、諸佛菩薩，聞說妙法，則得發於阿耨多羅三藐三菩提心，如其不遇，則不能發，所謂須陀洹、斯陀含、阿那含、呵羅漢、辟支佛。",
    "T12n0374_026:0518a16_0": "「二者雖遇善友、諸佛菩薩，聞說妙法，亦不能發，若其不遇亦不能發，謂一闡提。",
    "T12n0374_026:0518a17_1": "「三者若遇、不遇，一切悉能發阿耨多羅三藐三菩提心，所謂菩薩。",
    "T12n0374_026:0518a19_2": "若言遇與、不遇，悉發阿耨多羅三藐三菩提心者，如來今者云何說言，因讚佛性，令諸眾生發阿耨多羅三藐三菩提心？",
    "T12n0374_026:0518a21_3": "世尊！",
    "T12n0374_026:0518a22_4": "若遇善友、諸佛菩薩，聞說妙法，及以不遇，悉不能發阿耨多羅三藐三菩提心，當知是義亦復不然。",
    "T12n0374_026:0518a24_5": "何以故？",
    "T12n0374_026:0518a24_6": "如是之人當得阿耨多羅三藐三菩提故。",
    "T12n0374_026:0518a25_7": "一闡提輩以佛性故，若聞、不聞悉亦當得阿耨多羅三藐三菩提故。",
    "T12n0374_026:0518a26_8": "世尊！",
    "T12n0374_026:0518a27_9": "如佛所說，何等名為一闡提耶？",
    "T12n0374_026:0518a27_10": "謂斷善根。",
    "T12n0374_026:0518a28_11": "如是之義，亦復不然。",
    "T12n0374_026:0518a28_12": "何以故？",
    "T12n0374_026:0518a28_13": "不斷佛性故。",
    "T12n0374_026:0518a29_0": "如是佛性理不可斷，云何佛說斷諸善根？",
    "T12n0374_026:0518a29_1": "如佛往昔說十二部經，善有二種：一者常，二者無常。",
    "T12n0374_026:0518b02_2": "常者不斷，無常者斷。",
    "T12n0374_026:0518b02_3": "無常可斷，故墮地獄。",
    "T12n0374_026:0518b03_4": "常不可斷，何故不遮，佛性不斷，非一闡提？",
    "T12n0374_026:0518b04_0": "如來何以作如是說，言一闡提？",
    "T12n0374_026:0518b04_1": "世尊！",
    "T12n0374_026:0518b04_2": "若因佛性發阿耨多羅三藐三菩提心，何故如來廣為眾生說十二部經？",
    "T12n0374_026:0518b06_3": "世尊！",
    "T12n0374_026:0518b06_4": "譬如四河，從阿那婆踏多池出。",
    "T12n0374_026:0518b07_5": "若有天、人、諸佛世尊說言，是河不入大海，當還本源，無有是處。",
    "T12n0374_026:0518b08_6": "菩提之心亦復如是，有佛性者，若聞、不聞，若戒、非戒，若施、非施，若修、不修，若智、非智，悉皆應得阿耨多羅三藐三菩提。",
    "T12n0374_026:0518b11_7": "世尊！",
    "T12n0374_026:0518b11_8": "如優陀延山，日從中出，至于正南。",
    "T12n0374_026:0518b12_9": "日若念言，我不至西，還東方者，無有是處。",
    "T12n0374_026:0518b13_10": "佛性亦爾，若不聞、不戒、不施、不修、不智、不得阿耨多羅三藐三菩提者，無有是處。",
    "T12n0374_026:0518b15_0": "世尊！",
    "T12n0374_026:0518b15_1": "諸佛如來說因果性非有非無，如是之義，是亦不然。",
    "T12n0374_026:0518b16_2": "何以故？",
    "T12n0374_026:0518b16_3": "如其乳中無酪性者，則無有酪。",
    "T12n0374_026:0518b17_4": "尼拘陀子無五丈性者，則不能生五丈之質。",
    "T12n0374_026:0518b18_5": "若佛性中無阿耨多羅三藐三菩提樹者，云何能生阿耨多羅三藐三菩提樹？",
    "T12n0374_026:0518b19_6": "以是義故，所說因果，非有非無，如是之義，云何相應？」",
    "T12n0374_026:0518b22_0": "爾時世尊讚言：「善哉，善哉！",
    "T12n0374_026:0518b22_1": "善男子！",
    "T12n0374_026:0518b22_2": "世有二人，甚為希有，如優曇花：一者不行惡法，二者有罪能悔，如是之人甚為希有。",
    "T12n0374_026:0518b24_3": "復有二人：一者作恩，二者念恩。",
    "T12n0374_026:0518b25_4": "復有二人：一者諮受新法，二者溫故不忘。",
    "T12n0374_026:0518b26_5": "復有二人：一者造新，二者修故。",
    "T12n0374_026:0518b27_0": "復有二人：一樂聞法，二樂說法。",
    "T12n0374_026:0518b27_1": "復有二人：一善問難，二善能答。",
    "T12n0374_026:0518b28_2": "善問難者，汝身是也。",
    "T12n0374_026:0518b28_3": "善能答者，謂如來也。",
    "T12n0374_026:0518b29_4": "善男子！",
    "T12n0374_026:0518b29_5": "因是善問，即得轉于無上法輪，能枯十二因緣大樹，能度無邊生死大河，能與魔王波旬共戰，能摧波旬所立勝幢。",
    "T12n0374_026:0518c03_6": "善男子！",
    "T12n0374_026:0518c03_7": "如我先說，三種病人值遇良醫、瞻病好藥，及以不遇，病悉得差，是義云何？",
    "T12n0374_026:0518c04_8": "若得、不得，謂定壽命。",
    "T12n0374_026:0518c05_9": "所以者何？",
    "T12n0374_026:0518c05_10": "是人已於無量世中修三種善，謂上、中、下，以修如是三種善故，得定壽命。",
    "T12n0374_026:0518c07_11": "如欝單越人，壽命千年。",
    "T12n0374_026:0518c07_12": "有遇病者，若得良醫好藥瞻病，及以不得，悉皆得差。",
    "T12n0374_026:0518c09_0": "何以故？",
    "T12n0374_026:0518c09_1": "得定命故。",
    "T12n0374_026:0518c10_0": "「善男子！",
    "T12n0374_026:0518c10_1": "如我所說，若有病人得遇良醫好藥瞻病，病得除差，若不遇者則不得差，是義云何？",
    "T12n0374_026:0518c12_2": "善男子！",
    "T12n0374_026:0518c12_3": "如是之人壽命不定。",
    "T12n0374_026:0518c12_4": "命雖不盡，有九因緣，能夭其壽。",
    "T12n0374_026:0518c13_5": "何等為九？",
    "T12n0374_026:0518c13_6": "一者知食不安，而反食之；二者多食；三者宿食不消，而復更食；四者大小便利，不隨時節；五者病時不隨醫教；六者不隨瞻病教勅；七者強耐不吐；八者夜行，以夜行故，惡鬼打之；九者房室過度。",
    "T12n0374_026:0518c18_7": "以是緣故，我說病者若遇醫藥病則可差，若不遇者則不可愈。",
    "T12n0374_026:0518c19_8": "善男子！",
    "T12n0374_026:0518c19_9": "如我先說，若遇不遇俱不差者，是義云何？",
    "T12n0374_026:0518c20_10": "有人命盡，若遇不遇悉不可差。",
    "T12n0374_026:0518c21_11": "何以故？",
    "T12n0374_026:0518c21_12": "以命盡故。",
    "T12n0374_026:0518c21_13": "以是義故，我說病人若遇醫藥及以不遇悉不得差。",
    "T12n0374_026:0518c22_14": "眾生亦爾，發菩提心者，若遇善友、諸佛菩薩，諮受深法，若不遇之，皆悉當成。",
    "T12n0374_026:0518c24_15": "何以故？",
    "T12n0374_026:0518c24_16": "以其能發菩提心故，如欝單越人得定壽命。",
    "T12n0374_026:0518c25_17": "如我所說，從須陀洹至辟支佛，若聞善友、諸佛菩薩所說深法，則發阿耨多羅三藐三菩提心，若不值遇諸佛菩薩聞說深法，則不能發阿耨多羅三藐三菩提心。",
    "T12n0374_026:0518c29_18": "如不定命，以九因緣，命則中夭。",
    "T12n0374_026:0519a01_19": "如彼病人值遇醫藥病則得差，若不遇者病則不差，是故我說遇佛菩薩聞說深法則能發心，若不值遇則不能發。",
    "T12n0374_026:0519a04_0": "「如我先說，若遇善友、諸佛菩薩，聞說深法，若不值遇，俱不能發，是義云何？",
    "T12n0374_026:0519a05_1": "善男子！",
    "T12n0374_026:0519a05_2": "一闡提輩，若遇善友諸佛菩薩聞說深法，及以不遇，俱不得離一闡提心。",
    "T12n0374_026:0519a07_3": "何以故？",
    "T12n0374_026:0519a07_4": "斷善法故。",
    "T12n0374_026:0519a07_5": "一闡提輩亦得阿耨多羅三藐三菩提。",
    "T12n0374_026:0519a08_6": "所以者何？",
    "T12n0374_026:0519a09_7": "若能發於菩提之心，則不復名一闡提也。",
    "T12n0374_026:0519a10_0": "善男子！",
    "T12n0374_026:0519a10_1": "以何緣故，說一闡提得阿耨多羅三藐三菩提？",
    "T12n0374_026:0519a11_2": "一闡提輩實不能得阿耨多羅三藐三菩提，如命盡者雖遇良醫好藥瞻病不能得差。",
    "T12n0374_026:0519a13_3": "何以故？",
    "T12n0374_026:0519a13_4": "以命盡故。",
    "T12n0374_026:0519a14_0": "「善男子！",
    "T12n0374_026:0519a14_1": "一闡名信，提名不具，不具信故名一闡提。",
    "T12n0374_026:0519a15_2": "佛性非信，眾生非具，以不具故，云何可斷？",
    "T12n0374_026:0519a16_3": "一闡名善方便，提名不具，修善方便不具足故，名一闡提。",
    "T12n0374_026:0519a17_4": "佛性非是修善方便，眾生非具，以不具故，云何可斷？",
    "T12n0374_026:0519a18_5": "一闡名進，提名不具，進不具故名一闡提。",
    "T12n0374_026:0519a19_6": "佛性非進，眾生非具，以不具故云何可斷？",
    "T12n0374_026:0519a20_7": "一闡名念，提名不具，念不具故名一闡提。",
    "T12n0374_026:0519a21_8": "佛性非念，眾生非具，以不具故云何可斷？",
    "T12n0374_026:0519a22_9": "一闡名定，提名不具，定不具故，名一闡提。",
    "T12n0374_026:0519a23_10": "佛性非定，眾生非具，以不具故云何可斷？",
    "T12n0374_026:0519a24_11": "一闡名慧，提名不具，慧不具故，名一闡提。",
    "T12n0374_026:0519a25_12": "佛性非慧，眾生非具，以不具故，云何可斷？",
    "T12n0374_026:0519a26_13": "一闡名無常善，提名不具。",
    "T12n0374_026:0519a26_14": "以無常善不具足故，名一闡提。",
    "T12n0374_026:0519a27_15": "佛性是常、非善非不善。",
    "T12n0374_026:0519a27_16": "何以故，善法要從方便而得。",
    "T12n0374_026:0519a28_17": "而是佛性，非方便得，是故非善。",
    "T12n0374_026:0519a29_18": "何故復名非不善耶？",
    "T12n0374_026:0519a29_19": "能得善果故，善果即是阿耨多羅三藐三菩提。",
    "T12n0374_026:0519b01_20": "又善法者生已得故，而是佛性非生已得，是故非善。",
    "T12n0374_026:0519b03_0": "以斷生得諸善法故，名一闡提。",
    "T12n0374_026:0519b04_0": "「善男子！",
    "T12n0374_026:0519b04_1": "如汝所言，若一闡提有佛性者，云何不遮地獄之罪？",
    "T12n0374_026:0519b05_2": "善男子！",
    "T12n0374_026:0519b05_3": "一闡提中無有佛性。",
    "T12n0374_026:0519b06_0": "善男子！",
    "T12n0374_026:0519b06_1": "譬如有王，聞箜篌音，其聲清妙，心即耽著，喜樂愛念情無捨離，即告大臣：『如是妙音從何處出？』",
    "T12n0374_026:0519b08_2": "大臣答言：『如是妙音從箜篌出。』",
    "T12n0374_026:0519b09_3": "王復語言：『持是聲來。』",
    "T12n0374_026:0519b09_4": "爾時大臣即持箜篌置於王前，而作是言：『大王當知，此即是聲。』",
    "T12n0374_026:0519b10_5": "王語箜篌：『出聲，出聲！』",
    "T12n0374_026:0519b11_6": "而是箜篌聲亦不出。",
    "T12n0374_026:0519b11_7": "爾時大王即斷其絃聲亦不出，取其皮木悉皆析裂，推求其聲了不能得。",
    "T12n0374_026:0519b13_8": "爾時大王即瞋大臣：『云何乃作如是妄語？』",
    "T12n0374_026:0519b14_9": "大臣白王：『夫取聲者，法不如是。",
    "T12n0374_026:0519b15_10": "應以眾緣，善巧方便，聲乃出耳。』",
    "T12n0374_026:0519b15_11": "眾生佛性亦復如是，無有住處，以善方便，故得可見，以可見故得阿耨多羅三藐三菩提。",
    "T12n0374_026:0519b17_12": "一闡提輩不見佛性，云何能遮三惡道罪？",
    "T12n0374_026:0519b18_13": "善男子！",
    "T12n0374_026:0519b19_0": "若一闡提信有佛性，當知是人不至三惡，是亦不名一闡提也。",
    "T12n0374_026:0519b20_1": "以不自信有佛性故即墮三惡，墮三惡故名一闡提。",
    "T12n0374_026:0519b22_0": "「善男子！",
    "T12n0374_026:0519b22_1": "如汝所說，若乳無酪性，不應出酪。",
    "T12n0374_026:0519b22_2": "尼拘陀子無五丈性，則不應有五丈之質。",
    "T12n0374_026:0519b23_3": "愚癡之人作如是說，智者終不發如是言。",
    "T12n0374_026:0519b24_4": "何以故？",
    "T12n0374_026:0519b25_0": "以無性故。",
    "T12n0374_026:0519b25_1": "善男子！",
    "T12n0374_026:0519b25_2": "如其乳中有酪性者，不應復假眾緣力也。",
    "T12n0374_026:0519b26_3": "善男子！",
    "T12n0374_026:0519b26_4": "如水乳雜，臥至一月終不成酪。",
    "T12n0374_026:0519b27_5": "若以一渧頗求樹汁投之於中，即便成酪。",
    "T12n0374_026:0519b28_6": "若本有酪，何故待緣？",
    "T12n0374_026:0519b28_7": "眾生佛性亦復如是，假眾緣故則便可見，假眾緣故得成阿耨多羅三藐三菩提。",
    "T12n0374_026:0519c01_8": "若待眾緣然後成者即是無性，以無性故能得阿耨多羅三藐三菩提。",
    "T12n0374_026:0519c03_9": "善男子！",
    "T12n0374_026:0519c03_10": "以是義故，菩薩摩訶薩常讚人善，不訟彼缺，名質直心。",
    "T12n0374_026:0519c04_11": "復次善男子！",
    "T12n0374_026:0519c04_12": "云何菩薩質直心也？",
    "T12n0374_026:0519c05_13": "菩薩摩訶薩常不犯惡，設有過失即時懺悔，於師同學終不覆藏，慚愧自責不敢復作，於輕罪中生極重想。",
    "T12n0374_026:0519c07_14": "若人詰問，答言實犯。",
    "T12n0374_026:0519c08_15": "復問是罪為好不好？",
    "T12n0374_026:0519c08_16": "答言不好。",
    "T12n0374_026:0519c08_17": "復問是罪為善不善？",
    "T12n0374_026:0519c09_18": "答言不善。",
    "T12n0374_026:0519c09_19": "復問是罪是善果耶不善果耶？",
    "T12n0374_026:0519c10_20": "答言是罪，實非善果。",
    "T12n0374_026:0519c10_21": "又問是罪誰之所造？",
    "T12n0374_026:0519c11_22": "將非諸佛、法、僧所作？",
    "T12n0374_026:0519c11_23": "答言非佛、法、僧，我所作也，乃是煩惱之所搆集。",
    "T12n0374_026:0519c12_24": "以直心故信有佛性，信佛性故則不得名一闡提也。",
    "T12n0374_026:0519c13_25": "以直心故名佛弟子，若受眾生衣服飲食、臥具醫藥、種各千萬，不足為多，是名菩薩質直心也。",
    "T12n0374_026:0519c16_0": "「云何菩薩修治於戒？",
    "T12n0374_026:0519c16_1": "菩薩摩訶薩受持禁戒，不為生天、不為恐怖，乃至不受狗戒、鷄戒、牛戒、雉戒，不作破戒、不作缺戒、不作瑕戒、不作雜戒、不作聲聞戒，受持菩薩摩訶薩戒、尸羅波羅蜜戒、得具足戒，不生憍慢，是名菩薩修大涅槃具足第三戒。",
    "T12n0374_026:0519c22_0": "「云何菩薩親近善友？",
    "T12n0374_026:0519c22_1": "菩薩摩訶薩常為眾生說於善道，不說惡道，說於惡道非善果報。",
    "T12n0374_026:0519c23_2": "善男子！",
    "T12n0374_026:0519c24_3": "我身即是一切眾生真善知識，是故能斷富伽羅婆羅門所有邪見。",
    "T12n0374_026:0519c25_4": "善男子！",
    "T12n0374_026:0519c25_5": "若有眾生親近我者，雖有生於地獄因緣，即得生天。",
    "T12n0374_026:0519c27_0": "如須那剎多等應墮地獄，以見我故，即得斷除地獄因緣，生於色天。",
    "T12n0374_026:0519c28_1": "雖有舍利弗、目犍連等，不名眾生真善知識。",
    "T12n0374_026:0519c29_2": "何以故？",
    "T12n0374_026:0519c29_3": "生一闡提心因緣故。",
    "T12n0374_026:0520a01_4": "善男子！",
    "T12n0374_026:0520a01_5": "我昔住於波羅[木*柰]國時，舍利弗教二弟子，一觀白骨，一令數息。",
    "T12n0374_026:0520a02_6": "經歷多年各不得定，以是因緣即生邪見，言：『無涅槃、無漏之法，設其有者我應得之。",
    "T12n0374_026:0520a04_7": "何以故？",
    "T12n0374_026:0520a04_8": "我能善持所受戒故。』",
    "T12n0374_026:0520a05_9": "我於爾時，見是比丘生此邪心，喚舍利弗而呵責之：『汝不善教，云何乃為是二弟子顛倒說法？",
    "T12n0374_026:0520a07_10": "汝二弟子其性各異，一主浣衣，一是金師。",
    "T12n0374_026:0520a08_11": "金師之子應教數息，浣衣之人應教骨觀。",
    "T12n0374_026:0520a09_12": "以汝錯教，令是二人生於惡邪。』",
    "T12n0374_026:0520a10_13": "我於爾時為是二人如應說法，二人聞已得阿羅漢果。",
    "T12n0374_026:0520a11_14": "是故我為一切眾生真善知識，非舍利弗、目犍連等。",
    "T12n0374_026:0520a12_15": "若使眾生有極重結，得遇我者，我以方便即為斷之。",
    "T12n0374_026:0520a13_16": "如我弟難陀有極重欲，我以種種善巧方便而為除斷。",
    "T12n0374_026:0520a14_17": "鴦掘魔羅有重瞋恚，以見我故瞋恚即息。",
    "T12n0374_026:0520a15_18": "阿闍世王有重愚癡，以見我故癡心即滅。",
    "T12n0374_026:0520a16_19": "如婆熙伽長者於無量劫修習成就極重煩惱，以見我故即便斷滅。",
    "T12n0374_026:0520a18_20": "設有弊惡廝下之人親近於我作弟子者，以是因緣，一切人天恭敬愛念。",
    "T12n0374_026:0520a19_21": "尸利毱多邪見熾盛，因見我故，邪見即滅。",
    "T12n0374_026:0520a20_22": "因見我故，斷地獄因，作生天緣，如氣噓旃陀羅。",
    "T12n0374_026:0520a21_23": "命垂終時，因見我故，還得壽命，如憍尸迦。",
    "T12n0374_026:0520a22_24": "狂心錯亂，因見我故，還得本心，如瘦瞿曇彌。",
    "T12n0374_026:0520a23_25": "屠家之子，常修惡業，以見我故，即便捨離，如闡提比丘。",
    "T12n0374_026:0520a25_26": "因見我故，寧捨身命，不毀禁戒，如草繫比丘。",
    "T12n0374_026:0520a26_27": "以是義故，阿難比丘說半梵行名善知識，我言不爾，具足梵行乃名善知識。",
    "T12n0374_026:0520a27_28": "是名菩薩修大涅槃，具足第四親善知識。",
    "T12n0374_026:0520a29_0": "「云何菩薩具足多聞？",
    "T12n0374_026:0520a29_1": "菩薩摩訶薩為大涅槃，十二部經書寫、讀誦、分別解說，是名菩薩具足多聞。",
    "T12n0374_026:0520b02_2": "除十一部，惟毘佛略，受持讀誦、書寫解說，亦名菩薩具足多聞。",
    "T12n0374_026:0520b03_3": "除十二部經，若能受持是大涅槃微妙經典，書寫讀誦、分別解說，是名菩薩具足多聞。",
    "T12n0374_026:0520b05_4": "除是經典具足全體，若能受持一四句偈；復除是偈，若能受持如來常住、性無變易，是名菩薩具足多聞。",
    "T12n0374_026:0520b07_5": "復除是事，若知如來常不說法，亦名菩薩具足多聞。",
    "T12n0374_026:0520b09_6": "何以故？",
    "T12n0374_026:0520b09_7": "法無性故。",
    "T12n0374_026:0520b09_8": "如來雖說一切諸法，常無所說。",
    "T12n0374_026:0520b10_9": "是名菩薩修大涅槃，成就第五具足多聞。",
    "T12n0374_026:0520b12_0": "「善男子！",
    "T12n0374_026:0520b12_1": "若有善男子、善女人，為大涅槃具足成就如是五事，難作能作、難忍能忍、難施能施。",
    "T12n0374_026:0520b14_2": "云何菩薩難作能作？",
    "T12n0374_026:0520b14_3": "若聞有人食一胡麻得阿耨多羅三藐三菩提者，信是語故，乃至無量阿僧祇劫常食一麻。",
    "T12n0374_026:0520b16_4": "若聞入火得阿耨多羅三藐三菩提者，於無量劫在阿鼻地獄入熾火聚，是名菩薩難作能作。",
    "T12n0374_026:0520b18_5": "云何菩薩難忍能忍？",
    "T12n0374_026:0520b19_6": "若聞受苦、手杖刀石斫打因緣，得大涅槃，即於無量阿僧祇劫身具受之，不以為苦，是名菩薩難忍能忍。",
    "T12n0374_026:0520b21_7": "云何菩薩難施能施？",
    "T12n0374_026:0520b22_0": "若聞能以國城、妻子、頭目髓腦，惠施於人，得阿耨多羅三藐三菩提者，即於無量阿僧祇劫，以其所有國城、妻子、頭目髓腦，惠施於人，是名菩薩難施能施。",
    "T12n0374_026:0520b25_1": "菩薩雖復難作能作，終不念言是我所作；難施能施，亦復如是。",
    "T12n0374_026:0520b26_2": "善男子！",
    "T12n0374_026:0520b27_3": "譬如父母惟有一子，愛之甚重，以好衣裳、上妙甘饍，隨時將養，令無所乏。",
    "T12n0374_026:0520b28_4": "其子若於是父母所，生輕慢心，惡口罵辱。",
    "T12n0374_026:0520b29_5": "父母愛故不生瞋恨，亦不念言我與是兒衣服飲食。",
    "T12n0374_026:0520c01_6": "菩薩摩訶薩亦復如是，視諸眾生猶如一子，若子遇病父母亦病，為求醫藥勤而療之，病既差已，終不生念，我為是兒療治病苦。",
    "T12n0374_026:0520c04_7": "菩薩亦爾，見諸眾生遇煩惱病，生愛念心而為說法，以聞法故諸煩惱斷，煩惱斷已終不念言，我為眾生斷諸煩惱。",
    "T12n0374_026:0520c07_8": "若生此念，終不得成阿耨多羅三藐三菩提。",
    "T12n0374_026:0520c08_9": "惟作是念，無一眾生我為說法，令斷煩惱。",
    "T12n0374_026:0520c09_10": "菩薩摩訶薩於諸眾生不瞋不喜。",
    "T12n0374_026:0520c10_11": "何以故？",
    "T12n0374_026:0520c10_12": "善能修習空三昧故。",
    "T12n0374_026:0520c10_13": "菩薩若修空三昧者，當於誰所生瞋生喜？",
    "T12n0374_026:0520c11_14": "善男子！",
    "T12n0374_026:0520c11_15": "譬如山林猛火所焚，若人斫伐或為水漂，而是林木當於誰所生瞋生喜？",
    "T12n0374_026:0520c13_16": "菩薩摩訶薩亦復如是，於諸眾生無瞋無喜。",
    "T12n0374_026:0520c14_17": "何以故？",
    "T12n0374_026:0520c14_18": "修空三昧故。」",
    "T12n0374_026:0520c15_0": "爾時光明遍照高貴德王菩薩摩訶薩白佛言：「世尊！",
    "T12n0374_026:0520c16_1": "一切諸法，性自空耶？",
    "T12n0374_026:0520c16_2": "空空故空。",
    "T12n0374_026:0520c16_3": "若性自空者，不應修空，然後見空。",
    "T12n0374_026:0520c17_4": "云何如來言以修空而見空也？",
    "T12n0374_026:0520c18_5": "若性自不空，雖復修空，不能令空。」",
    "T12n0374_026:0520c19_6": "「善男子！",
    "T12n0374_026:0520c19_7": "一切諸法性本自空。",
    "T12n0374_026:0520c19_8": "何以故？",
    "T12n0374_026:0520c19_9": "一切法性不可得故。",
    "T12n0374_026:0520c20_10": "善男子！",
    "T12n0374_026:0520c20_11": "色性不可得。",
    "T12n0374_026:0520c20_12": "云何色性？",
    "T12n0374_026:0520c21_13": "色性者，非地、水、火、風，不離地、水、火、風，非青黃赤白，不離青黃赤白，非有非無，云何當言色有自性？",
    "T12n0374_026:0520c23_14": "以性不可得，故說為空。",
    "T12n0374_026:0520c23_15": "一切諸法亦復如是，以相似相續故，凡夫見已，說言諸法性不空寂。",
    "T12n0374_026:0520c25_16": "菩薩摩訶薩具足五事，是故見法性本空寂。",
    "T12n0374_026:0520c26_17": "善男子！",
    "T12n0374_026:0520c26_18": "若有沙門及婆羅門，見一切法性不空者，當知是人，非是沙門、非婆羅門，不得修習般若波羅蜜，不得入於大般涅槃，不得現見諸佛菩薩，是魔眷屬。",
    "T12n0374_026:0520c29_19": "善男子！",
    "T12n0374_026:0521a01_20": "一切諸法，性本自空，亦因菩薩修習空故，見諸法空。",
    "T12n0374_026:0521a02_21": "善男子！",
    "T12n0374_026:0521a02_22": "如一切法性無常故，滅能滅之。",
    "T12n0374_026:0521a03_23": "若非無常，滅不能滅。",
    "T12n0374_026:0521a03_24": "有為之法有生相故生能生之，有滅相故滅能滅之。",
    "T12n0374_026:0521a04_25": "一切諸法有苦相故，苦能令苦。",
    "T12n0374_026:0521a05_26": "善男子！",
    "T12n0374_026:0521a05_27": "如鹽性醎能醎異物，石蜜性甘能甘異物，苦酒性酢能酢異物，薑本性辛能辛異物，訶梨勒苦能苦異物，菴羅果醈能醈異物，毒性能害令異物害，甘露之性令人不死，若合異物亦能不死。",
    "T12n0374_026:0521a10_0": "菩薩修空亦復如是，以修空故，見一切法性皆空寂。」",
    "T12n0374_026:0521a12_0": "光明遍照高貴德王菩薩復作是言：「世尊！",
    "T12n0374_026:0521a12_1": "若鹽能令非醎作醎，修空三昧若如是者，當知是定非善、非妙，其性顛倒。",
    "T12n0374_026:0521a14_2": "若空三昧惟見空者，定是無法，為何所見？」",
    "T12n0374_026:0521a16_0": "「善男子！",
    "T12n0374_026:0521a16_1": "是空三昧見不空法，能令空寂，然非顛倒。",
    "T12n0374_026:0521a17_2": "如鹽非醎作醎，是空三昧亦復如是，不空作空。",
    "T12n0374_026:0521a18_3": "善男子！",
    "T12n0374_026:0521a18_4": "貪是有性，非是空性。",
    "T12n0374_026:0521a18_5": "貪若是空，眾生不應以是因緣墮於地獄；若墮地獄，云何貪性當是空耶？",
    "T12n0374_026:0521a20_6": "善男子！",
    "T12n0374_026:0521a20_7": "色性是有。",
    "T12n0374_026:0521a20_8": "何等色性？",
    "T12n0374_026:0521a21_9": "所謂顛倒。",
    "T12n0374_026:0521a21_10": "以顛倒故，眾生生貪。",
    "T12n0374_026:0521a21_11": "若是色性非顛倒者，云何能令眾生生貪？",
    "T12n0374_026:0521a22_12": "以生貪故，當知色性非不是有。",
    "T12n0374_026:0521a23_13": "以是義故，修空三昧非顛倒也。",
    "T12n0374_026:0521a24_14": "善男子！",
    "T12n0374_026:0521a24_15": "一切凡夫，若見女人即生女相。",
    "T12n0374_026:0521a25_16": "菩薩不爾，雖見女人不生女相，以不生相貪則不生，貪不生故非顛倒也。",
    "T12n0374_026:0521a26_17": "以世間人見有女相故，菩薩隨說言有女人。",
    "T12n0374_026:0521a27_18": "若見男時，說言是女，則是顛倒。",
    "T12n0374_026:0521a28_19": "是故我為闍提說言：『汝婆羅門，若以晝為夜，是即顛倒。",
    "T12n0374_026:0521a29_20": "以夜為晝是亦顛倒。』",
    "T12n0374_026:0521b01_21": "晝為晝相，夜為夜相，云何顛倒？",
    "T12n0374_026:0521b01_22": "善男子！",
    "T12n0374_026:0521b02_0": "一切菩薩住九地者，見法有性，以是見故，不見佛性，若見佛性，則不復見一切法性。",
    "T12n0374_026:0521b03_1": "以修如是空三昧故，不見法性，以不見故，則見佛性。",
    "T12n0374_026:0521b05_2": "諸佛菩薩有二種說：一者有性，二者無性。",
    "T12n0374_026:0521b06_0": "為眾生故說有法性，為諸賢聖說無法性。",
    "T12n0374_026:0521b06_1": "為不空者見法空故，修空三昧，令得見空。",
    "T12n0374_026:0521b07_2": "無法性者亦修空，故空。",
    "T12n0374_026:0521b08_3": "以是義故，修空見空。",
    "T12n0374_026:0521b09_0": "善男子！",
    "T12n0374_026:0521b09_1": "汝言見空，空是無法，為何所見者？",
    "T12n0374_026:0521b09_2": "善男子！",
    "T12n0374_026:0521b10_3": "如是，如是，菩薩摩訶薩實無所見。",
    "T12n0374_026:0521b10_4": "無所見者即無所有，無所有者即一切法。",
    "T12n0374_026:0521b11_5": "菩薩摩訶薩修大涅槃，於一切法悉無所見。",
    "T12n0374_026:0521b12_6": "若有見者不見佛性，不能修習般若波羅蜜，不得入於大般涅槃，是故菩薩見一切法性無所有。",
    "T12n0374_026:0521b15_7": "善男子！",
    "T12n0374_026:0521b15_8": "菩薩不但因見三昧而見空也，般若波羅蜜亦空，禪波羅蜜亦空，毘梨耶波羅蜜亦空，羼提波羅蜜亦空，尸波羅蜜亦空，檀波羅蜜亦空，色亦空、眼亦空、識亦空，如來亦空、大般涅槃亦空，是故菩薩見一切法皆悉是空。",
    "T12n0374_026:0521b20_9": "是故我在迦毘羅城告阿難言：『汝莫愁惱悲泣啼哭。』",
    "T12n0374_026:0521b21_10": "阿難即言：『如來世尊！",
    "T12n0374_026:0521b21_11": "我今眷屬悉皆死喪，云何當得不愁啼耶？",
    "T12n0374_026:0521b22_12": "如來與我俱生此城，俱同釋種，親戚眷屬，云何如來獨不愁惱，光顏更顯？』",
    "T12n0374_026:0521b24_13": "善男子！",
    "T12n0374_026:0521b24_14": "我復告言：『阿難！",
    "T12n0374_026:0521b24_15": "汝見迦毘真實而有，我見空寂悉無所有。",
    "T12n0374_026:0521b25_16": "汝見釋種悉是親戚，我修空故悉無所見。",
    "T12n0374_026:0521b26_17": "以是因緣汝生愁苦，我身容顏益更光顯。』",
    "T12n0374_026:0521b27_18": "諸佛菩薩修習如是空三昧故，不生愁惱，是名菩薩修大涅槃微妙經典，成就具足第九功德。",
    "T12n0374_026:0521c01_0": "「善男子！",
    "T12n0374_026:0521c01_1": "云何菩薩修大涅槃微妙經典，具足最後第十功德？",
    "T12n0374_026:0521c02_2": "善男子！",
    "T12n0374_026:0521c02_3": "菩薩修習三十七品，入大涅槃，常、樂、我、淨，為諸眾生分別解說大涅槃經，顯示佛性。",
    "T12n0374_026:0521c04_4": "若須陀洹、斯陀含、阿那含、阿羅漢、辟支佛、菩薩，信是語者，悉得入於大般涅槃。",
    "T12n0374_026:0521c06_5": "若不信者，輪迴生死。」",
    "T12n0374_026:0521c07_0": "爾時光明遍照高貴德王菩薩白佛言：「世尊！",
    "T12n0374_026:0521c08_0": "何等眾生於是經中不生恭敬？」",
    "T12n0374_026:0521c08_1": "「善男子！",
    "T12n0374_026:0521c08_2": "我涅槃後，有聲聞弟子，愚癡破戒，喜生鬪諍，捨十二部經，讀誦種種外道典籍、文頌、手筆，受畜一切不淨之物，言是佛聽。",
    "T12n0374_026:0521c11_3": "如是之人，以好栴檀貿易凡木，以金易鍮石，銀易白臘，絹易氀褐，以甘露味易於惡毒。",
    "T12n0374_026:0521c13_4": "云何栴檀貿易凡木？",
    "T12n0374_026:0521c14_5": "如我弟子為供養故，向諸白衣演說經法，白衣情逸，不喜聽聞，白衣處高，比丘在下，兼以種種餚饍飲食而供給之，猶不肯聽，是名栴檀貿易凡木。",
    "T12n0374_026:0521c17_6": "云何以金貿易鍮石？",
    "T12n0374_026:0521c17_7": "鍮石喻色、聲、香、味、觸，金喻於戒。",
    "T12n0374_026:0521c18_8": "我諸弟子以色因緣，破所受戒，是名以金貿易鍮石。",
    "T12n0374_026:0521c19_9": "云何以銀易於白臘？",
    "T12n0374_026:0521c20_10": "銀喻十善，臘喻十惡。",
    "T12n0374_026:0521c20_11": "我諸弟子放捨十善，行十惡法，是名以銀貿易白臘。",
    "T12n0374_026:0521c21_12": "云何以絹貿易氀褐？",
    "T12n0374_026:0521c22_13": "氀褐喻於無慚無愧，絹喻慚愧。",
    "T12n0374_026:0521c23_0": "我諸弟子放捨慚愧，習無慚愧，是名以絹貿易氀褐。",
    "T12n0374_026:0521c24_1": "云何甘露貿易毒藥？",
    "T12n0374_026:0521c24_2": "毒藥喻於種種利養，甘露喻於諸無漏法。",
    "T12n0374_026:0521c25_3": "我諸弟子為利養故，向諸白衣若自讚譽，言得無漏，是名甘露貿易毒藥。",
    "T12n0374_026:0521c28_0": "「以如是等惡比丘故，是大涅槃微妙經典廣行流布於閻浮提。",
    "T12n0374_026:0521c29_1": "當是時也，有諸弟子，受持讀誦書寫是經廣說流布，當為如是諸惡比丘之所殺害。",
    "T12n0374_026:0522a02_2": "時惡比丘共相聚集，立嚴峻制：『若有受持大涅槃經，書寫讀誦分別說者，一切不得共住共坐，談論語言。",
    "T12n0374_026:0522a04_3": "何以故？",
    "T12n0374_026:0522a04_4": "涅槃經者非佛所說，邪見所造，邪見之人即是六師。",
    "T12n0374_026:0522a05_5": "六師經典非佛經典。",
    "T12n0374_026:0522a06_6": "所以者何？",
    "T12n0374_026:0522a06_7": "一切諸佛悉說諸法無常、無我、無樂、無淨。",
    "T12n0374_026:0522a07_8": "若言諸法常、樂、我，淨，云何當是佛所說經？",
    "T12n0374_026:0522a08_9": "諸佛菩薩聽諸比丘畜種種物，六師所說不聽弟子畜一切物，如是之義，云何當是佛之所說？",
    "T12n0374_026:0522a10_10": "諸佛菩薩不制弟子斷牛五味及以食肉，六師不聽食五種鹽、五種牛味及以脂血，若斷是者，云何當是佛之正典？",
    "T12n0374_026:0522a13_11": "諸佛菩薩說於三乘，而是經中純說一乘，謂大涅槃，如此之言云何當是佛之正典？",
    "T12n0374_026:0522a15_12": "諸佛畢竟入於涅槃，是經言佛常樂我淨，不入涅槃，是經不在十二部數，即是魔說，非是佛說。』",
    "T12n0374_026:0522a17_13": "善男子！",
    "T12n0374_026:0522a17_14": "如是之人雖我弟子，不能信順是涅槃經。",
    "T12n0374_026:0522a18_15": "善男子！",
    "T12n0374_026:0522a18_16": "當爾之時若有眾生信此經典乃至半句，當知是人，真我弟子。",
    "T12n0374_026:0522a20_0": "因如是信，即見佛性，入於涅槃。」",
    "T12n0374_026:0522a21_0": "爾時光明遍照高貴德王菩薩白佛言：「世尊！",
    "T12n0374_026:0522a22_0": "善哉，善哉！",
    "T12n0374_026:0522a22_1": "如來今日善能開示大涅槃經。",
    "T12n0374_026:0522a22_2": "世尊！",
    "T12n0374_026:0522a23_3": "我因是事，即得悟解大涅槃經一句半句，以解一句至半句故見少佛性。",
    "T12n0374_026:0522a24_4": "如佛所說，我亦當得入大涅槃。」",
    "T12n0374_026:0522a25_5": "「是名菩薩修大涅槃微妙經典，具足成就第十功德。」",
    "T12n0374_026:0522a27_0": "大般涅槃經卷第二十六"
}