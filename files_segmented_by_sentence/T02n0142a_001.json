{
    "T02n0142a_001:0863c15_0": "佛說玉耶女經",
    "T02n0142a_001:0863c17_0": "失譯人名附西晉錄",
    "T02n0142a_001:0863c18_0": "聞如是：一時，佛在舍衛國祇樹給孤獨園。",
    "T02n0142a_001:0863c18_1": "爾時，長者給孤獨，為子取婦，得豪貴長者家女，端正無雙，憍豪慠慢，不以婦禮承事姑嫜、夫主。",
    "T02n0142a_001:0863c21_2": "給孤獨家議曰：「其婦憍慢，當以何法而教訓之？",
    "T02n0142a_001:0863c22_3": "若以杖捶，非善法也；若無訓教，其罪日增。",
    "T02n0142a_001:0863c23_4": "長者！",
    "T02n0142a_001:0863c23_5": "唯佛大聖善能教訓，辦供設齋食，明日請佛。」",
    "T02n0142a_001:0863c24_6": "佛即受請。",
    "T02n0142a_001:0863c24_7": "明日佛來將諸徒眾，給孤獨家盡出禮佛，玉耶不出。",
    "T02n0142a_001:0863c25_8": "佛即放大光明紫磨金色，照玉耶室內，佛現三十二相、八十種好，玉耶見佛光明相貌，即大驚怖，生畏懼心便出禮佛。",
    "T02n0142a_001:0863c28_9": "佛告玉耶：「女人之法，不當以倚端正而生憍慢，形貌端正，非為端正，唯心行端正，人所愛敬，是為端正，不得以倚面貌端正憍慢自恣，後生卑賤為人走使。」",
    "T02n0142a_001:0864a03_0": "佛告玉耶：「女人之法，有三鄣十惡，不自覺知？」",
    "T02n0142a_001:0864a04_0": "玉耶白佛：「何等三鄣十惡？」",
    "T02n0142a_001:0864a04_1": "佛告玉耶：「一者小時父母所鄣，二者出嫁夫主所鄣，三者老時兒子所鄣，是為三鄣。",
    "T02n0142a_001:0864a06_2": "何等十惡？",
    "T02n0142a_001:0864a06_3": "一者生時父母不憙。",
    "T02n0142a_001:0864a07_4": "二者養育無味。",
    "T02n0142a_001:0864a07_5": "三者常憂嫁娶失禮。",
    "T02n0142a_001:0864a08_0": "四者處處畏人。",
    "T02n0142a_001:0864a08_1": "五者與父母別離。",
    "T02n0142a_001:0864a08_2": "六者倚他門戶。",
    "T02n0142a_001:0864a09_3": "七者懷妊甚難。",
    "T02n0142a_001:0864a09_4": "八者產生時難。",
    "T02n0142a_001:0864a09_5": "九者常畏夫主。",
    "T02n0142a_001:0864a10_6": "十者恒不得自在，是為十惡。」",
    "T02n0142a_001:0864a10_7": "玉耶聞佛說三鄣十惡，身心戰悚，白佛言：「唯願世尊，教我作婦之法。」",
    "T02n0142a_001:0864a12_8": "佛告玉耶：「作婦之法，當有五等。",
    "T02n0142a_001:0864a13_9": "何謂為五？",
    "T02n0142a_001:0864a13_10": "一如母婦，二如臣婦，三如妹婦，四者婢婦，五者夫婦。",
    "T02n0142a_001:0864a14_11": "何謂母婦？",
    "T02n0142a_001:0864a14_12": "愛夫如子故，名母婦。",
    "T02n0142a_001:0864a15_13": "何謂臣婦？",
    "T02n0142a_001:0864a15_14": "事夫如君故，名臣婦。",
    "T02n0142a_001:0864a16_15": "何謂妹婦？",
    "T02n0142a_001:0864a16_16": "事夫如兄故，名妹婦。",
    "T02n0142a_001:0864a16_17": "何謂婢婦？",
    "T02n0142a_001:0864a17_18": "事夫如妾故，名婢婦。",
    "T02n0142a_001:0864a17_19": "何謂夫婦？",
    "T02n0142a_001:0864a17_20": "背親向踈永離所生，恩愛親昵同心異形，尊奉敬慎無憍慢情，善事內外家殷豐盈，待接賓客稱揚善名，是為夫婦之道。」",
    "T02n0142a_001:0864a20_21": "佛告玉耶：「奉事姑嫜夫主，亦有五善三惡。」",
    "T02n0142a_001:0864a21_22": "玉耶白佛：「何等五善三惡？」",
    "T02n0142a_001:0864a22_23": "佛告玉耶言：「一者晚眠早起修治家事，所有美膳莫自向口，先進姑嫜、夫主。",
    "T02n0142a_001:0864a23_24": "二者看視家物，莫令漏失。",
    "T02n0142a_001:0864a24_25": "三者慎其口語忍辱少瞋。",
    "T02n0142a_001:0864a24_26": "四者矜莊誡慎，恒恐不及。",
    "T02n0142a_001:0864a25_27": "五者一心恭孝姑嫜夫主，使有善名，親族歡喜為人所譽，是為五善。",
    "T02n0142a_001:0864a27_28": "何者三惡？",
    "T02n0142a_001:0864a27_29": "一者未冥早眠日出不起，夫主訶瞋反見嫌罵。",
    "T02n0142a_001:0864a28_30": "二者好食自噉，惡食便與姑嫜夫主，姦色欺詐妖邪萬端。",
    "T02n0142a_001:0864a29_31": "三者不念生活，遊冶世間，道他好醜求人長短，鬪亂口舌，親族憎嫉，為人所賤，是為三惡。」",
    "T02n0142a_001:0864b02_32": "玉耶聞佛說五善三惡，信敬歡喜心生慚愧，白佛言：「弟子愚癡，未見佛時，未聞法時，施自愆咎無量，及諸障礙不自覺知；今得聞說，開悟意解，乃知先來所行為非，自今已去，改往修來順尊所說，不復敢違。",
    "T02n0142a_001:0864b07_33": "唯願聖尊，慈愍救濟聽我懺悔，得除愆咎，受我五戒得為弟子。」",
    "T02n0142a_001:0864b08_34": "佛言：「善哉！",
    "T02n0142a_001:0864b08_35": "玉耶！",
    "T02n0142a_001:0864b09_0": "聽汝懺悔，莫復更作，垂賜戒法敬奉修行。」",
    "T02n0142a_001:0864b09_1": "佛言：「諦聽善思念之。」",
    "T02n0142a_001:0864b10_2": "玉耶言：「唯然世尊！",
    "T02n0142a_001:0864b10_3": "願樂受持。」",
    "T02n0142a_001:0864b11_4": "佛告玉耶：「持一戒者，身手不殺恩及群生。",
    "T02n0142a_001:0864b12_0": "持二戒者，清淨仁讓不盜，減己濟眾。",
    "T02n0142a_001:0864b12_1": "持三戒者，貞潔不婬行無沾污。",
    "T02n0142a_001:0864b13_2": "持四戒者，不得妄語乃至戲笑。",
    "T02n0142a_001:0864b14_3": "持五戒者，遠酒不飲不犯眾惡。",
    "T02n0142a_001:0864b14_4": "護持禁戒，如救頭然；自觀身形不得久住，危命如電速，如風過庭；少壯必衰，莫恃姿容，當勤精進棄捨世榮，如菩薩法。",
    "T02n0142a_001:0864b17_5": "汝今修行，可得至佛，佛道不可不學，經不可不聽。",
    "T02n0142a_001:0864b18_6": "吾今得佛，稱善所致大乘教，無男無女，樂聞法者，隨願所得。」",
    "T02n0142a_001:0864b20_7": "玉耶白佛言：「世尊！",
    "T02n0142a_001:0864b20_8": "其善婦者，當得何榮？",
    "T02n0142a_001:0864b21_0": "其惡婦者，當得何咎？」",
    "T02n0142a_001:0864b21_1": "佛告玉耶：「其善婦者，現世榮譽親族敬念，受福生天，天上壽盡還生世間，王侯子孫在所生處，一切尊敬。",
    "T02n0142a_001:0864b23_2": "其惡婦者，是人憎嫉無不厭患，欲令早死，命終當墮地獄畜生奴婢，展轉其中無有出期。」",
    "T02n0142a_001:0864b25_3": "玉耶聞說善惡婦法，心生畏懼，懇惻修行即得道跡，彫刻、錦繡、作珠寶帳，懸繒幡蓋、燒眾名香，遶塔歌唄聲徹十方，見者隨喜稽首廟堂。",
    "T02n0142a_001:0864b28_4": "阿難白佛言：「當何名此經？」",
    "T02n0142a_001:0864b29_5": "佛言：「此經名教化女人，名玉耶經。",
    "T02n0142a_001:0864c01_6": "若女人得聞此經，受持讀誦如法修行，捨是女身不得更受。」",
    "T02n0142a_001:0864c02_7": "說是經時，大眾歡喜，作禮奉行。",
    "T02n0142a_001:0864c04_0": "佛說玉耶女經"
}