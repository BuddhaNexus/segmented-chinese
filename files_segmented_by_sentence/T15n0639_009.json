{
    "T15n0639_009:0605c15_0": "月燈三昧經卷第九",
    "T15n0639_009:0605c17_0": "高齊天竺三藏那連提耶舍譯",
    "T15n0639_009:0605c18_0": "爾時，世尊即說偈言：「我於往昔修行時，　　為王號曰勇健得。",
    "T15n0639_009:0605c20_0": "　爾時有城名珍寶，　　彼王出城詣園林，　乘駕寶車遇比丘，　　端正殊特甚微妙，　三十二相以莊嚴，　　光明普照於十方。",
    "T15n0639_009:0605c23_0": "　善花月名遍諸域，　　安住慈悲能利益，　為救眾生故入城，　　功德威勢極端嚴。",
    "T15n0639_009:0605c25_0": "　我時顏貌不如彼，　　遂起增上妬嫉心，　愛欲媅荒所纏結，　　恐彼比丘奪王位。",
    "T15n0639_009:0605c27_0": "　昔具千子為眷屬，　　乘駕寶車從我後，　種種寶冠自莊嚴，　　行如忉利諸天子。",
    "T15n0639_009:0605c29_0": "　於彼子中五百子，　　悉著妙寶摩尼履，　寶冠、瓔珞自嚴飾，　　金網彌覆於車上。",
    "T15n0639_009:0606a02_0": "　婇女、眷屬有八萬，　　一切端妙悉嚴麗，　昇於寶輿見比丘，　　端正猶如須彌山。",
    "T15n0639_009:0606a04_0": "　彼見悉皆如父想，　　各發無上菩提心，　從彼受於淨梵行，　　脫勝瓔珞散比丘。",
    "T15n0639_009:0606a06_0": "　我尋起上嫉妬意，　　便生瞋怒穢濁心，　豪富惑亂勅子言：　　『可殺我前立比丘。』",
    "T15n0639_009:0606a08_0": "　諸子聞父教勅已，　　深懷憂惱白父曰：『願王勿作如是語，　　我終不能殺此人。",
    "T15n0639_009:0606a10_0": "　若有割截我身分，　　經於恒沙多億劫，　終不能殺是法師，　　以從彼發道心故。",
    "T15n0639_009:0606a12_0": "　於彼尊所發是心，　　願我得佛人中勝，　趣菩提者不為惡，　　我等悉是佛日子。』",
    "T15n0639_009:0606a14_0": "　王聞諸子如是語，　　即勅奴言喚旃陀：『速呼魁膾殺比丘，　　在我宮人前立者。』",
    "T15n0639_009:0606a16_0": "　尋時將於殺者來，　　號曰難提極暴惡，　手執利刀而鑒治，　　截此比丘為八分。",
    "T15n0639_009:0606a18_0": "　比丘被斬身無血，　　割處流出千種光，　亦有功德吉祥輪，　　是文肉裏炳然現。",
    "T15n0639_009:0606a20_0": "　作斯尤重惡業已，　　我時為戲詣園林，　一切歌舞都不樂，　　思念花月法師故。",
    "T15n0639_009:0606a22_0": "　于時怱速出彼園，　　還來歸入珍寶城，　於是乘車詣其所，　　到彼割截比丘處。",
    "T15n0639_009:0606a24_0": "　即時空中聞惡聲，　　無量那由天號叫，　咸言：『惡王造重業，　　死墮阿鼻受極苦。』",
    "T15n0639_009:0606a26_0": "　王時聞彼諸天音，　　心懷憂惱大怖畏：『我為無量重罪過，　　以殺善花比丘故。",
    "T15n0639_009:0606a28_0": "　如來具足無量智，　　是彼最勝真佛子，　諸根調柔心寂滅，　　我為愛欲故殺彼；　若有能持如來法，　　於正法藏滅壞時，　能於世間然智燈，　　我為欲故殺是人；　於諸世間為大醫，　　療治眾生煩惱病，　復以甘露令轉下，　　為愛欲故而殺彼；　受持導師勝法藏，　　黑闇眾生為燈明，　持陀羅尼法王者，　　我為欲故而殺彼；　為世演說勝妙法，　　甚深微細難可見，　顯說趣於道場路，　　我為愛故殺彼人。",
    "T15n0639_009:0606b09_0": "　其智清淨無穢雜，　　凝靜寂滅恒在定，　為愛所盲遂便殺，　　欲是苦因應棄捨。",
    "T15n0639_009:0606b11_0": "　過去、未來所有佛，　　及今現在人中尊，　功德無量如大海，　　一切合掌歸命彼。",
    "T15n0639_009:0606b13_0": "　此死趣惡阿鼻獄，　　於彼無有能救者，　不愛果業既自造，　　正由殺害勝法師。",
    "T15n0639_009:0606b15_0": "　咄哉！",
    "T15n0639_009:0606b15_1": "惡心造苦業。",
    "T15n0639_009:0606b15_2": "　　咄哉！",
    "T15n0639_009:0606b15_3": "王位自傲慢。",
    "T15n0639_009:0606b16_0": "　此處究竟無堅實，　　當捨一切而獨去。",
    "T15n0639_009:0606b17_0": "　初無欲染修淨業，　　悲心愛語真佛子，　獨為世親離諸過，　　我善花月何處去？",
    "T15n0639_009:0606b19_0": "　嗚呼！",
    "T15n0639_009:0606b19_1": "聖者具忍財。",
    "T15n0639_009:0606b19_2": "　　嗚呼！",
    "T15n0639_009:0606b19_3": "妙色德相應。",
    "T15n0639_009:0606b20_0": "　無諂戲論功德聚，　　汝今捨我何處去？",
    "T15n0639_009:0606b21_0": "　我今始知大仙言，　　世間為欲之所壞，　身心熱惱惡道因，　　如是知已捨欲行。",
    "T15n0639_009:0606b23_0": "　此死趣惡地獄中，　　無有能得救濟者，　造於極重之惡業，　　正由害彼比丘故。",
    "T15n0639_009:0606b25_0": "　捨怖疲勞王位處，　　奉持禁戒修梵行，　我今為彼自在者，　　歡喜淨心造大塔，　為供無惱智慧人、　　智慧之藏慚愧者，　勿令我墮三惡趣、　　亦離惡名及譏毀。』",
    "T15n0639_009:0606b29_0": "　妃后、宮人、諸親慼、　　最勝輔相及僮僕、　剎利長者并諸官，　　王時哀泣向彼言：『汝等為我速具辦，　　種種勝妙諸香木、　名衣上服及蘇油，　　俟用燒此比丘身。",
    "T15n0639_009:0606c04_0": "　汝今於斯速積集，　　一切勝妙眾香薪、　隨時栴檀沈香汁、　　蘇卑力迦及龍腦、　百千衣服蘇油塗，　　悉皆纏彼尊者身。",
    "T15n0639_009:0606c07_0": "　我以增上信重心，　　種種供具而供養。』",
    "T15n0639_009:0606c08_0": "　聞彼大王教勅已，　　第一輔相城中民，　以諸香油塗香木、　　種種勝妙眾香末、　諸末香水而洗之，　　復用眾香塗其身，　以蘇油衣纏彼體，　　置於此身香[卄/積]上。",
    "T15n0639_009:0606c12_0": "　古昔牟尼尊妙軀，　　舍利三斛有六斗，　彼王造作勝妙塔，　　種種供養恒禮拜。",
    "T15n0639_009:0606c14_0": "　塗末、香鬘、百種讚，　　懸諸妙鈴及幡蓋，　妃后、宮人并子孫，　　從此出城而往彼。",
    "T15n0639_009:0606c16_0": "　王於一日三供養，　　然後乃從塔所還，　勝妙花鬘以供養，　　寶幢幡蓋而莊嚴。",
    "T15n0639_009:0606c18_0": "　正以癡故造眾罪，　　於彼塔所悉懺悔，　乃經九十五億歲，　　恒常懺悔不疲倦。",
    "T15n0639_009:0606c20_0": "　智慧所攝勝清淨，　　堅持禁戒無缺漏，　日夜長受八戒齋，　　清淨護持不毀犯。",
    "T15n0639_009:0606c22_0": "　王為愛欲所纏蔽，　　自身造作不善業，　身壞命終墮地獄，　　在於極苦阿鼻中。",
    "T15n0639_009:0606c24_0": "　從昔以來不值遇，　　九十五億諸如來，　於其九十五億劫，　　爾所世中常生盲；　六十二億那由劫，　　雖得眼根還復壞；　又於一億那由生，　　設令得眼還復失，　亦復恒被截手、足。",
    "T15n0639_009:0606c28_1": "　　及以耳、鼻、脣、舌等，　人中經億那由劫，　　諸餘生處亦如是。",
    "T15n0639_009:0607a01_0": "　其王造作無量惡，　　於諸世間恒受苦，　若有欲得安樂者，　　念已莫作少惡業。",
    "T15n0639_009:0607a03_0": "　其王雖復懺先罪，　　而不得免昔所作，　造斯如是惡業已，　　死後當墮阿鼻獄，　斬截身、首、及四支，　　亦復割耳而劓鼻，　挑其兩目不可算，　　無量億劫為欲故。",
    "T15n0639_009:0607a07_0": "　廣造惡業酬盡已，　　後自剜身施他人，　所謂斬頭、并手、足、　　捨王及子為菩提。",
    "T15n0639_009:0607a09_0": "　所愛之妻、多財產、　　宮人、婇女、象、馬等、　車乘、船舫、眾妙寶，　　無量億生為道施。",
    "T15n0639_009:0607a11_0": "　勇健得王我身是；　　彼昔千子賢劫佛；　蓮花上佛花月是；　　魁膾即是寂王佛；　宮人、妃后及城民、　　親戚、知友并僕使、　勝妙剎利與城主，　　爾許眾人我眷屬。",
    "T15n0639_009:0607a15_0": "　若有於彼持禁戒、　　以信敬心供養者，　一切悉皆般涅槃，　　以好心故證菩提。",
    "T15n0639_009:0607a17_0": "　童子！",
    "T15n0639_009:0607a17_1": "我昔無量劫，　　得見離垢無惱佛，　修於勝上菩提行，　　往昔尚受如是苦。",
    "T15n0639_009:0607a19_0": "　若有菩薩住總持，　　善修慈行安不動，　彼終不墮諸惡處，　　供養離垢無惱佛。",
    "T15n0639_009:0607a21_0": "　若欲得佛為法王，　　三十二相而莊嚴，　應當護戒無穢動，　　說法不斷住總持。",
    "T15n0639_009:0607a23_0": "「是故，童子！",
    "T15n0639_009:0607a23_1": "若菩薩作是念：『我今云何安樂而得阿耨多羅三藐三菩提耶？』",
    "T15n0639_009:0607a24_2": "彼諸菩薩應當安住淨戒之聚，於一切菩薩所起於師想。」",
    "T15n0639_009:0607a25_3": "爾時，世尊而說偈言：「若有菩薩住戒聚，　　以利益心行菩提，　彼人速往可樂剎，　　能獲上忍為法王。",
    "T15n0639_009:0607a29_0": "　是以心和安不動，　　恒常造作可愛業，　然後得見多佛日，　　速得菩提離疑網。",
    "T15n0639_009:0607b02_0": "　聞我如是最勝教，　　見諸比丘持淨戒，　無諂曲心而奉事，　　然後不久得是定。",
    "T15n0639_009:0607b04_0": "　若以恒沙諸伏藏，　　悉以七寶滿其中，　彼藏如是極廣大，　　猶如無量恒沙剎。",
    "T15n0639_009:0607b06_0": "　若有菩薩樂惠施，　　於其日夜常無間，　勇猛布施不暫停，　　經於無量恒沙劫；　若有聞此三昧者，　　便持一切牟尼藏，　此為無量福德聚，　　過於前施難思議。",
    "T15n0639_009:0607b10_0": "　如此福德廣無邊，　　能令滅於世間苦，　是為最上功德聚，　　比於施福廣難量。",
    "T15n0639_009:0607b12_0": "　隨順菩提第一藏，　　智慧菩薩能受持，　若有持是三昧者，　　名具大財勝菩薩。",
    "T15n0639_009:0607b14_0": "　是為佛法多聞海，　　彼人福德難盡邊，　於此勝妙難思法，　　便名菩薩真護持。",
    "T15n0639_009:0607b16_0": "　若有能說寂滅定，　　彼人菩提便增長，　惟除世師調御士，　　具足大悲自然智，　能獲無量諸功德，　　福德成就轉增上，　於其三千大千界，　　無有能與其比者；　餘人福德無與等，　　智所讚智亦復然，　若人聞是三昧者，　　有能受持而讀誦，　為求諸佛勝菩提，　　如是輩人乃與等。",
    "T15n0639_009:0607b23_0": "　出生多聞猶如海，　　彼人福德不可量，　受持、讀誦此三昧，　　如是之人所攝福。",
    "T15n0639_009:0607b25_0": "　童子！",
    "T15n0639_009:0607b25_1": "若福是色者，　　一切世界莫能容。",
    "T15n0639_009:0607b26_0": "　是故，童子！",
    "T15n0639_009:0607b26_1": "若菩薩，　　若欲供養一切佛，　過、現、未來清淨者，　　應當受持是三昧。",
    "T15n0639_009:0607b28_0": "　此是諸佛勝菩提，　　童子！",
    "T15n0639_009:0607b28_1": "汝當信我言，　如來所說無有異，　　我等諸佛言不虛。",
    "T15n0639_009:0607c01_0": "　昔於難思百劫中，　　我為是故消竭身，　常修最妙菩提行，　　為求如是勝定故。",
    "T15n0639_009:0607c03_0": "　是故汝應受法藏，　　那由他經從斯出，　此福聚廣不思議，　　以能獲得諸佛智。",
    "T15n0639_009:0607c05_0": "　一切眾經此為首，　　出生無量諸善業，　恒常無畏說是經，　　彼法邊際不可得。",
    "T15n0639_009:0607c07_0": "　碎壞三千以為末，　　或可能知諸塵數；　常說難思百千經，　　無有能得測量者。",
    "T15n0639_009:0607c09_0": "　此佛剎中諸眾生，　　出入氣息猶可知；　菩薩常所演說經，　　無有能知其畔際。",
    "T15n0639_009:0607c11_0": "　若佛剎土如恒沙，　　其中六趣諸群生，　有能測量其心數，　　無有知彼所說經；　無量諸億世界剎，　　彼界大海、河、池沙，　此諸沙數可算知，　　無能知彼所說法；　析一毛端為百分，　　可以渧數多億剎，　所有一切諸水聚，　　彼諸言音不可知；　過去無量億劫中，　　所有一切諸眾生，　其身塵數猶可算，　　不能知彼所說經；　十方一切諸眾生，　　彼之音聲可算知，　其所演說不斷絕，　　不能知彼修多羅。",
    "T15n0639_009:0607c21_0": "　言詞句義已善學，　　復能演說一切法，　廣大捷利之智慧，　　了知實法并問答。",
    "T15n0639_009:0607c23_0": "　智慧通達深廣義，　　應常知心不思議，　悉知音聲自體性，　　是故言說無罣礙。",
    "T15n0639_009:0607c25_0": "　名為無礙大法師，　　為世說法無所著，　問答解釋已善習，　　了達第一義諦故。",
    "T15n0639_009:0607c27_0": "　於一句中億論釋，　　不思議說無滯著，　學於無礙之句義，　　處眾演說無擁滯。",
    "T15n0639_009:0607c29_0": "　若有常住此三昧，　　成就無畏不動轉，　已得法力行勝行，　　能利無量億眾生。",
    "T15n0639_009:0608a02_0": "　猶如須彌安不動，　　諸有猛風莫能壞；　法師比丘亦如是，　　一切諸論無能異。",
    "T15n0639_009:0608a04_0": "　三千大千世界剎，　　其中所有諸山等，　一切風吹或動搖，　　比丘住空莫能動。",
    "T15n0639_009:0608a06_0": "　若能與空恒相應，　　是佛決定所住處，　若人定知諸法空，　　一切異論無能勝。",
    "T15n0639_009:0608a08_0": "　諸餘邪說不傾動、　　一切外論無能壞，　無有侵陵、毀蔑者，　　由說如是寂定故；　彼人窮盡於空法，　　恒常安住無量智，　於一切法無有疑，　　持是最勝三昧故；　諸力、道品得不難，　　神足、無礙辯才等，　及獲勝通亦復然，　　受持讀誦是經故；　死此生彼不為難，　　能見最勝無量智，　不思議億那由佛，　　持是經者悉得見。",
    "T15n0639_009:0608a16_0": "　於斯一切諸佛所，　　得聞如是離垢定，　成就最勝相應智，　　能到四種辯才岸。",
    "T15n0639_009:0608a18_0": "　於諸三千大千界，　　從其下際至有頂，　諸天可愛光摩尼，　　及以七寶悉充滿，　十方無量諸佛剎，　　下從大地至有頂，　閻浮提金皆充滿，　　悉以此寶奉牟尼。",
    "T15n0639_009:0608a22_0": "　一切世間所有寶，　　經無量劫用布施，　奉施如來恒不絕，　　深信為求菩提故；　若有比丘愛樂空，　　一念合掌而禮佛，　比前廣施福德聚，　　施福不及迦羅分。",
    "T15n0639_009:0608a26_0": "　若人得彼廣多物，　　信心為福故行施，　為求無等佛菩提，　　我知世間已校量；　若人於此三昧所，　　聞已受持四句偈，　是人所集之功德，　　前福百分不及一。",
    "T15n0639_009:0608b01_0": "　最勝菩薩行布施，　　未能速得無上道；　若有聞是勝寶定，　　彼速得於上菩提。",
    "T15n0639_009:0608b03_0": "　假使得於珍寶藏，　　遍滿無量恒沙剎，　種種寶物悉充滿，　　菩薩不以為富足；　若斷渴愛修功德，　　又能得是三昧者，　便具一切諸資生，　　庫藏盈滿備大財。",
    "T15n0639_009:0608b07_0": "　設令獲于四天下，　　智者於此不為喜；　若得如斯離垢定，　　歡喜踊躍利眾生。」",
    "T15n0639_009:0608b09_0": "爾時，彌勒菩薩摩訶薩被於甲冑便讚歎此三昧利益，亦為當來菩薩受持、讀誦得歡喜故，助其勢力而說偈言：「彼彼能持智人法，　　功德威勢救護者，　亦於諸佛能受持，　　廣大勝妙之法眼。",
    "T15n0639_009:0608b14_0": "　末世惡時多貪、瞋，　　捨不放逸常放逸，　實義滿足勝經典，　　誰有能得受持者？",
    "T15n0639_009:0608b16_0": "　彼彼戒、定、忍聞財，　　善學威儀而莊嚴，　愛樂法智解脫樹，　　能被慚愧勝上服，　持大智慧樂出離，　　是為大地法山王，　觀於世間無導師，　　為彼趣詣佛菩提。",
    "T15n0639_009:0608b20_0": "　彼彼調伏心寂滅，　　是人趣向一切智；　不調眾生令調伏，　　是一切智最勝子。",
    "T15n0639_009:0608b22_0": "　自證解脫令他到，　　於愛枝條而得脫，　於常放逸睡眾生，　　便能令彼得覺悟。",
    "T15n0639_009:0608b24_0": "　彼彼恒樂善調伏，　　亦常喜樂於法施，　不與一切妬嫉俱，　　好行惠施無愛悋，　見彼逼切貧眾生，　　常令充足資生具，　是滿功德第一道，　　智者一切恒修習。",
    "T15n0639_009:0608b28_0": "　彼彼勝妙大法鼓，　　以歡喜心而擊之，　斷除疑網解妙法，　　智慧堅固如金剛，　住勝聖法處眾中，　　能知眾生心樂欲，　演說最上甘露法，　　所謂勝要修多羅。",
    "T15n0639_009:0608c03_0": "　彼彼自住勝神通，　　能施世間最勝眼，　遣除癡闇猶如日，　　能生智慧亦如礦，　顯示真實除怖畏，　　增上智慧修禪定，　彼說最妙微細法，　　是名寂滅勝出離。",
    "T15n0639_009:0608c07_0": "　彼彼聞持智人敬，　　建立信義增上福，　能知世間勝法藏，　　恒常宣說美妙言，　善巧言語達儀式，　　是法燈明之所依，　常以善心利眾生，　　修行最上微妙法。",
    "T15n0639_009:0608c11_0": "　彼住法道離塵染，　　及以潤益寂靜信，　以法教化諸世間，　　得為最勝大法王，　能為無上之法尊，　　住於第一上恭敬，　恒常護持妙正覺，　　隨順轉於勝法輪。",
    "T15n0639_009:0608c15_0": "　彼彼愚癡自縱者，　　覩見如是惡眾生，　見心惑亂趣嶮道，　　臨惡趣門難越度，　興大慈悲清淨心，　　起已能除世間苦，　演說最勝微妙道，　　謂彼八正之勝路。",
    "T15n0639_009:0608c19_0": "　是為彼法廣堅固，　　造作無上勝法船，　能於生死煩惱海，　　濟渡怖畏諸世間，　觀道品空為鎧甲，　　得為勇健大船師，　彼岸離怖常安樂，　　安置眾生彼勝處。",
    "T15n0639_009:0608c23_0": "　彼彼持呪威儀行，　　解脫一切苦逼迫，　到於明術智彼岸，　　智者能知眾生欲，　覩煩惱病無所歸，　　諸惡過患惱世間，　以其法藥令轉瀉，　　如法為彼而療治。",
    "T15n0639_009:0608c27_0": "　彼彼勝說摧異論，　　言辭上妙而自在，　知諸言音達法義，　　勇健住於勝智地，　忍辱之力智戰具，　　而被慈愍堅鎧甲，　聖者以慧悅智人，　　安住法中無諂曲。",
    "T15n0639_009:0609a02_0": "　彼彼三有最勝尊，　　於諸眾生得自在，　見諸群生依魔道，　　遊行迷於正真路，　彼道最上聖無垢，　　而能顯示無所畏，　無量百千那由眾，　　往詣此道無憂處。",
    "T15n0639_009:0609a06_0": "　彼彼為世作燈明，　　為救為歸為洲宅，　怖畏眾生施無畏，　　安慰一切諸群生，　見斯百苦之所惱，　　猶如生盲無所覩，　然於最勝大法炬，　　演說顯示真實義。",
    "T15n0639_009:0609a10_0": "　彼學工巧利眾生，　　能獲名聞功德樂，　住於如法之技藝，　　令諸眾生得安樂，　一切皆得到彼岸，　　能為最勝大導師，　為愍世間趣菩提，　　令其安住無畏處。",
    "T15n0639_009:0609a14_0": "　牟尼恒常無厭足，　　所謂智慧及福德，　已到戒、忍、禪定岸，　　安住甚深微妙法。",
    "T15n0639_009:0609a16_0": "　於其他所無有厭，　　演說最勝寂滅法，　猶如天雨遍大地，　　法雨充滿亦復然。",
    "T15n0639_009:0609a18_0": "　若有眾生往其所，　　求解深法及名義，　於其彼所聞法寶，　　能除無量無邊苦。",
    "T15n0639_009:0609a20_0": "　彼之廣大諸疑惑，　　速以法刀而斷截，　到於戒忍三昧岸，　　能知眾生多信樂。",
    "T15n0639_009:0609a22_0": "　大士至彼究竟智，　　已善了知群生欲，　觀察眾生心所行，　　如心所行決定知。",
    "T15n0639_009:0609a24_0": "　其有聞彼智慧言，　　令那由眾得淨眼，　度於禪定解脫岸，　　能入安住真實道。",
    "T15n0639_009:0609a26_0": "　億那由他諸魔眾，　　莫能測知其心行，　猶如虛空中鳥跡，　　眾人悉不能測知。",
    "T15n0639_009:0609a28_0": "　調伏寂滅智慧力，　　安住最上聖法中；　自在摧壞諸魔力，　　悟解最上勝菩提。",
    "T15n0639_009:0609b01_0": "　常得達彼神通岸，　　能速往詣百千界，　見彼那由多億佛，　　其數亦如恒河沙。",
    "T15n0639_009:0609b03_0": "　淨眼無有諸障礙，　　悉覩十方眾導師，　守護諸根無所染，　　自在往於無量剎。",
    "T15n0639_009:0609b05_0": "　設令十方諸眾生，　　一時悉成為導師，　於彼那由他劫數，　　恒常讚說不斷絕，　無礙辯才而不盡，　　所歎之德亦無窮，　於此無等離垢定，　　持在心者能如是。」",
    "T15n0639_009:0609b09_0": "爾時，世尊復欲顯示此三昧功德利益說其菩薩本昔所行，亦為顯現增長月光童子力故說己本緣，以偈頌曰：「童子！",
    "T15n0639_009:0609b12_1": "汝今當善聽：　　我於百千劫所行，　供養百千諸如來，　　為求如是勝寂定。",
    "T15n0639_009:0609b14_0": "　過去不可思議劫，　　所有百剎塵沙數，　汝當知是所說事，　　有佛號曰眾自在。",
    "T15n0639_009:0609b16_0": "　彼佛如來有眷屬，　　滿足六十億千數，　一切漏盡無煩惱，　　於八解脫善決定。",
    "T15n0639_009:0609b18_0": "　是時一切諸大地，　　安隱豐樂無濁亂，　一切眾人悉安樂，　　遊行往來適悅滿，　大富饒財悉充滿，　　備受一切諸天樂。",
    "T15n0639_009:0609b21_0": "　持戒調伏少煩惱，　　色貌端正樂忍力，　猶如天宮諸天子，　　智者戒行、功德具。",
    "T15n0639_009:0609b23_0": "　於彼時世有一王，　　名聞廣大號善化，　是時彼王有諸子，　　滿足五百具念慧。",
    "T15n0639_009:0609b25_0": "　爾時勝王於佛所，　　捨彼六百萬園林，　妙花果樹而莊嚴，　　奉佛具足大悲者；　造寺備滿六百萬，　　經行床座亦復然；　袈裟、衣服億百千，　　敷置經行止息處，　如是無量百千種，　　沙門一切所須具。",
    "T15n0639_009:0609c01_0": "　彼時勝王信敬心，　　悉皆奉施於善逝，　成就一切福德力，　　形色端嚴甚可愛。",
    "T15n0639_009:0609c03_0": "　彼王常以十善道，　　自己及他悉安住，　眾人百千那由他，　　隨從於王詣佛所。",
    "T15n0639_009:0609c05_0": "　手執妙花及塗香、　　勝蓋、幢幡并音樂，　供養最勝佛、世尊，　　合掌在頂而住立。",
    "T15n0639_009:0609c07_0": "　千比丘眾默然住，　　人、天、修羅、龍、夜叉，　一切恭敬而觀佛：　　『善哉！",
    "T15n0639_009:0609c08_1": "自然說何法？』",
    "T15n0639_009:0609c09_0": "　牟尼世尊知彼欲，　　亦知勝王最上心，　佛能了達彼信樂，　　而為宣說此三昧。",
    "T15n0639_009:0609c11_0": "　善逝演說是語時，　　大地、諸山皆震動，　念頃虛空雨眾花，　　百千蓮花從地出。",
    "T15n0639_009:0609c13_0": "　已善了知妙義句，　　佛知彼欲為記說：　為王說是寂滅定：　　『汝聽往昔所分別：　一切有、無妄想起，　　空如野馬亦如沫、　如雲、電動皆空無，　　一切無我、無眾生。",
    "T15n0639_009:0609c17_0": "　過去、未來法亦空，　　無去、無住、離處所，　常無堅實如幻性，　　一切勝淨如虛空。",
    "T15n0639_009:0609c19_0": "　非青、非黃、非赤、白，　　名字空無但聲性，　其心離心無心性，　　離諸音聲而空無。",
    "T15n0639_009:0609c21_0": "　演說句味而不住，　　雖不說時字不空，　文字亦不往諸方，　　亦復不從餘處來。",
    "T15n0639_009:0609c23_0": "　其字無盡斯盡藏，　　若說、不說恒無盡，　常說句味而不盡，　　如是知者得無盡。",
    "T15n0639_009:0609c25_0": "　若知此法無盡者，　　彼常能說無盡法，　雖說千種修多羅，　　恒知諸法離文字。",
    "T15n0639_009:0609c27_0": "　諸佛百千已過去，　　亦曾說於百千法，　於一切法而無盡，　　法無所得故無盡。",
    "T15n0639_009:0609c29_0": "　若人為他演說法，　　而不執著於文字，　法本無我、無眾生，　　彼能演說而無盡。",
    "T15n0639_009:0610a02_0": "　智者演說一切言，　　不以語言易彼心，　知諸言音如谷響，　　是故於言無取著。",
    "T15n0639_009:0610a04_0": "　以諸言音說是法，　　是言念頃即壞滅，　斯諸言音如是相，　　一切諸法相亦然。",
    "T15n0639_009:0610a06_0": "　諸法無相亦離相，　　恒常無相相空寂，　空寂無欲、無取捨，　　是以寂定不可得。",
    "T15n0639_009:0610a08_0": "　有為、無為悉遠離，　　如是大仙無分別，　遠離一切惡見道，　　了達諸趣悉無為。",
    "T15n0639_009:0610a10_0": "　恒常無染、無瞋、癡，　　是以心體恒寂滅，　以此三昧力最上，　　是故能知斯法空。",
    "T15n0639_009:0610a12_0": "　如空山河及溪谷，　　聞於勝妙響音聲，　有為流轉因緣起，　　一切世空猶如幻。",
    "T15n0639_009:0610a14_0": "　智力愛樂功德法，　　安住智慧神通仙，　發於語言能善巧，　　能說如是寂滅定。",
    "T15n0639_009:0610a16_0": "　所言覺觀但妄想，　　世間不可得其邊，　本際從來無有相，　　而為未來因緣道。",
    "T15n0639_009:0610a18_0": "　造業所為有所起，　　隨上、中、下有所生，　此法自性無知覺，　　法空無我應當知。",
    "T15n0639_009:0610a20_0": "　黑白之業不壞滅，　　自所作者還自受，　業不能到於果所，　　而業能為彼作因。",
    "T15n0639_009:0610a22_0": "　諸佛演說世諦法，　　有為、無為如是觀，　無有真實及我、人，　　一切世間相如是。",
    "T15n0639_009:0610a24_0": "　一切諸有皆虛妄，　　猶如幻化水中月，　空無亦如水聚沫，　　以聲顯說恒寂滅。",
    "T15n0639_009:0610a26_0": "　一切悉捨無所取，　　持戒、威儀亦無依，　不著忍力諸眾生，　　如是行者得寂定。』",
    "T15n0639_009:0610a28_0": "　隨其王意所樂欲，　　如來稱機而演說，　王聞世尊所說法，　　王及眷屬悉受戒。",
    "T15n0639_009:0610b01_0": "　勝王聞斯三昧已，　　歡喜踊躍作是言：『善哉！",
    "T15n0639_009:0610b02_1": "能說此三昧，　　是故歸依佛、世尊。』",
    "T15n0639_009:0610b03_0": "　彼時人眾具八萬，　　聞是最勝法體性，　演說真實第一義，　　悉皆獲得無生忍。",
    "T15n0639_009:0610b05_0": "　眾生無有其生滅、　　諸法無生恒空寂；　王及眷屬如是知，　　咸各獲於無生忍。",
    "T15n0639_009:0610b07_0": "　爾時善花棄王位，　　投彼佛法而出家；　其王所有五百子，　　悉皆從王而出家；　王及諸子出家時，　　餘人乃有無量數，　一切為求佛法故，　　亦於彼法皆出家。",
    "T15n0639_009:0610b11_0": "　自在如來為說法，　　具足滿於二千歲，　王及其子并眷屬，　　二千年中修法行。",
    "T15n0639_009:0610b13_0": "　過於如是年數已，　　彼佛、世尊入涅槃，　時諸聲聞悉滅度，　　正法於後甚衰微。",
    "T15n0639_009:0610b15_0": "　彼王善花有勝子，　　號曰福慧具正信，　王有法師為師導，　　受持如是勝寂定。",
    "T15n0639_009:0610b17_0": "　聰明黠慧有念力，　　無量百千人供養，　諸天百億俱侍從，　　往詣處處而讚歎。",
    "T15n0639_009:0610b19_0": "　言語柔軟不麁獷，　　調伏樂戒善防護，　其音和雅語可愛，　　智力、總持悉具足。",
    "T15n0639_009:0610b21_0": "　得勝袈裟百億數，　　比丘號曰名稱光，　彼人福力無敵對，　　無量比丘起妬嫉。",
    "T15n0639_009:0610b23_0": "　具足福德及色力，　　亦具智慧與神通，　護持淨戒、禪定力，　　比丘法力之所起。",
    "T15n0639_009:0610b25_0": "　在家、出家四眾等，　　眾人戀仰而愛樂，　若於佛法得信者，　　愛重敬心而供養。",
    "T15n0639_009:0610b27_0": "　其昔善花王勝子，　　號曰福慧淨信者，　知彼比丘起惡心，　　於己師所便守護。",
    "T15n0639_009:0610b29_0": "　時有五十萬軍眾，　　悉被鎧甲手持刀，　常令擁護是法師，　　演說菩提寂滅行。",
    "T15n0639_009:0610c02_0": "　於大眾中說是法，　　謂空無我、無壽命，　其有計我執著者，　　彼不喜樂法師說。",
    "T15n0639_009:0610c04_0": "　不信空法比丘眾，　　尋時即起手持刀，　言：『此妄說於非法，　　殺之便獲大福德。』",
    "T15n0639_009:0610c06_0": "　法師見刀不怖畏，　　以其思念空法故，　無有眾生而可殺，　　空無我、人如石壁。",
    "T15n0639_009:0610c08_0": "　法師比丘即合掌，　　發言稱於南無佛，　若其空法審不虛，　　令刀願為曼陀花。",
    "T15n0639_009:0610c10_0": "　護持戒者願欲故，　　發言空中便雨花，　大地、諸山皆震動，　　刀即變為妙香花。",
    "T15n0639_009:0610c12_0": "　爾時取見持刀者，　　彼眾比丘咸恥悔，　令手執刀不能動，　　驚懼恐怕大怖畏。",
    "T15n0639_009:0610c14_0": "　其有於佛得信者，　　所有愛樂空法眾，　發大音聲而號泣，　　一切衣服悉奉散。",
    "T15n0639_009:0610c16_0": "　法師比丘起慈心，　　於大眾前作是言：『若人於我起瞋者，　　我為彼故行菩提。』",
    "T15n0639_009:0610c18_0": "　其法朋黨甚微少，　　法師恒為彼侵陵，　聞於一切不喜言，　　忍辱之力轉增上。",
    "T15n0639_009:0610c20_0": "　時彼法師八十年，　　演說如來空法藏，　無量百千惡比丘，　　彼王力故令退散。",
    "T15n0639_009:0610c22_0": "　是彼法師於餘時，　　利益無量百千眾，　思量戒行無缺漏，　　即便往詣福慧所。",
    "T15n0639_009:0610c24_0": "　王見法師甚恭敬，　　便即問彼比丘言：『不令於我大師所，　　惱亂其心不喜悅。』",
    "T15n0639_009:0610c26_0": "　彼便答：『王！",
    "T15n0639_009:0610c26_1": "願賜聽，　　諸佛忍力之所起，　若於我所興惡言，　　便起增上勝忍辱。』",
    "T15n0639_009:0610c28_0": "　已於無量百千劫，　　過去世中修忍辱，　稱光比丘我身是，　　釋迦如來作是說；　彼昔福慧之王子、　　擁護稱光法師者，　其於千生為我友，　　我已記彼為慈尊；　其昔供養自在佛、　　為造勝妙塔寺者，　時彼出家善花王，　　得佛名為蓮花上。",
    "T15n0639_009:0611a05_0": "　我亦無量百千劫，　　受持如來最勝法，　我已積集於忍力，　　童子！",
    "T15n0639_009:0611a06_1": "汝應隨順學。",
    "T15n0639_009:0611a07_0": "　吾般涅槃去世已，　　於後正法滅盡時，　比丘樂於外典籍，　　彼便毀謗我勝法，　輕躁調戲無慚恥、　　貪嗜飲食不護罪，　乃於衣鉢而戀著，　　彼人謗我最勝法；　常樂鬪諍無反復，　　於其貧窮下劣姓，　在我法中而出家，　　彼不樂於空寂滅；　順其魔意癡眾生，　　隨魔自在而執著，　貪欲自縱凡愚者，　　彼不樂於空寂滅；　在家、出家四眾等，　　讒侫愚癡起惡心，　隨順如是惡黨者，　　彼人末世謗空法。",
    "T15n0639_009:0611a17_0": "　童子！",
    "T15n0639_009:0611a17_1": "汝聞我教已，　　應常奉給蘭若僧，　所謂樂於空寂者，　　如是輩人持佛法。",
    "T15n0639_009:0611a19_0": "　我佛法中容彼人，　　出家受戒及布薩，　離諸過染消信施，　　如是人能持菩提。",
    "T15n0639_009:0611a21_0": "　乃至棄捨於身命，　　修習空法樂寂滅，　於其空法心相應，　　樂住蘭若如野鹿。",
    "T15n0639_009:0611a23_0": "　以幢幡蓋及花香，　　於諸佛所設供養，　供養無等勝支提，　　速能獲得是三昧。",
    "T15n0639_009:0611a25_0": "　建立無比勝塔廟，　　以諸金、銀而塗飾，　造諸形像無量種，　　為於菩提起慈心。",
    "T15n0639_009:0611a27_0": "　所有一切供養具，　　天上人中淨妙者，　汝應悉求供養佛，　　為求無上佛智故。",
    "T15n0639_009:0611a29_0": "　應當如法觀諸佛，　　謂住十方諸如來，　現前無量住法者，　　一切佛子能證知。",
    "T15n0639_009:0611b02_0": "　心常利益憙布施、　　持戒清淨、住忍力、　樂行忍辱及遠離，　　能知一切諸法空；　精進勇猛無懈退、　　務修禪定戒多聞、　智慧了達常清淨，　　不久成於大悲者。",
    "T15n0639_009:0611b06_0": "　以不淨觀除貪染，　　慈力能治於瞋恚，　因緣之法破愚癡，　　便得最上無上道。",
    "T15n0639_009:0611b08_0": "　觀身猶如水聚沫，　　一切皆空無堅實；　觀察五陰悉空無，　　速得成於最勝智；　離取一切諸惡見，　　不依壽命及我、人，　了知一切諸法空，　　速得成彼牟尼王。",
    "T15n0639_009:0611b12_0": "　於諸利養不貪著、　　不得利養勿生憂、　聞他讚毀心莫異，　　猶如須彌山不動。",
    "T15n0639_009:0611b14_0": "　為求法故起恭敬，　　勿得聞已而執著，　安住一切佛行處，　　速能遊於百世界；　於諸世間悉平等，　　莫起憎愛差別心，　慎勿求利及名聞，　　速得成於天人師。",
    "T15n0639_009:0611b18_0": "　恒常讚說佛功德，　　以言辭句如實歎，　眾生聞是讚歎者，　　於佛功德生愛樂。",
    "T15n0639_009:0611b20_0": "　父母、師長及眾生，　　如是一切悉恭敬，　而不隨順於魔力，　　便獲三十二種相。",
    "T15n0639_009:0611b22_0": "　常離一切諸憒閙，　　住於寂靜空閑林，　既能自利亦利他，　　為求解脫速施作。",
    "T15n0639_009:0611b24_0": "　常樂修習慈、悲心，　　及以喜、捨亦復然，　調伏寂滅應讚歎，　　速得成於利世間。",
    "T15n0639_009:0611b26_0": "　若有欲得寂滅定，　　趣向無上菩提者，　慎勿習近惡知識，　　恒常親近於善人。",
    "T15n0639_009:0611b28_0": "　又莫願欲聲聞地，　　亦勿愛彼所修行，　勇猛志樂佛功德，　　速得成佛當如我。",
    "T15n0639_009:0611c01_0": "　恒說真實清淨語，　　慎勿妄言及惡口，　常說可愛美妙言，　　能得最勝佛菩提。",
    "T15n0639_009:0611c03_0": "　於其身命莫顧戀，　　慎勿自譽輕毀他，　但自思念己功德，　　莫觀他人之所行。",
    "T15n0639_009:0611c05_0": "　常樂觀空及解脫，　　於諸趣中勿願樂，　捨一切相悉無餘，　　心恒安住於無相。",
    "T15n0639_009:0611c07_0": "　常能遠離於二邊，　　於有、於無莫分別，　觀諸眾生但因緣，　　若能知此為大師。",
    "T15n0639_009:0611c09_0": "　棄捨一切愛欲行、　　悉皆斷離穢濁心、　剪除一切愚癡闇，　　得為寂滅人師子。",
    "T15n0639_009:0611c11_0": "　恒樂觀察於無常，　　離諸有中苦、樂等，　穢污不淨及無我，　　如是修者為人尊。",
    "T15n0639_009:0611c13_0": "　佛於世間作燈明，　　而能說此勝正法，　彼亦降伏於魔力，　　已到無上勝菩提。",
    "T15n0639_009:0611c15_0": "　我向所說諸功德，　　及示無量百千過，　應當離過修功德，　　童子！",
    "T15n0639_009:0611c16_1": "如是必得佛。",
    "T15n0639_009:0611c17_0": "月燈三昧經卷第九"
}