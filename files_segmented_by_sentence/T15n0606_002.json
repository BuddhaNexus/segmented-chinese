{
    "T15n0606_002:0189b14_0": "修行道地經卷第二",
    "T15n0606_002:0189b16_0": "西晉三藏竺法護譯",
    "T15n0606_002:0189b17_0": "慈品第六",
    "T15n0606_002:0189b18_0": "　賈人行曠野，　　飢渴於厄道，　導師救護之，　　將至水果處。",
    "T15n0606_002:0189b20_0": "　以無為之道，　　消滅諸垢毒，　積安得等心，　　稽首佛世尊。",
    "T15n0606_002:0189b22_0": "　本船在巨海，　　向魚摩竭口，　其船入魚腹，　　發慈以濟之。",
    "T15n0606_002:0189b24_0": "　向沒之頃間，　　度人及珍寶，　知無數百千，　　終始之苦樂；　超越諸先聖，　　其德如太山，　道智踰日光，　　奉願稽首慧。",
    "T15n0606_002:0189b28_0": "修行道者當棄瞋恚，常奉慈心；或有行者但口發願令眾生安，不曉何緣救濟使安？",
    "T15n0606_002:0189b29_1": "雖有此言柔軟安隱，不為慈心平等定故。",
    "T15n0606_002:0189c01_2": "修行道者莫為口慈，或修行者發意念慈，欲安一切眾生之類，有此慈心亦為佳耳，非是道德具足之慈也！",
    "T15n0606_002:0189c04_3": "欲行大道，莫興此慈。",
    "T15n0606_002:0189c04_4": "於是頌曰：　設使學道士，　　心口言念慈，　則自尠安隱，　　亦獲薄福祐。",
    "T15n0606_002:0189c07_0": "　譬如師治箭，　　失墮火燒之，　安能使其箭，　　成就而可用。",
    "T15n0606_002:0189c09_0": "修行道地，建大弘慈，當何行之？",
    "T15n0606_002:0189c09_1": "設修行者在於暑熱，求處清涼然後安隱；在氷寒處，求至溫暖然乃安隱；如飢得食，如渴得飲；如行遠路疲極甚困，而得車乘然後安隱；如見住立而得安坐；如疲極者得臥安隱；如人裸形得衣弊蓋；如身有垢沐浴澡洗，心大忻歡隱定寂然。",
    "T15n0606_002:0189c15_2": "若干種苦各得所便，身志踊躍得諸安故，執心不亂所可愛敬，親親恩愛父母、兄弟、妻子、親屬、朋友、知識，皆令安隱；一切眾生諸苦惱者，亦復如我身得安隱，十方人民悉令度脫身心得安，欲使二親宗族中外，悉令安隱。",
    "T15n0606_002:0189c20_3": "次念凡人等加以慈，普及怨家無差特心，皆令得度如我身安。",
    "T15n0606_002:0189c21_4": "設使前念十方人民，中念怨家其心儻亂，初始之心不能頓等怨家及友中間之人者，當作是觀：我所懷結憎於怨家，此心已過今已棄捨，更甚愛之念如父母及身妻子，亦如宗親敬之如是，不復懷恨。",
    "T15n0606_002:0190a01_5": "察其本源五道生死，或作父母、家室、妻子、兄弟、朋友，但其久遠不復識念，以是之故不當懷怨。",
    "T15n0606_002:0190a03_6": "於是頌曰：　當發行慈心，　　念怨如善友，　展轉在生死，　　悉曾為親族。",
    "T15n0606_002:0190a06_0": "　譬如樹生華，　　轉成果無異，　父母妻子友，　　宗親亦如是。",
    "T15n0606_002:0190a08_0": "修行道者心自念言：「假使瞋恚向於他人，則為自侵也！",
    "T15n0606_002:0190a09_1": "如木出火還自燒身；若如芭蕉，生實便枯，如騾懷駒，還自危身。",
    "T15n0606_002:0190a10_2": "吾亦如是，設懷瞋恚自侵猶然。",
    "T15n0606_002:0190a11_3": "有起瞋恚向他人者，儻用此罪，墮於蛇虺或入惡道。」",
    "T15n0606_002:0190a12_4": "諦觀如是，不當懷惡，若憎於人當發慈哀。",
    "T15n0606_002:0190a13_5": "於是頌曰：　其有從瞋恚，　　怨害向他人，　後生墮蛇虺，　　或作殘賊獸。",
    "T15n0606_002:0190a16_0": "　譬如竹樹劈，　　芭蕉騾懷妊，　還害亦如是，　　故當發慈心。",
    "T15n0606_002:0190a18_0": "其修道者當行等慈，父母、妻子、兄弟、朋友及與怨家，無遠無近，等無憎愛，及於十方無量世界，普以慈向未曾增減。",
    "T15n0606_002:0190a20_1": "有如此行乃應為慈。",
    "T15n0606_002:0190a21_2": "於是頌曰：　其行慈心者，　　等意無憎愛，　不問於遠近，　　乃應為大慈。",
    "T15n0606_002:0190a24_0": "　等心行大哀，　　乃至三界人，　行慈如是者，　　其德踰梵天。",
    "T15n0606_002:0190a26_0": "其修道者成具慈心，火所不燒，刀刃不害，毒亦不行，眾邪不得便。",
    "T15n0606_002:0190a27_1": "於是頌曰：　刀刃不能害，　　縣官及大怨，　邪鬼諸羅剎，　　蛇虺雷霹靂，　師子并象虎，　　及餘諸害獸，　一切不敢近，　　無能中傷者。",
    "T15n0606_002:0190b03_0": "修道習慈行當如是。",
    "T15n0606_002:0190b03_1": "夜寐安隱，寤已歡然，天人宿護未曾惡夢，顏色和悅衣食不乏。",
    "T15n0606_002:0190b04_2": "生於梵天所在之處，常端正好，眼目白黑分明，身體柔軟少於疾病，而得長壽諸天恭敬；所趣得道佛所稱歎，消於塵勞逮不退轉，以獲安隱至無餘界，而得寂度皆由慈心。",
    "T15n0606_002:0190b08_3": "於是頌曰：　其有行慈者，　　端正衣食豐，　眾人皆宗仰，　　長壽明如日。",
    "T15n0606_002:0190b11_0": "　臥覺行止安，　　神天悉擁護，　生梵諸天敬，　　世尊所稱歎。",
    "T15n0606_002:0190b13_0": "是故修道當行慈心。",
    "T15n0606_002:0190b13_1": "於是頌曰：　其行慈心向一切，　　除諸瞋害是謂慈，　今吾已現眾德本，　　觀察佛經而抄說。",
    "T15n0606_002:0190b16_0": "修行道地經除恐怖品第七",
    "T15n0606_002:0190b17_0": "　諸所當覺了，　　分別悉解之，　覩諸過去佛，　　明達為若斯。",
    "T15n0606_002:0190b19_0": "　用正等覺故，　　是故號為佛，　明智及天龍，　　莫不歸命奉。",
    "T15n0606_002:0190b21_0": "　教化諸部界，　　除去眾瑕穢，　化惡窈冥者，　　令心獲光明，　得安脫諸苦，　　除去眾恐怖，　願稽首彼佛，　　歸命於最勝。",
    "T15n0606_002:0190b25_0": "　佛降於不調，　　象吼如雷震，　秉志聲普聞，　　悉出永蒙度。",
    "T15n0606_002:0190b27_0": "　愚癡而自恣，　　奔走如暴雨，　象名為檀鉢，　　以制伏貢高，　及諸龍神王，　　懷毒眼出火，　佛以善化救，　　其身常寂然。",
    "T15n0606_002:0190c02_0": "　解脫而無礙，　　今吾願稽首，　歸命寂然勝，　　世尊之足下。",
    "T15n0606_002:0190c04_0": "　覩魔懷恚毒，　　變化普為火，　戴山齎兵仗，　　持刀及矛戟，　蛇虺擎大樹，　　欲來危世尊，　諸鬼神普至，　　不懼亦不懅。",
    "T15n0606_002:0190c08_0": "　其毛如錐刀，　　周匝而圍繞，　計數甚眾多，　　不以為恐畏，　亦未曾驚疑，　　而無諸愚癡，　已棄諸畏難，　　願歸命最勝。",
    "T15n0606_002:0190c12_0": "其行道者，若在閑居及於屏處，儻懷恐怖，衣毛為竪，當念如來功德之善，形像顏貌及法眾僧，思其戒禁分別解空，知為六分、十二因緣，奉行慈哀。",
    "T15n0606_002:0190c15_1": "假使恐怖，若念此事，無所復畏。",
    "T15n0606_002:0190c16_2": "於是頌曰：　或以恐怖而躄地，　　不能自正立於法，　教令堅住持戒法，　　如風吹山不能動。",
    "T15n0606_002:0190c19_0": "　譬如彼蜂採花味，　　吾抄諸經亦如是，　其文甚少所安多，　　欲除恐怖故講是。",
    "T15n0606_002:0190c21_0": "修行道地經分別相品第八",
    "T15n0606_002:0190c22_0": "　本失於寶珠，　　墮之于大海，　即時執取器，　　耗海求珠寶。",
    "T15n0606_002:0190c24_0": "　精進不以懈，　　執心而不移，　海神見如此，　　即出珠還之。",
    "T15n0606_002:0190c26_0": "　適興此方便，　　休息意天王，　超至大寶山，　　不以為懈惓。",
    "T15n0606_002:0190c28_0": "　能究竟本無，　　稽首無所著，　所願而不轉，　　歸命禮最勝。",
    "T15n0606_002:0191a01_0": "　如龍王蟠結，　　端坐亦如是，　求道以精進，　　大力起得佛。",
    "T15n0606_002:0191a03_0": "　獨步於七日，　　能忍化女人，　稽首彼至尊，　　信見而不轉。",
    "T15n0606_002:0191a05_0": "其行道者，心設自念：「在於生死不可稱計，習婬、怒、癡已來甚久，人命既短又復懈怠，安能一生除盡諸瑕乎？」",
    "T15n0606_002:0191a07_1": "若有此念，當作是觀：譬如故舍初無居者，若干之歲冥不燃燈，執火而入冥即消索也！",
    "T15n0606_002:0191a09_2": "雖為久習塵垢眾毒，以有智慧諸瑕則滅。",
    "T15n0606_002:0191a10_3": "所以者何？",
    "T15n0606_002:0191a10_4": "智慧力強愚癡劣故。",
    "T15n0606_002:0191a11_0": "於是頌曰：　欲求道義莫懈怠，　　以得法利離衰耗，　承佛光明之智慧，　　除婬怒癡悉永盡。",
    "T15n0606_002:0191a14_0": "誰能奉斯順道如是？",
    "T15n0606_002:0191a14_1": "唯有信者、精進、智慧，無諂有志，爾乃順行。",
    "T15n0606_002:0191a15_2": "何謂為信？",
    "T15n0606_002:0191a15_3": "見知萬物皆歸無常，所可受身悉為憂苦，三界悉空，一切諸法計皆無我，解如此者是謂為信。",
    "T15n0606_002:0191a17_4": "於是頌曰：　其行修道者，　　計知世不安，　萬物盡非常，　　其受身皆苦。",
    "T15n0606_002:0191a20_0": "　三界悉為空，　　一切法無我，　所在能受行，　　是故謂有信。",
    "T15n0606_002:0191a22_0": "　設有吾我想，　　則為顛倒人，　能解了悉空，　　即當知是佛。",
    "T15n0606_002:0191a24_0": "　獲致甘露道，　　覺了如是者，　無有能動搖，　　此乃謂為信。",
    "T15n0606_002:0191a26_0": "修行道者，何謂精進？",
    "T15n0606_002:0191a26_1": "假使行者專精空無，心不捨離，是謂精進。",
    "T15n0606_002:0191a27_2": "設野火燒稍來近座，并燒衣服上及首目，心當念言：「火燒我頭，正使燋燃骨肉皮肌，令我身死終不捨行。",
    "T15n0606_002:0191a29_3": "所以者何？",
    "T15n0606_002:0191b01_0": "雖燒吾身為不足言，其內體中婬、怒、癡火，展轉生死三惡道中，燒我身來無央數世，未得究竟至於道德；雖燒一身不足為救，但當力濟婬、怒、癡火，已得滅度不復退還，已無有身，則無內外諸火之患。",
    "T15n0606_002:0191b05_1": "此婬、怒、癡不可輕滅，譬如以糠欲消銅鐵，終不能也！」",
    "T15n0606_002:0191b06_2": "執心堅強一切方便，乃可除盡婬、怒、癡病。",
    "T15n0606_002:0191b07_3": "於是頌曰：　其有專精於道德，　　當爾之時莫惜身，　譬如有象洗其身，　　沐浴適淨復臥土。",
    "T15n0606_002:0191b10_0": "　假使急厄來及已，　　雷電霹靂不以驚，　譬如萎華人不惜，　　捐棄塵勞當如是。",
    "T15n0606_002:0191b12_0": "修行道者，何謂智慧？",
    "T15n0606_002:0191b12_1": "曉了寂定時，知當觀時，知察慧時，知受法時，了知定意正受之時，亦知遲疾從定起時；分別己心所有善惡，譬如良醫知腹中病也！",
    "T15n0606_002:0191b15_2": "當制其心莫令放恣，譬如健象墜向溝井，將養之者，以御抑之，不令墮落，修行道者制斷外著，亦當如是。",
    "T15n0606_002:0191b17_3": "知心因緣，諸想所奉，譬如明者知食所便，又如宰人知君主意，所嗜可否也！",
    "T15n0606_002:0191b19_4": "了知方便，一切解脫，進止所趣，猶如金師別金好醜。",
    "T15n0606_002:0191b20_5": "設行道者離於明智，不了道趣心懷恐懼，以是為非，以非為是，則不成慧；其行道者設得一禪至第二禪，則自畏懼謂為失禪，不知轉寂也！",
    "T15n0606_002:0191b23_6": "心自念言：「咄哉！",
    "T15n0606_002:0191b24_7": "迷設。」",
    "T15n0606_002:0191b24_8": "本有善應，而念反失，心便移走也！",
    "T15n0606_002:0191b25_9": "在歡喜悅離於定意，則自限心而不得前，懷疑如此便為失禪，謂成不成，謂不成為成。",
    "T15n0606_002:0191b27_10": "云何了知禪定之意？",
    "T15n0606_002:0191b27_11": "專心秉志入第一禪心在滅定，適作是行入第二禪。",
    "T15n0606_002:0191b28_12": "所以迷者，久習俗事，未知正諦及諸漏盡，用不了諦，志在所漏故也！",
    "T15n0606_002:0191c01_13": "求第二禪不能制心，則不具禪，是故行者當知此非也！",
    "T15n0606_002:0191c02_14": "設行者明，不作是迷，則不失禪，斯謂智慧。",
    "T15n0606_002:0191c03_15": "於是頌曰：　假使曉了身諸法，　　則知其意所歸趣，　方便制止心所趣，　　譬如鐵鉤調白象。",
    "T15n0606_002:0191c06_0": "　其有明了解定意，　　分別寂觀亦如是，　常以智慧無猶豫，　　住於道德如法教。",
    "T15n0606_002:0191c08_0": "修行道者云何不邪？",
    "T15n0606_002:0191c08_1": "謂不諛諂，其心質直，專精行道，敦信守誠。",
    "T15n0606_002:0191c09_2": "設使在行而不為行，諸所塵勞不可之事，悉向法師說其瑕疹。",
    "T15n0606_002:0191c10_3": "譬如病者而有疾苦，悉當為醫至誠說之。",
    "T15n0606_002:0191c11_4": "法師觀察行者志意，應所乏短為其說法。",
    "T15n0606_002:0191c12_5": "於是頌曰：　行者懷質直，　　其心無諛諂，　承受法師教，　　斷諸塵勞垢，　安隱善清淨，　　專精勤修道，　奉經如佛教，　　遵法猶戰鬪。",
    "T15n0606_002:0191c17_0": "假使行者情欲熾盛，為說人身不淨之法。",
    "T15n0606_002:0191c17_1": "有三品教：一曰身骨如鎖，支拄相連；二曰適受法教，便觀頭骨；三曰已了是觀，復察額上，係心著頭。",
    "T15n0606_002:0191c20_2": "假使瞋怒而熾多者，為說慈心，慈有四品：一曰父母宗親，二曰中間之人無大親踈，三曰凡人眾庶，四曰以得是行等施慈心。",
    "T15n0606_002:0191c23_3": "護於怨家仁心具足，則除九惱及與橫瞋。",
    "T15n0606_002:0191c24_4": "分別此義，雖有親厚則遠離之。",
    "T15n0606_002:0191c24_5": "何謂九惱而橫瞋者？",
    "T15n0606_002:0191c25_6": "一曰心自念言：「此人本曾侵抂我。」",
    "T15n0606_002:0191c26_7": "二曰：「此人後儻侵我。」",
    "T15n0606_002:0191c26_8": "三曰：「今復欺我。」",
    "T15n0606_002:0191c26_9": "四曰：「過去之時，抂我親友。」",
    "T15n0606_002:0191c27_10": "五曰：「後儻復侵我親友。」",
    "T15n0606_002:0191c28_11": "六曰：「於今現復欺我親友。」",
    "T15n0606_002:0191c28_12": "七曰：「其人前時敬我怨家。」",
    "T15n0606_002:0191c29_13": "八曰：「後儻復敬。」",
    "T15n0606_002:0191c29_14": "九曰：「於今現復敬之。」",
    "T15n0606_002:0192a01_15": "雖有是心悉當棄捨。",
    "T15n0606_002:0192a01_16": "何能令人不侵己身？",
    "T15n0606_002:0192a02_0": "但當自守不侵人耳！",
    "T15n0606_002:0192a02_1": "是我宿罪不善之報，致此惡果也！",
    "T15n0606_002:0192a03_2": "吾親友本亦有罪，故致此患也！",
    "T15n0606_002:0192a03_3": "及吾怨家素與彼人宿舊親親，又有福德令人敬耳！",
    "T15n0606_002:0192a05_4": "三品九惱不足懷恨。",
    "T15n0606_002:0192a05_5": "何謂橫瞋？",
    "T15n0606_002:0192a05_6": "未曾相見，見便恚之。",
    "T15n0606_002:0192a06_7": "即當思惟：「此人未曾侵抂我身，今亦無過復且無失，何故懷惡視他人乎！",
    "T15n0606_002:0192a07_8": "其發惡心橫加於人，還自受罪，譬如向風揚塵還自坌身也！」",
    "T15n0606_002:0192a09_9": "修行道者不能滅恚令不起者，此輩之人不入道品，如坏盛水不能致遠也！",
    "T15n0606_002:0192a11_0": "能制恚者如水澆火，則無所害，是應修行入於道律；以是之故雖遭苦惱，刀鋸截身，莫起瞋恚，如燒枯樹無有恨心，況復瞋恚向精神者！",
    "T15n0606_002:0192a14_1": "於是頌曰：　等觀於己身，　　凡人怨無異，　棄捐諸九惱，　　立志不橫瞋。",
    "T15n0606_002:0192a17_0": "　制心不懷恨，　　如枯樹無恚，　修行道地者，　　如是無瑕穢。",
    "T15n0606_002:0192a19_0": "修行道者設多愚癡，當觀十二因緣分別了之；從生因緣而有老死，設不來生則無終始。",
    "T15n0606_002:0192a21_0": "於是頌曰：　不癡則無生，　　已除老死患，　覩本無有始，　　何從致衰盡？",
    "T15n0606_002:0192a24_0": "　原因六情興，　　多亂故致癡，　從癡有結網，　　轉成愚冥癡。",
    "T15n0606_002:0192a26_0": "修行道者設多想念，則為解說出入數息，喘息已定，意寂無求。",
    "T15n0606_002:0192a27_1": "於是頌曰：　數息求止及相隨，　　覩正諦想心便止，　本性淨者奉如是，　　獨坐多想不成行。",
    "T15n0606_002:0192b01_0": "修行道者設多憍慢，為說此義：人有三慢，一曰言我不如某，二曰某與我等，三曰我勝於某。",
    "T15n0606_002:0192b03_1": "有念是者，為懷自大，當作此計：城外塜間，棄捐骨鎖，頭身異處，無有血脈，皮肉消爛，當往觀此貧富、貴賤、男女、大小、端正、醜陋，枯骨正等，有何殊別？",
    "T15n0606_002:0192b06_2": "本末終時，肉衣、皮裹、血潤、筋束，衣服、香花、瓔珞其身，譬如幻化巧風所合，因心意識周旋而行，至於城郭、國邑、聚落，出入進止。",
    "T15n0606_002:0192b09_3": "作是觀已，無有憍慢。",
    "T15n0606_002:0192b09_4": "本無觀者見於塜間及一切人，等而無異。",
    "T15n0606_002:0192b10_5": "於是頌曰：　其有豪富貴，　　乘駕出城遊，　及散棄塜間，　　計之等無異。",
    "T15n0606_002:0192b13_0": "　閑居處樹下，　　若有作是觀，　執心而行道，　　慢火不能燒。",
    "T15n0606_002:0192b15_0": "法師說經，觀察人情，凡十九輩。",
    "T15n0606_002:0192b15_1": "以何了知？",
    "T15n0606_002:0192b15_2": "分別塵勞，爾乃知之。",
    "T15n0606_002:0192b16_3": "何謂十九？",
    "T15n0606_002:0192b16_4": "一曰貪婬，二曰瞋恚，三曰愚癡，四曰婬怒，五曰婬癡，六曰癡恚，七曰婬怒愚癡，八曰口清意婬，九曰言柔心剛，十曰口慧心癡，十一者言美而懷三毒，十二者言麁心和，十三者惡口心剛，十四者言麁心癡，十五者口麁而懷三毒，十六者口癡心婬，十七者口癡懷怒，十八者心口俱癡，十九者口癡心懷三毒。",
    "T15n0606_002:0192b23_5": "於是頌曰：　其有婬怒癡，　　合此為三毒，　兩兩而雜錯，　　計便復有四；　口柔復有四，　　口癡言癡四，　世尊之所說，　　人情十九種。",
    "T15n0606_002:0192b28_0": "何而知人有貪婬相？",
    "T15n0606_002:0192b28_1": "文飾自喜調戲性急，志操怱怱性如獼猴而多忘誤，智詐淺薄無有遠慮，舉動所為不顧前後，造作不要多事恐怖，多言喜啼易詐易伏，安隱易解不耐勤苦，得小利入大用歡喜，忘失小小而甚憂慼，聞人稱譽歡喜信之，伏匿之事悉為道說，體溫多污皮薄身臭，毛髮稀踈多白多皺，不好長鬚白齒起行，喜淨潔衣好著文飾，莊嚴其身喜於薄衣，多學伎術無所不通，數行遊觀常喜含笑，綺飾奉戒性和敬長，見人先問巧黠妍雅，性不佷戾慚愧多慈，分別好醜取與交易，柔和多哀多所恩惠，於諸親友放捨施與，所有多少不與人爭，所惠廣大，觀顧身形所作遲緩，了知世法悉能決斷，若見好人敬而重之，覺事翻疾，工於言語黠慧言和，多有朋友不能久親，少於瞋恚尊敬長老，臥起行步而不安詳，雖學于法愛欲財物，親屬朋友捨不堅固，結友不久，聞色欲事即貪著之，說其惡露尋復厭之，易進易退。",
    "T15n0606_002:0192c17_2": "以是之故為貪婬相。",
    "T15n0606_002:0192c18_3": "於是頌曰：　卒暴輕舉如獼猴，　　常歡喜笑又喜啼，　得利大喜失甚憂，　　多於言語易降伏，　志惑怱怱而驚恐，　　自喜易詐信人語，　志性多忘無遠慮，　　好按戒法而有慧；　貪視於色志善施，　　綺顧其身敬朋友，　舒緩體溫為多污，　　喜信慚軟而有勇；　於法財色及親友，　　不可便踈尋即悔，　諸所造學即能得，　　雖疾知之速忘失；　花飾莊嚴其衣服，　　所作不要而敬老，　智者敬之有學志，　　通達能明而和解；　常喜出城行遊觀，　　美於言語亦樂聽，　利口便辭能分別，　　所處臥坐不忍久。",
    "T15n0606_002:0193a02_0": "　柔軟性至誠，　　輕事不顧後，　志卒不耐苦，　　朋友好惠施；　憎長鬚喜短，　　自喜然而臭，　巧黠多皺白，　　奉戒慧無礙；　見人先問訊，　　衣薄面齒淨，　有慈易從事，　　起行不惜財；　別知人行慈，　　易教不很戾，　佛說性如是，　　為應貪婬相。",
    "T15n0606_002:0193a10_0": "當何以觀瞋恚之相？",
    "T15n0606_002:0193a10_1": "解於深義不卒懟恨，若怒難解無有哀心，所言至誠惡口麁䵃，普懷狐疑不尋信之，喜求他短多寤少寐，多有怨憎結友究竟，仇讎難和所受不忘，無有怨驚人怖不懼，多力反復不能下屈，多憂難訓，身體長大、肥項、大頭、廣肩、方額、好髮，勇猛性強難伏，所可聽受遲鈍難得，既受得之亦復難忘，若失法財所欲親友，永無愁顧難進難退。",
    "T15n0606_002:0193a18_2": "以是知之為瞋恚相。",
    "T15n0606_002:0193a18_3": "於是頌曰：　志性剛強深解義，　　普疑於人求長短，　少於睡眠難屈伏，　　性曚難學亦難忘；　能忍勤苦叵觸近，　　無所畏錄不卒瞋，　身口相應難諫曉，　　勇猛有力而剛強；　少恐尠友多怨憎，　　少安有反身廣大，　所可作為不追悔，　　棄法財反不顧念；　一捨所親不思之，　　未曾還變亦不伏，　勤力精進修大事，　　佛說是輩為瞋相。",
    "T15n0606_002:0193a27_0": "云何察知愚癡之相？",
    "T15n0606_002:0193a27_1": "謂性柔軟喜自稱譽，無有慈哀破壞法橋，常而閉目面色憔悴，無有黠慧愛樂冥處，數自歎息懈惰無信，憎於善人常喜獨行，寡見自大作事猶豫，不了吉凶不別善惡，若有急事不能自理，又不受諫，不別善友及與怨家，作事反戾弊如虎狼，被服弊衣身體多垢，性不自喜，鬚髮蓬亂不自整頓，多憂嗜臥多食無節，人倩使之而不肯作、不倩不使而更自為，當畏不畏、不當畏者然反畏之，當憂反喜、當喜反憂，應哭而笑、應笑而哭，設有急事使之不行，適去呼還不肯反顧，常遭勤苦強忍塵勞，有所食噉不別五味，言語多笑喜忘重語，嚙舌舐脣然而噤齘，行步臥起未曾安隱，舉動作事無所畏難、不知去就。",
    "T15n0606_002:0193b12_2": "佛說是輩為愚癡相。",
    "T15n0606_002:0193b12_3": "於是頌曰：　弱顏愚無慈，　　強額而自舉，　眼目不視眴，　　燋焠數歎息；　獨行然無信，　　嫉賢及懈息，　常憂多狐疑，　　不別諸善惡；　體面多塵垢，　　不知善惡語，　作事多憒閙，　　不能自究竟；　所倩使不肯，　　不使而反行，　當畏而不畏，　　不畏而反畏，　應喜而反憂，　　應憂而反喜，　當哭而反笑，　　當笑而反哭；　貪飲食無飽，　　不別反怨讎，　志性喜佷戾，　　無慧遭苦惱；　鬚髮常蓬亂，　　無信喜居冥，　不別知五味，　　多臥如虎狼；　寡見而貢高，　　齧舌而舐脣，　弄口而喜齗，　　所語而多笑；　臥處而不安，　　諸急事難進，　呼還而突前，　　性爾為癡相。",
    "T15n0606_002:0193c02_0": "何謂婬怒癡相？",
    "T15n0606_002:0193c02_1": "向所說婬、怒、癡是也！",
    "T15n0606_002:0193c02_2": "婬癡、怒癡相亦如是。",
    "T15n0606_002:0193c03_3": "其與一切塵勞合者，是謂婬怒癡相。",
    "T15n0606_002:0193c04_4": "於是頌曰：　其處於塵勞，　　與婬怒俱合，　當觀婬怒相，　　是為癡無慧。",
    "T15n0606_002:0193c07_0": "　一切前所說，　　貪欲諸垢穢，　有婬怒愚行，　　則知不離癡。",
    "T15n0606_002:0193c09_0": "何謂口欲心欲者？",
    "T15n0606_002:0193c09_1": "語言柔軟順從不違，身所不欲不加於人，言念輒善安隱可意。",
    "T15n0606_002:0193c10_2": "譬如好樹，其華色鮮果實亦美，口欲心欲亦復如此。",
    "T15n0606_002:0193c12_0": "於是頌曰：　其語常柔和，　　順從言可人，　言行而相副，　　心身不傷人。",
    "T15n0606_002:0193c15_0": "　譬如好花樹，　　成實亦甘美，　佛尊解說是，　　心口之婬相。",
    "T15n0606_002:0193c17_0": "何謂口欲心怒者？",
    "T15n0606_002:0193c17_1": "口言柔軟而心懷毒，如種苦樹，其花色鮮成果甚苦，言柔懷毒亦復如是。",
    "T15n0606_002:0193c19_2": "於是頌曰：　其口言柔軟，　　而心懷毒害，　視人甚歡喜，　　相隨而可親。",
    "T15n0606_002:0193c22_0": "　口言而柔順，　　其心內含毒，　如樹華色鮮，　　其實苦若毒。",
    "T15n0606_002:0193c24_0": "云何知口欲心癡者？",
    "T15n0606_002:0193c24_1": "言語柔和其心冥冥，不能益人亦不欺損。",
    "T15n0606_002:0193c25_2": "譬如畫瓶，視表甚好裏空且冥，口欲心癡亦猶如此。",
    "T15n0606_002:0193c26_3": "於是頌曰：　口言有柔和，　　而心懷冥癡，　當知此輩人，　　口婬而心愚。",
    "T15n0606_002:0193c29_0": "　觀其口如慧，　　心中冥如漆，　外好如畫瓶，　　其內空且冥。",
    "T15n0606_002:0194a02_0": "何謂口欲而心怒癡？",
    "T15n0606_002:0194a02_1": "所言柔軟念善尠少，性不調順，或復念惡、有時不念，善惡不別，其性難知。",
    "T15n0606_002:0194a04_2": "譬如甜藥雜以鹹苦不可分別，其有口欲而心怒癡，亦復如此。",
    "T15n0606_002:0194a05_3": "於是頌曰：　其有口言欲，　　心懷諸怒癡，　譬如醍醐蜜，　　雜以辛苦鹹。",
    "T15n0606_002:0194a08_0": "何謂口麁而心婬者？",
    "T15n0606_002:0194a08_1": "語言剛急中傷於人，眾所憎惡不欲見之，無有敬者；譬如父母訶教子孫，雖口剛急而心猶愛；譬如瘡醫破洗人瘡，當時大痛，久久除愈心甚歡喜。",
    "T15n0606_002:0194a11_2": "其有口剛而心婬者亦復如是。",
    "T15n0606_002:0194a12_3": "於是頌曰：　有現口言急，　　而心懷婬欲，　譬如夏日熱，　　其光照冷水。",
    "T15n0606_002:0194a15_0": "何謂口剛而心怒者？",
    "T15n0606_002:0194a15_1": "口言麁䵃，所可懷念，無有慈善不欲人利。",
    "T15n0606_002:0194a16_2": "譬如苦藥復和以毒，設飲病人吐之不服，設飲消時則害人命，其口剛急而心怒者亦復如是。",
    "T15n0606_002:0194a18_3": "於是頌曰：　其口言急無親敬，　　心念弊惡而懷毒，　常喜侵枉於他人，　　當觀此輩行雜毒。",
    "T15n0606_002:0194a21_0": "何謂口麁而心癡者？",
    "T15n0606_002:0194a21_1": "言常剛急惡加於人，舉動所作心不自覺，不念人善亦不念惡。",
    "T15n0606_002:0194a22_2": "譬若有賊拔刀恐人而不能害，如是行者知為口急而心愚癡。",
    "T15n0606_002:0194a24_3": "於是頌曰：　口言剛急心不害，　　喜恐於人無所加，　譬如拔刀無所施，　　口麁心癡亦如是。",
    "T15n0606_002:0194a27_0": "何謂口麁心懷三毒者？",
    "T15n0606_002:0194a27_1": "口言剛急或善於人，又復加惡，乍念不善亦不能惡。",
    "T15n0606_002:0194a28_2": "譬如大吏捕得盜賊，其下小吏恐責其辭，又復有吏誘進問之，其次小吏鞭杖拷之，又復有吏不問善惡亦不拷責，是謂口麁而懷三毒者。",
    "T15n0606_002:0194b02_3": "於是頌曰：　口言而剛急，　　其心懷三毒，　志性如是者，　　不善不為惡；　行跡若斯者，　　名之中間人，　勤苦及安隱，　　是事雜錯俱。",
    "T15n0606_002:0194b08_0": "何謂口癡而心欲者？",
    "T15n0606_002:0194b08_1": "無所別知，人與共語都無所解，不曉善惡義所歸趣；心常自念：「當何以益加於人也！」",
    "T15n0606_002:0194b10_2": "至於趣事，如所思念不失本要。",
    "T15n0606_002:0194b11_3": "譬如冥夜興雲降雨，其口癡心欲亦復如此。",
    "T15n0606_002:0194b12_4": "於是頌曰：　其有口癡而心婬，　　口所言說不了了，　如龍興雲而不雷，　　口癡心婬亦如是。",
    "T15n0606_002:0194b15_0": "云何為口癡心剛？",
    "T15n0606_002:0194b15_1": "不能施善亦不加惡，常心念言：「以何方便中傷於人？」",
    "T15n0606_002:0194b16_2": "設得便者輒危害人。",
    "T15n0606_002:0194b17_3": "譬如以灰覆於炭火，行人躡上便燒其足，口癡心怒亦復如是。",
    "T15n0606_002:0194b18_4": "於是頌曰：　口癡而心剛，　　不柔無惡言，　常懷惡加人，　　不念人善利。",
    "T15n0606_002:0194b21_0": "　所言不了了，　　藏惡在於心，　如灰覆炭火，　　設躡燒人足。",
    "T15n0606_002:0194b23_0": "何謂口癡而心懷冥？",
    "T15n0606_002:0194b23_1": "不能以善加施於人，亦不加惡，心亦不念他人善惡，無所增損。",
    "T15n0606_002:0194b24_2": "所以者何？",
    "T15n0606_002:0194b25_3": "無勢力故。",
    "T15n0606_002:0194b25_4": "譬如火滅以灰覆之，若持枯草及燥牛屎，積著其上手觸足蹈，無所能燒而不成熟。",
    "T15n0606_002:0194b27_5": "所以者何？",
    "T15n0606_002:0194b27_6": "無所堪任。",
    "T15n0606_002:0194b27_7": "口癡心冥亦復如是。",
    "T15n0606_002:0194b28_8": "於是頌曰：　其口有癡愚，　　而心懷闇冥，　都不能念惡，　　亦不能念善，　不能成辦事，　　亦不不為能，　如暴中炊煮，　　無所能成熟。",
    "T15n0606_002:0194c04_0": "何謂口癡心懷三毒？",
    "T15n0606_002:0194c04_1": "口無所犯不益於人，少所中傷晝夜思念：「以何方便中傷於人？」",
    "T15n0606_002:0194c05_2": "又復心念：「云何饒人？」",
    "T15n0606_002:0194c06_3": "或心念言：「不損益人。」",
    "T15n0606_002:0194c06_4": "譬如故瓶盛淨不淨，而蓋其口不見其裏，發口則現，口癡心懷三毒亦復如此。",
    "T15n0606_002:0194c08_5": "於是頌曰：　作性喜反戾，　　口言不了除，　而懷婬怒癡，　　盛滿以臭穢。",
    "T15n0606_002:0194c11_0": "　譬如大故瓶，　　受諸淨不淨，　不能益於人，　　亦都無所損。",
    "T15n0606_002:0194c13_0": "其為法師，以此十九事，觀察人情而為說法。",
    "T15n0606_002:0194c14_0": "其婬相者云何解說？",
    "T15n0606_002:0194c14_1": "為講法言：「習欲多者墮於地獄、餓鬼之中，然後得出復作婬鳥、鸚鵡、青雀及鴿、鴛鴦、鵝、鶩、孔雀、野人、獼猴；設還作人，多婬放逸輕舉卒暴。",
    "T15n0606_002:0194c17_2": "仁當察此曼及人身，觀知罪垢，惡露不淨，莫習婬欲。」",
    "T15n0606_002:0194c18_3": "於是頌曰：　其多習婬色，　　憍慢速目燒，　在人若畜生，　　地獄餓鬼中，　生彼還自害，　　塵勞火見燒；　欲令解脫此，　　隨行故說是。",
    "T15n0606_002:0194c23_0": "設多瞋者隨其行跡，而為說法：「犯眾瞋恚墮於地獄、餓鬼之道，從惡處出當作毒獸、鬼魅、羅剎、反足、女鬼、溷鬼之類，又作師子、虎、狼、蛇虺、毒蟲、蚊虻、蚑蜂、百足之蟲；設從此道還在世間，形貌醜陋人所不媚，常當短命而多疾病，身體不完。",
    "T15n0606_002:0194c28_1": "以是之故，殃罪分明。",
    "T15n0606_002:0194c28_2": "常奉慈心，除其瞋恚。」",
    "T15n0606_002:0194c29_3": "於是頌曰：　人多懷瞋恚，　　眾共所憎惡，　坐是墮惡道，　　多病不安隱，　墮鬼及毒獸，　　既作人下賤；　能行慈心者，　　即除瞋恚冥。",
    "T15n0606_002:0195a05_0": "設多愚癡為說此法：「曚冥興盛，死墮地獄、餓鬼之路，若在畜生則作癡獸，謂牛、羊、狐、犬、騾、驢、猪豚之屬；設還人道，性不決了，少眼根弱，當多疾病六情不完，生於夷狄野人之中，從冥入冥。」",
    "T15n0606_002:0195a09_1": "以是教之觀十二緣，除愚冥本。",
    "T15n0606_002:0195a09_2": "於是頌曰：　多習愚癡者，　　諸根不完具，　生於牛羊中，　　然後墮地獄；　假使修學人，　　願度此惡道，　欲得脫其冥，　　當觀十二緣。",
    "T15n0606_002:0195a15_0": "設多婬怒當行二事：觀其不淨，又奉慈心。",
    "T15n0606_002:0195a15_1": "若多婬癡為講二事：空無及慈。",
    "T15n0606_002:0195a16_2": "設怒癡盛，為說二事：導以慈心，并了癡本。",
    "T15n0606_002:0195a17_3": "於是頌曰：　行慈觀不淨，　　攻治婬怒癡，　教色諸愚者，　　十二緣不明。",
    "T15n0606_002:0195a20_0": "　若人瞋恚盛，　　及癡甚除冥，　當為講慈心，　　十二因緣本。",
    "T15n0606_002:0195a22_0": "若有口婬而心欲者，為說無常空寂之義也；心怒口恚唯講慈仁也；口癡心冥講十二緣。",
    "T15n0606_002:0195a24_0": "其餘四種眾病備具：一者口婬心懷三毒，二者口怒婬恚癡具，三者口愚內懷三垢，四者有人淳懷三毒。",
    "T15n0606_002:0195a26_1": "其解法師，當為此輩說法教化，令其寂然觀因緣本。",
    "T15n0606_002:0195a27_2": "所以者何？",
    "T15n0606_002:0195a27_3": "是輩種類塵勞淳厚，積諸罪殃而自纏裹，雖為現法不見聖諦，唯當教之諷誦勸進，緣是之故專在誦務，塵勞轉薄，雖不獲道，可得上天。",
    "T15n0606_002:0195b01_4": "於是頌曰：　其有行犯婬，　　而心瞋恚癡，　當教諷誦經，　　及勸使為福；　塵勞雖興盛，　　緣是除罪蓋，　因斯之方便，　　然後得生天。",
    "T15n0606_002:0195b07_0": "譬如有人修治樹園，地高下之，坵墟平之，溉灌以時，拔去荊棘、穢草、蘆葦，邪生諸曲、橫出不理皆落治之，棄著垣外令其順好；樹木無礙，根生滋茂，皆悉護之令不折傷。",
    "T15n0606_002:0195b10_1": "以是之故，樹木轉大花實興盛。",
    "T15n0606_002:0195b11_2": "其修行者受法師教，除婬怒癡欲想諸穢，以是之故，行遂長成至于得道。",
    "T15n0606_002:0195b13_3": "於是頌曰：　其樹木曲戾，　　邪出不順生，　荊棘諸瑕穢，　　悉落治令政。",
    "T15n0606_002:0195b16_0": "　以若干方便，　　修理乃得成，　修行治法樹，　　奉經亦如是。",
    "T15n0606_002:0195b18_0": "　除諸婬怒癡，　　受師百千教，　滅去諸瑕穢，　　如園師修樹。",
    "T15n0606_002:0195b20_0": "法師說經，察以四事。",
    "T15n0606_002:0195b20_1": "何謂為四？",
    "T15n0606_002:0195b20_2": "一曰博學而得至道；二曰懷來以道，其於學問不能論義；三曰博學道德未得成就；四曰無知無道。",
    "T15n0606_002:0195b22_3": "復有四法：一曰初由法師從其啟受知義解法；二曰雖解其義不能微妙；三曰分別淺法不能至深；四曰不知其義亦不曉了。",
    "T15n0606_002:0195b25_4": "如是學法，所習唐苦。",
    "T15n0606_002:0195b26_5": "譬如兩人俱不曉泅，墮深水中，欲相免濟反更溺死；如盲牽盲欲有所至，中道迷惑竟不能達；不知義者亦不曉慧，而欲說法欲有所救，亦復如是。",
    "T15n0606_002:0195b29_6": "於是頌曰：　譬如人博學，　　眾善無央數，　已得度無極，　　若人越大海。",
    "T15n0606_002:0195c03_0": "　若人淨如諦，　　而無有智慧，　但可取其要，　　不能獲深義。",
    "T15n0606_002:0195c05_0": "　若習入道者，　　隨順不違律，　以能敬受教，　　如是有反復。",
    "T15n0606_002:0195c07_0": "　譬如近尊者，　　必當獲大利，　其學修行道，　　所求義必進。",
    "T15n0606_002:0195c09_0": "　但解進其義，　　而不能微妙，　如人食空羹，　　而無有飯具。",
    "T15n0606_002:0195c11_0": "　從師諮受義，　　不了妙如是，　不能解大道，　　不至正真慧。",
    "T15n0606_002:0195c13_0": "　設使不入道，　　不能分別說，　則不解於慧，　　無義不了了。",
    "T15n0606_002:0195c15_0": "　如盲欲御盲，　　不能致所趣，　無義亦無慧，　　譬之亦其然。",
    "T15n0606_002:0195c17_0": "其修行者計有三品：一曰或身行道而心不隨，二曰或心行道而身不從，三曰修道身心俱行也。",
    "T15n0606_002:0195c19_1": "何謂身行而心不隨？",
    "T15n0606_002:0195c19_2": "假使行者結跏趺坐，政直端心，譬如柱樹未曾動搖，而現此相內心流逸，色、聲、香、味、細滑之念，所更不更而普求之。",
    "T15n0606_002:0195c22_3": "其心放逸不得自在，譬如死屍捐在塚墓，虎、狼、禽獸、飛鳥、狗犬狢爭食之，身定內亂亦猶其然，斯為修行道德地者身定心亂。",
    "T15n0606_002:0195c25_4": "於是頌曰：　結加趺端坐，　　不動如太山，　其心內迷散，　　情猶象墮淵；　如是修行者，　　身定而心亂，　譬若樹狂花，　　不成果而落。",
    "T15n0606_002:0196a01_0": "何謂修行道地者？",
    "T15n0606_002:0196a01_1": "有心在道而身不從，身不端坐成四意止，是時心定而身不安。",
    "T15n0606_002:0196a02_2": "於是頌曰：　假使心性自調和，　　住四意止無他相，　是時則名四意止，　　雖身不定心不亂。",
    "T15n0606_002:0196a06_0": "修行道地，何謂身心而俱定者？",
    "T15n0606_002:0196a06_1": "身坐端正心不放逸，內根皆寂，亦不走外隨諸因緣也！",
    "T15n0606_002:0196a07_2": "當爾之時，身心端定都不可動，以此知之身心等定。",
    "T15n0606_002:0196a09_3": "於是頌曰：　其身心俱定，　　內外不放逸，　寂然加趺坐，　　如柱定難傾。",
    "T15n0606_002:0196a12_0": "　見於生死諦，　　如水漂岸樹，　身心而相應，　　疾成道得果。",
    "T15n0606_002:0196a14_0": "修行道地，專精於道而不動轉，如是寂滅速至泥洹。",
    "T15n0606_002:0196a15_1": "於是頌曰：　講說若干之要義，　　如乳石蜜和食之，　其無諛諂能承法，　　則以佛教自調順。",
    "T15n0606_002:0196a18_0": "修行道地經卷第二"
}