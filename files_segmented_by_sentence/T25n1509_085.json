{
    "T25n1509_085:0651c06_0": "大智度論釋道樹品第七十一(卷八十五)聖者龍樹菩薩造後秦龜茲國三藏鳩摩羅什譯【經】須菩提白佛言：「世尊！",
    "T25n1509_085:0651c10_1": "是般若波羅蜜甚深！",
    "T25n1509_085:0651c11_2": "世尊！",
    "T25n1509_085:0651c11_3": "諸菩薩摩訶薩不得眾生，而為眾生求阿耨多羅三藐三菩提，是為甚難！",
    "T25n1509_085:0651c12_4": "世尊！",
    "T25n1509_085:0651c12_5": "譬如人欲於虛空中種樹，是為甚難！",
    "T25n1509_085:0651c13_6": "世尊！",
    "T25n1509_085:0651c13_7": "菩薩摩訶薩亦如是，為眾生故，求阿耨多羅三藐三菩提，眾生亦不可得。」",
    "T25n1509_085:0651c15_8": "佛告須菩提：「如是！",
    "T25n1509_085:0651c15_9": "如是！",
    "T25n1509_085:0651c16_10": "諸菩薩摩訶薩所為甚難，為眾生故，求阿耨多羅三藐三菩提，度著吾我顛倒眾生。",
    "T25n1509_085:0651c17_11": "須菩提！",
    "T25n1509_085:0651c18_12": "譬如人種樹，不識樹根、莖、枝、葉、華、果，而愛護溉灌，漸漸長大，華、葉、果實成就，皆得用之。",
    "T25n1509_085:0651c20_13": "如是，須菩提！",
    "T25n1509_085:0651c20_14": "諸菩薩摩訶薩為眾生故，求阿耨多羅三藐三菩提，漸漸行六波羅蜜，得一切種智，成佛樹，以葉、華、果實益眾生。",
    "T25n1509_085:0651c22_15": "須菩提！",
    "T25n1509_085:0651c23_16": "何等為葉益眾生？",
    "T25n1509_085:0651c23_17": "因菩薩摩訶薩得離三惡道，是為葉益眾生。",
    "T25n1509_085:0651c24_18": "何等為華益眾生？",
    "T25n1509_085:0651c25_0": "因菩薩得生剎利大姓、婆羅門大姓、居士大家、四天王天處乃至非有想非無想天處，是為華益眾生。",
    "T25n1509_085:0651c27_1": "何等為果益眾生？",
    "T25n1509_085:0651c27_2": "是菩薩得一切種智，令眾生得須陀洹果、斯陀含果、阿那含果、阿羅漢果、辟支佛道、佛道，是眾生漸漸以三乘法於無餘涅槃而般涅槃，是為果益眾生。",
    "T25n1509_085:0652a02_3": "是菩薩摩訶薩不得眾生實法，而度眾生令離我顛倒著，作是念：『一切諸法中無眾生，我所為眾生求一切種智，是眾生實不可得。』」",
    "T25n1509_085:0652a05_4": "須菩提白佛言：「世尊！",
    "T25n1509_085:0652a05_5": "當知是菩薩為如佛。",
    "T25n1509_085:0652a06_6": "何以故？",
    "T25n1509_085:0652a06_7": "是菩薩因緣故，斷一切地獄種、一切畜生種、一切餓鬼種，斷一切諸難，斷一切貧窮下賤道，斷一切欲界、色界、無色界。」",
    "T25n1509_085:0652a08_8": "佛言：「如是！",
    "T25n1509_085:0652a09_9": "如是！",
    "T25n1509_085:0652a09_10": "須菩提！",
    "T25n1509_085:0652a09_11": "當知是菩薩摩訶薩如佛。",
    "T25n1509_085:0652a10_0": "須菩提！",
    "T25n1509_085:0652a10_1": "若菩薩摩訶薩不發心求阿耨多羅三藐三菩提，世間則無過去、未來、現在諸佛，世間亦無辟支佛、阿羅漢、阿那含、斯陀含、須陀洹；三惡趣及三界亦無斷時。",
    "T25n1509_085:0652a13_2": "須菩提！",
    "T25n1509_085:0652a13_3": "汝所說：『是菩薩摩訶薩當知如佛。』",
    "T25n1509_085:0652a14_4": "如是！",
    "T25n1509_085:0652a14_5": "如是！",
    "T25n1509_085:0652a14_6": "須菩提！",
    "T25n1509_085:0652a15_0": "當知是菩薩實如佛。",
    "T25n1509_085:0652a15_1": "何以故？",
    "T25n1509_085:0652a15_2": "以如故說如來，以如故說辟支佛、阿羅漢、一切賢聖；以如故說為色乃至識，以如故說一切法乃至有為性、無為性。",
    "T25n1509_085:0652a18_3": "是諸如，如實無異，以是故說名為如。",
    "T25n1509_085:0652a19_4": "諸菩薩摩訶薩學是如得一切種智，得名如來。",
    "T25n1509_085:0652a20_5": "以是因緣故說菩薩摩訶薩當知如佛，以如相故。",
    "T25n1509_085:0652a21_6": "如是，須菩提！",
    "T25n1509_085:0652a21_7": "菩薩摩訶薩應學如般若波羅蜜！",
    "T25n1509_085:0652a22_8": "「菩薩學如般若波羅蜜，則能學一切法如；學一切法如，則得具足一切法如；具足一切法如已，住一切法如得自在；住一切法如得自在已，善知一切眾生根；善知一切眾生根已，知一切眾生根具足；知一切眾生根具足已，亦知一切眾生業因緣；知一切眾生業因緣已，得願智具足；得願智具足已，淨三世慧；淨三世慧已，饒益一切眾生；饒益一切眾生已，淨佛國土；淨佛國土已，得一切種智；得一切種智已，轉法輪；轉法輪已，安立眾生於三乘，令入無餘涅槃。",
    "T25n1509_085:0652b03_9": "如是，須菩提！",
    "T25n1509_085:0652b04_10": "菩薩摩訶薩欲得一切功德，自利利人，應發阿耨多羅三藐三菩提心。」",
    "T25n1509_085:0652b05_11": "須菩提白佛言：「世尊！",
    "T25n1509_085:0652b06_12": "是諸菩薩摩訶薩能如說行深般若波羅蜜，一切世間天及人、阿修羅應當作禮。」",
    "T25n1509_085:0652b08_0": "佛告須菩提：「如是！",
    "T25n1509_085:0652b08_1": "如是！",
    "T25n1509_085:0652b08_2": "是菩薩摩訶薩能如說行深般若波羅蜜，一切世間天及人、阿修羅應當為作禮。」",
    "T25n1509_085:0652b10_3": "「世尊！",
    "T25n1509_085:0652b10_4": "是初發意菩薩摩訶薩為眾生故求阿耨多羅三藐三菩提，得幾所福德？」",
    "T25n1509_085:0652b12_5": "佛告須菩提：「若千國土中眾生皆發聲聞、辟支佛意，於汝意云何？",
    "T25n1509_085:0652b13_6": "其福多不？」",
    "T25n1509_085:0652b13_7": "須菩提言：「甚多無量！」",
    "T25n1509_085:0652b14_8": "佛告須菩提：「其福不如初發意菩薩摩訶薩，百倍、千倍、巨億萬倍，乃至算數譬喻所不能及。",
    "T25n1509_085:0652b16_9": "何以故？",
    "T25n1509_085:0652b16_10": "發聲聞、辟支佛意者皆因菩薩出故，菩薩終不因聲聞、辟支佛出。",
    "T25n1509_085:0652b18_11": "二千世界、三千大千世界中亦如是。",
    "T25n1509_085:0652b19_0": "置是三千大千世界中住聲聞、辟支佛地者。",
    "T25n1509_085:0652b20_0": "若三千大千世界中眾生皆住乾慧地，其福多不？」",
    "T25n1509_085:0652b21_1": "須菩提言：「甚多無量！」",
    "T25n1509_085:0652b21_2": "佛言：「不如初發意菩薩，百倍、千倍、巨億萬倍，乃至算數譬喻所不能及。",
    "T25n1509_085:0652b23_3": "置是住乾慧地眾生。",
    "T25n1509_085:0652b23_4": "若三千大千世界中眾生，皆住性地、八人地、見地、薄地、離欲地、已辦地、辟支佛地，是一切福德，欲比初發意菩薩，百倍、千倍、巨億萬倍，乃至算數譬喻所不能及。",
    "T25n1509_085:0652b27_5": "須菩提！",
    "T25n1509_085:0652b27_6": "若三千大千世界中初發意菩薩，不如入法位菩薩，百千萬倍、巨億萬倍，乃至算數譬喻所不能及。",
    "T25n1509_085:0652b29_7": "若三千大千世界中入法位菩薩，不如向佛道菩薩，百千萬倍、巨億萬倍，乃至算數譬喻所不能及。",
    "T25n1509_085:0652c02_8": "若三千大千世界中向佛道菩薩，不如佛功德，百千萬倍、巨億萬倍，乃至算數譬喻所不能及。」",
    "T25n1509_085:0652c05_0": "須菩提白佛言：「世尊！",
    "T25n1509_085:0652c05_1": "初發心菩薩摩訶薩當念何等法？」",
    "T25n1509_085:0652c06_2": "佛言：「應念一切種智。」",
    "T25n1509_085:0652c06_3": "須菩提言：「何等是一切種智？",
    "T25n1509_085:0652c07_4": "一切種智何等緣？",
    "T25n1509_085:0652c07_5": "何等增上？",
    "T25n1509_085:0652c08_0": "何等行？",
    "T25n1509_085:0652c08_1": "何等相？」",
    "T25n1509_085:0652c08_2": "佛告須菩提：「一切種智無所有、無想、無念、無生、無示。",
    "T25n1509_085:0652c09_3": "如須菩提所問：『一切種智何等緣？",
    "T25n1509_085:0652c10_4": "何等增上？",
    "T25n1509_085:0652c10_5": "何等行？",
    "T25n1509_085:0652c10_6": "何等相？』",
    "T25n1509_085:0652c10_7": "須菩提！",
    "T25n1509_085:0652c11_8": "一切種智無法緣，念為增上，寂滅為行，無相為相。",
    "T25n1509_085:0652c12_9": "須菩提！",
    "T25n1509_085:0652c12_10": "是名一切種智緣、增上、行、相。」",
    "T25n1509_085:0652c13_11": "須菩提白佛言：「世尊！",
    "T25n1509_085:0652c13_12": "但一切種智無法，色、受、想、行、識亦無法？",
    "T25n1509_085:0652c14_13": "內外法亦無法？",
    "T25n1509_085:0652c14_14": "四禪、四無量心、四無色定，四念處、四正勤、四如意足、五根、五力、七覺分、八聖道分，空三昧、無相三昧、無作三昧，八背捨、九次第定，佛十力、四無所畏、四無礙智、十八不共法，大慈、大悲、大喜、大捨，初神通、第二、第三、第四、第五、第六神通，有為相、無為相亦無法？」",
    "T25n1509_085:0652c20_15": "佛告須菩提：「色亦無法，乃至有為相、無為相亦無法。」",
    "T25n1509_085:0652c21_16": "須菩提言：「世尊！",
    "T25n1509_085:0652c22_17": "何因緣故一切種智無法，色無法乃至有為相、無為相亦無法？」",
    "T25n1509_085:0652c23_18": "佛言：「一切種智自性無故，若法自性無是名無法。",
    "T25n1509_085:0652c24_19": "色乃至有為、無為相亦如是。」",
    "T25n1509_085:0652c25_20": "「世尊！",
    "T25n1509_085:0652c25_21": "何因緣故諸法自性無？」",
    "T25n1509_085:0652c26_0": "佛言：「諸法和合因緣故生法中無自性，若無自性是名無法。",
    "T25n1509_085:0652c27_1": "以是故，須菩提！",
    "T25n1509_085:0652c27_2": "菩薩摩訶薩當知一切法無性。",
    "T25n1509_085:0652c28_3": "何以故？",
    "T25n1509_085:0652c28_4": "一切法自性空故，以是故當知一切法無性。」",
    "T25n1509_085:0652c29_5": "須菩提白佛言：「世尊！",
    "T25n1509_085:0653a01_6": "若一切法無性，初發意菩薩以何等方便力能行檀波羅蜜，淨佛世界、成就眾生？",
    "T25n1509_085:0653a02_7": "能行尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，行初禪乃至第四禪，行慈心乃至捨心，行空處乃至非有想非無想處，內空乃至無法有法空，四念處乃至八聖道分，空三昧、無相三昧、無作三昧，八背捨、九次第定，佛十力、四無所畏、四無礙智、十八不共法、大慈大悲，能行一切種智，淨佛世界、成就眾生？」",
    "T25n1509_085:0653a10_8": "佛告須菩提：「菩薩摩訶薩能學諸法無性，亦能淨佛世界、成就眾生，知世界、眾生亦無性，即是方便力。",
    "T25n1509_085:0653a12_9": "須菩提！",
    "T25n1509_085:0653a12_10": "是菩薩摩訶薩行檀波羅蜜修學佛道，行尸羅波羅蜜修學佛道，行羼提波羅蜜、毘梨耶波羅蜜、禪波羅蜜、般若波羅蜜修學佛道，乃至行一切種智修學佛道，亦知佛道無性。",
    "T25n1509_085:0653a16_11": "是菩薩摩訶薩行六波羅蜜修學佛道，乃至未成就佛十力、四無所畏、四無礙智、十八不共法、大慈大悲、一切種智，是為修學佛道，能具足佛道因緣；具足佛道因緣已，用一念相應慧得一切種智；爾時，一切煩惱習永盡，以不生故。",
    "T25n1509_085:0653a21_12": "是時，以佛眼觀三千大千世界，無法尚不可得，何況有法！",
    "T25n1509_085:0653a23_13": "如是，須菩提！",
    "T25n1509_085:0653a23_14": "菩薩摩訶薩應行無性般若波羅蜜。",
    "T25n1509_085:0653a24_15": "須菩提！",
    "T25n1509_085:0653a24_16": "是名菩薩摩訶薩方便力。",
    "T25n1509_085:0653a24_17": "無法尚不可得，何況有法！",
    "T25n1509_085:0653a25_18": "須菩提！",
    "T25n1509_085:0653a25_19": "是菩薩摩訶薩若布施時，布施無法尚不可得，何況有法！",
    "T25n1509_085:0653a27_20": "受者及菩薩心，無法尚不知，何況有法！",
    "T25n1509_085:0653a27_21": "乃至一切種智，得者、得法、得處，無法尚不知，何況有法！",
    "T25n1509_085:0653a29_22": "何以故？",
    "T25n1509_085:0653a29_23": "一切法本性爾。",
    "T25n1509_085:0653a29_24": "非佛作，非聲聞、辟支佛作，亦非餘人作，一切法無作者故。」",
    "T25n1509_085:0653b02_25": "須菩提白佛言：「世尊！",
    "T25n1509_085:0653b02_26": "諸法、諸法性離耶？」",
    "T25n1509_085:0653b03_0": "佛言：「如是！",
    "T25n1509_085:0653b03_1": "如是！",
    "T25n1509_085:0653b03_2": "諸法、諸法性離。」",
    "T25n1509_085:0653b03_3": "「世尊！",
    "T25n1509_085:0653b03_4": "若諸法、諸法性離，云何離法能知離法若有、若無？",
    "T25n1509_085:0653b04_5": "何以故？",
    "T25n1509_085:0653b05_6": "無法不能知無法，有法不能知有法；無法不能知有法，有法不能知無法。",
    "T25n1509_085:0653b06_7": "世尊！",
    "T25n1509_085:0653b06_8": "如是一切法無所有相，云何菩薩摩訶薩作是分別是法若有、若無？」",
    "T25n1509_085:0653b08_9": "佛言：「菩薩摩訶薩以世諦故示眾生若有、若無，非以第一義。」",
    "T25n1509_085:0653b09_10": "「世尊！",
    "T25n1509_085:0653b09_11": "世諦、第一義諦有異耶？」",
    "T25n1509_085:0653b10_12": "「須菩提！",
    "T25n1509_085:0653b10_13": "世諦、第一義諦無異也。",
    "T25n1509_085:0653b11_14": "何以故？",
    "T25n1509_085:0653b11_15": "世諦如即是第一義諦如。",
    "T25n1509_085:0653b12_0": "以眾生不知、不見是如故，菩薩摩訶薩以世諦示若有、若無。",
    "T25n1509_085:0653b13_1": "復次，須菩提！",
    "T25n1509_085:0653b13_2": "眾生於五受眾中有著相故，不知無所有；為是眾生故，示若有、若無，令知清淨無所有。",
    "T25n1509_085:0653b15_3": "如是，須菩提！",
    "T25n1509_085:0653b15_4": "菩薩摩訶薩應當作是行般若波羅蜜。」",
    "T25n1509_085:0653b17_0": "【論】釋曰：須菩提從佛聞無所得即是得，歎未曾有，白佛言：「世尊！",
    "T25n1509_085:0653b18_1": "是般若甚深！」",
    "T25n1509_085:0653b18_2": "如經中廣說。",
    "T25n1509_085:0653b19_3": "以樹為譬喻，葉、華、果實，從薄轉厚。",
    "T25n1509_085:0653b19_4": "如樹葉蔭，熱時涼樂；眾生因菩薩道樹蔭，得離三惡道熱苦。",
    "T25n1509_085:0653b21_5": "何以故？",
    "T25n1509_085:0653b21_6": "遮惡故。",
    "T25n1509_085:0653b21_7": "如華，色好香淨柔軟；眾生因菩薩以布施、持戒教化故，受人天中福樂。",
    "T25n1509_085:0653b23_8": "如樹果，色香味力；眾生因菩薩故得須陀洹等諸聖道果。",
    "T25n1509_085:0653b24_9": "須菩提聞是歡喜言：「是菩薩如佛無異。」",
    "T25n1509_085:0653b25_10": "此中自說因緣：「因菩薩故斷地獄等惡道。」",
    "T25n1509_085:0653b26_11": "佛可其意，更說因緣：「須菩提！",
    "T25n1509_085:0653b27_12": "若菩薩不發心求阿耨多羅三藐三菩提，乃至三界無斷時。」",
    "T25n1509_085:0653b28_13": "復次，得諸法如故，說名如來，乃至名須陀洹；以如故，說色乃至無為性；是諸法如皆一無異。",
    "T25n1509_085:0653c01_14": "菩薩學是如，必當得薩婆若，是故言如佛無異。",
    "T25n1509_085:0653c03_0": "不以我心貪貴菩薩故說言如佛，以得如故言如佛。",
    "T25n1509_085:0653c04_1": "是如在佛，亦在菩薩，以一相故，是名菩薩為如佛。",
    "T25n1509_085:0653c05_2": "離如，更無有法不入如者。",
    "T25n1509_085:0653c06_3": "問曰：若以同如故名菩薩如佛，乃至畜生中亦有是如，何以不名如佛？",
    "T25n1509_085:0653c07_4": "答曰：畜生雖亦有如，因緣未發故，不能利益眾生、不能行如至薩婆若故。",
    "T25n1509_085:0653c09_5": "如是，須菩提！",
    "T25n1509_085:0653c09_6": "菩薩應學是如般若波羅蜜，菩薩學是如般若波羅蜜故，則能具足一切法如。",
    "T25n1509_085:0653c11_7": "具足名得諸法實相，能以種種門令眾生得解。",
    "T25n1509_085:0653c12_8": "以得具足故，於一切法如得自在；得是諸法如自在已，能善知眾生根；能善知眾生根故，能知眾生諸根具足。",
    "T25n1509_085:0653c15_9": "諸根者，信等五善根，三乘人各各有。",
    "T25n1509_085:0653c16_10": "能分別是人有、是人無，是人得力、是人不得力。",
    "T25n1509_085:0653c17_11": "具足者，信等善根具足，如是人能出世間。",
    "T25n1509_085:0653c18_12": "信根得力，則決定能受持不疑；精進力故，雖未見法，一心求道，不惜身命，不休不息；念力故，常憶師教，善法來聽入，惡法來不聽入，如守門人；定力故，攝心一處不動，以助智慧；智慧力故，能如實觀諸法相。",
    "T25n1509_085:0653c23_13": "得根有二種：一者、在大心人身中，則成菩薩根；二者、在小心人身中，則成小乘根。",
    "T25n1509_085:0653c25_14": "得是具足根，則可度。",
    "T25n1509_085:0653c25_15": "或有菩薩見人雖得信等五根而不可度，由先世惡業罪重故，是故言「知一切眾生業因緣」。",
    "T25n1509_085:0653c27_16": "欲知無數劫業因緣，要得宿命通；既知已，為眾生說過去罪業因緣。",
    "T25n1509_085:0653c29_17": "眾生以是過去罪故不畏，是故求願智，欲知三世事；既知已，為眾生說未來世罪業因緣，當墮地獄。",
    "T25n1509_085:0654a02_18": "眾生聞已，則懷恐怖；恐怖已，心伏易度。",
    "T25n1509_085:0654a03_19": "眾生若欲知未來世福報因緣，為說已，則歡喜可度。",
    "T25n1509_085:0654a05_20": "是故說知業因緣已，願智具足。",
    "T25n1509_085:0654a05_21": "願智具足故，得三世慧淨，通達無礙：知過去善惡業，又知未來善惡果報，知現在眾生諸根利鈍，然後說法教化，多所利益不虛。",
    "T25n1509_085:0654a08_22": "大利益眾生故，能淨佛國土；淨佛國土已，得一切種智；得一切種智故，轉法輪；轉法輪已，以三乘安立眾生，入無餘涅槃。",
    "T25n1509_085:0654a11_23": "如是利益，皆從學如中來，是故佛說：「菩薩欲得一切功德，自利利人，當發阿耨多羅三藐三菩提心。」",
    "T25n1509_085:0654a14_24": "須菩提聞是菩薩功德甚多，白佛言：「世尊！",
    "T25n1509_085:0654a15_25": "菩薩能如說行般若波羅蜜，一切世間應當作禮。」",
    "T25n1509_085:0654a16_26": "如經中廣說，分別初發意菩薩功德。",
    "T25n1509_085:0654a17_27": "爾時，須菩提知是甚深般若無憶想，非初學所得，是故問佛：「初發心菩薩，應念何等法？」",
    "T25n1509_085:0654a19_28": "佛答：「應念一切種智。」",
    "T25n1509_085:0654a19_29": "一切種智者，即是阿耨多羅三藐三菩提、薩婆若、佛法、佛道，皆是一切種智異名。",
    "T25n1509_085:0654a21_30": "問曰：佛何以答言「念一切種智」？",
    "T25n1509_085:0654a22_31": "答曰：初發意菩薩未得深智慧，既捨世間五欲樂故，佛教繫心念薩婆若；應作是念：「雖捨小雜樂，當得清淨大樂；捨顛倒虛誑樂，得實樂；捨繫縛樂，得解脫樂；捨獨善樂，得共一切眾生善樂。」",
    "T25n1509_085:0654a26_32": "得如是等利益故，佛教初發意者常念薩婆若。",
    "T25n1509_085:0654a28_33": "須菩提問：「世尊！",
    "T25n1509_085:0654a28_34": "是一切種智，為是有法？",
    "T25n1509_085:0654a29_0": "為是無法？",
    "T25n1509_085:0654a29_1": "何等緣？",
    "T25n1509_085:0654a29_2": "何等增上？",
    "T25n1509_085:0654a29_3": "何等行？",
    "T25n1509_085:0654a29_4": "何等相？」",
    "T25n1509_085:0654b01_0": "佛答：「須菩提！",
    "T25n1509_085:0654b01_1": "一切種智無所有。",
    "T25n1509_085:0654b01_2": "無所有名非法，無生無滅。",
    "T25n1509_085:0654b02_3": "諸法如實緣亦無所有，念為增上，寂滅為行，無相為相。」",
    "T25n1509_085:0654b03_4": "問曰：皆是畢竟空，念何以獨言增上？",
    "T25n1509_085:0654b04_5": "答曰：諸法各各有力，佛智慧是畢竟空；如、法性、實際，無相，所謂寂滅相。",
    "T25n1509_085:0654b06_6": "佛得一切種智，不復思惟，無復難易遠近，所念皆得，故言念為增上。",
    "T25n1509_085:0654b07_7": "須菩提問：「世尊！",
    "T25n1509_085:0654b08_8": "但一切種智無法，色等法亦無法？」",
    "T25n1509_085:0654b08_9": "佛答：「色等一切法亦是無法。」",
    "T25n1509_085:0654b09_10": "自說因緣：「若法從因緣和合生，即無自性；若法無自性，即是空無法。",
    "T25n1509_085:0654b11_11": "以是因緣故，當知一切法無所有性。」",
    "T25n1509_085:0654b12_0": "須菩提問：「初發心菩薩以何方便行檀波羅蜜乃至一切種智，淨佛世界、教化眾生？」",
    "T25n1509_085:0654b13_1": "佛答：無所有法性中學，入觀亦能集諸功德、教化眾生、淨佛世界，即是方便力。",
    "T25n1509_085:0654b15_2": "所謂有、無二法，能一時行故，所謂畢竟空，集諸福德。",
    "T25n1509_085:0654b17_0": "是人行六波羅蜜時，亦修治佛道——如佛心，以畢竟空、無所有法行六波羅蜜乃至一切種智。",
    "T25n1509_085:0654b19_1": "是菩薩行是道，能具足佛十力、四無所畏、四無礙智、十八不共法、大慈大悲。",
    "T25n1509_085:0654b20_2": "行菩薩道時，具足是法。",
    "T25n1509_085:0654b21_3": "坐道場，用一念相應慧，得一切種智；如人夜失貫珠，電光暫現，即時還得故。",
    "T25n1509_085:0654b23_4": "煩惱及習永盡，更不復生。",
    "T25n1509_085:0654b23_5": "得佛已，以佛眼觀一切十方世界中，一切物尚不見無法，何況有法！",
    "T25n1509_085:0654b25_6": "畢竟空法能破顛倒，令菩薩成佛，是事尚不可得，何況凡夫顛倒有法！",
    "T25n1509_085:0654b27_7": "是故，須菩提！",
    "T25n1509_085:0654b27_8": "當知一切法無所有相，是名「菩薩方便」。",
    "T25n1509_085:0654b28_9": "空尚不可得，何況有！",
    "T25n1509_085:0654b28_10": "須菩提！",
    "T25n1509_085:0654b29_11": "菩薩應行無所有般若波羅蜜。",
    "T25n1509_085:0654b29_12": "是菩薩行是無所有般若波羅蜜，若布施時，即知布施物空、無所有，受者及菩薩心亦無所有；乃至一切種智，得者、得法、得處，無法尚不知，何況有法！",
    "T25n1509_085:0654c04_13": "得者，菩薩；得法，是阿耨多羅三藐三菩提；用得法是菩薩道。",
    "T25n1509_085:0654c05_14": "皆知是法無所有。",
    "T25n1509_085:0654c06_15": "何以故？",
    "T25n1509_085:0654c06_16": "一切法本性爾，不以智慧故異。",
    "T25n1509_085:0654c07_0": "非凡夫作，亦非諸聖人作，一切法無作，無作者故。",
    "T25n1509_085:0654c08_1": "須菩提意：「若諸法都是無所有相，誰知是無所有？」",
    "T25n1509_085:0654c09_2": "是故問佛：「世尊！",
    "T25n1509_085:0654c09_3": "諸法、諸法性離，云何離法能知離法若有、若無？",
    "T25n1509_085:0654c10_4": "何以故？",
    "T25n1509_085:0654c10_5": "無法不能知無法，有法不能知有法；無法不能知有法，有法不能知無法！",
    "T25n1509_085:0654c12_6": "世尊！",
    "T25n1509_085:0654c12_7": "如是一切法無所有相，云何菩薩作是分別是法若有、若無？」",
    "T25n1509_085:0654c14_8": "佛答：「菩薩世俗故為眾生說若有、若無，非第一義。」",
    "T25n1509_085:0654c15_9": "若有是實有，無亦應有實。",
    "T25n1509_085:0654c16_0": "若有不實，無云何應實？",
    "T25n1509_085:0654c16_1": "須菩提問：「世俗、第一義有異耶？」",
    "T25n1509_085:0654c17_2": "若異，破壞法性故，是故佛言：「不異。",
    "T25n1509_085:0654c18_3": "世俗如即是第一義如。」",
    "T25n1509_085:0654c18_4": "眾生不知是如故，以世俗為說若有、若無。",
    "T25n1509_085:0654c19_5": "復次，眾生於五受陰中有所著，為是眾生離所有、得無所有故，菩薩說「無所有」；世俗法故分別諸法，欲令眾生知是無所有。",
    "T25n1509_085:0654c22_6": "如是，須菩提！",
    "T25n1509_085:0654c22_7": "菩薩應學無所有般若波羅蜜。",
    "T25n1509_085:0654c24_0": "大智度論釋菩薩行品第七十二",
    "T25n1509_085:0654c25_0": "【經】須菩提白佛言：「世尊！",
    "T25n1509_085:0654c25_1": "世尊說菩薩行，何等是菩薩行？」",
    "T25n1509_085:0654c26_2": "佛言：「菩薩行者，為阿耨多羅三藐三菩提行，是名菩薩行。」",
    "T25n1509_085:0654c27_3": "「世尊！",
    "T25n1509_085:0654c27_4": "云何菩薩摩訶薩為阿耨多羅三藐三菩提行？」",
    "T25n1509_085:0654c28_5": "佛言：「若菩薩摩訶薩，行色空，行受、想、行、識空；行眼空乃至意，行色空乃至法；行眼界空乃至意識界；行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；行內空、行外空、行內外空、行空空、行大空、行第一義空、有為空、無為空、畢竟空、無始空、散空、諸法空、性空、自相空、無法空、有法空、無法有法空；行初禪、第二、第三、第四禪，行慈、悲、喜、捨，行無量虛空處、無量識處、無所有處、非有想非無想處；行四念處、行四正勤、四如意足、五根、五力、七覺分、八聖道分；行空三昧、行無相、無作三昧；行八背捨、九次第定；行佛十力、行四無所畏、行四無礙智、行十八不共法、行大慈大悲；行淨佛國土、行成就眾生；行諸辯才、行文字入無文字、行諸陀羅尼門；行有為性、行無為性，如阿耨多羅三藐三菩提不作二。",
    "T25n1509_085:0655a15_6": "如是，須菩提！",
    "T25n1509_085:0655a16_7": "菩薩摩訶薩行般若波羅蜜，名為阿耨多羅三藐三菩提行。」",
    "T25n1509_085:0655a17_8": "須菩提白佛言：「世尊！",
    "T25n1509_085:0655a18_0": "世尊說言佛，何義故名佛？」",
    "T25n1509_085:0655a18_1": "佛告須菩提：「知諸法實義故名為佛。",
    "T25n1509_085:0655a19_2": "復次，得諸法實相故名為佛。",
    "T25n1509_085:0655a20_3": "復次，通達實義故名為佛。",
    "T25n1509_085:0655a20_4": "復次，如實知一切法故名為佛。」",
    "T25n1509_085:0655a21_5": "須菩提言：「何義故名菩提？」",
    "T25n1509_085:0655a21_6": "「須菩提！",
    "T25n1509_085:0655a22_7": "空義是菩提義，如義、法性義、實際義是菩提義。",
    "T25n1509_085:0655a23_8": "復次，須菩提！",
    "T25n1509_085:0655a23_9": "名相言說是菩提義。",
    "T25n1509_085:0655a24_10": "須菩提！",
    "T25n1509_085:0655a24_11": "菩提實義不可壞、不可分別是菩提義。",
    "T25n1509_085:0655a25_12": "復次，須菩提！",
    "T25n1509_085:0655a25_13": "諸法實相不誑不異是菩提義。",
    "T25n1509_085:0655a26_14": "以是故名菩提。",
    "T25n1509_085:0655a26_15": "復次，須菩提！",
    "T25n1509_085:0655a26_16": "是菩提，諸佛所有故名菩提。",
    "T25n1509_085:0655a27_17": "復次，須菩提！",
    "T25n1509_085:0655a27_18": "諸佛正遍知故名為菩提。」",
    "T25n1509_085:0655a28_19": "須菩提白佛言：「世尊！",
    "T25n1509_085:0655a28_20": "若菩薩摩訶薩為是菩提行六波羅蜜乃至行一切種智，於諸法何得何失、何增何減、何生何滅、何垢何淨？」",
    "T25n1509_085:0655b02_21": "佛告須菩提：「若菩薩摩訶薩行六波羅蜜乃至行一切種智，於諸法無得無失、無增無減、無生無滅、無垢無淨。",
    "T25n1509_085:0655b04_22": "何以故？",
    "T25n1509_085:0655b05_0": "菩薩摩訶薩行般若波羅蜜，不為得失、增減、生滅、淨垢故出。」",
    "T25n1509_085:0655b06_1": "須菩提白佛言：「世尊！",
    "T25n1509_085:0655b06_2": "若菩薩摩訶薩行般若波羅蜜，不為得失乃至不為淨垢故出，菩薩摩訶薩云何行般若波羅蜜，能取檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜？",
    "T25n1509_085:0655b10_3": "云何行內空乃至無法有法空？",
    "T25n1509_085:0655b11_4": "云何行禪、無量心、無色定？",
    "T25n1509_085:0655b12_5": "云何行四念處乃至八聖道分？",
    "T25n1509_085:0655b12_6": "云何行空、無相、無作解脫門？",
    "T25n1509_085:0655b13_7": "云何行佛十力、四無所畏、四無礙智、十八不共法、大慈大悲？",
    "T25n1509_085:0655b14_8": "云何行菩薩十地？",
    "T25n1509_085:0655b15_9": "云何過聲聞、辟支佛地，入菩薩位中？」",
    "T25n1509_085:0655b16_10": "佛告須菩提：「菩薩摩訶薩行般若波羅蜜時，不以二法故行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，不以二法乃至行一切種智。」",
    "T25n1509_085:0655b19_11": "須菩提言：「世尊！",
    "T25n1509_085:0655b20_12": "若菩薩摩訶薩不以二法故行檀波羅蜜乃至般若波羅蜜，不以二法故乃至行一切種智，菩薩從初發意乃至後意云何善根增益？」",
    "T25n1509_085:0655b23_13": "佛告須菩提：「若行二法者，善根不得增益。",
    "T25n1509_085:0655b24_14": "何以故？",
    "T25n1509_085:0655b24_15": "一切凡夫皆依二法，不得增益善根。",
    "T25n1509_085:0655b25_16": "菩薩摩訶薩行不二法，從初發意乃至後意，於其中間增益善根。",
    "T25n1509_085:0655b26_17": "以是故，菩薩摩訶薩，一切世間天及人、阿修羅無能伏，無能壞其善根、令墮聲聞、辟支佛地；及諸眾惡不善法不能制菩薩令不能行檀波羅蜜增益善根，乃至般若波羅蜜亦如是。",
    "T25n1509_085:0655c01_18": "須菩提！",
    "T25n1509_085:0655c01_19": "菩薩摩訶薩應如是行般若波羅蜜。」",
    "T25n1509_085:0655c02_20": "「世尊！",
    "T25n1509_085:0655c02_21": "菩薩摩訶薩為善根故行般若波羅蜜不？」",
    "T25n1509_085:0655c03_22": "佛言：「不也！",
    "T25n1509_085:0655c04_0": "須菩提！",
    "T25n1509_085:0655c04_1": "菩薩摩訶薩亦不為善根故行般若波羅蜜，亦不為非善根故行般若波羅蜜。",
    "T25n1509_085:0655c05_2": "何以故？",
    "T25n1509_085:0655c06_3": "須菩提！",
    "T25n1509_085:0655c06_4": "菩薩摩訶薩法，未供養諸佛、未具足善根、未得真知識，不能得一切種智。」",
    "T25n1509_085:0655c07_5": "須菩提言：「世尊！",
    "T25n1509_085:0655c08_6": "云何菩薩摩訶薩供養諸佛、具足善根、得真知識能得一切種智？」",
    "T25n1509_085:0655c09_7": "佛告須菩提：「菩薩摩訶薩從初發意供養諸佛。",
    "T25n1509_085:0655c10_8": "諸佛所說十二部經——修妬路乃至憂波提舍，是菩薩聞、持、誦利、心觀、了達；了達故，得陀羅尼；得陀羅尼故，能起無礙智；起無礙智故，所生處，乃至薩婆若，終不忘失是法。",
    "T25n1509_085:0655c14_9": "亦於諸佛所種善根，為是善根所護，終不墮惡道諸難。",
    "T25n1509_085:0655c15_10": "以是善根因緣故，得深心清淨；得深心清淨故，能淨佛國土、成就眾生。",
    "T25n1509_085:0655c17_11": "以善根所護故，常不離真知識，所謂諸佛、諸菩薩摩訶薩及諸聲聞能讚歎佛法眾者。",
    "T25n1509_085:0655c19_12": "如是，須菩提！",
    "T25n1509_085:0655c19_13": "菩薩摩訶薩應供養諸佛、種善根、親近善知識。」",
    "T25n1509_085:0655c21_0": "【論】釋曰：上品中須菩提問佛：「經常說般若波羅蜜，何以故名般若波羅蜜？」",
    "T25n1509_085:0655c22_1": "佛種種因緣答。",
    "T25n1509_085:0655c23_2": "因此事故，此品中復問世尊：「經常說菩薩行，何等是菩薩行？」",
    "T25n1509_085:0655c24_3": "是故須菩提問菩薩行。",
    "T25n1509_085:0655c25_0": "問曰：若般若波羅蜜中攝一切法，又般若即是菩薩行，何以故更問？",
    "T25n1509_085:0655c26_1": "答曰：一切菩薩道名菩薩行，悉遍知諸法實相智慧名般若波羅蜜，是為異。",
    "T25n1509_085:0655c28_2": "若般若經、菩薩行等共相攝，無異。",
    "T25n1509_085:0655c29_0": "復次，有人言：菩薩行者，菩薩身、口、意業諸有所作，皆名菩薩行。",
    "T25n1509_085:0656a01_1": "以是事故，須菩提但欲分別「菩薩正行」故問。",
    "T25n1509_085:0656a02_2": "是故佛答：「菩薩行者，為阿耨多羅三藐三菩提諸善行，是名菩薩正行。」",
    "T25n1509_085:0656a04_0": "菩薩不善、無記及著心行善法，非菩薩行；但以悲心故及空智慧，為阿耨多羅三藐三菩提行，是名菩薩行。",
    "T25n1509_085:0656a06_1": "何等是清淨行？",
    "T25n1509_085:0656a06_2": "所謂色空行，受、想、行、識空行，乃至有為性、無為性空行。",
    "T25n1509_085:0656a08_3": "於是諸法不分別是空、是實，乃至是有為、是無為，如阿耨多羅三藐三菩提滅戲論不二相，是名菩薩行。",
    "T25n1509_085:0656a10_4": "無能壞者，亦無過失。",
    "T25n1509_085:0656a11_5": "須菩提聞是菩薩行已，歡喜問：「菩薩行果報得作佛；經常言佛，何等是佛義？」",
    "T25n1509_085:0656a12_6": "佛答：「知諸法實義故名為佛。」",
    "T25n1509_085:0656a13_7": "問曰：若爾者，阿羅漢、辟支佛及大菩薩，是人亦知諸法實義，何故不名為佛？",
    "T25n1509_085:0656a15_8": "答曰：上已說「然燈喻」。",
    "T25n1509_085:0656a15_9": "於凡夫為實，於佛不為實。",
    "T25n1509_085:0656a16_10": "以煩惱習所覆故，不名為實。",
    "T25n1509_085:0656a17_11": "不能得一切種智、斷一切法中疑悔故，不名正智實義。",
    "T25n1509_085:0656a18_12": "如上分別。",
    "T25n1509_085:0656a18_13": "問曰：知諸法實義、得諸法實相、通達實義、一切法如實知，是四有何異？",
    "T25n1509_085:0656a20_14": "答曰：有人言：義無異，名字異。",
    "T25n1509_085:0656a21_15": "有人言：有差別。",
    "T25n1509_085:0656a21_16": "義名諸法實相，不生不滅，法相常住，如涅槃。",
    "T25n1509_085:0656a22_17": "知是義故，名為佛。",
    "T25n1509_085:0656a22_18": "是義中常覺悟，無錯謬；於是義，以種種名相法令眾生解第一實義。",
    "T25n1509_085:0656a24_19": "是故四無礙中，別說義無礙、法無礙。",
    "T25n1509_085:0656a25_20": "有人雖得諸法實義，不能通達，有二因緣故：一者、煩惱未盡，二者、未得一切智故。",
    "T25n1509_085:0656a27_21": "如須陀洹、斯陀含、阿那含，未斷煩惱故，不能通達；阿羅漢、辟支佛、大菩薩煩惱雖盡，未得一切種智故，不能通達。",
    "T25n1509_085:0656b01_22": "是故說「通達實義故名為佛」。",
    "T25n1509_085:0656b01_23": "如實知一切法者，總上三事亦義、亦法，一切法若有、若無，種種了了知故，如一切種智義中說：亦知寂滅相，亦知有為相。",
    "T25n1509_085:0656b04_24": "復次，菩提名智，佛名智者。",
    "T25n1509_085:0656b05_25": "得是智故，名為智者。",
    "T25n1509_085:0656b05_26": "須菩提問：「世尊！",
    "T25n1509_085:0656b06_27": "何等是菩提？」",
    "T25n1509_085:0656b06_28": "佛答：「空、如、法性、實際，名為菩提。」",
    "T25n1509_085:0656b07_29": "空三昧相應實相智慧緣如、法性、實際，菩提名實智慧。",
    "T25n1509_085:0656b08_30": "三學道未斷煩惱，雖有智慧，不名為菩提。",
    "T25n1509_085:0656b09_31": "三無學人，無明永盡無餘故，智慧名菩提。",
    "T25n1509_085:0656b10_32": "二無學人不得一切智正遍知諸法故，不得名「阿耨多羅三藐三菩提」。",
    "T25n1509_085:0656b12_33": "唯佛一人智慧，名阿耨多羅三藐三菩提。",
    "T25n1509_085:0656b13_0": "復次，名相語言文字故名菩提。",
    "T25n1509_085:0656b13_1": "菩提實義，不可分別破壞。",
    "T25n1509_085:0656b14_2": "復次，菩提是如、不異，常不虛誑。",
    "T25n1509_085:0656b15_3": "何以故？",
    "T25n1509_085:0656b15_4": "一切眾生智慧轉轉有勝，至佛更無勝者；諸法亦轉轉有勝，先者虛妄，後者真實，至菩提更無實者。",
    "T25n1509_085:0656b17_5": "是故菩提名為實。",
    "T25n1509_085:0656b18_0": "復次，如得菩提故名為佛，今以佛得故名菩提。",
    "T25n1509_085:0656b19_1": "復次，有人言：盡智知生永盡，是名菩提。",
    "T25n1509_085:0656b20_2": "有人言：盡智、無生智，名菩提。",
    "T25n1509_085:0656b20_3": "有人言：無礙解脫名菩提。",
    "T25n1509_085:0656b21_4": "何以故？",
    "T25n1509_085:0656b21_5": "得是解脫，於一切法皆通達。",
    "T25n1509_085:0656b22_6": "有人言：四無礙智是菩提。",
    "T25n1509_085:0656b22_7": "何以故？",
    "T25n1509_085:0656b23_8": "佛知諸法實相，是「義無礙」；知諸法名相分別，是名「法無礙」；分別種種語言，使眾生得解，是名「辭無礙」；有所說法教化無窮無盡，是名「樂說無礙」。",
    "T25n1509_085:0656b26_9": "以四無礙具足利益眾生故名菩提。",
    "T25n1509_085:0656b27_10": "有人言：佛十力、四無所畏、四無礙智、十八不共法、大慈大悲、一切種智，如是無量佛法，盡名菩提。",
    "T25n1509_085:0656b29_11": "何以故？",
    "T25n1509_085:0656b29_12": "以智慧大故，諸法皆名菩提。",
    "T25n1509_085:0656c01_13": "有人言：真菩提名佛無漏十智，是十智相應受、想、行、識，身、口業及心不相應諸行，皆名菩提。",
    "T25n1509_085:0656c03_14": "共緣、共生、共相佐助故，皆名菩提。",
    "T25n1509_085:0656c04_15": "復有人言：菩提義無量無邊，唯佛能遍知，餘人知其少分；譬如轉輪聖王寶藏中諸寶，無能分別知其價者，聖王出寶賜人，正可知其所得者。",
    "T25n1509_085:0656c07_16": "此中，須菩提問佛菩提相已，更問世尊：「若菩提畢竟空不壞相，菩薩行六波羅蜜諸法，增益何等善根？」",
    "T25n1509_085:0656c09_17": "佛答：「若菩薩行是菩提實相，於一切法無所增益，何況善根！",
    "T25n1509_085:0656c11_18": "何以故？",
    "T25n1509_085:0656c11_19": "般若波羅蜜不為得失乃至垢淨故出，畢竟清淨故。」",
    "T25n1509_085:0656c12_20": "佛可其意。",
    "T25n1509_085:0656c13_0": "復更問：「若無增減，云何菩薩行般若取檀波羅蜜等諸菩薩行？」",
    "T25n1509_085:0656c14_1": "佛答：「菩薩雖行是法，不以二法故行。」",
    "T25n1509_085:0656c15_2": "畢竟空和合共行，是故不應難。",
    "T25n1509_085:0656c16_3": "復問：「世尊！",
    "T25n1509_085:0656c16_4": "若菩薩不行二法，云何從初發意乃至後心增長善根？」",
    "T25n1509_085:0656c17_5": "佛答：「若人行二法，即是顛倒，不能增長善根。」",
    "T25n1509_085:0656c18_6": "如人夢中雖大得財，竟無所得；覺已所得多少，真名為得。",
    "T25n1509_085:0656c20_7": "佛語須菩提：「一切凡人皆著二法故，不能增益善根。",
    "T25n1509_085:0656c21_8": "菩薩行諸法實相，所謂不二法，從初發心來乃至後心，增益善根，無有錯謬。",
    "T25n1509_085:0656c23_9": "是故菩薩，一切天、人、阿修羅無能壞其善根、令墮二乘，及餘眾惡亦不能壞。」",
    "T25n1509_085:0656c25_10": "餘惡者，慳貪等煩惱，破檀波羅蜜諸善法等。",
    "T25n1509_085:0656c26_11": "復問：「世尊！",
    "T25n1509_085:0656c26_12": "菩薩為善根故行般若耶？」",
    "T25n1509_085:0656c26_13": "佛答：「不為善、不為不善故行般若。」",
    "T25n1509_085:0656c27_14": "問曰：「不為不善根故行般若」，可爾，云何「不為善根故行」？",
    "T25n1509_085:0656c29_15": "答曰：此中佛意：貴阿耨多羅三藐三菩提故，雖行諸善根，為辦事故行，不以為貴。",
    "T25n1509_085:0657a02_16": "如《栰喻經》說：「善法尚應捨，何況不善法！」",
    "T25n1509_085:0657a03_17": "善根是助佛道法。",
    "T25n1509_085:0657a03_18": "若人不為栰故渡，為到彼岸故渡。",
    "T25n1509_085:0657a04_19": "此中佛說因緣：「菩薩未供養諸佛、未得真知識，不能得一切種智。」",
    "T25n1509_085:0657a06_20": "是故雖種善根，不以為貴，但為阿耨多羅三藐三菩提故。",
    "T25n1509_085:0657a07_21": "須菩提言：「云何菩薩雖不為善根，而能供養諸佛乃至得一切種智？」",
    "T25n1509_085:0657a09_22": "佛答：「菩薩從初發心已來，供養諸佛。」",
    "T25n1509_085:0657a10_0": "如經中說。",
    "T25n1509_085:0657a10_1": "供養佛大故，但說佛，當知已供養辟支佛乃至住乾慧地。",
    "T25n1509_085:0657a11_2": "凡人為聞法故，從其聞說十二部經，以不能常得師故，皆當受持；以喜忘故，誦讀令利。",
    "T25n1509_085:0657a13_3": "心觀者，常繫心經卷，次第憶念。",
    "T25n1509_085:0657a14_4": "先以語言宣義，後得了達，即得陀羅尼。",
    "T25n1509_085:0657a15_5": "陀羅尼有二種：一者、聞持陀羅尼，二者、得諸法實相陀羅尼。",
    "T25n1509_085:0657a16_6": "讀、誦、修習、常念故，得聞持陀羅尼；通達義故，得實相陀羅尼。",
    "T25n1509_085:0657a18_7": "住是二陀羅尼門中，能生無礙智；為眾生說法故，具足四無礙智。",
    "T25n1509_085:0657a19_8": "問曰：若菩薩有無礙智，與佛何異？",
    "T25n1509_085:0657a20_9": "答曰：無礙有二種：一、真無礙，二、名字無礙。",
    "T25n1509_085:0657a21_10": "此中除佛無礙，餘者隨菩薩所得無礙。",
    "T25n1509_085:0657a22_11": "是菩薩讀經等因緣故，所生之處，乃至得一切種智，終不忘失。",
    "T25n1509_085:0657a23_12": "何以故？",
    "T25n1509_085:0657a24_13": "深入讀誦諸法故，煩惱折薄。",
    "T25n1509_085:0657a24_14": "為善根所護故，終不墮惡道諸難；如盲人為有目者所將護故，終不墜落溝壑。",
    "T25n1509_085:0657a26_15": "集善根福德故，得深心清淨。",
    "T25n1509_085:0657a27_16": "深心清淨者，慈愛一切眾生，雖怨賊中人亦不加惡，所謂奪命等。",
    "T25n1509_085:0657a29_17": "復次，智慧、福德大集故，煩惱微少，不能遍覆菩薩善心。",
    "T25n1509_085:0657b01_18": "復次，深心者，於眾生中得慈悲心、不捨心、救度心，於諸法中得無常、苦、空、無我、畢竟空心，乃至佛不生佛想、涅槃想，是名深心清淨。",
    "T25n1509_085:0657b04_19": "深心清淨故，能教化眾生。",
    "T25n1509_085:0657b05_20": "何以故？",
    "T25n1509_085:0657b05_21": "是煩惱薄故不起高心、我心、瞋心，故眾生愛樂、信受其語，教化眾生。",
    "T25n1509_085:0657b06_22": "教化眾生故，得淨佛世界；如《毘摩羅詰．佛國品》中說：「眾生淨故，世界清淨。」",
    "T25n1509_085:0657b08_23": "為善根所護故，終不離善知識。",
    "T25n1509_085:0657b09_24": "善知識者，諸佛、大菩薩、阿羅漢。",
    "T25n1509_085:0657b10_25": "略說善知識相，能讚歎三寶者。",
    "T25n1509_085:0657b10_26": "如是菩薩應供養諸佛、種善根、親近善知識。",
    "T25n1509_085:0657b12_27": "何以故？",
    "T25n1509_085:0657b12_28": "如病人應求良醫藥草；佛為良醫，諸善根為藥草，瞻病人為善知識。",
    "T25n1509_085:0657b13_29": "病者具此三事故，病得除差；菩薩亦如是，具此二事，滅諸煩惱故，能利益眾生。",
    "T25n1509_085:0657b15_30": "◎◎大智度論釋種善根品第七十三【經】須菩提白佛言：「世尊！",
    "T25n1509_085:0657b17_31": "菩薩摩訶薩若不供養諸佛、不具足善根、不得真知識，當得薩婆若不？」",
    "T25n1509_085:0657b19_32": "佛告須菩提：「菩薩摩訶薩供養諸佛、種善根、得真知識，一切種智尚難得，何況不供養諸佛、不種善根、不得真知識！」",
    "T25n1509_085:0657b21_33": "須菩提白佛言：「世尊！",
    "T25n1509_085:0657b22_34": "菩薩摩訶薩供養諸佛、種善根、得真知識，何以故難得一切種智？」",
    "T25n1509_085:0657b23_35": "佛告須菩提：「是菩薩摩訶薩遠離方便力，不從諸佛聞方便力，所種善根不具足，不常隨善知識教。」",
    "T25n1509_085:0657b25_36": "「世尊！",
    "T25n1509_085:0657b26_0": "何等是方便力，菩薩摩訶薩行是方便力，得一切種智？」",
    "T25n1509_085:0657b27_1": "佛言：「菩薩摩訶薩從初發意行檀波羅蜜，應薩婆若念，布施佛、若辟支佛、若聲聞、若人、若非人，是時不生布施想、受者想。",
    "T25n1509_085:0657b29_2": "何以故？",
    "T25n1509_085:0657c01_3": "觀一切法自相空，無生，無定相，無所轉，入諸法實相，所謂一切法無作無起相。",
    "T25n1509_085:0657c02_4": "菩薩以是方便力故，增益善根；增益善根故，行檀波羅蜜，淨佛國土，成就眾生。",
    "T25n1509_085:0657c04_5": "布施不受世間果報，但欲救度一切眾生故，行檀波羅蜜。",
    "T25n1509_085:0657c05_6": "「復次，須菩提！",
    "T25n1509_085:0657c06_7": "菩薩摩訶薩從初發意行尸羅波羅蜜，應薩婆若念，持戒時不墮婬怒癡中，亦不墮諸煩惱、纏縛及諸不善破道法，若慳貪、破戒、瞋恚，懈怠、亂意、愚癡，慢、大慢、慢慢、我慢、增上慢、不如慢、邪慢，若聲聞心、若辟支佛心。",
    "T25n1509_085:0657c10_8": "何以故？",
    "T25n1509_085:0657c11_9": "是菩薩摩訶薩，觀一切法自相空，無生，無定相，無所轉，入諸法實相，所謂一切法無作無起相。",
    "T25n1509_085:0657c13_10": "菩薩成就是方便力故，增益善根；增益善根故，行尸羅波羅蜜，淨佛國土，成就眾生。",
    "T25n1509_085:0657c15_11": "持戒不受世間果報，但欲救度一切眾生故，行尸羅波羅蜜。",
    "T25n1509_085:0657c16_12": "「復次，須菩提！",
    "T25n1509_085:0657c16_13": "菩薩摩訶薩從初發意行羼提波羅蜜，應薩婆若念，方便力成就故，行見諦道、思惟道，亦不取須陀洹果、斯陀含、阿那含、阿羅漢果。",
    "T25n1509_085:0657c19_14": "何以故？",
    "T25n1509_085:0657c19_15": "是菩薩摩訶薩知諸法自相空，無生，無定相，無所轉，雖行是助道法，而過聲聞、辟支佛地。",
    "T25n1509_085:0657c21_16": "須菩提！",
    "T25n1509_085:0657c22_17": "是名菩薩無生法忍。",
    "T25n1509_085:0657c22_18": "「復次，須菩提！",
    "T25n1509_085:0657c22_19": "菩薩摩訶薩從初發意行毘梨耶波羅蜜，入初禪乃至入第四禪，入四無量心、四無色定，雖出入諸禪，而不受果報。",
    "T25n1509_085:0657c25_20": "何以故？",
    "T25n1509_085:0657c25_21": "是菩薩成就是方便力故，知諸禪定自相空，無生，無定相，無所轉，淨佛國土，成就眾生。",
    "T25n1509_085:0657c27_22": "精進不受世間果報，但欲救度一切眾生故，行毘梨耶波羅蜜。",
    "T25n1509_085:0657c29_23": "「復次，須菩提！",
    "T25n1509_085:0657c29_24": "菩薩摩訶薩從初發意行禪波羅蜜，應薩婆若念，入八背捨、九次第定，亦不證須陀洹果，乃至不證阿羅漢果。",
    "T25n1509_085:0658a02_25": "何以故？",
    "T25n1509_085:0658a03_0": "是菩薩摩訶薩知諸法自相空，無生，無定相，無所轉。",
    "T25n1509_085:0658a04_1": "「復次，須菩提！",
    "T25n1509_085:0658a04_2": "菩薩摩訶薩從初發意行般若波羅蜜，學佛十力、四無所畏、四無礙智、十八不共法、大慈大悲，乃至未得一切種智，未淨佛國土，未成就眾生，於其中間應如是行。",
    "T25n1509_085:0658a08_3": "何以故？",
    "T25n1509_085:0658a08_4": "是菩薩摩訶薩知諸法自相空，無生，無定相，無所轉。",
    "T25n1509_085:0658a09_5": "須菩提！",
    "T25n1509_085:0658a09_6": "是菩薩摩訶薩應如是行般若波羅蜜，不受果報。」",
    "T25n1509_085:0658a11_0": "【論】問曰：須菩提何以故作是麁問——「不供養諸佛，不具足善根，不得真知識，當得薩婆若不」？",
    "T25n1509_085:0658a13_1": "答曰：有人言：「若一切諸法無所有性畢竟空，畢竟空中，種善根、不種善根等無異。",
    "T25n1509_085:0658a15_0": "若爾者，可不供養諸佛，不種善根，不得真知識，得薩婆若耶？」",
    "T25n1509_085:0658a16_1": "復有人疑言：「得薩婆若更有種種門，可不須種善根等。」",
    "T25n1509_085:0658a17_2": "是故問佛。",
    "T25n1509_085:0658a18_3": "佛答：「若供養諸佛、種善根、得真知識，尚難得，何況不！」",
    "T25n1509_085:0658a19_4": "須菩提問：「以畢竟空中無有福以非福，何以但以福德故得？」",
    "T25n1509_085:0658a20_5": "佛答：「以世諦中有福故得。」",
    "T25n1509_085:0658a21_6": "須菩提為眾生著無所有故問，佛以不著有法答，所謂：「精進修福尚不可得，何況不修福！」",
    "T25n1509_085:0658a23_7": "如受乞食道人，至一聚落，從一家至一家，乞食不得。",
    "T25n1509_085:0658a24_8": "見一餓狗飢臥，以杖打之言：「汝畜生無智，我種種因緣，家家求食尚不能得，何況汝臥而望得！」",
    "T25n1509_085:0658a27_9": "須菩提問：「世尊！",
    "T25n1509_085:0658a27_10": "有是供養諸佛等因緣，何故不得其果報？」",
    "T25n1509_085:0658a28_11": "佛答：「離方便故。」",
    "T25n1509_085:0658a28_12": "方便者，所謂般若波羅蜜。",
    "T25n1509_085:0658a29_13": "雖見諸佛色身，不以智慧眼見法身；雖少種善根，而不具足；雖得善知識，不親近諮受。",
    "T25n1509_085:0658b02_14": "又佛自說因緣，所謂：「菩薩從初發意，以有、無心行檀波羅蜜。」",
    "T25n1509_085:0658b04_15": "有心者，所謂應薩婆若心布施，念諸佛種種無量功德，憐愍眾生故布施。",
    "T25n1509_085:0658b05_16": "無心者，若施佛乃至凡人，不生三想，所謂施者、受者、財物。",
    "T25n1509_085:0658b07_17": "何以故？",
    "T25n1509_085:0658b07_18": "施物等一切法自相空，從本已來常不生；無定相——若一、若異，若常、若無常等，是法自相空故；不可轉，安住如中故。",
    "T25n1509_085:0658b09_19": "如是觀，即入諸法實相，所謂無作無起相。",
    "T25n1509_085:0658b10_20": "一切法無所能作，不生高心，無所悕望。",
    "T25n1509_085:0658b11_21": "如是方便力故，能增益善根、離不善根，教化眾生、淨佛世界。",
    "T25n1509_085:0658b13_22": "布施若多、若少，不受世間果報，但欲救度一切眾生故。",
    "T25n1509_085:0658b14_23": "菩薩布施眾生有量有限，作是念：「我先世不行深福德，今不能廣施眾生。",
    "T25n1509_085:0658b16_24": "我今當深實多行檀波羅蜜，得是果報已，能具足利益，廣施無量眾生，若今世利，若後世利，若道德利。」",
    "T25n1509_085:0658b18_25": "無如是方便，菩薩雖供養諸佛、種善根、得真知識，尚不得，何況不供養！",
    "T25n1509_085:0658b20_26": "餘五波羅蜜，亦如是。",
    "T25n1509_085:0658b21_27": "◎大智度論卷第八十五"
}