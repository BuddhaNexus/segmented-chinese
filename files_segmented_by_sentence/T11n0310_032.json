{
    "T11n0310_032:0175a11_0": "大寶積經卷第三十二",
    "T11n0310_032:0175a13_0": "唐天竺三藏菩提流志譯",
    "T11n0310_032:0175a14_0": "出現光明會第十一之三",
    "T11n0310_032:0175a15_0": "「如來已盡於生際，　　大悲普覆諸世間，　法王最勝人中尊，　　願說何緣現微笑？",
    "T11n0310_032:0175a17_0": "　無量無邊大菩薩，　　并餘威德諸天眾，　悉於空中持妙蓋，　　而此大地皆振動，　誰於往昔如來所，　　長夜修行諸善法，　平等悅意大悲尊，　　願說何緣現微笑？",
    "T11n0310_032:0175a21_0": "　誰於往昔供諸佛，　　得聞此法生歡喜，　導師最勝人中尊，　　願說何緣現微笑？",
    "T11n0310_032:0175a23_0": "　世尊音聲悅眾意，　　猶如鴈王聲美妙，　自然無量音和雅，　　願說何故放斯光？",
    "T11n0310_032:0175a25_0": "　無量俱胝諷頌言，　　勸讚悅可相應語，　拘抧羅聲殊勝類，　　願說何故放斯光？",
    "T11n0310_032:0175a27_0": "　雷鼓深遠說法聲，　　普聞無邊千億界，　慈心麁言或軟語，　　何故現斯金色光？",
    "T11n0310_032:0175a29_0": "　了生無生盡無盡，　　知眼性離無來去，　為世照明甘露滅，　　何故現斯金色光？",
    "T11n0310_032:0175b02_0": "　知眼起作常空寂，　　無去無來無住處，　猶如陽炎水泡沫，　　示現微笑何因緣？",
    "T11n0310_032:0175b04_0": "　如是耳鼻舌身意，　　色聲香味并觸法，　乃至音聲及名等，　　當知一切亦復然。",
    "T11n0310_032:0175b06_0": "　金剛常身不壞身，　　具足百千殊勝相，　體無機關而運動，　　願說微笑何因緣？",
    "T11n0310_032:0175b08_0": "　髀膊傭滿足跟長，　　腹相不現如師子，　臍深妙好腰圓滿，　　願說微笑何因緣？",
    "T11n0310_032:0175b10_0": "　金色淨身離塵垢，　　一一眾毛紺青色，　右旋上靡香芬馥，　　願說微笑何因緣？",
    "T11n0310_032:0175b12_0": "　妙身圓滿常安住，　　猶如尼拘陀樹王，　一切功德以莊嚴，　　音聲悅眾令欣樂。",
    "T11n0310_032:0175b14_0": "　修臂傭圓肩妙好，　　項約圓滿螺文現，　遊步無邊百千剎，　　示諸眾生邪正道。",
    "T11n0310_032:0175b16_0": "　齒白無垢如珂雪，　　舌相廣長周覆面，　師子頰輔鼻脩直，　　皆從方便淨心生。",
    "T11n0310_032:0175b18_0": "　優鉢羅香從口出，　　栴檀香氣遍於身，　已於往昔廣修慈，　　清淨意樂常相續。",
    "T11n0310_032:0175b20_0": "　如來足下善安平，　　隨所履地無窊曲，　猶如師子象王步，　　超過一切諸世間。",
    "T11n0310_032:0175b22_0": "　千輻輪相妙端嚴，　　殊勝光文常炳著，　所行善利諸群品，　　見者皆生淨信心。",
    "T11n0310_032:0175b24_0": "　一指能出百千光，　　普照無邊諸佛剎，　往昔勤修眾善行，　　獲此種種相莊嚴。",
    "T11n0310_032:0175b26_0": "　成就色身無等倫，　　面相端嚴最殊勝，　神變利益諸世間，　　願說何緣現微笑？",
    "T11n0310_032:0175b28_0": "　膊傭平正如鹿王，　　身不低屈猶師子，　出興為世作燈明，　　願說何緣現微笑？",
    "T11n0310_032:0175c01_0": "　馬王隱相無塵染，　　掌中平滿手過膝，　希有最勝人師子，　　願說微笑何因緣？",
    "T11n0310_032:0175c03_0": "　從身出現無邊光，　　妙色寂靜而恒照，　其心清淨常相續，　　演說無邊諸契經。",
    "T11n0310_032:0175c05_0": "　非彼安住斷常人，　　所能淨修如是法，　若能捨離諸邊見，　　速成如來清淨身。",
    "T11n0310_032:0175c07_0": "　天鼓雲雷聲遠震，　　迦蘭陀鴻響清徹，　天樂音聲千萬種，　　願說何故現斯光？",
    "T11n0310_032:0175c09_0": "　導師一音演說法，　　令諸毀戒斷相續，　如來所說妙言音，　　皆是甚深希有法。",
    "T11n0310_032:0175c11_0": "　牛王眉間白毫相，　　遍至百千諸佛剎，　妙眼猶如紺青色，　　頂相空天無能見，　齒白齊密具四十，　　猶如清淨頗胝寶，　皆從無量善業生，　　願說何緣現微笑？",
    "T11n0310_032:0175c15_0": "　如來圓滿功德身，　　成就無邊微妙色，　出現希有淨光明，　　願說何緣現微笑？",
    "T11n0310_032:0175c17_0": "　大悲最勝兩足尊，　　了達眾生心志樂，　已得無礙妙辯才，　　願說何緣現微笑？",
    "T11n0310_032:0175c19_0": "　如來已到於彼岸，　　具足三明及六通，　示現無邊清淨光，　　願說何緣現微笑？",
    "T11n0310_032:0175c21_0": "　佛於往昔無量劫，　　供養百千諸世尊，　如是因果不敗亡，　　願說何緣現微笑？",
    "T11n0310_032:0175c23_0": "　佛於往昔無量劫，　　安住微妙諸等持，　知眼生邊及盡邊，　　願說何緣現微笑？",
    "T11n0310_032:0175c25_0": "　過去未來現在世，　　導師於彼悉能了，　淨智無礙不思議，　　願說何緣現微笑？」",
    "T11n0310_032:0175c27_0": "爾時世尊於大眾中，以金色手摩月光頂，而說偈言：「童子諦聽，　　吾今付汝，　　此菩提法，　出現光經。",
    "T11n0310_032:0176a01_1": "　　於後惡世，　　法欲滅時，　當為眾生，　　開示演說。",
    "T11n0310_032:0176a02_2": "　　我以佛眼，　見未來世，　　於是微妙，　　甚深經典，　若樂不樂，　　皆悉了知。",
    "T11n0310_032:0176a04_3": "　　若有眾生，　志求佛道，　　常念諸佛，　　當授此經。",
    "T11n0310_032:0176a06_0": "　若壞淨信，　　樂於憒閙，　　長夜惛睡，　不樂斯經。",
    "T11n0310_032:0176a07_1": "　　於我法中，　　雖得出家，　於涅槃法，　　不生欣樂，　　如是癡人，　虛食信施。",
    "T11n0310_032:0176a09_2": "　　聞有為法，　　多諸過患，　猶著世間，　　不生驚怖，　　如是癡人，　智者呵責，　　雖服法衣，　　而無智慧。",
    "T11n0310_032:0176a12_0": "　牟尼所說，　　真實之言，　　無智若聞，　不能信受，　　如是愚人，　　勿與同止。",
    "T11n0310_032:0176a14_0": "　若有得聞，　　此殊勝法，　　不生歡喜，　愛樂之心，　　如是等人，　　我所呵責，　雖得人身，　　則為空過。",
    "T11n0310_032:0176a16_1": "　　若有得聞，　此甚深法，　　能生歡喜，　　愛樂之心，　是人已曾，　　值遇諸佛，　　決定當得，　無上菩提。",
    "T11n0310_032:0176a19_2": "　　若人愚癡，　　惡見所害，　斷於慧命，　　遠離菩提，　　是故應當，　捨惡知識，　　親近恭敬，　　明慧之人。",
    "T11n0310_032:0176a22_0": "　一切世間，　　無量過患，　　眾生常沒，　三惡趣中，　　皆從癡惑，　　因緣所起，　隨惑流轉，　　不得自在。",
    "T11n0310_032:0176a24_1": "　　棄捨正法，　行於非法，　　是故當離，　　愚小之人。",
    "T11n0310_032:0176a26_0": "　猶如御者，　　自折其軸，　　既作惡業，　生地獄中。",
    "T11n0310_032:0176a27_1": "　　口出惡言，　　恒自傷害，　如持利斧，　　自伐其身。",
    "T11n0310_032:0176a28_2": "　　不知諸法，　因緣所造，　　隨業受報，　　無能救者。",
    "T11n0310_032:0176b01_0": "　親近世仙，　　以為善友，　　而便自謂，　修習於空。",
    "T11n0310_032:0176b02_1": "　　已證無為，　　生斷滅見，　如身器破，　　心亦隨滅。",
    "T11n0310_032:0176b03_2": "　　多所樂說，　綺飾言辭，　　於此味著，　　終無義利。",
    "T11n0310_032:0176b05_0": "　雖為毒蛇，　　之所螫害，　　終不令人，　墮於惡趣。",
    "T11n0310_032:0176b06_1": "　　愚者說法，　　壞人善根，　令無量眾，　　墮於地獄。",
    "T11n0310_032:0176b07_2": "　　汝等大眾，　應當觀察，　　如是童子，　　今在我前，　往昔已曾，　　供養無量，　　恒河沙數，　諸佛世尊。",
    "T11n0310_032:0176b10_3": "　　堅固修行，　　求無上智，　心不依止，　　一切諸有。",
    "T11n0310_032:0176b11_4": "　　知眼生邊，　畢竟清淨，　　離諸戲論，　　無所染著。",
    "T11n0310_032:0176b13_0": "　為欲利益，　　無量眾生，　　演說無上，　現光經典。",
    "T11n0310_032:0176b14_1": "　　愚人不能，　　修學是法，　於修行者，　　見其過失。",
    "T11n0310_032:0176b15_2": "　　是故應捨，　愚癡之人，　　不應親近，　　修學是法。",
    "T11n0310_032:0176b17_0": "　愚癡之人，　　樂於諍論，　　不能勤修，　無諍論行。",
    "T11n0310_032:0176b18_1": "　　彼諸人等，　　無如理心，　是故不應，　　恭敬稱讚。",
    "T11n0310_032:0176b19_2": "　　愚癡之人，　懈怠嬾惰，　　常行不善，　　身語意業，　無有淨戒、　　智慧多聞，　　常思欲境，　樂於憒閙。",
    "T11n0310_032:0176b22_3": "　　汝等應觀，　　如是愚人，　種族及身，　　皆悉鄙惡，　　瞋恚佷戾，　形貌醜陋。",
    "T11n0310_032:0176b24_4": "　　設生善處，　　身常下劣，　執著我相，　　迷於真理，　　無有智慧，　分別語言，　　聞性空法，　　不生愛樂。",
    "T11n0310_032:0176b27_0": "　如來世尊，　　久已遠離，　　一切世間，　語言戲論。",
    "T11n0310_032:0176b28_1": "　　凡夫於此，　　深生染著，　盡其壽命，　　不能了知。",
    "T11n0310_032:0176b29_2": "　　雖讚持戒，　不修梵行，　　口說於法，　　身行非法，　自說是律，　　常行非律，　　佛教弟子。",
    "T11n0310_032:0176c03_0": "　著壞色衣，　　破戒之人，　　而披此服，　增長憍慢，　　放逸之心，　　所食信施，　如吞猛火。",
    "T11n0310_032:0176c05_1": "　　既捨居家，　　無五欲樂，　又於佛法，　　無勝妙樂，　　樂於雜行，　不離二邊，　　所有意樂，　　皆不清淨。",
    "T11n0310_032:0176c08_0": "　如是愚人，　　處在大眾，　　猶如野干，　入師子群。",
    "T11n0310_032:0176c09_1": "　　雖說如是，　　寂靜之法，　不能了知，　　真實空義。",
    "T11n0310_032:0176c10_2": "　　為眾稱讚，　生貢高心，　　不念大師，　　慚愧謙下。",
    "T11n0310_032:0176c12_0": "　受不淨物，　　如得摩尼，　　歡喜執持，　心無暫捨。",
    "T11n0310_032:0176c13_1": "　　是輩下劣，　　雖復出家，　守護威儀，　　執持衣鉢，　　但有形像，　無實智慧，　　雖復剃髮，　　不捨惡心，　墮於倒見，　　非沙門法。",
    "T11n0310_032:0176c16_2": "　　退失寂靜，　涅槃之道，　　亦無沙門，　　所證之果，　無明煩惱，　　不滅微塵，　　遊行聚落，　自稱寂靜。",
    "T11n0310_032:0176c19_3": "　　愚人無智，　　不知正趣，　心所樂欲，　　皆為不善。",
    "T11n0310_032:0176c20_4": "　　因利養故，　住阿蘭若，　　不為修習，　　涅槃之因。",
    "T11n0310_032:0176c22_0": "　惛沈憙睡，　　但念安身，　　常樂修行，　如是等事。",
    "T11n0310_032:0176c23_1": "　　雖住蘭若，　　經歷多年，　以倒見故，　　失涅槃道，　　終不能得，　沙門道果。",
    "T11n0310_032:0176c25_2": "　　毀破正見，　　違犯禁戒，　愛好衣服，　　莊嚴其身。",
    "T11n0310_032:0176c26_3": "　　於諸欲樂，　常生愛染，　　若入城邑，　　現憍慢相，　放縱身業，　　不住威儀。",
    "T11n0310_032:0176c28_4": "　　或入城邑，　遊行自說，　　彼阿蘭若，　　山窟之中。",
    "T11n0310_032:0177a01_0": "　汝等當知，　　是我所住，　　徐行低視，　進止安庠。",
    "T11n0310_032:0177a02_1": "　　發言詭異，　　現羅漢相，　令白衣眾，　　咸相謂言，　　蘭若比丘，　是真聖者。",
    "T11n0310_032:0177a04_2": "　　或復在彼，　　阿蘭若處，　見有人來，　　即便指示，　　我於是處，　晝夜經行，　　或施軟草，　　宴坐之所。",
    "T11n0310_032:0177a07_0": "　或入聚落，　　詣白衣家，　　詐現慇懃，　問訊安隱。",
    "T11n0310_032:0177a08_1": "　　說於世俗，　　王賊之事，　或以染心，　　於女人前，　　種種方便，　自讚其德，　　我能為世，　　作大福田，　我捨王位，　　出家修道，　　宮人婇女，　皆悉生天。",
    "T11n0310_032:0177a12_2": "　　彼人聞已，　　益加恭敬，　衣服飲食，　　種種供養。",
    "T11n0310_032:0177a13_3": "　　大德哀愍，　數來我所。",
    "T11n0310_032:0177a14_4": "　　貪著美味，　　不知過患，　為魔得便，　　如龜墮網。",
    "T11n0310_032:0177a15_5": "　　於蘭若眾，　矜高利養，　　輕毀誹謗，　　精進比丘。",
    "T11n0310_032:0177a17_0": "　心迷名利，　　轉生貪著，　　為活命故，　常行欺誑，　　增長身語，　　不善之業，　若有施主，　　淨心供養，　　由懈怠故，　損減其福。",
    "T11n0310_032:0177a20_1": "　　如是愚人，　　常生惡欲，　於此空法，　　無順忍心。",
    "T11n0310_032:0177a22_0": "「若於我法中，　　能離如是過，　勤修不放逸，　　得此法非難。",
    "T11n0310_032:0177a24_0": "　於利與非利，　　稱譏苦樂等，　世法不能動，　　得此法非難。",
    "T11n0310_032:0177a26_0": "　觀身不淨想，　　諸蘊瘡疣想，　受食塗瘡想，　　得此法非難。",
    "T11n0310_032:0177a28_0": "　雖受好衣服，　　亦不生憍慢，　為遮慚恥故，　　得此法非難。",
    "T11n0310_032:0177b01_0": "　不矜持色力，　　於食無貪著，　為存壽命故，　　得此法非難。",
    "T11n0310_032:0177b03_0": "　了知諸有空，　　於欲無取捨，　常修空寂行，　　得此法非難。",
    "T11n0310_032:0177b05_0": "　去一由旬山，　　獨坐修禪定，　觀有為無我，　　得此法非難。",
    "T11n0310_032:0177b07_0": "　觀眼盡生邊，　　及眼流轉相，　勤修眼淨道，　　得此法非難。",
    "T11n0310_032:0177b09_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0177b11_0": "　如是未來世，　　無量諸比丘，　精勤懈怠者，　　一切皆應了。",
    "T11n0310_032:0177b13_0": "　彼遇善惡友，　　修習不修習，　生信及不信，　　一切皆應了。",
    "T11n0310_032:0177b15_0": "　彼遇善惡友，　　於諸根盡道，　修習不修習，　　一切皆應了。",
    "T11n0310_032:0177b17_0": "　若愛樂菩提，　　或一二三月，　後時還退失，　　一切皆應了。",
    "T11n0310_032:0177b19_0": "　若人聞此法，　　能生愛樂心，　設令時退失，　　還得於淨信。",
    "T11n0310_032:0177b21_0": "　若人聞此法，　　不能離放逸，　便生是念言，　　此經非佛說。",
    "T11n0310_032:0177b23_0": "　若人聞此法，　　為魔所攝持，　初雖起信心，　　後則還棄捨。",
    "T11n0310_032:0177b25_0": "　於法無欣樂，　　虛空求名利，　遊行於聚落，　　讚說陀羅尼，　三昧總持光，　　彼實不能了。",
    "T11n0310_032:0177b28_0": "　纏縛於五欲，　　貪求諸世業，　以分別言說，　　誹謗修空者。",
    "T11n0310_032:0177c01_0": "　無有念慧心，　　盡壽為空過，　愚人捨空法，　　是則為破戒，　當墮阿鼻獄，　　終不得生天。",
    "T11n0310_032:0177c04_0": "　若於一剎那，　　造立於千塔，　不如聞是經，　　受持四句偈。",
    "T11n0310_032:0177c06_0": "　以百千華鬘，　　供養於佛塔，　不如聞是經，　　思惟四句偈。",
    "T11n0310_032:0177c08_0": "　若人造寶塔，　　其數如恒沙，　不如剎那頃，　　思惟於此經。",
    "T11n0310_032:0177c10_0": "　於百億佛剎，　　散華以供養，　不如剎那頃，　　思惟於此經。",
    "T11n0310_032:0177c12_0": "　袈裟百萬億，　　奉施於諸佛，　不如剎那頃，　　思惟於此經。",
    "T11n0310_032:0177c14_0": "　佛眼勝清淨，　　無所不知見，　若愛樂此經，　　當得如來眼。",
    "T11n0310_032:0177c16_0": "　過去無數劫，　　有佛名然燈，　我為摩納仙，　　持華來供養，　便記我成佛，　　號釋迦牟尼，　當坐於道場，　　演說此經典。",
    "T11n0310_032:0177c20_0": "　汝時為童子，　　聞我得受記，　歡喜生淨心，　　合掌而發願，　若摩納成佛，　　我當助宣化，　乃至滅度後，　　護持於法藏。",
    "T11n0310_032:0177c24_0": "　如彼然燈佛，　　所說現光經，　摩納與童子，　　爾時俱聽受。",
    "T11n0310_032:0177c26_0": "　我曾於往昔，　　以優鉢羅華，　供養於彼佛，　　汝時在此會，　即發如是願，　　於我末法中，　受持此經典，　　廣宣說流布。",
    "T11n0310_032:0178a01_0": "　若有聞是法，　　心不生瞋恚，　能受持讀誦，　　是名善丈夫。",
    "T11n0310_032:0178a03_0": "　汝當於後世，　　持此難聞法，　廣為諸眾生，　　分別其義趣。",
    "T11n0310_032:0178a05_0": "　我亦於過去，　　正法欲滅時，　持此現光經，　　廣為眾生說。",
    "T11n0310_032:0178a07_0": "　愚人不勤修，　　於此生誹謗，　我雖聞此言，　　亦不生瞋恚。",
    "T11n0310_032:0178a09_0": "　我常修忍力，　　饒益諸世間，　由忍力成就，　　相好莊嚴身。",
    "T11n0310_032:0178a11_0": "　童子汝當觀，　　佛身妙圓滿，　金色最清淨，　　皆從忍力生。",
    "T11n0310_032:0178a13_0": "　我足指按地，　　震動無邊剎，　眾生不顛墜，　　皆從忍力生。",
    "T11n0310_032:0178a15_0": "　我從一毛孔，　　出百千光明，　清淨照一切，　　皆由勝忍力。",
    "T11n0310_032:0178a17_0": "　羅剎甚可畏，　　吸人精氣者，　常慈心敬我，　　皆由勝忍力。",
    "T11n0310_032:0178a19_0": "　我所有眷屬，　　善能調伏心，　尊重於如來，　　皆由勝忍力。",
    "T11n0310_032:0178a21_0": "　百千諸音樂，　　遍於大眾中，　稱讚佛功德，　　皆由勝忍力。",
    "T11n0310_032:0178a23_0": "　百千諸龍王，　　瞋毒甚可畏，　見佛生歡喜，　　皆由勝忍力。",
    "T11n0310_032:0178a25_0": "　羅叉夜叉等，　　持百千華鬘，　悉來供養我，　　皆由勝忍力。",
    "T11n0310_032:0178a27_0": "　無量百千剎，　　現在諸如來，　稱讚我功德，　　皆由勝忍力。",
    "T11n0310_032:0178a29_0": "　八千鳩槃荼，　　及阿吒嚩迦，　散華供養我，　　皆由勝忍力。",
    "T11n0310_032:0178b02_0": "　六十百俱胝，　　諸夜叉王等，　悉來供養我，　　皆由勝忍力。",
    "T11n0310_032:0178b04_0": "　復有千龍王，　　摩那娑伽等，　赤真珠奉我，　　皆由勝忍力。",
    "T11n0310_032:0178b06_0": "　百千兜牟盧，　　及與尸棄毘，　音樂供養我，　　皆由勝忍力。",
    "T11n0310_032:0178b08_0": "　百千鳩槃荼，　　毘盧釋迦等，　香華供養我，　　皆由勝忍力。",
    "T11n0310_032:0178b10_0": "　持大地龍王，　　示現於半身，　合掌恭敬我，　　皆由勝忍力。",
    "T11n0310_032:0178b12_0": "　有百千俱胝，　　無身羅怙等，　淨心供養我，　　皆由勝忍力。",
    "T11n0310_032:0178b14_0": "　童子汝當觀，　　如來光所照，　離苦得安樂，　　皆由勝忍力。",
    "T11n0310_032:0178b16_0": "　百千三暮多，　　風天遍虛空，　雨香供養我，　　皆由勝忍力。",
    "T11n0310_032:0178b18_0": "　百千諸天眾，　　散天華供養，　悉捨諸愛著，　　親近於如來。",
    "T11n0310_032:0178b20_0": "　汝觀佛神通，　　所說施戒聲，　周聞於一切，　　皆由勝忍力。",
    "T11n0310_032:0178b22_0": "　演說蘊界聲，　　及四諦音聲，　周聞於一切，　　皆由勝忍力。",
    "T11n0310_032:0178b24_0": "　由我神通力，　　聞空中演說，　眼盡邊寂靜，　　生邊亦復然。",
    "T11n0310_032:0178b26_0": "　由我神通力，　　聞空中演說，　眼從因緣生，　　無來亦無去。",
    "T11n0310_032:0178b28_0": "　由我神通力，　　聞空中演說，　眼觀察寂靜，　　諸佛由是生。",
    "T11n0310_032:0178c01_0": "　由我神通力，　　聞空中演說，　眼盡邊寂靜，　　諸佛由是生。",
    "T11n0310_032:0178c03_0": "　由我神通力，　　聞空中演說，　眼邊際寂靜，　　諸佛由是生。",
    "T11n0310_032:0178c05_0": "　由我神通力，　　聞空中演說，　眼生邊寂靜，　　諸佛由是生。",
    "T11n0310_032:0178c07_0": "　由我神通力，　　聞空中演說，　眼流轉寂靜，　　諸佛由是生。",
    "T11n0310_032:0178c09_0": "　由我神通力，　　聞空中演說，　眼無生寂靜，　　諸佛由是生。",
    "T11n0310_032:0178c11_0": "　由我神通力，　　聞空中演說，　眼寂滅寂靜，　　諸佛由是生。",
    "T11n0310_032:0178c13_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0178c15_0": "　貪瞋癡忿覆，　　嫉妬及諂誑，　貢高憍慢等，　　廣說亦復然。」",
    "T11n0310_032:0178c17_0": "爾時月光童子聞說如是最勝之法，歡喜合掌而白佛言：「世尊！",
    "T11n0310_032:0178c18_1": "我於明日欲請如來并諸大眾，唯願哀愍而受我食。」",
    "T11n0310_032:0178c19_2": "爾時世尊知彼童子意樂清淨，亦知饒益無量眾生，起大慈心默然受請。",
    "T11n0310_032:0178c21_3": "是時童子即從坐起，頂禮佛足右繞三匝，歡喜還家。",
    "T11n0310_032:0178c22_4": "與其眷屬及諸天、龍、夜叉、羅剎、鳩槃荼等，皆共嚴飾王舍大城。",
    "T11n0310_032:0178c23_5": "於四衢道張施綵幔，其幔高廣普覆一切，金繩交絡珠纓垂布，師子幡帶金藥鉤鬘，百千萬種而校飾之。",
    "T11n0310_032:0178c26_6": "復有寶華其色殊特，叢廁錯糅以為華鬘，薝蔔迦華鬘、目真隣陀華鬘，如是種種無量無數，於寶帳間周匝垂下，普遍大會一切莊嚴。",
    "T11n0310_032:0178c29_7": "又於其下敷諸床座，燒眾寶香，畢力迦香、都摩遮香、栴檀欝金清淨悅意，如是種種和合妙香而為供養。",
    "T11n0310_032:0179a02_8": "復以香水遍灑街道，雜華覆地處處充滿。",
    "T11n0310_032:0179a03_9": "爾時諸天童女、阿修羅女、摩睺羅女，其數無量心生歡喜，為欲成就菩提因故，俱來嚴飾最勝大城。",
    "T11n0310_032:0179a05_10": "月光童子知是城中普遍嚴淨，食時已到前白佛言：「願為利益諸眾生故入是城。」",
    "T11n0310_032:0179a07_11": "爾時如來與其大眾前入城門，當下足時，城中大地普皆震動，周遍十方百千億剎悉亦震動。",
    "T11n0310_032:0179a09_12": "於是時中，盲者能視、苦者得樂、聾者能聽、色下劣者得妙好色、無財物者而得財物、無子得子、無衣得衣、無金寶者得諸金寶、無親屬者得諸親屬，若乏一切嚴身具者普皆令得嚴身之具。",
    "T11n0310_032:0179a14_0": "復有諸鳥，拘抧羅鳥、鸚鵡孔雀、舍利迦羅，是諸眾鳥見如來已，生歡喜心出勝妙音，聞是音者能令意悅。",
    "T11n0310_032:0179a16_1": "如來復以神通之力，化作無量薝蔔迦樹，百千眾生持彼淨華并餘妙香散佛供養。",
    "T11n0310_032:0179a18_2": "復有百千阿修羅女、摩醯首羅，持赤真珠及栴檀末，於如來上歡喜奉散。",
    "T11n0310_032:0179a19_3": "阿修羅眾及餘諸天執持寶蓋，皆是黃金白銀之所校飾，於虛空中覆如來上。",
    "T11n0310_032:0179a21_4": "世尊復以神變之力化作無量栴檀香樹、百千金剛樹、寶器衣服如是等樹無量無邊，珍寶莊嚴華葉繁茂，一切眾生福德之果而共成熟，微風吹動最勝妙香，流溢普遍無量佛土，百千眾生俱持散佛。",
    "T11n0310_032:0179a26_5": "如是無量情與非情，皆是如來神通道力之所變化。",
    "T11n0310_032:0179a27_6": "若有希求，以神變故隨彼意樂悉令充足。",
    "T11n0310_032:0179a28_7": "佛入城時，一切大眾於虛空中聞殊妙聲，其聲演暢不可思議，亦復不知彼從何出，以百千頌宣說諸法：「爾時世尊方入城，　　空中有聲如是說，　了貪盡邊常空寂，　　證其實性得菩提。",
    "T11n0310_032:0179b04_0": "　爾時世尊方入城，　　空中有聲如是說，　了貪生邊常空寂，　　證其實性得菩提。",
    "T11n0310_032:0179b06_0": "　爾時世尊方入城，　　空中有聲如是說，　了貪邊際常空寂，　　證其實性得菩提。",
    "T11n0310_032:0179b08_0": "　爾時世尊方入城，　　空中有聲如是說，　了貪寂靜常空寂，　　證其實性得菩提。",
    "T11n0310_032:0179b10_0": "　爾時世尊方入城，　　空中有聲如是說，　了貪流轉常空寂，　　證其實性得菩提。",
    "T11n0310_032:0179b12_0": "　爾時世尊方入城，　　空中有聲如是說，　了貪無有常空寂，　　證其實性得菩提。",
    "T11n0310_032:0179b14_0": "　爾時世尊方入城，　　空中有聲如是說，　了貪無生常空寂，　　證其實性得菩提。",
    "T11n0310_032:0179b16_0": "　爾時世尊方入城，　　空中有聲如是說，　了貪寂滅常空寂，　　證其實性得菩提。",
    "T11n0310_032:0179b18_0": "　瞋癡忿覆并嫉誑，　　諂曲貢高憍慢憂，　苦集滅道及有情，　　童男童女并婦女，　丈夫養育兼六根，　　六塵四大性事物，　世間苦蘊界世生，　　音聲名等亦如是。",
    "T11n0310_032:0179b22_0": "　法王演說微妙音，　　一切眾生悉歡喜，　諸天世人共聞已，　　樂欲住於如來乘。",
    "T11n0310_032:0179b24_0": "　爾時世尊方入城，　　空中有聲如是說，　佛於施力深愛樂，　　由施力故證菩提。",
    "T11n0310_032:0179b26_0": "　爾時世尊方入城，　　空中有聲如是說，　佛於淨戒深愛樂，　　由淨戒力證菩提。",
    "T11n0310_032:0179b28_0": "　爾時世尊方入城，　　空中有聲如是說，　佛於忍辱深愛樂，　　由忍辱力證菩提。",
    "T11n0310_032:0179c01_0": "　爾時世尊方入城，　　空中有聲如是說，　佛於精進深愛樂，　　由精進力證菩提。",
    "T11n0310_032:0179c03_0": "　爾時世尊方入城，　　空中有聲如是說，　佛於禪定深愛樂，　　由禪定力證菩提。",
    "T11n0310_032:0179c05_0": "　爾時世尊方入城，　　空中有聲如是說，　佛於智慧深愛樂，　　由智慧力證菩提。",
    "T11n0310_032:0179c07_0": "　神通福德智住力，　　方便色力名稱力，　業因緣友淨信聞，　　施相應力寂靜力，　調伏實際諦善力，　　所畏歡喜利愛樂，　慈悲喜捨忍無惱，　　空無相等亦如是。",
    "T11n0310_032:0179c11_0": "　十力聖主天中尊，　　功德名聞無等量，　當入勝城初下足，　　廣為饒益諸眾生。",
    "T11n0310_032:0179c13_0": "　昔於三有修淨業，　　增長諸天眾善行，　一切世間普宗仰，　　聞我此說咸歡喜。",
    "T11n0310_032:0179c15_0": "　如來入城當下足，　　城邑大地皆震動，　咸覩世尊清淨光，　　靡不渴仰生欣躍。",
    "T11n0310_032:0179c17_0": "　世尊入城廣饒益，　　人天大眾心歡喜，　地及空行三有中，　　皆歎如來善安樂。",
    "T11n0310_032:0179c19_0": "　世尊足輪初按地，　　淨光普照未曾有，　善馬城中出妙聲，　　眾鳥於空亦歡喜。",
    "T11n0310_032:0179c21_0": "　復有清淨女人眾，　　手足環釧及瓔鬘，　如是種種寶莊嚴，　　不擊自生微妙響。",
    "T11n0310_032:0179c23_0": "　各各互來相慶美，　　同聲共歎勝吉祥，　聾盲殘缺得諸根，　　皆是如來殊勝果。",
    "T11n0310_032:0179c25_0": "　世尊入城咸慶悅，　　天人散華以供養，　普遍空中出妙聲，　　無量諸天大歡喜。",
    "T11n0310_032:0179c27_0": "　復有失念諸眾生，　　狂亂已除相慶慰，　女人懷妊生憂懼，　　蒙光離苦得安樂。",
    "T11n0310_032:0179c29_0": "　或有慚愧諸男女，　　為說離於垢染法，　皆生歡喜清淨心，　　頂禮最勝牟尼足。",
    "T11n0310_032:0180a02_0": "　或求如來無上道，　　或求菩薩聲聞乘，　猶入最勝栴檀城，　　瞻仰尊容自欣慶。",
    "T11n0310_032:0180a04_0": "　佛慧善了於他行，　　隨順世間作饒益，　殊勝法財與菩薩，　　上妙珍寶施眾生。",
    "T11n0310_032:0180a06_0": "「世尊當入城，　　空中如是說，　若愛眼盡邊，　　於佛能尊重。",
    "T11n0310_032:0180a08_0": "　世尊當入城，　　空中如是說，　若愛眼盡邊，　　於佛生淨信，　若愛眼盡邊，　　得佛不壞信，　於淨信相續，　　由觀眼盡邊。",
    "T11n0310_032:0180a12_0": "　若愛眼盡邊，　　得法不壞信，　於淨信相續，　　由觀眼盡邊。",
    "T11n0310_032:0180a14_0": "　若愛眼盡邊，　　得僧不壞信，　於淨信相續，　　由觀眼盡邊。",
    "T11n0310_032:0180a16_0": "　若愛眼盡邊，　　得戒無取著，　於淨戒相續，　　由觀眼盡邊。",
    "T11n0310_032:0180a18_0": "　若愛眼盡邊，　　離惡趣貪欲，　捨離貪相續，　　由觀眼盡邊。",
    "T11n0310_032:0180a20_0": "　若愛眼盡邊，　　離惡趣瞋恚，　捨離瞋相續，　　由觀眼盡邊。",
    "T11n0310_032:0180a22_0": "　若愛眼盡邊，　　離惡趣愚癡，　捨離癡相續，　　由觀眼盡邊。",
    "T11n0310_032:0180a24_0": "　若愛眼盡邊，　　則住菩提智，　菩提智相續，　　由觀眼盡邊。",
    "T11n0310_032:0180a26_0": "　乃至眼生邊，　　邊際及流轉，　寂靜并無有，　　無生將寂滅。",
    "T11n0310_032:0180a28_0": "　如是等諸門，　　皆同眼盡說，　若愛眼盡邊，　　彼常無疑惑，　以無疑惑故，　　即得佛神通。",
    "T11n0310_032:0180b02_0": "　若愛眼生邊，　　彼常無疑惑，　以無疑惑故，　　即得佛神通。",
    "T11n0310_032:0180b04_0": "　若愛眼邊際，　　彼常無疑惑，　以無疑惑故，　　即得佛神通。",
    "T11n0310_032:0180b06_0": "　若愛眼流轉，　　彼常無疑惑，　以無疑惑故，　　即得佛神通。",
    "T11n0310_032:0180b08_0": "　若愛眼寂靜，　　彼常無疑惑，　以無疑惑故，　　即得佛神通。",
    "T11n0310_032:0180b10_0": "　若愛眼無生，　　彼常無疑惑，　以無疑惑故，　　即得佛神通。",
    "T11n0310_032:0180b12_0": "　若愛眼無有，　　彼常無疑惑，　以無疑惑故，　　即得佛神通。",
    "T11n0310_032:0180b14_0": "　若愛眼寂滅，　　彼常無疑惑，　以無疑惑故，　　即得佛神通。",
    "T11n0310_032:0180b16_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0180b18_0": "　知眼生無邊，　　發起無邊智，　以智無邊故，　　說此法亦然。",
    "T11n0310_032:0180b20_0": "　知眼盡無邊，　　於眼無障礙，　以無障礙故，　　得佛無礙智。",
    "T11n0310_032:0180b22_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0180b24_0": "　世尊入城時，　　百千眾生類，　聞空聲說法，　　於佛德無疑。",
    "T11n0310_032:0180b26_0": "　或雖起貪欲，　　於佛智不壞，　或有起貪欲，　　退失佛功德。",
    "T11n0310_032:0180b28_0": "　或雖起貪欲，　　而求無上智，　勤修不共法，　　不樂聲聞乘。",
    "T11n0310_032:0180c01_0": "　愚人修習禪，　　樂於禪定樂，　便起增上慢，　　謂得沙門果。",
    "T11n0310_032:0180c03_0": "　愚人修習禪，　　無眼盡邊智，　設於百千劫，　　彼終無解脫。",
    "T11n0310_032:0180c05_0": "　一切受生者，　　於中皆染著，　若了生性空，　　所見常清淨。",
    "T11n0310_032:0180c07_0": "　若復修四禪，　　無眼盡邊智，　設經百千劫，　　於禪不清淨。",
    "T11n0310_032:0180c09_0": "　若證於等引，　　無證盡邊智，　不知證盡故，　　常行於證漏。",
    "T11n0310_032:0180c11_0": "　若執著於想，　　無想盡邊智，　不知想盡故，　　常行於想漏。",
    "T11n0310_032:0180c13_0": "　若樂著世間，　　無世盡邊智，　不知世盡故，　　常行於世漏。",
    "T11n0310_032:0180c15_0": "　若住有漏心，　　無心盡邊智，　不知心盡故，　　常行於心漏。",
    "T11n0310_032:0180c17_0": "　若住有漏法，　　無法盡邊智，　不知法盡故，　　常行於法漏。",
    "T11n0310_032:0180c19_0": "　若具頭陀法，　　無眼盡邊智，　不知眼盡故，　　非實頭陀者。",
    "T11n0310_032:0180c21_0": "　雖著壞色衣，　　無眼盡邊智，　不知眼盡故，　　非實應法服。",
    "T11n0310_032:0180c23_0": "　雖生貴族家，　　無眼盡邊智，　不知眼盡故，　　彼非家清淨。",
    "T11n0310_032:0180c25_0": "　雖多畜眷屬，　　無眼盡邊智，　速墮惡趣中，　　眷屬無能救。",
    "T11n0310_032:0180c27_0": "　雖善聲明論，　　無眼盡邊智，　不知眼盡邊，　　非達聲明者。",
    "T11n0310_032:0180c29_0": "　雖善諸工巧，　　無眼盡邊智，　不知眼盡故，　　彼非工巧者。",
    "T11n0310_032:0181a02_0": "　雖於多問難，　　一字廣分別，　無眼盡邊智，　　彼非隨義說。",
    "T11n0310_032:0181a04_0": "　雖學智者說，　　不知密非密，　無眼盡邊智，　　於法無所得。",
    "T11n0310_032:0181a06_0": "　雖了種種言，　　世論及諸法，　無眼盡邊智，　　如墜險攀藤。",
    "T11n0310_032:0181a08_0": "　雖善於聲明，　　推步吉凶相，　及文字音韻，　　讀誦皆窮了，　不知眼盡邊，　　彼等終無智。",
    "T11n0310_032:0181a11_0": "　雖明女人相，　　邪語令迷惑，　按摩蠲勞法，　　祕密之幻術，　不知眼盡邊，　　彼等終無智。",
    "T11n0310_032:0181a14_0": "　雖演說百宗，　　一字無遺失，　不知眼盡邊，　　所說終無義。",
    "T11n0310_032:0181a16_0": "　如是眼生邊，　　邊際與流轉，　乃至於寂滅，　　當知亦復然。",
    "T11n0310_032:0181a18_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0181a20_0": "　雖讀誦聲論，　　而悉了其義，　不知眼盡邊，　　彼終為下劣。",
    "T11n0310_032:0181a22_0": "　雖誦四圍陀，　　及呪皆通利，　不知眼盡邊，　　彼終為下劣。",
    "T11n0310_032:0181a24_0": "　如是眼生邊，　　邊際與流轉，　乃至於寂靜，　　當知亦復然。",
    "T11n0310_032:0181a26_0": "　耳鼻舌身心，　　色聲香味觸，　乃至音聲名，　　一切皆如是。",
    "T11n0310_032:0181a28_0": "大寶積經卷第三十二"
}