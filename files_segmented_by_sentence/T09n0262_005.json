{
    "T09n0262_005:0037a05_0": "妙法蓮華經卷第五",
    "T09n0262_005:0037a07_0": "後秦龜茲國三藏法師",
    "T09n0262_005:0037a08_0": "鳩摩羅什奉　詔譯",
    "T09n0262_005:0037a09_0": "安樂行品第十四",
    "T09n0262_005:0037a10_0": "爾時文殊師利法王子菩薩摩訶薩白佛言：「世尊！",
    "T09n0262_005:0037a11_1": "是諸菩薩，甚為難有，敬順佛故，發大誓願，於後惡世，護持讀說是法華經。",
    "T09n0262_005:0037a12_2": "世尊！",
    "T09n0262_005:0037a13_3": "菩薩摩訶薩於後惡世，云何能說是經？」",
    "T09n0262_005:0037a14_0": "佛告文殊師利：「若菩薩摩訶薩，於後惡世欲說是經，當安住四法。",
    "T09n0262_005:0037a15_1": "一者、安住菩薩行處及親近處，能為眾生演說是經。",
    "T09n0262_005:0037a16_2": "「文殊師利！",
    "T09n0262_005:0037a17_3": "云何名菩薩摩訶薩行處？",
    "T09n0262_005:0037a17_4": "若菩薩摩訶薩住忍辱地，柔和善順而不卒暴，心亦不驚；又復於法無所行，而觀諸法如實相，亦不行不分別，是名菩薩摩訶薩行處。",
    "T09n0262_005:0037a20_5": "云何名菩薩摩訶薩親近處？",
    "T09n0262_005:0037a21_6": "菩薩摩訶薩不親近國王、王子、大臣、官長，不親近諸外道梵志、尼揵子等，及造世俗文筆、讚詠外書，及路伽耶陀、逆路伽耶陀者；亦不親近諸有兇戲、相扠相撲，及那羅等種種變現之戲；又不親近旃陀羅，及畜猪羊鷄狗，畋獵漁捕諸惡律儀。",
    "T09n0262_005:0037a27_7": "如是人等，或時來者，則為說法，無所悕望。",
    "T09n0262_005:0037a28_8": "又不親近求聲聞比丘、比丘尼、優婆塞、優婆夷，亦不問訊。",
    "T09n0262_005:0037a29_9": "若於房中，若經行處，若在講堂中，不共住止。",
    "T09n0262_005:0037b01_10": "或時來者，隨宜說法，無所悕求。",
    "T09n0262_005:0037b02_11": "「文殊師利！",
    "T09n0262_005:0037b02_12": "又菩薩摩訶薩不應於女人身，取能生欲想相而為說法，亦不樂見。",
    "T09n0262_005:0037b04_13": "若入他家，不與小女、處女、寡女等共語。",
    "T09n0262_005:0037b05_14": "亦復不近五種不男之人以為親厚，不獨入他家，若有因緣須獨入時，但一心念佛。",
    "T09n0262_005:0037b07_15": "若為女人說法，不露齒笑，不現胸臆，乃至為法猶不親厚，況復餘事。",
    "T09n0262_005:0037b09_0": "不樂畜年少弟子、沙彌、小兒，亦不樂與同師。",
    "T09n0262_005:0037b10_1": "常好坐禪，在於閑處，修攝其心。",
    "T09n0262_005:0037b10_2": "文殊師利！",
    "T09n0262_005:0037b11_3": "是名初親近處。」",
    "T09n0262_005:0037b12_0": "「復次，菩薩摩訶薩觀一切法空，如實相，不顛倒、不動、不退、不轉，如虛空，無所有性。",
    "T09n0262_005:0037b13_1": "一切語言道斷，不生、不出、不起，無名、無相，實無所有，無量、無邊，無礙、無障，但以因緣有，從顛倒生故說。",
    "T09n0262_005:0037b16_2": "常樂觀如是法相，是名菩薩摩訶薩第二親近處。」",
    "T09n0262_005:0037b17_3": "爾時世尊欲重宣此義，而說偈言：「若有菩薩，　　於後惡世，　　無怖畏心，　欲說是經，　　應入行處，　　及親近處。",
    "T09n0262_005:0037b21_0": "　常離國王，　　及國王子、　　大臣官長，　兇險戲者，　　及旃陀羅、　　外道梵志。",
    "T09n0262_005:0037b23_0": "　亦不親近，　　增上慢人，　　貪著小乘、　三藏學者，　　破戒比丘，　　名字羅漢，　及比丘尼，　　好戲笑者，　　深著五欲，　求現滅度，　　諸優婆夷，　　皆勿親近。",
    "T09n0262_005:0037b27_0": "　若是人等，　　以好心來，　　到菩薩所，　為聞佛道。",
    "T09n0262_005:0037b28_1": "　　菩薩則以，　　無所畏心，　不懷悕望，　　而為說法。",
    "T09n0262_005:0037b29_2": "　　寡女處女，　及諸不男，　　皆勿親近，　　以為親厚。",
    "T09n0262_005:0037c02_0": "　亦莫親近，　　屠兒魁膾，　　畋獵漁捕，　為利殺害，　　販肉自活，　　衒賣女色，　如是之人，　　皆勿親近。",
    "T09n0262_005:0037c04_1": "　　兇險相撲，　種種嬉戲，　　諸婬女等，　　盡勿親近。",
    "T09n0262_005:0037c06_0": "　莫獨屏處，　　為女說法，　　若說法時，　無得戲笑。",
    "T09n0262_005:0037c07_1": "　　入里乞食，　　將一比丘，　若無比丘，　　一心念佛。",
    "T09n0262_005:0037c08_2": "　　是則名為，　行處近處，　　以此二處，　　能安樂說。",
    "T09n0262_005:0037c10_0": "　又復不行，　　上中下法，　　有為無為，　實不實法，　　亦不分別，　　是男是女。",
    "T09n0262_005:0037c12_0": "　不得諸法，　　不知不見，　　是則名為，　菩薩行處。",
    "T09n0262_005:0037c13_1": "　　一切諸法，　　空無所有，　無有常住，　　亦無起滅，　　是名智者，　所親近處。",
    "T09n0262_005:0037c15_2": "　　顛倒分別，　　諸法有無，　是實非實，　　是生非生。",
    "T09n0262_005:0037c16_3": "　　在於閑處，　修攝其心，　　安住不動，　　如須彌山。",
    "T09n0262_005:0037c18_0": "　觀一切法，　　皆無所有，　　猶如虛空，　無有堅固。",
    "T09n0262_005:0037c19_1": "　　不生不出，　　不動不退，　常住一相，　　是名近處。",
    "T09n0262_005:0037c20_2": "　　若有比丘，　於我滅後，　　入是行處、　　及親近處，　說斯經時，　　無有怯弱。",
    "T09n0262_005:0037c22_3": "　　菩薩有時，　入於靜室，　　以正憶念，　　隨義觀法。",
    "T09n0262_005:0037c24_0": "　從禪定起，　　為諸國王、　　王子臣民、　婆羅門等，　　開化演暢，　　說斯經典，　其心安隱，　　無有怯弱。",
    "T09n0262_005:0037c26_1": "　　文殊師利！",
    "T09n0262_005:0037c27_0": "　是名菩薩，　　安住初法，　　能於後世，　說法華經。",
    "T09n0262_005:0037c29_0": "「又，文殊師利！",
    "T09n0262_005:0037c29_1": "如來滅後，於末法中欲說是經，應住安樂行。",
    "T09n0262_005:0038a01_2": "若口宣說、若讀經時，不樂說人及經典過。",
    "T09n0262_005:0038a02_3": "亦不輕慢諸餘法師，不說他人好惡、長短。",
    "T09n0262_005:0038a03_4": "於聲聞人，亦不稱名說其過惡，亦不稱名讚歎其美，又亦不生怨嫌之心。",
    "T09n0262_005:0038a05_5": "善修如是安樂心故，諸有聽者不逆其意，有所難問，不以小乘法答，但以大乘而為解說，令得一切種智。」",
    "T09n0262_005:0038a07_6": "爾時世尊欲重宣此義，而說偈言：「菩薩常樂，　　安隱說法，　　於清淨地，　而施床座。",
    "T09n0262_005:0038a10_7": "　　以油塗身，　　澡浴塵穢，　著新淨衣，　　內外俱淨，　　安處法座，　隨問為說。",
    "T09n0262_005:0038a12_8": "　　若有比丘，　　及比丘尼，　諸優婆塞，　　及優婆夷，　　國王王子、　群臣士民，　　以微妙義，　　和顏為說。",
    "T09n0262_005:0038a15_0": "　若有難問，　　隨義而答，　　因緣譬喻，　敷演分別。",
    "T09n0262_005:0038a16_1": "　　以是方便，　　皆使發心，　漸漸增益，　　入於佛道。",
    "T09n0262_005:0038a17_2": "　　除嬾惰意，　及懈怠想，　　離諸憂惱，　　慈心說法。",
    "T09n0262_005:0038a19_0": "　晝夜常說，　　無上道教，　　以諸因緣、　無量譬喻，　　開示眾生，　　咸令歡喜。",
    "T09n0262_005:0038a21_0": "　衣服臥具，　　飲食醫藥，　　而於其中，　無所悕望。",
    "T09n0262_005:0038a22_1": "　　但一心念，　　說法因緣，　願成佛道，　　令眾亦爾。",
    "T09n0262_005:0038a23_2": "　　是則大利，　安樂供養。",
    "T09n0262_005:0038a24_3": "　　我滅度後，　　若有比丘，　能演說斯，　　妙法華經。",
    "T09n0262_005:0038a25_4": "　　心無嫉恚，　諸惱障礙，　　亦無憂愁，　　及罵詈者，　又無怖畏　　加刀杖等，　　亦無擯出，　安住忍故。",
    "T09n0262_005:0038a28_5": "　　智者如是，　　善修其心，　能住安樂，　　如我上說。",
    "T09n0262_005:0038a29_6": "　　其人功德，　千萬億劫，　　算數譬喻，　　說不能盡。",
    "T09n0262_005:0038b02_0": "「又，文殊師利！",
    "T09n0262_005:0038b02_1": "菩薩摩訶薩，於後末世法欲滅時，受持、讀誦斯經典者，無懷嫉妬謟誑之心，亦勿輕罵學佛道者，求其長短。",
    "T09n0262_005:0038b04_2": "若比丘、比丘尼、優婆塞、優婆夷，求聲聞者、求辟支佛者、求菩薩道者，無得惱之，令其疑悔，語其人言：『汝等去道甚遠，終不能得一切種智。",
    "T09n0262_005:0038b08_3": "所以者何？",
    "T09n0262_005:0038b08_4": "汝是放逸之人，於道懈怠故。』",
    "T09n0262_005:0038b09_5": "又亦不應戲論諸法，有所諍競。",
    "T09n0262_005:0038b10_0": "當於一切眾生起大悲想，於諸如來起慈父想，於諸菩薩起大師想，於十方諸大菩薩，常應深心恭敬禮拜。",
    "T09n0262_005:0038b12_1": "於一切眾生，平等說法，以順法故，不多不少，乃至深愛法者，亦不為多說。」",
    "T09n0262_005:0038b15_0": "「文殊師利！",
    "T09n0262_005:0038b15_1": "是菩薩摩訶薩，於後末世法欲滅時，有成就是第三安樂行者，說是法時，無能惱亂，得好同學共讀誦是經，亦得大眾而來聽受，聽已能持，持已能誦，誦已能說，說已能書、若使人書，供養經卷，恭敬、尊重、讚歎。」",
    "T09n0262_005:0038b20_2": "爾時世尊欲重宣此義，而說偈言：「若欲說是經，　　當捨嫉恚慢、　謟誑邪偽心，　　常修質直行。",
    "T09n0262_005:0038b23_0": "　不輕蔑於人，　　亦不戲論法，　不令他疑悔，　　云汝不得佛。",
    "T09n0262_005:0038b25_0": "　是佛子說法，　　常柔和能忍，　慈悲於一切，　　不生懈怠心。",
    "T09n0262_005:0038b27_0": "　十方大菩薩，　　愍眾故行道，　應生恭敬心，　　是則我大師。",
    "T09n0262_005:0038b29_0": "　於諸佛世尊，　　生無上父想，　破於憍慢心，　　說法無障礙。",
    "T09n0262_005:0038c02_0": "　第三法如是，　　智者應守護，　一心安樂行，　　無量眾所敬。",
    "T09n0262_005:0038c04_0": "「又，文殊師利！",
    "T09n0262_005:0038c04_1": "菩薩摩訶薩，於後末世法欲滅時，有持是法華經者，於在家、出家人中生大慈心，於非菩薩人中生大悲心，應作是念：『如是之人，則為大失。",
    "T09n0262_005:0038c07_2": "如來方便隨宜說法，不聞不知不覺、不問不信不解，其人雖不問不信不解是經，我得阿耨多羅三藐三菩提時，隨在何地，以神通力、智慧力引之，令得住是法中。』",
    "T09n0262_005:0038c11_3": "文殊師利！",
    "T09n0262_005:0038c11_4": "是菩薩摩訶薩，於如來滅後、有成就此第四法者，說是法時，無有過失，常為比丘、比丘尼、優婆塞、優婆夷、國王、王子、大臣、人民、婆羅門、居士等，供養恭敬、尊重讚歎。",
    "T09n0262_005:0038c15_5": "虛空諸天，為聽法故亦常隨侍。",
    "T09n0262_005:0038c16_6": "若在聚落、城邑、空閑林中，有人來欲難問者，諸天晝夜常為法故而衛護之，能令聽者皆得歡喜。",
    "T09n0262_005:0038c18_7": "所以者何？",
    "T09n0262_005:0038c18_8": "此經是一切過去、未來、現在諸佛神力所護故。",
    "T09n0262_005:0038c19_9": "文殊師利！",
    "T09n0262_005:0038c20_10": "是法華經，於無量國中，乃至名字不可得聞，何況得見受持讀誦？」",
    "T09n0262_005:0038c22_0": "「文殊師利！",
    "T09n0262_005:0038c22_1": "譬如強力轉輪聖王，欲以威勢降伏諸國，而諸小王不順其命，時轉輪王起種種兵而往討罰。",
    "T09n0262_005:0038c24_2": "王見兵眾戰有功者，即大歡喜，隨功賞賜，或與田宅、聚落、城邑；或與衣服、嚴身之具；或與種種珍寶：金、銀、琉璃、車璩、馬腦、珊瑚、虎珀，象馬車乘，奴婢人民。",
    "T09n0262_005:0038c28_0": "唯髻中明珠，不以與之。",
    "T09n0262_005:0038c28_1": "所以者何？",
    "T09n0262_005:0038c28_2": "獨王頂上有此一珠，若以與之，王諸眷屬必大驚怪。",
    "T09n0262_005:0039a01_0": "「文殊師利！",
    "T09n0262_005:0039a01_1": "如來亦復如是，以禪定智慧力得法國土，王於三界，而諸魔王不肯順伏。",
    "T09n0262_005:0039a03_0": "如來賢聖諸將與之共戰，其有功者，心亦歡喜，於四眾中為說諸經，令其心悅，賜以禪定、解脫、無漏根力、諸法之財，又復賜與涅槃之城，言得滅度，引導其心，令皆歡喜，而不為說是法華經。",
    "T09n0262_005:0039a07_1": "「文殊師利！",
    "T09n0262_005:0039a07_2": "如轉輪王，見諸兵眾有大功者，心甚歡喜，以此難信之珠，久在髻中不妄與人，而今與之。",
    "T09n0262_005:0039a09_3": "如來亦復如是，於三界中為大法王，以法教化一切眾生。",
    "T09n0262_005:0039a11_4": "見賢聖軍，與五陰魔、煩惱魔、死魔共戰，有大功勳，滅三毒，出三界，破魔網，爾時如來亦大歡喜。",
    "T09n0262_005:0039a13_5": "此法華經，能令眾生至一切智，一切世間多怨難信，先所未說而今說之。",
    "T09n0262_005:0039a15_6": "文殊師利！",
    "T09n0262_005:0039a15_7": "此法華經，是諸如來第一之說，於諸說中最為甚深，末後賜與，如彼強力之王久護明珠，今乃與之。",
    "T09n0262_005:0039a17_8": "文殊師利！",
    "T09n0262_005:0039a17_9": "此法華經，諸佛如來祕密之藏，於諸經中最在其上，長夜守護不妄宣說，始於今日乃與汝等而敷演之。」",
    "T09n0262_005:0039a20_10": "爾時世尊欲重宣此義，而說偈言：「常行忍辱，　　哀愍一切，　　乃能演說，　佛所讚經。",
    "T09n0262_005:0039a23_11": "　　後末世時，　　持此經者，　於家出家，　　及非菩薩，　　應生慈悲，　斯等不聞，　　不信是經，　　則為大失。",
    "T09n0262_005:0039a26_0": "　我得佛道，　　以諸方便，　　為說此法，　令住其中。",
    "T09n0262_005:0039a27_1": "　　譬如強力，　　轉輪之王，　兵戰有功，　　賞賜諸物，　　象馬車乘，　嚴身之具，　　及諸田宅，　　聚落城邑，　或與衣服，　　種種珍寶，　　奴婢財物，　歡喜賜與。",
    "T09n0262_005:0039b02_2": "　　如有勇健，　　能為難事，　王解髻中，　　明珠賜之。",
    "T09n0262_005:0039b03_3": "　　如來亦爾，　為諸法王，　　忍辱大力，　　智慧寶藏，　以大慈悲，　　如法化世。",
    "T09n0262_005:0039b05_4": "　　見一切人、　受諸苦惱，　　欲求解脫，　　與諸魔戰。",
    "T09n0262_005:0039b07_0": "　為是眾生，　　說種種法，　　以大方便，　說此諸經。",
    "T09n0262_005:0039b08_1": "　　既知眾生，　　得其力已，　末後乃為，　　說是法華。",
    "T09n0262_005:0039b09_2": "　　如王解髻，　明珠與之。",
    "T09n0262_005:0039b10_3": "　　此經為尊，　　眾經中上，　我常守護，　　不妄開示，　　今正是時，　為汝等說。",
    "T09n0262_005:0039b12_4": "　　我滅度後，　　求佛道者，　欲得安隱，　　演說斯經，　　應當親近，　如是四法。",
    "T09n0262_005:0039b14_5": "　　讀是經者，　　常無憂惱，　又無病痛，　　顏色鮮白，　　不生貧窮、　卑賤醜陋。",
    "T09n0262_005:0039b16_6": "　　眾生樂見，　　如慕賢聖，　天諸童子，　　以為給使。",
    "T09n0262_005:0039b17_7": "　　刀杖不加，　毒不能害，　　若人惡罵，　　口則閉塞。",
    "T09n0262_005:0039b19_0": "　遊行無畏，　　如師子王，　　智慧光明，　如日之照。",
    "T09n0262_005:0039b20_1": "　　若於夢中，　　但見妙事。",
    "T09n0262_005:0039b21_0": "　見諸如來，　　坐師子座，　　諸比丘眾、　圍繞說法。",
    "T09n0262_005:0039b22_1": "　　又見龍神、　　阿修羅等，　數如恒沙，　　恭敬合掌，　　自見其身，　而為說法。",
    "T09n0262_005:0039b24_2": "　　又見諸佛，　　身相金色，　放無量光，　　照於一切，　　以梵音聲，　演說諸法。",
    "T09n0262_005:0039b26_3": "　　佛為四眾，　　說無上法，　見身處中，　　合掌讚佛，　　聞法歡喜，　而為供養，　　得陀羅尼，　　證不退智。",
    "T09n0262_005:0039b29_0": "　佛知其心，　　深入佛道，　　即為授記，　成最正覺：　　『汝善男子！",
    "T09n0262_005:0039c01_1": "　　當於來世，　得無量智，　　佛之大道。",
    "T09n0262_005:0039c02_2": "　　國土嚴淨，　廣大無比。』",
    "T09n0262_005:0039c03_3": "　　亦有四眾，　　合掌聽法。",
    "T09n0262_005:0039c04_0": "　又見自身，　　在山林中，　　修習善法，　證諸實相，　　深入禪定，　　見十方佛。",
    "T09n0262_005:0039c06_0": "　諸佛身金色，　　百福相莊嚴，　聞法為人說，　　常有是好夢。",
    "T09n0262_005:0039c08_0": "　又夢作國王，　　捨宮殿眷屬，　及上妙五欲，　　行詣於道場。",
    "T09n0262_005:0039c10_0": "　在菩提樹下，　　而處師子座，　求道過七日，　　得諸佛之智。",
    "T09n0262_005:0039c12_0": "　成無上道已，　　起而轉法輪，　為四眾說法，　　經千萬億劫，　說無漏妙法，　　度無量眾生。",
    "T09n0262_005:0039c15_0": "　後當入涅槃，　　如烟盡燈滅。",
    "T09n0262_005:0039c16_0": "　若後惡世中，　　說是第一法，　是人得大利，　　如上諸功德。」",
    "T09n0262_005:0039c18_0": "妙法蓮華經從地踊出品第十五",
    "T09n0262_005:0039c19_0": "爾時他方國土諸來菩薩摩訶薩，過八恒河沙數，於大眾中起立，合掌作禮而白佛言：「世尊！",
    "T09n0262_005:0039c21_1": "若聽我等，於佛滅後，在此娑婆世界，懃加精進，護持、讀誦、書寫、供養是經典者，當於此土而廣說之。」",
    "T09n0262_005:0039c23_2": "爾時佛告諸菩薩摩訶薩眾：「止，善男子！",
    "T09n0262_005:0039c24_3": "不須汝等護持此經。",
    "T09n0262_005:0039c25_0": "所以者何？",
    "T09n0262_005:0039c25_1": "我娑婆世界自有六萬恒河沙等菩薩摩訶薩，一一菩薩各有六萬恒河沙眷屬，是諸人等，能於我滅後，護持、讀誦、廣說此經。」",
    "T09n0262_005:0039c28_2": "佛說是時，娑婆世界三千大千國土地皆震裂，而於其中，有無量千萬億菩薩摩訶薩同時踊出。",
    "T09n0262_005:0040a01_3": "是諸菩薩，身皆金色，三十二相，無量光明，先盡在此娑婆世界之下、此界虛空中住。",
    "T09n0262_005:0040a03_4": "是諸菩薩，聞釋迦牟尼佛所說音聲，從下發來。",
    "T09n0262_005:0040a04_5": "一一菩薩皆是大眾唱導之首，各將六萬恒河沙眷屬；況將五萬、四萬、三萬、二萬、一萬恒河沙等眷屬者；況復乃至一恒河沙、半恒河沙、四分之一、乃至千萬億那由他分之一；況復千萬億那由他眷屬；況復億萬眷屬；況復千萬、百萬、乃至一萬；況復一千、一百、乃至一十；況復將五、四、三、二、一弟子者；況復單己，樂遠離行。",
    "T09n0262_005:0040a11_6": "如是等比，無量無邊，算數譬喻所不能知。",
    "T09n0262_005:0040a12_7": "是諸菩薩從地出已，各詣虛空七寶妙塔多寶如來、釋迦牟尼佛所。",
    "T09n0262_005:0040a14_8": "到已，向二世尊頭面禮足，及至諸寶樹下師子座上佛所，亦皆作禮，右繞三匝，合掌恭敬，以諸菩薩種種讚法而以讚歎，住在一面，欣樂瞻仰於二世尊。",
    "T09n0262_005:0040a17_9": "是諸菩薩摩訶薩，從初踊出，以諸菩薩種種讚法而讚於佛，如是時間，經五十小劫。",
    "T09n0262_005:0040a19_10": "是時釋迦牟尼佛默然而坐，及諸四眾亦皆默然五十小劫；佛神力故，令諸大眾謂如半日。",
    "T09n0262_005:0040a21_11": "爾時四眾，亦以佛神力故，見諸菩薩遍滿無量百千萬億國土虛空。",
    "T09n0262_005:0040a23_12": "是菩薩眾中有四導師：一名上行，二名無邊行，三名淨行，四名安立行。",
    "T09n0262_005:0040a25_13": "是四菩薩，於其眾中最為上首唱導之師，在大眾前，各共合掌，觀釋迦牟尼佛而問訊言：「世尊！",
    "T09n0262_005:0040a27_14": "少病、少惱，安樂行不？",
    "T09n0262_005:0040a27_15": "所應度者，受教易不？",
    "T09n0262_005:0040a28_16": "不令世尊生疲勞耶？」",
    "T09n0262_005:0040a28_17": "爾時四大菩薩而說偈言：「世尊安樂，　　少病少惱，　　教化眾生，　得無疲惓。",
    "T09n0262_005:0040b02_18": "　　又諸眾生，　　受化易不？",
    "T09n0262_005:0040b03_0": "　不令世尊，　　生疲勞耶？」",
    "T09n0262_005:0040b04_0": "爾時世尊，於菩薩大眾中而作是言：「如是，如是！",
    "T09n0262_005:0040b05_1": "諸善男子！",
    "T09n0262_005:0040b05_2": "如來安樂，少病、少惱；諸眾生等，易可化度，無有疲勞。",
    "T09n0262_005:0040b06_3": "所以者何？",
    "T09n0262_005:0040b06_4": "是諸眾生，世世已來常受我化，亦於過去諸佛供養尊重，種諸善根。",
    "T09n0262_005:0040b08_5": "此諸眾生，始見我身，聞我所說，即皆信受入如來慧；除先修習學小乘者。",
    "T09n0262_005:0040b10_6": "如是之人，我今亦令得聞是經，入於佛慧。」",
    "T09n0262_005:0040b11_7": "爾時諸大菩薩而說偈言：「善哉善哉！",
    "T09n0262_005:0040b12_8": "　　大雄世尊！",
    "T09n0262_005:0040b12_9": "　　諸眾生等，　易可化度。",
    "T09n0262_005:0040b13_10": "　　能問諸佛，　　甚深智慧，　聞已信行，　　我等隨喜。」",
    "T09n0262_005:0040b15_0": "於時世尊讚歎上首諸大菩薩：「善哉，善哉！",
    "T09n0262_005:0040b15_1": "善男子！",
    "T09n0262_005:0040b16_2": "汝等能於如來發隨喜心。」",
    "T09n0262_005:0040b16_3": "爾時彌勒菩薩及八千恒河沙諸菩薩眾，皆作是念：「我等從昔已來，不見不聞如是大菩薩摩訶薩眾，從地踊出，住世尊前，合掌、供養，問訊如來。」",
    "T09n0262_005:0040b20_4": "時彌勒菩薩摩訶薩，知八千恒河沙諸菩薩等心之所念，并欲自決所疑，合掌向佛，以偈問曰：「無量千萬億，　　大眾諸菩薩，　昔所未曾見，　　願兩足尊說，　是從何所來，　　以何因緣集？",
    "T09n0262_005:0040b26_0": "　巨身大神通，　　智慧叵思議，　其志念堅固，　　有大忍辱力，　眾生所樂見，　　為從何所來？",
    "T09n0262_005:0040b29_0": "　一一諸菩薩，　　所將諸眷屬，　其數無有量，　　如恒河沙等。",
    "T09n0262_005:0040c02_0": "　或有大菩薩，　　將六萬恒沙，　如是諸大眾，　　一心求佛道。",
    "T09n0262_005:0040c04_0": "　是諸大師等，　　六萬恒河沙，　俱來供養佛，　　及護持是經。",
    "T09n0262_005:0040c06_0": "　將五萬恒沙，　　其數過於是。",
    "T09n0262_005:0040c07_0": "　四萬及三萬、　　二萬至一萬，　一千一百等，　　乃至一恒沙、　半及三四分，　　億萬分之一，　千萬那由他，　　萬億諸弟子，　乃至於半億，　　其數復過上。",
    "T09n0262_005:0040c12_0": "　百萬至一萬，　　一千及一百，　五十與一十，　　乃至三二一，　單己無眷屬，　　樂於獨處者，　俱來至佛所，　　其數轉過上。",
    "T09n0262_005:0040c16_0": "　如是諸大眾，　　若人行籌數，　過於恒沙劫，　　猶不能盡知。",
    "T09n0262_005:0040c18_0": "　是諸大威德，　　精進菩薩眾，　誰為其說法，　　教化而成就？",
    "T09n0262_005:0040c20_0": "　從誰初發心？",
    "T09n0262_005:0040c20_1": "　　稱揚何佛法？",
    "T09n0262_005:0040c21_0": "　受持行誰經？",
    "T09n0262_005:0040c21_1": "　　修習何佛道？",
    "T09n0262_005:0040c22_0": "　如是諸菩薩，　　神通大智力，　四方地震裂，　　皆從中踊出。",
    "T09n0262_005:0040c24_0": "　世尊我昔來，　　未曾見是事，　願說其所從，　　國土之名號。",
    "T09n0262_005:0040c26_0": "　我常遊諸國，　　未曾見是眾，　我於此眾中，　　乃不識一人，　忽然從地出，　　願說其因緣。",
    "T09n0262_005:0040c29_0": "　今此之大會，　　無量百千億，　是諸菩薩等，　　皆欲知此事。",
    "T09n0262_005:0041a02_0": "　是諸菩薩眾，　　本末之因緣，　無量德世尊，　　唯願決眾疑。」",
    "T09n0262_005:0041a04_0": "爾時釋迦牟尼分身諸佛，從無量千萬億他方國土來者，在於八方諸寶樹下，師子座上，結加趺坐。",
    "T09n0262_005:0041a06_1": "其佛侍者，各各見是菩薩大眾，於三千大千世界四方，從地踊出，住於虛空。",
    "T09n0262_005:0041a08_2": "各白其佛言：「世尊！",
    "T09n0262_005:0041a08_3": "此諸無量無邊阿僧祇菩薩大眾，從何所來？」",
    "T09n0262_005:0041a09_4": "爾時諸佛各告侍者：「諸善男子！",
    "T09n0262_005:0041a10_5": "且待須臾，有菩薩摩訶薩，名曰彌勒——釋迦牟尼佛之所授記，次後作佛——以問斯事，佛今答之，汝等自當因是得聞。」",
    "T09n0262_005:0041a14_0": "爾時釋迦牟尼佛告彌勒菩薩：「善哉，善哉！",
    "T09n0262_005:0041a15_0": "阿逸多！",
    "T09n0262_005:0041a15_1": "乃能問佛如是大事。",
    "T09n0262_005:0041a15_2": "汝等當共一心，被精進鎧，發堅固意，如來今欲顯發宣示諸佛智慧、諸佛自在神通之力、諸佛師子奮迅之力、諸佛威猛大勢之力。」",
    "T09n0262_005:0041a18_3": "爾時世尊欲重宣此義，而說偈言：「當精進一心，　　我欲說此事，　勿得有疑悔，　　佛智叵思議。",
    "T09n0262_005:0041a22_0": "　汝今出信力，　　住於忍善中，　昔所未聞法，　　今皆當得聞。",
    "T09n0262_005:0041a24_0": "　我今安慰汝，　　勿得懷疑懼，　佛無不實語，　　智慧不可量。",
    "T09n0262_005:0041a26_0": "　所得第一法，　　甚深叵分別，　如是今當說，　　汝等一心聽。」",
    "T09n0262_005:0041a28_0": "爾時世尊說此偈已，告彌勒菩薩：「我今於此大眾，宣告汝等。",
    "T09n0262_005:0041a29_1": "阿逸多！",
    "T09n0262_005:0041a29_2": "是諸大菩薩摩訶薩，無量無數阿僧祇，從地踊出，汝等昔所未見者，我於是娑婆世界得阿耨多羅三藐三菩提已，教化示導是諸菩薩，調伏其心，令發道意。",
    "T09n0262_005:0041b04_3": "此諸菩薩，皆於是娑婆世界之下、此界虛空中住；於諸經典，讀誦通利，思惟分別，正憶念。",
    "T09n0262_005:0041b06_4": "阿逸多！",
    "T09n0262_005:0041b06_5": "是諸善男子等，不樂在眾多有所說；常樂靜處，懃行精進未曾休息；亦不依止人天而住。",
    "T09n0262_005:0041b08_6": "常樂深智，無有障礙，亦常樂於諸佛之法，一心精進，求無上慧。」",
    "T09n0262_005:0041b10_7": "爾時世尊欲重宣此義，而說偈言：「阿逸汝當知！",
    "T09n0262_005:0041b12_8": "　　是諸大菩薩，　從無數劫來，　　修習佛智慧，　悉是我所化，　　令發大道心。",
    "T09n0262_005:0041b15_0": "　此等是我子，　　依止是世界，　常行頭陀事，　　志樂於靜處，　捨大眾憒閙，　　不樂多所說。",
    "T09n0262_005:0041b18_0": "　如是諸子等，　　學習我道法，　晝夜常精進，　　為求佛道故，　在娑婆世界，　　下方空中住。",
    "T09n0262_005:0041b21_0": "　志念力堅固，　　常懃求智慧，　說種種妙法，　　其心無所畏。",
    "T09n0262_005:0041b23_0": "　我於伽耶城，　　菩提樹下坐，　得成最正覺，　　轉無上法輪。",
    "T09n0262_005:0041b25_0": "　爾乃教化之，　　令初發道心，　今皆住不退，　　悉當得成佛。",
    "T09n0262_005:0041b27_0": "　我今說實語，　　汝等一心信，　我從久遠來，　　教化是等眾。」",
    "T09n0262_005:0041b29_0": "爾時，彌勒菩薩摩訶薩及無數諸菩薩等，心生疑惑，怪未曾有，而作是念：「云何世尊於少時間、教化如是無量無邊阿僧祇諸大菩薩，令住阿耨多羅三藐三菩提？」",
    "T09n0262_005:0041c03_1": "即白佛言：「世尊！",
    "T09n0262_005:0041c04_2": "如來為太子時，出於釋宮，去伽耶城不遠，坐於道場，得成阿耨多羅三藐三菩提。",
    "T09n0262_005:0041c06_3": "從是已來，始過四十餘年。",
    "T09n0262_005:0041c06_4": "世尊！",
    "T09n0262_005:0041c06_5": "云何於此少時，大作佛事，以佛勢力、以佛功德，教化如是無量大菩薩眾，當成阿耨多羅三藐三菩提？",
    "T09n0262_005:0041c09_6": "「世尊！",
    "T09n0262_005:0041c09_7": "此大菩薩眾，假使有人於千萬億劫數不能盡，不得其邊。",
    "T09n0262_005:0041c10_8": "斯等久遠已來，於無量無邊諸佛所，殖諸善根，成就菩薩道，常修梵行。",
    "T09n0262_005:0041c12_9": "世尊！",
    "T09n0262_005:0041c12_10": "如此之事，世所難信。",
    "T09n0262_005:0041c13_11": "譬如有人，色美髮黑，年二十五，指百歲人，言：『是我子。』",
    "T09n0262_005:0041c14_12": "其百歲人，亦指年少，言：『是我父，生育我等。』",
    "T09n0262_005:0041c15_13": "是事難信。",
    "T09n0262_005:0041c15_14": "佛亦如是，得道已來，其實未久，而此大眾諸菩薩等，已於無量千萬億劫，為佛道故，懃行精進，善入出住無量百千萬億三昧，得大神通，久修梵行，善能次第習諸善法，巧於問答，人中之寶，一切世間甚為希有。",
    "T09n0262_005:0041c20_15": "今日世尊方云：『得佛道時，初令發心，教化示導，令向阿耨多羅三藐三菩提。』",
    "T09n0262_005:0041c22_16": "世尊得佛未久，乃能作此大功德事。",
    "T09n0262_005:0041c23_17": "我等雖復信佛隨宜所說，佛所出言未曾虛妄，佛所知者皆悉通達。",
    "T09n0262_005:0041c24_18": "然諸新發意菩薩，於佛滅後，若聞是語，或不信受，而起破法罪業因緣。",
    "T09n0262_005:0041c26_19": "唯然，世尊！",
    "T09n0262_005:0041c26_20": "願為解說，除我等疑，及未來世諸善男子聞此事已，亦不生疑。」",
    "T09n0262_005:0041c28_21": "爾時彌勒菩薩欲重宣此義，而說偈言：「佛昔從釋種，　　出家近伽耶，　坐於菩提樹，　　爾來尚未久。",
    "T09n0262_005:0042a03_0": "　此諸佛子等，　　其數不可量，　久已行佛道，　　住於神通力，　善學菩薩道，　　不染世間法，　如蓮華在水，　　從地而踊出。",
    "T09n0262_005:0042a07_0": "　皆起恭敬心，　　住於世尊前。",
    "T09n0262_005:0042a08_0": "　是事難思議，　　云何而可信？",
    "T09n0262_005:0042a09_0": "　佛得道甚近，　　所成就甚多，　願為除眾疑，　　如實分別說。",
    "T09n0262_005:0042a11_0": "　譬如少壯人，　　年始二十五，　示人百歲子，　　髮白而面皺，　是等我所生；　　子亦說是父。",
    "T09n0262_005:0042a14_0": "　父少而子老，　　舉世所不信。",
    "T09n0262_005:0042a15_0": "　世尊亦如是，　　得道來甚近。",
    "T09n0262_005:0042a16_0": "　是諸菩薩等，　　志固無怯弱，　從無量劫來，　　而行菩薩道，　巧於難問答，　　其心無所畏，　忍辱心決定，　　端正有威德，　十方佛所讚。",
    "T09n0262_005:0042a20_1": "　　善能分別說，　不樂在人眾，　　常好在禪定，　為求佛道故，　　於下空中住。",
    "T09n0262_005:0042a23_0": "　我等從佛聞，　　於此事無疑，　願佛為未來，　　演說令開解。",
    "T09n0262_005:0042a25_0": "　若有於此經，　　生疑不信者，　即當墮惡道。",
    "T09n0262_005:0042a26_1": "　　願今為解說，　是無量菩薩，　　云何於少時，　教化令發心，　　而住不退地？」",
    "T09n0262_005:0042a29_0": "妙法蓮華經如來壽量品第十六",
    "T09n0262_005:0042b01_0": "爾時，佛告諸菩薩及一切大眾：「諸善男子！",
    "T09n0262_005:0042b01_1": "汝等當信解如來誠諦之語。」",
    "T09n0262_005:0042b02_2": "復告大眾：「汝等當信解如來誠諦之語。」",
    "T09n0262_005:0042b03_3": "又復告諸大眾：「汝等當信解如來誠諦之語。」",
    "T09n0262_005:0042b04_4": "是時菩薩大眾，彌勒為首，合掌白佛言：「世尊！",
    "T09n0262_005:0042b05_5": "唯願說之，我等當信受佛語。」",
    "T09n0262_005:0042b06_6": "如是三白已，復言：「唯願說之，我等當信受佛語。」",
    "T09n0262_005:0042b07_7": "爾時世尊知諸菩薩三請不止，而告之言：「汝等諦聽，如來祕密神通之力。",
    "T09n0262_005:0042b09_8": "一切世間天、人及阿修羅，皆謂：『今釋迦牟尼佛，出釋氏宮，去伽耶城不遠，坐於道場，得阿耨多羅三藐三菩提。』",
    "T09n0262_005:0042b11_9": "然，善男子！",
    "T09n0262_005:0042b12_10": "我實成佛已來無量無邊百千萬億那由他劫。",
    "T09n0262_005:0042b13_11": "譬如五百千萬億那由他阿僧祇三千大千世界，假使有人末為微塵，過於東方五百千萬億那由他阿僧祇國乃下一塵，如是東行，盡是微塵。",
    "T09n0262_005:0042b16_12": "諸善男子！",
    "T09n0262_005:0042b16_13": "於意云何？",
    "T09n0262_005:0042b17_14": "是諸世界，可得思惟校計知其數不？」",
    "T09n0262_005:0042b18_0": "彌勒菩薩等俱白佛言：「世尊！",
    "T09n0262_005:0042b18_1": "是諸世界，無量無邊，非算數所知，亦非心力所及；一切聲聞、辟支佛，以無漏智，不能思惟知其限數；我等住阿惟越致地，於是事中亦所不達。",
    "T09n0262_005:0042b22_0": "世尊！",
    "T09n0262_005:0042b22_1": "如是諸世界，無量無邊。」",
    "T09n0262_005:0042b22_2": "爾時佛告大菩薩眾：「諸善男子！",
    "T09n0262_005:0042b23_3": "今當分明宣語汝等。",
    "T09n0262_005:0042b23_4": "是諸世界，若著微塵及不著者盡以為塵，一塵一劫，我成佛已來，復過於此百千萬億那由他阿僧祇劫。",
    "T09n0262_005:0042b26_5": "自從是來，我常在此娑婆世界說法教化，亦於餘處百千萬億那由他阿僧祇國導利眾生。",
    "T09n0262_005:0042b28_6": "「諸善男子！",
    "T09n0262_005:0042b28_7": "於是中間，我說燃燈佛等，又復言其入於涅槃，如是皆以方便分別。",
    "T09n0262_005:0042c01_8": "「諸善男子！",
    "T09n0262_005:0042c01_9": "若有眾生來至我所，我以佛眼，觀其信等諸根利鈍，隨所應度，處處自說，名字不同、年紀大小，亦復現言當入涅槃，又以種種方便說微妙法，能令眾生發歡喜心。",
    "T09n0262_005:0042c05_10": "「諸善男子！",
    "T09n0262_005:0042c05_11": "如來見諸眾生樂於小法、德薄垢重者，為是人說：『我少出家，得阿耨多羅三藐三菩提。』",
    "T09n0262_005:0042c08_0": "然我實成佛已來久遠若斯，但以方便，教化眾生，令入佛道，作如是說。",
    "T09n0262_005:0042c09_1": "「諸善男子！",
    "T09n0262_005:0042c10_0": "如來所演經典，皆為度脫眾生，或說己身、或說他身，或示己身、或示他身，或示己事、或示他事，諸所言說，皆實不虛。",
    "T09n0262_005:0042c12_1": "所以者何？",
    "T09n0262_005:0042c13_2": "如來如實知見三界之相，無有生死、若退若出，亦無在世及滅度者，非實非虛，非如非異，不如三界見於三界，如斯之事，如來明見，無有錯謬。",
    "T09n0262_005:0042c16_3": "以諸眾生有種種性、種種欲、種種行、種種憶想分別故，欲令生諸善根，以若干因緣、譬喻、言辭種種說法，所作佛事，未曾暫廢。",
    "T09n0262_005:0042c19_4": "如是，我成佛已來，甚大久遠，壽命無量阿僧祇劫，常住不滅。",
    "T09n0262_005:0042c22_0": "「諸善男子！",
    "T09n0262_005:0042c22_1": "我本行菩薩道所成壽命，今猶未盡，復倍上數。",
    "T09n0262_005:0042c23_2": "然今非實滅度，而便唱言：『當取滅度。』",
    "T09n0262_005:0042c24_3": "如來以是方便，教化眾生。",
    "T09n0262_005:0042c24_4": "所以者何？",
    "T09n0262_005:0042c25_5": "若佛久住於世，薄德之人，不種善根，貧窮下賤，貪著五欲，入於憶想妄見網中。",
    "T09n0262_005:0042c27_6": "若見如來常在不滅，便起憍恣而懷厭怠，不能生難遭之想、恭敬之心。",
    "T09n0262_005:0042c28_7": "是故如來以方便說：『比丘當知！",
    "T09n0262_005:0042c29_8": "諸佛出世，難可值遇。』",
    "T09n0262_005:0043a01_9": "所以者何？",
    "T09n0262_005:0043a01_10": "諸薄德人，過無量百千萬億劫，或有見佛，或不見者，以此事故，我作是言：『諸比丘！",
    "T09n0262_005:0043a03_11": "如來難可得見。』",
    "T09n0262_005:0043a03_12": "斯眾生等聞如是語，必當生於難遭之想，心懷戀慕，渴仰於佛，便種善根。",
    "T09n0262_005:0043a05_13": "是故如來雖不實滅，而言滅度。",
    "T09n0262_005:0043a07_0": "「又，善男子！",
    "T09n0262_005:0043a07_1": "諸佛如來，法皆如是，為度眾生，皆實不虛。",
    "T09n0262_005:0043a08_2": "譬如良醫，智慧聰達，明練方藥，善治眾病。",
    "T09n0262_005:0043a09_3": "其人多諸子息——若十、二十乃至百數，以有事緣，遠至餘國。",
    "T09n0262_005:0043a10_4": "諸子於後，飲他毒藥，藥發悶亂，宛轉于地。",
    "T09n0262_005:0043a11_5": "是時其父還來歸家，諸子飲毒，或失本心、或不失者，遙見其父，皆大歡喜，拜跪問訊：『善安隱歸。",
    "T09n0262_005:0043a13_6": "我等愚癡，誤服毒藥，願見救療，更賜壽命。』",
    "T09n0262_005:0043a14_7": "父見子等苦惱如是，依諸經方，求好藥草，色香美味皆悉具足，擣篩和合與子令服，而作是言：『此大良藥，色香美味皆悉具足，汝等可服，速除苦惱，無復眾患。』",
    "T09n0262_005:0043a18_8": "其諸子中不失心者，見此良藥、色香俱好，即便服之，病盡除愈。",
    "T09n0262_005:0043a20_9": "餘失心者，見其父來，雖亦歡喜問訊，求索治病，然與其藥而不肯服。",
    "T09n0262_005:0043a21_10": "所以者何？",
    "T09n0262_005:0043a21_11": "毒氣深入，失本心故，於此好色香藥而謂不美。",
    "T09n0262_005:0043a23_12": "父作是念：『此子可愍，為毒所中，心皆顛倒。",
    "T09n0262_005:0043a24_13": "雖見我喜，求索救療；如是好藥而不肯服。",
    "T09n0262_005:0043a25_14": "我今當設方便，令服此藥。』",
    "T09n0262_005:0043a25_15": "即作是言：『汝等當知！",
    "T09n0262_005:0043a26_16": "我今衰老，死時已至，是好良藥，今留在此，汝可取服，勿憂不差。』",
    "T09n0262_005:0043a27_17": "作是教已，復至他國，遣使還告：『汝父已死。』",
    "T09n0262_005:0043a28_18": "是時諸子聞父背喪，心大憂惱而作是念：『若父在者，慈愍我等，能見救護，今者捨我遠喪他國。』",
    "T09n0262_005:0043b02_19": "自惟孤露，無復恃怙，常懷悲感，心遂醒悟，乃知此藥色味香美，即取服之，毒病皆愈。",
    "T09n0262_005:0043b04_20": "其父聞子悉已得差，尋便來歸，咸使見之。",
    "T09n0262_005:0043b06_0": "「諸善男子！",
    "T09n0262_005:0043b06_1": "於意云何？",
    "T09n0262_005:0043b06_2": "頗有人能說此良醫虛妄罪不？」",
    "T09n0262_005:0043b07_3": "「不也，世尊！」",
    "T09n0262_005:0043b07_4": "佛言：「我亦如是，成佛已來、無量無邊百千萬億那由他阿僧祇劫，為眾生故，以方便力、言當滅度，亦無有能如法說我虛妄過者。」",
    "T09n0262_005:0043b10_5": "爾時世尊欲重宣此義，而說偈言：「自我得佛來，　　所經諸劫數，　無量百千萬，　　億載阿僧祇，　常說法教化，　　無數億眾生，　令入於佛道。",
    "T09n0262_005:0043b15_6": "　　爾來無量劫，　為度眾生故，　　方便現涅槃，　而實不滅度，　　常住此說法。",
    "T09n0262_005:0043b18_0": "　我常住於此，　　以諸神通力，　令顛倒眾生，　　雖近而不見。",
    "T09n0262_005:0043b20_0": "　眾見我滅度，　　廣供養舍利，　咸皆懷戀慕，　　而生渴仰心。",
    "T09n0262_005:0043b22_0": "　眾生既信伏，　　質直意柔軟，　一心欲見佛，　　不自惜身命。",
    "T09n0262_005:0043b24_0": "　時我及眾僧，　　俱出靈鷲山，　我時語眾生：　　『常在此不滅，　以方便力故，　　現有滅不滅。』",
    "T09n0262_005:0043b27_0": "　餘國有眾生，　　恭敬信樂者，　我復於彼中，　　為說無上法。",
    "T09n0262_005:0043b29_0": "　汝等不聞此，　　但謂我滅度。",
    "T09n0262_005:0043c01_0": "　我見諸眾生，　　沒在於苦惱，　故不為現身，　　令其生渴仰，　因其心戀慕，　　乃出為說法。",
    "T09n0262_005:0043c04_0": "　神通力如是，　　於阿僧祇劫，　常在靈鷲山，　　及餘諸住處。",
    "T09n0262_005:0043c06_0": "　眾生見劫盡，　　大火所燒時，　我此土安隱，　　天人常充滿。",
    "T09n0262_005:0043c08_0": "　園林諸堂閣，　　種種寶莊嚴，　寶樹多花菓，　　眾生所遊樂。",
    "T09n0262_005:0043c10_0": "　諸天擊天鼓，　　常作眾伎樂，　雨曼陀羅花，　　散佛及大眾。",
    "T09n0262_005:0043c12_0": "　我淨土不毀，　　而眾見燒盡，　憂怖諸苦惱，　　如是悉充滿。",
    "T09n0262_005:0043c14_0": "　是諸罪眾生，　　以惡業因緣，　過阿僧祇劫，　　不聞三寶名。",
    "T09n0262_005:0043c16_0": "　諸有修功德，　　柔和質直者，　則皆見我身，　　在此而說法。",
    "T09n0262_005:0043c18_0": "　或時為此眾，　　說佛壽無量，　久乃見佛者，　　為說佛難值。",
    "T09n0262_005:0043c20_0": "　我智力如是，　　慧光照無量，　壽命無數劫，　　久修業所得。",
    "T09n0262_005:0043c22_0": "　汝等有智者，　　勿於此生疑，　當斷令永盡，　　佛語實不虛。",
    "T09n0262_005:0043c24_0": "　如醫善方便，　　為治狂子故，　實在而言死，　　無能說虛妄。",
    "T09n0262_005:0043c26_0": "　我亦為世父，　　救諸苦患者，　為凡夫顛倒，　　實在而言滅。",
    "T09n0262_005:0043c28_0": "　以常見我故，　　而生憍恣心，　放逸著五欲，　　墮於惡道中。",
    "T09n0262_005:0044a01_0": "　我常知眾生，　　行道不行道，　隨所應可度，　　為說種種法。",
    "T09n0262_005:0044a03_0": "　每自作是意，　　以何令眾生，　得入無上慧，　　速成就佛身。」",
    "T09n0262_005:0044a05_0": "妙法蓮華經分別功德品第十七",
    "T09n0262_005:0044a06_0": "爾時大會，聞佛說壽命劫數長遠如是，無量無邊阿僧祇眾生得大饒益。",
    "T09n0262_005:0044a07_1": "於時世尊告彌勒菩薩摩訶薩：「阿逸多！",
    "T09n0262_005:0044a08_2": "我說是如來壽命長遠時，六百八十萬億那由他恒河沙眾生，得無生法忍；復有千倍菩薩摩訶薩，得聞持陀羅尼門；復有一世界微塵數菩薩摩訶薩，得樂說無礙辯才；復有一世界微塵數菩薩摩訶薩，得百千萬億無量旋陀羅尼；復有三千大千世界微塵數菩薩摩訶薩，能轉不退法輪；復有二千中國土微塵數菩薩摩訶薩，能轉清淨法輪；復有小千國土微塵數菩薩摩訶薩，八生當得阿耨多羅三藐三菩提；復有四四天下微塵數菩薩摩訶薩，四生當得阿耨多羅三藐三菩提；復有三四天下微塵數菩薩摩訶薩，三生當得阿耨多羅三藐三菩提；復有二四天下微塵數菩薩摩訶薩，二生當得阿耨多羅三藐三菩提；復有一四天下微塵數菩薩摩訶薩，一生當得阿耨多羅三藐三菩提；復有八世界微塵數眾生，皆發阿耨多羅三藐三菩提心。」",
    "T09n0262_005:0044a25_3": "佛說是諸菩薩摩訶薩得大法利時，於虛空中，雨曼陀羅華、摩訶曼陀羅華，以散無量百千萬億眾寶樹下、師子座上諸佛，并散七寶塔中師子座上釋迦牟尼佛及久滅度多寶如來，亦散一切諸大菩薩及四部眾。",
    "T09n0262_005:0044b01_4": "又雨細末栴檀、沈水香等。",
    "T09n0262_005:0044b02_5": "於虛空中，天鼓自鳴，妙聲深遠。",
    "T09n0262_005:0044b03_6": "又雨千種天衣，垂諸瓔珞、真珠瓔珞、摩尼珠瓔珞、如意珠瓔珞，遍於九方。",
    "T09n0262_005:0044b04_7": "眾寶香爐燒無價香，自然周至，供養大會。",
    "T09n0262_005:0044b05_8": "一一佛上，有諸菩薩，執持幡蓋，次第而上，至于梵天。",
    "T09n0262_005:0044b07_0": "是諸菩薩，以妙音聲，歌無量頌，讚歎諸佛。",
    "T09n0262_005:0044b08_0": "爾時彌勒菩薩從座而起，偏袒右肩，合掌向佛，而說偈言：「佛說希有法，　　昔所未曾聞，　世尊有大力，　　壽命不可量。",
    "T09n0262_005:0044b12_0": "　無數諸佛子，　　聞世尊分別，　說得法利者，　　歡喜充遍身。",
    "T09n0262_005:0044b14_0": "　或住不退地，　　或得陀羅尼，　或無礙樂說，　　萬億旋總持。",
    "T09n0262_005:0044b16_0": "　或有大千界，　　微塵數菩薩，　各各皆能轉，　　不退之法輪。",
    "T09n0262_005:0044b18_0": "　復有中千界，　　微塵數菩薩，　各各皆能轉，　　清淨之法輪。",
    "T09n0262_005:0044b20_0": "　復有小千界，　　微塵數菩薩，　餘各八生在，　　當得成佛道。",
    "T09n0262_005:0044b22_0": "　復有四三二，　　如此四天下，　微塵諸菩薩，　　隨數生成佛。",
    "T09n0262_005:0044b24_0": "　或一四天下，　　微塵數菩薩，　餘有一生在，　　當成一切智。",
    "T09n0262_005:0044b26_0": "　如是等眾生，　　聞佛壽長遠，　得無量無漏，　　清淨之果報。",
    "T09n0262_005:0044b28_0": "　復有八世界，　　微塵數眾生，　聞佛說壽命，　　皆發無上心。",
    "T09n0262_005:0044c01_0": "　世尊說無量，　　不可思議法，　多有所饒益，　　如虛空無邊。",
    "T09n0262_005:0044c03_0": "　雨天曼陀羅、　　摩訶曼陀羅，　釋梵如恒沙，　　無數佛土來。",
    "T09n0262_005:0044c05_0": "　雨栴檀沈水，　　繽紛而亂墜，　如鳥飛空下，　　供散於諸佛。",
    "T09n0262_005:0044c07_0": "　天鼓虛空中，　　自然出妙聲，　天衣千萬種，　　旋轉而來下。",
    "T09n0262_005:0044c09_0": "　眾寶妙香爐，　　燒無價之香，　自然悉周遍、　　供養諸世尊。",
    "T09n0262_005:0044c11_0": "　其大菩薩眾，　　執七寶幡蓋，　高妙萬億種，　　次第至梵天。",
    "T09n0262_005:0044c13_0": "　一一諸佛前，　　寶幢懸勝幡，　亦以千萬偈、　　歌詠諸如來。",
    "T09n0262_005:0044c15_0": "　如是種種事，　　昔所未曾有，　聞佛壽無量，　　一切皆歡喜。",
    "T09n0262_005:0044c17_0": "　佛名聞十方，　　廣饒益眾生，　一切具善根，　　以助無上心。」",
    "T09n0262_005:0044c19_0": "爾時佛告彌勒菩薩摩訶薩：「阿逸多！",
    "T09n0262_005:0044c19_1": "其有眾生，聞佛壽命長遠如是，乃至能生一念信解，所得功德，無有限量。",
    "T09n0262_005:0044c21_2": "若有善男子、善女人，為阿耨多羅三藐三菩提故，於八十萬億那由他劫，行五波羅蜜——檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜——除般若波羅蜜，以是功德比前功德，百分、千分、百千萬億分、不及其一，乃至算數譬喻所不能知。",
    "T09n0262_005:0044c27_3": "若善男子、善女人，有如是功德，於阿耨多羅三藐三菩提退者，無有是處。」",
    "T09n0262_005:0044c29_4": "爾時世尊欲重宣此義，而說偈言：「若人求佛慧，　　於八十萬億，　那由他劫數，　　行五波羅蜜。",
    "T09n0262_005:0045a03_0": "　於是諸劫中，　　布施供養佛，　及緣覺弟子，　　并諸菩薩眾。",
    "T09n0262_005:0045a05_0": "　珍異之飲食、　　上服與臥具，　栴檀立精舍，　　以園林莊嚴。",
    "T09n0262_005:0045a07_0": "　如是等布施，　　種種皆微妙，　盡此諸劫數，　　以迴向佛道。",
    "T09n0262_005:0045a09_0": "　若復持禁戒，　　清淨無缺漏，　求於無上道，　　諸佛之所歎。",
    "T09n0262_005:0045a11_0": "　若復行忍辱，　　住於調柔地，　設眾惡來加，　　其心不傾動。",
    "T09n0262_005:0045a13_0": "　諸有得法者，　　懷於增上慢，　為此所輕惱，　　如是亦能忍。",
    "T09n0262_005:0045a15_0": "　若復懃精進，　　志念常堅固，　於無量億劫，　　一心不懈息。",
    "T09n0262_005:0045a17_0": "　又於無數劫，　　住於空閑處，　若坐若經行，　　除睡常攝心。",
    "T09n0262_005:0045a19_0": "　以是因緣故，　　能生諸禪定，　八十億萬劫、　　安住心不亂。",
    "T09n0262_005:0045a21_0": "　持此一心福，　　願求無上道，　我得一切智，　　盡諸禪定際。",
    "T09n0262_005:0045a23_0": "　是人於百千，　　萬億劫數中，　行此諸功德，　　如上之所說。",
    "T09n0262_005:0045a25_0": "　有善男女等，　　聞我說壽命，　乃至一念信，　　其福過於彼。",
    "T09n0262_005:0045a27_0": "　若人悉無有，　　一切諸疑悔，　深心須臾信，　　其福為如此。",
    "T09n0262_005:0045a29_0": "　其有諸菩薩，　　無量劫行道，　聞我說壽命，　　是則能信受。",
    "T09n0262_005:0045b02_0": "　如是諸人等，　　頂受此經典，　願我於未來，　　長壽度眾生。",
    "T09n0262_005:0045b04_0": "　如今日世尊、　　諸釋中之王，　道場師子吼，　　說法無所畏。",
    "T09n0262_005:0045b06_0": "　我等未來世，　　一切所尊敬，　坐於道場時，　　說壽亦如是。",
    "T09n0262_005:0045b08_0": "　若有深心者，　　清淨而質直，　多聞能總持，　　隨義解佛語，　如是諸人等，　　於此無有疑。",
    "T09n0262_005:0045b11_0": "「又，阿逸多！",
    "T09n0262_005:0045b11_1": "若有聞佛壽命長遠，解其言趣，是人所得功德無有限量，能起如來無上之慧。",
    "T09n0262_005:0045b13_2": "何況廣聞是經、若教人聞，若自持、若教人持，若自書、若教人書，若以華、香、瓔珞、幢幡、繒蓋、香油、酥燈，供養經卷，是人功德無量無邊，能生一切種智。",
    "T09n0262_005:0045b16_3": "「阿逸多！",
    "T09n0262_005:0045b16_4": "若善男子、善女人，聞我說壽命長遠，深心信解，則為見佛常在耆闍崛山，共大菩薩、諸聲聞眾圍繞說法。",
    "T09n0262_005:0045b19_5": "又見此娑婆世界，其地琉璃，坦然平正，閻浮檀金以界八道，寶樹行列，諸臺樓觀皆悉寶成，其菩薩眾咸處其中。",
    "T09n0262_005:0045b21_6": "若有能如是觀者，當知是為深信解相。",
    "T09n0262_005:0045b22_7": "「又復如來滅後，若聞是經而不毀呰，起隨喜心，當知已為深信解相，何況讀誦、受持之者，斯人則為頂戴如來。",
    "T09n0262_005:0045b25_8": "「阿逸多！",
    "T09n0262_005:0045b25_9": "是善男子、善女人，不須為我復起塔寺，及作僧坊、以四事供養眾僧。",
    "T09n0262_005:0045b27_10": "所以者何？",
    "T09n0262_005:0045b27_11": "是善男子、善女人，受持讀誦是經典者，為已起塔、造立僧坊、供養眾僧。",
    "T09n0262_005:0045b29_12": "則為以佛舍利起七寶塔，高廣漸小至于梵天，懸諸幡蓋及眾寶鈴，華、香、瓔珞，末香、塗香、燒香，眾鼓、伎樂，簫、笛、箜篌，種種舞戲，以妙音聲歌唄讚頌，則為於無量千萬億劫作是供養已。",
    "T09n0262_005:0045c05_0": "「阿逸多！",
    "T09n0262_005:0045c05_1": "若我滅後，聞是經典，有能受持，若自書、若教人書，則為起立僧坊，以赤栴檀作諸殿堂三十有二，高八多羅樹，高廣嚴好，百千比丘於其中止，園林、浴池、經行、禪窟，衣服、飲食、床褥、湯藥，一切樂具充滿其中。",
    "T09n0262_005:0045c09_2": "如是僧坊、堂閣，若干百千萬億，其數無量，以此現前供養於我及比丘僧。",
    "T09n0262_005:0045c11_3": "是故我說：『如來滅後，若有受持、讀誦、為他人說，若自書、若教人書，供養經卷，不須復起塔寺，及造僧坊、供養眾僧。』",
    "T09n0262_005:0045c14_4": "況復有人能持是經，兼行布施、持戒、忍辱、精進、一心、智慧，其德最勝，無量無邊。",
    "T09n0262_005:0045c16_5": "譬如虛空，東西南北、四維上下無量無邊；是人功德，亦復如是無量無邊，疾至一切種智。",
    "T09n0262_005:0045c18_6": "若人讀誦受持是經，為他人說，若自書、若教人書，復能起塔，及造僧坊、供養讚歎聲聞眾僧，亦以百千萬億讚歎之法讚歎菩薩功德，又為他人，種種因緣隨義解說此法華經，復能清淨持戒，與柔和者而共同止，忍辱無瞋，志念堅固，常貴坐禪得諸深定，精進勇猛攝諸善法，利根智慧善答問難。",
    "T09n0262_005:0045c26_0": "「阿逸多！",
    "T09n0262_005:0045c26_1": "若我滅後，諸善男子、善女人，受持讀誦是經典者，復有如是諸善功德，當知是人已趣道場，近阿耨多羅三藐三菩提，坐道樹下。",
    "T09n0262_005:0045c29_2": "「阿逸多！",
    "T09n0262_005:0045c29_3": "是善男子、善女人，若坐、若立、若行處，此中便應起塔，一切天人皆應供養如佛之塔。」",
    "T09n0262_005:0046a02_4": "爾時世尊欲重宣此義，而說偈言：「若我滅度後，　　能奉持此經，　斯人福無量，　　如上之所說，　是則為具足，　　一切諸供養。",
    "T09n0262_005:0046a07_0": "　以舍利起塔，　　七寶而莊嚴，　表剎甚高廣，　　漸小至梵天，　寶鈴千萬億，　　風動出妙音。",
    "T09n0262_005:0046a10_0": "　又於無量劫，　　而供養此塔，　華香諸瓔珞，　　天衣眾伎樂，　燃香油酥燈，　　周匝常照明。",
    "T09n0262_005:0046a13_0": "　惡世法末時，　　能持是經者，　則為已如上，　　具足諸供養。",
    "T09n0262_005:0046a15_0": "　若能持此經，　　則如佛現在，　以牛頭栴檀，　　起僧坊供養。",
    "T09n0262_005:0046a17_0": "　堂有三十二，　　高八多羅樹，　上饌妙衣服，　　床臥皆具足，　百千眾住處，　　園林諸浴池，　經行及禪窟，　　種種皆嚴好。",
    "T09n0262_005:0046a21_0": "　若有信解心，　　受持讀誦書，　若復教人書，　　及供養經卷，　散華香末香，　　以須曼瞻蔔、　阿提目多伽，　　薰油常燃之。",
    "T09n0262_005:0046a25_0": "　如是供養者，　　得無量功德，　如虛空無邊，　　其福亦如是。",
    "T09n0262_005:0046a27_0": "　況復持此經，　　兼布施持戒，　忍辱樂禪定，　　不瞋不惡口，　恭敬於塔廟，　　謙下諸比丘，　遠離自高心，　　常思惟智慧，　有問難不瞋，　　隨順為解說，　若能行是行，　　功德不可量。",
    "T09n0262_005:0046b04_0": "　若見此法師，　　成就如是德，　應以天華散，　　天衣覆其身，　頭面接足禮，　　生心如佛想。",
    "T09n0262_005:0046b07_0": "　又應作是念：　　『不久詣道樹，　得無漏無為，　　廣利諸人天。』",
    "T09n0262_005:0046b09_0": "　其所住止處，　　經行若坐臥，　乃至說一偈，　　是中應起塔，　莊嚴令妙好，　　種種以供養。",
    "T09n0262_005:0046b12_0": "　佛子住此地，　　則是佛受用，　常在於其中，　　經行及坐臥。」",
    "T09n0262_005:0046b14_0": "妙法蓮華經卷第五◎"
}