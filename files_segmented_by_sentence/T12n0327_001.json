{
    "T12n0327_001:0043b09_0": "發覺淨心經卷上",
    "T12n0327_001:0043b11_0": "隋北印度健陀羅國三藏",
    "T12n0327_001:0043b12_0": "闍那崛多隋言志德　譯",
    "T12n0327_001:0043b13_0": "爾時婆伽婆，復於一時遊波羅[木*奈]城諸仙住處鹿野苑中，與大比丘眾足滿千人，復有五百諸菩薩眾，於其眾中，多有諸根未成熟者，有減少善根者，有諸業障者。",
    "T12n0327_001:0043b16_1": "爾時彼處諸菩薩中，復有諸菩薩，樂多世事，樂於談話，樂於睡眠，樂於雜業，樂於戲論，樂於染著種種文詞散亂之業，不合禪行，於諸善事嬾惰懈怠，破精進行，忘失正念，無所能知，常行亂行。",
    "T12n0327_001:0043b22_0": "爾時眾中有一菩薩摩訶薩名曰彌勒，在彼會坐，知彼眾中諸菩薩等有如是行已，即作是念：「此諸菩薩減損道分。",
    "T12n0327_001:0043b24_1": "然我今者，應當發覺此菩薩等，令彼憶念發起道意。」",
    "T12n0327_001:0043b25_2": "爾時彌勒菩薩摩訶薩作是念已，於日晡時，從禪定起，往詣諸菩薩所。",
    "T12n0327_001:0043b27_3": "到已，與彼諸菩薩共相慰喻，為作歡喜，令彼樂欲求聞法故。",
    "T12n0327_001:0043b28_4": "因而告彼諸菩薩言：「長老！",
    "T12n0327_001:0043b29_5": "汝等頗於菩提分中不損減乎？」",
    "T12n0327_001:0043c01_6": "彌勒菩薩作是語已，彼諸菩薩語彌勒菩薩言：「長老彌勒！",
    "T12n0327_001:0043c02_7": "我等道分唯有損減，無有增長。",
    "T12n0327_001:0043c03_8": "何以故然？",
    "T12n0327_001:0043c03_9": "我等輩取住疑心：『我等為當得作佛耶？",
    "T12n0327_001:0043c04_10": "不得佛耶？",
    "T12n0327_001:0043c04_11": "我等為當墮落法耶？",
    "T12n0327_001:0043c05_0": "不墮落耶？",
    "T12n0327_001:0043c05_1": "於諸善根為欲生耶？",
    "T12n0327_001:0043c05_2": "為不生耶？』",
    "T12n0327_001:0043c06_0": "作於惡心，我等住取是相。」",
    "T12n0327_001:0043c06_1": "作是語已，彌勒菩薩告彼菩薩眾言：「汝長老輩，今可共往詣佛世尊、如來、應供、等正覺所。",
    "T12n0327_001:0043c08_2": "然彼世尊一切智見，無礙解脫知見具足，巧知一切眾生心行。",
    "T12n0327_001:0043c10_3": "彼佛世尊量汝等行，當為說法。」",
    "T12n0327_001:0043c10_4": "時彼眾中六十菩薩，共彌勒菩薩往詣佛所。",
    "T12n0327_001:0043c11_5": "到已，五體頭面禮佛足已，於地未起，悲啼雨淚。",
    "T12n0327_001:0043c12_6": "其彌勒菩薩，頂禮佛足却坐一面。",
    "T12n0327_001:0043c14_0": "爾時世尊告諸菩薩言：「諸善男子！",
    "T12n0327_001:0043c14_1": "汝等應起，莫啼莫歎，勿生熱惱。",
    "T12n0327_001:0043c15_2": "汝等過去作此業障，汝等於時歡喜踊躍，罵詈毀辱破壞他人，不信業報，不能分別業障，纏繞不合善故。」",
    "T12n0327_001:0043c17_3": "爾時彼六十菩薩，偏袒右肩，右膝著地，向佛合掌，而作是言：「善哉，世尊！",
    "T12n0327_001:0043c19_4": "我等業障願分別說，令我等輩自清淨心勿復更造。」",
    "T12n0327_001:0043c20_5": "時彼菩薩作是語已，佛告彼菩薩言：「諸善男子！",
    "T12n0327_001:0043c21_6": "汝等過去，於拘留孫如來教中出家學道，既出家已，住於禁戒於戒放逸，住於多聞於多聞放逸，於頭陀功德皆悉損減。",
    "T12n0327_001:0043c24_7": "於時有二法師比丘，汝於彼所誹謗婬欲；為多利養、名聞因緣，於彼親友施主之家嫉妬慳貪；於二法師所親友檀越，汝復破壞離散，兩舌毀辱令生疑惑，不生信心，信不具足，說非善事。",
    "T12n0327_001:0043c28_8": "時二法師所有眾生，心生敬信隨順之者，令彼等輩斷諸善根作諸障礙。",
    "T12n0327_001:0044a01_9": "汝等以此業障緣故，遂於六十二百千歲，墮於阿鼻大地獄中；復於四萬歲，墮於活地獄中；復於二萬歲中，墮黑繩地獄；復於八百千歲，墮熱地獄；復於彼處捨命已後還得人身，於五百世中生盲無目。",
    "T12n0327_001:0044a06_0": "以業障故，所生之處一切闇鈍，忘失本心，善根閉塞，少於威力，眾皆棄捨，恒被欺陵。",
    "T12n0327_001:0044a07_1": "為人憎惡，毀呰誹謗。",
    "T12n0327_001:0044a08_2": "常生邊地貧賤之處下種姓家，少利養、少名聞，不為他人恭敬供養，亦不尊重，人所不喜，眾所厭惡。",
    "T12n0327_001:0044a10_3": "汝等從此捨身命已，於後五百歲中正法滅時，還生於惡國惡人之處下種姓家，貧窮下賤，被他誹謗，忘失本心，不欲善根，常有障礙，雖暫遇明，還被翳闇。",
    "T12n0327_001:0044a14_4": "汝等於彼五百歲後，一切業障爾乃滅盡，於後得生阿彌陀國極樂世界，時彼如來方授汝等阿耨多羅三藐三菩提記。」",
    "T12n0327_001:0044a17_0": "爾時彼等六十菩薩乘富伽羅等，既聞此已，捫淚恐怖毛竪，合掌向佛而作是言：「世尊！",
    "T12n0327_001:0044a19_0": "我等從今若於菩薩乘富伽羅所，若生瞋恚過失，而復更造自餘業障，我等今日於世尊前皆悉懺悔。",
    "T12n0327_001:0044a21_1": "「世尊！",
    "T12n0327_001:0044a21_2": "我等今者於如來前發實誓願：「世尊！",
    "T12n0327_001:0044a23_3": "我等從今日已，若於菩薩乘富伽羅輩，於犯罪之中發覺言說，我等則為欺誑如來。",
    "T12n0327_001:0044a25_0": "「世尊！",
    "T12n0327_001:0044a25_1": "我等從今日已，若於行菩薩乘富伽羅所，戲弄惡賤而輕慢者，我等則為欺誑如來。",
    "T12n0327_001:0044a27_0": "「世尊！",
    "T12n0327_001:0044a27_1": "我等從今日已，若於行菩薩乘富伽羅所而起我慢，說彼惡事若實若虛，我等則為欺誑如來。",
    "T12n0327_001:0044b01_0": "「世尊！",
    "T12n0327_001:0044b01_1": "我等從今日已，見菩薩乘富伽羅者，若在家若出家，受五欲果報富樂遊戲娛樂。",
    "T12n0327_001:0044b03_0": "見是事已，生不信心，取彼過失，不生敬心，不作師想者，我等則為欺誑如來。",
    "T12n0327_001:0044b05_0": "「世尊！",
    "T12n0327_001:0044b05_1": "我等從今日已，於親友家乞匃家因緣，行菩薩乘富伽羅所，若逼切身心者，我等則為欺誑如來。",
    "T12n0327_001:0044b08_0": "「世尊！",
    "T12n0327_001:0044b08_1": "我等從今日已，行菩薩乘富伽羅所，出不喜聲及罵詈聲，我等則為欺誑如來。",
    "T12n0327_001:0044b10_0": "「世尊！",
    "T12n0327_001:0044b10_1": "我等從今日已，於晝三時及夜三時，一切菩薩乘富伽羅所不禮拜者，我等則為欺誑如來。",
    "T12n0327_001:0044b13_0": "「世尊！",
    "T12n0327_001:0044b13_1": "我等從今日已，為護此受故，若身若命而不捨者，我等則為欺誑如來。",
    "T12n0327_001:0044b15_0": "「世尊！",
    "T12n0327_001:0044b15_1": "我等從今日已，若聲聞乘、若辟支佛乘富伽羅所，若起勝念自大非彼，我等則為欺誑如來。",
    "T12n0327_001:0044b18_0": "「世尊！",
    "T12n0327_001:0044b18_1": "我等從今日已，於遊行時，若不作卑下心，如旃陀羅及如狗犬，若不作如是行者，我等則為欺誑如來。",
    "T12n0327_001:0044b21_0": "「世尊！",
    "T12n0327_001:0044b21_1": "我等從今日已，若自稱譽，毀謗於他，我等則為欺誑如來。",
    "T12n0327_001:0044b23_0": "「世尊！",
    "T12n0327_001:0044b23_1": "我等從今日已，怖瞋鬪故，若不離彼去百由旬猶如風吹者，我等則為欺誑如來。",
    "T12n0327_001:0044b25_0": "「世尊！",
    "T12n0327_001:0044b25_1": "我等從今日已，於持戒者我應敬念，若多聞者、若頭陀功德及省事者并餘功德，若不讚說，我等則為欺誑如來。",
    "T12n0327_001:0044b28_0": "「世尊！",
    "T12n0327_001:0044b28_1": "我等從今日已，若不覆藏己之功德，開示己惡，我等則為欺誑如來。」",
    "T12n0327_001:0044c01_0": "爾時世尊讚彼六十行菩薩乘富伽羅言：「善哉，善哉！",
    "T12n0327_001:0044c02_1": "諸善男子！",
    "T12n0327_001:0044c02_2": "汝等善說此諸誓願，能自發覺，善作是願。",
    "T12n0327_001:0044c03_3": "汝等如是住者，當盡一切業障，當得善根淨。」",
    "T12n0327_001:0044c05_0": "爾時世尊復告彌勒菩薩摩訶薩言：「彌勒！",
    "T12n0327_001:0044c05_1": "若有菩薩欲淨業障，當作是願。」",
    "T12n0327_001:0044c07_0": "爾時彌勒菩薩摩訶薩復白佛言：「世尊！",
    "T12n0327_001:0044c07_1": "頗有善男子等護持此願，當得滿足不退轉不？」",
    "T12n0327_001:0044c09_0": "佛告彌勒：「有諸菩薩受行是願，彼善男子、善女人，寧捨身命不缺此行，亦不退捨。」",
    "T12n0327_001:0044c10_1": "爾時彌勒菩薩復白佛言：「世尊！",
    "T12n0327_001:0044c11_2": "行菩薩乘富伽羅等，具足幾法，於後五百歲法欲壞時，無損無害而得免脫？」",
    "T12n0327_001:0044c13_3": "爾時佛告彌勒菩薩言：「其具足有四種法，於後五百歲法欲壞時，不損不害而得免脫。",
    "T12n0327_001:0044c15_4": "何等為四？",
    "T12n0327_001:0044c15_5": "不求他過；於菩薩乘富伽羅所有犯罪處而不發覺；於善友家及施主家不生悋惜；捨離惡言。",
    "T12n0327_001:0044c17_6": "彌勒！",
    "T12n0327_001:0044c17_7": "是為行菩薩乘富伽羅等具足四法，於後未來五百歲時，不損不害當得免脫。」",
    "T12n0327_001:0044c19_8": "爾時世尊欲重宣此義，而說偈言：「莫於他邊見過失，　　勿說他人是與非，　不著他家淨活命，　　諸所惡言當棄捨。",
    "T12n0327_001:0044c23_0": "「復有四法，行菩薩乘富伽羅等，後五百歲法欲壞時、比丘壞時，無損無害而得免脫。",
    "T12n0327_001:0044c24_1": "何等為四？",
    "T12n0327_001:0044c25_2": "所謂不相應眾生應當棄捨；遠離大眾；常修蘭若；降伏己身與此相應。",
    "T12n0327_001:0044c26_3": "彌勒！",
    "T12n0327_001:0044c26_4": "行菩薩乘富伽羅等具四法者，於彼後時五百歲中法欲滅時，能於自身不損不害，安隱解脫。」",
    "T12n0327_001:0044c29_0": "爾時世尊而說偈言：「棄捨眾閙極遠離，　　無法比丘勿親近，　當修蘭若佛所讚，　　不著利故得涅槃。",
    "T12n0327_001:0045a03_0": "「是故，彌勒！",
    "T12n0327_001:0045a03_1": "菩薩於後五百歲時，欲自不損不害而得解脫，一切業障欲得免者，勿親穢閙，應住蘭若空閑園林，離不相應諸眾生等，常自省察莫求他過，愛樂默然，當與般若波羅蜜相應，於諸眾生起慈愍心，而為說法勿求恩報。」",
    "T12n0327_001:0045a09_0": "爾時世尊復告彌勒菩薩言：「善男子！",
    "T12n0327_001:0045a09_1": "法施有二十功德，不求果報、不著利養及與名聞而為說法。",
    "T12n0327_001:0045a11_2": "何等二十？",
    "T12n0327_001:0045a11_3": "得正憶念；得勝妙趣；得好正意；得強志力；得多智慧；覺悟出世般若波羅蜜；當得少欲；當滅瞋恚；當滅愚癡；一切諸魔不得其便；諸佛護念；非人守護；諸天與力；一切冤家不得其便；凡所親友無人能壞；凡所出言人必信受；得無所畏；凡有行處恒常歡喜；智者讚歎；所行法施恒為他念。",
    "T12n0327_001:0045a18_4": "彌勒！",
    "T12n0327_001:0045a18_5": "是為法施不求果報得二十功德，棄捨利養及與名聞，衣服、飲食無所希望，饒益為首常行法施。",
    "T12n0327_001:0045a21_0": "「復次，彌勒！",
    "T12n0327_001:0045a21_1": "菩薩復有二十種功德，不求果報，菩薩為他行法施時，不著利養名聞，饒益為首數行法施。",
    "T12n0327_001:0045a23_2": "何者二十？",
    "T12n0327_001:0045a23_3": "彼未生辯才則能令生；生已不失；得陀羅尼；當得密動；不用多力廣益群生；少用功力多所利益；於眾生邊恭敬尊重；常應供養；當得身密；當得口密；當得意密；超越惡道及諸恐怖；於命終時心得歡欣；如法正說能伏他論；具大威德勝人敬仰，況餘凡庶；諸根成就，無能及者；深心具足，得舍摩他、毘婆舍那；能行難行精進不減；守護正法速能超度不退轉地；一切行中得隨順住。",
    "T12n0327_001:0045b03_4": "彌勒！",
    "T12n0327_001:0045b03_5": "是名復有二十種功德，菩薩法施不求果報，不著利養及與名聞、衣服、飲食，饒益為先，數行法施。",
    "T12n0327_001:0045b05_6": "「彌勒！",
    "T12n0327_001:0045b05_7": "汝觀未來後五百歲中，有幾所無智菩薩乘富伽羅等，行法施時，望報歡喜，非不望報？",
    "T12n0327_001:0045b07_8": "彼作是心為他說法，增多親友及乞匃所故行於法施。",
    "T12n0327_001:0045b09_0": "又作是念：『云何當令出家在家生淨信心，供養於我衣服、飲食、臥具、湯藥所須，以是緣故為他說法。』",
    "T12n0327_001:0045b11_1": "「彌勒！",
    "T12n0327_001:0045b11_2": "譬如死蛇、死狗及死人等，其實臭穢可惡膿爛不淨，眾人厭惡捨離遠去。",
    "T12n0327_001:0045b13_3": "「如是，如是！",
    "T12n0327_001:0045b13_4": "彌勒！",
    "T12n0327_001:0045b13_5": "於後末世諸法師等，唯求果報為他說法，若無財利，厭惡生苦，疲倦捨去：『我等無利，如此法施無有利潤。』",
    "T12n0327_001:0045b15_6": "既不與我衣服、飲食、臥具床鋪，作如是念：『我何因緣於中疲苦？』",
    "T12n0327_001:0045b17_7": "彼人為重供養承事己身，畜於侍者及弟子等，而不為法，都無利益他人之事，而口詐現如是慰喻教導眾人：『我有慈悲如法攝眾，不為財利、為利益故，至彼城邑聚落王家，為成熟眾生故。』",
    "T12n0327_001:0045b21_8": "彼雖作是語，心常唯為衣服、飲食、臥具、湯藥等事。",
    "T12n0327_001:0045b22_9": "「彌勒！",
    "T12n0327_001:0045b23_10": "我不說彼求財物者法施清淨。",
    "T12n0327_001:0045b23_11": "何以故？",
    "T12n0327_001:0045b24_0": "夫求報者法不平等。",
    "T12n0327_001:0045b24_1": "「彌勒！",
    "T12n0327_001:0045b24_2": "我不說彼希望報者成熟眾生。",
    "T12n0327_001:0045b25_3": "何以故？",
    "T12n0327_001:0045b25_4": "若自未成熟能成熟他，無有是處。",
    "T12n0327_001:0045b26_5": "「彌勒！",
    "T12n0327_001:0045b26_6": "我不說重承事愛供養身，攝取種種物者為利益他事。",
    "T12n0327_001:0045b27_7": "何以故？",
    "T12n0327_001:0045b27_8": "為承事者唯為身樂故，不能攝眾建立修行故。",
    "T12n0327_001:0045b29_0": "「彌勒！",
    "T12n0327_001:0045b29_1": "我不說詐稱善者為住蘭若。",
    "T12n0327_001:0045b29_2": "「彌勒！",
    "T12n0327_001:0045b29_3": "我不說薄福人者為少欲行。",
    "T12n0327_001:0045c01_4": "「彌勒！",
    "T12n0327_001:0045c01_5": "我不說追求好飲食者為行乞食。",
    "T12n0327_001:0045c02_6": "「彌勒！",
    "T12n0327_001:0045c02_7": "我不說少利養者為知足行；我不說求好衣服者為持糞掃衣；我不說道俗不識而獨住者為不雜行；我不說好諂曲者值佛興世；我不說求他短者能與法合；我不說多瞋怒者為戒聚清淨；我不說我慢貢高者為多聞；我不說好朋黨者為持律師；我不說威儀濁者為善敬說法；我不說多綺語調弄者為善說法師；我不說染著家者為清淨梵行導師；我不說求福田施者為不希報；我不說求報恩者以為善攝事；我不說求利養名聞者為內心清淨；我不說無信多分別者以為出家；我不說信他教者為好持戒；我不說不尊重者以為聽法；我不說著世典呪咀者以為愛法；我不說不信空者而得解脫；我不說染著者以為修行淨；我不說染著行者為滿菩提分；我不說住所得者以為證智；我不說羸弱者為忍辱滿足；我不說無人觸者為忍力鎧；我不說本性少煩惱者為戒清淨；我不說多語者為依教行；我不說樂言語者以為一心；我不說樂作世業者為法不減少；我不說內心淨者當墮惡趣；我不說依智行者以為雜行；我不說方便相應行者以為諂曲；我不說不求名利者以為妄語；我不說無戲論者以為謗法；我不說喜護正法者為愛身命；我不說恐怖行者為發精進。",
    "T12n0327_001:0045c27_8": "「彌勒！",
    "T12n0327_001:0045c27_9": "如是等種種諸過，諂曲顛倒貪恣等，於未來世五百年後，菩薩乘輩住此惡行，當須護之。」",
    "T12n0327_001:0045c29_10": "爾時彌勒菩薩摩訶薩白佛言：「世尊！",
    "T12n0327_001:0046a01_11": "唯此六十菩薩，於未來世五百歲後有諸業障，為當更有其餘菩薩耶？」",
    "T12n0327_001:0046a03_12": "佛言：「彌勒！",
    "T12n0327_001:0046a03_13": "於五百歲後更有其餘菩薩，當為業障所纏，其中亦有能盡業障或增長者。",
    "T12n0327_001:0046a05_0": "「復次，彌勒！",
    "T12n0327_001:0046a05_1": "於彼時此五百菩薩眾中，當有二十菩薩，於未來世能少有業障微細業障。",
    "T12n0327_001:0046a06_2": "後五百歲，當生村落城邑險難國土大豪姓家，聰明多智巧解方便，心意調柔多有潤澤，利益弘廣端正可喜，巧妙辯才覆藏己德，住在頭陀功德之行。",
    "T12n0327_001:0046a10_3": "已於無數億劫阿僧祇，集聚阿耨多羅三藐三菩提。",
    "T12n0327_001:0046a11_4": "護持正法棄捨身命，在蘭若處遠離聚落，不求名利常樂精勤，入眾生行善能言論，通達世典少聞多解，於毘婆舍那悉能巧知，具得辯才善能分別，隨問能答與義相應，得無礙辯才。",
    "T12n0327_001:0046a15_5": "或復有得無盡陀羅尼者，為四部眾演說法時，佛威神力故、佛住持故，於如來所說修多羅、祇夜、受記、伽陀、憂陀那、尼陀那、阿波陀那、伊帝越多伽、闍多迦、毘佛略、阿浮陀達摩、優波提舍，能自辯說。",
    "T12n0327_001:0046a20_6": "「彌勒！",
    "T12n0327_001:0046a20_7": "彼時二十巧方便菩薩，從阿闍梨和上等邊，受此法本無量百千修多羅句，皆悉誦持解說。",
    "T12n0327_001:0046a22_8": "以誦持此法本故，彼善男子於諸辯才心無疑悔，攝受而住。",
    "T12n0327_001:0046a24_0": "「復次，彌勒！",
    "T12n0327_001:0046a24_1": "於彼時中復有無方便菩薩，若在家俗人、若出家人，於彼持正法者、教法行者、真實行者彼諸法師邊所說法教，悉不受持，欺誑調弄：『汝等自造此法，所說法句非如來說；汝等隨自意集作此文飾，迭相繫縛，我等於此法中不生敬重，不生信樂難遭之想。』",
    "T12n0327_001:0046b01_2": "「彌勒！",
    "T12n0327_001:0046b01_3": "於彼時中多有眾生，誹謗此法、破壞此法、不受此法，猶如伎兒調戲之法，與彼同行：『是諸比丘不依修多羅，不依毘尼演說法句。",
    "T12n0327_001:0046b04_4": "汝等莫生敬信希有之心，此非正法也。』",
    "T12n0327_001:0046b05_5": "「彌勒！",
    "T12n0327_001:0046b05_6": "彼等癡人，不知所有一切善言皆是如來所說，彼諸人等為魔所持，當生誹謗彼諸法師所說之法，當作謗法業因緣。",
    "T12n0327_001:0046b08_0": "以作謗法業因緣故，當墮惡道。",
    "T12n0327_001:0046b08_1": "是故，彌勒！",
    "T12n0327_001:0046b09_0": "若欲護正法菩薩，當作方便，覆藏己德，於種種有行眾生應須護持，勿令彼等生障礙想。」",
    "T12n0327_001:0046b12_0": "爾時彌勒菩薩摩訶薩白佛言：「希有，世尊！",
    "T12n0327_001:0046b12_1": "婆伽婆！",
    "T12n0327_001:0046b13_2": "於彼時中菩薩乘人，無有智慧不求辯才，而於人法不能生信，乃於誰邊求生善根？",
    "T12n0327_001:0046b15_0": "當求陀羅尼以自護。",
    "T12n0327_001:0046b15_1": "若不如是，於彼持法諸法師邊，起於誹謗生於穢污。",
    "T12n0327_001:0046b16_2": "「世尊！",
    "T12n0327_001:0046b16_3": "譬如有人渴欲飲水，若至泉池若陂若井，未飲其水，先擲糞穢置中，擲糞置已還欲飲水，聞水臭穢憎惡不飲，不說自污因緣，反說彼過：『奇哉！",
    "T12n0327_001:0046b20_4": "此水甚大臭穢。』",
    "T12n0327_001:0046b20_5": "自過不曉，而與彼水作其過咎。",
    "T12n0327_001:0046b21_6": "「如是，如是！",
    "T12n0327_001:0046b21_7": "世尊！",
    "T12n0327_001:0046b21_8": "彼癡人輩長夜求法欲察法行，先於人法求其過已，還從聞法憎惡法師及所說法，如彼癡人嫌惡泉池陂井泊等，持法比丘應如是知。",
    "T12n0327_001:0046b24_9": "若復有人能說是法，當知皆是佛威神力。",
    "T12n0327_001:0046b25_10": "「如是，世尊！",
    "T12n0327_001:0046b25_11": "於五百歲後有無智菩薩，而污彼法及持法比丘已，還於其邊欲飲法味，彼不自覺己之過惡，當復調弄彼等法師，於眾人前說其過咎，起染污已，覓其過失，生厭想已，便欲捨離。」",
    "T12n0327_001:0046c02_0": "爾時世尊讚歎彌勒菩薩言：「善哉，善哉！",
    "T12n0327_001:0046c02_1": "彌勒！",
    "T12n0327_001:0046c03_0": "汝善說此言。",
    "T12n0327_001:0046c03_1": "若能不求他過失短者，當知己不離一切過惡。",
    "T12n0327_001:0046c04_2": "彌勒！",
    "T12n0327_001:0046c04_3": "有四因緣，一切辯才諸佛所說，應如是知。",
    "T12n0327_001:0046c05_4": "彌勒，復有四因緣，當知四辯即一切諸佛如來所說毀呰，一切諸佛而不許可。",
    "T12n0327_001:0046c07_5": "彌勒！",
    "T12n0327_001:0046c07_6": "何者四辯因緣？",
    "T12n0327_001:0046c07_7": "當知諸佛所說。",
    "T12n0327_001:0046c08_8": "彌勒！",
    "T12n0327_001:0046c08_9": "其辯者，義具足非不義具足，法具足非不法具足，當盡煩惱不增煩惱，說涅槃功德示生死過惡。",
    "T12n0327_001:0046c10_10": "彌勒！",
    "T12n0327_001:0046c10_11": "是為四辯，當知諸佛所說。",
    "T12n0327_001:0046c11_12": "「彌勒！",
    "T12n0327_001:0046c11_13": "若有比丘、比丘尼、優婆塞、優婆夷，與此四辯和合相應能辯說者，若善男子、若善女人於彼人邊，當如佛想、作教師想而聽法義。",
    "T12n0327_001:0046c14_14": "何以故？",
    "T12n0327_001:0046c14_15": "彌勒！",
    "T12n0327_001:0046c14_16": "彼所有說者，當知皆是如來所說，應如是見。",
    "T12n0327_001:0046c15_17": "「彌勒！",
    "T12n0327_001:0046c15_18": "若有謗此四辯，言：『非佛說。』",
    "T12n0327_001:0046c16_19": "不生尊重恭敬之心，憎嫉人故，彼即誹謗一切諸佛所說辯才。",
    "T12n0327_001:0046c17_20": "誹謗法已，作滅法過業；作滅法行已，墮於惡趣。",
    "T12n0327_001:0046c18_21": "是故，彌勒！",
    "T12n0327_001:0046c19_0": "若有信心善男子等，欲得遠離滅法業障因緣者，不可以憎嫉人故而憎嫉於法，不可以不愛人故於彼法邊不生愛心。",
    "T12n0327_001:0046c21_1": "「彌勒！",
    "T12n0327_001:0046c21_2": "何者辯說為諸佛毀呰而不許可。",
    "T12n0327_001:0046c22_3": "彌勒！",
    "T12n0327_001:0046c22_4": "或有辯說，無有利益，不依實法，增長煩惱，不盡煩惱，增長生死，不讚涅槃功德利益。",
    "T12n0327_001:0046c24_5": "彌勒！",
    "T12n0327_001:0046c24_6": "如此辯者，一切諸佛之所呵責，一切諸佛而不許可。」",
    "T12n0327_001:0046c27_0": "爾時彌勒菩薩白佛言：「世尊！",
    "T12n0327_001:0046c27_1": "若有辯說增長生死，非佛辯才。",
    "T12n0327_001:0046c28_2": "云何世尊說諸煩惱為諸菩薩而作利益？",
    "T12n0327_001:0046c29_3": "亦復讚說生死流轉滿足菩提分法耶？",
    "T12n0327_001:0047a01_4": "世尊！",
    "T12n0327_001:0047a01_5": "如是辯者豈非如來說乎？」",
    "T12n0327_001:0047a02_0": "佛告彌勒言：「於汝意云何？",
    "T12n0327_001:0047a02_1": "此煩惱為滿菩提分故，為作利益諸菩薩故說者，復當說讚歎受生死流轉。",
    "T12n0327_001:0047a04_2": "然此事為當合義？",
    "T12n0327_001:0047a04_3": "為當不合義？",
    "T12n0327_001:0047a05_4": "為當合法？",
    "T12n0327_001:0047a05_5": "為當不合法？」",
    "T12n0327_001:0047a05_6": "答言：「世尊！",
    "T12n0327_001:0047a05_7": "若有正言者言合義合法，若有此語者是名正言。」",
    "T12n0327_001:0047a06_8": "佛言：「彌勒！",
    "T12n0327_001:0047a07_9": "以是義故，汝當知一切佛所說皆是佛辯，應如是見。",
    "T12n0327_001:0047a08_10": "若有所說言諸煩惱，滿足菩提分故，為菩薩說當作利益，讚歎取生死流轉者，為利益菩薩故。",
    "T12n0327_001:0047a10_11": "所以者何？",
    "T12n0327_001:0047a10_12": "彌勒！",
    "T12n0327_001:0047a10_13": "被煩惱菩薩應如是見，此菩薩不犯此煩惱罪，以於義自在，以於法亦得自在故。",
    "T12n0327_001:0047a12_14": "此是諸菩薩善巧方便於彼處，非是聲聞、辟支佛地。",
    "T12n0327_001:0047a13_15": "彌勒！",
    "T12n0327_001:0047a14_0": "若有煩惱無有利益，不滿菩提分因緣，不為善根門因。",
    "T12n0327_001:0047a15_1": "於中彼菩薩不應惜身命，亦不得隨彼煩惱。",
    "T12n0327_001:0047a16_2": "所以者何？",
    "T12n0327_001:0047a16_3": "彌勒！",
    "T12n0327_001:0047a16_4": "得智力菩薩別有攀緣者，見有煩惱別著有為者。」",
    "T12n0327_001:0047a17_5": "彌勒菩薩復白佛言：「世尊！",
    "T12n0327_001:0047a18_6": "如我解佛所說義，若有菩薩，不欲造業障、欲盡業障，不缺不損欲解脫者，彼於未來世三摩耶時，應當信菩薩行，當須思惟，莫求他過，常求功德之事，求真正處。」",
    "T12n0327_001:0047a21_7": "佛告言：「如是，如是！",
    "T12n0327_001:0047a22_8": "彌勒！",
    "T12n0327_001:0047a22_9": "其菩薩於後世時，應當思惟於菩薩行，應知方便。",
    "T12n0327_001:0047a23_10": "所以者何？",
    "T12n0327_001:0047a23_11": "方便智行菩薩，善巧方便難可得知。",
    "T12n0327_001:0047a24_12": "彌勒！",
    "T12n0327_001:0047a24_13": "譬如須陀洹人，於凡夫行中現其須陀洹地，別於凡夫別患，彼欲過瞋癡諸凡夫等，當墮惡道，還彼諸過惡，諸聖聲聞不墮惡道，如彼證知故。",
    "T12n0327_001:0047a28_0": "彌勒！",
    "T12n0327_001:0047a28_1": "如是，如是！",
    "T12n0327_001:0047a28_2": "智行菩薩污染習迷未盡故，彼別有地，初行菩薩別有地。",
    "T12n0327_001:0047a29_3": "所以者何？",
    "T12n0327_001:0047b01_0": "其心不住於諸使，而諸凡夫染著諸使，愚癡因緣不能巧知解脫之處。",
    "T12n0327_001:0047b02_1": "「彌勒！",
    "T12n0327_001:0047b02_2": "智行菩薩雖有重罪，以智力故當盡如灰，亦不因彼墮於惡道。",
    "T12n0327_001:0047b04_3": "彌勒！",
    "T12n0327_001:0047b04_4": "譬如熾火將大木薪擲置其中，如是數數擲中，其火轉增熾盛不滅。",
    "T12n0327_001:0047b05_5": "如是如是，彌勒！",
    "T12n0327_001:0047b06_6": "智行菩薩智火熾盛時，將有為煩惱擲智火中，如是智火熾盛而不能滅，以智力故。",
    "T12n0327_001:0047b08_7": "「彌勒！",
    "T12n0327_001:0047b08_8": "以是汝應當知，智行諸菩薩其行難知。」",
    "T12n0327_001:0047b09_9": "爾時彌勒菩薩白佛言：「世尊！",
    "T12n0327_001:0047b09_10": "初行菩薩未得智力者、捨家出家者，何等諸法當須捨離？",
    "T12n0327_001:0047b11_11": "何等諸法當須親近？",
    "T12n0327_001:0047b11_12": "若親近彼菩薩，未生智力令生，已生者令增長不減。」",
    "T12n0327_001:0047b12_13": "佛言：「彌勒！",
    "T12n0327_001:0047b13_14": "其初行菩薩捨家出家未得智力者，雖捨資財供養之事，應須觀利養名聞諸患，應疾須捨世間言話，須觀世間言話過患，應捨樂多說，應觀多說過患，應捨樂睡眠，應觀睡眠過患，應捨樂作諸業，應觀世間諸業過患，應捨樂戲，應觀樂戲過患。",
    "T12n0327_001:0047b18_15": "然彼捨利養名聞已，應須行少欲知足，應須親近少欲知足者；捨世言話已，應須親近樂獨行者；捨多言話已，應須觀真實義；捨睡眠已，初夜後夜長須驚覺；捨樂造業已，當須親近出世之法；捨戲樂已，應須修習樂無眾生慈。",
    "T12n0327_001:0047b23_16": "彌勒！",
    "T12n0327_001:0047b24_17": "初行菩薩捨家出家，未得智力者欲得智力，如是等諸法應須捨離，如是等諸法當須親近。",
    "T12n0327_001:0047b26_18": "「彌勒！",
    "T12n0327_001:0047b26_19": "彼初行菩薩捨家出家，未到智力者，未捨利養名聞時，未親近少欲知足時，若未生智力能令生，若已生能令增長者，無有是處。",
    "T12n0327_001:0047b29_20": "未離世間話，未親近獨行，不捨離樂睡眠，初夜後夜不近驚覺樂習作業，於此時中不能修習出世間法，不捨嬉戲，不親近無眾生慈想，未生智力令生，生者令增長，無有是處。",
    "T12n0327_001:0047c04_21": "「彌勒！",
    "T12n0327_001:0047c04_22": "是故若有菩薩欲生智力，彼菩薩應捨諸法當捨者，應須修習諸法當習近者。",
    "T12n0327_001:0047c06_23": "所以者何？",
    "T12n0327_001:0047c06_24": "彌勒！",
    "T12n0327_001:0047c06_25": "智從因生，無因智不可生；因不和合，不可易得生。」",
    "T12n0327_001:0047c07_26": "爾時彌勒菩薩白佛言：「世尊！",
    "T12n0327_001:0047c08_27": "云何菩薩當觀利養名聞過患？",
    "T12n0327_001:0047c09_28": "何者是利養名聞諸患，菩薩觀時，當樂知足而無有悔？」",
    "T12n0327_001:0047c10_29": "佛告彌勒：「菩薩於中當觀利養不令生欲。",
    "T12n0327_001:0047c11_30": "作如是觀，因利養故生欲，損自己行，心生瞋恨諸患。",
    "T12n0327_001:0047c12_31": "應當觀利養生癡愚，生我慢故；當觀利養生妬嫉故；當觀利養生妖幻成就愛味故；當觀利養生諂曲故；當觀利養離四聖種故；當觀利養無所羞愧，一切諸佛不許可故；當觀利養生於我慢貢高，尊者邊不生愛敬，一切人所不記錄故；當觀利養是助眾魔，一向放逸根本故；當觀利養摧折諸善根，猶如雨雹故；當觀利養多諸雜穢故；當觀利養失知識朋友家故；當觀利養能生愛憎及憂惱故；當觀利養亂正念處，多污染故；當觀利養令白法羸弱，缺正勤故；當觀利養最有障礙，不得諸神通故；當觀利養欺誷，各說不善事故；當觀利養多有分別，思量造業故；當觀利養遠離諸樂，失禪定三摩跋提故；當觀利養猶如婬女，智慧寂靖遠離故；當觀利養墮地獄、餓鬼、畜生等惡道，如提婆達多、優陀羅迦聞行故。",
    "T12n0327_001:0047c29_32": "「彌勒！",
    "T12n0327_001:0047c29_33": "菩薩應當如是觀察利養，觀察利養已。",
    "T12n0327_001:0048a01_34": "如是觀時，意樂少欲，能無有悔。",
    "T12n0327_001:0048a01_35": "所以者何？",
    "T12n0327_001:0048a02_36": "彌勒！",
    "T12n0327_001:0048a02_37": "少欲菩薩無有如是等諸過患，當為諸佛法器，不隨出家及在家之所欺慢，能無恐畏得清淨信，一切惡道皆無恐怖不被降伏，遠離一切愛味，離諸魔境當得解脫，一切諸佛所歎，天人所愛念，不染著諸禪定。",
    "T12n0327_001:0048a06_38": "親近故，當生歡喜離於諂曲，當不放逸觀五慾諸患，如出言不異住於諸聖種性梵行者常觀。",
    "T12n0327_001:0048a09_39": "彌勒！",
    "T12n0327_001:0048a09_40": "智者菩薩觀如是諸功德，當應須遠離利養名聞，正心住於知足，應當滅一切貪欲。」",
    "T12n0327_001:0048a11_41": "作是語已，彌勒菩薩白佛言：「世尊！",
    "T12n0327_001:0048a11_42": "菩薩云何觀於世間言說過患？",
    "T12n0327_001:0048a12_43": "何者是世間言說諸患？",
    "T12n0327_001:0048a13_44": "然菩薩觀已樂獨行，然無有悔。」",
    "T12n0327_001:0048a13_45": "佛答言：「彌勒！",
    "T12n0327_001:0048a14_46": "世間言說有二十種諸患，應當須觀，菩薩觀時樂獨行。",
    "T12n0327_001:0048a15_47": "何者二十？",
    "T12n0327_001:0048a15_48": "不護身行；不護口行；不護意行；當有雜欲行；多有瞋恚；多有愚癡；彼於世間多有言說；於出世間減損言說；親近不敬法；遠離正法；魔得其便；當行放逸；令向放逸；多有分別；觀減於多聞；當不得奢摩他、毘婆舍那；當速成非梵行；於信佛中減；於信法僧減。",
    "T12n0327_001:0048a21_49": "彌勒！",
    "T12n0327_001:0048a21_50": "此等二十諸患世間言說，若菩薩觀如是等已，樂獨行而不疲倦。」",
    "T12n0327_001:0048a23_51": "爾時世尊，欲重宣此義，而說偈言：「捨戒遠離於寂靜，　　若有喜樂世間話，　彼雜染著向破戒。",
    "T12n0327_001:0048a25_52": "　　復有如是諸過患，　調戲多笑及分別。",
    "T12n0327_001:0048a26_53": "　　彼有如是世間話，　當有雜行無攝撿。",
    "T12n0327_001:0048a27_54": "　　若作世間親近話，　愚癡世間樂智法，　　無智損減上談話，　增長放逸饒分別。",
    "T12n0327_001:0048a29_55": "　　若作世間親近話。",
    "T12n0327_001:0048b01_0": "　此亦不增於多聞。",
    "T12n0327_001:0048b01_1": "　　不合言說彼生樂。",
    "T12n0327_001:0048b02_0": "　恒常減損諸禪定。",
    "T12n0327_001:0048b02_1": "　　獨坐世間心思惟，　世間思惟何有定，　　不得寂定無正觀，　是故彼無勝梵行。",
    "T12n0327_001:0048b04_2": "　　若作親近世間話，　彼於佛邊無敬心，　　亦於聖僧不崇仰，　捨彼最上最勝法。",
    "T12n0327_001:0048b06_3": "　　若當親近世間話，　我昔捨身數千分，　　為求無上菩提緣，　不曾厭離聞正法。",
    "T12n0327_001:0048b08_4": "　　彼等當捨不勤劬，　不樂男女及婦妾。",
    "T12n0327_001:0048b09_5": "　　我昔捨位及資財，　為於一偈四句故，　　智者何故不聞法？",
    "T12n0327_001:0048b11_0": "　一切一切處當捨，　　亦不和合染語言，　彼於勝法無娛樂，　　難得百劫成就者。",
    "T12n0327_001:0048b13_0": "　欲當解脫修功德，　　莫問世間所作者，　不為自利無涅槃，　　若有所問為衣食，　以此為勝可稱讚。",
    "T12n0327_001:0048b15_1": "　　若見比丘言善來，　為汝設座汝來坐，　　各各當話於法事，　善得難得人身已，　　汝頗增長白法不？",
    "T12n0327_001:0048b18_0": "　讀誦及諸禪定中，　　比丘應作如是問。",
    "T12n0327_001:0048b19_0": "　如來涅槃去已後，　　當有法教破壞毀。",
    "T12n0327_001:0048b20_0": "　有諸比丘無威儀，　　愛樂眾中捨蘭若，　利養錢財衣服等，　　晝夜恒常共論說。",
    "T12n0327_001:0048b22_0": "　睡眠不動於夢中，　　見於耕犁及苗稼，　此等凡夫知失已，　　向於惡道三趣生。",
    "T12n0327_001:0048b24_0": "　當生歡喜踊躍已，　　應住樹林如犀牛，　住於蘭若求樂故，　　於時勿見他過失。",
    "T12n0327_001:0048b26_0": "　我是最勝眾第一，　　應當莫生如是心，　此是憍慢放逸本，　　如是比丘莫輕賤。",
    "T12n0327_001:0048b28_0": "　次第於此法教中，　　不可一時即解脫，　雖見比丘破禁戒，　　但信諸佛法及僧。",
    "T12n0327_001:0048c01_0": "　於彼莫求他過患，　　此為彼作解脫因，　難攝諸欲及瞋恚，　　於中自在莫放逸。",
    "T12n0327_001:0048c03_0": "　諸法熏修未得時，　　莫以破戒棄捨彼，　若息勤心不精進，　　此最名為不進者。",
    "T12n0327_001:0048c05_0": "　修勤不見他過失，　　思惟正道脫苦故，　是故比丘欲求德，　　應須當捨非法語，　勤劬歡喜踊躍已，　　猶如犀牛住空閑。」",
    "T12n0327_001:0048c08_0": "發覺淨心經卷上"
}