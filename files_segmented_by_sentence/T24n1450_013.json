{
    "T24n1450_013:0164a16_0": "根本說一切有部毘奈耶破僧事",
    "T24n1450_013:0164a17_0": "卷第十三",
    "T24n1450_013:0164a19_0": "大唐三藏法師義淨奉　制譯",
    "T24n1450_013:0164a20_0": "佛在劫比羅城尼瞿陀園中，當度五百釋子及鄔波離時，諸苾芻咸皆有疑，以緣白佛：「此鄔波離昔作何業為王剃士？」",
    "T24n1450_013:0164a22_1": "爾時佛告諸苾芻：「往昔國王，有一剃頭人，有辟支佛來立門前，語彼人曰：『善男子！",
    "T24n1450_013:0164a24_2": "與我剃頭當獲善果。』",
    "T24n1450_013:0164a24_3": "彼剃頭人有一外甥，其舅告曰：『我為王使，汝可於後當為此人如法而剃如國王一種。』",
    "T24n1450_013:0164a26_4": "時彼外甥聞舅是言，即自思惟：『遣與此人如法剃頭，必應多得功德。』",
    "T24n1450_013:0164a28_5": "作是念已即便諦念，為辟支佛如法剃頭。",
    "T24n1450_013:0164a29_6": "時辟支佛復思念云：『彼人與我如法剃頭，我當護助必令此人多獲利益。』",
    "T24n1450_013:0164b02_0": "時辟支佛作是念已，即騰虛空變現種種神變，彼人見已甚生希有，合掌禮敬五體投地，便發願云：『我今既與此人剃頭，如國王相似，願我來生於世世中，常得與諸國王剃頭，如我舅無異。』」",
    "T24n1450_013:0164b06_1": "佛告諸苾芻：「彼時外甥者，今鄔波離是。",
    "T24n1450_013:0164b07_2": "由於先世與辟支佛剃頭發願故，今與王為剃頭人。」",
    "T24n1450_013:0164b09_0": "爾時佛復告諸苾芻：「此鄔波離於先世時復有餘願，我今說之，汝等諦聽。",
    "T24n1450_013:0164b10_1": "往昔村中有一長者，取得一妻生於二男。",
    "T24n1450_013:0164b11_2": "彼時國王，有一剃頭人，與此長者共為親友。",
    "T24n1450_013:0164b12_3": "彼剃頭人甚有財寶，無有男女，常私念云：『我今多諸財物，而無子息，一旦終沒無可委付，必被國王盡取將去。』",
    "T24n1450_013:0164b15_4": "時彼長者見剃頭人愁憂不樂，即便問曰：『汝今云何愁憂如此？』",
    "T24n1450_013:0164b16_5": "時剃頭人即如上答。",
    "T24n1450_013:0164b17_0": "長者告曰：『我有二子，今將小者與汝為子。』",
    "T24n1450_013:0164b17_1": "作是議已，便取小兒以為其子。",
    "T24n1450_013:0164b18_2": "後時長者遇病命終，長者太子與諸童兒共相嬉戲，因或鬪罵，諸童子言：『汝非族姓。",
    "T24n1450_013:0164b20_3": "何以故？",
    "T24n1450_013:0164b20_4": "汝弟見為剃頭家子。』",
    "T24n1450_013:0164b21_5": "爾時此兒，既被斯言愁悴不樂，便私念云：『若我小弟不與剃頭家為子者，我今云何被他毀辱？",
    "T24n1450_013:0164b23_6": "我今應當收奪取弟。』",
    "T24n1450_013:0164b23_7": "作是念已即奪弟歸。",
    "T24n1450_013:0164b24_8": "時剃頭人心懷懊惱，便集其家剃頭種類，告彼眾曰：『我養彼兒經多年歲，今奪將去。",
    "T24n1450_013:0164b26_9": "我諸眷屬自今以後，勿與此家作剃頭人。』",
    "T24n1450_013:0164b27_10": "時彼兄弟不得剃頭，髮毛爪甲皆悉長醜。",
    "T24n1450_013:0164b28_11": "國王忽見即便問曰：『汝今云何髮毛爪甲作許長醜？』",
    "T24n1450_013:0164b29_12": "時彼兄弟答國王言：『王剃頭人制諸種類，令於我家勿為剃頭。』",
    "T24n1450_013:0164c01_13": "王重問曰：『彼有何故？』",
    "T24n1450_013:0164c02_14": "時彼兄弟具說前事。",
    "T24n1450_013:0164c02_15": "國王聞已即便告言：『父與他兒，不合更奪。』",
    "T24n1450_013:0164c03_16": "既奉王教，即便將弟與彼為兒。",
    "T24n1450_013:0164c04_17": "後兄議曰：『由弟與彼剃頭為子，恒令我等被他毀辱，我今應當殺去我弟，必免斯語。』",
    "T24n1450_013:0164c06_18": "時有人聞，往剃頭家告其弟曰：『汝兄等議，恐辱種族，當欲殺汝，宜善防護。』",
    "T24n1450_013:0164c07_19": "弟聞是語已告剃頭人曰：『兄今欲來殺我，今宜放我出家學諸仙道。』",
    "T24n1450_013:0164c09_20": "剃頭人念：『我若苦留此兒不許出家，必被他殺。",
    "T24n1450_013:0164c10_21": "我今不如放令出家。』",
    "T24n1450_013:0164c10_22": "父既念已告其兒曰：『我今放汝出家，汝得仙法將歸教我。』",
    "T24n1450_013:0164c12_23": "子便白曰：『善哉！",
    "T24n1450_013:0164c12_24": "奉命。』",
    "T24n1450_013:0164c12_25": "爾時其子即往山林仙人住處，尋諸仙人了不相見，即自端坐繫念思惟，便證辟支佛果。",
    "T24n1450_013:0164c14_26": "既證果已即便念云：『我先與義父共言誓曰：「若得善法歸來相教。」』",
    "T24n1450_013:0164c16_27": "作是念已即往父所，到已騰空作諸神變。",
    "T24n1450_013:0164c17_0": "其父見已心甚歡喜，合掌發願：『令我世世常與國王作剃頭人。』",
    "T24n1450_013:0164c18_1": "時剃頭人於後值五辟支佛，皆發斯願：『令我世世為諸國王作剃頭人。』",
    "T24n1450_013:0164c20_0": "復於四生值佛世尊，亦發斯願。」",
    "T24n1450_013:0164c20_1": "佛告諸苾芻：「彼剃頭人者，今鄔波離是。",
    "T24n1450_013:0164c21_2": "由先世時發斯願故，今為國王作剃頭人。」",
    "T24n1450_013:0164c23_0": "復次諸苾芻，復作是疑：「鄔波離作何福業，證阿羅漢持律第一？」",
    "T24n1450_013:0164c24_1": "佛言：「其鄔波離復有因緣。",
    "T24n1450_013:0164c25_0": "汝等善聽，我今為說。",
    "T24n1450_013:0164c25_1": "乃往過昔於賢劫中人壽二萬歲，有佛世尊出現於世，號曰迦攝波如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T24n1450_013:0164c28_2": "時佛有一弟子，是阿羅漢，持律為最。",
    "T24n1450_013:0164c29_3": "時鄔波離為彼弟子，終身梵行不獲果利，臨終之時而發誓願：『我所持戒福業善根，願我當來釋迦牟尼如來出現世時，與彼世尊作持律弟子，如我鄔波馱耶無異。』",
    "T24n1450_013:0165a04_4": "其弟子者，即鄔波離是，為先發願故，今獲斯果。",
    "T24n1450_013:0165a05_5": "是故苾芻！",
    "T24n1450_013:0165a05_6": "黑業黑業報，白業白業報，雜業雜業報。",
    "T24n1450_013:0165a06_7": "應捨二業繼修白業，乃至廣說如前。」",
    "T24n1450_013:0165a08_0": "爾時世尊在菩提樹下，降伏三十六俱胝魔軍，證得無上正遍知覺。",
    "T24n1450_013:0165a09_1": "時魔即往劫比羅城，於虛空中告淨飯王及諸宮人群臣百姓曰：「沙門喬答摩今夜已死。」",
    "T24n1450_013:0165a11_2": "時淨飯王聞之，心懷懊惱悶絕擗地，及諸宮人群臣百姓，亦皆如是悲泣懊惱。",
    "T24n1450_013:0165a13_3": "時淨居天觀察下方，乃見斯事即下空中，告迦比羅城國王人眾曰：「喬答摩不死，今在菩提樹下，證得無上正遍知道。」",
    "T24n1450_013:0165a15_4": "時淨飯王及宮人國臣，忽聞此言踊躍歡喜。",
    "T24n1450_013:0165a16_5": "當此之時，甘露飯王誕生一子，以諸眾人歡喜日生故，因號此兒名曰阿難陀。",
    "T24n1450_013:0165a18_6": "既生此兒，置八乳母共養育之。",
    "T24n1450_013:0165a19_7": "時甘露王召諸相師，遣占此兒，相師報曰：「今汝此兒，當與釋迦牟尼佛親為侍者。」",
    "T24n1450_013:0165a21_8": "時甘露王既聞此言，便作是念：「今我此子宜加守護，不應令釋迦牟尼佛見。」",
    "T24n1450_013:0165a23_9": "後時佛來至於劫比羅城，其王即將此子藏避於廣嚴城中，待佛去已還將歸來。",
    "T24n1450_013:0165a24_10": "世尊常法：於一切眾生，心無不見、無有不知，此事於妄語戒中及十八頭魚中說並同，乃至世尊作如是念：「此阿難陀童子逮最後身，合於我法中而得出家為親侍者，我所說法皆能領受，更無遺失；我涅槃後成羅漢果。",
    "T24n1450_013:0165a29_11": "為度阿難陀故，須入劫比羅城甘露王宮，令彼王宮城人不知我來。」",
    "T24n1450_013:0165b02_12": "世尊作此念已，即作神通，并苾芻僧伽圍遶，入甘露王宮，如法而坐。",
    "T24n1450_013:0165b04_0": "其王聞佛到來宮內，即將阿難陀童子藏隱一房中，佛知是已即作神力，令彼房門自然開闢。",
    "T24n1450_013:0165b06_1": "其阿難陀先至佛所禮世尊足，即便把拂在佛背後，侍立扇佛。",
    "T24n1450_013:0165b07_2": "其甘露王後來，禮世尊足已却坐一面，佛即為王說種種微妙法已，即從坐去。",
    "T24n1450_013:0165b09_3": "其阿難陀童子，先業因緣故，還隨佛去。",
    "T24n1450_013:0165b10_4": "其王及夫人婇女眷屬，撮留阿難陀童子，亦不能留得住。",
    "T24n1450_013:0165b11_5": "佛即告王及夫人等：「此阿難陀童子是最後身。",
    "T24n1450_013:0165b12_6": "汝等亦不能留，宜應聽去。」",
    "T24n1450_013:0165b13_7": "王即啟佛：「若當如此，世尊且放歸家，我當如法發遣。」",
    "T24n1450_013:0165b14_8": "佛言：「如是聽汝。」",
    "T24n1450_013:0165b14_9": "時甘露王即使諸內外一切親族，及請沙門婆羅門等設食供養，乃至貧窮下賤乞人皆施錢財衣服。",
    "T24n1450_013:0165b16_10": "阿難陀童子於其會中別諸親族，身著瓔珞乘七寶莊嚴象，多將侍衛前後圍遶，往尼拘律陀林中。",
    "T24n1450_013:0165b19_11": "至劫比羅城門，所乘之象見池中有諸妙蓮花，其象即往池邊，以鼻卷取蓮華。",
    "T24n1450_013:0165b20_12": "其占相師占相此事，白甘露王曰：「阿難陀童子今出遊學，一聞於耳不忘於心。」",
    "T24n1450_013:0165b22_13": "時阿難陀到尼拘林，從象而下步詣佛所，頂禮恭敬在一面坐。",
    "T24n1450_013:0165b24_14": "佛告十力迦葉：「汝應與此大歡喜童子如法度之。」",
    "T24n1450_013:0165b25_15": "十力迦葉既奉佛命，即便度之為受具戒。",
    "T24n1450_013:0165b26_16": "爾時世尊從劫比羅城，往王舍城竹林園中。",
    "T24n1450_013:0165b27_17": "時阿難陀背上生一小瘡，佛令侍縛迦治之，即依佛教，為阿難陀治。",
    "T24n1450_013:0165b28_18": "是時世尊坐師子座，為諸大眾廣說法要，具壽阿難陀亦在此會聽法。",
    "T24n1450_013:0165c01_19": "侍縛迦作是念云：「我治阿難陀瘡，今正是時。",
    "T24n1450_013:0165c02_20": "何以故？",
    "T24n1450_013:0165c02_21": "聽法心至，割截不知痛故。」",
    "T24n1450_013:0165c03_22": "作是念已，便取妙藥傅其瘡上。",
    "T24n1450_013:0165c03_23": "瘡既熟已，以刀割之出其膿血，復以妙膏傅上，因即除差。",
    "T24n1450_013:0165c05_24": "然作此法時，阿難陀以聽法故，了然不覺。",
    "T24n1450_013:0165c06_0": "佛說法已，侍縛迦白世尊曰：「我於聽法坐中治阿難陀瘡，割截針決，阿難陀以聽法故，皆不覺知。」",
    "T24n1450_013:0165c08_1": "具壽阿難陀報曰：「我為聽佛法故，假令割截我身碎如油麻，都不覺痛。」",
    "T24n1450_013:0165c09_2": "是時能治醫王，見斯事已生希有心。",
    "T24n1450_013:0165c10_3": "時諸苾芻咸皆有疑，請世尊曰：「大德！",
    "T24n1450_013:0165c11_4": "尊者歡喜曾作何業，遂於背上生癰瘡耶？」",
    "T24n1450_013:0165c12_5": "佛告諸苾芻：「歡喜先業汝今應聽，廣說如前，乃至說伽他曰：「『假令經百劫，　　所作業不亡；　　因緣會遇時，　　果報還自受。』",
    "T24n1450_013:0165c16_0": "「乃往古昔，於一邊國名雞羅吒，有王治化，當時無佛，唯有獨覺出現世間。",
    "T24n1450_013:0165c17_1": "時有獨覺聖者為乞食故，至此城中詣國王宅。",
    "T24n1450_013:0165c18_2": "王見生嗔，便以彈丸打其脊背。",
    "T24n1450_013:0165c19_3": "時彼尊者降自貢高，知彼非器捨之而去。",
    "T24n1450_013:0165c20_4": "諸苾芻！",
    "T24n1450_013:0165c20_5": "昔時王者，即歡喜是，由以瞋心以彈打辟支佛故，五百生中常於背上受惡瘡報，今末後身餘報如是。",
    "T24n1450_013:0165c22_6": "苾芻！",
    "T24n1450_013:0165c23_0": "若作黑白雜業當受其報，廣說如前。」",
    "T24n1450_013:0165c23_1": "具壽歡喜有常法：若與如來真身相隨行者，其心則常恭敬；若與如來化身行者，其心則少恭敬。",
    "T24n1450_013:0165c26_0": "時有一長者，請如來及諸苾芻，於其家中設諸供養。",
    "T24n1450_013:0165c27_1": "爾時世尊至時著衣持鉢，與諸苾芻前後圍遶，赴長者供，飯食訖還來本處。",
    "T24n1450_013:0165c28_2": "苾芻問阿難陀曰：「汝於今日隨如來赴供，為隨真佛？",
    "T24n1450_013:0166a01_3": "為隨化佛？」",
    "T24n1450_013:0166a01_4": "阿難陀報曰：「我於今日，與佛世尊相隨往彼，非化身也。」",
    "T24n1450_013:0166a02_5": "諸苾芻曰：「以何知之？」",
    "T24n1450_013:0166a03_0": "阿難陀曰：「我若與真佛行者，心自恭敬內懷慚愧；若與化佛行者，則不如此。」",
    "T24n1450_013:0166a04_1": "諸苾芻遞相報曰：「此阿難陀甚為希有，能知真身化身差別諸相貴賤等類。」",
    "T24n1450_013:0166a06_2": "於是遠近咸知阿難陀善別諸相。",
    "T24n1450_013:0166a07_3": "爾時世尊從王舍城往室羅筏城，至誓多林中住，具壽阿難陀著衣持鉢入室羅筏城乞食。",
    "T24n1450_013:0166a09_4": "時有一婆羅門，於中路逢阿難陀，作是念云：「我先聞此沙門喬答摩弟子善能占相，今應試之，為解、不解？」",
    "T24n1450_013:0166a11_5": "便問阿難陀曰：「今此路傍勝葉波林，凡有幾葉？」",
    "T24n1450_013:0166a12_6": "阿難陀報曰：「有如許百如許千如許萬如許拘胝。」",
    "T24n1450_013:0166a13_7": "報已便去。",
    "T24n1450_013:0166a14_8": "時彼婆羅門，即於林中取一把葉數之，知有七百七十七葉，棄之林外默然而住。",
    "T24n1450_013:0166a15_9": "時阿難陀乞食已，復還歸來由於舊路，彼婆羅門問曰：「聖者！",
    "T24n1450_013:0166a17_10": "今此林中凡有幾葉？」",
    "T24n1450_013:0166a17_11": "報曰：「前者有如許百千萬拘胝，今者欠七百七十七葉。」",
    "T24n1450_013:0166a19_0": "時婆羅門聞此報已，歎甚希有善解算數。",
    "T24n1450_013:0166a19_1": "時諸苾芻聞已生疑白佛言：「世尊！",
    "T24n1450_013:0166a20_2": "此具壽阿難陀，先種何業善能占相算數？」",
    "T24n1450_013:0166a21_3": "佛告諸苾芻：「昔種福業廣說如前，乃至說伽他曰：「『假令經百劫，　　所作業不亡；　　因緣會遇時，　　果報還自受。』」",
    "T24n1450_013:0166a25_0": "佛告諸苾芻：「往昔世時，波羅痆斯城中有一婆羅門，取得一妻生得一子，生至二十一日，會諸親族設諸飲食，因為此兒立名號曰大白。",
    "T24n1450_013:0166a28_1": "年漸長大遊行人間，學六萬頌算數之法，善得明了，復教他人算數之法。",
    "T24n1450_013:0166a29_2": "由此因故，五百生世明了，亦教他人，今最後身得此通達。」",
    "T24n1450_013:0166b02_3": "時具壽阿難陀，復於一時往波斯匿王宮中，勝軍見來，歡喜頂禮在一面坐，白尊者曰：「我從生已來自然業感，常有一銀娑羅香粳米飯、二頭熟雉、一枚苷蔗，每以食時從空而下入銀盤中，唯一頭雉常落地上不落盤中。」",
    "T24n1450_013:0166b07_4": "時具壽歡喜，既聞斯言甚生希有，還至僧坊以告諸人。",
    "T24n1450_013:0166b08_5": "時諸苾芻咸以此緣往白世尊，佛告諸苾芻：「往昔此波羅痆斯城有一長者，多諸珍寶及多田莊，於其莊上，送新粳米，及送死雉并苷蔗等。",
    "T24n1450_013:0166b11_6": "世間常法：若佛不出於世，當有辟支佛現教化。",
    "T24n1450_013:0166b12_7": "時有一辟支佛巡門乞食，至長者家入其門內，長者見彼威儀端正言辭柔軟，心生歡喜，便將新粳米飯及炙雉二頭并苷蔗一枚，以施獨覺。",
    "T24n1450_013:0166b15_8": "時彼獨覺以鉢受之，苷蔗與飯及以一雉，得入鉢中，一雉落地。",
    "T24n1450_013:0166b17_9": "由此業因受斯果報。",
    "T24n1450_013:0166b17_10": "時彼長者，今勝軍王是，於無量百千世，生於天上受諸快樂。",
    "T24n1450_013:0166b18_11": "受天報已，復生人間作王，感斯勝事。",
    "T24n1450_013:0166b19_12": "是故汝等！",
    "T24n1450_013:0166b20_0": "若欲供養僧食，應勤施與，勿令落地。」",
    "T24n1450_013:0166b20_1": "時勝軍王聞佛世尊記說往昔之事，心生歡喜，於佛法僧起大信心，獨坐一處作是思念：「由我前生供養辟支佛故，獲如是報。",
    "T24n1450_013:0166b23_2": "我應廣設佛法僧等，必於來世受大利益。」",
    "T24n1450_013:0166b24_3": "作是念已，占事人奏曰：「明日阿難陀應合得纏頭賞位及灌頂位。」",
    "T24n1450_013:0166b26_4": "王聞此言默然不語。",
    "T24n1450_013:0166b26_5": "具壽阿難陀於其夜中，額上忽然生一惡瘡，經一宿已王遂聞之，即便生念：「供養有德之人獲福無量，我親供養。」",
    "T24n1450_013:0166b29_6": "作此念已即勅天下所有名醫咸集朝所：「阿難陀有病，卿等往治。」",
    "T24n1450_013:0166c01_7": "諸醫奉詔適阿難陀所，便自選擇得一好手，遂即下針刺去惡血。",
    "T24n1450_013:0166c03_0": "王自執持千輻輪傘，蓋阿難陀上，刺血了已更傅好藥。",
    "T24n1450_013:0166c04_1": "王自以帛纏阿難陀首，當日瘡差，王遂禮拜辭阿難陀去。",
    "T24n1450_013:0166c05_2": "眾僧見此事已咸生疑惑，便白佛言：「大德世尊！",
    "T24n1450_013:0166c06_3": "阿難陀過去作何福業？",
    "T24n1450_013:0166c07_4": "今感國王親自承事。」",
    "T24n1450_013:0166c07_5": "佛言：「此阿難陀昔種福事，廣說如前。」",
    "T24n1450_013:0166c08_6": "佛告諸苾芻：「往昔波羅痆斯城有一醫師，時有辟支佛病，往醫師所。",
    "T24n1450_013:0166c10_0": "彼醫即便盡心恭敬，白辟支佛言：『尊者！",
    "T24n1450_013:0166c10_1": "所須衣食一切醫藥，我總供奉之，必至病差。』",
    "T24n1450_013:0166c11_2": "如言奉事乃至病除。」",
    "T24n1450_013:0166c12_3": "佛言：「諸苾芻！",
    "T24n1450_013:0166c12_4": "爾時醫師者，今阿難陀是。",
    "T24n1450_013:0166c13_5": "由昔供養病辟支佛故，無量世中生天受福，五百生中常於人間受勝果報，一切國王及婆羅門諸宰貴等親自供養。",
    "T24n1450_013:0166c15_6": "今最後身，感勝軍王親執傘蓋，萬乘之主屈駕承事，如前廣說。」",
    "T24n1450_013:0166c18_0": "爾時世尊從室羅筏城往婆羅城，漸漸遊行至於城外，到一村住，其村名曰婆羅門村，大聲聞眾圍遶世尊，不遠而住。",
    "T24n1450_013:0166c20_1": "所謂上坐阿若憍陳那、具壽馬勝、具壽賢子、長氣苾芻、大名苾芻、耶舍苾芻、圓滿苾芻、無垢苾芻、牛王苾芻、妙臂苾芻、具壽舍利弗、具壽大目揵連、具壽大迦葉波、具壽俱絺羅、具壽劫賓那、阿尼樓陀、難地迦、金卑羅，住婆羅村住。",
    "T24n1450_013:0166c25_2": "妙枕苾芻及阿難陀等，無量苾芻大聲聞眾，於日午後來詣佛所，頂禮佛足次第而坐。",
    "T24n1450_013:0166c27_3": "爾時世尊告諸苾芻：「吾今年邁氣勢漸微，為諸四眾說法無力。」",
    "T24n1450_013:0167a01_0": "佛在波羅痆斯城婆羅門村中間，是時舍利子、大目揵連，勸請阿難陀與佛作侍者，阿難陀一依尊者教。",
    "T24n1450_013:0167a03_1": "佛即讚歎阿難陀。",
    "T24n1450_013:0167a03_2": "是時苾芻眾咸皆生疑，即白佛言：「阿難陀修何福業？",
    "T24n1450_013:0167a05_3": "今為佛作叔伯堂弟。",
    "T24n1450_013:0167a05_4": "復作侍者，聰明智慧聽聞佛語，更無忘失。」",
    "T24n1450_013:0167a06_5": "佛告苾芻：「汝等當知！",
    "T24n1450_013:0167a06_6": "阿難陀自作是業，廣說如前。」",
    "T24n1450_013:0167a08_0": "佛告諸苾芻：「往昔過去時，波羅痆斯城有王名曰日曜，於其國中作王制禮，令其人人豐樂安寧，無諸衰難。",
    "T24n1450_013:0167a10_1": "國王於後妃生一子，三七日中喚諸臣佐，朝集設會為子立名。",
    "T24n1450_013:0167a11_2": "臣佐白王：『王名日曜，子合立名，號大日曜。』",
    "T24n1450_013:0167a12_3": "其子漸長，策為太子。",
    "T24n1450_013:0167a13_4": "於後王妃更生一子，群臣立名，號為日智。",
    "T24n1450_013:0167a14_5": "其王太子，每常思念心樂出家。",
    "T24n1450_013:0167a15_0": "每見父王或行非法或依國法，太子見是事已，遂即念言：『我今於後受王國位，行如是法，即墮地獄無有出時。』",
    "T24n1450_013:0167a17_1": "作是念已往詣王所，跪拜禮畢白父王言：『我今願欲出家，願王垂慈放我令去。』",
    "T24n1450_013:0167a19_2": "時彼父王告其子曰：『有諸仙人外道，事火事天苦行持戒，作如此業，唯求來世生國王家身為王子受諸快樂。",
    "T24n1450_013:0167a21_3": "汝今此身見受果報，如何捨樂願行苦事？』",
    "T24n1450_013:0167a22_4": "爾時太子復白王言：『聽我出家。』",
    "T24n1450_013:0167a23_5": "王知其意不求世樂，遂許出家。",
    "T24n1450_013:0167a24_6": "時彼太子得王放已，即入山中仙人住處出家修道，父王即冊其弟日智紹太子位。",
    "T24n1450_013:0167a25_7": "時日曜太子既至山中，繫念思惟，證獨覺果。",
    "T24n1450_013:0167a26_8": "於後時中，身染疾患周旋消散，還至婆羅痆斯城。",
    "T24n1450_013:0167a28_9": "諸人見已而白王言：『日曜太子入山修道證獨覺果，今來城內。』",
    "T24n1450_013:0167a29_10": "王既聞已即迎日曜，禮其足已白言：『大仙！",
    "T24n1450_013:0167b01_11": "汝須衣食、我求福德，今請大仙住我園林，隨時安置所須之物，我當供給。』",
    "T24n1450_013:0167b03_12": "時彼獨覺默然受請。",
    "T24n1450_013:0167b03_13": "王見受請，即勅日智太子，侍養獨覺供給所須。",
    "T24n1450_013:0167b04_14": "時獨覺仙即於定中觀見日智太子，却後七日當捨其命，告太子曰：『弟今何故不求出家？』",
    "T24n1450_013:0167b06_15": "弟言：『我願出家。』",
    "T24n1450_013:0167b06_16": "獨覺告曰：『白父王知。』",
    "T24n1450_013:0167b07_17": "日智太子往父王所白言：『我願出家，願王聽許。』",
    "T24n1450_013:0167b08_18": "王聞此言，遂生忿怒告太子曰：『汝兄日曜今已出家，我終沒後須有繼嗣，今不放汝。』",
    "T24n1450_013:0167b10_19": "時彼獨覺聞王不放其弟，即詣王所，說伽他曰：「『日曜放日智，　　令隨我出家；　　出家最勝事，　　諸佛所讚歎。』",
    "T24n1450_013:0167b14_0": "「父王白言：『大仙當知！",
    "T24n1450_013:0167b14_1": "汝已出家，我之國法須有紹繼，唯有日智令知國位，在家修福其事足，得何用出家？』",
    "T24n1450_013:0167b16_2": "時彼獨覺復說伽他曰：「『王先別思，　　此事復別；　　却後七日，　　日智命終。』",
    "T24n1450_013:0167b19_0": "「王問獨覺：『日智太子却後七日必不活耶？』",
    "T24n1450_013:0167b19_1": "答言：『如是。』",
    "T24n1450_013:0167b20_2": "王言：『若如是者放令出家。』",
    "T24n1450_013:0167b20_3": "太子出家已，發善心供養獨覺。",
    "T24n1450_013:0167b21_4": "彼獨覺患風，手執飯鉢掉動不安。",
    "T24n1450_013:0167b22_5": "其太子見，遂將金釧以承其鉢，鉢遂不動。",
    "T24n1450_013:0167b23_6": "太子觀已歡喜，發如是願：『我今聽法亦復如是，法入我心更不傾動。』",
    "T24n1450_013:0167b24_7": "往時獨覺未得果證，為弟日智常說圓滿微妙勝法，今得證果更不說法。",
    "T24n1450_013:0167b26_8": "日智見已白獨覺言：『汝未出家恒常說法，何因獲果遂即默然？』",
    "T24n1450_013:0167b27_9": "獨覺報言：『我實不說法。』",
    "T24n1450_013:0167b28_10": "日智問曰：『誰合說法？』",
    "T24n1450_013:0167b28_11": "獨覺報云：『汝知應正等覺出世之時，當說種種圓滿妙法。』",
    "T24n1450_013:0167c01_12": "太子聞此，發如是願：『願以此善根，未來之世與佛作弟，又得出家親承供養，聞法領記獲大總持。』",
    "T24n1450_013:0167c03_13": "爾時辟支迦謂其弟曰：『却後七日汝當報終，常守此心莫令忘失。』",
    "T24n1450_013:0167c04_14": "七日既滿未得果證，垂將告謝，重發誓言：『如前所願。』」",
    "T24n1450_013:0167c05_15": "爾時佛告諸苾芻曰：「時辟支弟，今阿難陀是。",
    "T24n1450_013:0167c06_16": "緣過去世供養辟支迦，當發願言：『未來世中與佛作弟，親承供養多聞總持。』",
    "T24n1450_013:0167c08_17": "所以今時為我毘季；聰明第一，若水注瓶。」",
    "T24n1450_013:0167c09_18": "時諸苾芻咸皆有疑，即白佛言：「其阿難陀過去行何善業？",
    "T24n1450_013:0167c10_19": "今蒙世尊於大眾中歎美稱揚聰明莫比，總持強記領受無遺。」",
    "T24n1450_013:0167c12_20": "佛告諸苾芻：「阿難陀往昔自修善業，廣說如前。」",
    "T24n1450_013:0167c14_0": "佛告諸苾芻：「往昔之時於賢劫中，於時有情壽二萬歲，有佛世尊號迦攝波，出現於世，在波羅痆斯城仙人墮處施鹿林中。",
    "T24n1450_013:0167c16_1": "佛有一弟子，多聞不忘聰明第一。",
    "T24n1450_013:0167c17_2": "彼有弟子從出家來常修梵行，乃至命終不獲聖果。",
    "T24n1450_013:0167c18_3": "臨終之時一心發願：『所作善根，願當來之世，與釋迦如來為親侍弟子，如今無異。",
    "T24n1450_013:0167c20_4": "於弟子之中聰明第一，願釋迦如來與我授記，如彼無異。』",
    "T24n1450_013:0167c21_5": "汝諸苾芻！",
    "T24n1450_013:0167c22_6": "彼弟子者，今阿難陀是。",
    "T24n1450_013:0167c22_7": "以先世善心發願力故，今於我弟子中聰明第一。",
    "T24n1450_013:0167c23_8": "諸苾芻！",
    "T24n1450_013:0167c23_9": "若作黑白雜染業者，各獲其報，汝等應捨雜染黑業，常修白業。」",
    "T24n1450_013:0167c26_0": "佛在王舍城竹林迦蘭鐸迦園中，有五百苾芻圍遶世尊，皆是阿羅漢，唯提婆達多未得聖果。",
    "T24n1450_013:0167c28_1": "爾時國土飢荒，人民無食乞求難得。",
    "T24n1450_013:0167c28_2": "眾中有神通苾芻，即騰虛空或下贍部林中，取香美贍部之菓，滿鉢充足還至本處，供養四眾自亦飽足；或往蜜羅林、下迦比陀林、或下甘露園、或下阿犁勒林，取香美之菓，滿鉢充足還至本處，供養四眾自亦充足；或有苾芻神通自在，即騰虛空往北俱盧洲，取自然粳米香美之者，滿鉢充足還至本處，供養四眾自亦飽足；或有苾芻神通自在，虛空遊行往至餘國，乞種種美妙飲食，乃至滿鉢廣說如前；或有苾芻以神通力往四天王所，或往三十三天中，取天厨精妙飲食，滿鉢充足，乃至廣說如前。",
    "T24n1450_013:0168a11_3": "爾時提婆達多，見諸苾芻有如此神通取諸菓食，作如是念：「此國土飢荒，人民無食等，廣說如前，乃至三十三天取天厨飲食，四眾充足自亦飽足。",
    "T24n1450_013:0168a14_4": "我若有神通，即騰虛空下贍部林中，取香美贍部果，滿鉢充足，我亦供養四眾自亦飽足，廣說如前，乃至三十三天，取天厨飲食，四眾充足自亦飽足。",
    "T24n1450_013:0168a17_5": "誰有與我力得見聖道，依彼教力我得神通？」",
    "T24n1450_013:0168a18_6": "作是念已，從坐而起往詣佛所，頂禮佛足而立一面。",
    "T24n1450_013:0168a20_7": "提婆達多白世尊曰：「唯願慈悲，教我聖道令得神通。」",
    "T24n1450_013:0168a21_8": "爾時世尊知提婆達多起罪逆心已，告提婆達多：「汝應受增戒中勤心修習，即得神通，乃至增心增智應受，心中當勤修習，即得神通及得餘法。」",
    "T24n1450_013:0168a24_9": "時提婆達多聞此語已，作如是念：「世尊不肯教我神通法道。」",
    "T24n1450_013:0168a25_10": "作是念已從座而起，往詣具壽阿若憍陳如所。",
    "T24n1450_013:0168a26_11": "到已問阿若憍陳如曰：「上座！",
    "T24n1450_013:0168a27_12": "唯願慈悲，教我聖道令得神通。」",
    "T24n1450_013:0168a28_13": "爾時阿若憍陳如觀佛，知提婆達多起罪逆心，觀已告提婆達多曰：「汝應增色心中勤習，即得神通及得餘法。」",
    "T24n1450_013:0168b01_14": "提婆達多聞此語已，作如是念：「此上坐亦不肯教我神通道法。」",
    "T24n1450_013:0168b03_15": "即往詣馬勝、賢子、禪氣、大名、圓滿、無垢、牛王眼、妙臂乃至五百上坐邊去，到已問曰：「上坐慈悲！",
    "T24n1450_013:0168b05_16": "教我聖道令得神通。」",
    "T24n1450_013:0168b05_17": "爾時妙臂等五百苾芻，咸觀佛意，知提婆達多起罪逆心，觀已告提婆達多曰：「汝應增色心中勤習，即得神通及得餘法，乃至受想行識，汝應增意心中勤習，即得神通及諸餘法。」",
    "T24n1450_013:0168b09_18": "時提婆達多聞此語已，作如是念：「此五百上座等，亦不肯教我聖道神通，欲似此五百上座，先共世尊平章，不許教我聖道。",
    "T24n1450_013:0168b12_19": "何以故？",
    "T24n1450_013:0168b12_20": "今見佛等五百上座，不肯教聖道神通。」",
    "T24n1450_013:0168b13_21": "復念：「如是何有能教我聖道神通？",
    "T24n1450_013:0168b14_22": "當時十力迦攝波，在王舍城先尼迦窟中，我詣彼處。",
    "T24n1450_013:0168b15_23": "彼上座直心無諂，及我弟阿難陀親教，彼十力上座能教我聖道神通。」",
    "T24n1450_013:0168b17_24": "提婆達多念已，即往詣十力迦攝所，頂禮雙足於一邊立，作如是語：「上座十力迦攝慈悲，教我聖道神通。」",
    "T24n1450_013:0168b19_25": "爾時十力迦葉，不觀佛意及五百上座聖眾意，亦不知提婆達多發生如是逆心。",
    "T24n1450_013:0168b21_26": "以不觀故，即教提婆達多聖道神通。",
    "T24n1450_013:0168b22_27": "是時提婆達多，於初夜後夜修習善業而住，依止初禪得獲神通。",
    "T24n1450_013:0168b23_28": "即以神力，一身變作多身，多身合為一身，或現或隱。",
    "T24n1450_013:0168b24_29": "以智見力故，能如是現。",
    "T24n1450_013:0168b25_30": "復於山石牆壁，通過無礙如於虛空；於大地出沒，猶如水中；在於虛空中結跏趺坐，猶如在地；或騰虛空猶如飛鳥，或在地手捫日月。",
    "T24n1450_013:0168b28_31": "提婆達多得神通已，作如是念：「我得如是神通，作諸變相神通亦得，詣贍部林中取香美果，滿鉢充足，供養四眾自亦飽足，廣說如前。",
    "T24n1450_013:0168c02_32": "乃至三十三天取天厨食，亦供養四眾自亦充足。」",
    "T24n1450_013:0168c03_33": "復更思念：「此摩揭陀國中誰人最勝？",
    "T24n1450_013:0168c04_34": "我當歸伏。",
    "T24n1450_013:0168c04_35": "因彼人故，令一切人皆恭敬我。」",
    "T24n1450_013:0168c05_36": "復更思念：「此國太子阿闍世，父王亡後太子為王，我應降伏。",
    "T24n1450_013:0168c06_37": "我若降得阿闍世太子，令一切人皆恭敬我。」",
    "T24n1450_013:0168c07_38": "作此念已，往詣阿闍世所，即現神相化為白象，即入大門從小門出，或入小門從大門出已，自現其身更入大門，變為駿馬從小門出已，自現其身欲入小門。",
    "T24n1450_013:0168c11_39": "即為牛王從大門出已，即真身現，如法持鉢詣阿闍世所，即變其身猶如小兒，身衣金瓔坐太子膝上，乍起乍坐流轉徘徊。",
    "T24n1450_013:0168c13_40": "太子知是提婆達多神通之相，或抃、或抱、或拍、或嗚，便唾口中。",
    "T24n1450_013:0168c15_41": "提婆達多以供養利益貪心故，即咽其唾。",
    "T24n1450_013:0168c16_42": "時阿闍世起顛倒心，作如是念：「此提婆達多勝佛神通。」",
    "T24n1450_013:0168c17_43": "時提婆達多自現真身，是時太子心生恭敬便即頂禮，及諸供養將五百寶車送。",
    "T24n1450_013:0168c19_44": "提婆達多出，時阿闍世還至本處，每日兩迴參提婆達多，及承事供養。",
    "T24n1450_013:0168c20_45": "時太子遣立五百大鐺作諸飲食，送至提婆達多以為供養。",
    "T24n1450_013:0168c22_46": "時提婆達多收取自食，及五百苾芻圍遶共食。",
    "T24n1450_013:0168c23_47": "時苾芻於王舍城晨朝乞食，聞如是語：「此提婆達多得太子種種利供養，日日二時恒日不絕，及五百車輅寶車承事供養，及五百鐺作諸飲食而為供養，及將自食五百苾芻圍遶而食。」",
    "T24n1450_013:0168c27_48": "諸苾芻聞此事已，次第乞食還至本處，依法食訖，收衣鉢洗足已，往佛所頂禮佛足次第而坐。",
    "T24n1450_013:0168c29_49": "而白佛言：「大德！",
    "T24n1450_013:0168c29_50": "我等晨朝入王舍城乞食，聞提婆達多從阿闍世太子所多得利養，廣說如上。",
    "T24n1450_013:0169a02_51": "乃至五百苾芻圍遶坐共食。」",
    "T24n1450_013:0169a03_52": "佛告諸苾芻：「時提婆達多受此利益供養，猶此自害及以兼害。",
    "T24n1450_013:0169a04_53": "何以故？",
    "T24n1450_013:0169a04_54": "諸苾芻！",
    "T24n1450_013:0169a05_55": "譬如芭蕉出菓便即枯死，猶此自害；提婆達多受此利養亦復如是。",
    "T24n1450_013:0169a06_56": "譬如竹葦若出花菓便即枯死，如騾懷妊有子便死。",
    "T24n1450_013:0169a07_57": "諸苾芻！",
    "T24n1450_013:0169a07_58": "提婆達多受此利益亦復如是。",
    "T24n1450_013:0169a08_59": "諸苾芻！",
    "T24n1450_013:0169a08_60": "提婆達多若受利養，得彼無智。",
    "T24n1450_013:0169a09_61": "提婆達多日夜長受惡名，苦惱無利，得如是報。",
    "T24n1450_013:0169a10_62": "汝等苾芻應如是知。」",
    "T24n1450_013:0169a12_0": "爾時提婆達多廣得利養，遂起貪心更不希求，起顛倒心別生憶念：「世尊今既年老力弱，今為四眾說法勞苦，世尊不如與我四眾，我自教示而為說法。",
    "T24n1450_013:0169a15_1": "世尊當可宴寂而坐，修習善法常住安樂。」",
    "T24n1450_013:0169a16_2": "是時提婆達多起此念已，即失神通，自不覺知我失神通。",
    "T24n1450_013:0169a17_3": "爾時迦俱羅苾芻，習四無畏除貪念心，死生梵天，即見提婆達多遂失神通，是提婆達多亦不自知。",
    "T24n1450_013:0169a19_4": "爾時大目揵連，在揭伽國膠魚山恐怖鹿林中。",
    "T24n1450_013:0169a20_5": "彼迦俱羅梵天子從彼天沒，如屈申臂頃往目連處，頂禮雙足却住一面，作如是語：「大德目連！",
    "T24n1450_013:0169a23_6": "今可知提婆達多為利養故，遂起貪心更復希求，起顛倒心別生憶念：『世尊今既年老力弱，今為四眾說法疲倦勞苦。",
    "T24n1450_013:0169a25_7": "世尊不如與我四眾，我自教示亦為說法。",
    "T24n1450_013:0169a26_8": "世尊當可宴寂而坐，證習善法常住安樂。』",
    "T24n1450_013:0169a27_9": "是時提婆達多起此念心，即失神通，自不覺知我失神通。",
    "T24n1450_013:0169a28_10": "大德大目揵連！",
    "T24n1450_013:0169a29_11": "起慈悲心往詣佛所，說提婆達多如上緣起，乃至失其神通自不覺知。」",
    "T24n1450_013:0169b01_12": "爾時大目揵連，從梵天子默然受語。",
    "T24n1450_013:0169b02_13": "爾時迦俱羅天子知目連受已，心生歡喜，頂禮目連雙足，忽然不現。",
    "T24n1450_013:0169b04_14": "爾時大目乾連見梵天去，便即入如是定。",
    "T24n1450_013:0169b05_15": "從膠魚山沒，即於王舍城迦蘭鐸迦竹林園中踊現，詣世尊所頂禮雙足却住一面。",
    "T24n1450_013:0169b07_16": "爾時大目乾連，所受迦俱羅天子言語，皆悉諮白。",
    "T24n1450_013:0169b08_17": "是時世尊告目連曰：「汝先知提婆達多如上事耶？",
    "T24n1450_013:0169b09_18": "為復報汝始知。」",
    "T24n1450_013:0169b09_19": "時目揵連白言：「世尊！",
    "T24n1450_013:0169b10_20": "我先舊知。」",
    "T24n1450_013:0169b10_21": "爾時世尊共目揵連說是語時，提婆達多共四苾芻：一名迦利迦、二名褰荼達驃、三名羯吒謨洛迦底沙、四名三沒羅達多，共此四人同詣佛所。",
    "T24n1450_013:0169b13_22": "世尊遙見提婆達多等來，告目連曰：「且止莫語！",
    "T24n1450_013:0169b14_23": "彼無智提婆達多等來。",
    "T24n1450_013:0169b15_24": "此無智人今對我前，如上之事，定當自說亦自讚歎。」",
    "T24n1450_013:0169b16_25": "爾時大目揵連禮佛雙足，入如是定，從竹林沒，往膠魚山至本處已，如法而坐。",
    "T24n1450_013:0169b19_0": "爾時提婆達多詣世尊所，頂禮雙足却住一面，而白佛言：「世尊今既年老力弱，為四眾說法勞苦。",
    "T24n1450_013:0169b21_1": "世尊不如與我徒眾，我自教示而為說法。",
    "T24n1450_013:0169b22_2": "世尊當可宴寂而坐，修習善法常住安樂。」",
    "T24n1450_013:0169b23_3": "世尊報曰：「如我舍利弗、大目揵連，弟子中尊聰明智慧、梵行神通證羅漢果，我今尚自不以苾芻僧伽而見付囑，豈可況汝無智癡人食唾者乎。」",
    "T24n1450_013:0169b26_4": "是時提婆達多聞此語已，作如是念：「世尊今者讚歎舍利子、目連等，憎嫌於我。",
    "T24n1450_013:0169b28_5": "罵云：『無智食唾者乎？』」",
    "T24n1450_013:0169b28_6": "於時提婆達多，於世尊處遂起七種逆心。",
    "T24n1450_013:0169c01_0": "根本說一切有部毘奈耶破僧事卷第十三"
}