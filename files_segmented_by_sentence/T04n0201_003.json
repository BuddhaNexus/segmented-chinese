{
    "T04n0201_003:0268c02_0": "大莊嚴論經卷第三",
    "T04n0201_003:0268c04_0": "馬鳴菩薩造後秦三藏鳩摩羅什譯",
    "T04n0201_003:0268c05_0": "（一一）復次，若有弟子能堅持戒為人宗仰，一切世人并敬其師。",
    "T04n0201_003:0268c06_1": "我昔曾聞，有諸比丘曠野中行，為賊剽掠剝脫衣裳。",
    "T04n0201_003:0268c07_2": "時此群賊懼諸比丘往告聚落，盡欲殺害。",
    "T04n0201_003:0268c08_3": "賊中一人先曾出家，語同伴言：「今者何為盡欲殺害？",
    "T04n0201_003:0268c10_0": "比丘之法不得傷草，今若以草繫諸比丘，彼畏傷故終不能得四向馳告。」",
    "T04n0201_003:0268c11_1": "賊即以草而繫縛之，捨之而去。",
    "T04n0201_003:0268c12_2": "諸比丘等既被草縛，恐犯禁戒不得挽絕，身無衣服為日所炙，蚊虻蠅蚤之所唼嬈，從旦被縛至於日中，轉到日沒晦冥大闇，夜行禽狩交橫馳走，野狐群鳴鵄梟雊呼，惡聲啼叫甚可怖畏。",
    "T04n0201_003:0268c17_0": "有老比丘語諸年少：「汝等善聽！",
    "T04n0201_003:0268c17_1": "人命促短如河駛流，設處天堂不久磨滅，況人間命而可保乎？",
    "T04n0201_003:0268c19_2": "命既不久，云何為命而毀禁戒？",
    "T04n0201_003:0268c20_0": "諸人當知！",
    "T04n0201_003:0268c20_1": "人身難得，佛法難值，諸根難具，信心難生，此一一事皆難值遇，譬如盲龜值浮木孔。",
    "T04n0201_003:0268c22_2": "佛之正道不同於彼九十五種邪見倒惑無有果報，修行佛道必獲正果，云何悋惜如此危脆不定之命毀佛聖教？",
    "T04n0201_003:0268c24_3": "若護佛語，現世名聞具足功德，後受快樂。",
    "T04n0201_003:0268c25_4": "如佛說偈：「『若有智慧者，　　能堅持禁戒，　　求人天涅槃，　　稱意而獲得。",
    "T04n0201_003:0268c29_0": "　　名稱普聞知，　　一切咸供養，　　必得人天樂，　　亦獲解脫果。",
    "T04n0201_003:0269a02_0": "　　伊羅鉢龍王，　　以其毀禁戒，　　搯傷樹葉故，　　命終墮龍中，　　諸佛悉不記，　　彼得出龍時。",
    "T04n0201_003:0269a05_0": "　　能堅持禁戒，　　斯事為甚難，　　戒相極眾多，　　分別曉了難。",
    "T04n0201_003:0269a07_0": "　　如劍林棘聚，　　處中多傷毀，　　愚劣不堪任，　　護持如是戒。』」",
    "T04n0201_003:0269a09_0": "是諸比丘為苦所逼，不得屈申及以動轉，恐絕於草傷犯禁戒，自相謂言：「我等修行亦如彼稱，均平處所不令增減，今在怖難恐懼之處，執志不虧始別儜健，以斯賤命當貿貴法、人天之樂及涅槃樂，我等今者更無所趣，唯當護戒至死不犯。」",
    "T04n0201_003:0269a14_1": "即說偈言：「我等往昔來，　　造作眾惡業，　或得生人道，　　竊盜婬他妻，　王法受刑戮，　　計算不能數；　復受地獄苦，　　如是亦難計；　或受畜生身，　　牛羊及鷄犬，　麞鹿禽狩等，　　為他所殺害，　喪身無涯限，　　未曾有少利。",
    "T04n0201_003:0269a22_0": "　我等於今者，　　為護聖戒故，　分捨是微命，　　必獲大利益。",
    "T04n0201_003:0269a24_0": "　我等今危厄，　　必定捨軀命，　若當命終後，　　生天受快樂。",
    "T04n0201_003:0269a26_0": "　若毀犯禁戒，　　現在惡名聞，　為人所輕賤，　　命終墮惡道。",
    "T04n0201_003:0269a28_0": "　今當共立要，　　於此至沒命，　假使此日光，　　曝我身命乾，　我要持佛戒，　　終不中毀犯。",
    "T04n0201_003:0269b02_0": "　假使諸惡狩，　　摑裂我手足，　終不敢毀犯，　　釋師子禁戒。",
    "T04n0201_003:0269b04_0": "　我寧持戒死，　　不願犯禁生。」",
    "T04n0201_003:0269b05_0": "諸比丘等聞老比丘說是偈已，各正其身不動不搖，譬如大樹無風之時枝葉不動。",
    "T04n0201_003:0269b07_0": "時彼國王遇出田獵，漸漸遊行至諸比丘所繫之處。",
    "T04n0201_003:0269b08_1": "王遙見之，心生疑惑作是思惟：「彼裸形者為是尼揵？",
    "T04n0201_003:0269b09_2": "為是沙門？」",
    "T04n0201_003:0269b09_3": "作是念已遣人往看，諸比丘等深生慙愧障蔽其身，使人審知釋子沙門。",
    "T04n0201_003:0269b11_4": "何故知之？",
    "T04n0201_003:0269b11_5": "右肩黑故。",
    "T04n0201_003:0269b11_6": "使即還返白言：「大王！",
    "T04n0201_003:0269b12_7": "彼是沙門非為尼揵。」",
    "T04n0201_003:0269b12_8": "即說偈言：「王今應當知，　　彼為賊所劫，　慙愧為草繫，　　如鈎制大象。」",
    "T04n0201_003:0269b16_0": "于時大王聞是事已，深生疑怪默作是念：「我今宜往彼比丘所。」",
    "T04n0201_003:0269b17_1": "作是念已，即說偈言：「青草所繫手，　　猶如鸚鵡翅，　又如祠天羊，　　不動亦不搖。",
    "T04n0201_003:0269b20_0": "　雖知處危難，　　默住不傷草，　如林為火焚，　　犛牛為尾死。」",
    "T04n0201_003:0269b22_0": "說是偈已往至其所，以偈問曰：「身體極丁壯，　　無病似有力，　以何因緣故，　　草繫不動轉？",
    "T04n0201_003:0269b25_0": "　汝等豈不知，　　身自有力耶？",
    "T04n0201_003:0269b26_0": "　為呪所迷惑，　　為是苦行耶？",
    "T04n0201_003:0269b27_0": "　為自厭患身？",
    "T04n0201_003:0269b27_1": "　　願速說其意。」",
    "T04n0201_003:0269b28_0": "於是比丘以偈答曰：「此草甚脆弱，　　頓絕亦不難，　但為佛世尊，　　金剛戒所縛，　守諸法禁故，　　不敢挽頓絕。",
    "T04n0201_003:0269c03_0": "　佛說諸草木，　　悉是鬼神村，　我等不敢違，　　是以不能絕。",
    "T04n0201_003:0269c05_0": "　如似呪場中，　　為蛇畫境界，　以神呪力故，　　毒蛇不能度，　牟尼尊畫界，　　我等不敢越。",
    "T04n0201_003:0269c08_0": "　我等雖護命，　　會歸於磨滅，　願以持戒死，　　終不犯戒生。",
    "T04n0201_003:0269c10_0": "　有德及無德，　　俱共捨壽命，　有德慧命存，　　并復有名稱；　無德喪慧命，　　亦復失名譽。",
    "T04n0201_003:0269c13_0": "　我等諸沙門，　　以持戒為力，　持戒為良田，　　能生諸功德，　生天之梯隥，　　名稱之種子，　得聖之橋津，　　諸利之首目。",
    "T04n0201_003:0269c17_0": "　誰有智慧者，　　欲壞戒德缾？」",
    "T04n0201_003:0269c18_0": "爾時國王心甚歡喜，即為比丘解草繫縛，而說偈言：「善哉能堅持，　　釋師子所說，　寧捨己身命，　　護法不毀犯。",
    "T04n0201_003:0269c22_0": "　我今亦歸命，　　如是顯大法，　歸依離熱惱，　　牟尼解脫尊，　堅持禁戒者，　　我今亦歸命。」",
    "T04n0201_003:0269c25_0": "（一二）復次，若人內心賢善，則多安隱利益一切，是故智者應修其心恒令賢善。",
    "T04n0201_003:0269c26_1": "我昔曾聞，有諸比丘與諸估客入海採寶，既至海中船舫破壞。",
    "T04n0201_003:0269c28_2": "爾時有一年少比丘捉一枚板，上座比丘不得板故將沒水中，于時上座恐怖惶悸，懼為水漂，語年少言：「汝寧不憶佛所制戒，當敬上座？",
    "T04n0201_003:0270a02_3": "汝所得板應以與我。」",
    "T04n0201_003:0270a03_4": "爾時年少即便思惟：「如來世尊實有斯語，諸有利樂應先上座。」",
    "T04n0201_003:0270a04_5": "復作是念：「我若以板用與上座，必沒水中洄澓波浪，大海之難極為深廣，我於今者命將不全；又我年少初始出家未得道果，以此為憂，我今捨身用濟上座，正是其時。」",
    "T04n0201_003:0270a08_6": "作是念已，而說偈言：「我為自全濟，　　為隨佛語勝，　無量功德聚，　　名稱遍十方。",
    "T04n0201_003:0270a12_0": "　軀命極鄙賤，　　云何違聖教？",
    "T04n0201_003:0270a13_0": "　我今受佛戒，　　至死必堅持。",
    "T04n0201_003:0270a14_0": "　為順佛語故，　　奉板遺身命，　若不為難事，　　終不獲難果。",
    "T04n0201_003:0270a16_0": "　我若持此板，　　必渡大海難，　若不順聖旨，　　將沒生死海。",
    "T04n0201_003:0270a18_0": "　我今沒水死，　　雖死猶名勝，　若捨佛所教，　　失於人天利，　及以大涅槃，　　無上第一樂。」",
    "T04n0201_003:0270a21_0": "說是偈已，即便捨板持與上座。",
    "T04n0201_003:0270a21_1": "既受板已，于時海神感其精誠，即接年少比丘置於岸上。",
    "T04n0201_003:0270a23_2": "海神合掌白比丘言：「我今歸依堅持戒者，汝今遭是危難之事能持佛戒。」",
    "T04n0201_003:0270a24_3": "海神說偈，讚比丘曰：「汝真是比丘，　　實是苦行者，　號爾為沙門，　　汝實稱斯名。",
    "T04n0201_003:0270a28_0": "　由汝德力故，　　眾伴及財寶，　得免大艱難，　　一切安隱出。",
    "T04n0201_003:0270b01_0": "　汝言誓堅固，　　敬順佛所說，　汝是大勝人，　　能除眾患難。",
    "T04n0201_003:0270b03_0": "　我今當云何，　　而不加擁護？",
    "T04n0201_003:0270b04_0": "　見諦能持戒，　　斯事未為難，　凡夫不毀禁，　　此乃名希有。",
    "T04n0201_003:0270b06_0": "　比丘處安隱，　　清淨自謹慎，　能不毀禁戒，　　此亦未為難；　未獲於道跡，　　處於大怖畏，　捨己所愛命，　　護持佛教戒，　難為而能為，　　此最為希有。」",
    "T04n0201_003:0270b11_0": "（一三）復次，若不見道跡，雖復多聞，不能得拔生死之苦，是故智者應求見諦。",
    "T04n0201_003:0270b12_1": "我昔曾聞，兄弟二人俱共出家，兄得羅漢，弟誦三藏。",
    "T04n0201_003:0270b14_2": "時彼羅漢語三藏言：「汝可坐禪。」",
    "T04n0201_003:0270b14_3": "三藏報曰：「我當坐禪。」",
    "T04n0201_003:0270b15_4": "羅漢比丘復語之言：「汝寧不聞佛之所說，夫行道者如救頭然？」",
    "T04n0201_003:0270b16_5": "即說偈言：「今日造此事，　　未必到明旦，　人命不可保，　　宜速修善業，　死大軍來至，　　無可求請處。",
    "T04n0201_003:0270b21_0": "　若其命終時，　　不知從何道？",
    "T04n0201_003:0270b22_0": "　冥冥隨業緣，　　莫知路遠近。",
    "T04n0201_003:0270b23_0": "　命如風中燈，　　不知滅時節，　汝言明當作，　　斯言甚虛妄。",
    "T04n0201_003:0270b25_0": "　死虎極暴急，　　都無有容縱，　一旦卒來到，　　不待至明日。",
    "T04n0201_003:0270b27_0": "　死王多殘害，　　汝應生怖畏，　當知身危脆，　　命速難可保。",
    "T04n0201_003:0270b29_0": "　應勤觀內身，　　捨棄多聞業，　求離世解脫，　　超拔生死根。",
    "T04n0201_003:0270c02_0": "　死若卒至時，　　悔熱無所及，　今若見道跡，　　後無悔熱患。",
    "T04n0201_003:0270c04_0": "　佛法中堅實，　　所謂得道跡，　多聞業虛偽，　　應捨莫愛悋。",
    "T04n0201_003:0270c06_0": "　雖多聞博達，　　不獲道跡者，　譬如盲執燈，　　照彼自不覩。",
    "T04n0201_003:0270c08_0": "　若欲求自利，　　必須見道跡，　處眾師子吼，　　言辭善巧妙，　敷演諸法相，　　分別釋疑難。",
    "T04n0201_003:0270c11_0": "　能令聽法眾，　　皆發歡喜心，　又使一切人，　　悉得於調順。",
    "T04n0201_003:0270c13_0": "　雖有如是事，　　臨終心錯亂，　墮於惡道中，　　智者所嗤笑。",
    "T04n0201_003:0270c15_0": "　汝之所說法，　　言詞字句滿，　次第說因果，　　美味悅心意，　甜如甘蔗漿；　　雖能作斯事，　不能自調順，　　未斷三惡趣，　自求得解脫，　　空用是事為？",
    "T04n0201_003:0270c20_0": "　凡夫不可信，　　宜速求見諦。",
    "T04n0201_003:0270c21_0": "　汝有大名稱，　　咸云善說法，　雖有空名譽，　　於汝將何益？",
    "T04n0201_003:0270c23_0": "　當觀察內身，　　嘿然修禪定。",
    "T04n0201_003:0270c24_0": "　昔來多聞者，　　其數甚眾多，　無常所遷謝，　　存者極尠少。",
    "T04n0201_003:0270c26_0": "　勤苦求名譽，　　雖得復散失，　佛說有為法，　　一切悉無常。",
    "T04n0201_003:0270c28_0": "　過去恒沙佛，　　成就三達智，　除滅於三障，　　一念觀三世，　斯等諸世尊，　　名聞滿十方，　今皆般涅槃，　　名字亦隨滅。",
    "T04n0201_003:0271a03_0": "　是故汝今者，　　應勤修精進，　捨離於名稱，　　專求於解脫。」",
    "T04n0201_003:0271a05_0": "三藏答言：「正爾當作。」",
    "T04n0201_003:0271a05_1": "未久之間身遇重病，恐命將終深生悔恨，而說偈言：「怪哉我今日，　　於佛聖法中，　戒聞雖具足，　　而不得見諦。",
    "T04n0201_003:0271a09_0": "　我今若死者，　　與狗亦無別，　洄流沒生死，　　如彼陶家輪。",
    "T04n0201_003:0271a11_0": "　我今可哀愍，　　未得證道跡，　師長垂慈矜，　　勸我學禪思。",
    "T04n0201_003:0271a13_0": "　我不奉法教，　　都不習少分，　是故於今者，　　不得見真諦。",
    "T04n0201_003:0271a15_0": "　我執釋迦文，　　大明之法燈，　而為無明首，　　不能自照了，　以不能照故，　　永沒生死苦。」",
    "T04n0201_003:0271a18_0": "其諸同學聞其病患咸來瞻視，見其恐懼皆悉驚愕，各作是言：「汝寧不聞佛之所說？",
    "T04n0201_003:0271a20_0": "多聞之人有智慧力能知無常，是故汝今不應憂怖。」",
    "T04n0201_003:0271a21_1": "時病比丘即便說偈答同學言：「我先蒙教誨，　　當習坐禪法，　今日至明日，　　窳惰自欺誑。",
    "T04n0201_003:0271a24_0": "　令此一生中，　　空過無所獲，　是身如聚沫，　　我不深觀察。",
    "T04n0201_003:0271a26_0": "　橫計為堅實，　　不覺死卒至，　專著多聞法，　　生於最勝想，　忽為死蟒吞，　　悔恨無所及。",
    "T04n0201_003:0271a29_0": "　如修多羅言，　　應當習坐禪，　專精莫懈倦，　　滅結之所說。",
    "T04n0201_003:0271b02_0": "　佛有如是教，　　不能隨順行，　悔熱火所燒，　　令我心燋惱。",
    "T04n0201_003:0271b04_0": "　我今甚闇劣，　　譬如孾愚者，　於彼六道中，　　不知趣何道？",
    "T04n0201_003:0271b06_0": "　未知將來世，　　得聞佛語不？",
    "T04n0201_003:0271b07_0": "　周迴三有中，　　為遇何等人？",
    "T04n0201_003:0271b08_0": "　亦不知未來，　　為作何事業？",
    "T04n0201_003:0271b09_0": "　或能喪本心，　　興起於三毒，　不修諸善事，　　但造於眾惡。",
    "T04n0201_003:0271b11_0": "　嗚呼大苦哉，　　我為自欺誑，　已得離諸難，　　應獲出世道。",
    "T04n0201_003:0271b13_0": "　云何為癡悞，　　放逸而自恣？」",
    "T04n0201_003:0271b14_0": "時諸同學聞說偈已，重安慰言：「汝既多聞又堅持戒，宜應自寬，何為憂怖乃至如是？」",
    "T04n0201_003:0271b15_1": "病比丘言：「我今病困，諸賢見捨必死無疑。」",
    "T04n0201_003:0271b16_2": "涕泣流淚而白兄曰：「願少近我，由我愚惑，不奉兄教，今者病篤必就後世。",
    "T04n0201_003:0271b18_3": "願兄垂愍，當見拔濟令離大苦。」",
    "T04n0201_003:0271b19_4": "即說偈言：「同處佛法中，　　汝稱沙門寶，　數數教誡我，　　愚劣不承順。",
    "T04n0201_003:0271b22_0": "　我以斯事故，　　倍復生悔熱，　盛夏欝蒸氣，　　猛焰燒燋然。",
    "T04n0201_003:0271b24_0": "　我之背恩教，　　悔熱復過彼，　我今無所恃，　　唯當歸依汝。",
    "T04n0201_003:0271b26_0": "　於後受身時，　　觀察莫忘我，　令後值佛法，　　復還得出家。",
    "T04n0201_003:0271b28_0": "　不虛著法服，　　願必獲道果，　學問諸餘業，　　捨之不復為，　專精求解脫，　　更無餘志求。",
    "T04n0201_003:0271c02_0": "　假使將來世，　　求於見諦者，　皮肉及筋骨，　　髓脈消乾竭，　身命趣自在，　　終不捨解脫。",
    "T04n0201_003:0271c05_0": "　又願未來身，　　常勤修善法，　晝夜六時中，　　精進初不廢。」",
    "T04n0201_003:0271c07_0": "時病比丘說是偈已心懷惶悸，其兄見之生大憂愍，而作是言：「善哉善哉！",
    "T04n0201_003:0271c08_1": "子今乃能深生悔恨發于誓願，但先教汝不用我語，驚悔於後將何所及？」",
    "T04n0201_003:0271c10_2": "而說偈言：「疾病以困篤，　　大命不云遠，　支節皆舒緩，　　刀風解其形。",
    "T04n0201_003:0271c13_0": "　湯藥所不療，　　醫師捨之去，　左右咸稱言，　　怪哉決定死。",
    "T04n0201_003:0271c15_0": "　諸親婦女等，　　對而悲啼哭，　臨終大恐怖，　　驚畏苦難喻。",
    "T04n0201_003:0271c17_0": "　設當平健時，　　知死有斯苦，　誰不發道意，　　克獲解脫果？",
    "T04n0201_003:0271c19_0": "　盛年無患時，　　懈怠不精進，　但營眾事務，　　不修施戒禪。",
    "T04n0201_003:0271c21_0": "　後遭重病疾，　　諸根如火然，　臨為死所吞，　　方悔求修善。」",
    "T04n0201_003:0271c23_0": "彼病比丘即便命終，還生人中。",
    "T04n0201_003:0271c23_1": "時阿羅漢以天眼觀，知其生處，數到其家。",
    "T04n0201_003:0271c24_2": "此兒漸大乳母抱持，將詣僧坊至羅漢所，捉兒不堅失手撲地，頭打石上兒大瞋恚，捨身命終墮地獄中。",
    "T04n0201_003:0271c27_3": "時阿羅漢復以天眼而觀察之，見在地獄生苦難處，即說偈言：「嗚呼大毀敗，　　生處難可救，　佛力尚難拔，　　況我能救濟？",
    "T04n0201_003:0272a02_0": "　繫心慧無漏，　　非苦所能修，　地獄中苦惱，　　無有暫樂心，　尚無暫樂心，　　云何得繫念？",
    "T04n0201_003:0272a05_0": "　以無繫念故，　　不得慧無漏。",
    "T04n0201_003:0272a06_0": "　如是之難處，　　云何可救拔？",
    "T04n0201_003:0272a07_0": "　地獄受大苦，　　不可以方喻。",
    "T04n0201_003:0272a08_0": "　設復強為譬，　　人中死為苦，　少可得為喻，　　彼苦恒過此。",
    "T04n0201_003:0272a10_0": "　如火著乾薪，　　無有暫冷時，　地獄苦亦爾，　　無有暫憩息。",
    "T04n0201_003:0272a12_0": "　地獄中陰身，　　皆如融鐵聚，　熱惱燒然苦，　　不可得稱計。",
    "T04n0201_003:0272a14_0": "　宜應除懈怠，　　晝夜不休息，　勤修於正道，　　必使盡苦際。",
    "T04n0201_003:0272a16_0": "　是故先修道，　　克獲解脫果，　然後以多聞，　　而作妙瓔珞。」",
    "T04n0201_003:0272a18_0": "（一四）復次，見此事已應生驚悟，尊豪榮位無得常者。",
    "T04n0201_003:0272a19_1": "我昔曾聞，栴檀罽尼吒王將欲往詣罽尼吒城，於其中路見五百乞兒，同聲乞匃言：「施如我。」",
    "T04n0201_003:0272a21_2": "王聞是語便生悟解，即作是念：「彼覺寤我，我於往日曾更貧苦，今若不施後亦如彼。」",
    "T04n0201_003:0272a23_3": "即說偈言：「由其先世時，　　多饒錢財寶，　說言無可施，　　今獲斯貧賤，　設我今言無，　　後亦同於彼。」",
    "T04n0201_003:0272a27_0": "時有輔相名曰天法，下馬合掌而白王言：「此諸乞兒咸言如我。」",
    "T04n0201_003:0272a28_1": "王答臣言：「我聞其語，然我所解與汝有異。",
    "T04n0201_003:0272a29_2": "汝之所解，謂為乞索錢財雜物。",
    "T04n0201_003:0272b01_3": "我所解者當為汝說，汝今善聽！」",
    "T04n0201_003:0272b02_0": "即說偈言：「此諸乞兒等，　　故來覺寤我，　以斯貧賤形，　　示我令得見。",
    "T04n0201_003:0272b05_0": "　自言受此身，　　慳不惠施故，　放逸所欺誑，　　受是苦惱形，　愚劣諸乞兒，　　示我如此義。",
    "T04n0201_003:0272b08_0": "　自言曾為王，　　猶如星中月，　寶蓋覆頂上，　　左右眾妓直，　侍從悉莊嚴，　　聞者皆避路。",
    "T04n0201_003:0272b11_0": "　雖有如此等，　　種種眾妙事，　由不布施故，　　今受貧賤苦。",
    "T04n0201_003:0272b13_0": "　福樂迷汝心，　　不覺後有苦，　人帝應當知，　　我今甚毒苦，　宜當修布施，　　莫使後如我。」",
    "T04n0201_003:0272b16_0": "輔相天法聞是偈已，深生歡喜，合掌白王：「如佛言曰：『見他受苦當自觀察。』",
    "T04n0201_003:0272b17_1": "王於今者實合佛意，見彼乞兒則能覺寤。",
    "T04n0201_003:0272b18_2": "善哉大王！",
    "T04n0201_003:0272b19_0": "意細乃爾，能覺是事，善解分別佛所說義。",
    "T04n0201_003:0272b20_0": "大王稱實能持大地，真是地主不虛妄也。",
    "T04n0201_003:0272b21_0": "所以者何？",
    "T04n0201_003:0272b21_1": "能善分別佛法深義，聰慧明達，是故稱王為大地主。」",
    "T04n0201_003:0272b22_2": "即說偈言：「地主常應爾，　　此意為無上，　此意難可恒，　　能自利亦難。",
    "T04n0201_003:0272b25_0": "　人身極難得，　　信心亦難生，　財寶難可足，　　福田復難遇。",
    "T04n0201_003:0272b27_0": "　如是一一事，　　極難得聚會，　譬如大海中，　　盲龜值浮孔。",
    "T04n0201_003:0272b29_0": "　如斯之難事，　　大王盡具有，　是故於今者，　　不應恣心意。",
    "T04n0201_003:0272c02_0": "　人身如電光，　　暫發不久停，　雖復得人身，　　危脆不可保。",
    "T04n0201_003:0272c04_0": "　臨終兩肩垂，　　諸節皆舒緩，　雖有四威儀，　　進止不自由。",
    "T04n0201_003:0272c06_0": "　眼目已上眄，　　將為死毒中，　親屬在其側，　　覩之咸悲泣。",
    "T04n0201_003:0272c08_0": "　以手觸其身，　　安慰言勿懼，　既見親慰喻，　　益更增悲感。",
    "T04n0201_003:0272c10_0": "　決定知已去，　　涉於死長途，　雖有眾財物，　　不可為資糧。",
    "T04n0201_003:0272c12_0": "　諸脈斷絕時，　　顏色皆變異，　命來催促已，　　如油盡燈滅。",
    "T04n0201_003:0272c14_0": "　當於如斯時，　　誰能修布施，　持戒及忍辱，　　精進禪智等？",
    "T04n0201_003:0272c16_0": "　如斯時未至，　　宜應勤用心。」",
    "T04n0201_003:0272c17_0": "（一五）復次，若命終時，欲齎財寶至於後世，無有是處，唯除布施作諸功德；若懼後世得貧窮者，應修惠施。",
    "T04n0201_003:0272c19_1": "我昔曾聞，有一國王名曰難陀，是時此王聚積珍寶規至後世，嘿自思惟：「我今當集一國珍寶使外無餘。」",
    "T04n0201_003:0272c22_0": "貪聚財故，以自己女置婬女樓上，勅侍人言：「若有人齎寶來求女者，其人并寶將至我邊。」",
    "T04n0201_003:0272c24_1": "如是集歛一國錢寶，悉皆蕩盡聚於王庫。",
    "T04n0201_003:0272c25_2": "時有寡婦唯有一子心甚敬愛，而其此子見於王女儀容瓖瑋姿貌非凡，心甚耽著，家無財物無以自通，遂至結病，身體羸瘦氣息微惙。",
    "T04n0201_003:0272c28_3": "母問子言：「何患乃爾？」",
    "T04n0201_003:0272c28_4": "子具以狀啟白於母：「我若不得與彼交往，定死不疑。」",
    "T04n0201_003:0273a01_0": "母語子言：「國內所有一切錢寶盡無遺餘，何處得寶？」",
    "T04n0201_003:0273a02_1": "復更思惟：「汝父死時，口中有一金錢，汝若發塜可得彼錢，以用自通。」",
    "T04n0201_003:0273a03_2": "即隨母言，往發父塜開口取錢。",
    "T04n0201_003:0273a04_3": "既得錢已至王女邊。",
    "T04n0201_003:0273a05_4": "爾時王女遣送此人并所與錢以示於王，王見之已語此人言：「國內金寶一切蕩盡，除我庫中，汝於何處得是錢來？",
    "T04n0201_003:0273a07_5": "汝於今者必得伏藏。」",
    "T04n0201_003:0273a08_6": "種種拷楚徵得錢處。",
    "T04n0201_003:0273a08_7": "此人白王：「我實不得地中伏藏。",
    "T04n0201_003:0273a09_8": "我母示我，亡父死時置錢口中，我發塜取故得是錢。」",
    "T04n0201_003:0273a10_9": "時王遣人往撿虛實，使人既到果見死父口中錢處，然後方信。",
    "T04n0201_003:0273a12_10": "王聞是已而自思忖：「我先聚集一切寶物，望持此寶至于後世；彼父一錢，尚不能得齎持而去，況復多也？」",
    "T04n0201_003:0273a14_11": "即說偈言：「我先勤聚集，　　一切眾珍寶，　望齎諸錢物，　　隨己至後世。",
    "T04n0201_003:0273a17_0": "　今觀發塜者，　　還奪金錢取，　一錢尚不隨，　　況復多珍寶？」",
    "T04n0201_003:0273a19_0": "　復作是思惟：　　「當設何方便，　得使諸珍寶，　　隨我至後世？",
    "T04n0201_003:0273a21_0": "　昔者頂生王，　　將從諸軍眾，　并象馬七寶，　　悉到於天上；　羅摩造草橋，　　得至楞伽城。",
    "T04n0201_003:0273a24_0": "　吾今欲昇天，　　無有諸梯隥；　欲詣楞伽城，　　又復無津梁；　我今無方計，　　持寶至後世。」",
    "T04n0201_003:0273a27_0": "時有輔相聰慧知機，已知王意而作是言：「王所說者正是其理，若受後身必須財寶，然今珍寶及以象馬，不可齎持至於後世。",
    "T04n0201_003:0273b01_1": "何以故？",
    "T04n0201_003:0273b01_2": "王今此身尚自不能至於後世，況復財寶象馬者乎！",
    "T04n0201_003:0273b02_3": "當設何方令此珍寶得至後身？",
    "T04n0201_003:0273b03_4": "唯有施與沙門婆羅門、貧窮乞兒，福報資人必至後世。」",
    "T04n0201_003:0273b04_5": "即說偈言：「莊嚴面目者，　　臨水見勝好，　好醜隨其面，　　影悉現水中。",
    "T04n0201_003:0273b07_0": "　莊嚴則影好，　　垢穢則影醜，　今身如面貌，　　後受形如影。",
    "T04n0201_003:0273b09_0": "　莊嚴形戒慧，　　後得可愛果，　若作惡行者，　　後受報甚苦。",
    "T04n0201_003:0273b11_0": "　信心以財物，　　供養父母師，　沙門婆羅門，　　貧窮困厄者，　即是後有水，　　於中見面像，　施戒慧業影，　　亦復彼中現。",
    "T04n0201_003:0273b15_0": "　王有眾營從，　　宮人諸婇女，　臣佐及吏民，　　音樂等倡妓。",
    "T04n0201_003:0273b17_0": "　如其命終時，　　悲戀送塜間，　到已便還家，　　無一隨從者。",
    "T04n0201_003:0273b19_0": "　後宮侍直等，　　庫藏眾珍寶，　象馬寶輦輿，　　一切娛樂具，　國邑諸人民，　　苑園遊戲處，　悉捨而獨逝，　　亦無隨去者。",
    "T04n0201_003:0273b23_0": "　唯有善惡業，　　隨逐終不放。",
    "T04n0201_003:0273b24_0": "「若人臨終喘氣麤出，喉舌乾燋不能下水言語不了，瞻視不端筋脈斷絕，刀風解形支節舒緩，機關止廢不能動轉，舉體酸痛如被針刺。",
    "T04n0201_003:0273b27_1": "命盡終時，見大黑闇如墜深坑，獨遊曠野無有黨侶，唯有修福為作親伴而擁護之。",
    "T04n0201_003:0273b29_2": "若為後世，宜速修福。」",
    "T04n0201_003:0273b29_3": "即說偈言：「若人命終時，　　獨往無伴黨，　畢定當捨離，　　所愛諸親友，　獨遊黑闇中，　　可畏恐怖處，　親愛皆別離，　　孤焭無徒伴，　是故應莊嚴，　　善法之資糧。」",
    "T04n0201_003:0273c07_0": "為滿此義故，婆羅留支以六偈讚王，即說偈言：「雖有諸珍寶，　　積聚如雪山，　象馬眾寶車，　　謀臣及呪術，　專念死時至，　　不可以救免，　宜修諸善業，　　為己得利樂。",
    "T04n0201_003:0273c13_0": "　目如青蓮者，　　應勤行戒施，　死為大恐畏，　　聞者皆恐懼。",
    "T04n0201_003:0273c15_0": "　一切諸世間，　　無不終沒者，　以是故大王，　　宜應觀死苦。",
    "T04n0201_003:0273c17_0": "　目如青蓮者，　　應當修善業，　為己得利樂，　　宜勤行戒施。",
    "T04n0201_003:0273c19_0": "　人命壽終時，　　財寶不隨逐，　壯色及盛年，　　終不還重至。",
    "T04n0201_003:0273c21_0": "　目如青蓮者，　　應當修善業，　為己得利樂，　　宜勤行戒施。",
    "T04n0201_003:0273c23_0": "　彌力那侯沙，　　耶耶帝大王，　及屯豆摩羅，　　娑伽跌利不，　翹離奢勢夫，　　踰越頻世波，　如是人中上，　　眾勝大王等，　軍眾及群官，　　悉皆滅沒去，　欣慼相續生，　　意念次第起。",
    "T04n0201_003:0273c29_0": "　目如青蓮者，　　應當修善業，　使己受快樂，　　宜勤行戒施。",
    "T04n0201_003:0274a02_0": "　財寶及榮貴，　　此事難可遇，　福祿非恒有，　　身力有增損。",
    "T04n0201_003:0274a04_0": "　一切無定相，　　地主亦非常，　如此最難事，　　今悉具足得。",
    "T04n0201_003:0274a06_0": "　目如青蓮者，　　應具修諸善，　使己受快樂，　　宜勤修戒施。",
    "T04n0201_003:0274a08_0": "　勁勇有力者，　　能越渡大海，　專念健丈夫，　　能超度諸山。",
    "T04n0201_003:0274a10_0": "　設作如斯事，　　未足名為難，　能利益後世，　　是事乃為難。」",
    "T04n0201_003:0274a12_0": "（一六）復次，此身不堅，是故智者應當分別供養尊長，是則名為以不堅法易堅固法。",
    "T04n0201_003:0274a13_1": "我昔曾聞，牟尼種中有王名曰阿育，信樂三寶，若於靜處見佛弟子，不問長幼必為下馬接足而禮。",
    "T04n0201_003:0274a16_2": "爾時彼王有一大臣，號名耶賒，邪見不信，見王禮敬諸比丘等，深生謗毀，而白王言：「此諸沙門皆是雜種而得出家，非諸剎利及婆羅門，亦雜毘舍、首陀羅等。",
    "T04n0201_003:0274a20_3": "又諸皮作及能織者，巧作塼瓦剃鬚髮師，亦有下賤旃陀羅等，大王何故而為作禮？」",
    "T04n0201_003:0274a21_4": "王聞是語默然不報。",
    "T04n0201_003:0274a22_5": "別於後時集諸大臣，勅諸人言：「我於今者須種種頭，不聽殺害，仰汝等輩得自死者。」",
    "T04n0201_003:0274a24_6": "即語諸臣：「汝今某甲仰得是頭，復告某甲仰得彼頭。」",
    "T04n0201_003:0274a25_7": "如是展轉遍勅諸臣，仰得異頭不聽共同；別告耶賒：「今又仰汝取自死人頭，各各皆使於市中賣。」",
    "T04n0201_003:0274a28_8": "如是頭等，餘頭皆售，唯有人頭，見者惡賤，遠避而去無肯買者。",
    "T04n0201_003:0274a29_9": "眾人見之咸皆罵辱而語之言：「汝非旃陀羅、夜叉、羅剎，云何乃捉死人頭行？」",
    "T04n0201_003:0274b02_10": "被罵辱已還詣王邊，而白王言：「我賣人頭不能令售，返被呵罵。」",
    "T04n0201_003:0274b03_11": "王復語言：「若不得價，但當虛與。」",
    "T04n0201_003:0274b04_12": "時彼耶賒尋奉王教，入市唱告欲虛與人。",
    "T04n0201_003:0274b05_13": "市人見已復加罵辱，無肯取者。",
    "T04n0201_003:0274b06_14": "耶賒慚愧還至王所，向王合掌，而說偈言：「牛驢及象馬，　　猪羊諸畜頭，　一切悉獲價，　　競共諍買取。",
    "T04n0201_003:0274b10_0": "　諸頭盡有用，　　唯人頭穢惡，　無有一可用，　　虛與不肯取，　而返被呵罵，　　況復有買者？」",
    "T04n0201_003:0274b13_0": "王問耶賒：「汝賣人頭，何故不售？」",
    "T04n0201_003:0274b13_1": "耶賒白王：「人所惡賤，無肯買者。」",
    "T04n0201_003:0274b14_2": "王復問言：「唯此一頭為可憎惡？",
    "T04n0201_003:0274b15_3": "一切人頭悉可惡乎？」",
    "T04n0201_003:0274b15_4": "耶賒答王：「一切人頭悉可惡賤，非獨此一。」",
    "T04n0201_003:0274b16_5": "王復問言：「如是我頭亦復如是為人惡耶？」",
    "T04n0201_003:0274b17_6": "耶賒聞已懼不敢對，默然而住。",
    "T04n0201_003:0274b18_7": "王復語言：「我於今者施汝無畏，以實而說，我今此頭亦可惡耶？」",
    "T04n0201_003:0274b20_0": "耶賒對曰：「王頭亦爾。」",
    "T04n0201_003:0274b20_1": "王復語言：「為審爾不？」",
    "T04n0201_003:0274b21_0": "耶賒復言：「審爾。",
    "T04n0201_003:0274b21_1": "大王！」",
    "T04n0201_003:0274b21_2": "王告耶賒：「若此人頭貴賤等同皆可惡者，汝今云何自恃豪貴種姓色智以自矜高，而欲遮我禮敬沙門諸釋種子？」",
    "T04n0201_003:0274b24_3": "即說偈言：「唯有此人頭，　　見者咸譏呵，　賣之無所直，　　虛與惡不近。",
    "T04n0201_003:0274b27_0": "　遙見皆生瞋，　　言不祥鄙惡，　此頭膿血污，　　鄙賤甚可惡。",
    "T04n0201_003:0274b29_0": "　以斯下賤頭，　　貿易功德首，　雖向彼屈申，　　毫釐無損減。」",
    "T04n0201_003:0274c02_0": "　王告耶賒言：　　「汝雖見比丘，　雜種而卑賤，　　不能覩其內，　真實有道德。",
    "T04n0201_003:0274c04_1": "　　汝愚癡邪見，　迷惑錯亂心，　　計己婆羅門，　獨有解脫分，　　自餘諸種姓，　無得解脫者。",
    "T04n0201_003:0274c07_2": "　　若欲為婚姻。",
    "T04n0201_003:0274c08_0": "　當求於種族；　　若求善法者，　安用種族為？",
    "T04n0201_003:0274c09_1": "　　若其求法者，　不應觀種姓，　　雖生上族中，　造作極惡行，　　眾人皆呵責，　是則名下賤。",
    "T04n0201_003:0274c12_2": "　　種族雖卑微，　內有實道行，　　為人所尊奉，　是則名尊貴。",
    "T04n0201_003:0274c14_3": "　　德行既充滿，　云何不禮敬？",
    "T04n0201_003:0274c15_4": "　　心惡使形賤，　意善令身貴，　　沙門修諸善，　信戒施聞具，　　是故可尊尚，　宜應深恭敬。",
    "T04n0201_003:0274c18_5": "　　造作惡行者，　汝今寧不聞，　　釋種具大悲，　牛王正道者，　　所說之法耶？",
    "T04n0201_003:0274c21_0": "　以三危脆法，　　貿易三堅法，　佛無有異語，　　故我不敢違，　若違世尊教，　　不名為親善。",
    "T04n0201_003:0274c24_0": "　譬如壓甘蔗，　　取汁棄其滓，　人身亦如是，　　為死之所壓。",
    "T04n0201_003:0274c26_0": "　屍骸委在地，　　不能復進止，　供敬修諸善，　　是故應當知。",
    "T04n0201_003:0274c28_0": "　以此敗壞身，　　貿易堅牢法，　猶如火燒舍，　　智者出財物，　如水沒伏藏，　　亦應速出寶，　此身終敗壞，　　宜貿易堅法。",
    "T04n0201_003:0275a03_0": "　愚人不分別，　　堅與不堅法，　死軍卒來至，　　如入摩竭口，　當於如是時，　　驚恐大怖畏。",
    "T04n0201_003:0275a06_0": "　如酪取生酥，　　及以於醍醐，　取已酪缾破，　　不生大苦惱。",
    "T04n0201_003:0275a08_0": "　此身亦如是，　　取其堅實善，　於後命盡時，　　終不生悔恨。",
    "T04n0201_003:0275a10_0": "　不修諸善行，　　憍慢而縱逸，　死法卒來至，　　破身之缾器，　其心極燋熱，　　猶為火所燒。",
    "T04n0201_003:0275a13_0": "　憂結喻如火，　　酪缾喻如身，　汝不應遮我，　　修善取堅法。",
    "T04n0201_003:0275a15_0": "　愚癡黑暗者，　　自言我尊貴。",
    "T04n0201_003:0275a16_0": "　我執十力尊，　　言說之燈炬，　照察己身中，　　貴賤無差別，　皮肉筋骨等，　　三十六種物，　貴賤悉同等，　　有何差別相？",
    "T04n0201_003:0275a20_0": "　名衣及上服，　　眾具有別異。",
    "T04n0201_003:0275a21_0": "　智者宜勤身，　　作恭敬禮拜，　伇使行諸善，　　是名取堅法。",
    "T04n0201_003:0275a23_0": "　何故說斯者？",
    "T04n0201_003:0275a23_1": "　　此身如電遄，　泡沫及沙聚，　　芭蕉無堅實。",
    "T04n0201_003:0275a25_0": "　如此危脆身，　　修善百劫住，　堅於須彌山，　　及以於大地。",
    "T04n0201_003:0275a27_0": "　智者應如是，　　貿易堅實法。」",
    "T04n0201_003:0275a28_0": "大莊嚴論經卷第三"
}