{
    "T24n1448_003:0010a13_0": "根本說一切有部毘奈耶藥事",
    "T24n1448_003:0010a14_0": "卷第三",
    "T24n1448_003:0010a16_0": "大唐三藏義淨奉　制譯",
    "T24n1448_003:0010a17_0": "爾時輸波勒迦國王乃患熱病，極重迷悶。",
    "T24n1448_003:0010a17_1": "有醫人處方，宜用牛頭栴檀末塗身。",
    "T24n1448_003:0010a18_2": "勅大臣等，速為求覓牛頭栴檀。",
    "T24n1448_003:0010a19_3": "彼大臣等到圓滿處，而問之曰：「今須牛頭栴檀，汝今有不？」",
    "T24n1448_003:0010a20_4": "圓滿答曰：「我今少有。」",
    "T24n1448_003:0010a21_5": "問曰：「可須幾錢？」",
    "T24n1448_003:0010a21_6": "答曰：「須得千錢。」",
    "T24n1448_003:0010a22_7": "時彼大臣既與錢已，得少檀末，將至王所，研塗王身，尋得除愈。",
    "T24n1448_003:0010a23_8": "爾時彼王作如是念：「若王藏庫中無牛頭栴檀，豈是王耶？」",
    "T24n1448_003:0010a24_9": "即問大臣曰：「汝所將來栴檀之木何處得耶？」",
    "T24n1448_003:0010a25_10": "大臣答曰：「於圓滿處得。」",
    "T24n1448_003:0010a26_11": "時王即遣喚圓滿來。",
    "T24n1448_003:0010a26_12": "使者往彼而告之曰：「王今喚汝。」",
    "T24n1448_003:0010a27_13": "圓滿念言：「何故見喚？",
    "T24n1448_003:0010a27_14": "豈非因此栴檀之木而喚我耶？」",
    "T24n1448_003:0010a28_15": "即持三段栴檀裹著懷中，一段手持而去。",
    "T24n1448_003:0010a29_16": "王既見已，而問之曰：「圓滿！",
    "T24n1448_003:0010b01_17": "汝今有此栴檀木耶？」",
    "T24n1448_003:0010b01_18": "圓滿即便以木示之，王問：「此木可直幾錢？」",
    "T24n1448_003:0010b02_19": "答言：「此木價直一億兩金。」",
    "T24n1448_003:0010b03_20": "王復問言：「汝更有不？」",
    "T24n1448_003:0010b03_21": "圓滿答曰：「我今更有。」",
    "T24n1448_003:0010b04_22": "乃持三段，以出示王。",
    "T24n1448_003:0010b04_23": "時王即便告大臣言：「可與圓滿四億兩金。」",
    "T24n1448_003:0010b05_24": "圓滿白王：「其三段者，取王價直；以其一段將奉上王。」",
    "T24n1448_003:0010b06_25": "其王即與三億兩金，而告之曰：「我今於汝甚大歡喜。",
    "T24n1448_003:0010b07_26": "汝今於我欲求何願？",
    "T24n1448_003:0010b08_27": "皆悉當與。」",
    "T24n1448_003:0010b08_28": "圓滿答曰：「王若歡喜與我願者，願住王國不被欺陵。」",
    "T24n1448_003:0010b09_29": "時王即便告大臣曰：「自今已後，寧可制約諸王子等，不應制約此之圓滿。」",
    "T24n1448_003:0010b11_30": "圓滿辭王出已，時彼城中有諸商人，聞有五百商客從海而來至輸波勒迦城。",
    "T24n1448_003:0010b13_31": "諸商人等共為議曰：「此商客至，我等諸人須共交易，不得於中獨為貨買。」",
    "T24n1448_003:0010b14_32": "其中商人報曰：「圓滿亦須喚議。」",
    "T24n1448_003:0010b15_33": "亦有言曰：「圓滿今者貧匱無物，何須喚耶？」",
    "T24n1448_003:0010b17_0": "爾時圓滿出城遊行，聞有五百商客從海而來，安隱至此。",
    "T24n1448_003:0010b18_1": "聞已即便往商客處，問曰：「汝等今者將何貨來？」",
    "T24n1448_003:0010b19_2": "彼客答曰：「我今所將如是如是等物，今並在此。」",
    "T24n1448_003:0010b20_3": "圓滿報曰：「若干等物，其價如何？」",
    "T24n1448_003:0010b21_4": "商客答曰：「商主！",
    "T24n1448_003:0010b21_5": "汝今何須更問此之價直？",
    "T24n1448_003:0010b22_6": "應自知之。」",
    "T24n1448_003:0010b22_7": "圓滿報曰：「雖知如此，我今自買，不應自為其價；任汝作價，我當買之。」",
    "T24n1448_003:0010b23_8": "彼諸商客所有貨物，總自斷直十八億兩金，圓滿報曰：「汝今且取三億兩金，物總屬我。",
    "T24n1448_003:0010b25_9": "餘欠之金，貨了方付。」",
    "T24n1448_003:0010b26_10": "商客許之，即將王處所得三億兩金而以付之。",
    "T24n1448_003:0010b27_11": "所有財物即自封印，捨之而去。",
    "T24n1448_003:0010b28_12": "時彼城中諸商人等，遣人往問：「有何貨物？」",
    "T24n1448_003:0010b29_0": "彼商客曰：「我今所有如是如是等物。」",
    "T24n1448_003:0010b29_1": "彼使報言：「如是之物，我等庫藏皆屬圓滿。」",
    "T24n1448_003:0010c01_2": "商客答曰：「隨汝庫藏物之多少，我今此物，先已賣訖。」",
    "T24n1448_003:0010c03_3": "彼使問曰：「先賣與誰？」",
    "T24n1448_003:0010c03_4": "商客答曰：「賣與圓滿。」",
    "T24n1448_003:0010c04_5": "彼使報言：「汝與圓滿，應多得直。」",
    "T24n1448_003:0010c04_6": "商客答曰：「圓滿所留定價之物，今在我所。",
    "T24n1448_003:0010c05_7": "我今設欲准彼定物以為其價總賣與汝，我今觀汝亦不能辦。」",
    "T24n1448_003:0010c07_8": "彼使問曰：「於圓滿所，先得何物？」",
    "T24n1448_003:0010c07_9": "商客答曰：「得三億兩金。」",
    "T24n1448_003:0010c08_10": "彼使答曰：「圓滿極偷兄弟之物。」",
    "T24n1448_003:0010c09_11": "作是語已，歸還入城，告商主曰：「彼之貨物，先已賣訖。」",
    "T24n1448_003:0010c10_12": "商主問曰：「彼賣與誰？」",
    "T24n1448_003:0010c10_13": "使者答曰：「賣與圓滿。」",
    "T24n1448_003:0010c11_14": "商主報言：「彼與圓滿，應多得物。」",
    "T24n1448_003:0010c12_15": "彼使答曰：「圓滿所留定價之物，准彼定物總賣與汝亦不能辦。」",
    "T24n1448_003:0010c13_16": "商主問曰：「圓滿所留，是何等物？」",
    "T24n1448_003:0010c14_17": "彼使答曰：「留三億兩金。」",
    "T24n1448_003:0010c14_18": "商主報曰：「彼應極盜兄弟之物。」",
    "T24n1448_003:0010c15_19": "時諸商主使人喚之，圓滿來已而告之言：「我等先共立制，不令獨往貨買，要令眾共作價然後分之。",
    "T24n1448_003:0010c17_20": "因何汝今輒違眾制而獨買之？」",
    "T24n1448_003:0010c18_21": "圓滿答曰：「汝共立制，因何不報我兄弟耶？",
    "T24n1448_003:0010c19_22": "汝等應當堅護其制，非預我事。」",
    "T24n1448_003:0010c20_23": "是時商主不察其理，責而罰之，徵其六十迦利沙波拏。",
    "T24n1448_003:0010c21_24": "于時圓滿未及輸錢，遂曝圓滿於炎景中。",
    "T24n1448_003:0010c22_25": "是時國王遣人伺察，遇見圓滿被曝日中，因以白王。",
    "T24n1448_003:0010c23_26": "王勅使人喚其商主并圓滿至，而問之曰：「汝今何故以其圓滿曝於日中？」",
    "T24n1448_003:0010c25_27": "彼商主曰：「大王當知！",
    "T24n1448_003:0010c26_0": "商主立制，要共交易，不許輒買。",
    "T24n1448_003:0010c26_1": "今者圓滿以違眾制，是故罰之。」",
    "T24n1448_003:0010c27_2": "圓滿白言：「大王！",
    "T24n1448_003:0010c27_3": "請問商主立制之日，報我知不？",
    "T24n1448_003:0010c28_4": "并喚兄不？」",
    "T24n1448_003:0010c28_5": "商主答言：「不報。」",
    "T24n1448_003:0010c29_6": "王告諸人：「圓滿善說。」",
    "T24n1448_003:0010c29_7": "遂放而去。",
    "T24n1448_003:0010c29_8": "乃至爾時輸波勒迦王須諸貨物，喚商主等，而語之言：「我今當須如是如是等物，汝今與我。」",
    "T24n1448_003:0011a03_0": "彼商主曰：「大王所須，圓滿處有。」",
    "T24n1448_003:0011a03_1": "王言：「圓滿我先有勅，施其安樂。",
    "T24n1448_003:0011a04_2": "為此今者不從彼索。",
    "T24n1448_003:0011a04_3": "汝等今者可於圓滿處求買將來。」",
    "T24n1448_003:0011a05_4": "時彼商主，遣人喚圓滿來，圓滿報曰：「我不能去。」",
    "T24n1448_003:0011a06_5": "使還報已，是諸商主集圓滿處，至其門外。",
    "T24n1448_003:0011a07_6": "時守門者報圓滿曰：「諸商主等並集門外，暫欲相見。」",
    "T24n1448_003:0011a08_7": "圓滿高慢，數日方出。",
    "T24n1448_003:0011a09_8": "商主見已，而告之曰：「大商主！",
    "T24n1448_003:0011a10_9": "我今欲求如是如是等物，幸依本價，可以與我。」",
    "T24n1448_003:0011a11_10": "圓滿報曰：「我是商主，本為求利。",
    "T24n1448_003:0011a11_11": "若依本價，豈是商主？」",
    "T24n1448_003:0011a12_12": "彼人答曰：「大商主！",
    "T24n1448_003:0011a12_13": "我今當與一倍之利，可以與我。」",
    "T24n1448_003:0011a13_14": "圓滿念言：「此諸商客並來至此，應當敬重，已得倍價，應可與之。」",
    "T24n1448_003:0011a14_15": "作此念已，尋即與之。",
    "T24n1448_003:0011a15_16": "於貨物中，但賣十五億兩金之物以還餘債，自外之物留在庫中。",
    "T24n1448_003:0011a16_17": "作是思念：「猶如晨露，豈能盈瓮？",
    "T24n1448_003:0011a17_18": "當入大海，已求珍寶。」",
    "T24n1448_003:0011a18_19": "爾時商主圓滿即便遣人詣輸波勒迦城，擊鼓集眾而唱是言：「汝等城中諸商人等，今者當知，圓滿商主欲往大海，以求珍寶。",
    "T24n1448_003:0011a21_0": "誰欲去者，共圓滿去。",
    "T24n1448_003:0011a21_1": "所往之處，不須買道。",
    "T24n1448_003:0011a21_2": "津濟之處，不酬價直得渡大海。",
    "T24n1448_003:0011a22_3": "諸樂去者，入海之物可將來此。」",
    "T24n1448_003:0011a23_4": "如是唱已，五百商人，應入海物並將來至。",
    "T24n1448_003:0011a24_5": "時彼圓滿商主共諸商人，發吉祥願已，五百商人圍遶圓滿而入大海，多獲財寶安隱而還。",
    "T24n1448_003:0011a26_6": "如是六度入海，皆悉安隱，名稱遠聞。",
    "T24n1448_003:0011a27_7": "乃至室羅伐有諸商人，將多貨物來入輸波勒迦城。",
    "T24n1448_003:0011a28_8": "既止息已，往圓滿處而白之言：「商主！",
    "T24n1448_003:0011a29_9": "我等亦欲入於大海。」",
    "T24n1448_003:0011a29_10": "答曰：「汝等曾聞六度入海，得安穩還，更可入不？」",
    "T24n1448_003:0011b01_11": "諸人報曰：「我等遠來。",
    "T24n1448_003:0011b02_12": "仰託仁者，安隱入海。",
    "T24n1448_003:0011b02_13": "仁若不去，我豈敢裁！」",
    "T24n1448_003:0011b03_14": "時彼圓滿聞此語已，而作是念：「我今雖不求物，為利彼故，應當入海。」",
    "T24n1448_003:0011b04_15": "作是念已，即與商人共入大海。",
    "T24n1448_003:0011b05_16": "彼諸商人，晝夜常誦嗢拕南頌、諸上座頌、世羅尼頌、牟尼之頌、眾義經等，以妙音聲，清朗而誦。",
    "T24n1448_003:0011b07_17": "圓滿聞已，而問言曰：「汝等善能歌詠。」",
    "T24n1448_003:0011b08_18": "諸商答曰：「商主！",
    "T24n1448_003:0011b08_19": "此非歌詠。」",
    "T24n1448_003:0011b09_20": "圓滿問曰：「是何言辭？」",
    "T24n1448_003:0011b09_21": "商人報曰：「是佛所說。」",
    "T24n1448_003:0011b10_22": "圓滿先未曾聞有佛法名，今日得聞，身毛皆竪，深生信心。",
    "T24n1448_003:0011b11_23": "即問商人：「何者是佛？」",
    "T24n1448_003:0011b11_24": "答言：「有沙門喬答摩，從釋迦種，剃除鬚髮，被著袈裟，正信出家，捐棄國邑，處於山林，得成無上正等菩提，此名為佛。」",
    "T24n1448_003:0011b14_25": "復問彼曰：「佛於今者，住在何處？」",
    "T24n1448_003:0011b15_26": "答曰：「今在室羅伐城逝多林給孤獨園。」",
    "T24n1448_003:0011b16_27": "圓滿聞已繫念在心，與諸商人安隱而還。",
    "T24n1448_003:0011b17_28": "時兄安樂作是思念：「我弟圓滿涉海勞苦，可為取妻。」",
    "T24n1448_003:0011b18_29": "作是念已，而告之曰：「汝今意樂豪富長者、商主之家誰之子女，我於今者為汝娉之。」",
    "T24n1448_003:0011b20_30": "圓滿答言：「我今不樂取其妻也，願兄聽我出家。」",
    "T24n1448_003:0011b21_31": "其兄報曰：「我昔貧乏，何不出家？",
    "T24n1448_003:0011b21_32": "今饒財寶，豈欲出家！」",
    "T24n1448_003:0011b22_33": "圓滿答曰：「貧乏之時，不可出家。",
    "T24n1448_003:0011b23_34": "今有財物，應可出家。」",
    "T24n1448_003:0011b23_35": "其兄知彼發心決定，便許言：「定聽汝出家。」",
    "T24n1448_003:0011b24_36": "便答兄言：「入大海者，多有險難、多諸憂惱，入者極多，迴者極少，必定不應更入大海。",
    "T24n1448_003:0011b26_37": "我所得者眾多財寶，皆由福力亦不欺誑。",
    "T24n1448_003:0011b27_38": "其二、三兄所得財物，皆不清淨。",
    "T24n1448_003:0011b28_39": "若我出後，兄二弟等共兄同住，必勿應許。」",
    "T24n1448_003:0011b29_40": "如是言已，將一侍者，即往室羅伐城。",
    "T24n1448_003:0011c01_0": "至一林中，於彼而住，遣使往報給孤獨長者：「圓滿商主今在林中，欲得相見。」",
    "T24n1448_003:0011c02_1": "長者聞已，作是思惟：「圓滿商主涉海勞倦，今既陸路來此。」",
    "T24n1448_003:0011c04_2": "問使者曰：「圓滿今者將幾許物來？」",
    "T24n1448_003:0011c04_3": "使者報言：「唯我為侍，無所將來。」",
    "T24n1448_003:0011c05_4": "時彼長者復作是念：「此是大福德人，不應趣爾入城，當以象馬僕從而迎取之。」",
    "T24n1448_003:0011c07_5": "作是念已，即將象馬迎至家中，香水沐浴，設諸飲食。",
    "T24n1448_003:0011c08_6": "餅食既竟，長者問言：「商主！",
    "T24n1448_003:0011c09_7": "今者何故得來？」",
    "T24n1448_003:0011c09_8": "圓滿答曰：「長者！",
    "T24n1448_003:0011c09_9": "我今欲於如來善說法律之中，出家受戒而為苾芻。」",
    "T24n1448_003:0011c11_10": "時彼長者端身舒手歎言：「甚奇希有！",
    "T24n1448_003:0011c11_11": "佛法僧寶出現世間，仁能出家，復為希有。",
    "T24n1448_003:0011c12_12": "多饒財寶，眷屬廣大，捨而出家，更為希有。」",
    "T24n1448_003:0011c13_13": "時彼長者即共商主，親往佛所。",
    "T24n1448_003:0011c15_0": "爾時世尊與無量百千苾芻眾會說法，見給孤獨長者將圓滿商主來詣佛所。",
    "T24n1448_003:0011c16_1": "見已，告諸苾芻：「此給孤獨長者將無價寶以奉於我，於佛法中度眾生寶，無過此也。」",
    "T24n1448_003:0011c18_2": "給孤獨長者與圓滿商主，頂禮世尊足已，退坐一面，而白佛言：「此是圓滿商主，樂欲善說法中出家，得受近圓，成苾芻性。",
    "T24n1448_003:0011c21_3": "唯願世尊令其出家，受於學處。」",
    "T24n1448_003:0011c22_4": "世尊爾時默然許之。",
    "T24n1448_003:0011c22_5": "是時世尊告圓滿商主：「善來苾芻！",
    "T24n1448_003:0011c23_6": "汝應修行梵行。」",
    "T24n1448_003:0011c23_7": "世尊言已，圓滿即時鬚髮自落，猶如七日先剃髮者，僧伽低衣自然著身，執持瓶鉢，威儀具足，如百歲苾芻無異。",
    "T24n1448_003:0011c26_8": "爾時世尊而說頌曰：「世尊命善來，　　髮落衣鉢具；　諸根咸寂定，　　隨念意皆成。」",
    "T24n1448_003:0011c29_0": "爾時具壽圓滿頂禮佛足，退坐一面，白佛言：「唯願世尊為我善說法要，令我從佛聞其法要，使我獨住於寂靜處不復放逸，一心懃修得安隱住。",
    "T24n1448_003:0012a03_1": "是故我今捨除家室，正信出家，剃除鬚髮，被服袈裟，修其梵行，於現法中，證獲通智。",
    "T24n1448_003:0012a05_2": "我生已盡，梵行已立，所作已辦，不受後有。」",
    "T24n1448_003:0012a06_3": "作是語已，世尊告曰：「善哉！",
    "T24n1448_003:0012a06_4": "善哉！",
    "T24n1448_003:0012a06_5": "如汝所請，得聞法要，乃至不受後有。",
    "T24n1448_003:0012a07_6": "是故圓滿！",
    "T24n1448_003:0012a07_7": "汝當諦聽，善思念之！",
    "T24n1448_003:0012a08_8": "我為汝說。",
    "T24n1448_003:0012a08_9": "既有眼識，了知於色，可愛光彩，是悅意事，與欲相應，令人愛著。",
    "T24n1448_003:0012a10_10": "如是諸欲，苾芻見已，便起樂欲，讚歎愛著，由此便生喜愛之心；有喜愛已，即起貪心；由貪心故，與欲和合。",
    "T24n1448_003:0012a12_11": "由喜貪相應故，遠離涅槃。",
    "T24n1448_003:0012a13_12": "圓滿！",
    "T24n1448_003:0012a13_13": "既有耳識，了知於聲；鼻識知香、舌識知味、身識知觸、心識知法，可愛光彩，廣說如上，乃至遠離涅槃。",
    "T24n1448_003:0012a15_14": "圓滿！",
    "T24n1448_003:0012a15_15": "有眼了知於色，可愛光彩，是悅意事等。",
    "T24n1448_003:0012a16_16": "如前說者，能不染著，即近涅槃。",
    "T24n1448_003:0012a17_17": "此要略法，我為汝說。",
    "T24n1448_003:0012a17_18": "汝今意樂欲何所住？」",
    "T24n1448_003:0012a18_19": "圓滿答曰：「我今聞佛要略法義，樂欲於彼輸那鉢羅得伽國而住。」",
    "T24n1448_003:0012a19_20": "佛告圓滿：「住彼國人，多懷暴惡，兇麁獷戾，嗔恚惡罵。",
    "T24n1448_003:0012a20_21": "若彼人等於汝惡罵，嗔恚兇麁，於眾人中陵辱誹謗，如此之事，汝意云何？」",
    "T24n1448_003:0012a22_22": "圓滿答曰：「若彼罵時，乃至誹謗，我當作如是意：『將彼人等並為賢善，不以杖木瓦石拳脚等而打於我。』」",
    "T24n1448_003:0012a24_23": "佛告圓滿：「彼國人等，極甚暴惡，兇麁獷戾，惡毒嗔恚。",
    "T24n1448_003:0012a25_24": "若當以木石等而打汝者，於意云何？」",
    "T24n1448_003:0012a26_25": "圓滿答曰：「世尊！",
    "T24n1448_003:0012a27_26": "若彼國人，以木石手等來打我時，當作是念：『彼國人等極大賢善，不以刀劍而害於我。』」",
    "T24n1448_003:0012a29_0": "佛復告圓滿曰：「其國人等，極懷惡毒，兇暴獷戾。",
    "T24n1448_003:0012b01_1": "若以刀劍木石而害汝者，汝意云何？」",
    "T24n1448_003:0012b01_2": "圓滿答曰：「我當作如是意：『彼諸人等極大賢善，雖以刀劍而害於我，不斷我命。』」",
    "T24n1448_003:0012b03_3": "佛復告圓滿曰：「其國人等，甚懷惡毒，兇麁獷戾。",
    "T24n1448_003:0012b04_4": "若盡汝命，意復如何？」",
    "T24n1448_003:0012b05_5": "圓滿答曰：「彼人若斷我命時，當如是念：『有佛聲聞弟子，尚厭報身受諸苦惱，心懷慚耻，以其刀毒及以方便而自斷命。",
    "T24n1448_003:0012b07_6": "彼國之人能斷我命，極為賢善，乃能令我離此穢身，自不勞苦。』」",
    "T24n1448_003:0012b09_7": "爾時佛告圓滿：「善哉！",
    "T24n1448_003:0012b09_8": "善哉！",
    "T24n1448_003:0012b10_0": "汝今乃能成就意樂柔和忍順，得住彼國。",
    "T24n1448_003:0012b10_1": "應當往彼，汝當度苦，亦應度他；汝當速得解脫，亦應解脫於人；汝當得安隱，應亦安隱於人；當得涅槃，應令他得涅槃。」",
    "T24n1448_003:0012b13_2": "然具壽圓滿聞佛說已，甚大歡喜，禮佛而去。",
    "T24n1448_003:0012b15_0": "爾時具壽圓滿於逝多林給孤獨園止宿而住，於晨朝時著衣持鉢入城乞食。",
    "T24n1448_003:0012b16_1": "飯食訖，攝持臥具，捨之而去，執持衣鉢，往詣輸那鉢羅得伽國。",
    "T24n1448_003:0012b18_2": "人間遊行至於城外，而便止宿，於晨朝時，著衣持鉢入城乞食。",
    "T24n1448_003:0012b19_3": "逢一獵師，手持弓箭，而欲出城，肆行遊獵。",
    "T24n1448_003:0012b20_4": "見圓滿已，作如是言：「我今欲行遊獵，見禿沙門，甚不吉祥。」",
    "T24n1448_003:0012b21_5": "便即張弓，向圓滿處，急行欲射。",
    "T24n1448_003:0012b22_6": "圓滿見已，便即褰衣，開示其腹，而報之言：「賢首！",
    "T24n1448_003:0012b23_7": "可射其腹。」",
    "T24n1448_003:0012b23_8": "即說頌曰：「飛鳥在空鹿處林，　　為求飲食被羅弶；　諸有鬪戰執刀劍，　　共相斬伐致滅亡。",
    "T24n1448_003:0012b27_0": "　餓鬼飢渴苦所逼，　　求食鐵丸及洋銅；　我從久遠由此腹，　　為許輪迴受諸苦。」",
    "T24n1448_003:0012b29_0": "時彼獵師作如是念：「此出家人，修習忍辱，今已成就，我豈當害如此人耶？」",
    "T24n1448_003:0012c01_1": "即生信心。",
    "T24n1448_003:0012c01_2": "于時具壽圓滿為說妙法，遂令歸依三寶，受五學處。",
    "T24n1448_003:0012c03_3": "當此之時，別有五百男子為鄔波索迦、五百女人為鄔波斯迦，於彼城中，造五百毘訶羅，并給無量繩床、木床、大小臥具。",
    "T24n1448_003:0012c05_4": "圓滿即於彼住，三月夏安居。",
    "T24n1448_003:0012c06_5": "三月滿已，於此身中斷諸煩惱，證阿羅漢果，三明六通，具八解脫，得如實知：我生已盡，梵行已立，所作已辦，不受後有。",
    "T24n1448_003:0012c09_6": "心無障礙，如手撝空，刀割香塗愛憎平等，觀金與土等無有異，於諸名利無不棄捨，釋梵諸天悉皆恭敬。",
    "T24n1448_003:0012c11_7": "乃至異時，大兄木耳璫婆羅門，先有弟兩人，受用資財並皆散盡。",
    "T24n1448_003:0012c13_8": "時彼二弟詣兄白曰：「彼無相者，真是寒窮。",
    "T24n1448_003:0012c14_9": "今於我家，已出離去。",
    "T24n1448_003:0012c14_10": "我等兄弟，宜復同居，和合而住。」",
    "T24n1448_003:0012c15_11": "時木耳璫問其弟曰：「誰是無相？」",
    "T24n1448_003:0012c16_0": "二弟答曰：「彼圓滿是。」",
    "T24n1448_003:0012c16_1": "兄又報曰：「此是勝德，如何無相？",
    "T24n1448_003:0012c17_2": "然於我家，是勝相出，非是寒窮無相也。」",
    "T24n1448_003:0012c18_3": "于時二弟復白兄曰：「從彼圓滿有相無相，今既去已，我但和合，一處而住。」",
    "T24n1448_003:0012c19_4": "兄又報曰：「汝所獲財，悉皆非法。",
    "T24n1448_003:0012c20_5": "我所得財，並是如法，然我不共汝等同居。」",
    "T24n1448_003:0012c21_6": "二弟又曰：「由彼婢子入於大海，往來經求獲得財寶，皆將與兄。",
    "T24n1448_003:0012c22_7": "兄得他財，遂生讚歎，毀辱我等。",
    "T24n1448_003:0012c23_8": "兄有何力，能入大海，求覓珍財？」",
    "T24n1448_003:0012c24_9": "兄聞弟語，便生恚慢，復作是念：「我今更去入大海中。」",
    "T24n1448_003:0012c25_10": "即乘大船，往趣寶所，暴風卒至，飄其船舶到一洲所，於其山上皆是牛頭栴檀。",
    "T24n1448_003:0012c27_11": "時諸商人更相謂曰：「我等昔聞牛頭栴檀，今始得見，是妙水精大自在藥叉之所守護。",
    "T24n1448_003:0012c29_12": "于時藥叉不在，仁可齋心急須斬伐。」",
    "T24n1448_003:0013a01_13": "時以五百具斧，一時斫截。",
    "T24n1448_003:0013a01_14": "時有藥叉名曰作喜，見商人等以將諸斧斬伐其林。",
    "T24n1448_003:0013a03_15": "時彼見已，即往大自在藥叉處報言：「神主！",
    "T24n1448_003:0013a04_0": "栴檀林中，有五百人斬伐其樹。",
    "T24n1448_003:0013a04_1": "仁可知之。」",
    "T24n1448_003:0013a04_2": "時大藥叉眾事了已，遂懷忿怒，以其神力放大猛風，身亦隨去至彼洲所。",
    "T24n1448_003:0013a06_3": "于時船師見其風至，告船人曰：「君等當知，昔聞黑風，今此風是，實難遭遇，須作思惟，善為方便。」",
    "T24n1448_003:0013a08_4": "彼商人等聞已怖懼，身毛皆竪，各念本所事天，而說頌言：「自在水風神，　　帝釋天仙等；　龍王藥叉眾，　　阿素洛等神。",
    "T24n1448_003:0013a13_0": "　我今遭此厄，　　唯願彼諸尊；　極為大恐怖，　　救我此危厄。",
    "T24n1448_003:0013a15_0": "　或別求帝釋、　　或禮大梵天、　自在地樹神，　　諸能救護者，　我今遭鬼風，　　唯願見救護。」",
    "T24n1448_003:0013a18_0": "時彼木璫默然而住，不念天神。",
    "T24n1448_003:0013a18_1": "時商主等而問之言：「我等極遭厄難，苦將逼切，何故默然而住？」",
    "T24n1448_003:0013a20_2": "答曰：「我弟昔云：『入大海者，皆極勞苦，多諸過患。",
    "T24n1448_003:0013a21_3": "由貪醉故，入海者多，得還者少，必勿入海。』",
    "T24n1448_003:0013a22_4": "我違弟語入於大海，今遭此厄，當何所作？」",
    "T24n1448_003:0013a23_5": "諸商人曰：「汝弟是何人也？」",
    "T24n1448_003:0013a23_6": "答曰：「即圓滿是。」",
    "T24n1448_003:0013a24_7": "商人曰：「彼圓滿聖者，是大福德之人，汝等當歸依彼。」",
    "T24n1448_003:0013a25_8": "時商人等皆一心同聲：「南無聖者圓滿！",
    "T24n1448_003:0013a26_9": "南無聖者圓滿！」",
    "T24n1448_003:0013a26_10": "時有天女，先於具壽圓滿處起信敬心，見彼商人齋意迴向，詣圓滿處，到已白言：「聖者！",
    "T24n1448_003:0013a28_11": "仁之大兄極受苦惱，應當存念。」",
    "T24n1448_003:0013a29_12": "圓滿聞此語已，便生憶念，入如是定。",
    "T24n1448_003:0013a29_13": "由定力故，從輸那鉢羅得伽人間隱沒，即至海中，於大兄船檣竿上坐。",
    "T24n1448_003:0013b02_14": "是時黑風便即迴去，如蘇迷盧之所障蔽。",
    "T24n1448_003:0013b03_15": "時大自在藥叉即作是念：「昔來所有船舶，皆被黑風所漂，破壞滅沒。",
    "T24n1448_003:0013b05_16": "今此黑風何故却迴，如蘇迷盧遮截，不能損壞？」",
    "T24n1448_003:0013b06_17": "時彼藥叉處處觀察，遂見具壽圓滿於船檣竿之上結跏趺坐。",
    "T24n1448_003:0013b07_18": "藥叉見已，便即告曰：「聖者圓滿！",
    "T24n1448_003:0013b08_19": "何故惱我？」",
    "T24n1448_003:0013b08_20": "圓滿報曰：「上首！",
    "T24n1448_003:0013b08_21": "我何惱汝？",
    "T24n1448_003:0013b09_22": "若我不獲諸功德者，必殞我兄，空留其名。」",
    "T24n1448_003:0013b10_23": "大自在藥叉告曰：「聖者！",
    "T24n1448_003:0013b10_24": "此牛頭栴檀林，我為金輪聖王守護。」",
    "T24n1448_003:0013b11_25": "圓滿報曰：「上首！",
    "T24n1448_003:0013b11_26": "汝意云何，佛與輪王孰為尊貴？」",
    "T24n1448_003:0013b12_27": "藥叉問曰：「聖者！",
    "T24n1448_003:0013b12_28": "世尊今可出世耶？」",
    "T24n1448_003:0013b13_29": "圓滿答曰：「今已出世。」",
    "T24n1448_003:0013b13_30": "藥叉報曰：「若如是者，船舶未滿，當任重載。」",
    "T24n1448_003:0013b14_31": "時彼商人先被恐怖，命將欲盡，今聞此語，忽然穌息。",
    "T24n1448_003:0013b15_32": "彼商人等既得安穩，遂於圓滿聖者起尊重心。",
    "T24n1448_003:0013b17_0": "其商人等即取牛頭栴檀滿船而去，至輸那鉢羅得伽城。",
    "T24n1448_003:0013b18_1": "到已，圓滿白兄曰：「若遭海難，稱其名號，由彼念力安穩還者，其所得物皆合屬彼。",
    "T24n1448_003:0013b20_2": "兄今可取雜寶物等與諸商人。",
    "T24n1448_003:0013b20_3": "我今以此牛頭栴檀為佛造作栴檀精舍。」",
    "T24n1448_003:0013b21_4": "彼兄便即取其寶物，分與商人。",
    "T24n1448_003:0013b22_5": "其牛頭栴檀，圓滿欲為佛建立精舍，即召集巧工平論價直：「汝等工匠，為日取錢五百，為欲日取牛頭栴檀末一撮耶？」",
    "T24n1448_003:0013b25_6": "巧工答曰：「我等願欲日取一撮牛頭栴檀香末。」",
    "T24n1448_003:0013b26_7": "平議既定，即便起造，不經多日，精舍成就。",
    "T24n1448_003:0013b27_8": "付工匠已，餘殘檀札及以碎末，相和研已用塗精舍。",
    "T24n1448_003:0013b28_9": "其圓滿兄弟，先相嫌恨，皆令和順，便作是言：「今可奉請如來及諸弟子。」",
    "T24n1448_003:0013b29_10": "兄等問曰：「圓滿聖者！",
    "T24n1448_003:0013c01_11": "如來世尊今在何處？」",
    "T24n1448_003:0013c01_12": "聖者答言：「在室羅伐城。」",
    "T24n1448_003:0013c02_13": "又問：「此城為近遠耶？」",
    "T24n1448_003:0013c03_0": "圓滿答曰：「可百餘里。」",
    "T24n1448_003:0013c03_1": "兄等報曰：「我等且欲見本國王啟請，聽不？」",
    "T24n1448_003:0013c04_2": "聖者報曰：「任意諮問。」",
    "T24n1448_003:0013c04_3": "時彼兄等往至王所，白言：「大王！",
    "T24n1448_003:0013c05_4": "我等今欲請佛及僧而設供養，願王聽許，助我營辦。」",
    "T24n1448_003:0013c06_5": "王言：「隨意當作，助汝辦供。」",
    "T24n1448_003:0013c07_6": "是時圓滿昇高樓上，雙膝著地，遙望逝多林園燒香散花，以金瓶水而作潔淨，遙申啟請而說頌言：「淨戒妙智慧，　　能知歸命者；　善鑒無依護，　　願受我微請。」",
    "T24n1448_003:0013c12_0": "說是頌已，由佛神力，其所散花合成一蓋，直至逝多林所，在虛空中住佛頂上。",
    "T24n1448_003:0013c13_1": "其所燒香，由佛神力，於虛空中如雲重合。",
    "T24n1448_003:0013c14_2": "金瓶注水，由佛神力，如吠琉璃棒。",
    "T24n1448_003:0013c15_3": "具壽阿難陀見此祥瑞，合掌恭敬而白佛言：「今此祥瑞，必應請佛及苾芻僧。",
    "T24n1448_003:0013c17_4": "我今不知從何處來？」",
    "T24n1448_003:0013c17_5": "佛言：「阿難陀！",
    "T24n1448_003:0013c17_6": "從輸波勒城來。」",
    "T24n1448_003:0013c18_7": "又白佛言：「彼城去此近遠？」",
    "T24n1448_003:0013c18_8": "佛言：「可百餘里，汝往將籌，告諸苾芻：『明日若能受彼輸波勒迦城圓滿請者，當受此籌。』」",
    "T24n1448_003:0013c20_9": "阿難陀答言：「如是世尊。」",
    "T24n1448_003:0013c21_10": "即便取籌，於佛前而立，以次行之，佛自取籌，及諸長老苾芻亦受籌已。",
    "T24n1448_003:0013c22_11": "爾時具壽盆枕圓滿長老亦在其中，欲取其籌。",
    "T24n1448_003:0013c24_0": "時阿難陀為圓滿而說頌曰：「具壽汝當知，　　今非薩羅主，　亦非蘇達家，　　及鹿母夫人，　而設於飲食。",
    "T24n1448_003:0013c27_1": "　　從此百餘里，　輸波勒迦城，　　得通者當往，　汝應默然住。」",
    "T24n1448_003:0014a01_0": "時彼長老圓滿有大智慧，不修神通，而作是念：「我雖斷諸煩惱，不修神通，同諸外道所有神通。」",
    "T24n1448_003:0014a03_1": "作是念已，即便發大精進，獲得神通。",
    "T24n1448_003:0014a04_2": "時阿難陀行籌至第三長老，未受籌頃，時彼盆枕圓滿以神通力引手取籌，而說頌曰：「不以顏貌獲神通，　　亦匪多聞及詞辯；　但由寂靜戒慧力，　　身雖老病亦能證。」",
    "T24n1448_003:0014a09_0": "是時世尊，告諸苾芻曰：「此盆枕圓滿，於我苾芻聲聞眾中，最為上首，能以神通受籌，莫過此也，應可先與。",
    "T24n1448_003:0014a11_1": "所謂上座盆枕圓滿，因行籌次，便證六通。」",
    "T24n1448_003:0014a12_2": "是時佛告具壽阿難陀曰：「汝可宜應告諸苾芻：『我先有說，汝等諸苾芻，所作善事，應可覆藏；所作惡事，應可發露。",
    "T24n1448_003:0014a14_3": "今彼城中多有諸外道輩，是故汝等，應現神通往詣彼城，受圓滿食。』」",
    "T24n1448_003:0014a16_4": "阿難陀白佛言：「如是。",
    "T24n1448_003:0014a16_5": "世尊！」",
    "T24n1448_003:0014a16_6": "既受教已，告諸苾芻言：「世尊有教，我先令諸苾芻所有善事，應當覆藏；所有惡事，應當發露。",
    "T24n1448_003:0014a19_0": "今彼城中，多諸外道，是故汝等，往彼城內，應現神通。」",
    "T24n1448_003:0014a20_1": "時彼國王，於其城內掃除糞穢，以栴檀香水而以灑地，於寶香爐燒諸妙香，懸諸幡蓋，散諸色花，周匝莊嚴廁飾其城。",
    "T24n1448_003:0014a22_2": "於其城中有十八門，其王有十七子，一一門外嚴諸供具。",
    "T24n1448_003:0014a24_3": "王及群臣在於大門，列諸騎從，以待世尊。",
    "T24n1448_003:0014a25_4": "其十七子，於餘小門，以待世尊。",
    "T24n1448_003:0014a25_5": "時彼圓滿、木璫、鉛璫亦在門外，乃至佛令差五授事，以神通力先到其舍。",
    "T24n1448_003:0014a27_6": "何者為五？",
    "T24n1448_003:0014a27_7": "一者知其菜事、二者知其器物、三者知其食草、四者知其淨水、五者知其熟食。",
    "T24n1448_003:0014a29_8": "王見五人從空而至，問圓滿曰：「此是世尊以不？」",
    "T24n1448_003:0014b01_9": "圓滿報曰：「此是五授事人，來此撿挍。",
    "T24n1448_003:0014b02_10": "所謂知菜等乃至熟食。",
    "T24n1448_003:0014b02_11": "世尊未至，先現種種無量神通。",
    "T24n1448_003:0014b03_12": "諸長老等，亦皆未至。」",
    "T24n1448_003:0014b04_0": "王復問曰：「聖者圓滿！",
    "T24n1448_003:0014b04_1": "世尊何故未來？」",
    "T24n1448_003:0014b04_2": "答曰：「且令撿挍者來，世尊後至。」",
    "T24n1448_003:0014b05_3": "爾時有別鄔波索迦，而說頌曰：「師子虎象及龍牛，　　以諸寶物嚴其坐；　或有寶帳及寶山，　　寶樹妙車皆雜色。",
    "T24n1448_003:0014b09_0": "　或有乘雲在空裏，　　放大光彩為莊嚴；　以神通力處虛空，　　歡喜而來此城邑。",
    "T24n1448_003:0014b11_0": "　或有從地而涌出，　　或有從空而入地；　或涌空中默然坐，　　觀此神變不思議。」",
    "T24n1448_003:0014b13_0": "爾時世尊於其戶外洗兩足已，還入本房敷設床座，端身正念跏趺而坐，舉足按地。",
    "T24n1448_003:0014b14_1": "是時大地六種振動，所謂動、遍動、等遍動，乃至擊、遍擊、等遍擊，東涌西沒、西涌東沒、南涌北沒、北涌南沒、中涌邊沒、邊涌中沒。",
    "T24n1448_003:0014b17_2": "時彼國王問圓滿曰：「聖者！",
    "T24n1448_003:0014b18_3": "此是何相？」",
    "T24n1448_003:0014b18_4": "圓滿報曰：「此是世尊於本房中以足按地，因此大地六種振動。」",
    "T24n1448_003:0014b19_5": "是時如來放金色光，由此光明照於大地皆如鎔金。",
    "T24n1448_003:0014b21_6": "王復見此希有之相，心生喜悅，問圓滿曰：「聖者！",
    "T24n1448_003:0014b22_7": "此為何事？」",
    "T24n1448_003:0014b22_8": "圓滿報曰：「此是如來放金色光，由此大地皆作金色。」",
    "T24n1448_003:0014b23_9": "爾時世尊既自調伏，調伏圍遶；既自寂靜，寂靜圍遶等，乃至廣說。",
    "T24n1448_003:0014b25_10": "與五百阿羅漢往輸波勒迦城。",
    "T24n1448_003:0014b25_11": "時彼逝多林中，天女手持薄拘羅樹枝，隨逐世尊，在於背後以蔭佛上。",
    "T24n1448_003:0014b28_0": "爾時世尊知彼天女隨眠根性意樂，隨其所樂，為說聖諦法，令彼天女得聞法已，金剛智杵摧壞二十種薩迦耶見煩惱山峰，即時證得預流果。",
    "T24n1448_003:0014c02_1": "乃至後時，有別異處五百鄔波斯迦，遙見世尊，以三十二相八十種隨形好，威光晃耀用莊嚴身，亦如千日光明並照，端正殊妙猶如寶山。",
    "T24n1448_003:0014c05_2": "時彼鄔波斯迦見世尊已，甚大歡喜，譬若有人十二年中勤修禪定，心生喜悅；應度眾生，見佛世尊，心生歡喜，倍劇於彼。",
    "T24n1448_003:0014c08_3": "亦如有人無子得子、貧人得寶、凡人得王，身心歡悅；樂善根者，初見佛時，心生歡喜，亦倍於彼。",
    "T24n1448_003:0014c11_0": "爾時世尊知彼鄔波斯迦調伏時至，世尊即於苾芻眾中，敷座而坐。",
    "T24n1448_003:0014c12_1": "時鄔波斯迦來詣佛所，頂禮雙足，退坐一面。",
    "T24n1448_003:0014c14_0": "爾時世尊知彼隨眠根性意樂已，為彼說四聖諦法，令彼鄔波斯迦得聞法已，以金剛智杵摧壞二十種薩迦耶見煩惱山峰，即便證得預流果，見四諦理。",
    "T24n1448_003:0014c17_1": "時鄔波斯迦既得果已，咸作是言：「此皆是我世尊威力，令我獲得無上道果見聖諦理。",
    "T24n1448_003:0014c19_2": "此之因緣，非我父母，及以眷屬國王、大臣、人天、沙門、婆羅門等之所能作。",
    "T24n1448_003:0014c21_3": "復能令我枯竭血海，摧壞骨山，關閉惡趣，開其善趣，及涅槃門，建立天人，得超生死。",
    "T24n1448_003:0014c22_4": "我等今者歸佛法僧，受五支學，為鄔波斯迦。」",
    "T24n1448_003:0014c23_5": "作是言已，從座而起，向佛合掌，頂禮佛足，白言：「世尊！",
    "T24n1448_003:0014c25_6": "我等今時修何事業而為供養？」",
    "T24n1448_003:0014c26_0": "爾時世尊以神變力持佛髮爪與鄔波斯迦，彼得髮爪，便立窣堵波。",
    "T24n1448_003:0014c27_1": "時彼逝多林天神，便以百枝傘插窣堵波中，白言：「世尊！",
    "T24n1448_003:0014c28_2": "我常供養此塔。」",
    "T24n1448_003:0014c29_3": "作是言已，便依塔住。",
    "T24n1448_003:0014c29_4": "時諸人等號為宅神塔，或呼為薄拘羅樹中心柱。",
    "T24n1448_003:0015a02_0": "根本說一切有部毘奈耶藥事卷第三"
}