{
    "T14n0500_001:0769a16_0": "羅云忍辱經",
    "T14n0500_001:0769a19_0": "西晉沙門法炬譯",
    "T14n0500_001:0769a20_0": "阿難曰：「吾從佛聞如是。」",
    "T14n0500_001:0769a20_1": "一時，佛在舍衛國祇樹給孤獨園，時鶖露子與羅云俱以平旦著衣法服、執持應器，入城求食。",
    "T14n0500_001:0769a22_2": "時有輕薄者，逢見兩賢。",
    "T14n0500_001:0769a23_3": "意念曰：「瞿曇沙門第一弟子與羅云分衛。」",
    "T14n0500_001:0769a24_4": "即興毒意，取地沙土，著鶖露子鉢中、擊羅云首。",
    "T14n0500_001:0769a25_5": "師見羅云血流污面，師曰：「為佛弟子，慎無含毒，當以慈心愍傷眾生。",
    "T14n0500_001:0769a27_6": "世尊常云：『忍者最快，唯慧者能。』",
    "T14n0500_001:0769a27_7": "吾聞佛戒，終身不犯，吾自攝心，以忍為寶；恣心履惡，猶自投火，貢高自見，愚者謂健，不計殃禍，當還害已。",
    "T14n0500_001:0769b01_8": "恣心之禍重於須彌，畢已年壽以當惡罪，十六分中未減其一。",
    "T14n0500_001:0769b02_9": "愚人作行惡，向清淨持戒沙門，猶若逆風把炬火行，狂愚不捨，必自燒身。",
    "T14n0500_001:0769b04_10": "弊人懷毒，自以為慧。",
    "T14n0500_001:0769b05_11": "如比丘怙沙門四道，為佛弟子，常當伏心，惡生即滅，勇中之上。",
    "T14n0500_001:0769b06_12": "天神帝王，雖謂多力，不如忍惡，其力無上。」",
    "T14n0500_001:0769b07_13": "羅云見血流下交面，臨水澡血而自說曰：「我痛斯須，奈彼長苦！",
    "T14n0500_001:0769b09_14": "斯人惡也，斯地亦惡，余無慍心，悲奈彼何？",
    "T14n0500_001:0769b10_15": "佛是吾尊，教吾大慈。",
    "T14n0500_001:0769b10_16": "狂悖之人，志趣凶虐，沙門默忍，以成高德。",
    "T14n0500_001:0769b11_17": "凶者狼殘，愚人敬焉；沙門守忍，狂愚是輕。",
    "T14n0500_001:0769b12_18": "斯人惡也，我焉能惡歟？",
    "T14n0500_001:0769b13_19": "輪轉無際，豈一向乎？",
    "T14n0500_001:0769b13_20": "吾欲以佛至真之經喻誨愚惑，猶以利劍割彼臭屍，屍不知痛，非劍之不利，乃死屍之無知。",
    "T14n0500_001:0769b16_0": "以天甘露食彼溷猪，猪捨之走，非甘露之不美，乃臭蟲之所不珍矣。",
    "T14n0500_001:0769b17_1": "以佛真言，訓世凶愚，不亦然乎。」",
    "T14n0500_001:0769b18_2": "師徒俱還。",
    "T14n0500_001:0769b18_3": "飯竟澡鉢，洗手漱口，俱到佛所，稽首佛足。",
    "T14n0500_001:0769b19_4": "鶖露子退坐，具以本末，向佛陳之。",
    "T14n0500_001:0769b20_5": "世尊告曰：「夫惡心之興，興己之衰。",
    "T14n0500_001:0769b21_6": "輕薄者命終，至于夜半，當入無擇地獄之中。",
    "T14n0500_001:0769b22_7": "獄鬼加痛，毒無不至。",
    "T14n0500_001:0769b22_8": "八萬四千歲，其壽乃終。",
    "T14n0500_001:0769b23_9": "魂神更受含毒蟒身，毒重還害其身。",
    "T14n0500_001:0769b24_10": "終而復始，續受蝮形，常食沙土，萬歲乃畢。",
    "T14n0500_001:0769b25_11": "以瞋恚意向持戒人，故受毒身；以沙土投鉢中，故世世食沙土而死。",
    "T14n0500_001:0769b26_12": "罪畢乃出，得生為人。",
    "T14n0500_001:0769b27_13": "母懷之時，常有重病，家中日耗，生兒頑鈍，都無手足。",
    "T14n0500_001:0769b28_14": "其親驚怪，宗家皆然，曰：『斯何妖？",
    "T14n0500_001:0769b29_15": "來為不祥。』",
    "T14n0500_001:0769b29_16": "即取捐之，著于四衢。",
    "T14n0500_001:0769c01_17": "路人往來無不愕然，或以瓦石擲，或以刀杖，皆擊其頭，蹈腦窮苦，旬月乃死。",
    "T14n0500_001:0769c03_18": "死後魂神即復更生，輒無手足，頑鈍如前，經五百世，重罪乃畢。",
    "T14n0500_001:0769c04_19": "後乃為人，常有頭痛之患。」",
    "T14n0500_001:0769c05_20": "世尊重曰：「鶖露子！",
    "T14n0500_001:0769c05_21": "夫人處世不惟忍者，所生之處，不值佛世、違法遠僧，常在三塗，終而復始，輒有劫數。",
    "T14n0500_001:0769c07_22": "若蒙餘福得出為人，稟操常愚、凶虐自隨，乃心嫉聖、謗毀至尊，為人醜陋，眾所惡憎，生輒貧窮，仕不得官，願與意違，天神聖賢所不祐助。",
    "T14n0500_001:0769c10_23": "夜常惡夢，妖怪首尾，飛禍縱橫，所處不寧，心常恐怖。",
    "T14n0500_001:0769c12_24": "斯之所由，由不忍伏惡心，故使然耳。",
    "T14n0500_001:0769c13_25": "忍惡行者，所生常安，眾禍消滅。",
    "T14n0500_001:0769c13_26": "願輒如志，顏貌煒曄，身強少病，財榮尊貴，皆由忍辱慈惠濟眾之所致也。",
    "T14n0500_001:0769c15_27": "忍之為福，身安親寧，宗家和興，未嘗不歡。",
    "T14n0500_001:0769c16_28": "智者深見，迮伏其心。",
    "T14n0500_001:0769c17_29": "心者誤人，破家危身，王法所戮，地獄燒煮，或為餓鬼，亦為畜生，皆心之過也。」",
    "T14n0500_001:0769c18_30": "世尊又曰：「寧以利劍貫腹截肌，自投火中；慎無履惡。",
    "T14n0500_001:0769c20_31": "寧戴須彌，迮毀其命，投于巨海，魚鱉所吞；慎無為惡矣。",
    "T14n0500_001:0769c21_32": "不知其義，慎無妄言。",
    "T14n0500_001:0769c22_0": "佛之明法，與俗相背，俗之所珍，道之所賤。",
    "T14n0500_001:0769c23_0": "清濁異流，明愚異趣，忠侫相讐，邪常嫉正。",
    "T14n0500_001:0770a01_0": "故嗜欲之人，不好我無慾之行也；寧吞然炭，無謗三尊，忍之為明，踰於日月。",
    "T14n0500_001:0770a02_1": "龍象之力，可謂盛猛，比之於忍，萬萬不如一。",
    "T14n0500_001:0770a03_2": "七寶之燿，凡俗所貴，然其招憂，以致災患。",
    "T14n0500_001:0770a04_3": "忍之為寶，終始獲安。",
    "T14n0500_001:0770a05_4": "布施十方，雖有大福，福不如忍。",
    "T14n0500_001:0770a06_5": "懷忍行慈，世世無怨，中心恬然，終無毒害。",
    "T14n0500_001:0770a07_6": "世無所怙，唯忍可恃。",
    "T14n0500_001:0770a07_7": "忍為安宅，災怪不生；忍為神鎧，眾兵不加；忍為大舟，可以渡難；忍為良藥，能濟眾命；忍者之志，何願不獲。",
    "T14n0500_001:0770a10_8": "若欲願為飛行皇帝典四天下，第二天帝釋，及上第六天，壽命無極身體香潔，所願自然。",
    "T14n0500_001:0770a12_9": "猶若家物取之即得。",
    "T14n0500_001:0770a12_10": "志願清淨沙門四道，求之可得，在己所向。",
    "T14n0500_001:0770a13_11": "吾今得佛，諸天所宗，獨步三界，忍力所致。」",
    "T14n0500_001:0770a14_12": "佛告諸沙門：「當誦忍經，無忘須臾，懷之、識之、誦之、宣之。",
    "T14n0500_001:0770a15_13": "當宣忍德，以濟眾生。」",
    "T14n0500_001:0770a16_14": "佛說經竟，諸沙門皆大歡喜，作禮而去。",
    "T14n0500_001:0770a18_0": "羅云忍辱經"
}