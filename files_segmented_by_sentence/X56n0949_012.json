{
    "X56n0949_012:0882c19_0": "閑居編第十二",
    "X56n0949_012:0882c21_0": "宋孤山沙門　智圓　著",
    "X56n0949_012:0882c22_0": "書智者大師碑後序",
    "X56n0949_012:0882c23_0": "聖宋天禧二年龍集戊午夏六月十日十四世法孫智圓字無外糾同志立石于錢唐孤山瑪瑙院佛殿之左其文依補闕舊集故與天台勒石者有異按然師是建中三年二月滅梁君即貞元九年十一月卒天台碑乃元和六年十一月十二日建距然歸寂三十載矣距肅捐舘一十九載矣於乎荊溪既沒敬之既往非後之人妄改如何補闕卒逮今二百二十七年矣而遺編在焉可鑒前繆庶來者毋惑與。",
    "X56n0949_012:0883a07_0": "書荊溪大師碑後序",
    "X56n0949_012:0883a08_0": "錢唐沙門釋智圓字无外即荊溪九世之法孫也嘗慨天台墳塔既毀碑表亦滅使先祖之德善梁公之論譔不明著於後世焉遂師僧之尊賢重道者同立石于孤山瑪瑙院佛殿之右庶觀者既美其所稱又美其所為抑亦恕我之不肖濫跂及於孝子孝孫之用心乎時大宋天禧二年歲次戊午夏六月五日也。",
    "X56n0949_012:0883a14_0": "講堂擊蒙集序",
    "X56n0949_012:0883a15_0": "夫仲尼之旨布在六經世雄之法備乎三藏背叛六經者乃楊墨之黨蔑棄三藏者即魔外之徒其人存則其道行其人亡則其道廢今既宗師接武講席相望諒世雄之道未墜地也重以王化所被人皆好學削染之子咸恥於不聽習焉猶病童蒙未善儀式遂於暇日聊述五篇始於建志擇師終於誡惡勸善前四則示接對語言之事令有可觀後一明學習流通之旨俾至於道從微至著得無意乎既題曰擊蒙豈免夫敘事之繁碎發言之鄙俚耶汝曹後學宜詳覽焉。",
    "X56n0949_012:0883b01_0": "講院條約序",
    "X56n0949_012:0883b02_0": "三學既設齊身口示威儀者戒學備焉豈在別立程式耶葢去聖既遙時方不同故於彼人情更為約束俾夫學者出處語默不罹乎愆失則流通克荷得其人也吾道何患於喪乎吾祖智者立制十條以訓來學今因而刪補不損元規汝曹覽之預為之防而吾志也。",
    "X56n0949_012:0883b08_0": "目錄序",
    "X56n0949_012:0883b09_0": "予自濫預講科於先聖之道雖不能窮微覩奧而志圖訓誘於是備覽史籍博尋經疏其有墜地而絕傳者他說而不韙者皆筆記而發揮之以貽後學始景德三年丙午歲至今大中祥符七年甲寅歲於講授抱疾之外輒述科記章鈔凡得三十部七十一卷竊慮散失因次而錄之藏於篋笥或後有所述隨更編續所冀示諸子孫詎敢聞於達識也時陽秋三十有九其年仲春既望於錢唐崇福寺方丈序。",
    "X56n0949_012:0883b17_0": "帝年紀序",
    "X56n0949_012:0883b18_0": "盧江子者氏族名字則未知之甞撰帝年紀一卷始天地闢設降及我宋大凡百王禪讓之歷數五運相生之正統建都之所紀年之號以至僣偽偏覇者皆略載名目於其間繇是萬古陳跡不待博閱群史而歷歷可見如指掌焉抑又帝王之號正統者書之以朱僣偽者書之以墨有以見枉直分而褒貶作也將非垂儆於後世俾夫知列次在天而杜絕於窺竊之患也歟無乃正人倫之大要非直書年世而已吾覧其文知其用意故序之。",
    "X56n0949_012:0883c03_0": "廣皮日休法言後序",
    "X56n0949_012:0883c04_0": "法言之為書也廣大悉備二帝三王姬公孔子之道盡在此矣百王之模範歟萬世之蓍蔡歟孟軻以來力扶聖道者未有如子雲者也夫聖以降言歟行歟難其無玼乎是故雄之賢而有媚莾之言也孝至篇曰周公以來未有漢公之懿也勤勞則過於阿衡李軌以為稱莽居攝以前之美劇秦美新云大新受命上帝豈居攝以前邪柳子厚謂阿衡之事不可過遇則反矣且孟子美夫子賢於堯舜遠矣亦應反刺仲尼也如其不爾豈其過阿衡為反邪是知楊子美莽比德於周公故云過阿衡非反刺明矣或楊子言遜之為權也噫子雲學何道邪學它道也吾不知其遜不遜也果學仲尼之道也夫子之遜未聞若至孝美新之佞者吾以為媚莽之言是也先儒之說皆為子雲文過而諱惡耳意欲大子雲之道反小之是昧於子雲之道也何乎夫賢人君子雖未免其過苟有過必自知既自知必自訟豈同小人過也必文不能自訟乎趙盾曰自貽伊戚其我之謂乎魏武曰吾小過失大忿怒汝勿學也嗚呼子雲之賢於趙盾魏武遠矣豈欲文其過耶是使萬世之下不肖輩遇其[門@視]覦神器者不能自正必曲媚以事之果成也則曰我知天命之有往也果不成則曰我學子雲之遜也千誑萬詐革面取容豈不由踵美新之弊乎故曰意欲大子雲之道而反小之也吾謂子雲若在聞吾之議必能為國受惡也近世柳仲塗復申明美斯之理詞亦不出於文過矣非昧子雲之道如何惟李唐皮日休以斯言為非故撰其後序以明之吾韙之故廣焉吁嚮使子雲深思道之行喪人之死生有天命者於言則無過阿衡之佞也於行則無懼禍投閣之事也不亦盡善乎然子雲非不知也臨事之難也昔者夫子見衛靈公問陳則對以爼豆聞宋司馬欲害則曰天生德於予斯聖師之言行也子雲學夫子之道也有未至耳嚮所謂聖以降言歟行歟難其無疵乎是也來者則聖師之言行可矣圖王不成弊猶及覇思之。",
    "X56n0949_012:0884a14_0": "閑居編第十二"
}