{
    "T24n1458_007:0561b24_0": "根本薩婆多部律攝卷第七",
    "T24n1458_007:0561b26_0": "尊者勝友集",
    "T24n1458_007:0561b27_0": "三藏法師義淨奉　制譯",
    "T24n1458_007:0561b28_0": "◎攝頌曰：　二鉢二織師，　　奪衣并急施，　阿蘭若雨衣，　　迴僧七日藥。",
    "T24n1458_007:0561c02_0": "畜長鉢過十日不分別學處第二十一",
    "T24n1458_007:0561c03_0": "爾時薄伽梵在室羅伐城給孤獨園，時鄔波難陀苾芻，由貪買鉢勸六十人，人別各施六十迦利沙波拏。",
    "T24n1458_007:0561c05_1": "又六眾苾芻處處從他多乞好鉢，情貪積聚，既不自用復不施人，增長煩惱妨修正業，此由鉢事過分廢闕，及譏嫌煩惱，制斯學處。",
    "T24n1458_007:0561c09_0": "「若復苾芻，畜長鉢過十日不分別者，泥薩祇波逸底迦。」",
    "T24n1458_007:0561c11_0": "言長鉢者，謂現有一守持鉢，更畜餘者，名之為長。",
    "T24n1458_007:0561c12_1": "若不分別，日日得惡作罪；過十日，泥薩祇波逸底迦。",
    "T24n1458_007:0561c13_2": "若現無鉢，後得鉢時不名為長。",
    "T24n1458_007:0561c14_3": "若不守持，日日之中亦得惡作。",
    "T24n1458_007:0561c14_4": "鉢有二種：一、鐵；二、瓦。",
    "T24n1458_007:0561c15_5": "准知石鉢即是瓦類。",
    "T24n1458_007:0561c15_6": "若不爾者，世尊如何受天石鉢，知非清淨而自用耶？",
    "T24n1458_007:0561c16_7": "有四種鉢：謂金、銀、琉璃、水精，此若未受不應受，若受應棄。",
    "T24n1458_007:0561c18_8": "又四種鉢：鍮石、赤銅、白銅，及木。",
    "T24n1458_007:0561c18_9": "此若未受亦不應受，若受應作藥盂得隨意用。",
    "T24n1458_007:0561c19_10": "若如法鉢應守持，以鉢置左手中，張右手掩鉢口上，作如是說：「具壽存念！",
    "T24n1458_007:0561c21_11": "我苾芻某甲，此鉢呾羅，是大仙器、是乞食器，我今守持，常用食故。」",
    "T24n1458_007:0561c23_12": "第二、第三亦如是說。",
    "T24n1458_007:0561c23_13": "若欲捨者，准捨衣法。",
    "T24n1458_007:0561c24_14": "若有兩鉢，應持好者，餘應分別。",
    "T24n1458_007:0561c24_15": "苾芻小鉢，於尼成大，其鉢量者後當說之。",
    "T24n1458_007:0561c25_16": "其無犯者，若減量、若過量，若畜長鉢擬與餘人、出家近圓濟其所用，雖不分別，此亦無犯。",
    "T24n1458_007:0561c27_17": "若為貯羹菜、或用飲水畜二小鉢，及安鹽盤子并匙，悉皆無犯。",
    "T24n1458_007:0561c29_18": "又於大鉢之中隨容小鉢，若順所須，多畜非犯，應更畜一大鉢防闕事故。",
    "T24n1458_007:0562a02_0": "此異外道縫葉為器、或於手內立拱而食，難養難供非福田相。",
    "T24n1458_007:0562a03_1": "世尊許一，非多非少，善順中道資身修業。",
    "T24n1458_007:0562a04_2": "頗有苾芻畜鉢一夜，得捨墮耶？",
    "T24n1458_007:0562a05_3": "有，謂得鉢，根轉為尼，經一夜時便得本罪。",
    "T24n1458_007:0562a06_0": "持鉢之法，不應令未近圓人洗，若能存護者聽洗。",
    "T24n1458_007:0562a07_1": "凡於鉢上不應書己名字，若作私記者無犯，別人之物皆應准此。",
    "T24n1458_007:0562a08_2": "若書名時得惡作罪。",
    "T24n1458_007:0562a09_3": "若人持物施三寶者，應於所施物上鐫題施主名字，此是某甲福施之物。",
    "T24n1458_007:0562a10_4": "別人臥具應作私記，於鉢帒中出內鉢時，洗及曬暴並不應立，亦不置地，應以物替承，不用除穢不安穢處，牛糞有沙不應用洗。",
    "T24n1458_007:0562a13_5": "若有濕潤不內帒中，若已乾者不應久曬。",
    "T24n1458_007:0562a14_6": "知量受用如護眼睛。",
    "T24n1458_007:0562a15_7": "涉路行時，不露擎去、不衣角裹，應以帒盛挂肩而去。",
    "T24n1458_007:0562a16_8": "帒有三種：一、鉢帒；二、藥帒；三、雜帒。",
    "T24n1458_007:0562a17_9": "若挂肩時應隨次第各置一肩，不應交絡，不應齊挂傍出肩隅如瓮鼓形。",
    "T24n1458_007:0562a18_10": "作襻之法，縫帶內氈以線絡之，勿令卷縮。",
    "T24n1458_007:0562a19_11": "凡安鉢處，若在寺中應為龕窟，居蘭若者應編竹葦為籠，泥及牛糞塗其表裏。",
    "T24n1458_007:0562a21_12": "若欲他行不應持去，所到之處隨時更作。",
    "T24n1458_007:0562a22_13": "若苾芻自解作鉢，應居屏處，勿令俗見。",
    "T24n1458_007:0562a24_0": "乞鉢學處第二十二",
    "T24n1458_007:0562a25_0": "佛在室羅伐城給孤獨園，時鄔波難陀為行乞食，至於商人處乞第二鉢，情貪好故，增長煩惱，招物譏嫌，事惱同前，制斯學處。",
    "T24n1458_007:0562a28_0": "「若復苾芻，有鉢減五綴，堪得受用，為好故更求餘鉢，得者，泥薩祇波逸底迦。",
    "T24n1458_007:0562a29_1": "彼苾芻當於眾中捨此長鉢，取最下鉢與彼苾芻，報言：『此鉢還汝，不應守持，不應分別，亦勿施人。",
    "T24n1458_007:0562b02_2": "應自審詳，徐徐受用，乃至破應護持，此是法。』」",
    "T24n1458_007:0562b04_0": "言減五綴者，謂未滿五綴。",
    "T24n1458_007:0562b04_1": "時有苾芻用五片鉢綴而乞食，日別料理廢修正業。",
    "T24n1458_007:0562b05_2": "或但五綴或時過此，聽畜餘鉢。",
    "T24n1458_007:0562b06_3": "有五種鎔濕物不應綴鉢：謂黑糖、黃蠟、鉛、錫、紫礦。",
    "T24n1458_007:0562b07_4": "有五種綴鐵鉢法：一、以細釘塞孔；二、安小鐵片打入令牢；三、如魚齒四邊鉸破內外相夾；四、以鐵片掩孔周圓釘之；五、用屑末，此有二種：一、碎鐵末，二、磨石末。",
    "T24n1458_007:0562b11_5": "初補鐵鉢，次補瓦鉢。",
    "T24n1458_007:0562b11_6": "用末綴時，以油和末，於鐵椀中用鐵鎚熟研方用塞孔，即以微火燒之使鞕。",
    "T24n1458_007:0562b13_7": "若麁澁者更以油塗，依法熏之。",
    "T24n1458_007:0562b14_8": "若瓦鉢有孔隙者，用沙糖和泥塞之，以火乾炙。",
    "T24n1458_007:0562b15_9": "若璺破者，刻作鼓腰，以鐵鼓填之，上以泥塗火熏應用。",
    "T24n1458_007:0562b16_10": "汎論鉢者，有四圓滿：一、體圓滿，謂是鐵也。",
    "T24n1458_007:0562b17_11": "二、相圓滿，謂堅牢無穴無綴不受垢膩。",
    "T24n1458_007:0562b18_12": "三、量圓滿，謂是大鉢。",
    "T24n1458_007:0562b18_13": "四、得處圓滿，謂眾中分得、或施主處得、或是舊好鉢。",
    "T24n1458_007:0562b19_14": "若苾芻先有此鉢，更求好者，得時捨墮。",
    "T24n1458_007:0562b20_15": "於眾中者，此鉢應於眾中而捨，應先勸請行有犯鉢。",
    "T24n1458_007:0562b22_0": "苾芻具五法者應差，始從敷座，乃至問云：「汝某甲能與僧伽行有犯鉢不？」",
    "T24n1458_007:0562b23_1": "彼答言：「能。」",
    "T24n1458_007:0562b23_2": "應一苾芻作白二羯磨差：「大德僧伽聽！",
    "T24n1458_007:0562b24_3": "此某甲苾芻樂與僧伽行有犯鉢。",
    "T24n1458_007:0562b25_4": "若僧伽時至聽者，僧伽應許僧伽今差某甲為行有犯鉢。",
    "T24n1458_007:0562b26_5": "苾芻此某甲今與僧伽行有犯鉢。",
    "T24n1458_007:0562b27_6": "白如是。」",
    "T24n1458_007:0562b27_7": "次作羯磨：「大德僧伽聽！",
    "T24n1458_007:0562b28_8": "乃至我今如是持。」",
    "T24n1458_007:0562b28_9": "准白應作。",
    "T24n1458_007:0562b29_0": "佛言：「汝諸苾芻行有犯鉢法，我今當制行有犯鉢。",
    "T24n1458_007:0562c01_1": "人眾和合時應告白言：『諸具壽！",
    "T24n1458_007:0562c01_2": "明日我當為僧伽行有犯鉢。",
    "T24n1458_007:0562c02_3": "諸具壽各各持鉢來集。』",
    "T24n1458_007:0562c03_4": "至明日僧伽盡集時，彼苾芻持有犯鉢，上座前立，讚美其鉢，白上座言：『此鉢光淨圓滿堪用，若須者應取。』",
    "T24n1458_007:0562c05_5": "若上座取者應與，即持上座鉢行與第二上座，第二不用應與第三。",
    "T24n1458_007:0562c07_0": "正與第三上座時，第一上座更索者，初一索時不應與，第二索時亦不應與，三索應與。",
    "T24n1458_007:0562c08_1": "上座犯惡作罪，應須說悔。",
    "T24n1458_007:0562c09_2": "如是乃至行末，若却索者准此應知。",
    "T24n1458_007:0562c10_3": "如是行時展轉至終所得之鉢，即應授與犯捨苾芻，語言：『苾芻！",
    "T24n1458_007:0562c11_4": "此鉢不合守持，亦不應棄，徐徐受用乃至破來。』",
    "T24n1458_007:0562c12_5": "行有犯鉢苾芻不依教者得越法罪。",
    "T24n1458_007:0562c13_6": "持有犯鉢苾芻若乞食時，以有犯鉢盛好囊中，其守持者置餘帒內。",
    "T24n1458_007:0562c15_7": "若得好飯安有犯鉢，麁者安守持鉢中，有犯鉢置在一邊，守持者常應用食。",
    "T24n1458_007:0562c16_8": "若洗暴舉熏、或時涉路，有犯鉢常好安置，乃至破來。",
    "T24n1458_007:0562c18_9": "彼苾芻所有行法，不依行者得越法罪。」",
    "T24n1458_007:0562c19_10": "此是汝鉢不應守持者，謂先有守持鉢，此鉢為行治罰，令其畜用。",
    "T24n1458_007:0562c20_11": "不應分別者，亦復不合分別作淨而畜。",
    "T24n1458_007:0562c21_12": "不施餘人者，不應持此施與他人。",
    "T24n1458_007:0562c22_13": "應自審詳受用，不應卒爾生疲怠心故令破壞。",
    "T24n1458_007:0562c23_14": "若故壞者，得越法罪。",
    "T24n1458_007:0562c23_15": "若求得多鉢者，皆捨墮罪，於此鉢中取一好者眾中作法，所有餘鉢隨意分施。",
    "T24n1458_007:0562c25_16": "此中犯者苾芻鉢破，始從一綴齊五綴來，堪得受用不作綴法，為好故更求餘鉢，覓時惡作，得便捨墮。",
    "T24n1458_007:0562c27_17": "非好好想，但得墮罪。",
    "T24n1458_007:0562c28_18": "好與不好作不好想者無犯。",
    "T24n1458_007:0562c29_0": "或為他求、或兩人共覓、或遣書等、或外道邊求得，皆得惡作。",
    "T24n1458_007:0563a01_1": "若以價買得、或不為好從他求得、或轉換得，此皆無犯。",
    "T24n1458_007:0563a03_0": "自乞縷使非親織師織作衣學處第二十三佛在室羅伐城給孤獨園，時鄔波難陀苾芻從撚線家求縷，令[仁二+達]額織師織一上疊。",
    "T24n1458_007:0563a05_1": "復依託王臣織一張疊，惱物生譏，因求好事，煩惱同前，制斯學處。",
    "T24n1458_007:0563a07_2": "「若復苾芻，自乞縷線，使非親織師織作衣。",
    "T24n1458_007:0563a08_3": "若得衣者，泥薩祇波逸底迦。」",
    "T24n1458_007:0563a09_0": "言自乞縷者，或得半兩、或一兩餘，謂劫貝縷、或高世耶縷、或復家絲、或毛或奢搦迦、或芻摩、或野麻、或紵縷、或高詀薄迦、或阿鉢闌得迦縷。",
    "T24n1458_007:0563a12_1": "若乞高世耶使非親織作敷具，便得二墮、一捨，由衣體一故。",
    "T24n1458_007:0563a13_2": "若作餘衣或為偃帶等，使織之時皆得惡作。",
    "T24n1458_007:0563a14_3": "或從親乞、或非親乞、或自買得，隨以何緣而得其縷，使一非親織師、或復眾多、或令親人助織、或自助織，皆犯捨墮。",
    "T24n1458_007:0563a17_4": "言無犯者，從親而乞，使親而織，親為親想等，句法如上。",
    "T24n1458_007:0563a18_5": "又無犯者，若彼施主自有信心，令他為織、或以價織。",
    "T24n1458_007:0563a19_6": "若虛誑心陳己勝德，乞得物時惡作；他勝，一時俱得。",
    "T24n1458_007:0563a20_7": "實有德者，得惡作墮罪。",
    "T24n1458_007:0563a21_8": "雖親織師，不知時故令他生惱、或現異相，皆得惡作。",
    "T24n1458_007:0563a22_9": "以不淨縷而相和雜，謂駝毛等，或為他織，皆惡作罪。",
    "T24n1458_007:0563a24_0": "勸非親織師織衣學處第二十四",
    "T24n1458_007:0563a25_0": "佛在室羅伐城給孤獨園，時鄔波難陀苾芻為自身故，使織師織大白[疊*毛]，持滿鉢食與彼織師，招世譏嫌，事惱同前，制斯學處。",
    "T24n1458_007:0563a28_0": "「若復苾芻，有非親居士、居士婦，為苾芻使非親織師織作衣。",
    "T24n1458_007:0563a29_1": "此苾芻先不受請，便生異念，詣彼織師所作如是言：『汝今知不？",
    "T24n1458_007:0563b01_2": "此衣為我織。",
    "T24n1458_007:0563b02_3": "善哉織師！",
    "T24n1458_007:0563b02_4": "應好織淨梳治善簡擇極堅打，我當以少鉢食、或鉢食類、或復食直而相濟給。』",
    "T24n1458_007:0563b04_5": "若苾芻以如是物與織師求得衣者，泥薩祇波逸底迦。」",
    "T24n1458_007:0563b06_0": "先不受請者，先不隨意許其取索。",
    "T24n1458_007:0563b06_1": "便生異念者，有四種念：一、念密緻，謂應好織。",
    "T24n1458_007:0563b07_2": "二、念鮮白，謂淨梳治。",
    "T24n1458_007:0563b08_3": "三、念精細，謂善簡擇。",
    "T24n1458_007:0563b08_4": "四、念光澤，謂極堅打。",
    "T24n1458_007:0563b09_5": "初言好織，亦兼廣大。",
    "T24n1458_007:0563b09_6": "言鉢食者，謂與五種珂但尼食、或與五種蒲膳尼食。",
    "T24n1458_007:0563b10_7": "言鉢食類者，謂以生穀米等。",
    "T24n1458_007:0563b11_8": "言食直者，謂與食價。",
    "T24n1458_007:0563b12_9": "此中犯者，從初勸作，乃至衣未入手皆犯惡作。",
    "T24n1458_007:0563b13_10": "若得衣已，便得捨墮。",
    "T24n1458_007:0563b13_11": "若不淨衣、或勸黃門二形作衣者，皆得惡作。",
    "T24n1458_007:0563b15_0": "奪衣學處第二十五",
    "T24n1458_007:0563b16_0": "佛在室羅伐城給孤獨園，時難提苾芻以僧伽胝與達摩苾芻，後因忿諍，還奪其衣。",
    "T24n1458_007:0563b17_1": "由不忍故，生他謗議。",
    "T24n1458_007:0563b18_2": "因取衣事，不忍廢闕，譏嫌煩惱，制斯學處。",
    "T24n1458_007:0563b19_3": "「若復苾芻，先與苾芻衣。",
    "T24n1458_007:0563b19_4": "彼於後時惱瞋罵詈，生嫌賤心，若自奪、若教人奪，報言：『還我衣來，不與汝。』",
    "T24n1458_007:0563b21_5": "若衣離彼身自受用者，泥薩祇波逸底迦。」",
    "T24n1458_007:0563b23_0": "言與衣者，是總摽句。",
    "T24n1458_007:0563b23_1": "若與彼衣時，告言：「汝可與我作使。」",
    "T24n1458_007:0563b24_2": "若不為作便奪衣者，得捨墮罪。",
    "T24n1458_007:0563b24_3": "言後時者，謂是別時。",
    "T24n1458_007:0563b25_4": "言惱者，謂以身業現惱相故。",
    "T24n1458_007:0563b26_5": "瞋者，謂於內心結忿恚故。",
    "T24n1458_007:0563b26_6": "言罵詈者，由懷忿恨出不忍言故。",
    "T24n1458_007:0563b27_7": "言嫌賤者，現瞋忿相為不益事。",
    "T24n1458_007:0563b28_8": "奪者，謂據本心有所希望，情既不遂而返奪之，作己物想。",
    "T24n1458_007:0563b29_9": "若異此者，得他勝罪。",
    "T24n1458_007:0563c01_0": "言受用者，作屬己心。",
    "T24n1458_007:0563c01_1": "此中犯者，謂若苾芻，或身或語、或身語二、或自或他而為牽奪，乃至衣角未離身來，咸得惡作；既離身已，得捨墮罪。",
    "T24n1458_007:0563c04_2": "若諸俗人奪苾芻衣，能生無量不善之業。",
    "T24n1458_007:0563c05_0": "實未奪得作奪得想等，如前應說。",
    "T24n1458_007:0563c05_1": "若知前人性不謹慎沙門資具，恐其散失，善心奪舉者無犯。",
    "T24n1458_007:0563c07_2": "◎◎過後畜急施衣學處第二十六佛在室羅伐城給孤獨園，時六眾苾芻於安居中共分衣利，因生違惱，為受衣事，過限廢闕，譏嫌煩惱，制斯學處。",
    "T24n1458_007:0563c11_3": "「若復苾芻，前三月雨安居，十日未滿，有急施衣，苾芻須者應受，乃至施衣時應畜。",
    "T24n1458_007:0563c13_4": "若過畜者，泥薩祇波逸底迦。」",
    "T24n1458_007:0563c14_5": "時勝光王邊境反叛，勅大將軍善劍令總師旅，伐彼不臣。",
    "T24n1458_007:0563c15_6": "是時將軍便入寺中，告諸苾芻：「兵戈交戰形命難保，我今施衣，欲自親授。」",
    "T24n1458_007:0563c17_7": "時諸苾芻不敢受之，爾時將軍留衣而去，聚在一處，多被蟲傷。",
    "T24n1458_007:0563c18_8": "時諸苾芻舉以白佛，佛言：「應受。",
    "T24n1458_007:0563c19_9": "受已應白二羯磨差具五德者為掌衣人。」",
    "T24n1458_007:0563c20_10": "言十日未滿者，謂猶有十日，未至八月十五日。",
    "T24n1458_007:0563c21_11": "言急施衣者，有五種急難施衣：謂自遭病施、為病人施、欲死時施、為死者施、將行時施。",
    "T24n1458_007:0563c23_12": "又有釋云：「急難施衣者，謂非時衣。」",
    "T24n1458_007:0563c24_13": "言應受者，謂合受衣時。",
    "T24n1458_007:0563c24_14": "言應畜者，謂五月一月。",
    "T24n1458_007:0563c25_15": "若不張羯恥那衣齊九月半，若張羯恥那衣至正月半，此是世尊開饒益事，過此而畜，咸得捨墮。",
    "T24n1458_007:0563c27_16": "若有五種急施衣時，隨受應分。",
    "T24n1458_007:0563c28_0": "若施主言：「我欲自手而行施。」",
    "T24n1458_007:0563c28_1": "者，雖未至限亦應受之。",
    "T24n1458_007:0563c29_2": "無犯者，謂已差得掌衣人。",
    "T24n1458_007:0563c29_3": "若施主作如是語：「可留此衣，待我還日，自手持施。」",
    "T24n1458_007:0564a01_4": "者，此不應分。",
    "T24n1458_007:0564a02_5": "實未分別，作未分別想疑，句數如上。",
    "T24n1458_007:0564a03_6": "隨意之後王為閏月者，應隨舊安居日而畜持之。",
    "T24n1458_007:0564a05_0": "在阿蘭若處過六夜離衣學處第二十七佛在室羅伐城給孤獨園，時阿蘭若苾芻被賊劫奪，世尊聽許阿蘭若苾芻於三衣中隨留一一衣置村舍內，於蘭若處住無離衣咎。",
    "T24n1458_007:0564a09_0": "若有僧伽等事、或窣覩波事、或自事他事，須詣餘處得經六夜離處而宿，不應更過。",
    "T24n1458_007:0564a10_1": "是時六眾便經七夜離處而宿，由置衣事煩惱同前，制斯學處。",
    "T24n1458_007:0564a13_0": "「若復眾多苾芻在阿蘭若處住，作後安居，有驚怖畏難處。",
    "T24n1458_007:0564a14_1": "苾芻欲於三衣中隨留一衣置村舍內。",
    "T24n1458_007:0564a15_2": "若苾芻有緣須出阿蘭若界者，得齊六夜離衣而宿。",
    "T24n1458_007:0564a16_3": "若過者，泥薩祇波逸底迦。」",
    "T24n1458_007:0564a16_4": "言阿蘭若者，謂去村一拘盧舍。",
    "T24n1458_007:0564a17_5": "言後安居者，謂坐後夏人，為前安居處有迮隘等過，為避此故詣無諍林為後安居。",
    "T24n1458_007:0564a19_6": "有驚者，謂知此處有賊欲來。",
    "T24n1458_007:0564a20_7": "有怖者，一見賊來已被傷殺。",
    "T24n1458_007:0564a20_8": "有畏難者，謂數有賊來。",
    "T24n1458_007:0564a21_9": "又有師子虎狼及非人類，應如次配。",
    "T24n1458_007:0564a22_10": "又復賊難、或師子等難、或蚊虻蛇蝎、或寒熱等難，如次配前驚等四句。",
    "T24n1458_007:0564a23_11": "言三衣者，謂守持衣。",
    "T24n1458_007:0564a24_12": "言置村舍者，謂有巷陌康莊堪行之處；置謂留寄他。",
    "T24n1458_007:0564a25_13": "若有緣者，謂三寶事及別人事。",
    "T24n1458_007:0564a26_14": "言須出者，謂離蘭若住處勢分。",
    "T24n1458_007:0564a26_15": "此中犯者，謂過六夜至第七夜，明相未出得惡作罪；若明相出便得捨墮。",
    "T24n1458_007:0564a28_16": "復有釋云：「本心暫去即擬還來，因事稽留不至衣所，無離衣過。」",
    "T24n1458_007:0564a29_17": "其無犯者有八難事、或得眾法、六夜想等，如上應知。",
    "T24n1458_007:0564b03_0": "預前求過後用雨浴衣學處第二十八",
    "T24n1458_007:0564b04_0": "佛在室羅伐城逝多林給孤獨園，六眾苾芻貪求利養，多乞雨衣違出離行。",
    "T24n1458_007:0564b05_1": "此由衣事煩惱同前，制斯學處。",
    "T24n1458_007:0564b07_0": "「若復苾芻，春殘一月在，應求雨浴衣，齊後半月來應持用。",
    "T24n1458_007:0564b08_1": "若苾芻未至春殘一月，求雨浴衣，至後半月仍持用者，泥薩祇波逸底迦。」",
    "T24n1458_007:0564b09_2": "春殘一月在者，謂春時三月已過，餘一月在，從四月十六日至五月十五日，於中應求雨衣，未至此日不應預求。",
    "T24n1458_007:0564b12_3": "若至雨時不應求覓。",
    "T24n1458_007:0564b13_0": "於安居內所應作者，今次當說。",
    "T24n1458_007:0564b14_1": "既至五月十五日，其授事人掃塗房舍令清淨已。",
    "T24n1458_007:0564b15_2": "眾集之時應告白言：「明日苾芻應作安居，所有諸事咸應思念。」",
    "T24n1458_007:0564b16_3": "若眾欲得安居已分房舍臥具者，如前造寺戒中應作。",
    "T24n1458_007:0564b18_4": "至十六日，授事人應看人多少可為辦籌，以香水洗香泥塗安淨槃中，鮮花布上以淨物覆之，鳴揵椎集大眾，籌置上座前。",
    "T24n1458_007:0564b20_5": "次應宣告安居制法，令知眾者巡行，告曰：「諸大德！",
    "T24n1458_007:0564b22_6": "若同心樂欲者，於此安居。」",
    "T24n1458_007:0564b22_7": "諸苾芻眾不應夏中更相詰罪，亦不應作非法制，令諸苾芻不安樂住，違者得越法罪。",
    "T24n1458_007:0564b24_8": "其行籌者擎籌槃在前，其收籌者持空槃隨後。",
    "T24n1458_007:0564b25_9": "大師教主先置一籌，次諸大眾皆捨本座蹲踞詳審，受取籌已，兩手擎籌置空槃上。",
    "T24n1458_007:0564b27_10": "若有求寂，其親教師、或軌範師應代取籌。",
    "T24n1458_007:0564b28_11": "次取護寺天神籌。",
    "T24n1458_007:0564b28_12": "總知數已，應告白言：「今此住處現受籌者，有爾許人。",
    "T24n1458_007:0564c01_13": "施主某甲、營事人某甲，於某村坊是乞食處。」",
    "T24n1458_007:0564c02_14": "時諸苾芻皆應觀察。",
    "T24n1458_007:0564c02_15": "乞食之處既觀察已，當自念云：「我於此處堪作安居，不令生苦、設生能除。",
    "T24n1458_007:0564c04_16": "若有病患，有看侍人給我醫藥。",
    "T24n1458_007:0564c05_17": "齊某村坊為乞食處，飲食所須可得充濟。」",
    "T24n1458_007:0564c06_0": "作是念已，應入靜處，對一苾芻具修威儀，蹲踞合掌作如是說：「具壽存念！",
    "T24n1458_007:0564c07_1": "今僧伽五月十六日作夏安居，我苾芻某甲亦於五月十六日作夏安居。",
    "T24n1458_007:0564c09_2": "我苾芻某甲於此住處界內前三月夏安居，以某甲為施主，某甲為營事人，某甲為瞻病人，於此住處乃至若有圮裂穿壞當修補之，我於今夏在此安居。」",
    "T24n1458_007:0564c12_3": "第二、第三亦如是說。",
    "T24n1458_007:0564c13_4": "或前或後隨意應作，若樂於此處前安居人，至八月十五日應住，其後安居人乃至九月半應住。",
    "T24n1458_007:0564c15_5": "若於四界相近之處，以床板等壓四界上，於此床上而作安居，便成四處安居，四處利養咸悉得分。",
    "T24n1458_007:0564c17_6": "其安居人不應出界，若有緣事須出界者，應受日去。",
    "T24n1458_007:0564c18_7": "若三寶事、鄔波索迦、鄔波斯迦等，及餘親族請喚之事，若為外道除去惡見，於其自行未得令得，於三藏中為除疑故，應受七日去。",
    "T24n1458_007:0564c21_8": "應對一苾芻蹲踞合掌作如是說：「具壽存念！",
    "T24n1458_007:0564c22_9": "我苾芻某甲於此住處、或前、或後三月夏安居。",
    "T24n1458_007:0564c23_10": "我苾芻某甲為僧伽事故，守持七日出界外。",
    "T24n1458_007:0564c24_11": "若無難緣還來此處，我於今夏在此安居。」",
    "T24n1458_007:0564c25_12": "如是三說。",
    "T24n1458_007:0564c26_13": "或有一夜事來，乃至六日，准七日應受。",
    "T24n1458_007:0564c27_0": "或頻受一日、或重受七日，量事守持，悉皆無犯。",
    "T24n1458_007:0564c28_1": "若下三眾受七日等，時求寂應對大苾芻受，正學女等對尼而受。",
    "T24n1458_007:0564c29_2": "若七日不了，當為羯磨守持八日而去。",
    "T24n1458_007:0565a01_3": "若八日不了，應受九日十日乃至四十夜。",
    "T24n1458_007:0565a02_4": "若欲守持四十夜者，鳴楗椎集僧伽已，應一苾芻為作白二羯磨。",
    "T24n1458_007:0565a04_0": "「大德僧伽聽！",
    "T24n1458_007:0565a04_1": "此苾芻某甲於此住處界內或前或後三月夏安居。",
    "T24n1458_007:0565a05_2": "此苾芻某甲今欲守持齊四十夜出界外，為僧伽事故，此人今夏在此安居。",
    "T24n1458_007:0565a07_3": "若僧伽時至聽者，僧伽應許僧伽今與苾芻某甲四十夜。",
    "T24n1458_007:0565a08_4": "此苾芻某甲守持四十夜出界外，為僧伽事故，此人今夏在此安居。",
    "T24n1458_007:0565a10_5": "白如是。」",
    "T24n1458_007:0565a10_6": "「大德僧伽聽！",
    "T24n1458_007:0565a10_7": "此苾芻某甲於此住處界內或前或後三月夏安居，此苾芻某甲今欲守持齊四十夜出界外，為僧伽事故，此人今夏在此安居。",
    "T24n1458_007:0565a13_8": "僧伽今與苾芻某甲四十夜，此苾芻某甲守持四十夜出界外，為僧伽事故，此人今夏在此安居。",
    "T24n1458_007:0565a15_9": "若諸具壽聽與此苾芻某甲四十夜，此苾芻某甲守持四十夜出界外，為僧伽事故，此人今夏在此安居者默然；若不許者說。」",
    "T24n1458_007:0565a18_10": "「僧伽已與苾芻某甲四十夜法，此苾芻某甲守持四十夜法出界外，為僧伽事故，此人今夏在此安居竟。",
    "T24n1458_007:0565a20_11": "僧伽已聽許，由其默然故，我今如是持。」",
    "T24n1458_007:0565a21_12": "若與二、三人作羯磨時，隨名牒作。",
    "T24n1458_007:0565a22_13": "律毘婆沙中作如是說，得羯磨已。",
    "T24n1458_007:0565a23_14": "更對一苾芻蹲踞合掌作如是說：「具壽存念！",
    "T24n1458_007:0565a24_15": "我苾芻某甲於此住處或前或後三月夏安居。",
    "T24n1458_007:0565a25_16": "我苾芻某甲，僧伽已許守持四十夜。",
    "T24n1458_007:0565a26_17": "我某甲今守持四十夜，當出界外，我於今夏在此安居。」",
    "T24n1458_007:0565a27_18": "三說。",
    "T24n1458_007:0565a27_19": "眾事既爾，餘亦同。",
    "T24n1458_007:0565a27_20": "然極多唯得四十夜，不應過。",
    "T24n1458_007:0565a28_21": "如世尊言：「多在界內少在界外，是故但守持四十夜。",
    "T24n1458_007:0565a29_22": "重請七日去者，應計日數，亦不得過四十夜。",
    "T24n1458_007:0565b01_23": "若有命難等不還本處，非破安居。」",
    "T24n1458_007:0565b02_24": "若於乞食、病藥所須及看病者有廢闕時，亦隨意去。",
    "T24n1458_007:0565b03_25": "若有女人男子及黃門等到苾芻所，現非法相，如斯等處亦不應住，若有染心請喚苾芻亦不應往。",
    "T24n1458_007:0565b05_26": "又有八難事：謂王怖、賊怖、人非人怖、猛獸、毒龍、水火怖處，此不應居。",
    "T24n1458_007:0565b07_27": "設出界外逢此難時，不還無犯。",
    "T24n1458_007:0565b08_28": "若房舍恐有隤壞為損惱者，去亦無犯。",
    "T24n1458_007:0565b09_29": "若從法部向非法部，經明相者，便失安居。",
    "T24n1458_007:0565b10_0": "若有同意苾芻欲破僧伽，應守持七日，往彼遮諫，其日雖盡不還無犯；若不往諫得越法罪。",
    "T24n1458_007:0565b12_1": "然諸苾芻安居之處，皆須灑掃塗拭令淨，若不爾者得惡作罪，復令施主福不增長。",
    "T24n1458_007:0565b14_0": "於安居中有三事應作：一、修造事；二、分衣事；三、羯恥那衣事。",
    "T24n1458_007:0565b15_1": "寺中上座應當獎勸修營之人。",
    "T24n1458_007:0565b16_2": "若自要心向彼安居，後悔不去得惡作罪。",
    "T24n1458_007:0565b17_0": "餘義已了次釋本文。",
    "T24n1458_007:0565b17_1": "言雨浴衣者，謂著在雨中洗浴故名雨衣；或於井邊或泉池邊洗浴者，亦開用雨衣洗浴。",
    "T24n1458_007:0565b19_2": "言應求者，於何處求？",
    "T24n1458_007:0565b19_3": "謂於親戚；設非親戚與者應取，或以己財而買易得。",
    "T24n1458_007:0565b21_4": "若異此便犯從非親乞衣捨墮。",
    "T24n1458_007:0565b21_5": "若未到求，時有惠施者，應分別而畜，至四月十六日守持應畜。",
    "T24n1458_007:0565b23_6": "言後半月者，謂去隨意日，餘有半月在。",
    "T24n1458_007:0565b24_7": "齊此應用，過此用者得捨墮罪。",
    "T24n1458_007:0565b25_0": "因明隨意事者，安居欲竟，去隨意日，七八日在，應於隨近村坊唱告，所有老少苾芻及未近圓者，於供養事咸共修營。",
    "T24n1458_007:0565b27_1": "至八月十四日夜，令持經者通夜誦經。",
    "T24n1458_007:0565b28_2": "明日知時作隨意事，勿過明相。",
    "T24n1458_007:0565b29_3": "應差五德作受隨意人。",
    "T24n1458_007:0565b29_4": "鳴楗椎集僧伽，問眾，許已應作白二：「大德僧伽聽！",
    "T24n1458_007:0565c01_5": "此某甲苾芻今為夏坐僧伽作隨意苾芻。",
    "T24n1458_007:0565c02_6": "若僧伽時至聽者，僧伽應許僧伽今差某甲為隨意苾芻。",
    "T24n1458_007:0565c04_7": "某甲當為夏坐僧伽作隨意苾芻。",
    "T24n1458_007:0565c05_0": "白如是。」",
    "T24n1458_007:0565c05_1": "「大德僧伽聽！",
    "T24n1458_007:0565c05_2": "此某甲苾芻今為夏坐僧伽作隨意苾芻。",
    "T24n1458_007:0565c06_3": "僧伽今差某甲為隨意苾芻。",
    "T24n1458_007:0565c07_4": "某甲當為夏坐僧伽作隨意苾芻。",
    "T24n1458_007:0565c08_0": "若諸具壽聽某甲為隨意苾芻，某甲當為夏坐僧伽作隨意苾芻者默然；若不許者說。」",
    "T24n1458_007:0565c10_1": "「僧伽已許某甲當為夏坐僧伽作隨意苾芻竟，僧伽已聽許，由其默然故，我今如是持。」",
    "T24n1458_007:0565c12_0": "作隨意苾芻所有行法者，應行生茅與諸苾芻。",
    "T24n1458_007:0565c13_1": "上座應白：「大德僧伽聽！",
    "T24n1458_007:0565c13_2": "今僧伽十五日作隨意事。",
    "T24n1458_007:0565c14_3": "若僧伽時至聽者，僧伽應許僧伽今作隨意。",
    "T24n1458_007:0565c15_4": "白如是。」",
    "T24n1458_007:0565c15_5": "其受隨意苾芻，應詣眾首蹲踞而住。",
    "T24n1458_007:0565c16_6": "爾時上座及餘下座，各各用心受得一把茅已，顛倒橫布，即移身近前，雙足俱蹈，手取少許當前舉之作如是言：「大德僧伽聽！",
    "T24n1458_007:0565c19_0": "今僧伽十五日作隨意，我苾芻某甲亦十五日作隨意。",
    "T24n1458_007:0565c20_1": "我苾芻某甲對僧伽向大德以三事見聞疑作隨意事。",
    "T24n1458_007:0565c21_2": "大德僧伽應攝受教示我、應饒益我、應哀愍我。",
    "T24n1458_007:0565c22_3": "是能愍者，願哀愍故。",
    "T24n1458_007:0565c23_4": "若知見罪，我當如法如律而為說悔。」",
    "T24n1458_007:0565c24_0": "如是至三。",
    "T24n1458_007:0565c24_1": "受隨意苾芻應言：「爾。」",
    "T24n1458_007:0565c24_2": "彼答云：「善。」",
    "T24n1458_007:0565c24_3": "如是次第乃至下座。",
    "T24n1458_007:0565c25_4": "眾若少者，應差一人為受隨意人；眾若多者，應差二、三人。",
    "T24n1458_007:0565c26_5": "若二人者，一人從上座受隨意，一人從半向下；若三人者從三處起。",
    "T24n1458_007:0565c28_6": "隨意苾芻若一人者，應對已作隨意人而為隨意；若二、三人者，應自更互為隨意事。",
    "T24n1458_007:0566a01_7": "苾芻既了次喚尼眾，令入眾中對隨意苾芻作隨意法。",
    "T24n1458_007:0566a02_8": "次式叉摩拏、求寂男、求寂女，如次一一對隨意者，同前作法。",
    "T24n1458_007:0566a03_9": "其隨意苾芻應在上座前作如是白言：「大德諸妹！",
    "T24n1458_007:0566a04_10": "二部僧伽已作隨意竟。」",
    "T24n1458_007:0566a05_11": "二部僧伽並應唱言：「善哉！",
    "T24n1458_007:0566a06_12": "已作隨意。」",
    "T24n1458_007:0566a06_13": "唱者善，不唱者得惡作罪。",
    "T24n1458_007:0566a06_14": "隨意苾芻應持刀子、或持針線、或持諸雜沙門資具在上座前立，作如是言：「大德！",
    "T24n1458_007:0566a08_15": "此等諸物頗得與安居竟人作隨意施不？",
    "T24n1458_007:0566a09_16": "若於此處更獲財利，和合僧伽應合分不？」",
    "T24n1458_007:0566a10_17": "舉眾同時答云：「合分。」",
    "T24n1458_007:0566a11_18": "若異此者，隨意苾芻及餘大眾皆得越法罪。",
    "T24n1458_007:0566a12_19": "若住處唯一苾芻者，隨其力分誦少多經，應自守持，如褒灑陀法。",
    "T24n1458_007:0566a13_20": "若二、三人或滿四人，咸作對首隨意，不應差人秉法。",
    "T24n1458_007:0566a14_21": "若滿五人方為眾法，然此四人不應取欲。",
    "T24n1458_007:0566a15_22": "有四種隨意：謂一說、二說、三說及以眾作。",
    "T24n1458_007:0566a16_23": "若患痔病不能久坐、或曬臥褥風雨將至、或時施主持利養來、或為聽法、或為除諍，由斯等事夜分將終、或為王等八難事至，應須一說；若難遠應作二說；若無事者，徐徐三說。",
    "T24n1458_007:0566a20_24": "若有大怖將至，即應兩兩作對首法一說而去，應如是說：「具壽存念！",
    "T24n1458_007:0566a22_25": "今十五日應為隨意，現有如是恐怖事來，不暇和合共作。",
    "T24n1458_007:0566a23_26": "若於後時與眾和合，當共彼和合眾為隨意事。」",
    "T24n1458_007:0566a24_27": "若有犯波羅市迦，應先除擯方為隨意。",
    "T24n1458_007:0566a25_28": "若犯餘罪如法悔已，然後作法，應對同見之人。",
    "T24n1458_007:0566a26_29": "何謂同見？",
    "T24n1458_007:0566a26_30": "謂於大師制聽之事，其見皆同者，名為同見。",
    "T24n1458_007:0566a27_31": "若隨意苾芻當時根轉者，不成隨意。",
    "T24n1458_007:0566a28_32": "詰問罪時，若前人語移轉者，此不須詰。",
    "T24n1458_007:0566a29_33": "若如實言定引罪者，應可詰之，即如所犯而治其罪。",
    "T24n1458_007:0566b01_34": "若於罪輕重有疑，應問善三藏者取決斷己依事治之。",
    "T24n1458_007:0566b02_35": "若有鬪諍徒黨來者，方便令去後作隨意。",
    "T24n1458_007:0566b03_36": "此中犯者，若前安居者，如前時節應求應畜，違便獲罪。",
    "T24n1458_007:0566b05_37": "若後安居者應隨其意、或前或後而求覓之，乃至八月盡持用無犯。",
    "T24n1458_007:0566b06_38": "若預前求者，得一墮罪，此物應捨；若過後持，復得墮罪，但有一捨。",
    "T24n1458_007:0566b08_39": "非時非時想疑，並泥薩祇。",
    "T24n1458_007:0566b08_40": "二輕、二無犯，准上應說。",
    "T24n1458_007:0566b09_41": "若是不應淨物及以踈薄、或兩人共乞及持用者，得惡作罪。",
    "T24n1458_007:0566b10_42": "若未閏時求得衣後，雖閏月畜，亦無犯。",
    "T24n1458_007:0566b12_0": "迴眾物入己學處第二十九",
    "T24n1458_007:0566b13_0": "佛在室羅伐城給孤獨園時，有施主以妙白[疊*毛]奉施僧伽，鄔波難陀苾芻遂迴入己。",
    "T24n1458_007:0566b14_1": "由迴他物事煩惱同前，制斯學處。",
    "T24n1458_007:0566b16_0": "「若復苾芻，知他與僧利物，自迴入己者，泥薩祇波逸底迦。」",
    "T24n1458_007:0566b18_0": "言知者，或自知、或由他告。",
    "T24n1458_007:0566b18_1": "言僧者，謂佛弟子。",
    "T24n1458_007:0566b19_2": "設令施物未至眾中，迴入己時，亦名迴物。",
    "T24n1458_007:0566b20_3": "僧有五種：一、無恥僧，謂破戒者。",
    "T24n1458_007:0566b20_4": "二、瘂羊僧，謂於三藏不能解者。",
    "T24n1458_007:0566b21_5": "三、和合僧，謂作羯磨者。",
    "T24n1458_007:0566b22_6": "四、世俗僧，謂淳善異生。",
    "T24n1458_007:0566b22_7": "五、勝義僧，謂學無學。",
    "T24n1458_007:0566b23_8": "言利物者，有二種利：一、衣利；二、食利。",
    "T24n1458_007:0566b24_9": "凡有衣服、飲食、臥具、醫藥、瓶鉢價直，皆從他得，故言利物。",
    "T24n1458_007:0566b25_10": "此中利者，據衣物利。",
    "T24n1458_007:0566b25_11": "言與者，謂施主作決定意：今我此物施與僧伽。",
    "T24n1458_007:0566b26_12": "或身或語而作施相，齊此名施。",
    "T24n1458_007:0566b27_13": "言入己者，謂攝為私物。",
    "T24n1458_007:0566b28_14": "此中犯者，或一人、二人、多人、或是眾物迴入己者，為方便時得惡作罪，得物屬己便犯捨墮。",
    "T24n1458_007:0566c01_15": "有云：「知他與別人物自迴入己，但犯惡作。」",
    "T24n1458_007:0566c02_16": "或知他意與一別人，即便迴與一、二多人及與僧伽，如是與二、多、僧伽，迴與餘四，由不入己，得惡作罪。",
    "T24n1458_007:0566c04_17": "或知他與此處僧伽，遂便迴與餘處僧伽，及苾芻尼眾；或復知與此尼僧伽，遂便迴與彼尼僧伽及苾芻眾；或與二眾迴之與一，或可翻此；若僧伽破，迴法部物與非法部，或復翻此，咸得惡作。",
    "T24n1458_007:0566c08_18": "若房廊簷宇門戶椽梁等，違施主本心迴作餘事、或非其處亦惡作罪。",
    "T24n1458_007:0566c10_19": "或於尊像移此作餘及莊嚴具，悉皆有犯。",
    "T24n1458_007:0566c11_20": "若暫借用者，無犯。",
    "T24n1458_007:0566c11_21": "如是應知窣覩波及窣覩波物，閣道階級花拱飛簷，樓觀之處制底輪蓋安置層級，隨其多少乃至寶瓶，此等互用並得惡作。",
    "T24n1458_007:0566c14_22": "報施主知、隨他許者，無犯。",
    "T24n1458_007:0566c15_23": "或時將食擬施貧寒，及以傍生轉惠餘者，乖本心故，亦犯惡作。",
    "T24n1458_007:0566c16_24": "求不得者，無犯。",
    "T24n1458_007:0566c17_0": "如是餘趣准類應知。",
    "T24n1458_007:0566c17_1": "實迴作迴想疑，得捨墮罪。",
    "T24n1458_007:0566c18_2": "不迴迴想疑，突色訖里多。",
    "T24n1458_007:0566c18_3": "迴及不迴作不迴想，無犯。",
    "T24n1458_007:0566c19_4": "知與眾物自迴入己，下至一線縫著其衣，此衣即須全將入捨。",
    "T24n1458_007:0566c20_5": "復有釋云：「見他將物施無恥眾，自觀己身福勝於彼，為益施主便迴入己者無犯。」",
    "T24n1458_007:0566c22_6": "若父母衣物及以資具，欲施僧伽迴入己者，得惡作罪。",
    "T24n1458_007:0566c23_7": "若有持物施現前僧伽者，應先言白，次鳴揵椎，眾既集已，或數人、或行籌，然後均分。",
    "T24n1458_007:0566c25_8": "若安居人有緣出行，囑授而去，應取其分；若不囑授，則不應取。",
    "T24n1458_007:0566c27_9": "若受囑人不為取者，應以己物准數酬還。",
    "T24n1458_007:0566c28_0": "然獲利時，總有八種：一、界所得利；二、立制所得利；三、依止所得利；四、安居所得利；五、僧伽所得利；六、苾芻所得利；七、對面所得利；八、定處所得利。",
    "T24n1458_007:0567a02_1": "言界所得利者，謂於一界有其定局，或於二界、或於多界，隨其處別所獲利物各於界分，即舊住者而共分之。",
    "T24n1458_007:0567a04_2": "言立制所得利者，謂諸苾芻，或是隨黨、或非隨黨共作制要，然後安居，於某村、坊街衢之內，某家囑我、某舍囑汝。",
    "T24n1458_007:0567a07_3": "若得物利依制而受，名立制利。",
    "T24n1458_007:0567a08_4": "若於隨黨住處請隨黨及非隨黨，俱設食已，與隨黨利與非隨黨與吉祥水，此即隨黨合得其利。",
    "T24n1458_007:0567a10_5": "若於隨黨住處請隨黨及非隨黨，隨黨者合得其利。",
    "T24n1458_007:0567a11_6": "若於隨黨住處請隨黨及非隨黨，俱設食已，將其利物置二上座中，於二上座皆授吉祥水，此即隨黨者合得其利，如是應知。",
    "T24n1458_007:0567a14_7": "於非黨住處請黨非黨，俱設供已，隨其一處上座之前授其施物并授其水，即非黨者合得其利，如是准上應思。",
    "T24n1458_007:0567a16_8": "又復應知，於處中處請黨非黨，俱設食已，隨於一處上座之前授物授水，此即黨與非黨共受平分。",
    "T24n1458_007:0567a19_9": "言依止所得利者，謂依男女及半擇迦而為安居，依此施主所獲利養是。",
    "T24n1458_007:0567a20_10": "言安居所得利者，謂於此兩安居所獲利物，隨其施主本心處分。",
    "T24n1458_007:0567a22_11": "言僧伽所得利者，謂決定利不作分局，此物決定施與僧伽，就中未為分局，為與兩安居、為與現前？",
    "T24n1458_007:0567a24_12": "此物應問施主而分。",
    "T24n1458_007:0567a24_13": "苾芻所得利者，謂決定利而作分局，即房院等於此住者便受其利。",
    "T24n1458_007:0567a26_14": "對面所得利者，謂對面所獲之利。",
    "T24n1458_007:0567a27_15": "言定處所得利者，謂世尊在日久住之處。",
    "T24n1458_007:0567a28_16": "有八大制底：一、佛生處，在劫比羅伐窣覩城，嵐毘尼林。",
    "T24n1458_007:0567a29_17": "二、成佛處，在摩揭陀法阿蘭若菩提樹下金剛座上。",
    "T24n1458_007:0567b01_18": "三、轉法輪處，在婆羅痆斯仙人墮處施鹿林中。",
    "T24n1458_007:0567b02_19": "四、涅槃處，在拘尸那城娑羅雙樹間。",
    "T24n1458_007:0567b03_20": "五、在王舍城鷲峯山竹林園內。",
    "T24n1458_007:0567b04_21": "六、廣嚴城獼猴池側高閣堂中。",
    "T24n1458_007:0567b04_22": "七、在室羅伐城逝多林給孤獨園。",
    "T24n1458_007:0567b05_23": "八、從天下處，在平林聚落。",
    "T24n1458_007:0567b06_24": "初之四處名為定處，後之四處名不定處。",
    "T24n1458_007:0567b07_25": "若有施物擬施生處者，其物惟於生處供養不應移轉。",
    "T24n1458_007:0567b08_26": "若無力能送者，三中隨一而為供養。",
    "T24n1458_007:0567b09_27": "餘之三處類此應知。",
    "T24n1458_007:0567b09_28": "餘四制底與此不同。",
    "T24n1458_007:0567b10_29": "若於夏內僧伽破者，應與法黨利、不與非法黨利。",
    "T24n1458_007:0567b11_30": "安居過半便捨戒者應與其利，異此不應。",
    "T24n1458_007:0567b12_31": "若苾芻身死有飲食利，下至一片樹葉，其衣物利下至撚為燈炷，皆可均分。",
    "T24n1458_007:0567b13_32": "若有上好貴價衣，不應割破，應賣取直而共分之。",
    "T24n1458_007:0567b15_33": "若僧尼二眾共得衣利者，亦應均分。",
    "T24n1458_007:0567b15_34": "求寂男、求寂女，應三分與一。",
    "T24n1458_007:0567b16_35": "正學女及欲近圓者，應二分與一。",
    "T24n1458_007:0567b17_36": "若飲食利，無問大小悉應平分。",
    "T24n1458_007:0567b18_0": "若苾芻數多、尼數少者，應數人分。",
    "T24n1458_007:0567b18_1": "若苾芻少，應中半分。",
    "T24n1458_007:0567b19_2": "若作佛陀大會等所獲利物，出家五眾應共分之。",
    "T24n1458_007:0567b20_3": "◎爾時世尊在室羅伐城逝多林給孤獨園，時具壽鄔波難陀命過，所有衣貲雜物直三億金錢。",
    "T24n1458_007:0567b23_4": "時六大城諸苾芻眾咸皆集會，各作是言：「我於此物合得其分。」",
    "T24n1458_007:0567b24_5": "諸苾芻不知云何？",
    "T24n1458_007:0567b24_6": "以事白佛，佛言：「若苾芻來及五時者，應與利分。",
    "T24n1458_007:0567b26_0": "云何為五？",
    "T24n1458_007:0567b26_1": "一、打揵椎時；二、誦三啟無常經時；三、禮制底時；四、行籌時；五、作白時。",
    "T24n1458_007:0567b27_2": "其作白法應如是作：敷座鳴椎，大眾集已，秉單白羯磨應如是作：『大德僧伽聽！",
    "T24n1458_007:0567b29_3": "苾芻某甲於此處命過。",
    "T24n1458_007:0567c01_4": "所有現及非現衣貲雜物今作守持。",
    "T24n1458_007:0567c01_5": "若僧伽時至聽者，僧伽應許僧伽今於亡苾芻某甲所有現及非現衣貲雜物共作守持。",
    "T24n1458_007:0567c03_6": "白如是。』」",
    "T24n1458_007:0567c05_0": "若眾不和集、或無秉法人，應為初後法。",
    "T24n1458_007:0567c05_1": "謂取亡人少物、或一兩貝齒，於眾首上座及最下座各行與之用為定記，然後現前僧眾如常共分，更不須作法。",
    "T24n1458_007:0567c08_2": "若作初後法竟，有人來者，不應與分。",
    "T24n1458_007:0567c09_3": "若前四時有、後二時無，亦應與分。",
    "T24n1458_007:0567c10_4": "若作白已，現於界內應合得者，皆應受利。",
    "T24n1458_007:0567c11_0": "若不作白、不作初後法者，但是世尊聲聞弟子，所有現住贍部洲中、或餘住處，悉皆有分。",
    "T24n1458_007:0567c13_0": "總攝頌曰：　楗椎誦三啟，　　制底畔睇時；　及以行籌時，　　或眾同為白。",
    "T24n1458_007:0567c16_0": "　若大眾難集，　　可為初後記；　應取亡人物，　　隨時行少許。",
    "T24n1458_007:0567c18_0": "問：所應分物輕重云何？",
    "T24n1458_007:0567c18_1": "頌曰：　田宅店臥具，　　銅鐵及諸皮，　剃刀瓶衣等，　　桁竿并雜畜，　飲食及諸藥，　　床座并券契，　三寶金銀等，　　成未成不同，　如是等諸物，　　可分不可分，　隨應簡別知，　　是世尊所說。",
    "T24n1458_007:0567c25_0": "言隨應者，所謂田宅邸店臥具氈褥，諸銅鐵器並不應分。",
    "T24n1458_007:0567c26_1": "若鐵鉢、小鉢及小銅瓶、銅椀、戶鑰、針錐、刀子、鐵杓、火爐，及斧并盛此諸帒。",
    "T24n1458_007:0567c28_0": "若瓦器謂鉢小鉢、淨觸君持、所有貯油之器，此並應分，餘不應分。",
    "T24n1458_007:0567c29_1": "其竹木器及皮臥物、剃髮之具、奴婢飲食穀麥豆等，入四方僧。",
    "T24n1458_007:0568a01_2": "若可移轉物應貯僧庫，令四方僧伽共用。",
    "T24n1458_007:0568a02_3": "若田宅、村園、邸店、屋宇不可移者，入四方僧伽。",
    "T24n1458_007:0568a03_4": "若餘所有一切衣被，無問法衣俗衣、若染未染，及皮油瓶鞋履之屬，並現前應分。",
    "T24n1458_007:0568a05_5": "大竿可作贍部影像處懸幡之竿，細者行與苾芻作錫杖竿。",
    "T24n1458_007:0568a07_6": "四足之內若象馬駝乘驢騾，當與王家。",
    "T24n1458_007:0568a08_7": "牛羊入四方僧伽，並不應分。",
    "T24n1458_007:0568a08_8": "若甲鎧之類，亦入王家。",
    "T24n1458_007:0568a09_9": "雜兵刃等可打作針錐、刀子及錫杖頭，應從上座行與現前僧伽。",
    "T24n1458_007:0568a10_10": "罟網應用羅窓，諸上彩色又黃朱青碧綠等物，應入佛堂供畫像用。",
    "T24n1458_007:0568a12_11": "白土赤土及下青色現前應分。",
    "T24n1458_007:0568a13_0": "若酒已變，應埋於地待成醋訖，應供眾食；若未壞酒，應可傾棄。",
    "T24n1458_007:0568a14_1": "雜藥草等，應安僧伽淨庫，以供病者。",
    "T24n1458_007:0568a15_2": "珍寶珠玉分為二分：一分入法；一分入僧伽。",
    "T24n1458_007:0568a16_3": "法物可書佛經并料理師子座，入僧者現前應分。",
    "T24n1458_007:0568a17_4": "若寶等所成床榻等，應賣，僧伽共分。",
    "T24n1458_007:0568a18_5": "木所成者，入四方僧。",
    "T24n1458_007:0568a18_6": "所有經論並不應分，當貯經藏，四方僧伽共讀；其外書出賣，現前應分。",
    "T24n1458_007:0568a20_7": "所有券契之物，若能早索得者即可共分；如未得者，其券當貯僧庫，後時得充四方僧用。",
    "T24n1458_007:0568a22_8": "若有金銀及成未成者、貝齒諸錢，並分為三分：一、佛，二、法，三、僧。",
    "T24n1458_007:0568a23_9": "佛物應修理佛堂及髮爪窣覩波；法物用寫佛經料理師子座；僧物現前應分。",
    "T24n1458_007:0568a25_10": "若更有餘物，准此應分。",
    "T24n1458_007:0568a26_11": "若苾芻在俗人家身死者，所有衣物與先至人。",
    "T24n1458_007:0568a27_12": "若俱時至，與先乞者。",
    "T24n1458_007:0568a27_13": "若同時乞，任俗人與者應受、或可隨他情所樂施。",
    "T24n1458_007:0568a28_14": "若苾芻死處有餘苾芻尼，不應與分。",
    "T24n1458_007:0568a29_15": "苾芻尼死有餘苾芻，亦不應與分。",
    "T24n1458_007:0568b01_16": "若都無者，應可互攝。",
    "T24n1458_007:0568b01_17": "若兩界中間亡者，隨頭所向處應得其分。",
    "T24n1458_007:0568b02_18": "若臥兩界上者，二處共分。",
    "T24n1458_007:0568b03_19": "若處人多，應十人等為分，任各自分，如其朋內得分未分。",
    "T24n1458_007:0568b04_20": "若一人身死此成死物，還於十人內應分。",
    "T24n1458_007:0568b05_21": "若已分身死者，大眾同有。",
    "T24n1458_007:0568b06_22": "被捨置人、若樂清淨者同居，死物，清淨者應分。",
    "T24n1458_007:0568b07_23": "若無清淨者，被治人共分。",
    "T24n1458_007:0568b08_0": "隨黨住處非黨苾芻，及以求寂身死者，所有衣物隨黨應分。",
    "T24n1458_007:0568b09_1": "若不樂獨分捨入大眾者，此為善捨，大眾應分，如是應知。",
    "T24n1458_007:0568b10_2": "隨黨住處，隨黨身死；非黨住處，隨黨身死，准事應知。",
    "T24n1458_007:0568b11_3": "提婆達多說五邪法，心許可者名為隨黨；若依仗世尊，名為非黨。",
    "T24n1458_007:0568b13_4": "苾芻身死，看病之人，若出家五眾及餘俗人，隨在何處，若病苾芻死，於亡人物中應用六物賞瞻病者以報其恩。",
    "T24n1458_007:0568b15_5": "言六物者，三衣、鉢、坐具、濾水羅，計功量授。",
    "T24n1458_007:0568b16_6": "若苾芻病作如是語：「我死之後可持此物與彼人。」",
    "T24n1458_007:0568b17_7": "者，是俗人法不成囑授，此物應分。",
    "T24n1458_007:0568b18_8": "對面授者便為善與。",
    "T24n1458_007:0568b19_9": "其死屍應焚燒，供養誦經事了，然後分物，若異此者得惡作罪。",
    "T24n1458_007:0568b20_10": "若亡人寄物，即於物所在處僧伽共分。",
    "T24n1458_007:0568b21_11": "若知事苾芻身亡之後，所有資生與三寶物共相雜亂不可簡別者，此死人物三寶共分。",
    "T24n1458_007:0568b23_12": "若人在界內作界外想疑，共分衣者得越法罪，應須盡集。",
    "T24n1458_007:0568b24_13": "若苾芻寄物與他，兩俱命過，其掌財者應作法守持隨意受用，餘如廣文。",
    "T24n1458_007:0568b26_14": "若一苾芻獲得大眾安居利物，即應受取，然受之時，應為心念守持言：「此衣今至，是現前僧伽合得，是可分物，現前僧伽合分受用。",
    "T24n1458_007:0568b29_15": "既無大眾，此衣是我應受，我今守持。」",
    "T24n1458_007:0568c01_16": "未守持時有人來者，應與分；若不與者得惡作罪。",
    "T24n1458_007:0568c02_17": "界內得衣持向界外共分，無盜心者得惡作罪；若有賊心便得盜罪。",
    "T24n1458_007:0568c03_18": "若夏中利物，破夏者不應受分。",
    "T24n1458_007:0568c04_19": "施衣時雖過，有施夏衣亦應受取。",
    "T24n1458_007:0568c05_20": "若是衣時有對面利，未有夏人亦應同受。",
    "T24n1458_007:0568c06_21": "若苾芻、苾芻尼二部僧伽俱設食已，施主持物來不向上座前者，應問施主方可分之。",
    "T24n1458_007:0568c08_22": "若本為苾芻而興供養，二部食訖，持物置上座前，此應中半而分。",
    "T24n1458_007:0568c09_23": "若苾芻身為眾事夏內出行，身雖不在，夏利應取。",
    "T24n1458_007:0568c10_24": "安居之人若前若後，及坐過半者，所有夏利悉皆合與。",
    "T24n1458_007:0568c13_0": "凡為眾首，每見行食人，乃至初下一匕鹽時，應教其人，長跪合掌白眾云：「等供時至。」",
    "T24n1458_007:0568c14_1": "上座尋聲告曰：「可平等行。」",
    "T24n1458_007:0568c15_2": "第一不言，第二應告。",
    "T24n1458_007:0568c15_3": "若不言者，其上座等得越法罪。",
    "T24n1458_007:0568c16_4": "若施主於供養時，以諸繒綵纏繫其樹為嚴飾者，物應收取，每至節會還應繫此、或懸餘處隨時供養。",
    "T24n1458_007:0568c18_5": "若懸壁上者用將畫壁，在溫堂者供浴室用，在井池者供時非時漿。",
    "T24n1458_007:0568c20_6": "若在瞻病堂，應為美食，隨時供養。",
    "T24n1458_007:0568c21_7": "若在戒壇及簷前樓側并門屋下，所有供物苾芻應分。",
    "T24n1458_007:0568c22_8": "若在寺中庭所懸置者，是四方僧伽物，不應分用。",
    "T24n1458_007:0568c23_9": "有五種物，體不應分：一、四方僧伽物；二、窣覩波物；三、瞻病堂物；四、根本出生物；五、所應食物。",
    "T24n1458_007:0568c25_10": "其根果甘蔗等，雖是應食物，現前應分。",
    "T24n1458_007:0568c26_11": "文云：「菴沒羅果若多有者，應分與僧伽，隨自受用。",
    "T24n1458_007:0568c27_12": "此果熟時應令苾芻默住看守，不應諠競，違者得越法罪。",
    "T24n1458_007:0568c29_0": "欲行果時應先觀蟲，次以火淨。",
    "T24n1458_007:0568c29_1": "若無未具人，苾芻受取自行無犯。」",
    "T24n1458_007:0569a01_2": "若聲聞弟子制底之處所獲利物，應還修營此諸制底，若有餘長現前應分。",
    "T24n1458_007:0569a03_3": "因明制底法者，如來制底，應圓滿作；若獨覺者，上無寶瓶；若阿羅漢，安四相輪；餘之三果如次減一。",
    "T24n1458_007:0569a05_4": "若淳善異眾苾芻，上無輪竿，名平頭制底。",
    "T24n1458_007:0569a06_5": "若有施主施財造寺，財施主心以其財物造諸作具，及作人飲食，并塗足油燈明雜用，勿令有闕。",
    "T24n1458_007:0569a09_0": "若有施主造立住處，先施一人便更轉施一人、或二、或三、或施大眾，名非法施。",
    "T24n1458_007:0569a10_1": "其受用者亦名不淨。",
    "T24n1458_007:0569a11_2": "如是乃至施與大眾，若苾芻眾、若苾芻尼眾，迴餘處者，初名為施、後名非施，施者受者並成非法。",
    "T24n1458_007:0569a13_3": "然施主於自所施臥具等物，但可本處料理受用，不應持此更施餘處。",
    "T24n1458_007:0569a15_0": "有五種受用人：一、是主受用，謂無學人。",
    "T24n1458_007:0569a15_1": "二、父母財受用，謂有學人。",
    "T24n1458_007:0569a16_2": "三、隨聽受用，謂持戒者。",
    "T24n1458_007:0569a17_0": "四、負債受用，謂懶惰輩。",
    "T24n1458_007:0569a17_1": "五、盜賊受用，謂破戒人。",
    "T24n1458_007:0569a18_2": "何謂破戒？",
    "T24n1458_007:0569a18_3": "謂四重中隨犯一事，於諸飲食一口不銷，於僧伽地不容一足，如前所說。",
    "T24n1458_007:0569a19_4": "不依行者，得越法罪。",
    "T24n1458_007:0569a21_0": "根本薩婆多部律攝卷第七"
}