{
    "T22n1428_016:0671a02_0": "四分律卷第十六",
    "T22n1428_016:0671a04_0": "姚秦罽賓三藏佛陀耶舍",
    "T22n1428_016:0671a05_0": "共竺佛念等譯",
    "T22n1428_016:0671a06_0": "九十單提法之六",
    "T22n1428_016:0671a07_0": "爾時佛在舍衛國祇樹給孤獨園。",
    "T22n1428_016:0671a07_1": "爾時六群比丘聞世尊制戒，聽比丘有時因緣二宿、三宿軍中住，彼在軍中住，觀軍陣鬪戰，觀諸方人象馬。",
    "T22n1428_016:0671a10_2": "時六群比丘中有一人，以看軍陣故為箭所射，時同伴比丘即以衣裹之舁還。",
    "T22n1428_016:0671a12_3": "諸居士見已問比丘言：「此人何所患耶？」",
    "T22n1428_016:0671a13_4": "報言：「無患！",
    "T22n1428_016:0671a13_5": "向往觀軍陣鬪為箭所射。」",
    "T22n1428_016:0671a13_6": "時諸居士皆共譏嫌言：「我等為恩愛故興此軍陣，汝等出家人往軍中何所作耶？」",
    "T22n1428_016:0671a15_7": "諸比丘聞已，其中有少欲知足、行頭陀、樂學戒、知慚愧者，嫌責六群比丘言：「世尊制戒，聽比丘有時因緣至軍中應二宿、三宿住，汝住軍中二宿、三宿已，云何乃往觀軍陣戰鬪，而為箭所射耶？」",
    "T22n1428_016:0671a20_8": "爾時諸比丘往世尊所，頭面禮足在一面坐，以此因緣具白世尊。",
    "T22n1428_016:0671a21_9": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0671a24_10": "云何六群比丘！",
    "T22n1428_016:0671a25_0": "世尊聽比丘有時因緣往軍中二宿三宿住，而汝等往軍中二宿、三宿住，乃觀軍陣戰鬪為箭所射耶？」",
    "T22n1428_016:0671a27_1": "爾時世尊以無數方便呵責六群比丘已，告諸比丘：「此癡人！",
    "T22n1428_016:0671a28_2": "多種有漏處，最初犯戒。",
    "T22n1428_016:0671a29_3": "自今已去與比丘結戒，集十句義乃至正法久住，欲說戒者當如是說：若比丘二宿三宿軍中住，或時觀軍陣鬪戰，若觀遊軍象馬力勢者，波逸提。」",
    "T22n1428_016:0671b03_4": "比丘義如上。",
    "T22n1428_016:0671b04_5": "鬪者，若戲鬪、若真實鬪。",
    "T22n1428_016:0671b04_6": "軍者，一種軍乃至四種軍，或有王軍、賊軍、居士軍。",
    "T22n1428_016:0671b05_7": "力勢者，第一象力、第一馬力、第一車力、第一步力也。",
    "T22n1428_016:0671b07_0": "陣者，四方陣、或圓陣、或半月形陣、或張甄陣、或減相陣，象王、馬王、人王陣。",
    "T22n1428_016:0671b08_1": "彼比丘往觀軍陣鬪戰、象馬勢力者，從道至道、從道至非道、從非道至道、從高至下、從下至高，往而見者，波逸提。",
    "T22n1428_016:0671b11_2": "往而不見者，突吉羅。",
    "T22n1428_016:0671b11_3": "方便莊嚴欲往而不往者，一切突吉羅。",
    "T22n1428_016:0671b12_4": "若比丘先在道行，軍陣後至應避，不避者，突吉羅。",
    "T22n1428_016:0671b13_5": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0671b15_0": "是謂為犯。",
    "T22n1428_016:0671b15_1": "不犯者，有時因緣，若有所白、若請喚、若為勢力所將去、或命難、或梵行難；若先前行、軍陣後至下道避；若水陸道斷；盜賊、惡獸、水大漲；或被強力所執繫；或命難、淨行難，不避道，無犯。",
    "T22n1428_016:0671b19_2": "無犯者，最初未制戒，癡狂、心亂、痛惱所纏。",
    "T22n1428_016:0671b20_3": "(五十竟)爾時佛在支陀國，與大比丘眾千二百五十人俱，時尊者娑伽陀為佛作供養人。",
    "T22n1428_016:0671b22_4": "爾時娑伽陀下道詣一編髮梵志住處，語梵志言：「汝此住處第一房，我今欲寄止一宿，能相容止不？」",
    "T22n1428_016:0671b25_5": "梵志答言：「我不惜，可止宿耳，但此中有毒龍，恐相傷害耳！」",
    "T22n1428_016:0671b26_6": "比丘言：「但見聽止，或不害我。」",
    "T22n1428_016:0671b27_7": "編髮梵志答言：「此室廣大，隨意可住。」",
    "T22n1428_016:0671b28_8": "爾時長老娑伽陀即入其室自敷草蓐，結跏趺坐繫念在前。",
    "T22n1428_016:0671b29_9": "時彼毒龍見娑伽陀結加趺坐，即放火烟，娑伽陀亦放火烟。",
    "T22n1428_016:0671c02_10": "毒龍恚之復放身火，娑伽陀亦放身火。",
    "T22n1428_016:0671c03_11": "時彼室然如似大火，娑伽陀自念言：「我今寧可滅此龍火令不傷龍身耶？」",
    "T22n1428_016:0671c05_0": "於是即滅龍火使不傷害。",
    "T22n1428_016:0671c05_1": "時彼毒龍火光無色，娑伽陀火光轉盛有種種色，青、黃、赤、白、綠、碧、頗梨色。",
    "T22n1428_016:0671c07_2": "時娑伽陀其夜降此毒龍盛著鉢中，明日清旦持往詣編髮梵志所語言：「所言毒龍者，我已降之置在鉢中，故以相示。」",
    "T22n1428_016:0671c10_3": "爾時拘睒彌主在編髮梵志家宿，彼作如是念：「未曾有！",
    "T22n1428_016:0671c11_4": "世尊弟子有如是大神力，何況如來！」",
    "T22n1428_016:0671c12_5": "即白娑伽陀言：「若世尊來至拘睒彌時，願見告勅，欲一禮覲。」",
    "T22n1428_016:0671c13_6": "娑伽陀報言：「大佳！」",
    "T22n1428_016:0671c14_7": "爾時世尊從支陀國人間遊行至拘睒彌國。",
    "T22n1428_016:0671c15_8": "時彼國主聞世尊將千二百五十弟子至此國，即乘車往迎世尊，遙見世尊顏貌端政，諸根寂定，其心息滅，得上調伏，如調龍象，猶若澄淵。",
    "T22n1428_016:0671c18_9": "見已篤信心生，以恭敬心即下車至世尊所，頭面禮足已在一面住。",
    "T22n1428_016:0671c20_10": "爾時世尊無數方便，說法勸化令得歡喜。",
    "T22n1428_016:0671c21_0": "時拘睒彌主聞佛無數方便說法勸化，心大歡喜已，顧看眾僧不見娑伽陀，即問諸比丘言：「娑伽陀今為所在耶？」",
    "T22n1428_016:0671c23_1": "諸比丘報言：「在後，正爾當至。」",
    "T22n1428_016:0671c24_2": "爾時娑伽陀與六群比丘相隨在後至。",
    "T22n1428_016:0671c25_3": "時拘睒彌主見娑伽陀來，即往迎頭面禮足已在一面立。",
    "T22n1428_016:0671c26_4": "時娑伽陀復為種種方便說法，勸化令心歡喜。",
    "T22n1428_016:0671c27_5": "時拘睒彌主聞娑伽陀種種方便說法勸化，得歡喜已白言：「何所須欲？",
    "T22n1428_016:0671c29_6": "可說之。」",
    "T22n1428_016:0671c29_7": "娑伽陀報言：「止！",
    "T22n1428_016:0671c29_8": "止！",
    "T22n1428_016:0671c29_9": "此即為供養我已。」",
    "T22n1428_016:0672a01_10": "彼復白言：「願說何所須欲？」",
    "T22n1428_016:0672a01_11": "六群比丘語彼言：「汝知不？",
    "T22n1428_016:0672a02_12": "比丘衣鉢、尼師壇、鍼筒，此是易得物耳！",
    "T22n1428_016:0672a03_13": "更有於比丘難得者與之。」",
    "T22n1428_016:0672a04_14": "彼即問言：「於比丘何者難得？」",
    "T22n1428_016:0672a04_15": "六群比丘報言：「欲須黑酒。」",
    "T22n1428_016:0672a05_16": "彼報言：「欲須者明日可來取，隨意多少。」",
    "T22n1428_016:0672a06_17": "時彼禮娑伽陀足遶已而去。",
    "T22n1428_016:0672a07_18": "明日清旦，娑伽陀著衣持鉢，詣拘睒彌主家就座而坐，時彼拘睒彌主出種種甘饌飲食，兼與黑酒極令飽滿。",
    "T22n1428_016:0672a09_19": "時娑伽陀食飲飽足已從座起去，於中路為酒所醉倒地而吐，眾鳥亂鳴。",
    "T22n1428_016:0672a11_20": "爾時世尊知而故問阿難：「眾鳥何故鳴喚？」",
    "T22n1428_016:0672a12_21": "阿難白佛言：「大德！",
    "T22n1428_016:0672a12_22": "此娑伽陀受拘睒彌主請食種種飲食兼飲黑酒，醉臥道邊大吐，故使眾鳥亂鳴。」",
    "T22n1428_016:0672a14_23": "佛告阿難：「此娑伽陀比丘癡人！",
    "T22n1428_016:0672a15_24": "如今不能降伏小龍，況能降伏大龍。」",
    "T22n1428_016:0672a16_25": "佛告阿難：「凡飲酒者有十過失。",
    "T22n1428_016:0672a17_26": "何等十？",
    "T22n1428_016:0672a17_27": "一者、顏色惡；二者、少力；三者、眼視不明；四者、現瞋恚相；五者、壞田業資生法；六者、增致疾病；七者、益鬪訟；八者、無名稱惡名流布；九者、智慧減少；十者、身壞命終墮三惡道。",
    "T22n1428_016:0672a21_28": "阿難！",
    "T22n1428_016:0672a21_29": "是謂飲酒者有十過失也。」",
    "T22n1428_016:0672a22_0": "佛告阿難：「自今以去以我為師者，乃至不得以草木頭內著酒中而入口。」",
    "T22n1428_016:0672a23_1": "爾時世尊以無數方便呵責娑伽陀比丘已，告諸比丘：「此娑伽陀比丘癡人！",
    "T22n1428_016:0672a25_2": "多種有漏處，最初犯戒。",
    "T22n1428_016:0672a26_3": "自今已去與比丘結戒，集十句義乃至正法久住，欲說戒者當如是說：若比丘飲酒者，波逸提。」",
    "T22n1428_016:0672a28_4": "比丘義如上。",
    "T22n1428_016:0672a28_5": "酒者，木酒、粳米酒、餘米酒、大麥酒，若有餘酒法作酒者是。",
    "T22n1428_016:0672b01_0": "木酒者，梨汁酒、閻浮果酒、甘蔗酒、舍樓伽果酒、蕤汁酒、蒲桃酒。",
    "T22n1428_016:0672b02_1": "梨汁酒者，若以蜜石蜜雜作，乃至蒲桃酒亦如是雜。",
    "T22n1428_016:0672b03_2": "酒者，酒色、酒香酒味，不應飲。",
    "T22n1428_016:0672b04_3": "或有酒，非酒色，酒香、酒味，不應飲。",
    "T22n1428_016:0672b05_4": "或有酒，非酒色、非酒香，酒味，不應飲。",
    "T22n1428_016:0672b06_5": "或有酒，非酒色、非酒香、非酒味，不應飲。",
    "T22n1428_016:0672b07_6": "非酒，酒色、酒香、酒味，應飲。",
    "T22n1428_016:0672b07_7": "非酒，非酒色，酒香、酒味，應飲。",
    "T22n1428_016:0672b08_8": "非酒，非酒色、非酒香，酒味，應飲。",
    "T22n1428_016:0672b09_9": "非酒，非酒色、非酒香、非酒味，應飲。",
    "T22n1428_016:0672b10_10": "彼比丘若酒酒煮酒和合，若食、若飲者，波逸提。",
    "T22n1428_016:0672b11_11": "若飲甜味酒者，突吉羅。",
    "T22n1428_016:0672b11_12": "若飲醋味酒者，突吉羅。",
    "T22n1428_016:0672b12_13": "若食麴、若酒糟，突吉羅。",
    "T22n1428_016:0672b13_0": "酒酒想，波逸提。",
    "T22n1428_016:0672b13_1": "酒疑，波逸提。",
    "T22n1428_016:0672b13_2": "酒無酒想，波逸提。",
    "T22n1428_016:0672b14_3": "無酒有酒想，突吉羅。",
    "T22n1428_016:0672b14_4": "無酒疑，突吉羅。",
    "T22n1428_016:0672b14_5": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0672b15_6": "是謂為犯。",
    "T22n1428_016:0672b16_7": "不犯者，若有如是如是病，餘藥治不差以酒為藥；若以酒塗瘡，一切無犯。",
    "T22n1428_016:0672b18_0": "無犯者，最初未制戒，癡狂、心亂、痛惱所纏。",
    "T22n1428_016:0672b18_1": "(五十一竟)爾時佛在舍衛國祇樹給孤獨園。",
    "T22n1428_016:0672b20_2": "爾時十七群比丘在阿耆羅婆提河水中嬉戲，從此岸至彼岸，或順流、或逆流、或此沒彼出，或以手畫水，或水相澆灒。",
    "T22n1428_016:0672b23_3": "爾時波斯匿王與末利夫人在樓觀上，遙見十七群比丘在此河水中嬉戲，從此岸至彼岸，或順流、或逆流，或此沒彼出，或以手畫水，或以水相澆灒，見已即語末利夫人言：「看汝所事者。」",
    "T22n1428_016:0672b28_0": "時末利夫人報王言：「此諸比丘，是年少始出家者，在佛法未久，或是長老癡無所知。」",
    "T22n1428_016:0672c01_0": "時末利夫人即疾疾下樓，語那陵迦婆羅門言：「汝持我名往至祇桓中問訊世尊：『遊步康強教化有勞耶？』",
    "T22n1428_016:0672c03_1": "以此一裹石蜜奉上世尊，以此因緣具白世尊。」",
    "T22n1428_016:0672c04_2": "時彼婆羅門即受夫人教，往詣世尊所，問訊已在一面坐。",
    "T22n1428_016:0672c06_0": "那陵迦婆羅門白世尊言：「末利夫人故遣我來問訊世尊：『遊步康強，起居輕利，教化有勞耶？』",
    "T22n1428_016:0672c08_1": "今奉此一裹石蜜。」",
    "T22n1428_016:0672c08_2": "以向因緣具白世尊。",
    "T22n1428_016:0672c09_3": "世尊爾時以此因緣集比丘僧，以無數方便呵責十七群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0672c12_4": "云何十七群比丘！",
    "T22n1428_016:0672c12_5": "在阿耆婆提河水中嬉戲，從此岸至彼岸，或順流、或逆流，或從此沒彼出，或以手畫水，或水相澆灒。」",
    "T22n1428_016:0672c15_0": "爾時世尊呵責十七群比丘已，告諸比丘：「此癡人！",
    "T22n1428_016:0672c16_1": "多種有漏處，最初犯戒。",
    "T22n1428_016:0672c16_2": "自今已去與比丘結戒，集十句義乃至正法久住，欲說戒者當如是說：若比丘水中嬉戲者，波逸提。」",
    "T22n1428_016:0672c18_3": "比丘義如上。",
    "T22n1428_016:0672c19_4": "水中戲者，放意自恣，從此岸至彼岸，或順流、或逆流，或此沒彼出，或以手畫水，或水相澆灒，乃至以鉢盛水戲弄，一切波逸提。",
    "T22n1428_016:0672c22_5": "除水已，若酪漿、若清酪漿、若苦酒、若麥汁，器中弄戲者，突吉羅。",
    "T22n1428_016:0672c23_6": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0672c24_7": "是謂為犯。",
    "T22n1428_016:0672c24_8": "不犯者，若道路行渡水；或從此岸至彼岸；或水中牽材木；若竹若[簿-尃+卑]順流上下；若取石取沙；若失物沈入水底此沒彼出；或欲學知浮法，而浮擢臂畫水灒水，一切無犯。",
    "T22n1428_016:0672c28_9": "無犯者，最初未制戒，癡狂、心亂、痛惱所纏。",
    "T22n1428_016:0672c29_10": "(五十二竟)爾時佛在舍衛國祇樹給孤獨園。",
    "T22n1428_016:0673a01_11": "爾時六群比丘中有一人，擊攊十七群比丘中一人乃令命終。",
    "T22n1428_016:0673a03_12": "諸比丘聞，其中有少欲知足、行頭陀、樂學戒、知慚愧者，嫌責六群比丘言：「云何擊攊十七群比丘乃令命終耶？」",
    "T22n1428_016:0673a06_0": "爾時諸比丘往世尊所，頭面禮足已在一面坐，以此因緣具白世尊。",
    "T22n1428_016:0673a07_1": "世尊爾時以是因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0673a10_2": "云何六群比丘！",
    "T22n1428_016:0673a10_3": "汝等擊攊十七群比丘乃令命終耶？」",
    "T22n1428_016:0673a11_4": "世尊以無數方便呵責六群比丘已，告諸比丘言：「此六群比丘癡人！",
    "T22n1428_016:0673a13_5": "多種有漏處，最初犯戒。",
    "T22n1428_016:0673a13_6": "自今已去與比丘結戒，集十句義乃至正法久住，欲說戒者當如是說：若比丘以指相擊攊者，波逸提。」",
    "T22n1428_016:0673a16_7": "比丘義如上。",
    "T22n1428_016:0673a16_8": "指者，手有十、脚有十。",
    "T22n1428_016:0673a17_9": "若比丘以手脚指相擊攊者，一切波逸提。",
    "T22n1428_016:0673a18_10": "除手脚指已，若杖、若戶鑰、若拂柄及一切餘物，相擊攊者，一切突吉羅。",
    "T22n1428_016:0673a19_11": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0673a20_12": "是謂為犯。",
    "T22n1428_016:0673a21_0": "不犯者，若不故擊攊；若眠觸令覺；若出入行來；若掃地誤觸；誤以杖頭觸，無犯。",
    "T22n1428_016:0673a22_1": "無犯者，最初未制戒，癡狂、心亂、痛惱所纏。",
    "T22n1428_016:0673a23_2": "(五十三竟)爾時佛在拘睒毘國瞿師羅園中。",
    "T22n1428_016:0673a24_3": "爾時闡陀欲犯戒，諸比丘諫言：「汝莫作此意，不應爾。」",
    "T22n1428_016:0673a26_0": "時闡陀不從諸比丘諫即便犯戒。",
    "T22n1428_016:0673a26_1": "諸比丘聞已，其中有少欲知足、行頭陀、樂學戒、知慚愧者，嫌責闡陀言：「云何闡陀欲犯戒，諸比丘諫而不從語便犯耶？」",
    "T22n1428_016:0673a29_2": "時諸比丘往世尊所，頭面禮足已在一面坐，以此因緣具白世尊。",
    "T22n1428_016:0673b02_3": "世尊爾時以此因緣集比丘僧，呵責闡陀言：「汝所為非，非威儀、非沙門法、非淨行、非隨順行，所不應為。",
    "T22n1428_016:0673b04_4": "云何闡陀！",
    "T22n1428_016:0673b04_5": "諸比丘諫而不從語便犯戒耶？」",
    "T22n1428_016:0673b05_6": "以無數方便呵責闡陀已，告諸比丘：「此癡人！",
    "T22n1428_016:0673b06_7": "多種有漏處，最初犯戒。",
    "T22n1428_016:0673b07_8": "自今已去與比丘結戒，集十句義乃至正法久住，欲說戒者當如是說：若比丘不受諫者，波逸提。」",
    "T22n1428_016:0673b09_9": "比丘義如上。",
    "T22n1428_016:0673b09_10": "不受諫者，若他遮言：「莫作是，不應爾。」",
    "T22n1428_016:0673b10_11": "然故作犯根本不從語，突吉羅。",
    "T22n1428_016:0673b11_12": "若自知我所作非，然故作犯根本不從語者，波逸提。",
    "T22n1428_016:0673b12_13": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0673b13_14": "是謂為犯。",
    "T22n1428_016:0673b14_0": "不犯者，若無智人來諫者，報言：「汝可問汝師和上學問誦經，知諫法然後可諫。」",
    "T22n1428_016:0673b15_1": "若諫者當用；若戲笑語、若獨處語、若在夢中語；若欲說此乃錯說彼，一切無犯。",
    "T22n1428_016:0673b17_2": "無犯者，最初未制戒，癡狂、心亂、痛惱所纏。",
    "T22n1428_016:0673b18_3": "(五十四竟)爾時佛在波羅梨毘國，爾時尊者那迦波羅比丘，常侍世尊左右供給所須。",
    "T22n1428_016:0673b20_4": "佛語那迦波羅：「汝取雨衣來，我欲至經行處經行。」",
    "T22n1428_016:0673b21_5": "即受教取雨衣授與世尊。",
    "T22n1428_016:0673b22_6": "世尊爾時受雨衣已，至經行處經行。",
    "T22n1428_016:0673b23_7": "爾時釋提桓因化作金經行堂已，合掌在世尊前白言：「我世尊經行，我善逝經行，諸佛常法，若經行時，供養人在經行道頭立。」",
    "T22n1428_016:0673b26_8": "爾時那迦波羅比丘在經行道頭立，知前夜已過，白世尊言：「初夜已過可還入房。」",
    "T22n1428_016:0673b28_9": "爾時世尊默然。",
    "T22n1428_016:0673b28_10": "時那迦波羅知中夜、後夜過明相已出，眾鳥覺時天欲明了，白世尊言：「初中後夜已過、明相出，眾鳥覺時天欲明了，願世尊還入房。」",
    "T22n1428_016:0673c02_11": "爾時世尊默然。",
    "T22n1428_016:0673c03_12": "時那迦波羅心自念言：「我今寧可恐怖佛使令入房耶！」",
    "T22n1428_016:0673c04_13": "爾時那迦波羅即反被拘執，來至佛所作非人恐怖聲：「沙門！",
    "T22n1428_016:0673c05_14": "我是鬼。」",
    "T22n1428_016:0673c05_15": "世尊報言：「當知此愚人心亦是惡。」",
    "T22n1428_016:0673c06_16": "時釋提桓因白佛言：「眾中亦有如此人耶？」",
    "T22n1428_016:0673c07_17": "佛告釋提桓因言：「眾中有如是人。」",
    "T22n1428_016:0673c08_18": "語釋提桓因言：「此人於此生中當得清淨之法。」",
    "T22n1428_016:0673c09_19": "爾時釋提桓因以偈讚佛：「聖獨步不放逸，　　若毀譽不移動；　聞師子吼不驚，　　如風過草無礙；　引導一切諸眾，　　決定一切人天。」",
    "T22n1428_016:0673c14_0": "爾時世尊以偈報言：「天帝謂我怖，　　故說此言耶？」",
    "T22n1428_016:0673c16_0": "爾時釋提桓因即禮佛足隱形而去。",
    "T22n1428_016:0673c16_1": "爾時世尊夜過已，清旦集比丘僧，以此因緣具向諸比丘說之：「此那迦波羅癡人！",
    "T22n1428_016:0673c18_2": "乃欲恐怖我。」",
    "T22n1428_016:0673c19_3": "爾時世尊以無數方便呵責那迦婆羅比丘已，告諸比丘：「此癡人！",
    "T22n1428_016:0673c20_4": "多種有漏處，最初犯戒。",
    "T22n1428_016:0673c21_5": "自今已去與比丘結戒，集十句義乃至正法久住，欲說戒者當如是說：若比丘恐怖他比丘者，波逸提。」",
    "T22n1428_016:0673c23_6": "比丘義如上。",
    "T22n1428_016:0673c23_7": "恐怖者，若以色聲香味觸法恐怖人。",
    "T22n1428_016:0673c24_8": "云何色恐怖？",
    "T22n1428_016:0673c25_9": "或作象形、馬形；或作鬼形、鳥形，以如是形色恐怖人令彼見。",
    "T22n1428_016:0673c26_10": "若恐怖、若不恐怖，波逸提。",
    "T22n1428_016:0673c27_11": "以如是形色恐怖人，前人不見者，突吉羅。",
    "T22n1428_016:0673c28_12": "云何聲恐怖人，或貝聲、鼓聲、波羅聲、象聲、馬聲、駝聲、啼聲，以如是聲恐怖人令彼人聞，恐怖不恐怖，波逸提。",
    "T22n1428_016:0674a01_13": "若以如是聲恐怖人，彼不聞，突吉羅。",
    "T22n1428_016:0674a02_14": "云何香恐怖人？",
    "T22n1428_016:0674a03_0": "若根香、薩羅樹香、樹膠香、皮香、膚香、葉香、花香、果香、若美香、若嗅氣、若以此諸香恐怖人，彼人嗅香，若怖以不怖，波逸提。",
    "T22n1428_016:0674a05_1": "若以如是香恐怖人，前人不嗅者，突吉羅。",
    "T22n1428_016:0674a06_2": "云何味恐怖人？",
    "T22n1428_016:0674a07_3": "若以味與人，若醋、若甜、若苦、若澁、若醎、若袈裟味，以如此味恐怖人，令彼人甞味，怖以不怖，波逸提。",
    "T22n1428_016:0674a09_4": "若作如是味恐怖人，彼不甞者，突吉羅。",
    "T22n1428_016:0674a10_5": "云何觸恐怖人，若以熱、若以冷、若輕、若重、若細、若麁、若滑、若澁、若軟、若堅，以如是觸恐怖人，令彼人觸，怖以不怖，波逸提。",
    "T22n1428_016:0674a13_6": "以如是觸恐怖人，彼人不觸者，突吉羅。",
    "T22n1428_016:0674a14_7": "云何以法恐怖人？",
    "T22n1428_016:0674a14_8": "語前人言：「我見如是相，若夢汝當死、若失衣鉢、若罷道；汝師和上、阿闍梨亦當死，失衣鉢、若罷道；若父母得重病、若命終。」",
    "T22n1428_016:0674a17_9": "以如是法恐怖人，彼知怖不怖，波逸提。",
    "T22n1428_016:0674a18_10": "若以如是法恐怖人，彼不知者，突吉羅。",
    "T22n1428_016:0674a19_11": "若比丘以色聲香味觸法恐怖人，若說而了了者，波逸提；說而不了了者，突吉羅。",
    "T22n1428_016:0674a21_12": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0674a22_13": "是謂為犯。",
    "T22n1428_016:0674a22_14": "不犯者，或闇地坐無燈火、或大小便處，遙見謂言：「是象、若賊、若惡獸。」",
    "T22n1428_016:0674a24_15": "便恐怖；若至闇室中無燈火處、大小便處，聞行聲、若觸草木聲、若謦咳聲而怖畏；若以色示人，不作恐怖意，若以聲香味觸與人，不作恐怖意；若實有是事；若見如是相；或夢中見，若當死、或罷道、若失衣鉢，若和上師當死、失衣鉢、罷道，若父母病重當死，便作如是語語彼言：「我見汝如是諸變相事。」",
    "T22n1428_016:0674b02_16": "若戲語、若疾疾語、若獨語、夢中語，欲說此乃錯說彼，一切無犯。",
    "T22n1428_016:0674b04_0": "無犯者，最初未制戒，癡狂、心亂、痛惱所纏。",
    "T22n1428_016:0674b05_0": "(五十五竟)",
    "T22n1428_016:0674b06_0": "爾時佛在羅閱祇，迦蘭陀竹園中有池水，爾時摩竭國[泳-永+瓦]沙王，聽諸比丘常在池中洗浴。",
    "T22n1428_016:0674b08_1": "時六群比丘於後夜明相未出時入池洗浴，爾時洴沙王於後夜明相未出，與婇女俱詣池欲洗浴，聞六群比丘在池洗浴聲，即問左右言：「此中誰洗浴？」",
    "T22n1428_016:0674b11_2": "答言：「是比丘。」",
    "T22n1428_016:0674b12_3": "王言：「莫大作聲，勿使諸比丘不及洗浴而去。」",
    "T22n1428_016:0674b13_4": "彼六群比丘，以種種細末藥更相洗浴，乃至明相出，時洴沙王竟不得洗浴而去。",
    "T22n1428_016:0674b15_5": "時諸大臣皆共譏嫌自相謂言：「此沙門釋子不知慚愧，外自稱言：『我修正法。』",
    "T22n1428_016:0674b17_6": "如此何有正法？",
    "T22n1428_016:0674b17_7": "於後夜中相將入池水，以種種細末藥更相洗浴，乃至明相出，使王竟不得洗浴而去。」",
    "T22n1428_016:0674b19_8": "時諸比丘聞，其中有少欲知足、行頭陀、樂學戒、知慚愧者，嫌責六群比丘言：「云何於後夜中入池水浴，以種種細末藥更相洗浴，乃至明相出，使王不得洗浴？」",
    "T22n1428_016:0674b23_9": "爾時諸比丘往世尊所，頭面禮足已在一面坐，以此因緣具白世尊。",
    "T22n1428_016:0674b25_10": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0674b27_11": "云何汝等於後夜中入池水，以種種細末藥更相洗浴，乃至明相出，使王不得洗浴而去？」",
    "T22n1428_016:0674b29_12": "爾時世尊以無數方便呵責六群比丘已，告諸比丘：「此癡人！",
    "T22n1428_016:0674c02_13": "多種有漏處，最初犯戒，自今已去與比丘結戒。",
    "T22n1428_016:0674c03_14": "集十句義乃至正法久住，欲說戒者當如是說：若比丘半月應洗浴，若過者，波逸提。」",
    "T22n1428_016:0674c05_15": "如是世尊與比丘結戒。",
    "T22n1428_016:0674c05_16": "爾時諸比丘，盛熱時身體疱疿出，污垢臭穢，畏慎不敢洗浴，恐犯過半月洗浴。",
    "T22n1428_016:0674c07_17": "諸比丘白佛，佛言：「聽諸病比丘熱時數數洗浴。",
    "T22n1428_016:0674c08_18": "自今已去應如是說戒：若比丘半月應洗浴，除餘時，若過，波逸提。",
    "T22n1428_016:0674c10_19": "餘時者，熱時。」",
    "T22n1428_016:0674c10_20": "如是世尊與比丘結戒。",
    "T22n1428_016:0674c11_21": "其中諸病比丘，身體疱疿出，污垢臭穢，或大小便吐污不淨，畏慎不敢洗浴，恐犯過半月洗浴。",
    "T22n1428_016:0674c13_22": "諸比丘白佛，佛言：「聽諸病比丘數數洗浴。",
    "T22n1428_016:0674c14_23": "自今已去當如是說戒：若比丘半月應洗浴，不得過，除餘時，波逸提。",
    "T22n1428_016:0674c16_24": "餘時者，熱時、病時。」",
    "T22n1428_016:0674c16_25": "如是世尊與比丘結戒。",
    "T22n1428_016:0674c17_26": "時諸比丘，作時身體污垢臭穢，諸比丘有畏慎心不敢洗浴。",
    "T22n1428_016:0674c18_27": "白佛，佛言：「聽諸比丘作時數數洗浴。",
    "T22n1428_016:0674c19_28": "自今已去當如是說戒：若比丘半月洗浴，不得過，除餘時，波逸提。",
    "T22n1428_016:0674c21_29": "餘時者，熱時、病時、作時。」",
    "T22n1428_016:0674c21_30": "如是世尊與諸比丘結戒。",
    "T22n1428_016:0674c22_31": "時諸比丘風雨中行，身體疱疿、污出塵坌、污穢不淨，有畏慎不敢洗浴。",
    "T22n1428_016:0674c23_32": "白佛，佛言：「聽諸比丘風雨時數數洗浴。",
    "T22n1428_016:0674c24_33": "自今已去當如是說戒：若比丘半月洗浴，不得過，除餘時，波逸提。",
    "T22n1428_016:0674c26_34": "餘時者，熱時、病時、作時、風時、雨時。」",
    "T22n1428_016:0674c27_35": "如是世尊與比丘結戒。",
    "T22n1428_016:0674c27_36": "時諸比丘道行時，身體熱疱疿出、污垢塵土、污穢不淨，畏慎不敢洗浴。",
    "T22n1428_016:0674c29_37": "白佛，佛言：「聽諸比丘道行時數數洗浴。",
    "T22n1428_016:0675a01_38": "自今已去當如是說戒：若比丘半月洗浴，無病比丘應受不得過，除餘時，波逸提。",
    "T22n1428_016:0675a03_39": "餘時者，熱時、病時、作時、風雨時、道行時，此是餘時。」",
    "T22n1428_016:0675a04_40": "比丘義如上。",
    "T22n1428_016:0675a04_41": "熱時者，春四十五日、夏初一月是熱時。",
    "T22n1428_016:0675a05_42": "病者，下至身體臭穢是諸病。",
    "T22n1428_016:0675a06_43": "作者，下至掃屋前地。",
    "T22n1428_016:0675a06_44": "風雨時者，下至一旋風一渧雨著身。",
    "T22n1428_016:0675a07_45": "道行者，下至半由旬，若來若往者是也。",
    "T22n1428_016:0675a08_46": "若比丘半月洗浴，除餘時，若過一遍澆身者，波逸提。",
    "T22n1428_016:0675a09_47": "若水洗半身者，波逸提。",
    "T22n1428_016:0675a10_48": "若方便莊嚴欲洗浴不去，一切突吉羅。",
    "T22n1428_016:0675a11_49": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0675a12_50": "是謂為犯。",
    "T22n1428_016:0675a12_51": "不犯者，半月洗浴；熱時、病時、作時、風時、雨時、道行時，數數洗浴；若為力勢所持強使洗浴，無犯。",
    "T22n1428_016:0675a15_52": "無犯者，最初未制戒，癡狂、心亂、痛惱所纏。",
    "T22n1428_016:0675a16_53": "(五十六竟)爾時世尊在曠野城，時六群比丘自相謂言：「我等在上座前不得隨意言語。」",
    "T22n1428_016:0675a18_54": "即出房外在露地，拾諸柴草及大樹株然火向炙。",
    "T22n1428_016:0675a19_55": "時空樹株中有一毒蛇，得火氣熱逼從樹孔中出，諸比丘見已皆驚怖言：「毒蛇！",
    "T22n1428_016:0675a21_56": "毒蛇！」",
    "T22n1428_016:0675a21_57": "即取所燒薪散擲東西，迸火乃燒佛講堂。",
    "T22n1428_016:0675a22_58": "諸比丘聞，其中有少欲知足、行頭陀、樂學戒、知慚愧者，嫌責六群比丘言：「汝等云何自相謂言：『我等在上座前不得隨意言語。』",
    "T22n1428_016:0675a25_59": "出房外拾諸草木大樹株在露地然火向空，樹孔中有毒蛇出，驚怖取所燒薪，散擲東西，使迸火乃然佛講堂耶？」",
    "T22n1428_016:0675a28_60": "爾時諸比丘即往世尊所，頭面禮足在一面坐，以此因緣具白世尊。",
    "T22n1428_016:0675b01_61": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0675b04_0": "云何六群比丘自相謂言：『我等在上座前不得隨意言語。』",
    "T22n1428_016:0675b05_1": "出房外拾諸草木大樹株，在露地然火向，有毒蛇出，驚怖取所燒薪散擲東西，使迸火燒佛講堂耶？」",
    "T22n1428_016:0675b07_2": "世尊爾時以無數方便呵責六群比丘已，告諸比丘：「此癡人！",
    "T22n1428_016:0675b09_3": "多種有漏處，最初犯戒。",
    "T22n1428_016:0675b09_4": "自今已去與比丘結戒，集十句義乃至正法久住，欲說戒者當如是說：若比丘，為自炙故露地然火、若教人然，波逸提。」",
    "T22n1428_016:0675b12_5": "如是世尊與比丘結戒。",
    "T22n1428_016:0675b13_6": "爾時病比丘，畏慎不敢自然火、不教人然。",
    "T22n1428_016:0675b14_7": "比丘白佛，佛言：「聽病比丘露地然火及教人然。",
    "T22n1428_016:0675b15_8": "自今已去當如是說戒：若比丘無病，為自炙故，露地然火、教人然者，波逸提。」",
    "T22n1428_016:0675b17_9": "如是世尊與比丘結戒。",
    "T22n1428_016:0675b17_10": "爾時諸比丘，欲為諸病比丘煮粥、若羹飯，若在溫室、若在厨屋、若在浴室中、若熏鉢、若染衣、若然燈、若燒香，諸比丘皆畏慎不敢作。",
    "T22n1428_016:0675b20_11": "佛言：「如是事聽作。",
    "T22n1428_016:0675b21_12": "自今已去當如是說戒：若比丘無病，自為炙故在露地然火、若教人然，除時因緣，波逸提。」",
    "T22n1428_016:0675b23_13": "比丘義如上。",
    "T22n1428_016:0675b23_14": "病者，若須火炙身。",
    "T22n1428_016:0675b24_15": "若比丘無病，為自炙故在露地然火，若然草木、枝葉、紵麻、芻麻、若牛屎、糠糞、掃䴰，一切然者，波逸提。",
    "T22n1428_016:0675b26_16": "若以火置草木、枝葉、麻紵、牛屎、糠糞、掃䴰中然者，一切波逸提。",
    "T22n1428_016:0675b28_17": "若被燒半燋擲著火中者，突吉羅。",
    "T22n1428_016:0675b28_18": "若然炭，突吉羅。",
    "T22n1428_016:0675b29_19": "若不語前人言：「汝看是知是。」",
    "T22n1428_016:0675b29_20": "者，突吉羅。",
    "T22n1428_016:0675c01_21": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0675c02_22": "是謂為犯。",
    "T22n1428_016:0675c02_23": "不犯者，語前人言：「看是知是。」",
    "T22n1428_016:0675c03_24": "若病人自然、教人然；有時因緣看病人、為病人煮糜粥羹飯；若在厨屋中、若在溫室中、若在浴室中、若熏鉢、若煮染衣汁、然燈燒香，一切無犯。",
    "T22n1428_016:0675c06_25": "無犯者，最初未制戒，癡狂、心亂、痛惱所纏。",
    "T22n1428_016:0675c07_26": "(五十七竟)爾時佛在舍衛國祇樹給孤獨園。",
    "T22n1428_016:0675c08_27": "時有居士請眾僧明日食，即於其夜辦具種種肥美飲食，明日清旦往白時至。",
    "T22n1428_016:0675c10_28": "爾時十七群比丘，持衣鉢坐具針筒著一面，經行彷佯數望食時到。",
    "T22n1428_016:0675c12_29": "時六群比丘，伺彼經行背向時，取其衣鉢坐具針筒藏舉，彼聞白時到，即看言：「我等衣鉢、坐具、針筒在此，誰持去耶？」",
    "T22n1428_016:0675c15_0": "餘比丘問言：「汝等何處來？」",
    "T22n1428_016:0675c15_1": "答言：「我等在此，持衣鉢坐具針筒置一面，經行望食時到。」",
    "T22n1428_016:0675c17_0": "六群比丘在前調弄，餘比丘察之，見六群比丘調弄，必是其人取衣鉢藏之。",
    "T22n1428_016:0675c18_1": "諸比丘聞，其中有少欲知足、行頭陀、樂學戒、知慚愧者，嫌責六群比丘言：「云何汝等取十七群比丘衣鉢、坐具、針筒藏之耶？」",
    "T22n1428_016:0675c21_2": "爾時諸比丘往世尊所，頭面禮足在一面坐，以此因緣具白世尊。",
    "T22n1428_016:0675c23_3": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0675c25_4": "云何六群比丘！",
    "T22n1428_016:0675c26_5": "伺十七群比丘經行背向時，取他衣鉢坐具針筒藏耶？」",
    "T22n1428_016:0675c27_6": "爾時世尊以無數方便呵責六群比丘已，告諸比丘：「此癡人！",
    "T22n1428_016:0675c29_0": "多種有漏處，最初犯戒。",
    "T22n1428_016:0675c29_1": "自今已去與比丘結戒，集十句義乃至正法久住，欲說戒者當如是說：若比丘，藏比丘衣鉢、坐具、針筒，若自藏、若教人藏，下至戲笑者，波逸提。」",
    "T22n1428_016:0676a03_2": "比丘義如上。",
    "T22n1428_016:0676a04_3": "彼比丘藏他比丘衣鉢、坐具、針筒，若教人藏，下至戲笑者，波逸提。",
    "T22n1428_016:0676a05_4": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0676a06_5": "是謂為犯。",
    "T22n1428_016:0676a07_0": "不犯者，若實知彼人物相體悉而取舉；若在露地為風雨所漂漬取舉；若物主為性慢藏，所有衣鉢、坐具、針筒放散狼藉，為欲誡勅彼故而取藏之；若借彼衣着，而彼不收攝，恐失便取舉之；或以此衣鉢諸物故，有命難、梵行難，取藏之，一切無犯。",
    "T22n1428_016:0676a12_1": "無犯者，最初未制戒，癡狂、心亂、痛惱所纏。",
    "T22n1428_016:0676a13_2": "(五十八竟)爾時佛在舍衛國祇樹給孤獨園。",
    "T22n1428_016:0676a14_3": "爾時六群比丘真實施親厚比丘衣已，後不語主還取著。",
    "T22n1428_016:0676a16_4": "諸比丘聞，其中有少欲知足、行頭陀、樂學戒、知慚愧者，嫌責六群比丘言：「云何汝等先持衣施親厚比丘已，後不語主還取著耶？」",
    "T22n1428_016:0676a19_5": "爾時諸比丘往世尊所，頭面禮足已在一面坐，以此因緣具白世尊。",
    "T22n1428_016:0676a20_6": "世尊爾時以此因緣集比丘僧，呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_016:0676a23_7": "云何六群比丘！",
    "T22n1428_016:0676a23_8": "先持衣施親厚比丘已，後不語主還自取著耶？」",
    "T22n1428_016:0676a24_9": "爾時世尊以無數方便呵責六群比丘已，告諸比丘：「此癡人！",
    "T22n1428_016:0676a26_10": "多種有漏處，最初犯戒。",
    "T22n1428_016:0676a26_11": "自今已去與比丘結戒，集十句義乃至正法久住，欲說戒者當如是說：若比丘與比丘、比丘尼、式叉摩那、沙彌、沙彌尼衣，後不語主還取著者，波逸提。」",
    "T22n1428_016:0676b01_12": "比丘義如上。",
    "T22n1428_016:0676b01_13": "衣者，有十種，如上說。",
    "T22n1428_016:0676b02_14": "與衣者，淨施衣。",
    "T22n1428_016:0676b02_15": "淨施衣有二種：一者真實淨施，二者展轉淨施。",
    "T22n1428_016:0676b03_16": "真實淨施者，言：「此是我長衣，未作淨，今為淨故與長老，作真實淨故。」",
    "T22n1428_016:0676b05_17": "展轉淨施者，「此是我長衣，未作淨，今為淨故與長老。」",
    "T22n1428_016:0676b06_18": "彼應如是語：「長老聽！",
    "T22n1428_016:0676b07_19": "長老有如是長衣，未作淨，今與我為淨故，我便受。」",
    "T22n1428_016:0676b08_20": "受已當問言：「欲與誰耶？」",
    "T22n1428_016:0676b08_21": "應報言：「與某甲。」",
    "T22n1428_016:0676b09_22": "彼應作如是語：「長老有如是長衣未作淨，今與我，為淨故我便受，受已與某甲比丘。」",
    "T22n1428_016:0676b11_23": "「此衣是某甲所有，汝為某甲故，守護持隨意用。」",
    "T22n1428_016:0676b12_24": "是中真實淨施者，應問主然後取著。",
    "T22n1428_016:0676b13_25": "展轉淨施者，語以不語隨意取著。",
    "T22n1428_016:0676b14_26": "若比丘真實淨施衣，不語主而取著者，波逸提。",
    "T22n1428_016:0676b15_27": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0676b16_28": "是謂為犯。",
    "T22n1428_016:0676b16_29": "不犯者，若真實淨施語主取著；展轉淨施者，語以不語取著，無犯。",
    "T22n1428_016:0676b18_30": "無犯者，最初未制戒，癡狂、心亂、痛惱所纏。",
    "T22n1428_016:0676b19_31": "(五十九竟)爾時世尊在舍衛國祇樹給孤獨園。",
    "T22n1428_016:0676b20_32": "時六群比丘著白色衣行，時諸居士見皆共譏嫌：「此沙門釋子不知慚愧、受取無厭，外自稱言：『我修正法。』",
    "T22n1428_016:0676b23_33": "如今觀之有何正法？",
    "T22n1428_016:0676b23_34": "云何著新白色衣行，如似王王大臣。」",
    "T22n1428_016:0676b24_35": "諸比丘聞已，其中有少欲知足、行頭陀、樂學戒、知慚愧者，嫌責六群比丘言：「云何汝等著白色新衣行？」",
    "T22n1428_016:0676b27_36": "爾時諸比丘往世尊所，頭面禮足在一面坐，以此因緣具白世尊。",
    "T22n1428_016:0676b28_37": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0676c02_38": "云何六群比丘！",
    "T22n1428_016:0676c02_39": "著白色衣行？」",
    "T22n1428_016:0676c03_40": "爾時世尊以無數方便呵責六群比丘已，告諸比丘：「此癡人！",
    "T22n1428_016:0676c04_41": "多種有漏處，最初犯戒。",
    "T22n1428_016:0676c05_0": "自今已去與比丘結戒，集十句義乃至正法久住，欲說戒者當如是說：若比丘得新衣，應三種壞色一一色中隨意壞，若青、若黑、若木蘭。",
    "T22n1428_016:0676c08_1": "若比丘不以三種壞色，若青、若黑、若木蘭，著餘新衣者，波逸提。」",
    "T22n1428_016:0676c09_2": "比丘義如上。",
    "T22n1428_016:0676c09_3": "新者，若是新衣，若初從人得者，盡名新也。",
    "T22n1428_016:0676c11_0": "衣者，有十種衣，如上。",
    "T22n1428_016:0676c11_1": "壞色者，染作青、黑、木蘭也。",
    "T22n1428_016:0676c12_2": "彼比丘得新衣，不染作三種色，青、黑、木蘭，更著餘新衣者，波逸提。",
    "T22n1428_016:0676c13_3": "若有重衣不作淨而畜者，突吉羅。",
    "T22n1428_016:0676c14_4": "若輕衣不作淨者，突吉羅。",
    "T22n1428_016:0676c15_5": "若非衣、鉢囊、革屣囊、針綖囊、禪帶、腰帶、帽襪、攝熱巾、裹革屣巾，不作淨畜者，突吉羅。",
    "T22n1428_016:0676c17_6": "若以未染衣寄著白衣家，突吉羅。",
    "T22n1428_016:0676c18_7": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0676c19_8": "是謂為犯。",
    "T22n1428_016:0676c19_9": "不犯者，若得白衣染作三種色，青、黑、木蘭；若重衣作淨畜；若輕衣亦作淨畜；若非衣、鉢囊，乃至裹革屣巾，皆作淨畜；若染衣寄著白衣家；若衣色脫更染，無犯。",
    "T22n1428_016:0676c23_10": "無犯者，最初未制戒，癡狂、心亂、痛惱所纏。",
    "T22n1428_016:0676c24_11": "(六十竟)爾時佛在舍衛國祇樹給孤獨園。",
    "T22n1428_016:0676c25_12": "爾時尊者迦留陀夷不喜見烏，作弓射烏，射之不已，大殺眾烏，僧伽藍中遂成大積。",
    "T22n1428_016:0677a02_13": "時諸居士來入僧伽藍禮拜，見此大積死烏，各共嫌之，自相謂言：「沙門釋子不知慚愧、無有慈心殺眾生命，外自稱言：『我修正法。』",
    "T22n1428_016:0677a06_0": "如今觀之何有正法？",
    "T22n1428_016:0677a06_1": "射殺眾烏乃成大積。」",
    "T22n1428_016:0677a07_2": "時諸比丘聞，其中有少欲知足、行頭陀、樂學戒、知慚愧者，嫌責迦留陀夷言：「云何汝射殺眾烏乃成大積耶？」",
    "T22n1428_016:0677a09_3": "時諸比丘往世尊所，頭面禮足已在一面坐，以此因緣具白世尊。",
    "T22n1428_016:0677a11_4": "世尊爾時以此因緣集比丘僧，知而故問迦留陀夷：「汝實不喜見烏，而以竹弓射殺眾烏而成大積不？」",
    "T22n1428_016:0677a13_5": "答曰：「實爾。」",
    "T22n1428_016:0677a14_0": "爾時世尊以無數方便呵責迦留陀夷：「汝所為非，非威儀、非沙門法、非淨行、非隨順行，所不應為。",
    "T22n1428_016:0677a16_1": "云何迦留陀夷！",
    "T22n1428_016:0677a16_2": "射殺眾烏以成大積耶？」",
    "T22n1428_016:0677a17_3": "呵責迦留陀夷已，告諸比丘：「此癡人！",
    "T22n1428_016:0677a18_4": "多種有漏處，最初犯戒。",
    "T22n1428_016:0677a18_5": "自今已去與比丘結戒，集十句義乃至正法久住，欲說戒者當如是說：若比丘斷畜生命者，波逸提。」",
    "T22n1428_016:0677a21_6": "如是世尊與比丘結戒。",
    "T22n1428_016:0677a21_7": "時諸比丘，坐起行來多殺細小虫，中或有作波逸提懺、或有畏慎者。",
    "T22n1428_016:0677a23_8": "諸比丘往白佛，佛言：「不知者不犯。",
    "T22n1428_016:0677a24_9": "自今已去當如是說戒：若比丘故殺畜生命者，波逸提。」",
    "T22n1428_016:0677a25_10": "比丘義如上。",
    "T22n1428_016:0677a25_11": "畜生者，不能變化者斷其命，若自斷、若教人斷，若遣使、若往來使殺、若重使殺、若展轉遣使殺、若自求使、若教人求使、若自求持刀人、教人求持刀人、若以身相、若口語、若身口、若遣使教、若遣書教、若遣使書教、若安坑陷殺、若安刀著常所倚住處、若毒藥、若安殺具在前，作如是方便，若復有餘所欲殺畜生，若殺者，波逸提。",
    "T22n1428_016:0677b04_12": "方便欲殺而不殺，突吉羅。",
    "T22n1428_016:0677b05_13": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0677b06_14": "是謂為犯。",
    "T22n1428_016:0677b06_15": "不犯者，不故殺，或以瓦石、刀杖擲餘處，而誤斷命；若比丘經營作房舍，手失瓦石而誤殺；若土墼材木、若屋柱櫨棟椽，如是手捉不禁墮而殺者；若扶病起而死；或還臥而死；若洗浴時死；若服藥時死；將入房時死；將出房時死；或將日中坐時死；或在蔭處而死，作如是眾多事，無有害心而死者，無犯。",
    "T22n1428_016:0677b13_16": "無犯者，最初未制戒，癡狂、心亂、痛惱所纏。",
    "T22n1428_016:0677b14_17": "(六十一竟)爾時世尊在舍衛國祇樹給孤獨園。",
    "T22n1428_016:0677b15_18": "時六群比丘取雜虫水而飲用。",
    "T22n1428_016:0677b16_19": "諸居士見已皆嫌責言：「此沙門釋子！",
    "T22n1428_016:0677b17_20": "無有慈心殺害虫命，外自稱言：『我修正法。』",
    "T22n1428_016:0677b18_21": "如今觀之何有正法？",
    "T22n1428_016:0677b19_0": "乃取雜虫水用。」",
    "T22n1428_016:0677b19_1": "時諸比丘聞，其中有少欲知足、行頭陀、樂學戒、知慚愧者，嫌責六群比丘言：「云何汝等無有慈心，乃飲虫水以害其命耶？」",
    "T22n1428_016:0677b22_2": "爾時諸比丘往世尊所，頭面禮足在一面坐，以此因緣具白世尊。",
    "T22n1428_016:0677b23_3": "世尊爾時以此因緣集比丘僧，呵責六群比丘言：「汝所為非，非威儀、非沙門法、非淨行、非隨順行，所不應為。",
    "T22n1428_016:0677b26_4": "云何汝等飲用雜虫水以害其命耶？」",
    "T22n1428_016:0677b27_5": "爾時世尊以無數方便呵責六群比丘已告諸比丘：「此癡人！",
    "T22n1428_016:0677b28_6": "多種有漏處，最初犯戒，自今已去與比丘結戒，集十句義乃至正法久住，欲說戒者當如是說：若比丘飲用雜虫水者，波逸提。」",
    "T22n1428_016:0677c02_7": "如是世尊與比丘結戒。",
    "T22n1428_016:0677c03_8": "爾時諸比丘，不知有虫無虫，後乃知或作波逸提懺、或有畏慎者。",
    "T22n1428_016:0677c04_9": "白佛，佛言：「不知者無犯。",
    "T22n1428_016:0677c05_10": "自今已去當如是說戒：若比丘知水有虫飲用者，波逸提。」",
    "T22n1428_016:0677c06_11": "比丘義如上。",
    "T22n1428_016:0677c07_12": "彼比丘知是雜虫水飲用者，波逸提。",
    "T22n1428_016:0677c08_0": "除水已，若雜虫漿、苦酒、清酪漿、清麥汁飲用，波逸提。",
    "T22n1428_016:0677c09_1": "有虫水有虫想，波逸提。",
    "T22n1428_016:0677c09_2": "有虫水疑，突吉羅。",
    "T22n1428_016:0677c10_3": "無虫水有虫水想，突吉羅。",
    "T22n1428_016:0677c10_4": "無虫水疑，突吉羅。",
    "T22n1428_016:0677c11_5": "比丘尼，波逸提；式叉摩那、沙彌、沙彌尼，突吉羅。",
    "T22n1428_016:0677c12_6": "是謂為犯。",
    "T22n1428_016:0677c12_7": "不犯者，先不知有虫無虫想；若有麁虫觸水使去；若漉水飲者，無犯。",
    "T22n1428_016:0677c14_8": "無犯者，最初未制戒，癡狂、心亂、痛惱所纏。",
    "T22n1428_016:0677c15_9": "(六十二竟)◎四分律卷第十六"
}