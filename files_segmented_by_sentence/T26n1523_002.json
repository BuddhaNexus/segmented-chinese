{
    "T26n1523_002:0212a06_0": "大寶積經論卷第二",
    "T26n1523_002:0212a08_0": "後魏北印度三藏菩提流支譯",
    "T26n1523_002:0212a09_0": "「爾時佛語迦葉：菩薩有四種得大伏藏。",
    "T26n1523_002:0212a09_1": "何等為四？",
    "T26n1523_002:0212a10_2": "能持諸佛能聞六波羅蜜，乃至樂著山林心無懈怠」。",
    "T26n1523_002:0212a11_3": "問曰：何故但定四法，不多不少？",
    "T26n1523_002:0212a12_4": "答曰：為遮無窮故，亦是非問故。",
    "T26n1523_002:0212a12_5": "復為顯示未曾有因，故說四種。",
    "T26n1523_002:0212a13_6": "於長夜中善修空故得一切智，猶修空因故。",
    "T26n1523_002:0212a14_7": "無明闇弊世間者，為滅無明故。",
    "T26n1523_002:0212a15_8": "說法以能親近向涅槃心者，寂靜甚深以不修故、不調伏淨故。",
    "T26n1523_002:0212a16_9": "世間者，說上妙法誰能親近故。",
    "T26n1523_002:0212a17_10": "財法二施是妬悋心相違，久修習故。",
    "T26n1523_002:0212a18_11": "世間樂阿梨耶，為著阿梨耶故，說法時能親近。",
    "T26n1523_002:0212a19_12": "或復攝取一切菩薩行故，略說四法。",
    "T26n1523_002:0212a20_13": "諸菩薩有二種助菩薩道行：一者助智道行；二者助功德道行。",
    "T26n1523_002:0212a21_14": "是中信空無我及不捨涅槃等，是助智道行。",
    "T26n1523_002:0212a22_15": "信業報等三句，助成功德智。",
    "T26n1523_002:0212a23_16": "廣修六波羅蜜，攝取行故，助四種行。",
    "T26n1523_002:0212a24_17": "是中不捨化眾生意故。",
    "T26n1523_002:0212a24_18": "財法二施而不望報，是名助檀波羅蜜行。",
    "T26n1523_002:0212a25_19": "不捨涅槃意故，助戒波羅蜜行。",
    "T26n1523_002:0212a26_20": "向涅槃心菩薩者，常恐怖世間，常防伏破戒等諸煩惱因故，得性持戒法體。",
    "T26n1523_002:0212a27_21": "菩薩成就無我忍，及以伏眾生相所依故，設使眾生有逼過及惱時而心不可動，能信業報故，及意不捨世間故，助成精進波羅蜜行、助成功德智慧行果。",
    "T26n1523_002:0212b02_22": "信薩婆若事菩薩者，雖照世間重苦，己心不捨眾生，及丈夫志故，不捨世間諸苦，唯在世間，為增長善根故起大精進。",
    "T26n1523_002:0212b05_23": "以大悲故助成禪定波羅蜜。",
    "T26n1523_002:0212b05_24": "大悲者，依止根本禪定故。",
    "T26n1523_002:0212b06_25": "信空者，助成智慧波羅蜜行。",
    "T26n1523_002:0212b07_26": "菩薩不捨菩提心者，是名持諦語，不欺誑故。",
    "T26n1523_002:0212b08_27": "彼菩薩有大悲及信業報心，常向世間，伴故作眾生，處中而不助說顛倒。",
    "T26n1523_002:0212b09_28": "是故大悲及信業報心不捨世間行，不捨菩提心因故。",
    "T26n1523_002:0212b10_29": "此諸法如是示現持諦語。",
    "T26n1523_002:0212b11_30": "菩薩諦語者，不捨菩提心，是即取發心處。",
    "T26n1523_002:0212b12_31": "不望報財法等施，是名持勢。",
    "T26n1523_002:0212b13_32": "菩薩施心者，於財法二施中破慳悋妬事。",
    "T26n1523_002:0212b14_33": "成向涅槃心者，是持寂靜事。",
    "T26n1523_002:0212b14_34": "菩薩寂靜者，滅除不寂靜事故。",
    "T26n1523_002:0212b15_35": "能成善因信空無我等，是名持智慧。",
    "T26n1523_002:0212b16_36": "菩薩智慧者，伏滅諸煩惱，對治令得淨菩提善根及能增長，乃至得菩提不望報。",
    "T26n1523_002:0212b18_37": "及財法二施等慈，令利益他故。",
    "T26n1523_002:0212b18_38": "大悲者是名大悲，以大悲為首，及信業報故。",
    "T26n1523_002:0212b19_39": "行世間時唯作眾生益等，成就事中所生心喜悅等是名喜。",
    "T26n1523_002:0212b21_40": "或復心向涅槃故，能伏諸煩惱以無煩惱故，心喜事者名喜。",
    "T26n1523_002:0212b22_41": "或觀諸行無我等，諸法離愛敬，或憶念如來無量諸功德故，生喜者是名喜。",
    "T26n1523_002:0212b24_42": "或復自觀知我堪能出世；或見世間諸眾生墮沒煩惱塵中已，我堪能於此大世間塵中拔諸無明闇弊眾生已，令致寂滅涅槃界中。",
    "T26n1523_002:0212b27_43": "所有此濟拔塵眾生心，或我能作他利益，及見他益不相離，或見眾生受諸樂故，心生喜事者是名喜。",
    "T26n1523_002:0212b29_44": "觀諸行無我故，除怨親等事，得真如平等作眾生益，相違法中自然捨菩提分法，是名捨財法等施，及不望施報。",
    "T26n1523_002:0212c03_45": "布施愛語及悲，不捨作眾生益。",
    "T26n1523_002:0212c03_46": "利益餘句，常益持眾生行故，明同事耳。",
    "T26n1523_002:0212c04_47": "是故攝取一切菩薩助道行故，釋成此四句。",
    "T26n1523_002:0212c05_48": "問曰：今須說空義。",
    "T26n1523_002:0212c06_49": "以何為空？",
    "T26n1523_002:0212c06_50": "答曰：以智慧善釋諸行性相而不得者是名空。",
    "T26n1523_002:0212c07_51": "問曰：為智能滅諸行也？",
    "T26n1523_002:0212c08_52": "答曰：不也。",
    "T26n1523_002:0212c08_53": "然是識相境界故，真實中無虛妄耶而施識境界，是不實事。",
    "T26n1523_002:0212c09_54": "於有作地中同識生智慧，從發行下忍乃至性法時，上中下漸次別分前中後，了別已能與無漏智作緣，已還滅無漏智故。",
    "T26n1523_002:0212c12_55": "真實中無故、虛妄而識故，識境界是不實事。",
    "T26n1523_002:0212c13_56": "於作地中同識生智，從發行忍乃至性法時，漸次分別前中後，了別已與無漏智作緣，已還滅無漏智。",
    "T26n1523_002:0212c15_57": "亦與真實見中障因相識境界中不能緣故退還，己真實境界故。",
    "T26n1523_002:0212c17_58": "見無相境界，見法界故。",
    "T26n1523_002:0212c17_59": "過煩惱地，非自相見故。",
    "T26n1523_002:0212c18_60": "自相境界唯行識在故，彼法事等耳。",
    "T26n1523_002:0212c19_61": "唯識作世間者，修道行成向智是相者，不能自取相故。",
    "T26n1523_002:0212c20_62": "若作如是依智，非性相分別智，是自相本無常等智慧。",
    "T26n1523_002:0212c21_63": "非正事有記相是識，是故非識劣勝是義不成。",
    "T26n1523_002:0212c22_64": "何故？",
    "T26n1523_002:0212c22_65": "不能取自相故。",
    "T26n1523_002:0212c23_66": "若智非相者，智是同相境界，彼不虛自取相。",
    "T26n1523_002:0212c24_67": "若能取自相者，捨自相故，唯有記事相，釋成識是不異識。",
    "T26n1523_002:0212c25_68": "隨順報者是不相違，若作如是依智，共識同生是緣。",
    "T26n1523_002:0212c26_69": "然是事境界如是相累，智亦取自相。",
    "T26n1523_002:0212c27_70": "無上等者，是事不然。",
    "T26n1523_002:0212c28_0": "何故？",
    "T26n1523_002:0212c28_1": "相違故，況自同相相違，已色事亦無常。",
    "T26n1523_002:0212c29_2": "若以色事成無常者，智即能取，然是不成，是故智無自取相義。",
    "T26n1523_002:0213a01_3": "智隨順識故，彼性是故不滅，作真實境界相故，成捨自相義，是故智無自相境界，或識是真實相境界。",
    "T26n1523_002:0213a03_4": "問曰：以何為信空業報事能隨順，以是義故說言能信諸業報耳？",
    "T26n1523_002:0213a05_5": "答曰：以有生故說，是故無患。",
    "T26n1523_002:0213a05_6": "此亦有，以智分別觀諸行眾生不可見故。",
    "T26n1523_002:0213a06_7": "智知諸行生，無相無分別，緣此故不善不能住事。",
    "T26n1523_002:0213a08_0": "及無分別事有故，諸行誰作、是誰果而能相順？",
    "T26n1523_002:0213a09_1": "故生疑惑，生疑惑故不信業報。",
    "T26n1523_002:0213a09_2": "以是義故，「佛語迦葉：寧起眾生見積如須彌，不以我慢者起於我慢心」。",
    "T26n1523_002:0213a11_3": "如論中說偈：「空除一切見，　　見諸佛所說，　若有空見者，　　是則不可治。",
    "T26n1523_002:0213a14_0": "　不正觀諸空，　　能壞無智明，　喻若惡捉蛇，　　及行呪無方。",
    "T26n1523_002:0213a16_0": "　是中迴向故，　　如來說是偈，　知法及次法，　　鈍根難測量。」",
    "T26n1523_002:0213a18_0": "菩薩善巧世諦、第一義諦，雖善觀分別諸行，故通達諸因緣集，甚深智已久長習故，乃識知因緣事，是故不生疑惑。",
    "T26n1523_002:0213a20_1": "成彼隨所如是因。",
    "T26n1523_002:0213a21_0": "他已不成就性故諸行無分別，以是義故，有如是種種分別。",
    "T26n1523_002:0213a22_1": "念佛方便善巧所攝作行而作，所成如應化處故，漸次得薩婆若果。",
    "T26n1523_002:0213a23_2": "菩薩以信心故，發上勇猛精進忍，無我等故。",
    "T26n1523_002:0213a24_3": "問曰：應說忍無我事。",
    "T26n1523_002:0213a25_4": "答曰：以觀眾生想識境界，以有世諦故諸法同，唯知善擇分別，已求覓無眾生故。",
    "T26n1523_002:0213a27_5": "作是念：此但有法，亦如幻、無分別，不能自由，迭相緣力，業煩惱柴，火因生故。",
    "T26n1523_002:0213a29_0": "如燈焰體，以本法緣相似義故而相續不斷，然彼生時無所從來、滅亦無迹，及無所至。",
    "T26n1523_002:0213b01_1": "於中所有尚希用求者，是名無我忍。",
    "T26n1523_002:0213b02_2": "問曰：若無我忍能作無眾生分別及令菩薩皆眾生益者，何故為說無我忍事？",
    "T26n1523_002:0213b04_3": "答曰：於諸眾生所能作利益義故。",
    "T26n1523_002:0213b05_4": "說菩薩無我忍者，唯為利益眾生故。",
    "T26n1523_002:0213b06_5": "以彼無我忍故，菩薩伏諸煩惱，及觀修眾生相故。",
    "T26n1523_002:0213b07_6": "知諸行緣假無分別事已，設使有眾生患及世間行還來惱菩薩者，以善知眾生故，不捨菩提心，還持彼心成就智慧慈悲故。",
    "T26n1523_002:0213b10_7": "不捨眾生及修習種種善根，為得薩婆若故。",
    "T26n1523_002:0213b11_8": "不捨諸行，為乃得菩提耳。",
    "T26n1523_002:0213b11_9": "問曰：信空及忍無我，有何異義？",
    "T26n1523_002:0213b12_10": "答曰：信空無我事者，能順分別觀一切諸行故，證法界根本處。",
    "T26n1523_002:0213b13_11": "無我忍者，自相境界，彼能順分別觀眾生物，唯見法處本根故。",
    "T26n1523_002:0213b15_12": "信空者，除取法性慢。",
    "T26n1523_002:0213b15_13": "無我忍者，除眾生性慢。",
    "T26n1523_002:0213b16_14": "問曰：菩薩有眾生相故起大悲，何故為說信無我法？",
    "T26n1523_002:0213b17_15": "是菩薩大悲相違法。",
    "T26n1523_002:0213b18_16": "答曰：是大悲因故，菩薩證知一切法無我已，唯念眾生界，此諸眾生是無明闇弊故，但有習於無我法中橫計作眾生相，已作執此是我我所，已愛緣故造復有業，以此故還不斷世間生死。",
    "T26n1523_002:0213b22_17": "是故作是念：我令眾生信樂此諸法。",
    "T26n1523_002:0213b23_18": "是故菩薩生深重憐愍悲心。",
    "T26n1523_002:0213b23_19": "問曰：向涅槃心者，今須釋涅槃義。",
    "T26n1523_002:0213b24_20": "答曰：無業煩惱親緣果故、無緣故、陰流滅故，名為涅槃。",
    "T26n1523_002:0213b25_21": "如緣無故火滅。",
    "T26n1523_002:0213b26_22": "或智慧火煖，彼識種無緣滅。",
    "T26n1523_002:0213b26_23": "有未來緣，雖有所有，有芽生如種，火熬滅有芽生。",
    "T26n1523_002:0213b28_24": "滅煩惱火，是真涅槃，如樹拔根。",
    "T26n1523_002:0213b28_25": "然彼涅槃有二種：一者有餘；二者無餘。",
    "T26n1523_002:0213b29_26": "是中有餘者，唯滅煩惱。",
    "T26n1523_002:0213c01_27": "無餘者，緣無故，不從集，苦滅故名涅槃，至涅槃故名到涅槃，亦名住涅槃。",
    "T26n1523_002:0213c02_28": "問曰：何者向涅槃心？",
    "T26n1523_002:0213c03_29": "答曰：見世間諸患生如是心：我云何如是滅煩惱已，得彼寂滅甘露處耳？",
    "T26n1523_002:0213c04_30": "向涅槃等意同識生，諸白法心集，是名向涅槃意。",
    "T26n1523_002:0213c06_31": "問曰：意不捨世間者，何者是世間義？",
    "T26n1523_002:0213c06_32": "答曰：業煩惱事中迭相緣假，無始以來相續不斷，世間至世間等故，名倒世間。",
    "T26n1523_002:0213c08_33": "寂滅世間，有學是義。",
    "T26n1523_002:0213c09_34": "菩薩雖見諸患而心發，以世間意不捨眾生故，唯修發行世間行。",
    "T26n1523_002:0213c10_35": "問曰：若隨心相似發諸行時，應修白得白、修黑得黑者，云何菩薩意向涅槃，與世間不相似發諸業行？",
    "T26n1523_002:0213c13_0": "答曰：菩薩心利益他故，久修習行菩薩。",
    "T26n1523_002:0213c13_1": "向涅槃意者，以利益他心能違退，善知世間多有諸患故。",
    "T26n1523_002:0213c15_2": "菩薩雖厭世間向涅槃意，以心不捨眾生故，發世間行菩薩作如是念：諸菩薩非無漏法體中增長生菩薩法，然唯有漏體中增長生諸佛法。",
    "T26n1523_002:0213c18_3": "是故菩薩不捨菩薩法，雖見世間諸患而願取世間。",
    "T26n1523_002:0213c19_4": "如佛所說「迦葉！",
    "T26n1523_002:0213c19_5": "譬如種在空中而能生長者，乃至有諸使雜世間法故能長佛法，菩薩為化眾生故而行布施」。",
    "T26n1523_002:0213c22_6": "問曰：今須釋化眾生事。",
    "T26n1523_002:0213c22_7": "答曰：以煩惱水所潤作自相，諸眾生心戒聞思等修造煖相為初，乃至攢成出世善根燒煖故，隨心令安無漏善根種中，隨眾生心戒普化故，名教化菩薩。",
    "T26n1523_002:0213c26_8": "以善修慈悲及方便善巧，為化眾生心戒故，以財法二施攝取眾生，攝已觀眾生心所樂，隨於力化三乘法中。",
    "T26n1523_002:0213c28_9": "問曰：說布施者，何故名布施？",
    "T26n1523_002:0213c29_10": "答曰：不貪等同生心念，及同起一果施法，持行布施及不望報心，是名布施，是中種種化受故、報種種果差別義故。",
    "T26n1523_002:0214a02_11": "不望報者，捨己之樂不求果報是義。",
    "T26n1523_002:0214a03_12": "問曰：說不捨眾生意而行布施者，豈不名為求報也？",
    "T26n1523_002:0214a04_13": "何故復說所行布施心不求報？",
    "T26n1523_002:0214a05_14": "答曰：雖不求報行布施化眾生，自然有故無患。",
    "T26n1523_002:0214a06_15": "或作如是念：此是果報處廣博方便。",
    "T26n1523_002:0214a07_16": "所謂發菩提心已，念一切眾生及不捨眾生，為化眾生故行布施，行布施已世間得無量果報，後乃至得薩婆若事中相違。",
    "T26n1523_002:0214a10_17": "雖現向眾生行施，為遮彼故，勸令修菩薩真實功德故，說言所行布施不望其報。",
    "T26n1523_002:0214a12_18": "而示現此義故，說菩薩成就深心直心故，不為希求己之樂故，行諸布施等法而求果報。",
    "T26n1523_002:0214a14_19": "然於因及果中，心不著不希求，唯為利益眾生，令他眾生得佛菩提故，而發諸願修諸善根時，作如是願。",
    "T26n1523_002:0214a16_20": "菩薩復作是念：若有如是法者，我修薩婆若已，捨與一切眾生。",
    "T26n1523_002:0214a17_21": "然諸法各自有體，修諸行者自身得報。",
    "T26n1523_002:0214a18_22": "雖爾，我此薩婆若唯為利益他。",
    "T26n1523_002:0214a19_23": "以此方便義故，菩薩從靜心已來所有行令發一切智，及布施等諸法因、所有依緣、一切智等諸果法，彼一切法皆是菩薩為益他故，起心現向成利益。",
    "T26n1523_002:0214a22_24": "以是義故，菩薩功德不與聲聞緣覺同，故名為菩薩真實功德。",
    "T26n1523_002:0214a24_25": "是諸聲聞辟支佛行者，是世間布施，為化自身故而行布施。",
    "T26n1523_002:0214a25_26": "諸外道為求外事果報，行邪行故。",
    "T26n1523_002:0214a26_27": "對治說住正行意故，明四種利益，四四句說應知。",
    "T26n1523_002:0214a27_28": "何等四種利益事？",
    "T26n1523_002:0214a28_0": "一者得大伏藏，自在事故；二者超過魔道故，令無諸怨家故；三者離諂曲心，在空閑處等故，於諸受用中無諸譏嫌事故；四者助無量福德莊嚴故，得助無邊功德事。",
    "T26n1523_002:0214b02_1": "此諸益等次第相釋。",
    "T26n1523_002:0214b03_2": "於中初句得大伏藏者，助成功德智慧行。",
    "T26n1523_002:0214b04_3": "是中能值諸佛者，助成功德行。",
    "T26n1523_002:0214b04_4": "餘三句助成智慧行，依集功德智慧行故。",
    "T26n1523_002:0214b05_5": "第二四句超過魔道故，令淨諸障。",
    "T26n1523_002:0214b06_6": "依淨障故，第三四句攝一切善根法，集一切諸白法門。",
    "T26n1523_002:0214b07_7": "依集一切諸白法門故，第四四句助集成無量功德，能作一切眾生益事相，及得無邊功德應知。",
    "T26n1523_002:0214b10_0": "四種得大伏藏者：親近善人、能聞正法、寂靜思惟、順行法及以次法應知。",
    "T26n1523_002:0214b11_1": "能值佛故，親近善人。",
    "T26n1523_002:0214b12_2": "能聞六波羅蜜故，能聞正法。",
    "T26n1523_002:0214b12_3": "以無我心親侍說法者故，寂靜思惟心不放逸。",
    "T26n1523_002:0214b13_4": "樂住山林心無懈怠故，能行順法及以次法。",
    "T26n1523_002:0214b14_5": "是中能值諸佛者，供養諸佛故，助成功德行。",
    "T26n1523_002:0214b15_6": "餘三句者，聞思修等慧淨故，助成智慧行。",
    "T26n1523_002:0214b16_7": "依世間勢事相似法故，說此四種得大伏藏等法應知。",
    "T26n1523_002:0214b18_0": "世間四種事：一者見事相樂種種戲等；二者聽受用事伎樂等；三者念受用等事庫藏諸財等；四者觸受用事餘食等。",
    "T26n1523_002:0214b20_1": "如是見佛者聞思修等應知。",
    "T26n1523_002:0214b21_2": "菩薩有四種超過魔道法者，依四種魔故說超過魔道法應知。",
    "T26n1523_002:0214b22_3": "四種魔者，於行大乘法中作障；捨菩提心，教化眾生中作障；於一切眾生所不生惡心、於不異行中作障；能善覺知一切見故，於行滿足中作障，及一切眾生起憍心。",
    "T26n1523_002:0214b26_4": "對治說不動乘，自捨眾生諸非行因、捨諸邪行因及捨不滿足正行因超過魔道應知。",
    "T26n1523_002:0214b28_5": "菩薩有四法攝一切善根，依四種善根故。",
    "T26n1523_002:0214b29_6": "說四種法，攝一切善故應知。",
    "T26n1523_002:0214c01_7": "一者一心地修相；二者不一心地相。",
    "T26n1523_002:0214c01_8": "是三種化眾生相、修苦行相，及聞思相離諂曲心。",
    "T26n1523_002:0214c03_0": "在空閑處者，示現修相善根。",
    "T26n1523_002:0214c03_1": "於諸眾生行四攝法而不求報者，為化眾生故行行、是化眾生故行行，是化眾生相。",
    "T26n1523_002:0214c05_2": "為一切眾生故，不惜身命為求正法，是難有苦行相，聞無厭足及義無厭足故。",
    "T26n1523_002:0214c07_3": "為集一切善根及行精進，是名聞思相。",
    "T26n1523_002:0214c08_4": "菩薩有四無量福德莊嚴事，依欲起發眾生令捨故說四處。",
    "T26n1523_002:0214c09_5": "何等四處？",
    "T26n1523_002:0214c09_6": "疑惑猶豫等，為防墮惡道故、樂小乘故及於佛法中起惡心謗等。",
    "T26n1523_002:0214c11_7": "是中心不求報而行布施者，迴彼疑惑猶豫等心故。",
    "T26n1523_002:0214c12_8": "於破戒人而生大悲者，迴彼墮惡道眾生故。",
    "T26n1523_002:0214c13_9": "稱揚讚歎勸化一切眾生菩提心者，迴彼樂小乘之心故。",
    "T26n1523_002:0214c14_10": "於諸下劣修習忍者，迴彼於佛法中起惡心謗等。",
    "T26n1523_002:0214c15_11": "若不護狹劣者，於正法中起惡故。",
    "T26n1523_002:0214c16_12": "說菩薩有四種超過無明煩惱地法。",
    "T26n1523_002:0214c17_13": "何等為四？",
    "T26n1523_002:0214c17_14": "以持禁戒攝取正法，及施光明、世世資用乃至同意，是名四法超過無明煩惱地。",
    "T26n1523_002:0214c19_15": "菩薩有四無障礙，令得具足無障礙智。",
    "T26n1523_002:0214c20_16": "一者法施；二者攝護正法；三者不起妬心；四者不輕謗他耳。",
    "T26n1523_002:0214c21_17": "非但名字名為菩薩者，示現正行差別故。",
    "T26n1523_002:0214c22_18": "發意至漸次說法行等方便示現，依勝如等行故。",
    "T26n1523_002:0214c23_19": "菩薩法行者，示現聲聞等行中勝故。",
    "T26n1523_002:0214c24_20": "等行者，自身及他身與己等故。",
    "T26n1523_002:0214c25_21": "菩薩行行示現，不以一切眾生故善行者，於菩薩行中示現勝義，盡至善淨方便善巧，依菩提故。",
    "T26n1523_002:0214c27_22": "行正法行者，菩薩行中示現彼方便故。",
    "T26n1523_002:0214c28_23": "是中菩薩行正法行，於聲聞緣覺行中示現有五種勝事故，常為一切眾生深益求樂，令得住一切智。",
    "T26n1523_002:0215a01_24": "善能稱量己之功德者，以深心勝故。",
    "T26n1523_002:0215a02_25": "菩薩深心勝故，自身常為一切眾生深益與樂，非諸聲聞緣覺等能以四種勝行勸令信入。",
    "T26n1523_002:0215a04_26": "一切智人知諸菩薩者，勸眾生令入一切智慧中，非諸聲聞緣覺等善能稱量己之功德。",
    "T26n1523_002:0215a06_27": "不壞他智者，菩薩善能知己之所得，亦知二乘等行，非二乘等能達菩薩功德故。",
    "T26n1523_002:0215a08_28": "無諂曲心者，菩薩無執著慢心，以證知法無我故修彼。",
    "T26n1523_002:0215a09_29": "第二句聲聞等，有說此是福田處勝故。",
    "T26n1523_002:0215a10_30": "深入堅意者，菩薩為化利益眾生故起深入堅意，非諸聲聞緣覺等捨眾生益而入涅槃故，菩薩等行中示現有八種等故。",
    "T26n1523_002:0215a13_31": "愛敬等者，有三種差別故，心行時差別故。",
    "T26n1523_002:0215a14_32": "不虛愛敬者，示現無所悕求心故。",
    "T26n1523_002:0215a15_33": "於怨親中其心同等者，示現於作利益不作利益中等同行行故。",
    "T26n1523_002:0215a16_34": "永能作善知識乃至涅槃者，示現一切時愛敬故。",
    "T26n1523_002:0215a17_35": "常籌量至意念具愛敬先意問訊者，示現慰喻問訊中等同心故，有限量諸成熟心等化喜樂故。",
    "T26n1523_002:0215a19_36": "所許之事終不患息者，示現佐助同等事，隨所許重擔乃至未下故。",
    "T26n1523_002:0215a21_37": "普為一切眾生，不斷行大悲心，無疲倦者，示現悲心同，等無偏心許諸重擔故。",
    "T26n1523_002:0215a23_38": "復心無疲惓者，示現不被縛等同，不喜惱心而將諸重擔故。",
    "T26n1523_002:0215a24_39": "永求正法名聞無厭足者，示現方便善巧等同，文義善巧等故。",
    "T26n1523_002:0215a26_0": "隨化者，方便化故。",
    "T26n1523_002:0215a26_1": "但見自過，見他過者以不瞋心令彼人說，示現於諸說中等同故。",
    "T26n1523_002:0215a27_2": "若不見自過乃以瞋心說者，是名不等同說。",
    "T26n1523_002:0215a28_3": "以菩提心行一切依儀者，示現發願等等同一切善故。",
    "T26n1523_002:0215b01_4": "所作皆等迴向大菩提，作願善根行者，示現謂六波羅蜜所行布施而不求報。",
    "T26n1523_002:0215b02_5": "如是等一一波羅蜜說有障對治，顯說無礙。",
    "T26n1523_002:0215b03_6": "布施等諸波羅蜜事，容有身口能忍一切眾生而不能不壞心忍故，經言「不壞一切眾生忍故」。",
    "T26n1523_002:0215b06_7": "為修集一切諸善根者，示現修習三乘善根故勤行精進。",
    "T26n1523_002:0215b07_8": "雖生無色而起禪定行者，以有生故，色界中善劣應知。",
    "T26n1523_002:0215b08_9": "非三摩拔提中菩薩生色界中者，成熟己身佛法故，至餘世界親近諸佛故，欲界中利益眾生勝故。",
    "T26n1523_002:0215b10_10": "非色界處方便所攝慧行四攝法所攝方便者，彼方便者以四攝法所攝。",
    "T26n1523_002:0215b12_11": "示現何等四法？",
    "T26n1523_002:0215b12_12": "一者法行事；二者修行事；三者性行事；四者果修行事。",
    "T26n1523_002:0215b14_13": "有三種相行者，於持戒破戒眾生中生慈悲心、無二之心及作分別心。",
    "T26n1523_002:0215b15_14": "此教授者，是持戒、是不持戒。",
    "T26n1523_002:0215b16_15": "所有教授者，諸功德及諸患等。",
    "T26n1523_002:0215b17_16": "彼即捨諸分別悕求教授，及親近教授故。",
    "T26n1523_002:0215b18_17": "至心聽法者，至心勇猛受諸教誨故。",
    "T26n1523_002:0215b19_18": "常樂山林者，依寂靜治諸欲貪等故。",
    "T26n1523_002:0215b19_19": "此三句示現修行事。",
    "T26n1523_002:0215b20_20": "何等三句示現性事？",
    "T26n1523_002:0215b20_21": "心不樂著世間眾事者，示現心相不散，以不亂故不著小乘。",
    "T26n1523_002:0215b22_22": "於大乘中常見大利者，過捨小乘心成就，順大乘心故。",
    "T26n1523_002:0215b23_23": "離惡知識成親近善友者，於寂靜勇猛無暫息，眾生親近忍親近，寂靜勇猛無暫息化眾生故。",
    "T26n1523_002:0215b25_24": "所說法行者，奢摩他、毘婆舍那不亂想所攝。",
    "T26n1523_002:0215b26_25": "隨有念及隨所同侶而有此法行事，性果有二種相心淨故。",
    "T26n1523_002:0215b27_26": "及教化眾生是中心淨者，以智慧淨故。",
    "T26n1523_002:0215b28_27": "世間、出世間應知。",
    "T26n1523_002:0215b29_28": "成四梵行莊嚴遊戲五通者，依淨世間智慧受大功德，助集依力修果故。",
    "T26n1523_002:0215c01_29": "淨世間智慧應知。",
    "T26n1523_002:0215c02_30": "常依止智慧者，修世間智慧而為知足，捨彼心而淨求出世間智慧故，是名出世間智慧應知。",
    "T26n1523_002:0215c04_31": "教化眾生事，四句示現。",
    "T26n1523_002:0215c04_32": "於諸眾生住邪行正行而意不捨者，住不能忍惱等諸患故，越堪忍惱而不報故。",
    "T26n1523_002:0215c06_33": "言常決定者，所說之言常定。",
    "T26n1523_002:0215c07_34": "及敬前後相覆，非前說已後不喜說。",
    "T26n1523_002:0215c08_35": "貴真實語者，愛敬及護實語，隨說而行故。",
    "T26n1523_002:0215c09_36": "一切威儀所作之中唯菩提心為首者，依為得菩提故、不喜求利養名聞故。",
    "T26n1523_002:0215c10_37": "如是分別住正行，菩薩已為顯示諸勝功德故，說諸喻應知。",
    "T26n1523_002:0215c12_38": "「迦葉！",
    "T26n1523_002:0215c12_39": "譬如大地皆能容受」者，初喻中示現菩薩依眾生令增長發種種愛果種子故。",
    "T26n1523_002:0215c14_40": "然心無分別、不求其報者，作惡不能報、作好不悕報，於利益及惡中心不足故。",
    "T26n1523_002:0215c15_41": "以第二、第三、第四喻示現發依義故，為教化眾生令增長善根因盡至事，譬如月初生時，月輪光明形色日日轉明滿足增長。",
    "T26n1523_002:0215c18_42": "第五喻，依眾生益故，示現菩薩增長自成菩提助道行。",
    "T26n1523_002:0215c20_0": "譬如師子獸王，隨所至處不驚不怖，安詳而行。",
    "T26n1523_002:0215c21_1": "第七喻，示現不恐怖世間涅槃及不著彼二，譬如善調象王，能持一切重擔不生疲惓。",
    "T26n1523_002:0215c23_2": "第八喻，示現荷負世間重擔而不住疲惓，譬如蓮華生於水中，水不能著。",
    "T26n1523_002:0215c24_3": "第九喻，示現世間煩惱不能染故，譬如有人伐樹根在還生。",
    "T26n1523_002:0215c26_4": "第十喻，示現雖不煩惱染而不證涅槃，譬如一切諸方一切諸河水皆入大海，入海已皆成一味。",
    "T26n1523_002:0215c28_5": "第十一喻，雖有善根及以煩惱，迴向發願攝取故，示菩提因，譬如須彌山王，忉利諸天及四天王等皆依止住。",
    "T26n1523_002:0216a01_6": "第十二喻，防聲聞同涅槃，彼聲聞捨自願及諸善根而取涅槃；諸菩薩者雖示涅槃而不捨自願，示現於諸善根得大自在，譬如國王以臣力故能辦一切國繼等事。",
    "T26n1523_002:0216a05_7": "第十三喻，示現釋成云何入涅槃而能作眾生益，譬如天起大雲必能降雨，皆能增長一切果實。",
    "T26n1523_002:0216a07_8": "第十四喻，隨轉輪王所出之處，彼處則有具足七寶。",
    "T26n1523_002:0216a09_0": "第十五喻，何故不恒說及生示現待時。",
    "T26n1523_002:0216a09_1": "第十六喻，譬如隨摩尼珠所在之處，彼處則有無量百千萬金銀等寶。",
    "T26n1523_002:0216a11_2": "第十六喻，示現同聲聞等涅槃中有過患故，彼聲聞等則無，譬如忉利諸天入同等園，所有用物皆悉同等。",
    "T26n1523_002:0216a14_0": "第十七喻，示現彼聲聞等無力，不堪證入勝法故；菩薩於己及他等行利益一切眾生，譬如呪術藥力，持毒不能害人。",
    "T26n1523_002:0216a16_1": "諸大城中所有糞穢，彼若致甘蔗蒲桃田中則有利益。",
    "T26n1523_002:0216a17_2": "第十八、第十九喻，說菩薩雖未斷諸煩惱，示現勝聲聞等，以不能作患及作大利益功德之事。",
    "T26n1523_002:0216a20_3": "此諸喻前句顯分別說，後句漸次應知。",
    "T26n1523_002:0216a20_4": "彼復云何？",
    "T26n1523_002:0216a21_5": "答曰：菩薩從初發心，前中後依助成一切眾生善根心不悕報，於一切好惡中心如大地。",
    "T26n1523_002:0216a23_6": "復非如無分別地，諸眾生依己自假力而能受用；菩薩不爾，然菩薩為欲生善根因故，起敬愛等，心如水。",
    "T26n1523_002:0216a25_7": "復非如水，於正受增長中而相違，菩薩不爾，然菩薩為欲成熟諸善根故，說厭離等法，心如火。",
    "T26n1523_002:0216a27_8": "復非如火，化諸佛世界相違成；菩薩不爾，然菩薩為欲教化成熟者，示現解脫現氣應化故，助正教授，心如風。",
    "T26n1523_002:0216b01_9": "復非如風，見相假力故而能受用；菩薩不爾，然菩薩自能增長諸白法，心如月。",
    "T26n1523_002:0216b02_10": "復非如月，唯能照白月不照黑月；菩薩不爾，然菩薩於諸黑白法中，等心以智慧照明一切法故，心如日。",
    "T26n1523_002:0216b05_11": "復非如日，畏羅睺障而轉行；菩薩不爾，然菩薩於一切道生處，不畏諸煩惱而行，心如師子。",
    "T26n1523_002:0216b07_12": "復非如師子，將諸重擔而生退還；菩薩不爾，然菩薩能忍一切重擔諸苦等，心如調伏龍王。",
    "T26n1523_002:0216b09_13": "復非如龍王，得利或失利，柔軟語苦樂防護益失中有染心；菩薩不爾，然菩薩於一切世間法中，增益之中心不生染，心如蓮華。",
    "T26n1523_002:0216b12_14": "復非如蓮華，斷莖已不復能生；菩薩不爾，然菩薩雖復滅諸煩惱，以善根力故即能世間生心，如不伐樹根。",
    "T26n1523_002:0216b14_15": "復不如樹根，伐之唯有正根；菩薩不爾，然菩薩諸善根迴向發願，大菩提及涅槃故，心如入海水。",
    "T26n1523_002:0216b16_16": "復非如入海水，唯名順如海水；菩薩不爾，然菩薩依修集大成就大菩提涅槃等諸善根故而能遊戲，心如須彌山王所住諸天。",
    "T26n1523_002:0216b19_17": "復非如須彌山王所住者，唯樂著自樂心多放逸；菩薩不爾，然菩薩以不共方便智慧力故，能辦一切諸佛所作之事，心如國王，以臣力故能辦國繼等事。",
    "T26n1523_002:0216b23_18": "復非如國王以臣力故唯為自利故，防護己之國；菩薩不爾，然菩薩捨己之樂，將護潤益眾生，心如天起大雲。",
    "T26n1523_002:0216b25_19": "復非如天起大雲，不能常與以時善熟；菩薩不爾。",
    "T26n1523_002:0216b26_20": "然菩薩永能增長生諸菩提分等法，心如轉輪王所出之處。",
    "T26n1523_002:0216b28_21": "復非如轉輪王所出之處，唯一無二大人共生；菩薩不爾，然菩薩解脫心等共同一時生故，心如摩尼珠。",
    "T26n1523_002:0216c01_22": "復非如摩尼珠，永不離庫藏迦離沙波那等；菩薩不爾，然菩薩已入無漏戒中，同有所作同受諸樂，心如忉利諸天入同等園。",
    "T26n1523_002:0216c04_23": "復非如忉利諸天入同等林，己唯能增長諸煩惱業，捨身墮惡道中；菩薩不爾，然菩薩滅諸煩惱，不能令墮惡處故，如伏滅煩惱毒故。",
    "T26n1523_002:0216c07_24": "復非如持毒己，不能害物及無利益；菩薩不爾，然菩薩以自己煩惱，能利益一切眾生。",
    "T26n1523_002:0216c09_25": "心如諸大城中所有糞穢煩惱，菩薩亦爾。",
    "T26n1523_002:0216c10_26": "如世間讚歎等事功德，過勝彼功德故，名無比功德。",
    "T26n1523_002:0216c11_27": "以是義故，諸菩薩者名為無比功德。",
    "T26n1523_002:0216c12_28": "應知正行差別中，已說諸勝功德，未說正行體性相。",
    "T26n1523_002:0216c13_29": "是故彼體性相，以中道義示現，捨二邊是中道義應知。",
    "T26n1523_002:0216c14_30": "何者二邊？",
    "T26n1523_002:0216c15_31": "一者外道邊所有我見，彼則於陰界入中橫而執，是則常見。",
    "T26n1523_002:0216c16_32": "是後時總而說言，常是一邊、我是一邊。",
    "T26n1523_002:0216c17_33": "二者聲聞緣覺邊，若於諸陰等中執無常及執無我，是則後時總而說言，無常是二邊、無我是二邊。",
    "T26n1523_002:0216c19_34": "所有此二邊中間，是名無分別智，彼無分別義故。",
    "T26n1523_002:0216c20_35": "名無色，不可演說義故。",
    "T26n1523_002:0216c21_36": "名不可見，非識事住故。",
    "T26n1523_002:0216c21_37": "名不住，離可取所取義故，故名無相。",
    "T26n1523_002:0216c22_38": "離能取唯記識等義，故名無記。",
    "T26n1523_002:0216c23_39": "不住世間及涅槃義故，名無著。",
    "T26n1523_002:0216c24_0": "應知於中是諸外道橫執有我故說對治，若不觀我、人、眾生、眾生壽命、養育丈夫、富伽羅及不觀摩那婆等，所說應知。",
    "T26n1523_002:0216c26_1": "聲聞緣覺於諸陰中橫執無常及以無我，對治彼故，說若觀色非常亦非無常，觀受想行識非常亦非無常，乃至我是一邊、無我是二邊。",
    "T26n1523_002:0216c29_2": "所有此二中間，彼一切無色無行無命無智無覺無著。",
    "T26n1523_002:0217a01_3": "「迦葉！",
    "T26n1523_002:0217a02_4": "是名中道諸法真實正觀」。",
    "T26n1523_002:0217a02_5": "說執無常、執無我為因者，無破陰無常，執時亦陰無我執事應知。",
    "T26n1523_002:0217a04_6": "示現分別所取之事無量故，分別說能取之事亦復無量。",
    "T26n1523_002:0217a05_7": "「迦葉！",
    "T26n1523_002:0217a05_8": "若心有實是名一邊，若心無實是名二邊」。",
    "T26n1523_002:0217a06_9": "是中真實心者，若本所說順執分別無常無我真實者，若分別常我等，若無心數者，業行所依故。",
    "T26n1523_002:0217a08_10": "無心數者，唯造業行故。",
    "T26n1523_002:0217a09_11": "無意者，若非思量所說故。",
    "T26n1523_002:0217a09_12": "無識者，是報。",
    "T26n1523_002:0217a10_13": "善不善法者，順愚癡非愚癡故，彼即是不愛果對治彼故。",
    "T26n1523_002:0217a11_14": "說有罪無罪者，無諸惡世間，出世間故。",
    "T26n1523_002:0217a12_15": "有漏無漏。",
    "T26n1523_002:0217a12_16": "無漏者，有漏心不能取故。",
    "T26n1523_002:0217a13_17": "有漏者，彼復黑朋所說染等法故。",
    "T26n1523_002:0217a14_0": "白朋等法者，諸淨等法故。",
    "T26n1523_002:0217a14_1": "是中若心有實、若心無實者，此是二，乃彼所順諸法中有善不善乃至有垢無垢。",
    "T26n1523_002:0217a16_2": "所有此二邊不可得、不可說、不可辦，是名諸法中道真實正觀。",
    "T26n1523_002:0217a17_3": "是中不可得者，以彼見故。",
    "T26n1523_002:0217a18_4": "不可說者，唯說彼故。",
    "T26n1523_002:0217a18_5": "體不可說，他來問者，不能為正說。",
    "T26n1523_002:0217a19_6": "復有餘傍義：善不善者是本，餘上上句是正釋應知。",
    "T26n1523_002:0217a20_7": "外道聲聞等對治說中道義已，對治說菩薩邊。",
    "T26n1523_002:0217a22_0": "對治說是中有諸外道等常我執倒，從何而起？",
    "T26n1523_002:0217a23_1": "說言如盲者倒地。",
    "T26n1523_002:0217a23_2": "諸聲聞緣覺等修行見人無我，已唯覺知行故，生諸行無常無我。",
    "T26n1523_002:0217a24_3": "及本見法無我，依諸行從無常無我而生。",
    "T26n1523_002:0217a25_4": "菩薩見修行法無我，已本習法無我。",
    "T26n1523_002:0217a26_5": "後生橫執有邊依，為三種橫執有邊故，示現對治等自相橫執，於有無事中說。",
    "T26n1523_002:0217a28_6": "「迦葉！",
    "T26n1523_002:0217a28_7": "有是一邊、無是二邊，乃至無命無知無覺無著，是名中道諸法真實正觀」。",
    "T26n1523_002:0217b01_8": "如說應知依有障對治故，所執無明為明說。",
    "T26n1523_002:0217b02_9": "經言「迦葉！",
    "T26n1523_002:0217b02_10": "我為汝等所說十二因緣，所謂無明緣行，乃至無明滅已憂悲苦惱妄想等滅」。",
    "T26n1523_002:0217b04_11": "執有為無為及滅餘道故，行及滅行如是等諸句，此諸執等對治，是名不二。",
    "T26n1523_002:0217b06_0": "妄想分別執性離，是平等性故。",
    "T26n1523_002:0217b06_1": "說不二相故，非明令能生、非無明能滅、非行等能滅除、非滅令可得者，雖有分別性相成就。",
    "T26n1523_002:0217b08_2": "如是此所有智，彼能防謗邊。",
    "T26n1523_002:0217b09_3": "非明非無明如是等，若不以空故令諸法空但法性自空，不以無相故令諸法無相但法自無相，乃至但法自無起無取無性如是等，示現何義？",
    "T26n1523_002:0217b12_4": "已得明空等相因緣生法妄想分別性，或成就性，不能令空。",
    "T26n1523_002:0217b14_0": "何以故？",
    "T26n1523_002:0217b14_1": "是諸法體爾。",
    "T26n1523_002:0217b14_2": "若妄想分別性、或復成就性故，諸法亦空，如是乃至無性。",
    "T26n1523_002:0217b15_3": "此說有明及有彼障，示現離妄想成就性，已防遮護謗邊是中有七種障對治故，說明為空，乃至無性七種障。",
    "T26n1523_002:0217b18_4": "一者見，對治彼故說空；貪瞋癡相因，對治彼故說無相；復於有中取願，對治彼故說無願；復造有諸業行，對治彼故說無作；因彼有果故有生，對治彼故說無生；生已必起苦樂，對治彼故說無起；見空故生我慢，對治彼故說諸法亦無性耳。",
    "T26n1523_002:0217b23_5": "是中作無我觀，遮人執取相。",
    "T26n1523_002:0217b24_6": "餘者乃至不二等相者，諸法執取相故，言迦葉非無人故，名曰為空。",
    "T26n1523_002:0217b25_7": "但空自空者，遮人及法橫執取相，非滅眾生執取相。",
    "T26n1523_002:0217b27_0": "非滅眾生執取相故而修空，然空自空，示現滅法中執相故。",
    "T26n1523_002:0217b28_1": "以妄執分別性故空是空，何況一切法妄者，分別中所執取者故。",
    "T26n1523_002:0217b29_2": "如是以空則非事，依妄執分別性中無故。",
    "T26n1523_002:0217c01_3": "復非無事，以成就性中有故。",
    "T26n1523_002:0217c02_4": "如空者，一切諸法亦爾者，諸法中執取故，示現法無我。",
    "T26n1523_002:0217c03_5": "然彼者，成就示現故。",
    "T26n1523_002:0217c04_6": "日月，經言「前際空、中際空、後際亦空」，示現一切時。",
    "T26n1523_002:0217c05_7": "凡夫有學無學體中示現有故。",
    "T26n1523_002:0217c05_8": "汝等當依於空者，依了義故。",
    "T26n1523_002:0217c06_9": "於空示現防方便，莫依其人者依了義故。",
    "T26n1523_002:0217c07_10": "遮依彼已，名住依了義事。",
    "T26n1523_002:0217c08_11": "所有人分別及隨事因，彼二富伽羅故。",
    "T26n1523_002:0217c09_0": "言若以得空便依空，此示現何義？",
    "T26n1523_002:0217c09_1": "非妄分別，空性覺故，應依空義。",
    "T26n1523_002:0217c10_2": "如是依已，本以執人我見故、懷有取執故，我法亦失，令轉失疾。",
    "T26n1523_002:0217c11_3": "以作彼及知疾失事釋成故，言「迦葉！",
    "T26n1523_002:0217c12_4": "寧起我見積如須彌不以空見，乃至一切諸見唯空能滅」。",
    "T26n1523_002:0217c14_5": "以分別覺空故，識知空我慢真實義，令不能得，為得而起謗是則轉難，除人見故。",
    "T26n1523_002:0217c15_6": "汝藥動病在內而不出者。",
    "T26n1523_002:0217c16_7": "是名有病。",
    "T26n1523_002:0217c16_8": "經言「迦葉！",
    "T26n1523_002:0217c16_9": "若起空見者，我說彼人則不可治」。",
    "T26n1523_002:0217c17_10": "或以妄執分別性，一切諸物一切非事但橫執是義。",
    "T26n1523_002:0217c18_11": "虛空喻者，防護轉變不正執取。",
    "T26n1523_002:0217c19_12": "若有空見，彼以空故。",
    "T26n1523_002:0217c20_13": "色等法中求非事故，於事中作非事分別，是名彼者轉變中橫執取。",
    "T26n1523_002:0217c21_14": "是諸色等法性自無喻，若起求除空諸眾生者喻行。",
    "T26n1523_002:0217c22_15": "空法體中幻畏彼體，已事妄分別故。",
    "T26n1523_002:0217c23_16": "若色等諸法無者，徒修諸行，護此患故說畫師喻。",
    "T26n1523_002:0217c24_17": "喻若實無鬼，畫師自分別思量已迷沒躄地。",
    "T26n1523_002:0217c25_18": "如是亦無色等事，諸凡夫橫自分別行念故，世間轉輪而行可除彼無智故，修行而不虛。",
    "T26n1523_002:0217c27_19": "先者已釋妄分別行，今說發行中不虛事。",
    "T26n1523_002:0217c28_20": "若此但是迷心者，云何彼心能識知？",
    "T26n1523_002:0217c29_21": "是彼心遮防護難，故言先防妄分別發取。",
    "T26n1523_002:0218a01_22": "今須遮說發行事故，說幻師喻。",
    "T26n1523_002:0218a02_23": "是中如幻師處者，如繫心念智。",
    "T26n1523_002:0218a02_24": "如幻師幻作者，觀無事智。",
    "T26n1523_002:0218a03_25": "如食者，唯觀無念想智，觀如空等故、本從聖慧根如實觀見故無。",
    "T26n1523_002:0218a04_26": "彼云何不如實觀而得出世間智？",
    "T26n1523_002:0218a05_27": "遮難故，說二木相磨，處寂靜思惟緣故。",
    "T26n1523_002:0218a06_28": "火處生聖慧根，生已捨彼寂靜觀，示現應知。",
    "T26n1523_002:0218a07_29": "為已生智與無智對治、為當未生遮？",
    "T26n1523_002:0218a08_30": "故說燈明喻。",
    "T26n1523_002:0218a08_31": "智無分別相，示現智慧生時即對治無智。",
    "T26n1523_002:0218a09_32": "云何無始煩惱染有始對治？",
    "T26n1523_002:0218a10_33": "能滅遮防難故，說著內燈明喻。",
    "T26n1523_002:0218a11_0": "此喻喻中道義，略而釋說。",
    "T26n1523_002:0218a11_1": "廣分別者，菩薩住正行戒中故，差別應知。",
    "T26n1523_002:0218a12_2": "法行菩薩者，說世諦實語理及分別實語，現漸教不如聞音聲取。",
    "T26n1523_002:0218a14_0": "以如是相故，不依聲聞乘。",
    "T26n1523_002:0218a14_1": "遇彼已說是中曾供養及修善根者，順向大乘諸甚深法及順空，於分別不分別實諦理所攝故。",
    "T26n1523_002:0218a16_2": "世諦及真實諦所說，唯一法界了義中說。",
    "T26n1523_002:0218a17_3": "以是義故，順向所依名為行寂靜，行寂靜故名曰順向中道義。",
    "T26n1523_002:0218a19_4": "如是彼法指斥，釋說十三種中道之事，釋眾生空是眾生無我，及法空是法無我。",
    "T26n1523_002:0218a20_5": "橫分別如邊及謗邊證法，并彼發願向大菩提。",
    "T26n1523_002:0218a22_6": "如是行已，於煩苦中心無厭足，及勝信二無我。",
    "T26n1523_002:0218a23_7": "前無我中後無我為最盡至諸空，彼者亦如是釋說神力。",
    "T26n1523_002:0218a24_8": "云何釋眾生空？",
    "T26n1523_002:0218a24_9": "以一相故。",
    "T26n1523_002:0218a25_0": "言若不自觀者，示現不自覺知，是中有此不分別。",
    "T26n1523_002:0218a26_1": "有三種不分別事，於眾生事中明陰事及彼種種事，轉明諸界中彼受用事中諸入等，內及外并二中間，如凡夫橫執。",
    "T26n1523_002:0218a29_0": "大寶積經論卷第二"
}