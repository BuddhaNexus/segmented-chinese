{
    "T24n1453_009:0492a13_0": "根本說一切有部百一羯磨",
    "T24n1453_009:0492a14_0": "卷第九",
    "T24n1453_009:0492a16_0": "三藏法師義淨奉　制譯",
    "T24n1453_009:0492a17_0": "違惱眾教白四",
    "T24n1453_009:0492a18_0": "爾時具壽鄔波離請世尊曰：「大德！",
    "T24n1453_009:0492a18_1": "具壽闡陀犯眾多罪不如法說悔，諸苾芻欲令利益安樂住故告言：『具壽！",
    "T24n1453_009:0492a20_2": "汝既犯罪，應如法說悔。』",
    "T24n1453_009:0492a21_0": "闡陀答言：『仁自犯罪，應如法悔。",
    "T24n1453_009:0492a21_1": "何以故？",
    "T24n1453_009:0492a21_2": "仁等皆是種種族種種家生，由我世尊證大覺故。",
    "T24n1453_009:0492a23_3": "仁等皆來共相依止，而為出家。』",
    "T24n1453_009:0492a23_4": "故作是語，違惱眾教，諸苾芻不知云何？」",
    "T24n1453_009:0492a24_5": "白佛，佛言：「汝諸苾芻！",
    "T24n1453_009:0492a25_6": "應作羯磨訶彼闡陀。",
    "T24n1453_009:0492a25_7": "若更有餘如是流類，悉皆准此。",
    "T24n1453_009:0492a26_8": "作前方便已，為白羯磨：「『大德僧伽聽！",
    "T24n1453_009:0492a27_9": "此苾芻闡陀自身犯罪，不如法說悔。",
    "T24n1453_009:0492a28_10": "諸苾芻眾欲令利益安樂住故，如法諫時，違拒眾教。",
    "T24n1453_009:0492a29_11": "若僧伽時至聽者，僧伽應許僧伽今訶責苾芻闡陀違拒眾教。",
    "T24n1453_009:0492b01_12": "白如是。』",
    "T24n1453_009:0492b02_0": "次作羯磨：『大德僧伽聽！",
    "T24n1453_009:0492b02_1": "此苾芻闡陀自身犯罪，不如法說悔。",
    "T24n1453_009:0492b03_2": "諸苾芻眾欲令利益安樂住故，如法諫時，違拒眾教。",
    "T24n1453_009:0492b04_3": "僧伽今訶責苾芻闡陀違拒眾教。",
    "T24n1453_009:0492b05_4": "若諸具壽聽訶責苾芻闡陀違拒眾教者默然，若不許者說。』",
    "T24n1453_009:0492b06_5": "第二、第三亦如是說。",
    "T24n1453_009:0492b07_6": "『僧伽已訶責苾芻闡陀違拒眾教竟。",
    "T24n1453_009:0492b07_7": "僧伽已聽許，由其默然故，我今如是持。』」",
    "T24n1453_009:0492b09_0": "時諸苾芻作羯磨訶責已，彼闡陀便生是念：「由我過失，共彼諸人言相酬答，如有頌曰：「『諸有智慧人，　　善護四種語，　　觀彼山林鳥，　　能言被籠繫。』」",
    "T24n1453_009:0492b13_0": "作是語已，默無言說。",
    "T24n1453_009:0492b13_1": "後於異時復更犯罪，諸苾芻告言：「具壽！",
    "T24n1453_009:0492b14_2": "汝既犯罪，應如法說悔。」",
    "T24n1453_009:0492b14_3": "彼便無言，默然相惱。",
    "T24n1453_009:0492b15_4": "諸苾芻不知云何？",
    "T24n1453_009:0492b15_5": "白佛，佛言：「汝諸苾芻！",
    "T24n1453_009:0492b16_6": "作白四羯磨訶彼闡陀默然相惱。",
    "T24n1453_009:0492b17_7": "作前方便已，為白羯磨：『大德僧伽聽！",
    "T24n1453_009:0492b17_8": "此苾芻闡陀自身犯罪，不如法說悔。",
    "T24n1453_009:0492b18_9": "諸苾芻欲令利益安樂住故，告言：「具壽！",
    "T24n1453_009:0492b19_10": "汝既犯罪，應如法說悔。」",
    "T24n1453_009:0492b20_11": "彼便無言，默然相惱。",
    "T24n1453_009:0492b20_12": "若僧伽時至聽者，僧伽應許僧伽今訶責苾芻闡陀默然相惱。",
    "T24n1453_009:0492b22_13": "白如是。』",
    "T24n1453_009:0492b22_14": "羯磨准白成。」",
    "T24n1453_009:0492b23_0": "時諸苾芻為彼闡陀作訶責羯磨已，復還造罪。",
    "T24n1453_009:0492b24_1": "諸苾芻眾同前告語時，彼闡陀或言、或默而相惱亂。",
    "T24n1453_009:0492b25_2": "諸苾芻不知云何？",
    "T24n1453_009:0492b25_3": "白佛，佛言：「此闡陀違惱眾教，得波逸底迦。",
    "T24n1453_009:0492b26_4": "若違別人，得惡作罪。」",
    "T24n1453_009:0492b28_0": "覆鉢單白",
    "T24n1453_009:0492b29_0": "具壽鄔波離請世尊曰：「大德！",
    "T24n1453_009:0492b29_1": "有栗[女*占]毘善賢，為惡知識所誑惑故，謗實力子犯波羅市迦。",
    "T24n1453_009:0492c02_0": "諸苾芻不知云何？」",
    "T24n1453_009:0492c02_1": "白佛，佛言：「為善賢作覆鉢羯磨，餘亦同爾。",
    "T24n1453_009:0492c03_2": "敷座席乃至令一苾芻作單白羯磨，准上應知。",
    "T24n1453_009:0492c05_0": "「『大德僧伽聽！",
    "T24n1453_009:0492c05_1": "彼善賢以無根波羅市迦法，謗清淨苾芻實力子。",
    "T24n1453_009:0492c06_2": "若僧伽時至聽者，僧伽應許僧伽今與善賢作覆鉢羯磨。",
    "T24n1453_009:0492c07_3": "白如是。』」",
    "T24n1453_009:0492c08_0": "仰鉢單白",
    "T24n1453_009:0492c09_0": "時諸苾芻為彼善賢作覆鉢羯磨已，不知云何？",
    "T24n1453_009:0492c10_1": "白佛，佛言：「汝諸苾芻！",
    "T24n1453_009:0492c10_2": "自今已後不往其家，乃至不為說法。」",
    "T24n1453_009:0492c11_3": "時此善賢聞是語已，心生慚恥，往詣佛所，禮佛雙足，白言：「世尊！",
    "T24n1453_009:0492c12_4": "由惡友故，教我作如是言：『苾芻實力子無有羞恥，身與我妻共行非法，犯波羅市迦。』",
    "T24n1453_009:0492c14_5": "惡友所教非我本意。」",
    "T24n1453_009:0492c15_6": "爾時世尊告諸苾芻：「善賢毀謗非自本心，應與善賢作仰鉢羯磨，餘准此作。",
    "T24n1453_009:0492c16_7": "敷座席、鳴犍稚，乃至教彼善賢蹲踞合掌，作如是白：『大德僧伽聽！",
    "T24n1453_009:0492c18_8": "我善賢由惡知識所誑惑故，以不實法謗實力子。",
    "T24n1453_009:0492c19_9": "由是因緣，僧伽與我作覆鉢羯磨。",
    "T24n1453_009:0492c20_10": "我善賢今從僧伽乞作仰鉢羯磨，唯願大德僧伽與我善賢作仰鉢羯磨。",
    "T24n1453_009:0492c22_11": "是能慜者，願哀慜故。』",
    "T24n1453_009:0492c22_12": "如是三說。",
    "T24n1453_009:0492c22_13": "乃至令彼在耳不聞處合掌而立，令一苾芻作單白羯磨：『大德僧伽聽！",
    "T24n1453_009:0492c24_14": "彼善賢由惡知識所誑惑故，以無根波羅市迦法謗實力子。",
    "T24n1453_009:0492c25_15": "由是因緣，僧伽與彼善賢作覆鉢羯磨。",
    "T24n1453_009:0492c26_16": "彼善賢今從僧伽乞仰鉢羯磨。",
    "T24n1453_009:0492c27_17": "若僧伽時至聽者，僧伽應許僧伽今與彼善賢作仰鉢羯磨。",
    "T24n1453_009:0492c28_18": "白如是。』」",
    "T24n1453_009:0492c28_19": "佛言：「汝諸苾芻，為彼善賢作仰鉢羯磨已，得往其舍受食，乃至并為說法，悉皆無犯。」",
    "T24n1453_009:0493a02_0": "諫麁惡語白四",
    "T24n1453_009:0493a03_0": "具壽鄔波離請世尊曰：「大德！",
    "T24n1453_009:0493a03_1": "時有苾芻犯眾多罪，親友苾芻欲令利益安樂而住，告言：『具壽！",
    "T24n1453_009:0493a05_2": "汝所犯罪應如法悔。』",
    "T24n1453_009:0493a05_3": "彼便答言：『有追悔者我自當知。』",
    "T24n1453_009:0493a06_4": "又作是語：『諸具壽！",
    "T24n1453_009:0493a06_5": "莫向我說少許若好、若惡，我亦不向諸大德說若好、若惡。",
    "T24n1453_009:0493a07_6": "諸大德止！",
    "T24n1453_009:0493a08_7": "莫勸我、莫論說我。』",
    "T24n1453_009:0493a08_8": "諸苾芻不知云何？」",
    "T24n1453_009:0493a09_0": "白佛，佛言：「為作別諫。」",
    "T24n1453_009:0493a09_1": "別諫之時堅執不捨，諸苾芻即便白佛，佛言：「作白四羯磨諫。",
    "T24n1453_009:0493a10_2": "鳴犍稚作前方便：『大德僧伽聽！",
    "T24n1453_009:0493a11_3": "此苾芻某甲作眾多罪，諸苾芻於佛所說戒經中如法如律正諫之時，惡性不受諫語，作如是說：「諸大德！",
    "T24n1453_009:0493a14_4": "莫向我說少許若好、若惡。",
    "T24n1453_009:0493a14_5": "我亦不向諸大德說若好若惡。",
    "T24n1453_009:0493a15_6": "諸大德止，莫諫我、莫論說我。」",
    "T24n1453_009:0493a16_7": "諸苾芻為作別諫之時，堅執不捨。",
    "T24n1453_009:0493a16_8": "云：「我說是實，餘皆虛妄。」",
    "T24n1453_009:0493a17_9": "若僧伽時至聽者，僧伽應許僧伽今以白四羯磨諫此苾芻某甲惡性不受諫語。",
    "T24n1453_009:0493a19_10": "白如是。』",
    "T24n1453_009:0493a19_11": "次作羯磨：「『大德僧伽聽！",
    "T24n1453_009:0493a20_12": "此苾芻某甲作眾多罪，諸苾芻於佛所說戒經中如法如律正諫之時，不受諫語，作如是說：「諸大德！",
    "T24n1453_009:0493a22_13": "莫向我說少許若好若惡，我亦不向諸大德說若好若惡。",
    "T24n1453_009:0493a23_14": "諸大德止！",
    "T24n1453_009:0493a24_15": "莫諫我、莫論說我。」",
    "T24n1453_009:0493a24_16": "諸苾芻為作別諫，別諫之時堅執不捨，云：「我說是實，餘皆虛妄。」",
    "T24n1453_009:0493a25_17": "僧伽今以白四羯磨諫此苾芻某甲惡性不受諫語。",
    "T24n1453_009:0493a27_18": "若諸具壽聽諫此苾芻某甲惡性不受語者默然，若不許者說。』",
    "T24n1453_009:0493a28_19": "第二、第三亦如是說。",
    "T24n1453_009:0493a28_20": "結文准知。」",
    "T24n1453_009:0493b01_0": "時諸苾芻受佛教已，依法而諫。",
    "T24n1453_009:0493b01_1": "時此苾芻如前所說，堅執不捨。",
    "T24n1453_009:0493b02_2": "諸苾芻以事白佛，佛言：「此苾芻得罪，如上應知。」",
    "T24n1453_009:0493b04_0": "諫說欲嗔癡怖白四",
    "T24n1453_009:0493b05_0": "苾芻闡陀，眾作法諫時，謗云：「僧伽有欲嗔癡。」",
    "T24n1453_009:0493b06_0": "「眾應作訶止羯磨，應如是作：『大德僧伽聽！",
    "T24n1453_009:0493b06_1": "此闡陀苾芻，僧伽與作如法諫時，作如是語：「僧伽有欲嗔癡。」",
    "T24n1453_009:0493b08_2": "僧伽今訶止闡陀：「汝不應如是作非法語。」",
    "T24n1453_009:0493b09_3": "若僧伽時至聽者，僧伽應許僧伽今訶止闡陀苾芻作非法語。",
    "T24n1453_009:0493b10_4": "白如是。』",
    "T24n1453_009:0493b10_5": "羯磨准白成。」",
    "T24n1453_009:0493b12_0": "作癲狂白二",
    "T24n1453_009:0493b13_0": "具壽鄔波離請世尊曰：「大德！",
    "T24n1453_009:0493b13_1": "如西羯多苾芻患癲狂病，發動無恒，於褒灑陀時及餘羯磨乃至隨意，或來不來。",
    "T24n1453_009:0493b15_2": "時諸苾芻將為別住秉法不成。」",
    "T24n1453_009:0493b16_3": "以緣白佛，佛言：「汝諸苾芻與西羯多苾芻作癲狂法。",
    "T24n1453_009:0493b17_4": "若不作者，便成別住。",
    "T24n1453_009:0493b17_5": "若更有餘如是流類，皆應准此，應如是與。",
    "T24n1453_009:0493b18_6": "敷座席、鳴揵稚，言白既周，令一苾芻應先作白，方為羯磨：「『大德僧伽聽！",
    "T24n1453_009:0493b21_7": "此苾芻西羯多患癲狂病，發動無恒，於褒灑陀及餘羯磨乃至隨意，或來不來，令諸苾芻將為別住。",
    "T24n1453_009:0493b23_8": "若僧伽時至聽者，僧伽應許僧伽今與西羯多苾芻作癲狂法。",
    "T24n1453_009:0493b25_0": "去住不遮不妨法事。",
    "T24n1453_009:0493b25_1": "白如是。』",
    "T24n1453_009:0493b26_0": "「『大德僧伽聽！",
    "T24n1453_009:0493b26_1": "此苾芻西羯多患癲狂病，發動無恒，於褒灑陀及餘羯磨乃至隨意，或來不來，令諸苾芻將為別住。",
    "T24n1453_009:0493b28_2": "僧伽今與西羯多作癲狂法，去住不遮不妨法事。",
    "T24n1453_009:0493b29_3": "若諸具壽聽與西羯多癲狂法，去住不遮不妨法事者默然；若不許者說。』",
    "T24n1453_009:0493c02_4": "『僧伽已與西羯多作癲狂法，去住不遮不妨法事竟。",
    "T24n1453_009:0493c03_5": "僧伽已聽許，由其默然故，我今如是持。』",
    "T24n1453_009:0493c04_6": "若僧伽與西羯多苾芻作癲狂法竟，若作褒灑陀、一切羯磨乃至隨意，悉皆得作，勿致疑惑。」",
    "T24n1453_009:0493c07_0": "與不癡白四",
    "T24n1453_009:0493c08_0": "又西羯多苾芻癲狂亂意，痛惱所纏，言行多違失沙門法，作不淨事，口流涎唾精轉瞼翻，狀同眠睡，他不見欺妄言欺我。",
    "T24n1453_009:0493c10_1": "彼於異時便得本心，諸苾芻眾以前惡事而詰責之。",
    "T24n1453_009:0493c11_2": "諸苾芻眾即以此緣，乃至世尊告曰：「汝諸苾芻應與西羯多苾芻作不癡毘奈耶，若更有餘，如前應作。",
    "T24n1453_009:0493c14_3": "乃至作如是說：「『大德僧伽聽！",
    "T24n1453_009:0493c15_4": "我苾芻西羯多癲狂心亂痛惱所纏，言行多違失沙門法，作不淨事，口流涎唾精轉瞼翻，狀同眠睡，他不見欺妄言欺我。",
    "T24n1453_009:0493c18_5": "我於後時便得本心，諸苾芻眾以前惡事而詰於我。",
    "T24n1453_009:0493c19_6": "我西羯多今從僧伽乞不癡毘奈耶。",
    "T24n1453_009:0493c20_7": "是能愍者，願哀愍故。』",
    "T24n1453_009:0493c20_8": "第二、第三亦如是說。",
    "T24n1453_009:0493c21_0": "次一苾芻應先作白，方為羯磨：『大德僧伽聽！",
    "T24n1453_009:0493c22_0": "此西羯多癲狂心亂痛惱所逼，但有言行並多違犯，沙門軌式不能遵奉，口流涎唾精轉瞼翻，他不見欺妄言欺我。",
    "T24n1453_009:0493c24_1": "此西羯多得本心已，今從僧伽乞不癡毘奈耶。",
    "T24n1453_009:0493c25_2": "若僧伽時至聽者，僧伽應許僧伽今與西羯多苾芻不癡毘奈耶。",
    "T24n1453_009:0493c27_3": "白如是。』",
    "T24n1453_009:0493c27_4": "次作羯磨，准白應為，乃至我今如是持。」",
    "T24n1453_009:0493c29_0": "與求罪性白四",
    "T24n1453_009:0494a01_0": "具壽鄔波離請世尊曰：「大德！",
    "T24n1453_009:0494a01_1": "如訶悉多(譯之為手)苾芻於大眾中生輕慢心，既犯罪已，不臣其罪。",
    "T24n1453_009:0494a03_2": "諸苾芻詰亦復不臣。」",
    "T24n1453_009:0494a03_3": "即以此緣白佛。",
    "T24n1453_009:0494a03_4": "佛言：「汝諸苾芻！",
    "T24n1453_009:0494a04_5": "應與訶悉多苾芻求罪自性毘奈耶，若更有餘如是流類，應如是與。",
    "T24n1453_009:0494a05_6": "作前方便，准上應知。",
    "T24n1453_009:0494a06_7": "次一苾芻為白羯磨：「『大德僧伽聽！",
    "T24n1453_009:0494a07_8": "此訶悉多苾芻於大眾中生輕慢心，有罪不臣，諸苾芻詰復還拒諱。",
    "T24n1453_009:0494a08_9": "若僧伽時至聽者，僧伽應許僧伽今與訶悉多苾芻求罪自性毘奈耶。",
    "T24n1453_009:0494a10_10": "白如是。』",
    "T24n1453_009:0494a10_11": "次作羯磨，准白應作，乃至我今如是持。」",
    "T24n1453_009:0494a12_0": "佛言：「汝諸苾芻！",
    "T24n1453_009:0494a12_1": "與彼求罪自性竟，所有行法我今當說。",
    "T24n1453_009:0494a13_2": "不得與他出家，不得授他近圓，不得作依止，不得畜求寂，不應差作教授尼人，設先差應捨，不詰苾芻令他憶念破戒見威儀正命，不為長淨，不為隨意，不為單白白二乃至白四羯磨，亦不說戒。",
    "T24n1453_009:0494a17_3": "若無說戒者，應說戒。",
    "T24n1453_009:0494a18_4": "此與求罪苾芻。",
    "T24n1453_009:0494a18_5": "如我所說，不依行者，得越法罪。」",
    "T24n1453_009:0494a20_0": "與憶念白四",
    "T24n1453_009:0494a21_0": "具壽實力子被善友苾芻尼將不實事而謗，時諸苾芻以事詰責，被詰責時遂便羞媿。",
    "T24n1453_009:0494a22_1": "時諸苾芻以緣白佛，佛言：「汝諸苾芻應與實力子作憶念毘奈耶，若更有餘如是流類，應如是與。",
    "T24n1453_009:0494a25_2": "敷座席，乃至蹲踞合掌作如是說：「『大德僧伽聽！",
    "T24n1453_009:0494a26_3": "我實力子被善友苾芻尼以不實事謗，諸苾芻以事詰我，我被詰時遂便羞愧。",
    "T24n1453_009:0494a28_4": "我某甲今從僧伽乞憶念毘奈耶，願大德僧伽與我憶念毘奈耶。",
    "T24n1453_009:0494a29_5": "是能愍者，願哀愍故。』",
    "T24n1453_009:0494b01_6": "第二、第三亦如是說。",
    "T24n1453_009:0494b01_7": "次一苾芻應先作白，方為羯磨：「『大德僧伽聽！",
    "T24n1453_009:0494b03_8": "此實力子被善友苾芻尼以不實事謗，情生羞恥。",
    "T24n1453_009:0494b04_9": "此實力子今從僧伽乞憶念毘柰耶。",
    "T24n1453_009:0494b05_10": "若僧伽時至聽者，僧伽應許僧伽今與實力子憶念毘柰耶。",
    "T24n1453_009:0494b06_11": "白如是。』",
    "T24n1453_009:0494b06_12": "次作羯磨：「『大德僧伽聽！",
    "T24n1453_009:0494b08_13": "此實力子被善友苾芻尼以不實事謗，情生羞恥。",
    "T24n1453_009:0494b09_14": "此實力子今從僧伽乞憶念毘柰耶，僧伽今與實力子憶念毘柰耶。",
    "T24n1453_009:0494b11_0": "若諸具壽聽與實力子憶念毘柰耶者默然，若不許者說。",
    "T24n1453_009:0494b12_1": "此是初羯磨。』",
    "T24n1453_009:0494b12_2": "第二、第三亦如是說。",
    "T24n1453_009:0494b13_3": "『僧伽已與實力子憶念毘柰耶竟。",
    "T24n1453_009:0494b13_4": "僧伽已聽許，由其默然故，我今如是持。』」",
    "T24n1453_009:0494b15_0": "簡平正人白二",
    "T24n1453_009:0494b16_0": "「若斷諍時大眾不能平殄者，應簡眾中有德平正者，若十二十上座某甲等，為其殄諍，如是應作：「『大德僧伽聽！",
    "T24n1453_009:0494b19_1": "今僧伽比有諍事不能除殄，僧伽今欲於此眾中簡取平正上座若干人，為其殄諍望速止息。",
    "T24n1453_009:0494b21_2": "若僧伽時至聽者，僧伽應許僧伽今欲於此眾中簡取上座若干人，為其殄諍望速止息。",
    "T24n1453_009:0494b23_3": "白如是。』",
    "T24n1453_009:0494b23_4": "羯磨准白成。",
    "T24n1453_009:0494b23_5": "既作羯磨，若此等人雖為殄除，尚不止息者，可於此中更重簡平正上座，如是應作。」",
    "T24n1453_009:0494b26_0": "重簡人白二",
    "T24n1453_009:0494b27_0": "「『大德僧伽聽！",
    "T24n1453_009:0494b27_1": "今僧伽有諍事起，雖於眾中簡平正人望得除殄，然猶不息。",
    "T24n1453_009:0494b28_2": "僧伽今於此中更復重簡殄諍之人，別向餘處為其銷殄。",
    "T24n1453_009:0494c01_0": "若僧伽時至聽者，僧伽應許僧伽今於眾中更復重簡殄諍人，別向餘處為其銷殄。",
    "T24n1453_009:0494c02_1": "白如是。』",
    "T24n1453_009:0494c03_2": "羯磨准白成。」",
    "T24n1453_009:0494c04_0": "傳付諍人白二",
    "T24n1453_009:0494c05_0": "「若於此眾中諍猶不息者，應將此諍人向餘眾內，如法除殄。",
    "T24n1453_009:0494c06_1": "如是應作：「『大德僧伽聽！",
    "T24n1453_009:0494c07_2": "今此眾中有諍事起，多時不能殄息。",
    "T24n1453_009:0494c08_3": "為殄息故，今僧伽欲將此苾芻某甲鬪諍人付彼某甲眾內，令其除殄。",
    "T24n1453_009:0494c09_4": "若僧伽時至聽者，僧伽應許僧伽今欲將此苾芻某甲鬪諍人付彼某甲眾內，令其除殄。",
    "T24n1453_009:0494c11_5": "白如是。』",
    "T24n1453_009:0494c11_6": "羯磨准白成。",
    "T24n1453_009:0494c12_7": "若諍事既久不能除滅，共相朋黨者應作法籌大眾中行，如是應白：「『大德僧伽聽！",
    "T24n1453_009:0494c14_8": "今此眾中有諍事起，久不殄息，僧伽今為殄息故，欲行法籌。",
    "T24n1453_009:0494c15_9": "若僧伽時至聽者，僧伽應許僧伽今行法籌。",
    "T24n1453_009:0494c16_10": "白如是。』",
    "T24n1453_009:0494c16_11": "羯磨准白成。",
    "T24n1453_009:0494c17_12": "雖作羯磨行法籌已，其諍猶不止息，共相朋黨者滅諍之法，如大律明。」",
    "T24n1453_009:0494c19_0": "結淨厨白二",
    "T24n1453_009:0494c20_0": "佛言：「汝等苾芻應結淨厨。」",
    "T24n1453_009:0494c20_1": "時諸苾芻不知云何結淨厨？",
    "T24n1453_009:0494c21_2": "復有幾種？",
    "T24n1453_009:0494c21_3": "佛言：「總有五種淨厨。",
    "T24n1453_009:0494c21_4": "云何為五？",
    "T24n1453_009:0494c22_5": "一、生心作；二、共印持；三、如牛臥；四、故廢處；五、秉法作。",
    "T24n1453_009:0494c23_6": "(此皆遍藍通結，或可別結一邊)言生心作者，如一營作苾芻或是俗人，初造房宇定基石時生如是心：『今於此住處當為僧伽作淨厨。』",
    "T24n1453_009:0494c26_0": "言共印持者，如撿校營作苾芻創起基石，將欲興功，告共住諸苾芻曰：『諸具壽！",
    "T24n1453_009:0494c27_1": "仁可共知，於此住處當為僧伽作淨厨。』",
    "T24n1453_009:0494c29_0": "言如牛臥者，謂是房門無其定准，撩亂而住。",
    "T24n1453_009:0495a01_0": "言故廢處者，謂空廢處(此二中方多不見用，餘之三法在處恒行，或總結寺坊，或偏規一處，皆無妨也。",
    "T24n1453_009:0495a02_1": "且如那爛陀寺，則總結為厨。",
    "T24n1453_009:0495a02_2": "遠問北方有局結者，此乃隨樂者意，咸俱聽許，廣如別處矣)。",
    "T24n1453_009:0495a03_3": "言眾結作者，謂是大眾共許秉白二羯磨，應如是結定其處所，無妨難處，盡其界內并外勢分一尋，將作淨厨。",
    "T24n1453_009:0495a05_4": "僧伽同許者，即於此處，敷座席鳴揵稚，乃至令一苾芻應為羯磨：『大德僧伽聽！",
    "T24n1453_009:0495a07_5": "今於此住處修營總了，盡其界內并外勢分一尋結作淨厨。",
    "T24n1453_009:0495a08_6": "若僧伽時至聽者，僧伽應許僧伽今於此住處修營總了盡其界內并外勢分一尋結作淨厨。",
    "T24n1453_009:0495a10_7": "白如是。』",
    "T24n1453_009:0495a12_0": "「『大德僧伽聽！",
    "T24n1453_009:0495a12_1": "今於此住處修營總了，盡其界內并外勢分一尋結作淨厨。",
    "T24n1453_009:0495a13_2": "僧伽今於此住處修營總了，盡其界內并外勢分一尋結作淨厨。",
    "T24n1453_009:0495a15_3": "若諸具壽聽於此住處修營總了，盡其界內并外勢分一尋結作淨厨者默然；若不許者說。』",
    "T24n1453_009:0495a17_4": "『僧伽已於此住處修營總了，盡其界內并外勢分一尋結作淨厨竟。",
    "T24n1453_009:0495a18_5": "僧伽已聽許，由其默然故，我今如是持。』",
    "T24n1453_009:0495a20_0": "「若僧伽共結作淨厨已，即於此住處得兩種利樂：一、界外貯得界內煮；二、界內貯得界外煮，並皆無過。",
    "T24n1453_009:0495a22_1": "若創造寺初絣繩時，於寺四方應置塼石以為定處。",
    "T24n1453_009:0495a23_2": "當時如其有力廣為羯磨，或時大眾作如是言：『此寺坊處并外勢分將作淨厨，我今守持。』",
    "T24n1453_009:0495a25_3": "第二、第三亦如是說，即成作淨。」",
    "T24n1453_009:0495a27_0": "時有師子苾芻，欲食沙糖，佛言：「時與非時、若病不病，並皆隨食(然而西國造沙糖時皆安米屑，如造石蜜安乳及油。",
    "T24n1453_009:0495a28_1": "佛許非時開其噉食，為防麁相長道資身。",
    "T24n1453_009:0495a29_2": "南海諸洲煎樹汁洒而作糖團，非時總食，准斯道理。",
    "T24n1453_009:0495a29_3": "東夏飴糖，縱在非時亦應得食。",
    "T24n1453_009:0495b01_4": "何者？",
    "T24n1453_009:0495b01_5": "甘蔗時藥、汁則非時；米麴雖曰在時，飴團何廢過午？",
    "T24n1453_009:0495b01_6": "祥撿雖有此理，行不各任己情，稠濁香湯定非開限，蜜煎薯蕷確在遮條)。」",
    "T24n1453_009:0495b03_0": "如世尊說：「汝等苾芻應持割截衣。」",
    "T24n1453_009:0495b03_1": "時有苾芻得重大毛毯，遂持刀針往晝日住處欲為割截。",
    "T24n1453_009:0495b05_2": "世尊因至其所問言：「汝作何事耶？」",
    "T24n1453_009:0495b05_3": "苾芻以緣白佛，佛言：「諸苾芻！",
    "T24n1453_009:0495b06_4": "有五種衣不應割截：一、高襵婆(毯類也)；二、厚被帔(以毛織成)；三、麁重厚緂；四、雀眼疎布(西國諸人不披百納)；五、謂物少截而不足，斯等五物我今聽許諸苾芻等帖葉而持。",
    "T24n1453_009:0495b09_5": "於此五中除其第五，更以厚褥為第五，便是五種皆不可截(有以臥具為三衣者，雖曰深思，誠為臆斷。",
    "T24n1453_009:0495b11_6": "律云：臥具乃是眠褥，如何割截？",
    "T24n1453_009:0495b11_7": "用作三衣，不合截打。",
    "T24n1453_009:0495b12_8": "此文明顯，恐懷先惑，聊復註文)。」",
    "T24n1453_009:0495b12_9": "如世尊說：「汝等苾芻不應於僧伽臥具不安襯替而為受用。」",
    "T24n1453_009:0495b13_10": "時六眾苾芻或以垢膩疎薄破碎之類，用襯僧伽臥具。",
    "T24n1453_009:0495b15_0": "爾時世尊於日初分，執持衣鉢入薜舍離而行乞食，以具壽阿難陀為侍者。",
    "T24n1453_009:0495b16_1": "世尊便見一人脊背皆黑，遂命阿難陀曰：「汝見此人脊背黑不？」",
    "T24n1453_009:0495b18_2": "阿難陀言：「見。」",
    "T24n1453_009:0495b18_3": "佛言：「此人往昔於迦攝波如來正教中出家，遂以隨宜惡物用襯僧伽臥具。",
    "T24n1453_009:0495b20_4": "由彼昔時黑業惡報墮於地獄，又五百生中常招黑背。",
    "T24n1453_009:0495b21_5": "由此過患，是故苾芻不應以其疎薄破碎垢膩之物襯僧伽臥具。",
    "T24n1453_009:0495b22_6": "若是厚物應可一重，必其故薄兩重方用。",
    "T24n1453_009:0495b23_7": "若不爾者，得越法罪。」",
    "T24n1453_009:0495b25_0": "時有苾芻以雜彩物作尼師但那守持，長留縷繢。",
    "T24n1453_009:0495b26_1": "時婆羅門及諸俗侶便生譏笑。",
    "T24n1453_009:0495b26_2": "佛言：「凡為臥具，應作兩重染令壞色，或青(極好深青，律文不許，隨時污色，事在開聽)、或泥(廣律解泥，謂是赤土赤石，或即是泥，然而不許純烏泥皂，斯乃外道之衣)、或乾陀色(梵云袈裟野，譯為赤色)，於第三分，必須截斷縫刺為葉，四邊帖緣(臥具元開本用襯替氈席，恐有霑污，所以長乃過身闊如小席，肘量之數備在廣文。",
    "T24n1453_009:0495c02_3": "元意為斯非關禮拜，是非廣述備在餘文)。」",
    "T24n1453_009:0495c02_4": "如世尊說有八種利。",
    "T24n1453_009:0495c03_5": "何謂為八？",
    "T24n1453_009:0495c03_6": "一、界所得利；二、立制所得利；三、依止所得利；四、安居所得利；五、僧伽所得利；六、苾芻所得利；七、對面所得利；八、定處所得利。",
    "T24n1453_009:0495c07_0": "言界所得利者，謂於一界有其定局，或於二界、或於多界，隨其處別所獲利養，各依界分舊住者共分。",
    "T24n1453_009:0495c10_0": "言立制所得利者，謂諸苾芻或是隨黨或非隨黨，共作制要然後安居，於某處村坊街衢之內，某家屬我某舍屬汝。",
    "T24n1453_009:0495c12_1": "若得物時依制而受，廣如大律。",
    "T24n1453_009:0495c13_2": "(此言隨黨者，謂是隨順提婆達多所有伴屬。",
    "T24n1453_009:0495c13_3": "言非隨黨者，即是佛弟子。",
    "T24n1453_009:0495c14_4": "此乃由其住處，則令物隨處判。",
    "T24n1453_009:0495c14_5": "處中既非兩處，故遣兩眾均分。",
    "T24n1453_009:0495c14_6": "現今西方在處，皆有天授種族出家之流，所有軌儀多同佛法，至如五道輪迴、生天解脫，所習三藏亦有大同。",
    "T24n1453_009:0495c15_7": "無大寺舍，居村塢間乞食自居，多修淨行，胡蘆為鉢，衣但二巾，色類桑皴，不飡乳酪，多在那爛陀寺雜聽諸典。",
    "T24n1453_009:0495c16_8": "曾問之曰：「汝之軌式，多似大師，有僻邪處，復同天授，豈非天授之種胄乎？」",
    "T24n1453_009:0495c17_9": "彼便答曰：「我之所祖實非天授。」",
    "T24n1453_009:0495c17_10": "此即恐人嫌棄，拒諱不臣耳！",
    "T24n1453_009:0495c18_11": "此雖多似佛法，若行聚集，則聖制分途，各自為行，別呈供養。",
    "T24n1453_009:0495c18_12": "豈況諸餘外道計斷計常，妄執自然，虛陳得一，食時雜坐，流俗無分。",
    "T24n1453_009:0495c19_13": "踵舊之徒，用為通鑒，更相染觸，溼渭同波，高尚之賓，須察茲濫，殊行各席，深是其宜。",
    "T24n1453_009:0495c20_14": ")言依止所得利者，謂依止男女及半宅迦而為安居，依此得利者是。",
    "T24n1453_009:0495c23_0": "言安居所得利者，謂於此夏安居所獲利物，隨施主處分。",
    "T24n1453_009:0495c25_0": "僧伽所得利者，謂是決定然無分局，此物施主將來決定施與僧伽，就中不為分別：此與夏安居人、此與現前人、此物應問施主。",
    "T24n1453_009:0495c28_0": "苾芻所得利者，謂是決定而作分局，於此房院住者，便受其利。",
    "T24n1453_009:0496a02_0": "對面所得利者，謂是對面所獲利物。",
    "T24n1453_009:0496a02_1": "定處所得利者，謂是大師一代行化之處，總有八所，此則名為八大制底：一、佛生處，在劫比羅伐窣覩城嵐毘尼林。",
    "T24n1453_009:0496a05_2": "二、成佛處，在摩揭陀法阿蘭若菩提樹下金剛座上。",
    "T24n1453_009:0496a06_3": "三、轉法輪處，在婆羅痆斯仙人墮處施鹿林中。",
    "T24n1453_009:0496a07_4": "四、涅槃處，在拘尸那城娑羅雙樹間。",
    "T24n1453_009:0496a08_5": "五、在王舍城鷲峯山竹林園內。",
    "T24n1453_009:0496a09_6": "六、在廣嚴城獼猴池側高閣堂中。",
    "T24n1453_009:0496a09_7": "七、在室羅伐城，逝多林給孤獨園。",
    "T24n1453_009:0496a10_8": "八、從天下處，在平林聚落。",
    "T24n1453_009:0496a11_9": "初之四處名為定處，後之四處名不定處。",
    "T24n1453_009:0496a12_10": "若有施物擬施生處，其物唯於生處供養，不應移轉。",
    "T24n1453_009:0496a13_11": "若無力能送，三中隨一而為供養，餘之三處類此應知，餘四制底與此不同。",
    "T24n1453_009:0496a16_0": "守持亡人物單白",
    "T24n1453_009:0496a17_0": "時具壽鄔波難陀身亡之後，所有資具價直三億金錢，六大都城苾芻皆集咸言：「我亦合得此物。」",
    "T24n1453_009:0496a19_1": "諸苾芻眾不知云何？",
    "T24n1453_009:0496a19_2": "以事白佛，佛言：「若苾芻及五時者應與。",
    "T24n1453_009:0496a20_3": "云何為五？",
    "T24n1453_009:0496a20_4": "一、打揵稚時來集會者應與其分；二、誦三啟時來；三、禮制底時來；四、行籌時來；五、作白時來。",
    "T24n1453_009:0496a22_5": "此皆與分。",
    "T24n1453_009:0496a23_6": "應如是作。",
    "T24n1453_009:0496a23_7": "敷座席、鳴犍稚，眾既集已，令一苾芻作單白羯磨。",
    "T24n1453_009:0496a24_8": "欲作白時，當問看病人及同住者：『此人不曾負他債物？",
    "T24n1453_009:0496a25_9": "或復餘人負其債不？』",
    "T24n1453_009:0496a26_10": "處分已作白：「『大德僧伽聽！",
    "T24n1453_009:0496a27_11": "苾芻鄔波難陀於此命過，所有現及非現衣貲雜物，今作守持。",
    "T24n1453_009:0496a28_12": "若僧伽時至聽者，僧伽應許僧伽今於亡苾芻鄔波難陀所有現及非現衣貲雜物共作守持。",
    "T24n1453_009:0496b01_13": "白如是。』",
    "T24n1453_009:0496b02_14": "作單白法已，現於界內所有苾芻合得其物。",
    "T24n1453_009:0496b03_15": "若不作法，但是世尊聲聞弟子現住贍部洲中或餘住處悉皆有分，此謂分亡苾芻物法式。",
    "T24n1453_009:0496b05_16": "又復應知，若逢事鬧眾難集者，開作初後法，應將十錢五錢於上座頭及最小者與之，即為定記。」",
    "T24n1453_009:0496b08_0": "舉置亡人資具單白",
    "T24n1453_009:0496b09_0": "「若在夏中有難緣者，應差一苾芻作掌亡苾芻衣物。",
    "T24n1453_009:0496b10_1": "人眾既集已，先應問言：『汝某甲能為僧伽作掌亡苾芻衣物人不？』",
    "T24n1453_009:0496b11_2": "彼答言：『能。』",
    "T24n1453_009:0496b11_3": "令一苾芻作單白羯磨：「『大德僧伽聽！",
    "T24n1453_009:0496b13_4": "此苾芻某甲能為僧伽作掌亡苾芻衣物人。",
    "T24n1453_009:0496b14_5": "若僧伽時至聽者，僧伽應許僧伽今差苾芻某甲作掌亡苾芻衣物人。",
    "T24n1453_009:0496b15_6": "白如是。』」",
    "T24n1453_009:0496b16_7": "如世尊說：「不和羯磨、和合羯磨。",
    "T24n1453_009:0496b16_8": "云何不和羯磨？",
    "T24n1453_009:0496b17_9": "謂諸苾芻同一界內作羯磨時，眾不盡集合，與欲者不與欲，雖皆總集，應訶者訶而不止，強為羯磨，如是名為不和羯磨。",
    "T24n1453_009:0496b19_10": "云何和合羯磨？",
    "T24n1453_009:0496b20_11": "謂諸苾芻同一界內，作羯磨時，皆來共集合，與欲者與欲、應訶者訶，訶時便止，如是名為和合羯磨。」",
    "T24n1453_009:0496b23_0": "具壽鄔波離請世尊曰：「大德！",
    "T24n1453_009:0496b23_1": "有幾種人言不齒錄，訶不成訶？」",
    "T24n1453_009:0496b24_2": "佛言：「有十二種人。",
    "T24n1453_009:0496b24_3": "云何十二？",
    "T24n1453_009:0496b25_4": "一、無慚；二、有瑕隙；三、愚；四、癡；五、不分明；六、言不善巧；七界外住；八、被捨棄；九、言無次緒；十、捨威儀；十一、失本性；十二、授學人。",
    "T24n1453_009:0496b28_0": "(廣如尼陀那目得迦中具解)」「大德！",
    "T24n1453_009:0496b29_1": "有幾種人言堪齒錄訶乃成訶？」",
    "T24n1453_009:0496b29_2": "佛言：「有四種人。",
    "T24n1453_009:0496c01_3": "云何為四？",
    "T24n1453_009:0496c01_4": "一、住本性；二、在界內；三、不捨威儀；四、言有次緒。」",
    "T24n1453_009:0496c03_0": "根本說一切有部百一羯磨卷第九"
}