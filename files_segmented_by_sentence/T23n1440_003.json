{
    "T23n1440_003:0517b02_0": "薩婆多毘尼毘婆沙卷第三",
    "T23n1440_003:0517b04_0": "失譯人名今附秦錄",
    "T23n1440_003:0517b05_0": "盜戒因緣第二之二",
    "T23n1440_003:0517b06_0": "國中以王舍城、優填王國於十六大國最為第一，於閻浮提內中國邊方一切統攝，而優填王國用王舍國法。",
    "T23n1440_003:0517b08_1": "以此義推，於閻浮提一切國法禮義以王舍城為正。",
    "T23n1440_003:0517b09_2": "阿闍世王於人王第一；佛為法王眾聖中尊，故佛在王舍城依人王制戒。",
    "T23n1440_003:0517b11_3": "王舍國法，五錢以上入重罪中。",
    "T23n1440_003:0517b12_4": "佛依此法，盜至五錢得波羅夷。",
    "T23n1440_003:0517b12_5": "如是閻浮提內現有佛法處，限五錢得罪。",
    "T23n1440_003:0517b13_6": "若國不用錢，准五錢成罪。",
    "T23n1440_003:0517b14_7": "律師云言：更有一義祕不欲廣。",
    "T23n1440_003:0517b15_0": "若自盜他物，欲取五錢已上，從始發足，步步輕偷蘭遮；乃至選擇取三錢已還，得輕偷蘭；四錢，成重偷蘭。",
    "T23n1440_003:0517b17_1": "若取一錢乃至四錢，亦從始發足乃至取三錢，亦輕偷蘭；得四錢，重偷蘭。",
    "T23n1440_003:0517b19_2": "若遣使取他物，當教時，得輕偷蘭；若取物五錢已上、離本處時，此比丘得波羅夷，隨教取物故。",
    "T23n1440_003:0517b21_3": "若受使比丘在彼取物時，狂心亂心病壞心取物，比丘不得罪，遣使比丘得罪。",
    "T23n1440_003:0517b22_4": "若教取金乃取銀，此比丘不得波羅夷，以異教故；得偷蘭，以先方便故。",
    "T23n1440_003:0517b24_5": "若受使人隨教，不教從此至彼，受使人若是比丘，步步輕偷蘭，教他比丘無罪。",
    "T23n1440_003:0517b26_6": "若盜僧物五錢以上，得重偷蘭；四錢以下，得輕偷蘭，而報罪甚深。",
    "T23n1440_003:0517b27_7": "若曳不離僧地，得輕偷蘭。",
    "T23n1440_003:0517b28_8": "若入比丘所拔房，得重偷蘭。",
    "T23n1440_003:0517b29_9": "若舍屬一主，物不異主，若不離地未出家界，步步輕偷蘭。",
    "T23n1440_003:0517c01_10": "若入女姊妹奴婢房中，得波羅夷。",
    "T23n1440_003:0517c02_11": "若入兄弟兒房中，得輕偷蘭。",
    "T23n1440_003:0517c02_12": "若出主地相亦波羅夷。",
    "T23n1440_003:0517c03_13": "若比丘冬夏拔房，房即屬此比丘，隨房所得地遠近即為房界。",
    "T23n1440_003:0517c04_14": "若僧房中住而不拔此房，則是異主異房。",
    "T23n1440_003:0517c05_15": "若物在地，物是一主。",
    "T23n1440_003:0517c06_16": "地屬異主，若地無異相，隨物周圓邊際為相，若出邊際則離本處。",
    "T23n1440_003:0517c07_17": "若在褥上有異色，物在一色移在異色，即離本處。",
    "T23n1440_003:0517c09_18": "無主水中有主鳥，若沈令水覆背上，名離本處。",
    "T23n1440_003:0517c10_19": "若舉離水，名離本處。",
    "T23n1440_003:0517c10_20": "若移鳥令離周圓邊際，名離本處。",
    "T23n1440_003:0517c11_21": "若流水中捉鳥住，令後水過前頭，亦名離本處。",
    "T23n1440_003:0517c12_22": "有主水中有主鳥，若舉離水，名離本處。",
    "T23n1440_003:0517c13_23": "若水是一主，岸上地是異主，若曳上岸，名離本處。",
    "T23n1440_003:0517c14_24": "若地與水同是一主，縱令上岸，不名異處。",
    "T23n1440_003:0517c15_25": "若未入王界，有一比丘語此比丘：「彼國稅重。」",
    "T23n1440_003:0517c16_26": "聞重便還。",
    "T23n1440_003:0517c16_27": "若稅實重，二俱無過。",
    "T23n1440_003:0517c17_28": "若稅實輕，妄說言重教他比丘，得重偷蘭，受教比丘無罪。",
    "T23n1440_003:0517c18_29": "若入王界，語言稅重，聞重即還。",
    "T23n1440_003:0517c19_30": "若稅實重，二俱無咎。",
    "T23n1440_003:0517c19_31": "若稅實輕，妄說言重教他比丘，得波羅夷；受教比丘無罪。",
    "T23n1440_003:0517c21_32": "若瓶中有寶，欲盜此寶，合瓶持去若近若遠，得輕偷蘭。",
    "T23n1440_003:0517c22_33": "若取寶舉出離瓶底，得波羅夷。",
    "T23n1440_003:0517c23_34": "取非人五錢已上，重偷蘭；若四錢以下，輕偷蘭。",
    "T23n1440_003:0517c24_35": "天與畜生盡名非人。",
    "T23n1440_003:0517c24_36": "云何名無主物？",
    "T23n1440_003:0517c25_37": "若二國界中間各自封相，其間空地，地若有物，名無主物。",
    "T23n1440_003:0517c26_38": "又如一王征破異國，所破國王若死若走，後王未統攝此國，爾時地若有物，名無主物。",
    "T23n1440_003:0517c28_39": "若無主物有主心取，輕偷蘭。",
    "T23n1440_003:0517c29_40": "若有主物無主心取，突吉羅。",
    "T23n1440_003:0517c29_41": "若物有人守護，無我所心盜取，於物主邊得波羅夷。",
    "T23n1440_003:0518a01_42": "田地相言得勝，波羅夷。",
    "T23n1440_003:0518a02_43": "不如，得輕偷蘭。",
    "T23n1440_003:0518a02_44": "若牛馬珍寶相言得勝，未離本處，得輕偷蘭。",
    "T23n1440_003:0518a03_45": "相言得物，離本處，波羅夷。",
    "T23n1440_003:0518a04_46": "若相言勝負未定，先牽牛馬去，得輕偷蘭。",
    "T23n1440_003:0518a05_47": "後相言得勝，得波羅夷，以先離本處故。",
    "T23n1440_003:0518a06_48": "若比丘白衣時有田地，先出家時一切盡捨，不屬比丘也；若先不捨者，故屬比丘。",
    "T23n1440_003:0518a08_49": "若國罰負比丘，若先失物，作心未捨還取此物、若己物外更取他物，計錢成罪。",
    "T23n1440_003:0518a09_50": "若先心已捨，正使己物亦不得取，取亦計錢。",
    "T23n1440_003:0518a10_51": "若國禁物，若持出王界者入死罪中，若比丘持出，律師初言得重。",
    "T23n1440_003:0518a12_52": "後更問之，似不入重，然違犯王教，突吉羅。",
    "T23n1440_003:0518a13_53": "盜王民有死罪、有重罰負。",
    "T23n1440_003:0518a13_54": "若盜心持去，離本處，得波羅夷。",
    "T23n1440_003:0518a14_55": "若王人正使出家出國，既無死罪亦無罰負，王直不聽，若無盜心將出國，違王教，突吉羅。",
    "T23n1440_003:0518a16_56": "拘耶尼用牛馬市，買賣牛得錢，錢滿得罪。",
    "T23n1440_003:0518a17_57": "弗婆提用衣市買，其法亦爾，三天下同。",
    "T23n1440_003:0518a18_58": "有比丘盜罪，凡是三寶物、他寄物，自為衣服醫藥父母，除販賣，一切無過。",
    "T23n1440_003:0518a21_0": "殺戒因緣第三",
    "T23n1440_003:0518a22_0": "有魔天神者，魔王在第六天，一切欲界眾生皆屬於魔。",
    "T23n1440_003:0518a23_1": "有內眷屬、外眷屬，內眷屬受魔教，外眷屬不受魔教。",
    "T23n1440_003:0518a24_2": "此天神受魔教。",
    "T23n1440_003:0518a24_3": "即生惡邪見者，或言見盜，或言戒盜。",
    "T23n1440_003:0518a25_4": "問曰：「阿難言者，問曰：佛一切智，何故教諸比丘令得如是衰惱？",
    "T23n1440_003:0518a27_5": "若不知者，不名一切智。」",
    "T23n1440_003:0518a27_6": "答曰：「佛一切等教，爾時不但六十人受不淨觀，佛法教無有偏，但受得利有多有少，故無咎也。",
    "T23n1440_003:0518a29_7": "佛深知眾生根業始終，必以此法因緣後得大利。",
    "T23n1440_003:0518b01_8": "云六十比丘，迦葉佛所受不淨觀法，不能專修多犯惡行，命終入地獄中。",
    "T23n1440_003:0518b03_9": "今佛出世，罪畢得生人間，墮下賤家出家入道。",
    "T23n1440_003:0518b04_10": "以本緣故，應受此法。",
    "T23n1440_003:0518b05_11": "既命終已得生天上，於天來下從佛聽法得獲道迹。",
    "T23n1440_003:0518b06_12": "以是因緣，佛無偏也。」",
    "T23n1440_003:0518b06_13": "得大果大利者，一現漏盡結、二不墮惡道、三生天人中、四善法增長、五不墮下賤家。",
    "T23n1440_003:0518b08_14": "阿那波耶者，出息入息。",
    "T23n1440_003:0518b09_15": "始習此法，繫心鼻頭；若觀六界，繫意頂上；若不習不淨，注心眉間。",
    "T23n1440_003:0518b10_16": "所以習不淨觀先在面上者，修此觀法為除貪欲心。",
    "T23n1440_003:0518b11_17": "欲心生，要從面起，故先觀於面。",
    "T23n1440_003:0518b12_18": "結跏趺坐者，所以結跏趺坐，為正身故。",
    "T23n1440_003:0518b13_19": "所以正身，為正心故。",
    "T23n1440_003:0518b14_20": "是正於心，必先正身。",
    "T23n1440_003:0518b14_21": "又云：九十六種外道皆不結跏趺坐，欲異外道故，為此坐法。",
    "T23n1440_003:0518b15_22": "又云：欲止睡眠故。",
    "T23n1440_003:0518b16_23": "又云：欲生前人信敬心故。",
    "T23n1440_003:0518b16_24": "如一時有異國來罰罽賓，入其界內，見諸比丘在山林樹下結跏趺坐正身正意，即生信敬尋歸本國。",
    "T23n1440_003:0518b19_25": "又云：佛坐道樹時結跏趺坐，利根辟支佛亦結跏趺坐，以是諸緣故結跏趺坐。",
    "T23n1440_003:0518b21_0": "得波羅夷罪者。",
    "T23n1440_003:0518b21_1": "問曰：「何以但害人得波羅夷？」",
    "T23n1440_003:0518b22_0": "答曰：「人中有三歸、五戒、波羅提木叉戒故。",
    "T23n1440_003:0518b22_1": "又沙門四果多在人中得，佛與辟支佛必在人中得漏盡故也。",
    "T23n1440_003:0518b24_2": "是以害人波羅夷，餘道不得波羅夷。",
    "T23n1440_003:0518b25_3": "若為殺人作刀杖弓箭，突吉羅。",
    "T23n1440_003:0518b25_4": "若執刀欲殺人，發足步步輕偷蘭；乃至未傷人已還，盡輕偷蘭。",
    "T23n1440_003:0518b27_5": "若刀著人，不問深淺，命未斷以還，重偷蘭；若死，波羅夷。",
    "T23n1440_003:0518b28_6": "若為殺人故作坑，未成時突吉羅；作竟，輕偷蘭。",
    "T23n1440_003:0518b29_7": "若人墮中，勇健便急即能出坑，得重偷蘭。",
    "T23n1440_003:0518c01_8": "若墮坑中不死，亦重偷蘭。",
    "T23n1440_003:0518c02_9": "作弶作撥亦爾。",
    "T23n1440_003:0518c02_10": "若遣使殺人，當教時得輕偷蘭。",
    "T23n1440_003:0518c03_11": "使若殺時，此比丘得波羅夷。",
    "T23n1440_003:0518c04_0": "遣使殺人，亦三心中得波羅夷。",
    "T23n1440_003:0518c04_1": "若遣使殺人，遣使殺人比丘若誦經禮佛，使殺，彼時遣使比丘得波羅夷，是善心中得罪。",
    "T23n1440_003:0518c06_2": "不善心中、無記心中，義推可知。",
    "T23n1440_003:0518c07_3": "若遣使殺人，教彼人若來者殺，而受使者彼人去時殺者，比丘得輕偷蘭。",
    "T23n1440_003:0518c09_4": "若教刀殺而用杖殺、若殺此而殺彼，凡不如本教更異方便，盡輕偷蘭。",
    "T23n1440_003:0518c10_5": "若教一人殺彼人，而受使者更使異人，如是展轉乃至十人，最後人殺時，盡得波羅夷。",
    "T23n1440_003:0518c12_6": "若比丘善知星曆陰陽龜易、解國興衰軍馬形勢，若以比丘語故征統異國，有所殺害兼得財寶，皆得殺、盜二波羅夷。",
    "T23n1440_003:0518c15_7": "若優婆塞，以王故同心共征異國、若破他國，有所傷殺兼得財寶，雖手不作，以同心故，亦犯殺、盜二戒。",
    "T23n1440_003:0518c17_8": "若二人相刺一時死，無犯戒罪，以受戒誓畢一形故。",
    "T23n1440_003:0518c18_9": "若以刀杖欲殺人故，或杖打刀刺，不尋手死十日應死，後更異人打，即尋杖死。",
    "T23n1440_003:0518c20_10": "打死比丘得波羅夷，先打比丘得重偷蘭。",
    "T23n1440_003:0518c21_11": "若遣使殺人，使若往殺下刀，不問深淺，前人不死，遣使比丘、受使比丘俱重偷蘭。」",
    "T23n1440_003:0518c23_12": "若墮胎殺者，在母腹中諸根成就以來，隨以種種因緣而得殺者，名墮胎殺。",
    "T23n1440_003:0518c25_13": "按腹殺者，若在腹中諸根未成，如薄酪生酥，若按腹令散，若彼死者名按腹殺。",
    "T23n1440_003:0518c27_14": "乃至腹中初得二根者，始處緣時，父母精合識處其中，得身根、命根。",
    "T23n1440_003:0518c28_15": "爾時作因緣殺者，得波羅夷。",
    "T23n1440_003:0518c29_16": "此是窮下之說也。",
    "T23n1440_003:0519a01_0": "有四人不可殺：入滅盡定、無想定、佛使、入慈三昧。",
    "T23n1440_003:0519a03_0": "妄語第四",
    "T23n1440_003:0519a04_0": "若為利養名聞故，言我得不淨觀、阿那波那乃至世間第一法，得向四沙門果、四禪、四無量心、四無色定、五神通，盡波羅夷。",
    "T23n1440_003:0519a06_1": "乃至自言持戒清淨婬欲不起，若不實者，偷蘭遮。",
    "T23n1440_003:0519a07_2": "若自言諸天龍乃至羅剎鬼來至我所，彼問我、我答彼，是事不實者，波羅夷。",
    "T23n1440_003:0519a09_3": "所以得罪者，自現內有勝法能感諸天龍神，又自顯斷恐怖故。",
    "T23n1440_003:0519a10_4": "龍神來至我所，我無恐懼，可名過人法；不名過天，佛在人中結戒故、人中有波羅提木叉戒故、又人中多入聖道多修善法勝於天故，但勝人已勝於天。",
    "T23n1440_003:0519a14_5": "又言：但勝人，得波羅夷；天故無所論。",
    "T23n1440_003:0519a15_6": "若不誦四阿含，自言誦四阿含；非阿毘曇師，自言阿毘曇師；非律師，自言律師；實非坐禪作阿練若，自言我是阿練若；悉偷蘭遮。",
    "T23n1440_003:0519a18_7": "大而言之，無所習誦，而言我有所誦習，悉偷蘭遮。",
    "T23n1440_003:0519a20_0": "十三事初",
    "T23n1440_003:0519a21_0": "與諸比丘結戒者。",
    "T23n1440_003:0519a21_1": "問曰：「一切善法不言結，何以但言結戒？」",
    "T23n1440_003:0519a22_2": "答曰：「戒是萬善之本，但結戒即一切結也。",
    "T23n1440_003:0519a23_3": "佛所以制此故出精戒，為令法久住故、又欲止誹謗故。",
    "T23n1440_003:0519a24_4": "若作此事，世人外道當言：『沙門釋子作不淨行，與俗人無異。』",
    "T23n1440_003:0519a25_5": "又欲生天龍善神信敬心故，若作此事，雖復私屏，天龍善神一切見之。",
    "T23n1440_003:0519a27_6": "又佛平等不問親疎，有事則制、無事則止。",
    "T23n1440_003:0519a28_7": "又諸佛法爾，婬是惡行，法應制之。」",
    "T23n1440_003:0519a29_8": "僧伽婆尸沙者，秦言僧殘，是罪屬僧，僧中有殘，因眾除滅。",
    "T23n1440_003:0519b01_9": "又云：四事無殘，此雖犯有殘，因僧滅罪，故曰僧殘。",
    "T23n1440_003:0519b02_10": "問曰：「四篇皆是有殘，何以獨此戒言有殘？」",
    "T23n1440_003:0519b03_11": "答曰：「四篇雖是有殘，不一切盡因僧滅。",
    "T23n1440_003:0519b04_12": "如三十事中，三事因僧滅，餘則不因。",
    "T23n1440_003:0519b05_13": "九十事中，七事因僧，餘則不因。",
    "T23n1440_003:0519b06_14": "十三事，一切因僧。",
    "T23n1440_003:0519b06_15": "又犯此戒，行波利婆沙亦在僧中，摩那埵亦在僧中，出罪亦在僧中，餘戒不爾，故名僧殘。",
    "T23n1440_003:0519b08_16": "又此戒不共，如比丘犯得僧殘，比丘尼犯得波逸提。」",
    "T23n1440_003:0519b09_17": "問曰：「何以不同？」",
    "T23n1440_003:0519b10_18": "答曰：「為令二眾有差別故。",
    "T23n1440_003:0519b10_19": "又云：女人煩惱深重難拘難制，若與制重則罪惱眾生。",
    "T23n1440_003:0519b12_0": "又云：女人要在私屏多緣多力苦乃出精，男子不爾，隨事能出，故不同也。",
    "T23n1440_003:0519b13_1": "若比丘作方便出精，精未出，變為尼然後出，無罪。",
    "T23n1440_003:0519b14_2": "以尼無出精方便故。",
    "T23n1440_003:0519b15_3": "若比丘故出精，一心即變為尼，即清淨住。",
    "T23n1440_003:0519b16_4": "若比丘作六夜摩那埵未竟即變為尼，亦清淨住。",
    "T23n1440_003:0519b17_5": "若行波利婆沙未竟即變為尼，亦清淨住。",
    "T23n1440_003:0519b18_6": "若比丘尼變為比丘亦如是。",
    "T23n1440_003:0519b19_0": "不共戒如是。",
    "T23n1440_003:0519b19_1": "共戒云何？",
    "T23n1440_003:0519b19_2": "若比丘先作僧殘未成，變為尼然後成事，先比丘得偷蘭遮，尼得僧殘，以罪同故。",
    "T23n1440_003:0519b21_3": "若比丘尼變為比丘亦爾。",
    "T23n1440_003:0519b22_4": "若比丘犯僧殘，一念變為尼，乃至十年五年覆藏然後變為尼，一種十五日除罪。",
    "T23n1440_003:0519b24_0": "若比丘尼犯僧殘，一念不覆藏乃至發露，行十五日法中一日二日若變為比丘，但作六夜摩那埵，然後出罪。",
    "T23n1440_003:0519b26_1": "若先犯罪有覆藏日，即變為比丘，隨本覆日行波利婆沙。」",
    "T23n1440_003:0519b27_2": "夢中出精者，有三事能發煩惱：一因緣、二方便、三境界。",
    "T23n1440_003:0519b29_3": "眾生先善業故生富貴處，但以婬欲為先，若生天上亦復如是，人天富樂是婬欲因緣也。",
    "T23n1440_003:0519c02_4": "二方便者，若見聞女色，後方便思惟，然後起欲，是名方便。",
    "T23n1440_003:0519c03_5": "三境界者，若見上妙女色即生欲心，是名境界。",
    "T23n1440_003:0519c04_6": "是比丘先富貴家子，雖得出家，以先欲因緣重故，夢中失精。",
    "T23n1440_003:0519c05_7": "復以是事因緣故，遊諸聚落，或見好色、或方便思惟，以是因緣故，夢中失精。",
    "T23n1440_003:0519c07_8": "一面立者，阿難恭敬佛故不坐。",
    "T23n1440_003:0519c08_9": "問曰：「舍利弗、目連深恭敬佛，何以坐耶？」",
    "T23n1440_003:0519c09_10": "答曰：「此二人恭敬法故，阿難兼以俗親故，是以不同。",
    "T23n1440_003:0519c10_11": "又云：阿難受他使故不坐。",
    "T23n1440_003:0519c11_12": "又云：諸佛法爾，凡侍比丘法不應坐。」",
    "T23n1440_003:0519c11_13": "讚戒讚持戒者，為折伏破戒故、令持戒者增善根故。",
    "T23n1440_003:0519c13_14": "如佛讚多聞智慧懃精進，若破戒者、若愚癡者、若懈怠者，知佛語無二，必有深利作如是說。",
    "T23n1440_003:0519c15_15": "不持戒者懃加持戒，愚癡眾生懃求智慧，懈怠眾生懃加精進，是故讚持戒也。",
    "T23n1440_003:0519c18_0": "第二摩捉戒",
    "T23n1440_003:0519c19_0": "迦留陀夷持戶鉤在門間立。",
    "T23n1440_003:0519c19_1": "此人婬欲偏多，伺見女人共語笑抱捉，解釋欲心。",
    "T23n1440_003:0519c20_2": "問曰：「若欲心多者，何不作大事破戒？」",
    "T23n1440_003:0519c21_3": "答曰：「此人根熟應得漏盡故。",
    "T23n1440_003:0519c22_4": "又應度此舍衛城中具足千家正少一人，是故不作大事。」",
    "T23n1440_003:0519c23_5": "諸女人何以來看？",
    "T23n1440_003:0519c24_6": "一以世間多事多諸怱務，出家人所住處寂靜安樂故。",
    "T23n1440_003:0519c25_7": "二親近善知識，欲聞法故。",
    "T23n1440_003:0519c26_0": "三眾僧房中種種嚴飾，采畫房舍床榻臥具，觸目可樂，是故來看。",
    "T23n1440_003:0519c27_1": "何故正食後來？",
    "T23n1440_003:0519c27_2": "又言：無有定義。",
    "T23n1440_003:0519c28_3": "若食前來，復當言何以不食後來？",
    "T23n1440_003:0519c29_0": "進退有疑耳。",
    "T23n1440_003:0519c29_1": "又云：俗人食前多事多緣，或作飲食分處奴婢，夫婿兒子各隨緣已，然後共相依隨登山遊澤或詣僧坊。",
    "T23n1440_003:0520a02_2": "又云：所以至僧坊者，為欲親近善人，樂聞法故。",
    "T23n1440_003:0520a03_3": "若食前來，諸比丘各乞食隨緣，不在僧坊，是故食後來。",
    "T23n1440_003:0520a05_4": "「諸女人何以隨比丘入房舍中？」",
    "T23n1440_003:0520a05_5": "答曰：「謂出家之人斷欲清淨，信敬故隨入無疑。」",
    "T23n1440_003:0520a06_6": "有善者默然。",
    "T23n1440_003:0520a07_7": "問曰：「何故有默、有不默者？」",
    "T23n1440_003:0520a07_8": "「有云：欲心多者默然，欲心少者不默然。",
    "T23n1440_003:0520a08_9": "有云：若知識者默然，非知識者不默然，不相錯故。",
    "T23n1440_003:0520a09_10": "有云：人性不同，有樂覆罪過者默然，有不樂藏過者不默。",
    "T23n1440_003:0520a11_11": "有云：無有父母兄弟夫婿兒女，無所畏難故默然；有父母兄弟夫婿兒女者，有畏難故不默然。」",
    "T23n1440_003:0520a13_12": "諸比丘為諸女人說法者，為說佛法，眾僧是良祐福田，可信可敬，莫以小緣故自破善根。",
    "T23n1440_003:0520a15_13": "又云：讚歎迦留陀夷種種功德智慧，當得漏盡，度千家作大利益，莫見小因緣故自失敬信也。",
    "T23n1440_003:0520a17_14": "佛所以結此摩捉女人戒，一以出家之人飄然無所依止，今結此戒與之作伴，令有所依怙。",
    "T23n1440_003:0520a19_15": "二欲止鬪諍故，此是諍競根本，若捉女人則生諍亂。",
    "T23n1440_003:0520a20_16": "三息嫌疑故，若比丘設捉女人，人見不謂直捉而已，謂作大惡，是故止之。",
    "T23n1440_003:0520a22_17": "四為斷大惡之源，欲是眾禍之先，若摩捉女人則開眾惡門，禁微防著。",
    "T23n1440_003:0520a24_18": "五為護正念故，若親近女人則失正念。",
    "T23n1440_003:0520a25_19": "六為增上法故，比丘出家迹絕欲穢，栖心事外為世揩軌。",
    "T23n1440_003:0520a26_20": "若摩捉女人，與惡人無別，則喪世人宗敬之心。",
    "T23n1440_003:0520a27_21": "此是不共戒。",
    "T23n1440_003:0520a28_0": "比丘犯僧殘，比丘尼犯摩捉，波羅夷。",
    "T23n1440_003:0520a28_1": "若比丘欲摩捉女人，根變作尼，變竟後捉無罪，以尼無方便心故，即清淨住。",
    "T23n1440_003:0520b01_2": "若比丘已犯摩捉僧殘，根變作尼，即清淨住。",
    "T23n1440_003:0520b02_3": "若尼犯摩捉波羅夷，根變作比丘，即清淨住。",
    "T23n1440_003:0520b03_4": "若比丘捉女人，未著女人即變為男子，手著時非女人，不得僧殘，得先方便偷蘭遮；捉已變，得僧殘。",
    "T23n1440_003:0520b05_5": "若尼欲捉男子，手未捉，根變為女，變為女竟捉，不得波羅夷，得先方便偷蘭遮。",
    "T23n1440_003:0520b07_6": "未變捉，捉竟變，得重。",
    "T23n1440_003:0520b09_0": "第三惡語戒",
    "T23n1440_003:0520b10_0": "此是不共戒。",
    "T23n1440_003:0520b10_1": "比丘惡語得僧殘，比丘尼惡語偷蘭遮，式叉摩尼、沙彌、沙彌尼，突吉羅。",
    "T23n1440_003:0520b11_2": "此五篇戒各有種類，十三事中初五戒；三十事中三戒：從非親里尼取衣、浣故衣、染羊毛；九十事中十五戒，與女人過五六語、教尼至日沒時，次第後十戒，食家中前後二戒，與女人同室宿，議共道行；四悔過中第四戒；眾學法中不眄視、不高視戒，是婬戒種類。",
    "T23n1440_003:0520b17_3": "十三事二房舍；三十事中七戒：畜寶戒、種種用寶戒、販賣戒、自乞縷使織師織、還奪他比丘衣、知物向僧自迴向己；九十事中三戒：藏針筩等戒、與五眾衣輒還用、與賊眾議共道行；四悔過中第三戒；眾多學戒中以飯覆羹、淨草淨水。",
    "T23n1440_003:0520b23_4": "如是等戒。",
    "T23n1440_003:0520b23_5": "是盜戒種類。",
    "T23n1440_003:0520b23_6": "十三事中污他家；三十事中憍奢耶敷具；九十事中知水有蟲自澆草土若使人澆、知水有蟲取用二戒，打他比丘、搏他比丘二戒，故奪畜生命；四悔過中初戒；眾學中大塼飯、淨草淨水。",
    "T23n1440_003:0520b28_7": "如是等戒，殺戒種類。",
    "T23n1440_003:0520b28_8": "十三事中二謗戒、破僧相助三戒、戾語戒；三十事中三戒：一二居士作衣、若王大臣遣使戒；九十事中初十戒；四悔過中第二戒；眾多學一切說法戒。",
    "T23n1440_003:0520c03_9": "如是等戒。",
    "T23n1440_003:0520c03_10": "妄語戒種類。",
    "T23n1440_003:0520c03_11": "二百五十戒，以類而言有四種類。",
    "T23n1440_003:0520c04_12": "以罪而言，罪有五差、偷蘭遮。",
    "T23n1440_003:0520c05_13": "十三事，初房舍。",
    "T23n1440_003:0520c06_0": "佛在阿羅毘國，此是鬼神名。",
    "T23n1440_003:0520c06_1": "此國是阿羅毘所住處，故因之為名。",
    "T23n1440_003:0520c07_2": "諸比丘者，有二種：一世諦比丘、二第一義諦比丘。",
    "T23n1440_003:0520c08_3": "住波羅提木叉戒，是世諦比丘；住無漏戒，是第一義諦比丘。",
    "T23n1440_003:0520c10_0": "大迦葉者，迦葉名多故，以大辯之：一大富貴長者所生故、二能捨大富貴豪族出家故、三能行頭陀少欲知足大法故、四國王帝主天龍鬼神多知多識所供養故、五捨世間大利養少欲知足行乞食故。",
    "T23n1440_003:0520c14_1": "如大舍利弗，成就大智慧故。",
    "T23n1440_003:0520c15_2": "如大目連，成就大神通故。",
    "T23n1440_003:0520c15_3": "以成就大功德故，兼行少欲知足頭陀法故，名大迦葉。",
    "T23n1440_003:0520c17_4": "與少不足，名為多欲；得一求一，名不知足。",
    "T23n1440_003:0520c18_5": "又復得內供養無厭，名為多欲；得外利養無厭，名不知足。",
    "T23n1440_003:0520c19_6": "與諸比丘結戒，一以為法久住故、二為止誹謗故、三不惱害眾生令信敬增長故、四為少欲知足行善法故。",
    "T23n1440_003:0520c21_7": "此名不共戒，比丘犯僧殘，比丘尼犯偷蘭，下三眾犯突吉羅。",
    "T23n1440_003:0520c23_8": "是舍私作，無檀越主，自乞自作，以多緣多事惱亂在家人故，制令應量。",
    "T23n1440_003:0520c24_9": "長十二搩手、內廣七搩手者，佛一搩手，凡人一肘半。",
    "T23n1440_003:0520c26_10": "示處者，僧應示作處。",
    "T23n1440_003:0520c26_11": "集僧已能盡往示處者益善，若不往，僧應差四人示處。",
    "T23n1440_003:0520c27_12": "教應量已印封作相。",
    "T23n1440_003:0520c28_13": "若僧不教應量、不示難處妨處者，突吉羅。",
    "T23n1440_003:0520c29_14": "難處者，蛇窟乃至鼠穴，是名難處。",
    "T23n1440_003:0521a01_15": "齊幾名無難處？",
    "T23n1440_003:0521a01_16": "但使齊房四角已還，無難處得作。",
    "T23n1440_003:0521a02_17": "又云：但使出入道徑無難，名無難處。",
    "T23n1440_003:0521a03_18": "妨者，是舍四邊一尋內，有塔地若王地，以王來入僧房內，王或欲止息眠戲，不欲在僧房內，別結此地屬王，故名王地。",
    "T23n1440_003:0521a05_19": "居士者，以居士作僧房，壇越數來往僧中。",
    "T23n1440_003:0521a06_20": "止息戲笑不欲在僧房中，故別結此地屬居士。",
    "T23n1440_003:0521a07_21": "外道地者，居士有親里外道出家，來往僧中故，別結此地屬外道。",
    "T23n1440_003:0521a09_22": "比丘尼地者，居士親里女出家作尼，來往僧房中故，別結此地屬尼。",
    "T23n1440_003:0521a11_0": "大石者，若近在房，行來進止作諸惱害、或破器物，故名妨處。",
    "T23n1440_003:0521a12_1": "流水者，若近流水、或水長漂沒房舍、或水流食岸毀壞不少。",
    "T23n1440_003:0521a13_2": "池水者，池水浸潤不得久固。",
    "T23n1440_003:0521a14_3": "大樹者，飛鳥所集有諸音聲，多所惱亂兼屎尿不淨，并枝折落有所傷破。",
    "T23n1440_003:0521a16_4": "深坑者，頹損崩壞，令房不得久故。",
    "T23n1440_003:0521a16_5": "不問處、過量、難處、妨處，四事不如法，若平地時、封地作相時，以得偷蘭遮；從二團泥未竟已還，盡輕偷蘭；餘一團泥在，未竟，重偷蘭；竟，僧殘。",
    "T23n1440_003:0521a20_6": "若三事不如法、一事如法，二事不如法、二事如法，一事不如法、三事如法，從平地封地作相，乃至一團泥未竟已還，盡輕偷蘭；作房竟，得重偷蘭。",
    "T23n1440_003:0521a23_7": "作房比丘先自看作房處，然後集僧，集僧已從僧三乞。",
    "T23n1440_003:0521a24_8": "僧應先示處，次封作相竟然後羯磨。",
    "T23n1440_003:0521a25_9": "若封相風吹雨水壞滅者，應更作相。",
    "T23n1440_003:0521a26_10": "已羯磨時相壞亦成羯磨，半已相壞亦成羯磨，若羯磨已相壞亦成羯磨。",
    "T23n1440_003:0521a28_11": "若印封作相已，不得餘處作房。",
    "T23n1440_003:0521a28_12": "若異比丘不得此處作房，正應此比丘作，作房已不得嫌小，更大作房不如法，隨作時得偷蘭。",
    "T23n1440_003:0521b02_0": "若房主比丘死、若遠行者去絕不還，隨意處分，若與三寶、若隨親與、若與白衣、若自賣作錢自在隨心。",
    "T23n1440_003:0521b04_1": "若賣房不得賣地，若眾僧不聽，眾僧得罪。",
    "T23n1440_003:0521b05_2": "若房主比丘不自分處者，屬四方僧，眾僧次第應住。",
    "T23n1440_003:0521b06_3": "若此房上更異比丘欲作房，不須白僧，但房主比丘聽作，自在得作；不聽，不得作。",
    "T23n1440_003:0521b08_4": "此房亦隨主自在分處，若不分處，即屬四方僧，如先比丘法。",
    "T23n1440_003:0521b09_5": "若比丘作房不如法，若四方僧地不得作塔，不得作別波演，若作得罪。",
    "T23n1440_003:0521b11_6": "亦不得四方僧地中，為佛法自為種殖。",
    "T23n1440_003:0521b12_7": "若僧和合，聽四方僧地中作塔，得作；若不和合、不聽，不得作。",
    "T23n1440_003:0521b13_8": "若僧地中有種種花，應淨人取，作次第與僧隨意供養，不得私取自供養三寶。",
    "T23n1440_003:0521b15_9": "若花多，眾僧取不能盡，若僧和合，聽隨意取之。",
    "T23n1440_003:0521b16_10": "若荒餓後，三寶園田無有分別，先舊比丘及以白衣一切盡無、問定無處，若眾僧和合，隨意分處。",
    "T23n1440_003:0521b18_11": "非僧地，地應屬王，若比丘作房者，應以白王然後作房，不白不得作。",
    "T23n1440_003:0521b20_12": "若僧坊中內，不得起塔作像，以近人臭穢不清淨。",
    "T23n1440_003:0521b21_13": "若重閣舍，若經像在下重，不得在上住。",
    "T23n1440_003:0521b22_14": "若塔地花，不得供養僧、法，正應供養佛。",
    "T23n1440_003:0521b23_15": "此花亦得賣取錢，以供養塔用。",
    "T23n1440_003:0521b24_0": "若屬塔水，以供塔用。",
    "T23n1440_003:0521b24_1": "設用有殘，若致功力是塔人者，應賣此水以錢屬塔，不得餘用，用則計錢。",
    "T23n1440_003:0521b26_2": "若塔無人致水功力，一由僧人。",
    "T23n1440_003:0521b27_0": "殘水多少善好籌量。",
    "T23n1440_003:0521b27_1": "若學問坐禪比丘各有定業，若學不根本如學問法者，取學問臘則不清淨。",
    "T23n1440_003:0521b29_2": "若禪不根本心如禪法者，取坐禪臘則不清淨。",
    "T23n1440_003:0521c01_3": "後房舍。",
    "T23n1440_003:0521c02_0": "佛在俱睒彌國。",
    "T23n1440_003:0521c02_1": "長老闡那者，是佛異母弟，優填王妹兒，生大豪族，出家為道，多住此國。",
    "T23n1440_003:0521c04_2": "性[仁-二+戾]自用，作種種過惡，多在此國。",
    "T23n1440_003:0521c04_3": "與諸比丘結戒者，所以因緣如上說。",
    "T23n1440_003:0521c05_4": "此是不共戒，若比丘犯僧殘，若比丘尼犯偷蘭，下三眾罪犯突吉羅。",
    "T23n1440_003:0521c07_5": "有主者，有檀越主人為比丘出錢作僧房，以僧房故不問量。",
    "T23n1440_003:0521c08_6": "若檀越欲作大房，語主人意小作者，則應少欲法。",
    "T23n1440_003:0521c09_7": "若檀越意為福德故、欲令容受多人故，欲作大房、欲多重作房，不應違施者意，若違損他福德。",
    "T23n1440_003:0521c11_8": "若主人意欲如耆闍崛山祇桓精舍廣大嚴淨者，應好示語檀越，意令開解然後小作房。",
    "T23n1440_003:0521c13_9": "律師云：後房舍，有檀越主，與比丘物為眾僧作房；但以眾房不限量數，自餘作法如前房說。",
    "T23n1440_003:0521c15_10": "若不問僧作處、難處、妨處三事，不如法從平地印封作相，二團泥未竟已還，盡輕偷蘭；一團泥未竟，重偷蘭；作房舍竟，僧殘。",
    "T23n1440_003:0521c18_11": "若二事不如法、一事如法，若一事不如法、二事如法，從平地印封作相，一團泥未竟已還，輕偷蘭；作房竟，重偷蘭。",
    "T23n1440_003:0521c21_12": "若自物與僧作房亦如是。",
    "T23n1440_003:0521c21_13": "若僧祇物一人作僧房，不問作處、難處、妨處，而作房處無難、無妨，作房竟突吉羅；若有難處、妨處，平地印封作相，乃至二團泥未竟以還，輕偷蘭；一團泥未竟以還，重偷蘭；作竟，僧殘。",
    "T23n1440_003:0521c26_14": "若自物、施主物，自物作房，如初房舍法。",
    "T23n1440_003:0521c27_15": "若初房舍、若後房舍，倩他作，作不如法，二俱得罪。",
    "T23n1440_003:0521c28_16": "若僧房、自房。",
    "T23n1440_003:0521c28_17": "作法白僧三乞。",
    "T23n1440_003:0521c28_18": "次第如初房說。",
    "T23n1440_003:0521c29_19": "優婆塞者，秦言離惡修善，亦名親近。",
    "T23n1440_003:0522a02_0": "第八無根謗戒",
    "T23n1440_003:0522a03_0": "佛在王舍城者，迦維羅長養色身，摩竭提國長養法身，是故佛多在王舍城。",
    "T23n1440_003:0522a04_1": "陀驃力士子成就五法故，僧羯磨作知臥具人。",
    "T23n1440_003:0522a05_2": "問曰：「五法成就者多，何以正差陀驃？」",
    "T23n1440_003:0522a06_3": "答曰：「以陀驃舊住王舍城瞻待客比丘故。",
    "T23n1440_003:0522a07_4": "又云：為滿本願。",
    "T23n1440_003:0522a08_0": "過去迦葉佛時亦為眾僧作知臥具人，稱可僧意。",
    "T23n1440_003:0522a09_1": "爾時作願：『願我將來亦為眾僧作知臥具人。』",
    "T23n1440_003:0522a10_2": "及在彼世時亦知臥具、稱悅時人，是以今佛還知臥具。",
    "T23n1440_003:0522a11_3": "佛所以令德行具足者使知臥具，現無悋法故。",
    "T23n1440_003:0522a12_4": "外道法，凡有所知見，盡不與弟子，恐弟子德行與己齊等，無師相承故。",
    "T23n1440_003:0522a14_5": "佛法不爾，一切無惜，隨弟子優劣隨事稱差。",
    "T23n1440_003:0522a15_6": "又欲現長幼智德階差，知臥具者其德如是，況受用者。",
    "T23n1440_003:0522a16_7": "又欲莊嚴將來彌勒佛法故，如今舍利弗智慧第一、目連神足第一、迦旃延解契經第一、富樓那四辯第一、阿難總持第一，五百弟子各為第一，陀驃知臥具第一。",
    "T23n1440_003:0522a20_0": "時人見佛弟子各稱第一，皆發勝願自誓立行：『願我於當來佛法中，亦得第一如是。』」",
    "T23n1440_003:0522a21_1": "佛出世莊嚴未來，五百佛法隨所應與，阿練若阿練若共，持律持律共，說法說法共，讀修妬路讀修妬路共。",
    "T23n1440_003:0522a24_2": "問曰：「若如是隨同者共，不有所偏私耶？」",
    "T23n1440_003:0522a25_3": "答曰：「不爾。",
    "T23n1440_003:0522a25_4": "眾僧先已自唱隨同業者共，以業同故，不相擾亂得安樂住。」",
    "T23n1440_003:0522a26_5": "問曰：「是四人其業各異，何以常不相離？」",
    "T23n1440_003:0522a27_6": "答曰：「阿練若，禪法有所疑滯，諮問有處，兼欲數聞說法增修，是以相近。",
    "T23n1440_003:0522a29_7": "持律者，凡欲知戒相輕重、決了罪過斷解僧法，是以相近。",
    "T23n1440_003:0522b01_8": "法師者，義論說法稱揚三寶，能增長善根。",
    "T23n1440_003:0522b02_9": "契經者，誦諸大經，多知廣見隨事能答，故相親近。",
    "T23n1440_003:0522b03_10": "若僧坊中房尠少，若有四房，先唱與阿練若，次第唱與。",
    "T23n1440_003:0522b05_11": "若別波演有四房，亦次第唱與。",
    "T23n1440_003:0522b05_12": "若舍有四重，亦次第唱與。",
    "T23n1440_003:0522b06_13": "若無四房，隨宜分處。」",
    "T23n1440_003:0522b06_14": "不須燈燭者。",
    "T23n1440_003:0522b07_15": "「凡光明神力要入定心，若分臥具必出定心。",
    "T23n1440_003:0522b08_16": "云何不定心中而有光明？」",
    "T23n1440_003:0522b08_17": "答曰：「諸佛不可思議、禪定不可思議、龍不可思議、業報不可思議。",
    "T23n1440_003:0522b10_18": "又云：此人利根，禪定亦利。",
    "T23n1440_003:0522b10_19": "當分臥具時，或入定心、或出定心，其間駃速，謂但是散心。",
    "T23n1440_003:0522b12_20": "如擊鼓人，手自擊鼓、口並叫喚，擊鼓心非緣叫喚心，二心各異，但以其駃疾故，謂是一心。",
    "T23n1440_003:0522b14_21": "又如浮人，手捉浮瓠脚並蹋水，捉浮瓠心、脚蹋水心，二心各異亦復如是。",
    "T23n1440_003:0522b15_22": "又云：先入定心手出光明，出光明已然後出定。",
    "T23n1440_003:0522b16_23": "以入定勢力故，雖在不定心中，光明不滅。",
    "T23n1440_003:0522b17_24": "猶如陶師轉輪作器，以一轉力故十匝五匝，勢故不盡。",
    "T23n1440_003:0522b19_25": "此亦復爾，一定力故光明久住。",
    "T23n1440_003:0522b20_0": "如過去然燈佛，出現於世為眾生說法。",
    "T23n1440_003:0522b20_1": "時世眾生樂著世樂，懈怠慢恣不受佛法。",
    "T23n1440_003:0522b21_2": "定光如來以神通力化作一城，莊嚴清淨，其中人民富樂充溢五欲自恣。",
    "T23n1440_003:0522b23_3": "如是經由十二年中，定光如來亦十二年常在禪定。",
    "T23n1440_003:0522b24_4": "過是以後，大水忽至漂沒此城，城中人民一切散滅。",
    "T23n1440_003:0522b25_5": "時世人民樂著富樂者或悟無常：『我不久亦當如是。』",
    "T23n1440_003:0522b27_6": "定光如來即從定起，踊在虛空作種種神變，從虛空來下為眾說法。",
    "T23n1440_003:0522b28_7": "時會眾生，或得須陀洹乃至阿羅漢，或種辟支佛道因緣，或發阿耨多羅三藐三菩提心者，無量眾生大得法利。",
    "T23n1440_003:0522c02_8": "以神通力，常得停住十二年中；以定力故，光明暫住，何足為難？」",
    "T23n1440_003:0522c03_9": "問曰：「佛法，罪當發露、功德覆藏。",
    "T23n1440_003:0522c04_10": "陀驃何故常放光明自顯功德？」",
    "T23n1440_003:0522c05_11": "答曰：「自顯功德凡有二種：一為利養名聞、二為佛法眾生故。",
    "T23n1440_003:0522c06_12": "若為佛法眾生，隨時自在無所障礙。",
    "T23n1440_003:0522c07_13": "陀驃所以放光明者，正為止誹謗故。",
    "T23n1440_003:0522c08_14": "如佛為婆羅門女所謗故，作師子吼，自說：『我有十力、四無所畏、十八不共法。』",
    "T23n1440_003:0522c09_15": "以表清淨。",
    "T23n1440_003:0522c10_16": "如舍利弗、目連，為瞿迦離所謗，作師子吼：『我有七覺意寶。",
    "T23n1440_003:0522c11_17": "如長者家，其庫藏中有種種衣服、種種器仗，自在取用。",
    "T23n1440_003:0522c12_18": "我有七覺意寶，亦隨意取用之。』",
    "T23n1440_003:0522c13_19": "以表清淨。",
    "T23n1440_003:0522c13_20": "目連亦作師子吼，自說：『我生已盡，不復當生，所作已辦，梵行已成。』",
    "T23n1440_003:0522c15_21": "以表清淨。",
    "T23n1440_003:0522c15_22": "阿那律為人所謗，自說：『我入智慧樓，觀自在遊戲。』",
    "T23n1440_003:0522c16_23": "以表清淨。",
    "T23n1440_003:0522c16_24": "如莎伽陀為人所謗言其飲酒，自言：『我禪定能令從阿鼻地獄上至阿迦尼吒天滿其中火。』",
    "T23n1440_003:0522c18_25": "以表清淨。",
    "T23n1440_003:0522c19_26": "如輸毘陀為人所謗，自說：『一念能知五百劫事。』",
    "T23n1440_003:0522c20_27": "以表清淨。",
    "T23n1440_003:0522c20_28": "陀驃為慈地所謗故，常放光明，以表清淨。",
    "T23n1440_003:0522c21_29": "復次除輕毀心故，如學問比丘輕毀坐禪、勸佐眾事比丘，坐禪比丘亦輕毀二業比丘，勸佐眾事比丘亦輕毀坐禪、學問比丘。",
    "T23n1440_003:0522c24_30": "是故陀驃以坐禪力常現光明，兼知臥具勸佐眾事，滅相輕毀勝負心故。",
    "T23n1440_003:0522c25_31": "三為折伏山林樹下比丘高慢心故，常謂城傍比丘在散亂心中多言多事，行道修業無所能成，自謂靜處無能過者。",
    "T23n1440_003:0522c28_32": "是故陀驃雖在事亂，得大神力，手放光明以分臥具，伏彼高心。",
    "T23n1440_003:0523a01_33": "四為現精進果報，以精進力得此神通，以激勵懈怠諸慢恣者。",
    "T23n1440_003:0523a02_34": "五為檀越施主增長善根。",
    "T23n1440_003:0523a03_35": "六為現不退法，陀驃先德行純備，後為慈地所謗，時人疑謂其退，故放光明，明實不退。",
    "T23n1440_003:0523a05_36": "七欲現眾僧大威德故，分臥具比丘神德猶爾，況餘大德名聞高遠者。",
    "T23n1440_003:0523a06_37": "八為愛惜正業不令虛缺，常在定心兼分臥具，令僧事得辦而不廢禪業，以是因緣故常放光明。",
    "T23n1440_003:0523a08_38": "眾僧羯磨作差會人，作差會人故，為慈地所謗。",
    "T23n1440_003:0523a10_0": "然後作知臥具人，以被謗故，手出光明，令諸眾生滅諸惡法。",
    "T23n1440_003:0523a11_1": "以知臥具事亦勝故移令在前，差會在後。」",
    "T23n1440_003:0523a12_2": "慈地比丘所以常得麁惡食者，先業力故。",
    "T23n1440_003:0523a13_3": "又此人日夜無清淨心，天龍鬼神與作因緣，令其所作事不如意。",
    "T23n1440_003:0523a14_4": "世尊知我者，以實清淨故，不得言爾；以本業力故，不得言不。",
    "T23n1440_003:0523a16_5": "佛何故不說陀驃清淨？",
    "T23n1440_003:0523a16_6": "一以佛平等心無親無愛故，不即言一是一非。",
    "T23n1440_003:0523a17_7": "二以陀驃本業果熟故。",
    "T23n1440_003:0523a18_8": "過去迦葉佛時作知食人，時有一塚間比丘是阿羅漢，儀容端政在路而行。",
    "T23n1440_003:0523a19_9": "有一女人見生染愛，隨觀不捨。",
    "T23n1440_003:0523a20_10": "時主食人見其如是，謂先與交通，尋作是言：「是比丘必與此女人共作惡法。」",
    "T23n1440_003:0523a22_11": "以謗賢聖故，墮在地獄。",
    "T23n1440_003:0523a22_12": "罪畢得出，以本善業值佛得道。",
    "T23n1440_003:0523a23_13": "殘業力故，受此惡報。",
    "T23n1440_003:0523a24_14": "是彌多羅比丘尼自說作罪故，應與滅羯磨。",
    "T23n1440_003:0523a25_15": "自言罪者，比丘、比丘尼、式叉摩尼、沙彌、沙彌尼自言作罪，若不改悔，應與滅羯磨。",
    "T23n1440_003:0523a27_0": "若不與滅羯磨，但直爾驅出，若改悔者，得偷蘭遮；若不改悔者，突吉羅。",
    "T23n1440_003:0523a28_1": "若比丘犯戒內爛，舉眾共知，不須自言，直爾遣出。",
    "T23n1440_003:0523a29_2": "若與羯磨，使四遠同聞，折伏罪惡得作無過。",
    "T23n1440_003:0523b01_3": "凡五眾自言作重罪，若一人前自說、若多人前說，盡應遣出。",
    "T23n1440_003:0523b03_4": "比丘、比丘尼應現前，三眾不現前。",
    "T23n1440_003:0523b03_5": "陀驃比丘與憶念毘尼，如七滅諍中。",
    "T23n1440_003:0523b04_6": "滅羯磨法者，不得眾共作一切僧事，百一羯磨皆不得同眾，眾僧自恣臘面門臘皆不得與。",
    "T23n1440_003:0523b06_7": "若死，眾僧不得羯磨取物，應與所親白衣。",
    "T23n1440_003:0523b07_8": "自不得從他受法，亦不得教前人法。",
    "T23n1440_003:0523b08_9": "不得受他禮拜供養、說戒及一切羯磨，不得與欲清淨。",
    "T23n1440_003:0523b09_10": "有三種人必墮地獄罪，因誹謗故。",
    "T23n1440_003:0523b10_11": "兼說二人墮地獄罪，佛不欲面稱人惡。",
    "T23n1440_003:0523b11_12": "眾中有此惡者，是故佛因事說過，令諸罪人摧伏惡心深心慚愧。",
    "T23n1440_003:0523b12_13": "夫人生世間，斧在口中生。",
    "T23n1440_003:0523b13_14": "此中佛自說本緣：「過去不可計劫有佛出世名阿梨羅，彼佛法中有兄弟二人，出家作比丘。",
    "T23n1440_003:0523b15_15": "兄坐禪故，得阿羅漢三明六通；弟學通三藏，闡揚佛法。",
    "T23n1440_003:0523b16_16": "時世四輩宗奉二人，但兄以聖道故，利養偏勝。",
    "T23n1440_003:0523b17_17": "時檀越持一端[疊*毛]，與兄不與弟，凡飲食衣服病瘦醫藥皆偏不同。",
    "T23n1440_003:0523b19_18": "其弟比丘生惱疾心，欲毀害誹謗。",
    "T23n1440_003:0523b20_19": "時檀越遣一女至三藏比丘所，比丘語女言：『汝與我謗彼比丘。』",
    "T23n1440_003:0523b21_20": "女言：『此是聖人。",
    "T23n1440_003:0523b22_0": "云何謗之？』",
    "T23n1440_003:0523b22_1": "此比丘以種種方便誘惑其心，女人即可之。",
    "T23n1440_003:0523b23_2": "比丘言：『我當索取彼[疊*毛]，持以與汝，以證其罪。",
    "T23n1440_003:0523b24_3": "但言：「與我行婬。」』",
    "T23n1440_003:0523b24_4": "即索與之，女即還歸家。",
    "T23n1440_003:0523b25_5": "問其意故，何以經久？",
    "T23n1440_003:0523b25_6": "即言：『彼處比丘留我戲弄，是故經久。』",
    "T23n1440_003:0523b26_7": "復言：『與我此[疊*毛]。』",
    "T23n1440_003:0523b27_0": "於時世人咸生疑惑。",
    "T23n1440_003:0523b27_1": "羅漢比丘見此二人作大罪惡，即避異方。",
    "T23n1440_003:0523b28_2": "佛言：『時弟比丘者，則我身是。",
    "T23n1440_003:0523b29_3": "女人者，孫陀利是。",
    "T23n1440_003:0523b29_4": "以我前世謗漏盡無學人故，今漏盡在無學地，還被誹謗。』」",
    "T23n1440_003:0523c01_5": "與諸比丘結戒者，為法久住故，為止謗毀令梵行安樂住不妨讀經行道故。",
    "T23n1440_003:0523c03_6": "此是共戒，比丘犯得僧殘，比丘尼犯亦得僧殘，下三眾犯得突吉羅。",
    "T23n1440_003:0523c05_7": "無根波羅夷者，無根謗有四種：一以無根波羅夷法謗，得僧殘；二以無根僧殘謗，得波逸提；三以無根出佛身血、破僧謗，得偷蘭；四以無根波逸提謗，得突吉羅。",
    "T23n1440_003:0523c08_8": "說他麁罪有三種：一說他波羅夷僧殘，得波逸提；說他出佛身血、破僧，偷蘭；說波逸提，突吉羅。",
    "T23n1440_003:0523c10_9": "覆他麁罪有三種：一覆藏他波羅夷、僧殘，得波逸提；二覆藏他出佛身血、破僧，偷蘭遮；覆波逸提，突吉羅。",
    "T23n1440_003:0523c13_10": "輕呵戒唯有一種，輕呵五篇戒，盡波逸提。",
    "T23n1440_003:0523c14_11": "乃至輕呵最後一篇，亦波逸提。",
    "T23n1440_003:0523c14_12": "無根謗、說他麁罪、輕呵戒，是三事諍，亂法故。",
    "T23n1440_003:0523c15_13": "覆藏他麁罪，匿藏罪惡，染污佛法故。",
    "T23n1440_003:0523c16_14": "復次無根謗、說他麁罪，妨廢讀經行道故。",
    "T23n1440_003:0523c17_15": "輕呵戒，破佛法身故。",
    "T23n1440_003:0523c18_16": "覆麁罪，令佛法不清淨，長養惡法故。",
    "T23n1440_003:0523c19_17": "無根者，有三種根本：一見、二聞、三疑。",
    "T23n1440_003:0523c19_18": "依此三種，名為有根；不見、不聞、不疑，是名無根，云疑不成根。",
    "T23n1440_003:0523c21_19": "眼根者，必使清淨無病，見事審諦可依可信，唯聽肉眼不聽天眼，以有天眼者不說人惡。",
    "T23n1440_003:0523c23_20": "復次若聽天眼說過者，人誰無過？",
    "T23n1440_003:0523c24_0": "但有大小天眼無往不見，若聽說過者，則妨亂事多。",
    "T23n1440_003:0523c25_1": "耳根者，必使清淨無謬審諦可信，亦不可聽天耳，事同天眼。",
    "T23n1440_003:0523c26_2": "疑不可依，若說罪過為說定相，疑者非是決定，或謂犯罪、或謂不犯，或不可依，故不得為根。",
    "T23n1440_003:0523c29_0": "第十破僧戒",
    "T23n1440_003:0524a01_0": "破僧輪、破羯磨僧，有何差別？",
    "T23n1440_003:0524a01_1": "答曰：「有種種差別。",
    "T23n1440_003:0524a02_2": "破僧輪、破羯磨僧，俱偷蘭遮。",
    "T23n1440_003:0524a02_3": "而破僧輪，犯逆罪偷蘭遮，不可懺；破羯磨僧，犯非逆罪可懺偷蘭遮。",
    "T23n1440_003:0524a04_4": "復次破僧輪，入阿鼻獄受罪一劫；破羯磨僧，不墮阿鼻獄。",
    "T23n1440_003:0524a05_5": "復次破僧輪下至九人，破羯磨僧下至八人。",
    "T23n1440_003:0524a06_6": "復次破僧輪，一人自稱作佛；破羯磨僧，不自稱作佛。",
    "T23n1440_003:0524a07_7": "復次破僧輪，界內界外一切盡破；破羯磨僧，要在界內別作羯磨。",
    "T23n1440_003:0524a09_8": "復次破僧輪，必男子；破羯磨僧，男子女人二俱能破。",
    "T23n1440_003:0524a10_9": "復次破僧輪，破俗諦僧；破羯磨僧，俗諦僧、第一義諦僧二俱能破。",
    "T23n1440_003:0524a12_10": "復次破僧輪、但破閻浮提；破羯磨僧，通三天下。」",
    "T23n1440_003:0524a13_11": "調達以五法誘諸年少比丘，令生異見。",
    "T23n1440_003:0524a14_12": "破僧之要，以五法為根本。",
    "T23n1440_003:0524a14_13": "問曰：「此五法，佛常自讚歎，何故名為非法？」",
    "T23n1440_003:0524a15_14": "答曰：「佛所以讚歎者，云四聖種能得八聖道成沙門四果。",
    "T23n1440_003:0524a16_15": "今調達倒說，云八聖道趣向泥洹反更遲難，修行五法以求解脫其道甚速。",
    "T23n1440_003:0524a18_16": "是故說為非法。」",
    "T23n1440_003:0524a18_17": "非法說法者，五法非法，說是法。",
    "T23n1440_003:0524a19_18": "法說非法者，八聖道是法，說言非法。",
    "T23n1440_003:0524a20_19": "非律說律者，五法非律，說言是律。",
    "T23n1440_003:0524a21_20": "律說非律者，八聖道是律，說言非律。",
    "T23n1440_003:0524a22_21": "非犯說犯者，佛不制心戒，而說心起三毒即是犯戒。",
    "T23n1440_003:0524a23_22": "犯說非犯者，不制剃髮剪爪佛說犯戒，而言爪髮有命，有不剃剪不。",
    "T23n1440_003:0524a25_23": "犯輕說重，如優鉢羅龍，以摘樹葉故罪不可懺，因此便言殺草木者一切是重。",
    "T23n1440_003:0524a26_24": "重說輕者，見須提那達尼吒等以先作故不得重罪，便言婬欲、盜是輕。",
    "T23n1440_003:0524a28_25": "有殘說無殘者，下四篇戒犯則有殘，而說言無殘。",
    "T23n1440_003:0524a29_26": "無殘說有殘者，四重犯則無殘，而說有殘。",
    "T23n1440_003:0524b01_27": "常所說法說非常所說法者，八聖道是常所用法，而說非是常所用法。",
    "T23n1440_003:0524b03_28": "非常所用法說是常所用法者，五法是非常所用法，而說是常所用法。",
    "T23n1440_003:0524b04_29": "四禁是輕、餘篇言重，此是非教，而說是教。",
    "T23n1440_003:0524b05_30": "四禁是重、餘篇是輕，此是正教，而說非教。",
    "T23n1440_003:0524b07_0": "薩婆多毘尼毘婆沙卷第三"
}