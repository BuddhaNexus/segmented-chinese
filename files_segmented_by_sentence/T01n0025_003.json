{
    "T01n0025_003:0377a14_0": "起世因本經卷第三",
    "T01n0025_003:0377a16_0": "隋天竺沙門達摩笈多譯",
    "T01n0025_003:0377a17_0": "地獄品中",
    "T01n0025_003:0377a18_0": "「復次，諸比丘！",
    "T01n0025_003:0377a18_1": "彼等地獄諸眾生輩，有無量時長遠道中，從彼燋渴五百由旬小地獄出，出已奔走，略說乃至，求救護處，即便詣向五百由旬膿血地獄。",
    "T01n0025_003:0377a21_2": "入彼處已，即為彼等，生於膿血，乃至咽喉已下熱沸。",
    "T01n0025_003:0377a22_3": "而彼地獄諸眾生等，入已東西交橫行走。",
    "T01n0025_003:0377a23_4": "彼等如是馳走之時，燒手燒足、或燒耳鼻，燒耳鼻已，及諸支節，皆悉燒然。",
    "T01n0025_003:0377a25_5": "其諸支節，被燒然已，諸罪人等，於彼受苦，嚴酷重切，不可思議。",
    "T01n0025_003:0377a26_6": "命既未終，惡不善業又未畢盡，乃至人身所造作來。",
    "T01n0025_003:0377a28_7": "復次，諸比丘！",
    "T01n0025_003:0377a28_8": "膿血地獄中有諸蟲，名最猛勝住，而彼諸蟲，為彼地獄諸眾生等，作多損害。",
    "T01n0025_003:0377b01_9": "或於身中先割破皮，割皮破已次復割肉，割肉已割筋，割筋已破骨，破骨已拔出於髓取而食之。",
    "T01n0025_003:0377b03_10": "彼諸眾生，於中乃至受嚴重苦，命既未終，乃至未盡惡不善業，及以人身所作來者，皆悉具受。",
    "T01n0025_003:0377b05_11": "復次，諸比丘！",
    "T01n0025_003:0377b06_12": "彼膿血獄所有眾生，或時飢渴，彼等即以兩手掬取彼沸膿血，置於口中，置口中已，應時燒彼眾生脣口，燒脣口已燒腭，燒腭已燒喉，燒喉已燒胸，燒胸已燒心，燒心已燒腸，燒腸已燒胃，燒胃已直過小腸，向下而出。",
    "T01n0025_003:0377b11_13": "彼等眾生，於彼地獄，乃至受諸嚴切重苦。",
    "T01n0025_003:0377b12_14": "命既未終，乃至未盡惡不善業，及以人身所作來者，如是次第，具足而受。",
    "T01n0025_003:0377b14_0": "「復次，諸比丘！",
    "T01n0025_003:0377b14_1": "彼等地獄諸眾生輩，經無量時長遠道中，從於膿血五百由旬小地獄出，出已馳走，乃至求於救護之處，向一銅釜五百由旬小地獄中。",
    "T01n0025_003:0377b17_2": "入彼處已，時守獄者，捉彼地獄諸眾生輩，擲置釜中，其頭向下，脚皆在上，彼諸眾生於其中間，以地獄火，相燒煮故，若沸向上，即煮即熟；若沸在下，亦煮亦熟；若在中間，還即煮熟；若交若橫，還即煮熟；若為沫覆，還煮還熟；若見不見，一切煮熟。",
    "T01n0025_003:0377b23_3": "譬如世間若煮小豆、若煮大豆及豌豆等，置於釜內，滿中著水，其下然火，如是湧沸，湯豆和合，若來向上，即煮即熟；若向下去，亦即煮熟；若住於中，亦煮亦熟；若其交橫，亦俱煮熟；若為沫覆，還亦煮熟；若見不見，一切時熟。",
    "T01n0025_003:0377b28_4": "諸比丘！",
    "T01n0025_003:0377b28_5": "如是如是，彼一銅釜小地獄中，有守獄者，取彼地獄諸眾生等，令脚在上以頭向下，遙擲彼等置銅釜中，被地獄火之所燒逼，熱沸既盛。",
    "T01n0025_003:0377c02_6": "時，諸罪人逐沸向上，即煮即熟，略說乃至，若見不見，亦即煮熟。",
    "T01n0025_003:0377c04_7": "彼等於中受嚴切苦，乃至若人非人身中所作來者，如是次第，於彼地獄，具足而受。",
    "T01n0025_003:0377c07_0": "「諸比丘！",
    "T01n0025_003:0377c07_1": "彼地獄中諸眾生等，經無量時長遠道中，從一銅釜五百由旬小地獄出，出已奔走，乃至欲求救護之處，向多銅釜五百由旬小地獄中。",
    "T01n0025_003:0377c10_2": "入彼處已，為守獄者，取於彼等地獄眾生，捉脚向上頭向下，擲置銅釜之中。",
    "T01n0025_003:0377c12_3": "而彼地獄猛火逼切，若沸向上，即煮即熟；若沸向下，亦即煮熟；若在中間，亦即煮熟；若橫若覆，見與不見，俱悉煮熟。",
    "T01n0025_003:0377c14_4": "譬如釜中煮諸豆等，為火燒逼，涌沸向上，亦煮亦熟，略說乃至，若見不見，悉皆煮熟。",
    "T01n0025_003:0377c16_5": "諸比丘！",
    "T01n0025_003:0377c17_0": "如是如是，其多銅釜五百由旬小地獄中，諸眾生輩，為守獄者，取其兩脚，倒竪向上，捉頭向下，擲銅釜中，彼等於中，被地獄火之所逼切，若沸向上，交橫煮熟，略說乃至，見與不見，悉煮悉熟。",
    "T01n0025_003:0377c22_0": "「復次，諸比丘！",
    "T01n0025_003:0377c22_1": "彼多銅釜五百由旬小地獄中，諸眾生輩，為守獄者，以鐵蟹爪，取彼地獄諸眾生身，從釜至釜，彼等從釜將至釜時，膿血皮肉，皆悉散盡，唯餘骸骨。",
    "T01n0025_003:0377c25_2": "彼等於中，乃至受於重嚴極苦，未得命終，乃至不盡彼不善業，若人身中，所作業者，一切悉受。",
    "T01n0025_003:0377c28_0": "「諸比丘！",
    "T01n0025_003:0377c28_1": "彼地獄中諸眾生輩，經無量時長遠道中，從多銅釜五百由旬小地獄出，出已馳走，乃至欲求救護之處，詣向磑疊五百由旬小地獄中。",
    "T01n0025_003:0378a02_2": "入彼處已，時守獄者即捉受罪諸眾生輩，仰撲置於鐵磑之上，熾然光焰一向洞然，仰臥中已，更取別石，於上壓之；壓已色別，復更研之；研已復研，作於細末；作細末已，復更重末，最後細末別於彼處。",
    "T01n0025_003:0378a07_0": "末已更研，研已復研，末已復末，至其最後細末之時，而其支體血一邊流，一邊猶有骨末存在。",
    "T01n0025_003:0378a09_1": "彼等於中，受最嚴苦，乃至於中，未得命終，未盡於彼不善之業，乃至人身所作來者，如是次第，具足而受。",
    "T01n0025_003:0378a12_0": "「諸比丘！",
    "T01n0025_003:0378a12_1": "彼等地獄諸眾生輩，經無量時長遠道中，從於磑疊五百由旬小地獄出。",
    "T01n0025_003:0378a13_2": "出已馳走，欲求室宅，欲求歸依覆護之處，詣向斛量五百由旬小地獄中。",
    "T01n0025_003:0378a15_3": "入彼處已，其守獄者，取彼地獄諸眾生輩，以熱鐵斛熾然光焰一向猛烈，遣其量火。",
    "T01n0025_003:0378a17_4": "彼量火時，燒手燒脚、燒耳燒鼻、燒大支節、燒小支節，然支節已，彼等於中，受極嚴苦、受最痛苦。",
    "T01n0025_003:0378a19_5": "壽命未終，乃至未盡惡不善業，不滅不沒不離不失，乃至往昔所造作者，若人身中所作來者，如是次第，具足而受。",
    "T01n0025_003:0378a23_0": "「諸比丘！",
    "T01n0025_003:0378a23_1": "彼等地獄諸眾生輩，經無量時長遠道中，從彼斛量五百由旬小地獄出。",
    "T01n0025_003:0378a24_2": "出已馳走，求室求覆、求救求洲、求歸依處，遂詣向雞五百由旬小地獄中。",
    "T01n0025_003:0378a26_3": "入彼處已，於中生雞滿彼而住，乃至膝輪，熾然光焰，一向猛熱。",
    "T01n0025_003:0378a27_4": "彼眾生輩，行於其中，步步焰熱東西馳走，四向顧望，無處可依，大火熾然，燒手燒脚、燒耳燒鼻，燒耳鼻已燒諸支節，大小一時俱皆洞然。",
    "T01n0025_003:0378b02_5": "彼等於中，受極嚴苦，乃至受於痛切重苦。",
    "T01n0025_003:0378b03_6": "彼等於中，命既未終，又未盡彼不善惡業，乃至若人身造作者。",
    "T01n0025_003:0378b04_7": "於彼次第，一切具受。",
    "T01n0025_003:0378b06_0": "「諸比丘！",
    "T01n0025_003:0378b06_1": "彼地獄中諸眾生等，經無量時久遠長道，得從彼雞小地獄出。",
    "T01n0025_003:0378b07_2": "出已一向馳奔而走，乃至欲求救護之處，即向灰河小地獄中，其獄亦廣五百由旬。",
    "T01n0025_003:0378b09_3": "諸比丘！",
    "T01n0025_003:0378b09_4": "罪人入已，其彼灰河，流注急疾，波浪高湧，鳴聲極震，灰水沸溢，彌岸盈滿。",
    "T01n0025_003:0378b11_5": "於彼灰河底下分中，有諸鐵刺，尖利若磨。",
    "T01n0025_003:0378b12_6": "於其兩岸，復更別有剃刀稠林；其河兩岸，刀林之中，復有諸狗，形紫黑色，垢膩可畏；又其兩岸，復各別有守地獄者；又其兩岸，各復皆生奢摩羅樹，其樹有刺，纖長尖利，鋒穎若磨。",
    "T01n0025_003:0378b16_7": "爾時，地獄諸眾生輩，入彼河中，欲渡彼岸。",
    "T01n0025_003:0378b17_8": "當於渡時，為大波浪之所漂沒，沈淪向下，遂於彼中，為諸鐵刺，劖刺其身。",
    "T01n0025_003:0378b19_9": "刺已即住，彼等於中受極嚴苦，受大重苦。",
    "T01n0025_003:0378b20_10": "既浮出已，從沸灰河，渡至彼岸。",
    "T01n0025_003:0378b21_11": "到彼岸已，即復入彼剃刀稠林，其林廣闊，遊歷多時，冒涉利刀，彼等於中，處處經過，入已復入，受大極苦，或復割手、或時割脚、或割手脚，割耳、割鼻、復割耳鼻，割支、割節、復割支節。",
    "T01n0025_003:0378b25_12": "彼等於中，受嚴重苦乃至極苦，未得命終，乃至未盡惡不善業，及其往昔若人身中所作來者，悉於中受。",
    "T01n0025_003:0378b28_13": "復次彼灰河中兩岸，所有諸守獄者，見彼受罪諸眾生輩來已，問言：『汝等身今欲得何物？』",
    "T01n0025_003:0378c01_14": "彼等眾生，即同答言：『我等甚飢。』",
    "T01n0025_003:0378c01_15": "時，守獄者，取彼地獄諸眾生輩，撲置地上，熾然光焰，一向猛熱，乃至仰臥，又以鐵鉗，開搩其口，持熱鐵丸著於口內，應時燒彼地獄眾生脣口燋破，略說乃至，從咽喉下，到於小腸，直過無礙。",
    "T01n0025_003:0378c06_16": "彼等於中，受嚴切苦，受極重苦。",
    "T01n0025_003:0378c07_17": "命既未終，乃至未盡彼不善業，及以往昔人身作者，悉皆具受。",
    "T01n0025_003:0378c09_0": "「復次，諸比丘！",
    "T01n0025_003:0378c09_1": "又彼熱沸灰河兩岸，所有諸狗，身黑紫色，垢膩可畏，噉彼地獄諸眾生身，從其支節所有之肉，臠臠咬食。",
    "T01n0025_003:0378c11_2": "狗或作聲，嘊喍鳴吠。",
    "T01n0025_003:0378c12_3": "彼等於中，受嚴切苦，乃至受於最極重苦。",
    "T01n0025_003:0378c13_4": "未得命終，乃至未盡彼不善業，及以往昔於人身中所作來者，一切具受。",
    "T01n0025_003:0378c15_0": "「諸比丘！",
    "T01n0025_003:0378c15_1": "彼等地獄諸眾生輩，為彼湧沸極熱灰河所逼切時，又迫彼等纖利鐵刺并剃刀林、怖守獄者，及避黑紫諸垢膩狗，種種急故。",
    "T01n0025_003:0378c18_2": "時，彼地獄諸眾生輩，即走上彼奢摩羅樹。",
    "T01n0025_003:0378c19_3": "上彼樹時，其樹枝柯，純是鐵刺，其刺尖利，頭皆向下，纖長若磨。",
    "T01n0025_003:0378c20_4": "設欲下時，彼等鐵刺，頭則向上，纖長尖利。",
    "T01n0025_003:0378c21_5": "其彼地獄諸眾生等，上彼奢摩羅樹時，即有諸烏，名為鐵[口*(隹/乃)]，彼烏來已，啄彼地獄諸眾生頭，啄頭破已唼[口*束]其腦，噉而食之。",
    "T01n0025_003:0378c24_6": "彼等於中，受極嚴苦，受痛切苦，不可堪忍。",
    "T01n0025_003:0378c25_7": "即還墮落入沸灰河，彼等於中，還復為大波浪所漂，沒至河底，到彼處已，復為鐵刺之所劖刺。",
    "T01n0025_003:0378c27_8": "彼等身體，既被刺已，不能復去，則便住彼，於中受苦，極大猛酷。",
    "T01n0025_003:0378c29_9": "既不堪忍，復起馳走，從灰河渡，渡已還來，到於此岸，彼等復入剃刀稠林，入已復入，而彼入時，割手割脚，或割手脚，乃至割截諸支節等，於中具足受極嚴苦。",
    "T01n0025_003:0379a03_10": "命未終盡，略說乃至，從於往昔人非人身所作來者，次第悉受。",
    "T01n0025_003:0379a06_0": "「復次，諸比丘！",
    "T01n0025_003:0379a06_1": "其沸灰河此岸所有諸守獄者，彼等既見地獄受罪諸眾生來，來已即便遙問之言：『諸汝等輩，何為遠來？",
    "T01n0025_003:0379a08_2": "欲得何物？』",
    "T01n0025_003:0379a09_0": "彼等眾生各各答言：『我等渴乏。』",
    "T01n0025_003:0379a09_1": "時，守獄者取彼眾生，撲著熱鐵熾然地上，令其仰臥。",
    "T01n0025_003:0379a10_2": "既仰臥已，火焰洞起，即以鐵鉗開彼等口，融赤銅汁灌其口中。",
    "T01n0025_003:0379a12_3": "時，彼地獄諸眾生輩，既飲銅汁，即燒脣口，乃至小腸，直下而出。",
    "T01n0025_003:0379a13_4": "彼等於中，極受嚴苦，乃至壽命未散未滅未盡，於彼不善之業及人身中所作來者，悉於中受。",
    "T01n0025_003:0379a16_0": "「復次，諸比丘！",
    "T01n0025_003:0379a16_1": "彼等地獄諸眾生輩，受於罪報，經無量時長遠道中，乃有風來，其此大風，名為和合，吹彼地獄諸眾生等，向於岸邊。",
    "T01n0025_003:0379a19_0": "如是次第，從沸灰河地獄中出，出已馳走，乃至求於救護之處，詣向斫板五百由旬小地獄中。",
    "T01n0025_003:0379a21_1": "入彼處已，其守獄者，取彼地獄諸眾生輩，撲置熱鐵熾然地上，乃至令其仰臥地已，以鐵斲斤，熾然猛焰極大焰赫，為彼地獄諸眾生等，斫手、斫脚、亦斫手脚，斫耳、斫鼻、亦斫耳鼻，斫支、斫節、亦斫支節。",
    "T01n0025_003:0379a25_2": "彼等於中，乃至極受嚴重之苦。",
    "T01n0025_003:0379a26_3": "命既未終，乃至未盡惡不善業，及以人身所作來者，如是次第一切具受。",
    "T01n0025_003:0379a29_0": "「復次，諸比丘！",
    "T01n0025_003:0379a29_1": "彼等地獄諸眾生輩，有無量時長遠道中，從彼斫板小地獄出。",
    "T01n0025_003:0379b01_2": "出已馳走，乃至求室求覆求洲、求歸依處、求救護處，向刀葉林五百由旬小地獄中。",
    "T01n0025_003:0379b03_3": "入彼中已，以無諸善業果報故，忽起風吹從空中墮鐵刀葉林。",
    "T01n0025_003:0379b05_4": "彼刀葉林，為彼地獄諸眾生輩，斫手、斫脚、亦斫手脚，斫耳、斫鼻、亦斫耳鼻，斫支、斫節、亦斫支節，彼等於中，乃至極受嚴切重苦。",
    "T01n0025_003:0379b08_5": "命既未終，略說如上，乃至人身所作來者，一切具足悉於中受。",
    "T01n0025_003:0379b10_0": "「復次，諸比丘！",
    "T01n0025_003:0379b10_1": "彼刀葉林小地獄中，以無諸善業果報故，有鐵[口*(隹/乃)]烏，忽然生出，飛來向彼地獄眾生兩髆之上。",
    "T01n0025_003:0379b12_2": "安立脚已，即以鐵[口*(隹/乃)]啄彼罪人兩眼而去。",
    "T01n0025_003:0379b13_3": "彼於爾時，極受嚴切痛惱重苦。",
    "T01n0025_003:0379b14_4": "命既未終，略說如上，乃至人身所作來者，如是次第，一切悉受。",
    "T01n0025_003:0379b16_0": "「復次，諸比丘！",
    "T01n0025_003:0379b16_1": "彼地獄中諸眾生輩，有無量時長遠道中，從刀葉林小地獄出。",
    "T01n0025_003:0379b17_2": "出已馳走，欲求室宅求覆求洲、求歸依處、求救護處，詣向狐狼五百由旬小地獄中。",
    "T01n0025_003:0379b19_3": "入彼處已，以諸不善業果報故，於彼獄中，出生狐狼，嚴熾麤惡嘊喍可畏，咬彼地獄諸眾生身所有之肉，脚蹹口掣臠臠而食，亦作號聲，甚大震吼。",
    "T01n0025_003:0379b23_0": "彼等於中，乃至極受嚴重之苦。",
    "T01n0025_003:0379b23_1": "命既未終，略說如前，人非人身所作來者，如是次第，皆於其中一切具受。",
    "T01n0025_003:0379b26_0": "「復次，諸比丘！",
    "T01n0025_003:0379b26_1": "彼地獄中諸眾生輩，有無量時，從彼狐狼小地獄出。",
    "T01n0025_003:0379b27_2": "出已馳走，乃至求室求洲求覆、求救護處、求歸依處，詣向寒氷五百由旬小地獄中。",
    "T01n0025_003:0379b29_3": "入彼處已，以諸不善業果報故，忽起冷風吹大麤澁嚴苦之寒，觸彼地獄諸眾生身，皮皆破裂，皮破裂已次破裂肉，破裂肉已次破裂筋，破裂筋已次破裂骨，破裂骨已次破裂髓。",
    "T01n0025_003:0379c04_4": "破裂髓時，彼等於中，受極嚴苦，最重切苦，乃至不可堪忍耐故，還於彼中，壽命終盡。",
    "T01n0025_003:0379c06_5": "此是最初第一極大，名活地獄，及餘十六諸小地獄。",
    "T01n0025_003:0379c08_0": "「復次，諸比丘！",
    "T01n0025_003:0379c08_1": "第二黑繩大地獄者，亦有十六五百由旬諸小地獄，而以圍遶，從黑雲沙，乃至最後第十六寒氷地獄，為一眷屬。",
    "T01n0025_003:0379c10_2": "諸比丘！",
    "T01n0025_003:0379c11_3": "於其中間，有何因緣，此大地獄，名黑繩也？",
    "T01n0025_003:0379c12_4": "諸比丘！",
    "T01n0025_003:0379c12_5": "其彼黑繩大地獄中，所有眾生，生者有者出者住者，以諸不善業果報故，於上空中，忽然出生麤大黑繩，熾然猛焰，一向焰熱。",
    "T01n0025_003:0379c15_6": "譬如從地乃至向上，於其中間，有大黑雲，充遍出生，如是如是。",
    "T01n0025_003:0379c16_7": "而彼黑繩大地獄中，所有眾生，以諸不善業果報故，上虛空中，出大黑繩，熾然猛焰，為彼地獄諸眾生輩，墮於身上，墮身上已，即燒地獄諸眾生皮，燒皮已燒肉，燒肉已燒筋，燒筋已燒骨，燒骨已徹至於髓，髓出已然，髓既然已，復出大焰。",
    "T01n0025_003:0379c22_8": "彼等於中，受嚴切苦，受極重苦，彼以罪業，命既未終，乃至未盡惡不善業，未滅未變未除未畢，若於往昔若人非人身造作者，一切悉受。",
    "T01n0025_003:0379c26_0": "「復次，諸比丘！",
    "T01n0025_003:0379c26_1": "其彼黑繩大地獄中所有眾生，生者有者住者化者，以諸不善業果報故。",
    "T01n0025_003:0379c27_2": "時守獄者，取彼地獄諸眾生輩，撲著熾然熱鐵地上，乃至一向燋焰猛盛，仰臥著已，以熱鐵繩處處拼度，既拼度已，以鐵斲斤熾然赫焰，乃至交橫斫彼地獄諸眾生身，作於兩分，或作三分四分五分，乃至十分二十分，或五十分，或復百分。",
    "T01n0025_003:0380a04_3": "譬如世間工巧木匠，若木匠弟子，取於諸木，安地上已，即用黑繩而以拼度，拼度訖了，以利斲斤，或作二分，三四五分，或復十分二十分，或作百分，如是如是。",
    "T01n0025_003:0380a08_4": "諸比丘！",
    "T01n0025_003:0380a08_5": "然彼黑繩大地獄中所有眾生，亦復如是，其守獄者，取彼眾生，撲置熱鐵熾然地上，乃至仰臥，以鐵黑繩拼度作道，即用斲斤斫破其身作諸分段，亦復如是。",
    "T01n0025_003:0380a11_6": "彼等於中，乃至痛切，受極嚴苦，命既未終，又未盡彼不善諸業，及以往昔人身作來，一切具受。",
    "T01n0025_003:0380a14_0": "「復次，諸比丘！",
    "T01n0025_003:0380a14_1": "而彼黑繩大地獄中所有眾生，有者化者乃至住者。",
    "T01n0025_003:0380a15_2": "時，守獄者取彼眾生，撲著熾然熱鐵地上，乃至取已仰臥於地，以鐵黑繩拼度其身，即以鐵鋸熾然猛焰，鋸彼地獄眾生身破，破已復破乃至大破，次復更裂，裂已復裂乃至大裂，或割或截，既割截已，復更割截或大割截。",
    "T01n0025_003:0380a20_3": "譬如世間巧用鋸師，若鋸解師所有弟子，取於諸木，安置地上，即以黑繩，拼度作道，以利鐵鋸而鋸破之，破已復破乃至大破，次復更裂，裂已復裂乃至大裂，而復割截，既割截已，復更割截及大割截。",
    "T01n0025_003:0380a25_4": "如是如是，諸比丘！",
    "T01n0025_003:0380a25_5": "其彼黑繩大地獄中，所有眾生，生者有者，乃至住者，其守獄者，取彼眾生，撲置熱鐵熾然地上，乃至令其仰臥地已，以鐵黑繩拼度作道，即以鐵鋸熾然猛焰，解破其身，破已復破乃至大破，裂已復裂乃至大裂，割已復割乃至大割，截已復截乃至大截。",
    "T01n0025_003:0380b02_6": "彼等於中，乃至具受極嚴重苦。",
    "T01n0025_003:0380b03_7": "命既未終，略說如上，乃至人身所作來者，於中備受。",
    "T01n0025_003:0380b05_0": "「復次，諸比丘！",
    "T01n0025_003:0380b05_1": "而彼黑繩大地獄中，諸眾生輩，所有生者乃至住者，其守獄者，取彼眾生，以熱鐵砧熾然猛焰，乃至令彼自相搥打。",
    "T01n0025_003:0380b08_2": "彼等打時，燒手、燒脚、或燒手脚，燒耳、燒鼻、或燒耳鼻，燒支、燒節、燒諸支節。",
    "T01n0025_003:0380b09_3": "彼等於中，乃至受於極嚴重苦。",
    "T01n0025_003:0380b10_4": "命既未終，略說如上，及以人身所作來者，一切具受。",
    "T01n0025_003:0380b12_0": "「復次，諸比丘！",
    "T01n0025_003:0380b12_1": "而彼黑繩大地獄中，所有眾生，乃至住者，為彼等故，上虛空中有大黑繩出生，熾然極大猛焰，乃至一向墮彼地獄眾生身上。",
    "T01n0025_003:0380b15_2": "黑繩墮時，絞彼地獄諸眾生身，絞已復絞乃至大絞，勒已復勒乃至大勒。",
    "T01n0025_003:0380b17_0": "既絞勒已後復還為風吹開解。",
    "T01n0025_003:0380b17_1": "風開解時，而彼地獄諸眾生輩，從身剝皮，既剝皮已次復剝肉，既剝肉已其次抽筋乃至破骨，既破骨已，吹髓而去。",
    "T01n0025_003:0380b20_2": "彼等爾時於其中間，乃至受於極嚴重苦。",
    "T01n0025_003:0380b21_3": "命既未終，略說如上，未盡於彼惡不善業，如是次第，一切具受。",
    "T01n0025_003:0380b23_0": "「復次，諸比丘！",
    "T01n0025_003:0380b23_1": "彼地獄中，諸眾生輩，有無量時長遠道中，從彼黑繩大地獄出，出已馳走，乃至求覆求室求洲、求歸依處、求救護處，詣黑雲沙五百由旬小地獄中入已，略說乃至如上到第十六寒氷地獄，入彼獄已，乃至命終，受種種苦。",
    "T01n0025_003:0380b29_0": "「復次，諸比丘！",
    "T01n0025_003:0380b29_1": "眾合大地獄，亦有十六諸小地獄，各皆縱廣五百由旬，而相圍遶，從黑雲沙小地獄中，乃至略說，其最在後寒氷地獄。",
    "T01n0025_003:0380c03_2": "諸比丘！",
    "T01n0025_003:0380c03_3": "於其中間，有何因緣，彼大地獄，名為眾合也？",
    "T01n0025_003:0380c04_4": "諸比丘！",
    "T01n0025_003:0380c04_5": "而彼眾合大地獄中，所有眾生，生者有者出者化者，乃至住者，為彼等故，生於兩山，名為白羊、口食，熾然極猛光焰。",
    "T01n0025_003:0380c07_6": "爾時，彼等地獄眾生，入彼山內。",
    "T01n0025_003:0380c08_7": "彼等入已，時彼兩山各各相磨、各各相打、各各相揩，彼山如是合已磨已，打揩各訖，還住本處。",
    "T01n0025_003:0380c10_8": "譬如毘佉[少/兔]共囉毘佉[少/兔](此二是閃電名)，相合相磨相揩相打，彼既相合，相磨打已，各還本處。",
    "T01n0025_003:0380c12_9": "如是如是，諸比丘！",
    "T01n0025_003:0380c12_10": "彼之二山，相合相磨相揩相打，著已各散還歸本處，亦復如是。",
    "T01n0025_003:0380c14_11": "然於彼中，所有地獄諸眾生輩，被山合著揩磨打時，身體一向膿血流出，唯骸骨在，彼等爾時乃至受於極嚴重苦。",
    "T01n0025_003:0380c16_12": "命既未終，略說乃至如上次第，如是當知。",
    "T01n0025_003:0380c18_0": "「復次，諸比丘！",
    "T01n0025_003:0380c18_1": "其彼眾合大地獄中，所有眾生，生者住者，其守獄者，取彼地獄諸眾生輩，以大鐵石熾然猛焰，乃至撲彼地獄眾生，置熱地上，令其仰臥，彼鐵石上，更取別石以覆其上，如世間磑，如是用磨，磨已復磨，大磨作末，既作末已，復更細磨。",
    "T01n0025_003:0380c23_2": "彼等磨時，更復重研，研已復研，大研作塵。",
    "T01n0025_003:0380c24_3": "既作塵已，復作細塵。",
    "T01n0025_003:0380c25_4": "如是種種作塵末時，一向唯見膿血流出，空有骸骨塵末而在。",
    "T01n0025_003:0380c26_5": "彼等於中乃至受於極重苦惱。",
    "T01n0025_003:0380c27_6": "命既未終，略說如上，次第應知。",
    "T01n0025_003:0380c29_0": "「復次，諸比丘！",
    "T01n0025_003:0380c29_1": "而彼眾合大地獄中，所有地獄諸眾生輩，生者有者乃至住者，其守獄卒取彼眾生，撲置熱鐵大鐵槽中，其槽熾然一向猛焰。",
    "T01n0025_003:0381a03_2": "擲槽中已，猶如世間壓諸甘蔗及以胡麻，如是柞壓，壓已復壓，如是大壓。",
    "T01n0025_003:0381a04_3": "彼等壓時，其傍唯見膿血流出，一邊唯有骸骨滓在於中，乃至受大嚴苦，略說如上。",
    "T01n0025_003:0381a06_4": "命既未終，其中受苦種種痛劇。",
    "T01n0025_003:0381a08_0": "「復次，諸比丘！",
    "T01n0025_003:0381a08_1": "而彼眾合大地獄中，所有地獄諸眾生輩，生者有者乃至住者，其守獄卒取彼眾生，擲鐵臼中熾然猛焰，乃至一向極熱鐵杵持用擣築，擣已復擣乃至大擣。",
    "T01n0025_003:0381a11_2": "如是又築，築已復築，乃至大築。",
    "T01n0025_003:0381a12_3": "既擣築已，復更碎末，又大碎末。",
    "T01n0025_003:0381a13_4": "彼等如是，舂擣築碎，作塵末時，唯有膿血一向傍流，一邊唯有骸骨末在。",
    "T01n0025_003:0381a15_5": "彼等於中，乃至極受嚴切重苦，略說如上。",
    "T01n0025_003:0381a16_6": "乃至其中，命未終盡，具受眾苦。",
    "T01n0025_003:0381a17_0": "「復次，諸比丘！",
    "T01n0025_003:0381a17_1": "而彼眾合大地獄中，所有地獄諸眾生輩，生者有者乃至住者。",
    "T01n0025_003:0381a18_2": "爾時，於上虛空之中，有大鐵象，自然出生，熾然猛壯，乃至一向光焰赫盛。",
    "T01n0025_003:0381a20_3": "為彼地獄諸眾生輩，從其頭頂乃至足趺，象以兩脚蹹其髑髏，蹹已復蹹，乃至大蹹。",
    "T01n0025_003:0381a22_4": "彼象蹹時，能令彼等地獄眾生，身諸膿血一向流出，一邊唯有骸骨獨在。",
    "T01n0025_003:0381a24_5": "彼等於中受大嚴苦，略說如上。",
    "T01n0025_003:0381a24_6": "命未終盡，如是次第，於中具受。",
    "T01n0025_003:0381a26_0": "「復次，諸比丘！",
    "T01n0025_003:0381a26_1": "而彼眾合大地獄中，諸眾生輩，經無量時長遠道中，從於眾合大地獄出。",
    "T01n0025_003:0381a28_2": "出已一向馳奔而走，乃至求於救護之處，向黑雲沙五百由旬小地獄中。",
    "T01n0025_003:0381a29_3": "入已乃至寒氷地獄，具受眾苦。",
    "T01n0025_003:0381b02_0": "「復次，諸比丘！",
    "T01n0025_003:0381b02_1": "其彼叫喚大地獄中亦有十六五百由旬諸小地獄，從黑雲沙乃至最後寒氷地獄。",
    "T01n0025_003:0381b04_2": "諸比丘！",
    "T01n0025_003:0381b04_3": "於其中間，有何因緣，稱彼叫喚為大地獄？",
    "T01n0025_003:0381b05_4": "諸比丘！",
    "T01n0025_003:0381b05_5": "而彼叫喚大地獄中諸眾生輩，生者有者乃至住者，其守獄卒，駈彼地獄諸眾生輩，令其入於諸鐵城中，其城熾然熱鐵猛焰，其光焰赫。",
    "T01n0025_003:0381b08_6": "彼等於中，乃至受於嚴重苦故，眾惱逼切，共相和合，恒大叫喚，名叫喚獄。",
    "T01n0025_003:0381b10_7": "其彼獄中，以鐵為屋房室輦輿，皆以鐵為樓觀園池，悉熱炭火，熾然光耀，一向洞徹。",
    "T01n0025_003:0381b12_8": "驅逐彼等受罪眾生，擲著於中，諸苦逼切，不可忍耐，即便叫喚，是故名為叫喚獄也。",
    "T01n0025_003:0381b14_9": "彼等於中，受大嚴苦，略說如上。",
    "T01n0025_003:0381b15_10": "命既未終，未盡彼等惡不善業，如是次第，具足而受。",
    "T01n0025_003:0381b16_11": "諸比丘！",
    "T01n0025_003:0381b16_12": "其彼地獄諸眾生輩，經無量時長遠道中，從彼叫喚大地獄出。",
    "T01n0025_003:0381b18_13": "出已馳走，略說如前，乃至求於救護之處，詣黑雲沙五百由旬小地獄中，入已如前，乃至略說，其次最後寒氷地獄，其中命終，具受眾苦。",
    "T01n0025_003:0381b22_0": "「復次，諸比丘！",
    "T01n0025_003:0381b22_1": "彼大叫喚大地獄中，亦有十六諸小地獄，以為眷屬，皆悉縱廣五百由旬，從黑雲沙，乃至最後寒氷地獄。",
    "T01n0025_003:0381b24_2": "諸比丘！",
    "T01n0025_003:0381b24_3": "於彼中間，有何因緣，名大叫喚大地獄也？",
    "T01n0025_003:0381b25_4": "諸比丘！",
    "T01n0025_003:0381b26_5": "彼大叫喚大地獄中，所有眾生，生者住者。",
    "T01n0025_003:0381b27_6": "時守獄卒取彼眾生，悉皆擲置鐵屋室中，熾然大熱，乃至一向光焰猛壯。",
    "T01n0025_003:0381b28_7": "彼等於中，受極嚴苦，逼切難忍，眾惱和合，遂大叫喚，以是緣故，稱彼地獄，名大叫喚。",
    "T01n0025_003:0381c01_8": "彼地獄中，有鐵屋宇鐵房、鐵輦鐵閣鐵樓，其中炭火，沸湧盈溢。",
    "T01n0025_003:0381c03_9": "彼等於中，受極重苦，略說如前。",
    "T01n0025_003:0381c04_10": "既未命盡，如是次第，具足而受。",
    "T01n0025_003:0381c04_11": "諸比丘！",
    "T01n0025_003:0381c05_12": "而彼地獄諸眾生輩，經無量時長遠道中，從大叫喚大地獄出。",
    "T01n0025_003:0381c06_13": "出已馳走，乃至略說，求救護處，詣黑雲沙小地獄中。",
    "T01n0025_003:0381c07_14": "入已乃至最後十六寒氷地獄，於中命終，具受眾苦。",
    "T01n0025_003:0381c10_0": "「復次，諸比丘！",
    "T01n0025_003:0381c10_1": "其彼熱惱大地獄中，亦有十六諸小地獄，以為眷屬，其獄各各如前，縱廣五百由旬，從黑雲沙乃至最後寒氷地獄。",
    "T01n0025_003:0381c12_2": "諸比丘！",
    "T01n0025_003:0381c13_3": "於其中間，有何因緣，稱彼名為熱惱大地獄？",
    "T01n0025_003:0381c14_4": "諸比丘！",
    "T01n0025_003:0381c14_5": "其彼熱惱大地獄中，諸眾生輩，生者有者乃至住者，其守獄卒，取彼地獄諸眾生輩，擲鐵鑊中，頭直向下，脚皆向上，熾然沸湧，乃至一向熱焰湯火。",
    "T01n0025_003:0381c17_6": "彼等於中，被燒煮故，是故名為熱惱獄也。",
    "T01n0025_003:0381c18_7": "而彼獄中，有諸鐵釜鐵瓮鐵瓫、鐵瓨鐵盥鐵鏊鐵鼎，並皆熾然，一向猛焰。",
    "T01n0025_003:0381c20_8": "彼等於中，若燒若煮，故名熱惱，乃至受於極嚴重苦。",
    "T01n0025_003:0381c21_9": "命既未終，未盡彼等惡不善業，如是次第，一切悉受。",
    "T01n0025_003:0381c23_10": "諸比丘！",
    "T01n0025_003:0381c23_11": "彼地獄中，諸眾生輩，經無量時長遠道中，從彼熱惱大地獄出。",
    "T01n0025_003:0381c24_12": "出已乃至馳奔而走，欲求救護歸依之處，向黑雲沙小地獄中，略說乃至寒氷地獄，於彼命終，具受眾苦。",
    "T01n0025_003:0381c28_0": "「復次，諸比丘！",
    "T01n0025_003:0381c28_1": "彼大熱惱大地獄中，亦有十六諸小地獄，各各縱廣五百由旬，從黑雲沙小地獄中，乃至最後寒氷地獄。",
    "T01n0025_003:0382a01_2": "於其中間，有何因緣，名大熱惱大地獄也？",
    "T01n0025_003:0382a02_3": "諸比丘！",
    "T01n0025_003:0382a02_4": "彼大熱惱大地獄中，諸眾生輩，生者有者乃至住者，其守獄卒，取彼地獄諸眾生輩，捉頭擲下，以脚向上，置鐵釜中，熾然猛火，乃至一向熱焰衝出。",
    "T01n0025_003:0382a06_5": "彼等於中，極受熱惱大熱惱已，復大熱惱，是故名為熾然最大熱惱獄也。",
    "T01n0025_003:0382a08_6": "彼等於彼熱鐵瓮中、盆中鑊中鼎中鎗中，熾然熱惱，極大苦切。",
    "T01n0025_003:0382a09_7": "擲著中已，彼等於中為地獄火，若燒若煮若炙若煎，受諸苦惱，惱已復惱，以是故名最熾猛熱極惱獄也。",
    "T01n0025_003:0382a11_8": "彼等於中，受劇苦惱，略說如前。",
    "T01n0025_003:0382a12_9": "乃至命終，如是次第，於中受苦。",
    "T01n0025_003:0382a13_10": "諸比丘！",
    "T01n0025_003:0382a13_11": "彼地獄中諸眾生輩，經無量時長遠道中，從彼熾熱極大劇惱地獄出已，馳奔而走，乃至略說，欲求救護歸依之處，詣黑雲沙小地獄中，乃至最後寒氷地獄，命既未終，受諸苦惱，次第如前。",
    "T01n0025_003:0382a18_0": "「復次，諸比丘！",
    "T01n0025_003:0382a18_1": "彼阿毘脂大地獄中，亦有十六諸小地獄而為眷屬，以自圍遶，其獄各廣五百由旬，初黑雲沙，乃至最後寒氷地獄。",
    "T01n0025_003:0382a20_2": "諸比丘！",
    "T01n0025_003:0382a21_3": "於彼中間，有何因緣，名阿毘脂大地獄也？",
    "T01n0025_003:0382a22_4": "諸比丘！",
    "T01n0025_003:0382a22_5": "其阿毘脂大地獄中，諸眾生輩，生者有者出者住者，彼等眾生，以惡不善業果報故，彼守獄者自然出生，各各以手，取彼地獄諸眾生身，撲著熱鐵熾然地上，火焰直上，一向猛壯，覆面撲已，即持利刀，從其脚踝，抽拔出筋，乃至頭髮皆相連挽，貫徹心髓，痛苦難論。",
    "T01n0025_003:0382a28_6": "如是拔已，然後令駕鐵車而行，熾然光焰，一向猛熱，將其經歷無量由旬鐵地而過。",
    "T01n0025_003:0382b01_7": "所行之處，純是洞然熱鐵險道，去已復去，隨彼心意，無暫時停，欲向何處，稱意便去，隨所去處，隨所到處。",
    "T01n0025_003:0382b04_8": "彼等如是，將彼去時，欲將去時，意欲去時，即消彼等身諸肉血，無復遺餘。",
    "T01n0025_003:0382b05_9": "以是因緣，受嚴切苦，極重劇苦，意不憙苦。",
    "T01n0025_003:0382b06_10": "命既未終，乃至未盡惡不善業，未滅未散未變未移，若於往昔人非人身所作來者，一切悉受。",
    "T01n0025_003:0382b09_0": "「復次，諸比丘！",
    "T01n0025_003:0382b09_1": "彼阿毘脂大地獄中，諸眾生輩，生者有者化者住者，以惡不善業果報故，從於東方有大火聚，忽爾出生，熾然赫色，極大猛焰，一向洞赫。",
    "T01n0025_003:0382b12_2": "如是次第，南方西方及北方等，諸方各各皆有極大火聚出生，熾然光焰，悉皆猛赫。",
    "T01n0025_003:0382b14_3": "彼等於中，以此四方四大火聚之所圍繞，漸漸逼近，共相和合，令諸眾生受諸痛苦，乃至受彼大嚴切苦。",
    "T01n0025_003:0382b16_4": "命既未終，略說如上，於彼獄中，一切具受。",
    "T01n0025_003:0382b18_0": "起世因本經卷第三"
}