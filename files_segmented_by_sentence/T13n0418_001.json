{
    "T13n0418_001:0902c23_0": "般舟三昧經卷上(一名十方現在佛悉在前立定經)後漢月氏三藏支婁迦讖譯問事品第一佛在羅閱祇摩訶桓迦憐，摩訶比丘僧五百人，皆得阿羅漢，獨阿難未。",
    "T13n0418_001:0902c28_1": "爾時，有菩薩名颰陀和，與五百菩薩俱——皆持五戒——晡時至佛所前，以頭面著佛足，却坐一面。",
    "T13n0418_001:0903a01_2": "并與五百沙門俱至佛所，前為佛作禮，却坐一面。",
    "T13n0418_001:0903a03_0": "時佛放威神，諸比丘所在遠方無不來者。",
    "T13n0418_001:0903a04_0": "即時十萬比丘俱相隨來會佛所，前為佛作禮，却坐一面。",
    "T13n0418_001:0903a05_1": "佛復放威神，摩訶波和提比丘尼與三萬比丘尼俱相隨至佛所，前為佛作禮，却坐一面。",
    "T13n0418_001:0903a07_2": "佛復放威神，羅憐那竭菩薩從舍衛墮梨大國出、橋曰兜菩薩從占波大國出、那羅達菩薩從彼羅斯大國出、須深菩薩從加羅衛大國出、摩訶須薩和菩薩與阿難邠坻迦羅越俱從舍衛大國出、因坻達菩薩從鳩睒彌大國出、和輪調菩薩從沙祇大國出，一一菩薩各與二萬八千人俱來到佛所，前為佛作禮，皆却坐一面。",
    "T13n0418_001:0903a15_3": "羅閱祇王阿闍世與十萬人俱來到佛所，前為佛作禮，却坐一面。",
    "T13n0418_001:0903a16_4": "四天王、釋提桓因、梵三鉢摩夷亘天、阿迦貳吒天，各各與若干億億百千天子俱來到佛所，前為佛作禮，却住一面。",
    "T13n0418_001:0903a19_5": "難頭和難龍王、沙竭龍王、摩難斯龍王、阿耨達龍王，各各與若干龍王億億百千萬俱來到佛所，前為佛作禮，却住一面。",
    "T13n0418_001:0903a22_6": "四面阿須倫王各與若干阿羞倫民億億百千萬俱來到佛所，前為佛作禮，却住一面。",
    "T13n0418_001:0903a24_7": "時諸比丘、比丘尼、優婆塞、優婆夷，諸天、諸龍、諸阿羞倫民、諸閱叉鬼神、諸迦樓羅鬼神、諸甄多羅鬼神、諸摩睺勒鬼神、諸人非人無央數都不可計。",
    "T13n0418_001:0903a27_8": "颰陀和菩薩從坐起，正衣服，叉手長跪白佛言：「願欲有所問，既問者為有所因故。",
    "T13n0418_001:0903a29_9": "天中天！",
    "T13n0418_001:0903a29_10": "聽我言者，今當問佛。」",
    "T13n0418_001:0903b01_11": "佛告颰陀和菩薩：「所因故者便問，佛當為若說之。」",
    "T13n0418_001:0903b02_12": "颰陀和菩薩問佛言：「菩薩當作何等三昧？",
    "T13n0418_001:0903b03_13": "所得智慧如大海、如須彌山，所聞者不疑，終不失人中之將，自致成佛終不還、終不生愚癡之處。",
    "T13n0418_001:0903b05_14": "豫知去來之事，未曾離佛時，若於夢中亦不離佛。",
    "T13n0418_001:0903b07_15": "端政姝好，於眾中顏色無比。",
    "T13n0418_001:0903b07_16": "少小常在尊貴大姓家生，若其父母、兄弟、宗親、知識無不敬愛者。",
    "T13n0418_001:0903b09_17": "高才廣博，所議作者與眾絕異，自守節度，常內慚色終不自大，常有慈哀。",
    "T13n0418_001:0903b11_18": "智慮通達於智中明，無有與等者。",
    "T13n0418_001:0903b11_19": "威神無比，精進難及，入諸經中，多入諸經中，諸經中無不解。",
    "T13n0418_001:0903b13_20": "安樂，入禪、入定，入空、無想、無所著，於是三事中不恐，多為人說經，便隨護之。",
    "T13n0418_001:0903b15_21": "在所欲生何所，自恣無異。",
    "T13n0418_001:0903b15_22": "本功德力、所信力，多所至到處。",
    "T13n0418_001:0903b16_23": "其筋力強，無不欲愛力、無不有根力，明於所向力、明於所念力、明於所視力、明於所信力、明於所願力。",
    "T13n0418_001:0903b19_24": "在所問如大海，無有減盡時，如月盛滿時悉遍照，無有不感明者，如日初出時、如炬火在所照，無所罣礙。",
    "T13n0418_001:0903b21_25": "不著心如虛空無所止、如金剛鑽無所不入、安如須彌山不可動、如門閫正住堅。",
    "T13n0418_001:0903b23_26": "心軟如鵠毛，無有麁爽；身無所慕樂，於山川如野獸。",
    "T13n0418_001:0903b25_0": "「常自守，不與人從事。",
    "T13n0418_001:0903b25_1": "若沙門道人多所教授皆護視，若有輕嬈者終無瞋恚心，一切諸魔不能動。",
    "T13n0418_001:0903b27_2": "解於諸經，入諸慧中。",
    "T13n0418_001:0903b27_3": "學諸佛法，無有能為作師者；威力聖意，無有能動搖者。",
    "T13n0418_001:0903b29_4": "深入之行常隨無所行、常柔軟，於經中常悲，承事於諸佛無有厭。",
    "T13n0418_001:0903c01_5": "所行種種功德悉逮及，所行常至、所信常政，無有能亂者；所行常淨潔，臨事能決，無有難。",
    "T13n0418_001:0903c03_6": "清淨於智，慧悉明，得所樂行，盡於五蓋，智慧所行稍稍追成佛之境界。",
    "T13n0418_001:0903c05_7": "「莊嚴諸國土，於戒中清淨阿羅漢、辟支佛心，所作為者皆究竟。",
    "T13n0418_001:0903c07_8": "所作功德常在上首，教授人民亦然。",
    "T13n0418_001:0903c08_9": "於菩薩中所教授無有厭，當所作者度無有極，一切餘道無有能及者。",
    "T13n0418_001:0903c09_10": "未嘗離佛、不見佛，常念諸佛如父母無異。",
    "T13n0418_001:0903c11_0": "稍稍得諸佛威神，悉得諸經。",
    "T13n0418_001:0903c11_1": "明眼所視無所罣礙，諸佛悉在前立。",
    "T13n0418_001:0903c12_2": "「譬如幻師自在所化，作諸法，不豫計念，便成法，亦無所從來、亦無所從去。",
    "T13n0418_001:0903c14_3": "如化作，念過去、當來、今現在如夢中，所有分身悉遍至諸佛剎。",
    "T13n0418_001:0903c15_4": "如日照水中影悉遍見，所念悉得如嚮，亦不來、亦不去。",
    "T13n0418_001:0903c17_5": "生、死如影之分，便所想識如空，於法中無想，莫不歸仰者。",
    "T13n0418_001:0903c18_6": "一切平等無有異，於經中悉知。",
    "T13n0418_001:0903c19_7": "心不可計，一切諸剎心不著，無所適念；出於諸佛剎，無所復罣礙。",
    "T13n0418_001:0903c21_8": "悉入諸陀憐尼門，於諸經中聞一知萬，諸佛所說經悉能受持。",
    "T13n0418_001:0903c22_9": "「侍諸佛悉得諸佛力、悉得佛威神，勇猛無所難，行步如猛師子無所畏。",
    "T13n0418_001:0903c24_10": "於諸國土無不用言者，所聞者未曾有忘時，一切諸佛之議等無有異。",
    "T13n0418_001:0904a02_11": "悉了知本，無經不恐，欲得諸經便自知說，如諸佛終無厭。",
    "T13n0418_001:0904a03_12": "為世間人之師，無不依附者，其行方幅無有諂偽；諸剎照明朗，不著於三處，所行無所罣礙。",
    "T13n0418_001:0904a06_0": "於眾輩中無所適、於本際法中無所慕，持薩芸若教人入佛道中，未曾恐怖、無有畏懼時。",
    "T13n0418_001:0904a08_1": "悉曉知佛諸經所有卷，所在眾會中無不蒙福者。",
    "T13n0418_001:0904a09_2": "見佛極大慈歡喜，所學諸佛經通利，於大眾中無所畏、於大眾中無有能過者，名聲極遠。",
    "T13n0418_001:0904a11_3": "破壞諸疑難無不解，於經中極尊、於師子座上坐自在，如諸佛法教，悉曉知佛萬種語、悉入萬億音。",
    "T13n0418_001:0904a14_0": "愛重諸佛經，常念在左右側，未曾離於諸佛慈。",
    "T13n0418_001:0904a15_1": "於佛經中樂行、常隨佛出入、常在善知識邊，無有厭極時。",
    "T13n0418_001:0904a16_2": "「於十方諸佛剎無所適止，悉逮得願行；度脫十方萬民，智慧珍寶悉逮得經藏。",
    "T13n0418_001:0904a18_3": "「身如虛空無有想，教人求菩薩道，使佛種不斷。",
    "T13n0418_001:0904a19_4": "行菩薩道未曾離摩訶衍，逮得摩訶僧那僧涅極曠大道，疾逮得一切智。",
    "T13n0418_001:0904a21_5": "諸佛皆稱譽，近佛十力地，一切所想悉入中、一切所計悉了知、世間之變悉曉知，成敗之事、生者、滅者悉曉知。",
    "T13n0418_001:0904a23_6": "入經海寶開第一之藏悉布施、悉於諸剎行願亦不在中止，極大變化如佛所樂行。",
    "T13n0418_001:0904a25_7": "心一反念，佛悉在前立，一切適不復願、適無所生處；十方不可計佛剎悉見，聞諸佛所說經；一一佛比丘僧悉見。",
    "T13n0418_001:0904a28_8": "是時，不持仙道、羅漢、辟支佛眼視，不於是間終生彼間佛剎爾乃見，便於是間坐悉見諸佛、悉聞諸佛所說經、悉皆受。",
    "T13n0418_001:0904b02_9": "譬如我今於佛前面見佛菩薩，如是未曾離佛、未曾不聞經。」",
    "T13n0418_001:0904b03_10": "佛告颰陀和菩薩：「善哉善哉！",
    "T13n0418_001:0904b04_11": "所問者多所度脫、多所安隱，於世間人民不可復計，天上、天下悉安之。",
    "T13n0418_001:0904b06_12": "今若能問佛如是，若乃前世過去佛時所聞地行作功德所致，供養若干佛以所致，樂於經中所致，作道行、守禁戒所致。",
    "T13n0418_001:0904b09_13": "自守法，行清白不煩濁，輒以乞匃自食。",
    "T13n0418_001:0904b10_14": "多成就諸菩薩合會，教語諸菩薩。",
    "T13n0418_001:0904b11_0": "用是故極大慈哀，一切人民皆於等心，隨時欲見佛即見佛。",
    "T13n0418_001:0904b12_1": "所願極廣大甚深之行，常念佛智慧，悉持經戒、悉具足佛種聖心如金剛、悉知世間人民心所念、悉在諸佛前。」",
    "T13n0418_001:0904b15_2": "佛告颰陀和菩薩：「若功德以不可復計。」",
    "T13n0418_001:0904b16_3": "佛言：「今現在佛悉在前立三昧，其有行是三昧，若所問者悉可得。」",
    "T13n0418_001:0904b17_4": "颰陀和菩薩白佛言：「願佛哀說之。",
    "T13n0418_001:0904b18_5": "今佛說者，多所過度、多所安隱，願佛為諸菩薩現大明。」",
    "T13n0418_001:0904b19_6": "佛告颰陀和菩薩：「一法行，常當習持、常當守，不復隨餘法，諸功德中最第一。",
    "T13n0418_001:0904b21_7": "何等為第一法行？",
    "T13n0418_001:0904b22_8": "是三昧名現在佛悉在前立三昧。」",
    "T13n0418_001:0904b23_0": "行品第二",
    "T13n0418_001:0904b24_0": "佛告颰陀和菩薩：「若有菩薩所念現在定意向十方佛，若有定意，一切得菩薩高行。",
    "T13n0418_001:0904b26_0": "「何等為定意？",
    "T13n0418_001:0904b26_1": "從念佛因緣，向佛念，意不亂，從得黠，不捨精進。",
    "T13n0418_001:0904b27_2": "與善知識共行空——除睡眠不聚會——避惡知識，近善知識，不亂精進。",
    "T13n0418_001:0904b29_3": "飯知足、不貪衣、不惜壽命，子身避親屬、離鄉里，習等意、得悲意，心護行，棄蓋習禪。",
    "T13n0418_001:0904c02_4": "不隨色、不受陰、不入衰，不念四大、不失意、不貪性，解不淨。",
    "T13n0418_001:0904c03_5": "不捨十方人、活十方人，十方人計為是我所、十方人計為非我所。",
    "T13n0418_001:0904c05_6": "一切欲受，不貿戒，習空行，欲諷經。",
    "T13n0418_001:0904c06_7": "不中犯戒、不失定意、不疑法、不諍佛、不却法、不亂比丘僧。",
    "T13n0418_001:0904c07_8": "離妄語，助道德家，避癡人世間語，不喜不欲。",
    "T13n0418_001:0904c09_0": "「聞道語，具欲聞亦喜。",
    "T13n0418_001:0904c09_1": "從因緣畜生生，不欲聞六味。",
    "T13n0418_001:0904c10_2": "習為五習，為離十惡；為習十善，為曉九惱；行八精進、捨八懈怠，為習八便；為習九思，八道家念。",
    "T13n0418_001:0904c12_3": "又不著禪聞，不貢高、棄自大，聽說法、欲聞經、欲行法，不隨歲計、不受身想。",
    "T13n0418_001:0904c14_4": "離十方人，不欲受、不貪壽，為了陰不隨惑，為不隨所有求無為。",
    "T13n0418_001:0904c16_5": "不欲生死、大畏生死，計陰如賊、計四大如蛇，十二衰計空。",
    "T13n0418_001:0904c17_6": "久在三界不安隱，莫忘得無為。",
    "T13n0418_001:0904c18_7": "不欲貪欲，願棄生死；不隨人諍，不欲墮生死。",
    "T13n0418_001:0904c19_8": "「常立佛前，受身計如夢。",
    "T13n0418_001:0904c20_9": "以受信不復疑，意無有異，一切滅思想——過去事、未來事、今現在事等意。",
    "T13n0418_001:0904c22_10": "「常念諸佛功德，自歸為依佛，定意得自在，不隨佛身相法。",
    "T13n0418_001:0904c23_11": "一切一計不與天下諍，所作不諍，從因緣生受了。",
    "T13n0418_001:0904c24_12": "從佛地度，得可法中，法中得下，以了空意計人，亦不有、亦不滅。",
    "T13n0418_001:0904c26_13": "自證無為，黠眼以淨，一切不二覺，意不在中邊。",
    "T13n0418_001:0904c27_14": "一切佛為一念入，無有疑黠、無有能呵。",
    "T13n0418_001:0904c28_15": "自得曉覺意故，佛黠不從他人待。",
    "T13n0418_001:0904c29_16": "得善知識計如佛，無有異意。",
    "T13n0418_001:0905a01_17": "一切在菩薩，無有離時，縱一切魔不能動；一切人如鏡中像，見一切佛如晝；一切從法行，為入清淨菩薩行如是。」",
    "T13n0418_001:0905a03_18": "佛言：「持是行法故致三昧，便得三昧現在諸佛悉在前立。",
    "T13n0418_001:0905a05_19": "何因致現在諸佛悉在前立三昧？",
    "T13n0418_001:0905a06_20": "如是，颰陀和！",
    "T13n0418_001:0905a06_21": "其有比丘、比丘尼、優婆塞、優婆夷，持戒完具，獨一處止，心念西方阿彌陀佛今現在。",
    "T13n0418_001:0905a08_22": "隨所聞，當念去是間千億萬佛剎，其國名須摩提，在眾菩薩中央說經，一切常念阿彌陀佛。」",
    "T13n0418_001:0905a10_23": "佛告颰陀和：「譬如人臥出於夢中，見所有金銀、珍寶、父母、兄弟、妻子、親屬、知識，相與娛樂，喜樂無輩。",
    "T13n0418_001:0905a12_24": "其覺已為人說之，後自淚出，念夢中所見。",
    "T13n0418_001:0905a14_0": "如是，颰陀和！",
    "T13n0418_001:0905a14_1": "菩薩若沙門白衣所聞西方阿彌陀佛剎，當念彼方佛，不得缺戒，一心念——若一晝夜、若七日七夜——過七日以後見阿彌陀佛，於覺不見，於夢中見之。",
    "T13n0418_001:0905a17_2": "譬如人夢中所見，不知晝、不知夜，亦不知內、不知外，不用在冥中故不見、不用有所蔽礙故不見。",
    "T13n0418_001:0905a20_3": "「如是，颰陀和！",
    "T13n0418_001:0905a20_4": "菩薩心當作是念。",
    "T13n0418_001:0905a21_5": "「時諸佛國界名大山須彌山，其有幽冥之處悉為開闢，目亦不蔽、心亦不礙。",
    "T13n0418_001:0905a23_6": "是菩薩摩訶薩，不持天眼徹視、不持天耳徹聽、不持神足到其佛剎、不於是間終生彼間佛剎乃見，便於是間坐見阿彌陀佛，聞所說經悉受得，從三昧中悉能具足，為人說之。",
    "T13n0418_001:0905a27_7": "「譬若有人聞墮舍利國中有婬女人名須門，若復有人聞婬女人阿凡和梨，若復有人聞優陂洹作婬女人。",
    "T13n0418_001:0905b01_8": "是時各各思念之。",
    "T13n0418_001:0905b01_9": "其人未曾見此三女人，聞之婬意即為動，便於夢中各往到其所。",
    "T13n0418_001:0905b03_10": "是時三人皆在羅閱祇國同時念，各於夢中到是婬女人所與共棲宿，其覺已各自念之。」",
    "T13n0418_001:0905b05_11": "佛告颰陀和：「我持三人以付，若持是事為人說經，使解此慧至不退轉地得無上正真道，然後得佛號曰善覺。",
    "T13n0418_001:0905b08_12": "如是，颰陀和！",
    "T13n0418_001:0905b08_13": "菩薩於是間國土聞阿彌陀佛，數數念，用是念故見阿彌陀佛。",
    "T13n0418_001:0905b09_14": "見佛已從問：『當持何等法生阿彌陀佛國？』",
    "T13n0418_001:0905b10_15": "爾時，阿彌陀佛語是菩薩言：『欲來生我國者，常念我，數數常當守念，莫有休息，如是得來生我國。』」",
    "T13n0418_001:0905b13_16": "佛言：「是菩薩用是念佛故，當得生阿彌陀佛國。",
    "T13n0418_001:0905b14_17": "常當念如是佛身有三十二相悉具足，光明徹照，端正無比。",
    "T13n0418_001:0905b15_18": "在比丘僧中說經，說經不壞敗色。",
    "T13n0418_001:0905b16_19": "何等為不壞敗色？",
    "T13n0418_001:0905b17_20": "痛痒、思想，生死、識、魂神，地、水、火、風，世間、天上——上至梵摩訶梵——不壞敗色。",
    "T13n0418_001:0905b18_21": "用念佛故得空三昧，如是為念佛。」",
    "T13n0418_001:0905b19_22": "佛告颰陀和：「菩薩於三昧中誰當證者？",
    "T13n0418_001:0905b20_23": "我弟子摩訶迦葉、因坻達菩薩、須真天子及時知是三昧者，有行得是三昧者是為證。",
    "T13n0418_001:0905b22_24": "何等為證？",
    "T13n0418_001:0905b22_25": "證是三昧知為空定。」",
    "T13n0418_001:0905b23_26": "佛告颰陀和：「乃往去時有佛名須波日。",
    "T13n0418_001:0905b24_27": "時有人行出入大空澤中，不得飲食，飢渴而臥出，便於夢中得香甘美食，飲食已。",
    "T13n0418_001:0905b26_28": "其覺腹中空，自念：『一切所有皆如夢耶？』」",
    "T13n0418_001:0905b27_29": "佛言：「其人用念空故，便逮得無所從生法樂，即逮得阿惟越致。",
    "T13n0418_001:0905b28_30": "如是，颰陀和！",
    "T13n0418_001:0905b29_0": "菩薩其所向方聞現在佛，常念所向方，欲見佛即念佛，不當念有，亦無我所立。",
    "T13n0418_001:0905c01_1": "如想空當念佛立，如以珍寶倚琉璃上，菩薩如是見十方無央數佛清淨。",
    "T13n0418_001:0905c03_2": "譬如人遠出到他郡國，念本鄉里、家室、親屬、財產。",
    "T13n0418_001:0905c04_3": "其人於夢中歸到故鄉里，見家室、親屬，喜共言語。",
    "T13n0418_001:0905c06_4": "於夢中見以，覺為知識說之：『我歸到故鄉里，見我家室親屬。』」",
    "T13n0418_001:0905c07_5": "佛言：「菩薩如是其所向方聞佛名，常念所向方欲見佛，菩薩一切見佛，如持珍寶著琉璃上。",
    "T13n0418_001:0905c09_6": "譬如比丘觀死人骨著前，有觀青時、有觀白時、有觀赤時、有觀黑時。",
    "T13n0418_001:0905c11_7": "其骨無有持來者、亦無有是骨、亦無所從來，是意所作想有耳。",
    "T13n0418_001:0905c13_8": "菩薩如是持佛威神力於三昧中立，在所欲見何方佛，欲見即見。",
    "T13n0418_001:0905c14_9": "何以故如是？",
    "T13n0418_001:0905c15_10": "颰陀和！",
    "T13n0418_001:0905c15_11": "是三昧佛力所成。",
    "T13n0418_001:0905c15_12": "持佛威神於三昧中立者有三事：持佛威神力、持佛三昧力、持本功德力，用是三事故得見佛。",
    "T13n0418_001:0905c18_13": "譬若，颰陀和！",
    "T13n0418_001:0905c18_14": "年少之人端正姝好，莊嚴已，如持淨器盛好麻油、如持好器盛淨水、如新磨鏡、如無瑕水精，欲自見影，於是自照悉自見影。",
    "T13n0418_001:0905c21_15": "云何，颰陀和！",
    "T13n0418_001:0905c21_16": "其所麻油、水鏡、水精，其人自照，寧有影從外入中不？」",
    "T13n0418_001:0905c23_17": "颰陀和言：「不也。",
    "T13n0418_001:0905c23_18": "天中天！",
    "T13n0418_001:0905c23_19": "用麻油、水精、水鏡淨潔故，自見其影耳。",
    "T13n0418_001:0905c24_20": "其影亦不從中出、亦不從外入。」",
    "T13n0418_001:0905c25_21": "佛言：「善哉善哉！",
    "T13n0418_001:0905c25_22": "颰陀和！",
    "T13n0418_001:0905c25_23": "如是，颰陀和！",
    "T13n0418_001:0905c26_24": "色清淨，所有者清淨，欲見佛即見。",
    "T13n0418_001:0905c27_0": "見即問，問即報，聞經大歡喜，作是念：『佛從何所來？",
    "T13n0418_001:0905c28_1": "我為到何所？』",
    "T13n0418_001:0905c28_2": "自念：『佛無所從來，我亦無所至。』",
    "T13n0418_001:0905c29_3": "自念：『三處——欲處、色處、無想處——是三處意所為耳。",
    "T13n0418_001:0906a01_4": "我所念即見，心作佛、心自見，心是佛、心是怛薩阿竭，心是我身，心見佛，心不自知心、心不自見心，心有想為癡、心無想是泥洹。",
    "T13n0418_001:0906a04_5": "是法無可樂者，皆念所為，設使念為空耳，設有念者亦了無所有。』",
    "T13n0418_001:0906a06_6": "如是，颰陀和！",
    "T13n0418_001:0906a06_7": "菩薩在三昧中立者所見如是。」",
    "T13n0418_001:0906a07_8": "佛爾時頌偈曰：「心者不知心，　　有心不見心，　心起想則癡，　　無想是泥洹。",
    "T13n0418_001:0906a10_0": "　是法無堅固，　　常立在於念，　以解見空者，　　一切無想念。",
    "T13n0418_001:0906a12_0": "四事品第三",
    "T13n0418_001:0906a13_0": "「菩薩有四事法疾逮得三昧。",
    "T13n0418_001:0906a13_1": "何等為四？",
    "T13n0418_001:0906a14_0": "一者、所信無有能壞者，二者、精進無有能逮者，三者、所入智慧無有能及者，四者、常與善師從事；是為四。",
    "T13n0418_001:0906a16_1": "「菩薩復有四事疾得是三昧。",
    "T13n0418_001:0906a17_2": "何等為四？",
    "T13n0418_001:0906a17_3": "一者、不得有世間思想，如指相彈頃三月；二者、不得臥出三月，如指相彈頃；三者、經行不得休息、不得坐三月，除其飯食左右；四者、為人說經不得望人衣服、飲食；是為四。",
    "T13n0418_001:0906a21_4": "「菩薩復有四事疾得是三昧。",
    "T13n0418_001:0906a22_5": "何等為四？",
    "T13n0418_001:0906a22_6": "一者、合會人至佛所，二者、合會人使聽經，三者、不嫉妬，四者、教人學佛道；是為四。",
    "T13n0418_001:0906a24_7": "「菩薩復有四事疾得是三昧。",
    "T13n0418_001:0906a25_8": "何等為四？",
    "T13n0418_001:0906a25_9": "一者、作佛形像、若作畫，用是三昧故；二者、用是三昧故，持好疋素令人寫是三昧；三者、教自貢高人內佛道中；四者、常護佛法；是為四。」",
    "T13n0418_001:0906a28_10": "時佛說偈而歎曰：「常當樂信於佛法，誦經念空莫中止，精進除睡臥，三月莫得懈。",
    "T13n0418_001:0906b01_11": "「坐說經時安諦受學極當廣遠，若有供養、饋遺者莫得喜，無所貪慕得經疾。",
    "T13n0418_001:0906b03_12": "佛者，色如金光，身有三十二相，一相有百福功德，端政如天金成作。",
    "T13n0418_001:0906b05_13": "過去佛、當來佛悉豫自歸、今現在佛皆於人中最尊，常念供養。",
    "T13n0418_001:0906b06_14": "當供養於佛，花香、擣香、飯食具足；當持善意，用是故三昧離不遠；持常鼓樂、倡伎樂於佛心，常當娛樂。",
    "T13n0418_001:0906b09_15": "「為求是三昧者當作佛像，種種具足、種種姝好，面目如金光。",
    "T13n0418_001:0906b10_16": "求是三昧者，所施常當自樂與，持戒當清潔高行，棄捐懈怠，疾得是三昧不久。",
    "T13n0418_001:0906b12_17": "瞋恚不生，常行於慈心、常行悲哀、等心無所憎惡，今得是三昧不久。",
    "T13n0418_001:0906b14_18": "極慈於善師，視當如佛，瞋、恚、嫉、貪不得有，於經中施不得貪。",
    "T13n0418_001:0906b15_19": "如是教當堅持，諸經法悉當隨是入，是為諸佛之道徑。",
    "T13n0418_001:0906b17_20": "如是行者，今得三昧不久。」",
    "T13n0418_001:0906b18_0": "佛告颰陀和：「如是等菩薩當慈心常樂於善師所，視師當如佛，悉具足承事。",
    "T13n0418_001:0906b19_1": "欲書是三昧經時、若欲學時，菩薩敬師如是。",
    "T13n0418_001:0906b21_0": "颰陀和！",
    "T13n0418_001:0906b21_1": "菩薩於善師有瞋恚、有持善師短、視善師不如佛者，得三昧難。",
    "T13n0418_001:0906b22_2": "譬如，颰陀和！",
    "T13n0418_001:0906b23_3": "菩薩明眼人夜半視星宿，見星其眾多。",
    "T13n0418_001:0906b24_4": "如是，颰陀和！",
    "T13n0418_001:0906b24_5": "菩薩持佛威神於三昧中立，東向視見若干百佛、若干千佛、若干萬佛、若干億佛；如是十方等悉見諸佛。」",
    "T13n0418_001:0906b26_6": "佛告颰陀和：「是菩薩如佛眼悉知悉見。",
    "T13n0418_001:0906b27_7": "如是，颰陀和！",
    "T13n0418_001:0906b28_8": "是菩薩欲得今現在諸佛悉在前立三昧，布施、當具足持戒，如是忍辱、精進、一心、智慧、度脫智慧，身悉具足。」",
    "T13n0418_001:0906c01_9": "時佛歎曰：「如淨眼人夜半上向視星宿不可計，晝日思念悉見。",
    "T13n0418_001:0906c03_10": "菩薩如是逮得三昧者，見不可復計百千佛，從三昧中覺以悉念見，自恣為諸弟子說。」",
    "T13n0418_001:0906c05_11": "佛言：「如我眼清淨，常見於世間，菩薩如是得三昧，以見不可復計佛，見佛不視身相，但視十種力。",
    "T13n0418_001:0906c07_12": "不如世間人有貪，消滅諸毒以，清淨不復想，菩薩逮功德如是。",
    "T13n0418_001:0906c09_13": "聞是經，遵是經如泥洹；聞是法空空，無有恐怖。",
    "T13n0418_001:0906c10_14": "我當作是說經，用眾人民故皆令得佛道。」",
    "T13n0418_001:0906c11_15": "佛言：「如我比丘阿難黠慧，聞經即受持，菩薩如是逮得是三昧以，聞不可計經卷悉受持。」",
    "T13n0418_001:0906c13_16": "佛言：「如阿彌陀佛剎諸菩薩，常見不可計佛。",
    "T13n0418_001:0907a01_17": "如是，菩薩得三昧以，常見不可計佛，所信常有哀心，譬如渴者欲得飲。",
    "T13n0418_001:0907a03_18": "常有極大慈、棄捐世俗事、常樂持經施，用是故清淨，得三昧不久。」",
    "T13n0418_001:0907a06_0": "譬喻品第四",
    "T13n0418_001:0907a07_0": "佛告颰陀和：「菩薩慈求三昧者，得是三昧已，不精進行者，譬如，颰陀和！",
    "T13n0418_001:0907a08_1": "有人載滿舡珍寶欲持度大海，未至舡中道壞，閻浮利人皆大悲念：『亡我爾所珍寶。』",
    "T13n0418_001:0907a10_2": "如是，颰陀和！",
    "T13n0418_001:0907a11_3": "是菩薩聞是三昧已，不書、不學、不誦、不持如中法，一切諸天人民皆為大悲憂，言：『乃亡我爾所經寶。』",
    "T13n0418_001:0907a13_4": "用失是深三昧故。」",
    "T13n0418_001:0907a13_5": "佛言：「是三昧經者，是佛所囑、佛所稱譽。",
    "T13n0418_001:0907a14_6": "聞是深三昧經者，不書、不學、不誦、不守、不持如法者，反復愚癡。",
    "T13n0418_001:0907a16_7": "自用以為高耶？",
    "T13n0418_001:0907a16_8": "不受是經，意欲高才反不肯學是三昧。",
    "T13n0418_001:0907a17_9": "譬如，颰陀和！",
    "T13n0418_001:0907a18_10": "愚癡之子，有人與滿手栴檀香，不肯受之，反謂與之不淨栴檀香。",
    "T13n0418_001:0907a19_11": "其貨主語其人言：『此栴檀香，卿莫謂不淨乎。",
    "T13n0418_001:0907a20_12": "且取嗅之知香不？",
    "T13n0418_001:0907a21_13": "試視之知淨不？』",
    "T13n0418_001:0907a21_14": "癡人閉目不視、不肯嗅。」",
    "T13n0418_001:0907a22_15": "佛言：「其聞是三昧者，如是不肯受之反棄捨去，是為不持戒人；反捨是珍寶經，是為愚癡無智。",
    "T13n0418_001:0907a24_16": "自用得禪具足為度，反呼世間為有，不入空、不知無。",
    "T13n0418_001:0907a25_17": "其人聞是三昧已，不樂、不信、不入中，反作輕戲語：『佛亦有深經乎？",
    "T13n0418_001:0907a27_18": "亦有威神乎？』",
    "T13n0418_001:0907a27_19": "反形言：『世間亦有比丘如阿難乎？』」",
    "T13n0418_001:0907a28_20": "佛言：「其人從持是三昧者，所去兩兩三三相與語云：『是語是何等說乎？",
    "T13n0418_001:0907b01_21": "是何從所得是語乎？",
    "T13n0418_001:0907b01_22": "是為自合會作是語耳，是經非佛所說。』」",
    "T13n0418_001:0907b02_23": "佛告颰陀和：「譬如賈客持摩尼珠示田家癡子，其人問賈客：『評此幾錢？』",
    "T13n0418_001:0907b04_24": "賈客答言：『夜半時於冥處持是摩尼珠著冥中，其明所照至，直滿其中寶。』」",
    "T13n0418_001:0907b06_25": "佛言：「其人殊不曉其價，反形是摩尼珠言：『其價能與一頭牛等不？",
    "T13n0418_001:0907b07_26": "寧可貿一頭牛。』",
    "T13n0418_001:0907b08_27": "想是不復過，此與我者善、不肯者已。",
    "T13n0418_001:0907b09_28": "如是，颰陀和！",
    "T13n0418_001:0907b09_29": "其人聞是三昧不信者，反形是經如是。」",
    "T13n0418_001:0907b10_30": "佛言：「如菩薩持是三昧，受信者便隨行，四面皆擁護無所畏，持禁戒完具，為得高明黠慧，深入為他人說之。",
    "T13n0418_001:0907b12_31": "菩薩當持是三昧，分布語人展轉相傳，當令是三昧久在。」",
    "T13n0418_001:0907b14_32": "佛言：「癡人自於前世佛所不供養、不作功德，反自貢高，多行誹謗、嫉妬。",
    "T13n0418_001:0907b16_33": "用財利故，但欲求名、但欲嘩說，不得善師、亦不明經。",
    "T13n0418_001:0907b17_34": "聞是三昧已，不信、不樂、不入中，反誹謗人言：『是彼不知愧，為自作是經耳，是經非佛所說。』」",
    "T13n0418_001:0907b19_35": "佛告颰陀和：「今我具語汝，如是，颰陀和！",
    "T13n0418_001:0907b20_36": "求菩薩道者——若善男子、善女人——持是三千國土滿其中珍寶施與佛，設有是功德，不如聞是三昧。",
    "T13n0418_001:0907b23_0": "若有菩薩聞是三昧信樂者，其福轉倍多。」",
    "T13n0418_001:0907b24_0": "時佛歎曰：「是三千國土，滿其中珍寶施於佛，持用求佛。",
    "T13n0418_001:0907b25_1": "復有異人——持是三昧者——是佛所稱譽，聞信者其福倍多。」",
    "T13n0418_001:0907b26_2": "佛言：「是迷惑自貢高人、不信者及與惡知識從事，聞是經不信、不樂，是為於我經中怨家無異。",
    "T13n0418_001:0907b28_3": "是不持戒人在自大中，其餘人展轉聞其言信隨之，此為壞佛法。",
    "T13n0418_001:0907c01_4": "其人相告言：『是經為非佛所說。』",
    "T13n0418_001:0907c02_5": "直作是誹謗。」",
    "T13n0418_001:0907c02_6": "佛言：「有信是三昧者，其人宿命曾見過去佛，已用是故，我為是信者說是三昧耳。",
    "T13n0418_001:0907c04_7": "是輩之人常護佛法，聞是經信樂者當作是知，離佛不遠。",
    "T13n0418_001:0907c06_0": "若持戒堅者常正心恭敬於經，我用是故，為是人說耳。」",
    "T13n0418_001:0907c08_0": "佛告跋陀和：「我所說無有異爾，故說是語耳。",
    "T13n0418_001:0907c09_1": "今見我說是三昧者，其人却後世時，聞是三昧終不疑、不形笑、不言不信，除在惡師邊。",
    "T13n0418_001:0907c11_2": "正使在善師邊，其功德薄少，如是輩人復轉與惡師從事，是輩人者聞是三昧，不信、不樂、不入中。",
    "T13n0418_001:0907c13_3": "何以故？",
    "T13n0418_001:0907c13_4": "其人未久學，所更佛少所信，智慧少故不信耳。」",
    "T13n0418_001:0907c14_5": "佛告颰陀和：「其有菩薩聞是三昧，不形笑、不誹謗者，歡喜不中疑、不言乍信乍不信，樂書、樂學、樂誦、樂持。」",
    "T13n0418_001:0907c17_6": "佛言：「我悉豫知豫見已，其人不獨於一佛所作功德，不於二、若三、若十，悉於百佛所聞是三昧。",
    "T13n0418_001:0907c19_7": "却後世時聞是三昧者，書、學、誦持經卷，最後守一日一夜，其福不可計，自致阿惟越致，所願者得。」",
    "T13n0418_001:0907c22_8": "佛告颰陀和：「聽我說譬喻。",
    "T13n0418_001:0907c22_9": "譬如，颰陀和！",
    "T13n0418_001:0907c23_10": "有人取一佛剎悉破碎如塵，其人取此一塵悉復破盡如一佛剎塵，都盧悉取一一塵皆復塵碎盡如一佛剎塵。",
    "T13n0418_001:0907c25_11": "云何，颰陀和！",
    "T13n0418_001:0908a01_12": "是塵其數寧多不？」",
    "T13n0418_001:0908a01_13": "颰陀和言：「甚多甚多。",
    "T13n0418_001:0908a02_0": "天中天！」",
    "T13n0418_001:0908a02_1": "佛告颰陀和：「我為汝曹引此譬喻，若有一菩薩盡取是一塵置一佛剎，其數爾所佛剎滿其中珍寶悉持供養諸佛，不如聞是三昧。",
    "T13n0418_001:0908a05_2": "若復有一菩薩聞是三昧已，書、學、誦持、為他人說須臾間，是菩薩功德不可復計。」",
    "T13n0418_001:0908a07_3": "佛言：「持是三昧者，書、學、誦持、為他人說，其福乃爾，何況守是三昧悉具足者？」",
    "T13n0418_001:0908a09_4": "佛爾時頌偈曰：「三千大千之國土，　　滿中珍寶用布施，　設使不聞是像經，　　其功德福為薄少。",
    "T13n0418_001:0908a12_0": "　若有菩薩求眾德，　　當講奉行是三昧，　疾悉諷誦此經法，　　其功德福無有量。",
    "T13n0418_001:0908a14_0": "　如一佛國塵世界，　　皆破壞碎以為塵，　彼諸佛土過是數，　　滿中珍寶用布施；　其有受持是世尊，　　四句之義為人說，　是三昧者諸佛慧，　　得聞功德叵比喻。",
    "T13n0418_001:0908a18_0": "　何況有人自講說、　　受持、諷誦念須臾，　轉加增進奉行者，　　其功德福無有量。",
    "T13n0418_001:0908a20_0": "　假使一切皆為佛，　　聖智清淨慧第一，　皆於億劫過其數，　　講說一偈之功德，　至於泥洹讚詠福，　　無數億劫悉歎誦，　不能盡究其功德，　　於是三昧一偈事。",
    "T13n0418_001:0908a24_0": "　一切佛國所有地，　　四方、四隅及上、下，　滿中珍寶以布施，　　用供養佛天中天。",
    "T13n0418_001:0908a26_0": "　若有聞是三昧者，　　得其福祐過於彼，　安諦、諷誦、講說者，　　引譬功德不可喻。",
    "T13n0418_001:0908a28_0": "　其人貢高終不起，　　亦無有趨惡道時，　解了深法不疑結，　　行斯三昧德如是。",
    "T13n0418_001:0908b01_0": "　學士為以見奉吾，　　德重精進普不著，　增益信明為菩薩，　　力學三昧佛所讚。",
    "T13n0418_001:0908b03_0": "　屬累汝等常勸教，　　力行精進無放逸，　自勖勇猛勤修行，　　令得大道不復反。",
    "T13n0418_001:0908b05_0": "　其有誦受是三昧，　　已為面見百千佛，　假使最後大恐懼，　　持此三昧無所畏。",
    "T13n0418_001:0908b07_0": "　行是比丘以見我，　　常為隨佛不遠離，　菩薩聞習三昧者，　　義當受持為人說。",
    "T13n0418_001:0908b09_0": "　菩薩得是三昧者，　　爾乃名曰博達慧，　為逮總持佛稱譽，　　疾成佛道智如海。",
    "T13n0418_001:0908b11_0": "　常恒誦說是三昧，　　當從佛法世尊教，　聞其種姓得等覺，　　如佛所說無有異。」",
    "T13n0418_001:0908b13_0": "般舟三昧經卷上"
}