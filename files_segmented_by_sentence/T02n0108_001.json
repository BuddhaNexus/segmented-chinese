{
    "T02n0108_001:0502c05_0": "佛說滿願子經",
    "T02n0108_001:0502c07_0": "附東晉錄",
    "T02n0108_001:0502c08_0": "聞如是：一時，佛遊摩鳩羅無種山中，與大比丘俱，比丘五百。",
    "T02n0108_001:0502c09_1": "爾時，賢者邠耨，晡時從宴坐起往詣佛所，偏袒右肩右膝著地，稽首足下叉手白佛：「善哉世尊！",
    "T02n0108_001:0502c11_2": "為我且講要法，我當奉行，令身長夜安隱無極。」",
    "T02n0108_001:0502c12_3": "佛言：「諦聽，善思念之。」",
    "T02n0108_001:0502c13_4": "邠耨應：「唯然，世尊！」",
    "T02n0108_001:0502c13_5": "佛告邠耨：「目見好色可眼之物，所可愛樂貪欲之，耳貪好聲，鼻識好香，舌知美味，身著細滑更樂可意，愛於所欲慕於貪求。",
    "T02n0108_001:0502c16_6": "假使比丘欣樂然可心處其中，已貪住則樂迷惑，從是致患憂惱之慼。",
    "T02n0108_001:0502c17_7": "假使，邠耨比丘！",
    "T02n0108_001:0502c18_8": "目見色者，可眼之物不以歡樂，心不處中，惱患則除。",
    "T02n0108_001:0502c19_9": "耳鼻口身意亦復如是，是為粗舉要法。",
    "T02n0108_001:0502c20_10": "佛之教誨以誡勅汝，今欲所遊。」",
    "T02n0108_001:0502c21_11": "邠耨白佛：「唯然世尊，有一國名首那和蘭(晉曰所聞欲勝)，欲遊彼國。」",
    "T02n0108_001:0502c22_12": "佛言：「彼國凶惡志懷麁䵃，不能柔和喜鬪亂人。",
    "T02n0108_001:0502c23_13": "假使彼國異心凶人罵詈毀辱，當云何乎？」",
    "T02n0108_001:0502c24_14": "「假使彼國異心惡人罵詈辱我，我當心念：『愛我敬我尚原赦我，手不推我。』」",
    "T02n0108_001:0502c26_15": "佛言：「假使扠汝，當奈之何？」",
    "T02n0108_001:0502c26_16": "邠耨白曰：「當心念言：『尚復愛我敬我賢善柔和，不以瓦石而打擲我。』」",
    "T02n0108_001:0502c28_17": "佛言：「假使以瓦石打擲汝，當奈之何？」",
    "T02n0108_001:0502c29_18": "邠耨白曰：「其國人善仁和溫雅，不以刀杖傷擊我身。」",
    "T02n0108_001:0503a01_19": "佛言：「假使刀杖傷擊汝身，當奈之何？」",
    "T02n0108_001:0503a02_20": "邠耨白曰：「我當念言：『其國人善柔和溫雅，不以利刀害我身命。』」",
    "T02n0108_001:0503a03_21": "佛言：「假使利刀害汝身命，當奈之何？」",
    "T02n0108_001:0503a04_22": "邠耨白曰：「我當心念言：『身有六情為之所患，厭身眾惱不淨流出，求刀為食志唯在味，入於寂然以刀為食。』」",
    "T02n0108_001:0503a07_23": "佛言：「善哉邠耨！",
    "T02n0108_001:0503a07_24": "汝能堪任以是比像，調順寂然忍辱仁賢，處於彼國隨意所欲。」",
    "T02n0108_001:0503a09_0": "於是，邠耨即從坐起，稽首佛足右遶三匝，自詣其室，即夜蓋藏床臥安眠，明晨著衣持鉢往詣彼國。",
    "T02n0108_001:0503a11_1": "尋在其國，於一夏中教化勸立，請清信士凡五百人，清信女五百人，興于寺舍五百，窟室床[木*翕]五百，及法坐具被枕各各五百。",
    "T02n0108_001:0503a14_2": "化五百人皆為沙門，在於其歲證三達尋滅度。",
    "T02n0108_001:0503a15_3": "滅度未久，諸比丘眾無央數千，往詣佛所稽首足下，却在一面，俱白佛言：「有一比丘名曰邠耨，佛為粗舉說其要法，今已滅度已來未久，為何所獲得何證乎？」",
    "T02n0108_001:0503a18_4": "佛言：「諸比丘！",
    "T02n0108_001:0503a19_5": "彼族姓子已興三達證得六通，諦觀順法無與等者，不與餘事唯講法典，諸漏已盡無復塵垢，已度想念脫于智慧。",
    "T02n0108_001:0503a21_6": "現在於法極達諸通，證具足，於生死已斷，稱舉梵行所作已辦，鮮名色本諸慧無生，聖智具足已得羅漢。」",
    "T02n0108_001:0503a24_7": "於時，世尊莫不稱譽咨嗟無極邠耨文陀尼子。",
    "T02n0108_001:0503a25_8": "佛說如是。",
    "T02n0108_001:0503a25_9": "比丘莫不歡喜。",
    "T02n0108_001:0503a26_0": "佛說滿願子經"
}