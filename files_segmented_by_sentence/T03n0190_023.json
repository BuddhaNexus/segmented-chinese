{
    "T03n0190_023:0758b14_0": "佛本行集經卷第二十三",
    "T03n0190_023:0758b16_0": "隋天竺三藏闍那崛多譯",
    "T03n0190_023:0758b17_0": "勸受世利品中",
    "T03n0190_023:0758b18_0": "「爾時，菩薩過是夜已，於晨朝時，正著衣服，從般茶山，安庠而行，至王舍城，為乞食故。",
    "T03n0190_023:0758b19_1": "觀諸陰等苦空無常，欲求無餘大涅槃故，視地一尋，調伏諸根，所染著處，皆悉除斷，不令點污。",
    "T03n0190_023:0758b22_2": "復作是念：『我今乞食，無有鉢器，若我得食，於何處盛？』",
    "T03n0190_023:0758b23_3": "是時菩薩，左右前後求器未得。",
    "T03n0190_023:0758b24_4": "忽見一處有大花池，見已即語傍一人言：『仁者！",
    "T03n0190_023:0758b25_5": "汝可乞我此中池蓮藕葉。』",
    "T03n0190_023:0758b25_6": "彼人聞已，即便入池，取彼藕葉，以奉菩薩。",
    "T03n0190_023:0758b26_7": "是時菩薩，受彼藕葉，向城乞食。",
    "T03n0190_023:0758b27_8": "時王舍城，內外人民，觀見菩薩如是詳審，復見菩薩威神巍巍，見已各生大希有心，共相謂言：『此是三目大自在天，來至於此。』",
    "T03n0190_023:0758c01_9": "其中或有遠行諸人，欲營事故，至於他方，彼等既見菩薩，還迴向菩薩所。",
    "T03n0190_023:0758c02_10": "或復有人，欲造作事，中道既見菩薩形容，便捨其業，來向菩薩。",
    "T03n0190_023:0758c04_11": "若有坐人，見菩薩已，不覺自起，速疾來詣向菩薩所。",
    "T03n0190_023:0758c05_12": "或復有人，合十指掌，恭敬一心，向菩薩者。",
    "T03n0190_023:0758c06_13": "或復以頭禮菩薩者，或復有以微妙音聲白菩薩言：『善來善來！』",
    "T03n0190_023:0758c07_14": "時王舍城，所有人民見菩薩者，無有一人不生歡喜愛樂之心。",
    "T03n0190_023:0758c09_15": "其王舍城，或多舌人，亂言綺語，彼等諸人，在菩薩前，默然而住，隨菩薩行。",
    "T03n0190_023:0758c11_0": "又王舍城，周匝四方，或男或女，丈夫婦人，欲營餘者，悉捨來看，生希有心，觀看菩薩，眼目不瞬。",
    "T03n0190_023:0758c13_1": "所觀菩薩，支節面額，眉目肩項，手足行步，於一一處，各皆愛樂，不能更觀其餘處相。",
    "T03n0190_023:0758c16_0": "「爾時，菩薩盛壯少年，可喜端正，興樂花艷，花色之時捨宮出家，眉間毫相，宛轉右旋，眉細脩揚，目寬長廣，威德遍滿。",
    "T03n0190_023:0758c18_1": "其體光明，巍巍堂堂，普照遠近，手足羅網，皆悉普縵。",
    "T03n0190_023:0758c19_2": "其二十指，善能治化一切天人，菩薩威神世間無比。",
    "T03n0190_023:0758c21_0": "而有偈說：「『菩薩行於道路上，　　所有一切諸看人，　　但覩身之一分光，　　見已即便生愛著。",
    "T03n0190_023:0758c24_0": "　　雙眉細揚若初月，　　兩目青紺似牛王，　　身體常放大光明，　　諸手足指有羅網。",
    "T03n0190_023:0758c26_0": "　　觀者以見微妙色，　　眾人不覺隨後行，　　看此殊妙相莊嚴，　　各各心生大歡喜。』",
    "T03n0190_023:0758c28_0": "「爾時，王舍守護城神，見於菩薩有是威儀，心生驚怖，戰慄不安，謂言：『此是何處大神？",
    "T03n0190_023:0758c29_1": "欲來奪我此間坐處。』",
    "T03n0190_023:0759a02_0": "「爾時，菩薩以彼無量無邊人眾左右圍遶，或後或前，諸人觀看，安庠徐步，漸漸而行，向王舍城，欲乞於食。",
    "T03n0190_023:0759a04_1": "舉動俯仰，進止雍容，躡足前趍，不遲不疾，專注平視，歛攝諸根，臂肘傭齊，衣被整肅，擎蓮荷器，其葉不萎。",
    "T03n0190_023:0759a06_2": "寂定一心，人見歡喜，最上最勝，得奢摩他柔軟調和。",
    "T03n0190_023:0759a08_3": "如制伏象，無有濁穢；猶清淨池，離身一尋，常光明照；如娑羅樹眾花開敷；若金象形從地湧出，具足圓滿諸相莊嚴；如夜虛空眾星圍遶，菩薩日月朗於世間。",
    "T03n0190_023:0759a12_0": "「時，王舍城有諸人輩，彼等皆悉生大歡喜發希有心，見菩薩行於街巷裏，城內商賈估販交關，一切自停，不復市買。",
    "T03n0190_023:0759a14_1": "若在店舍醉亂心迷，悉得醒酥，不復飲酒，各捨一切讌會音聲，奔走皆來向菩薩所。",
    "T03n0190_023:0759a16_2": "或復隨逐左右而觀，或復在前迴顧而視，或復在後順菩薩行。",
    "T03n0190_023:0759a18_0": "其王舍城，無量無邊諸婦女等，或倚門側，或立窓間，或在樓中，或居屋上，舊作生活，今悉不為，並廢事緣，遙觀菩薩。",
    "T03n0190_023:0759a20_1": "家家出戶，各各喜歡，共相謂言：『今此是誰？",
    "T03n0190_023:0759a21_2": "從何來到？",
    "T03n0190_023:0759a21_3": "是誰種族？",
    "T03n0190_023:0759a22_4": "其名字誰？",
    "T03n0190_023:0759a22_5": "如是端正，可喜行動，我等昔來，未曾得見。",
    "T03n0190_023:0759a23_6": "或復沙門？",
    "T03n0190_023:0759a23_7": "或婆羅門？",
    "T03n0190_023:0759a23_8": "相貌如是，容止異常。』",
    "T03n0190_023:0759a24_9": "稱歎之聲，遍城內外。",
    "T03n0190_023:0759a25_0": "「爾時，摩伽陀國王舍城主，姓施尼氏，名頻頭娑羅。",
    "T03n0190_023:0759a26_1": "未作王時，曾乞五願：一者願我年少之時，早得王位。",
    "T03n0190_023:0759a27_2": "二者若得王位已後，願我化內，有佛世尊，出現天下。",
    "T03n0190_023:0759a28_3": "三者若佛出現世時，願我自身承事供養。",
    "T03n0190_023:0759a29_4": "四者若得承事已後，唯願為我如應說法。",
    "T03n0190_023:0759b01_5": "五者佛若為我說法，我聞法已，願莫謗毀，得證法已，依而奉行。",
    "T03n0190_023:0759b03_0": "「爾時，頻頭娑羅王在高樓上，與諸大臣圍遶而坐，遙見菩薩，為諸大眾前後導從，安庠而行，入王舍城。",
    "T03n0190_023:0759b05_1": "頻頭娑羅，既覩菩薩，心生大疑，即從樓下出宮門外。",
    "T03n0190_023:0759b06_2": "見菩薩身，威儀舉動，端正無匹，乃至猶如夜空眾星，為諸觀者之所愛樂。",
    "T03n0190_023:0759b08_3": "如摩尼寶，內外光明表裏洞徹，菩薩之身，亦復如是，威德熾盛，照耀巍巍。",
    "T03n0190_023:0759b09_4": "時頻頭王見於菩薩如是相已，勅諸臣言：『我生已來，未曾見人如是形貌，身色面目，頂額廣平，皎潔分明，顯赫照曜，如蓮花葉在於水中，而不為水之所點著。",
    "T03n0190_023:0759b13_5": "是身威德，毛悉右旋，眉間毫相，如琉璃淨，亦如白珂亦如泡乳，色炎光具如滿月輪。",
    "T03n0190_023:0759b15_6": "其二足趺，蹈地千輻，步舉文現，跡不差移，不怖不驚，不戰不慄，智慧安靜，猶如須彌。",
    "T03n0190_023:0759b17_7": "從何所來，忽然至此？",
    "T03n0190_023:0759b17_8": "汝諸臣下，應當觀看，此誰種姓？",
    "T03n0190_023:0759b18_9": "誰之兒子？",
    "T03n0190_023:0759b18_10": "何國土生？",
    "T03n0190_023:0759b19_11": "名字何等？",
    "T03n0190_023:0759b19_12": "端正可喜，歷此遊行。』",
    "T03n0190_023:0759b20_0": "「爾時彼諸大臣眾等，或有說言：『此是天王。』",
    "T03n0190_023:0759b20_1": "或言：『帝釋。』",
    "T03n0190_023:0759b21_2": "或復有言：『是大龍王。』",
    "T03n0190_023:0759b21_3": "或復有言：『毘摩質多阿修羅王。』",
    "T03n0190_023:0759b22_4": "或復有言：『此是婆梨阿修羅王。』",
    "T03n0190_023:0759b23_5": "或復有言：『是毘沙門護世神王。』",
    "T03n0190_023:0759b23_6": "或復有言：『此是日天。』",
    "T03n0190_023:0759b24_7": "或言：『月天。』",
    "T03n0190_023:0759b24_8": "或復有言：『大自在天。』",
    "T03n0190_023:0759b25_9": "或復有言：『此是梵天。』",
    "T03n0190_023:0759b26_0": "「復更別有餘諸占相婆羅門言：『大王！",
    "T03n0190_023:0759b26_1": "當知，如我等論先後所說，此人必成轉輪聖王。",
    "T03n0190_023:0759b27_2": "何以故？",
    "T03n0190_023:0759b28_3": "今此大士，身體遍滿一切諸相。』",
    "T03n0190_023:0759b29_0": "「爾時，諸臣大眾之中別有一臣，而白王言：『大王！",
    "T03n0190_023:0759c01_1": "當知，實有斯事。",
    "T03n0190_023:0759c01_2": "所以者何？",
    "T03n0190_023:0759c01_3": "去此不遠，十由旬外，正在北方雪山之下，有一種姓，稱為釋氏。",
    "T03n0190_023:0759c03_4": "然彼釋氏，有一國界，名曰迦毘羅婆蘇都。",
    "T03n0190_023:0759c04_0": "彼國土中，有一王治，名為淨飯，是釋種王。",
    "T03n0190_023:0759c04_1": "彼王生子，字悉達多，既釋種生，姓瞿曇氏。",
    "T03n0190_023:0759c05_2": "其彼太子，初生之日，父王即便召集解相婆羅門等，遣占相之。",
    "T03n0190_023:0759c07_3": "時諸相師既占看訖，白大王言：「大王！",
    "T03n0190_023:0759c08_4": "當知，今此太子，具二種相，若在家者，必當成就轉輪聖王，王四天下，守護大地，乃至如法治化世間；若捨王位，必定得成多陀阿伽度、阿羅呵、三藐三佛陀，名遍十方。」",
    "T03n0190_023:0759c11_5": "大王！",
    "T03n0190_023:0759c12_0": "當知，此必是彼太子不疑。",
    "T03n0190_023:0759c12_1": "所以者何？",
    "T03n0190_023:0759c12_2": "其人現今，剃除鬚髮，身黃金色，著袈裟衣，捨國出家，遊行到此。』",
    "T03n0190_023:0759c14_3": "而說偈言：「『彼國相師說此言，　　不居王位定作佛，　　斯決是彼釋種子，　　出家苦行求菩提。』",
    "T03n0190_023:0759c17_0": "「爾時大臣說是語已，是時其王頻頭娑羅，內心思惟：『如我往昔曾發誓願，若如是者，我願得成。』",
    "T03n0190_023:0759c19_1": "時頻頭王，勅二臣言：『卿若知者，速往彼看此出家人居停何方？",
    "T03n0190_023:0759c20_2": "在於何地？",
    "T03n0190_023:0759c20_3": "汝等驗已，速報我知，然後我當自至於彼觀看供養，諮受未聞。』",
    "T03n0190_023:0759c23_0": "「時彼二臣奉王勅已，即便相共隨逐菩薩所向而行，不暫捨離。",
    "T03n0190_023:0759c25_0": "「爾時，菩薩在王舍城乞食之時，見彼大眾處處充滿，內心思惟：『如是方便，此諸大眾，無有歸依，無救無護，常為生老病死所纏，不畏不驚，不怖不恐，亦復不知求究竟道，無有導師。",
    "T03n0190_023:0759c29_0": "愚迷惛闇，沒溺煩惱，癡無有智，日日減損，染著諸陰，苦空無常，不知厭離。』",
    "T03n0190_023:0760a02_0": "「爾時，菩薩作是念已，起慈悲心，倍更增加精進勇猛，折伏其意，作是念言：『我今當作一切世間歸依之處，我當救護苦惱世間，當為世間說於生老病死盡處。』",
    "T03n0190_023:0760a06_0": "「爾時，菩薩舉目唯觀前一犁軛，默然諦視，徐徐動步，齊整容儀，遍王舍城，次第乞食。",
    "T03n0190_023:0760a07_1": "既得食已，從王舍城庠序而出，漸漸至彼般茶婆山。",
    "T03n0190_023:0760a09_2": "其山麓下，有一泉池，坐彼水邊，正念安置，隨得麤細，如法噉之。",
    "T03n0190_023:0760a10_3": "食訖斂衣，洗於手足，即便進上般荼頂頭上已，向於山南觀看，求覓林樹，妙好枝條，蓊欝扶踈，饒諸鳥獸飛走遊戲，花果泉流。",
    "T03n0190_023:0760a13_4": "擇好樹間，安施草鋪，向於東面，端身正心，結累加趺，儼然而坐，猶如師子入孔穴中，不畏不驚。",
    "T03n0190_023:0760a15_5": "著袈裟服，其光顯赫，巍巍堂堂，熾盛照曜，如日初出。",
    "T03n0190_023:0760a17_0": "而有偈說：「『彼山蓊欝饒樹林，　　鳥獸相娛受諸樂，　　身披袈裟人月者，　　光明熾盛如日初。』",
    "T03n0190_023:0760a20_0": "「爾時，菩薩坐彼樹下，如是思惟：『我此處學，更無有人，無富伽羅，無眾生，無壽者，無命者，無禪兜，無摩[少/兔]闍，無摩那婆，無養育者。",
    "T03n0190_023:0760a22_1": "此之五陰，一切皆空，無命無識，一切諸法，唯有假名，名眾生耳。』",
    "T03n0190_023:0760a25_0": "「爾時，頻頭娑羅王所使二臣，隨逐菩薩，恒不捨離，其一臣，去菩薩不遠，於前而坐；一臣速還摩伽陀國頻頭王邊。",
    "T03n0190_023:0760a27_1": "到已長跪，而白王言：『大王！",
    "T03n0190_023:0760a28_2": "當知，彼出家人，從王舍城乞飯食訖，到般荼山，乃至端身，南面而坐，如前所說。",
    "T03n0190_023:0760a29_3": "大王！",
    "T03n0190_023:0760b01_4": "今者若欲觀者，宜須疾往。』",
    "T03n0190_023:0760b02_0": "「爾時，頻頭娑羅王聞其使人如是語已，即便裝束賢善好車，坐於其上，嚴駕而往，向般荼婆。",
    "T03n0190_023:0760b04_1": "時頻頭王既至彼山，遙見菩薩可喜端正，心甚愛樂，乃至猶如夜空眾星，如暗山頭大猛火聚，如大雲裏出閃電光。",
    "T03n0190_023:0760b06_2": "摩伽陀王見於菩薩在彼樹下，亦復如是。",
    "T03n0190_023:0760b07_3": "見已生大希有之心，歡喜遍體，身毛皆竪，下乘徒步，詣菩薩邊，到已問訊，白菩薩言：『少病少惱，四大安乎？』",
    "T03n0190_023:0760b10_4": "而有偈說：「『王見菩薩如帝釋，　　身光明曜心喜歡，　　問訊起居四大和，　　少病少惱身無患。』",
    "T03n0190_023:0760b13_0": "「爾時，菩薩以微妙口和軟語言，如梵天音，辯才字句，不染不著，告摩伽王頻頭娑羅，慰勞問訊，作如是言：『善治大王！",
    "T03n0190_023:0760b15_1": "大吉大祥！",
    "T03n0190_023:0760b15_2": "從何遠來？",
    "T03n0190_023:0760b16_3": "可坐憇息。",
    "T03n0190_023:0760b16_4": "營求何事而詣此乎？』",
    "T03n0190_023:0760b17_0": "「爾時頻頭娑羅王聞於菩薩如是語已，進菩薩前，在一石上安隱而坐，王欲度量菩薩意故，白菩薩言：『仁者今若不辭疲勞，我欲諮問心內所疑，唯願仁者，為我決斷。』",
    "T03n0190_023:0760b20_1": "即便問言：『仁者何也？",
    "T03n0190_023:0760b21_2": "為天為龍？",
    "T03n0190_023:0760b21_3": "為梵為釋？",
    "T03n0190_023:0760b21_4": "為人為神？』",
    "T03n0190_023:0760b22_0": "「爾時，菩薩以無憍慢貪欲恚心，除斷一切煩惱諸刺，不諂曲語，報摩伽陀頻頭王言：『大王！",
    "T03n0190_023:0760b24_0": "當知，我非天也，非龍非梵，我是於人。",
    "T03n0190_023:0760b24_1": "大王！",
    "T03n0190_023:0760b24_2": "我以求寂靜故，所以出家。』",
    "T03n0190_023:0760b25_3": "時摩伽王頻頭娑羅，白菩薩言：『仁者比丘！",
    "T03n0190_023:0760b26_4": "我今見仁，甚大歡喜，是故我今欲有發問，我為愛敬於仁者故，欲說一言，唯願聽受。",
    "T03n0190_023:0760b28_5": "所以者何？",
    "T03n0190_023:0760b28_6": "仁今壯少，正在盛年，端正無雙，身體微妙，堪當嬉戲遊縱之時；今者何為發如是意，行作沙門，厭離王宮，空山獨坐？",
    "T03n0190_023:0760c02_7": "又仁者身，如是相貌，止可合塗赤栴檀香，不應著此袈裟之服。",
    "T03n0190_023:0760c03_8": "仁之二手，乃可指劃治化世間，百味盈前，隨時飲噉，豈可執器從他乞行？』",
    "T03n0190_023:0760c05_9": "而說偈言：「『仁身合塗赤檀末，　　不應服此弊袈裟，　　手指正可撝世間，　　豈宜從他乞食活。』",
    "T03n0190_023:0760c08_0": "「時，頻頭王說是語已，白菩薩言：『仁今若為愛敬父故，不取王位，捨出家者，我今請仁在我境界，受於五欲種種所須，當隨仁意。",
    "T03n0190_023:0760c10_1": "須財與財，及諸婇女。",
    "T03n0190_023:0760c11_2": "若佐助我，我當與仁，分國半治，可居我境，受我王位，我承事仁，不令乏少。",
    "T03n0190_023:0760c13_3": "何以故？",
    "T03n0190_023:0760c13_4": "仁者沙門！",
    "T03n0190_023:0760c13_5": "身體柔軟，不應住於空閑蘭若，若坐草鋪，在於地上，損仁者身，恐畏成病。",
    "T03n0190_023:0760c15_6": "但經少時，仁父衰敗，還可自受本國王位。",
    "T03n0190_023:0760c16_7": "是故仁今若愛念我、憐愍我者，受我王位，住我境中。",
    "T03n0190_023:0760c17_8": "如其仁者，稱大種姓，嫌我境狹，土地穢雜，我及群臣，諸百官等，更別為仁開拓他國，使令寬廣，與仁共治。",
    "T03n0190_023:0760c19_9": "又我願得仁者貴族，共作因緣，親厚眷屬。",
    "T03n0190_023:0760c20_10": "願不生疑，謂為非實。』",
    "T03n0190_023:0760c21_11": "而說偈言：「『仁者若稱大種姓，　　嫌我境狹不肯停，　　我共諸臣及百官，　　當更吞併令寬廣。』",
    "T03n0190_023:0760c24_0": "「時，摩伽王說是語已，更復重白於菩薩言：『我於仁邊，有愛敬心、尊重之心，仁者今既乞食活身，但當努力發寬廣意，受法受財，受五欲樂。",
    "T03n0190_023:0760c27_1": "所以者何？",
    "T03n0190_023:0760c27_2": "受此三種，在於宮中，觀諸婇女，歡娛受樂，亦能令人得現世報，未來亦然。",
    "T03n0190_023:0760c29_3": "若人不受此三種法，但捨一事，彼人現世，或復未來，終不能得具足果報；設其受之，必有缺減。",
    "T03n0190_023:0761a02_4": "是故仁者！",
    "T03n0190_023:0761a02_5": "若弘廣心，所以應須具足受此三種之樂，受三樂故，用年少時，端正果報，受法受財，及受諸欲。",
    "T03n0190_023:0761a04_6": "世間丈夫，受欲之時，生子繼立，此是大財。",
    "T03n0190_023:0761a05_7": "是故仁者，勿令空過。",
    "T03n0190_023:0761a07_0": "「『又復，仁者！",
    "T03n0190_023:0761a07_1": "如是臂髆，堪牽弓弩，莫令徒損，如斯一世。",
    "T03n0190_023:0761a09_0": "「『又復，往昔頂生之王，以勇健故，王四天下及忉利宮。",
    "T03n0190_023:0761a10_1": "如是仁者，堪當此事。",
    "T03n0190_023:0761a10_2": "所以者何？",
    "T03n0190_023:0761a10_3": "我今亦為憐愍一切諸眾生故，如是勸請，我亦不為自王位故，勸請仁者。",
    "T03n0190_023:0761a12_4": "我今見仁，身體端正，悲酸流淚，情懷不忍，為是倍更生希有心，所以慇懃如是苦請。",
    "T03n0190_023:0761a14_5": "仁今盛年，且行世欲，待後衰老，可行法時，乃可捨家。",
    "T03n0190_023:0761a16_0": "「『又復，仁者！",
    "T03n0190_023:0761a16_1": "先祖以來，自種姓內，到年老時，乃依國法，以王化事，付其太子，或復大臣，方始捨位，出家入山。",
    "T03n0190_023:0761a19_0": "「『又復，仁者！",
    "T03n0190_023:0761a19_1": "往昔諸仙，作如是說，凡年少時，先行欲事，中年求財，以自養活，至老耄時，乃可棄捐修學於法，如是乃能建立一切。",
    "T03n0190_023:0761a21_2": "又人年少，不行諸欲，不求覓財，此是身怨，亦名為賊，毀敗諸根，難得攝受。",
    "T03n0190_023:0761a24_0": "「『又復，仁者！",
    "T03n0190_023:0761a24_1": "假使年少，欲求法時，但為諸根，牽著五欲，至於老時，內心思惟，斷絕眾事，能攝諸根，心生慙愧，意得寂靜。",
    "T03n0190_023:0761a27_0": "「『又復，仁者！",
    "T03n0190_023:0761a27_1": "世間少年，正放逸時，不見遠道，多有過失。",
    "T03n0190_023:0761a28_2": "至中年時，血氣漸弱，放逸已過。",
    "T03n0190_023:0761a28_3": "譬如人行度於曠野，止而歎息，言我已越此之處所。",
    "T03n0190_023:0761b01_4": "是故仁今正年少時，正放逸時，隨意多少，願且受欲。",
    "T03n0190_023:0761b03_0": "「『又復，仁者！",
    "T03n0190_023:0761b03_1": "年少之時，諸根難迴，仁者若欲行於法事，愛樂法者，依仁家法，祭祀諸天，因祭祀故，亦得生天。",
    "T03n0190_023:0761b05_2": "在於家內，莊嚴自身，金銀諸寶挍飾兩臂，眾寶放光，猶如明燈。",
    "T03n0190_023:0761b07_0": "「『又復，仁者！",
    "T03n0190_023:0761b07_1": "往昔諸王，頭戴寶冠，嚴飾身體，常在家內，祭祀諸天，行於法行，立無遮會，或有入山，行大仙行，而求解脫。",
    "T03n0190_023:0761b09_2": "仁者今既學於彼等，順時而行。』",
    "T03n0190_023:0761b10_3": "其摩伽王，如是種種譬喻語言，方便欲將勸請菩薩。",
    "T03n0190_023:0761b12_0": "「爾時，菩薩聞摩伽王如此語已，不怖不驚，不怪不異，猶如山王，身心不動，寂然安住，守攝諸根，不生餘意，三業清淨，報彼王言。",
    "T03n0190_023:0761b14_1": "而有偈說：「『摩伽陀王諫菩薩，　　猶諸朋友利相教，　　菩薩清淨三業行，　　如花不著水報彼。』",
    "T03n0190_023:0761b18_0": "「『摩伽大王！",
    "T03n0190_023:0761b18_1": "吐辭不善，此說猶如無智人語，不稱天下王法之言。",
    "T03n0190_023:0761b19_2": "王若於我，有真正心，此語實誠，非深利益，亦非愍我，於我甚損。",
    "T03n0190_023:0761b20_3": "世有惡人，無有慈心，猶如富貴怯弱之人，若欲利益於世間者，應當教示如彼往昔相承來事，是名朋友，是名增長。",
    "T03n0190_023:0761b23_4": "凡人若見至於厄難，不相捨離，三業等同，是名知識，我意如是。",
    "T03n0190_023:0761b24_5": "富貴之時，誰不能作朋友知識？",
    "T03n0190_023:0761b25_6": "若人得財，依法處分，不令散失，是名知識。",
    "T03n0190_023:0761b26_7": "是人久後，能用財寶，教授之時，彼不取語，或以先業，自失於財，後不生悔。",
    "T03n0190_023:0761b28_8": "王若與我為知識意、愛敬我者，顯示是事，我或歎王，或不歎王。』",
    "T03n0190_023:0761b29_9": "爾時，菩薩作是語已，更復為王，說如是言：『大王！",
    "T03n0190_023:0761c01_10": "當知，我今求道，止為怖畏生老病死，以是義故，欲求解脫，故受此形。",
    "T03n0190_023:0761c03_11": "親族眷屬，實可愛戀，可敬難捨，流淚滿面，啼泣懊惱，或為我故，捨於命者。",
    "T03n0190_023:0761c05_12": "我已棄背，來至此處，然其世間五欲之事，貪惜染著，多因不善。』",
    "T03n0190_023:0761c07_0": "「『又復，大王！",
    "T03n0190_023:0761c07_1": "我今實不畏彼毒蛇，亦復不畏天雷霹靂，亦復不畏於猛火炎被大風吹燒野澤者，但畏五欲境界所逼。",
    "T03n0190_023:0761c09_2": "何以故？",
    "T03n0190_023:0761c09_3": "大王！",
    "T03n0190_023:0761c09_4": "當知，諸欲無常，猶如劫賊，盜諸功德，虛空無真，猶如幻化，現於世間，觀看謂實，體是誑惑；世人不知，強以心著，況復正行其五欲者？』",
    "T03n0190_023:0761c13_0": "「爾時，菩薩即說偈言：「『五欲無常害功德，　　六塵空幻損眾生，　　世間果報本誑人，　　智者誰能暫停住？",
    "T03n0190_023:0761c16_0": "　　愚癡天上不滿意，　　況復人間得稱心？",
    "T03n0190_023:0761c17_0": "　　欲穢染著不覺知，　　猶如猛火然乾草。",
    "T03n0190_023:0761c18_0": "　　往昔頂生聖王主，　　降伏四域飛金輪，　　復得帝釋半座居，　　怱起貪心便墮落。",
    "T03n0190_023:0761c20_0": "　　假令盡王此大地，　　心猶更欲攝他方，　　世人嗜欲不知厭，　　如巨海納諸流水。』",
    "T03n0190_023:0761c22_0": "「爾時菩薩說此語已，復更告言：『大王！",
    "T03n0190_023:0761c22_1": "當知，往昔有一轉輪聖王，其王名曰那睺沙王，統四天下，及忉利天，化總天人，猶不知足。",
    "T03n0190_023:0761c24_2": "以是義故，還墮世間。",
    "T03n0190_023:0761c26_0": "「『又復伊羅轉輪聖王，亦復如是，王四天下及忉利天，不知足故，而取命終。",
    "T03n0190_023:0761c28_0": "「『又復，婆梨阿修羅王，既得王位，因共帝釋鬪戰不如，遂被侵奪。",
    "T03n0190_023:0761c29_1": "帝釋得已，又復轉為彼那睺沙轉輪王奪。",
    "T03n0190_023:0762a01_2": "那睺沙王既獲得已，還復更被天帝釋奪。",
    "T03n0190_023:0762a02_3": "如是天人境界翻覆，並皆無常，誰功德勝？",
    "T03n0190_023:0762a03_4": "至於彼邊，若有智人，能作如是思惟觀察，無常境界，變易須臾，云何可信？",
    "T03n0190_023:0762a04_5": "唯有山林居住諸仙，食諸藥草根果花葉，身著樹皮，或復衣諸死獸毛革，形體尫羸，唯皮骨在，欲得度脫出離世間一切諸苦，希求解脫涅槃無為。",
    "T03n0190_023:0762a08_6": "若縱五欲之所纏逼，墜墮還來，有智之人，誰樂貪此？",
    "T03n0190_023:0762a09_7": "若著五欲，如自求怨。』",
    "T03n0190_023:0762a10_0": "「爾時菩薩更說偈言：「『居住山谷諸仙輩，　　食果飲水衣樹皮，　　雖復[肆聿+累]髻身體羸，　　規求解脫離欲故。",
    "T03n0190_023:0762a13_0": "　　彼等不能自制伏，　　猶被五欲之所牽，　　如是無常諸欲怨，　　有智之人不應著。』",
    "T03n0190_023:0762a15_0": "「爾時菩薩說是語已，復更告言：『大王！",
    "T03n0190_023:0762a15_1": "當知，欲界之內，欲取味故而作和合，得彼已後，而不知足。",
    "T03n0190_023:0762a17_2": "若無智者，現受諸欲，不知足故受大苦惱，復於來世更受其殃。",
    "T03n0190_023:0762a18_3": "是故智人，不取欲想。",
    "T03n0190_023:0762a19_4": "是以智者，見有人行黑業法者受於大苦，欲自安隱，莫作莫樂一切諸欲，應須捨離。",
    "T03n0190_023:0762a21_5": "若有集會，即知離別。",
    "T03n0190_023:0762a21_6": "縱欲恣情，則心放逸，放逸若增，便造不善，不善成就，即墮泥犁。",
    "T03n0190_023:0762a23_7": "過去世時作大苦行，現得諸欲，得諸欲後，勤劬保持，不能守護，還當失落。",
    "T03n0190_023:0762a25_0": "「『又復，大王！",
    "T03n0190_023:0762a25_1": "如是諸欲，若有智者，作是思惟：「世間人天，猶如假借，既非常物，何故心貪？",
    "T03n0190_023:0762a26_2": "此之天人一切果報，如草上露，如毒蛇頭，如彼空林死屍骸骨。",
    "T03n0190_023:0762a28_3": "又如婦女，初胎肉摶，如夢如幻，猶如火聚。",
    "T03n0190_023:0762a29_4": "如是種種，多諸患殃，恒為一切苦惱逼迫，智人應不愛樂著心。」",
    "T03n0190_023:0762b02_0": "「『又復，大王！",
    "T03n0190_023:0762b02_1": "如諸論說，乃往昔時寐梯羅城，於彼城內有一瞽王，其王名曰提頭賴吒。",
    "T03n0190_023:0762b03_2": "王雖無目，多育諸子，滿一百人，並有才智。",
    "T03n0190_023:0762b04_3": "王弟別復有子五人，伯叔弟兄足一百五。",
    "T03n0190_023:0762b05_4": "其父各沒，爭作國王，以欲報緣，相殺害盡。",
    "T03n0190_023:0762b07_0": "「『又復，大王！",
    "T03n0190_023:0762b07_1": "如檀荼迦空曠野澤被火燒時，其頞誰那，殺諸雜類。",
    "T03n0190_023:0762b09_0": "「『又復如彼須彌山下，有阿修羅，然其兄弟，各為貪故愛一玉女，二人相爭而自鬪戰，傷害俱死。",
    "T03n0190_023:0762b12_0": "「『又如世間屠膾之所，竪立諸木，懸於雜類諸畜生形而行宰戮。",
    "T03n0190_023:0762b13_1": "諸欲如是，智者云何而心貪樂？",
    "T03n0190_023:0762b14_2": "便說偈言：「『往昔修羅兩兄弟，　　為一玉女自相殘，　　骨肉憐愛染著憎，　　智人觀知不貪欲。』",
    "T03n0190_023:0762b17_0": "「菩薩又言：『大王！",
    "T03n0190_023:0762b17_1": "當知，或復有人，為五欲故，或欲生天，或生人間。",
    "T03n0190_023:0762b18_2": "既得生已，著五欲故，投身透水，或復赴火。",
    "T03n0190_023:0762b19_3": "如是無常，誑惑境界，為五欲故，自求怨讐，何意戀樂？』",
    "T03n0190_023:0762b20_4": "又說偈言：「『癡人愛欲故貧窮，　　繫縛傷殺受諸苦，　　意望此欲成眾事，　　不覺力盡後世殃。』",
    "T03n0190_023:0762b23_0": "「菩薩復言：『摩伽陀王！",
    "T03n0190_023:0762b23_1": "我知五欲如是種種多諸過患，王今不可以是五欲而勸於我。",
    "T03n0190_023:0762b24_2": "我今欲行無畏道路，王若是我真好善友，應當數數勸諫於我，作如是言：「仁之所發弘誓大願，願早成就，速離煩惱。」",
    "T03n0190_023:0762b27_3": "何以故？",
    "T03n0190_023:0762b27_4": "我既不被他人趂逐，而入山林，亦復不為怨敵所駈，亦非他奪王位而走，又亦不求往昔古仙而欲還退，是故我今不取王語。",
    "T03n0190_023:0762c02_0": "「『又復，大王！",
    "T03n0190_023:0762c02_1": "若有人執瞋毒蛇頭，既放捨已，復還欲捉可有得不？",
    "T03n0190_023:0762c03_2": "如猛火炬，以燒手放，放已更捉？",
    "T03n0190_023:0762c04_3": "如是如是，我已捨彼五欲出家，今復還取，亦復如是。",
    "T03n0190_023:0762c06_0": "「『又復，大王！",
    "T03n0190_023:0762c06_1": "譬如明眼有目之人，豈可羨於盲瞎人不？",
    "T03n0190_023:0762c07_2": "譬如解脫無事之人，豈可羨於牢獄繫縛有事人不？",
    "T03n0190_023:0762c08_3": "譬如饒財巨富之人，豈可羨於貧窮飢凍乞索人不？",
    "T03n0190_023:0762c09_4": "譬如明了黠慧之人，豈可羨於狂顛人不？",
    "T03n0190_023:0762c10_5": "然其彼等，猶有可羨，我今已離如是五欲，無一可貪。",
    "T03n0190_023:0762c12_0": "「『又復，大王！",
    "T03n0190_023:0762c12_1": "如王前言，住我境界，受我五欲，隨意娛樂，我與多財并及婇女。",
    "T03n0190_023:0762c13_2": "大王！",
    "T03n0190_023:0762c13_3": "當知，我今不取世間五欲，如上所說一切諸事。",
    "T03n0190_023:0762c15_0": "「『又復，大王！",
    "T03n0190_023:0762c15_1": "我在本宮，多饒五欲，已能棄捨六萬婇女，出家入山。",
    "T03n0190_023:0762c16_2": "大王！",
    "T03n0190_023:0762c16_3": "當知，諸欲如是，有於無量無邊患害，牽人直向大地獄中，餘報復來畜生餓鬼，現身又離一切善根，不為聖人之所讚美。",
    "T03n0190_023:0762c20_0": "「『又復，大王！",
    "T03n0190_023:0762c20_1": "世間諸欲，猶如浮雲，無有暫住；如猛風起，須臾不停；如山水流，奔濤迅急。",
    "T03n0190_023:0762c22_0": "「『又復，大王！",
    "T03n0190_023:0762c22_1": "若人愚癡，耽染五欲，不知本際，沈淪生死，被煩惱縛，不能得解，如遠行人，困苦疲極，乃飲鹹水，更增其渴。",
    "T03n0190_023:0762c24_2": "如是如是，受五欲人，不知其患，亦復如是。",
    "T03n0190_023:0762c26_0": "「『又復，大王！",
    "T03n0190_023:0762c26_1": "我今要說，若當有人，得天五欲及以人間上妙五欲，清淨具足。",
    "T03n0190_023:0762c27_2": "是等諸欲，一人得已，不知厭足，更復增長，諸處尋求。",
    "T03n0190_023:0762c29_0": "「『又復，大王！",
    "T03n0190_023:0762c29_1": "如王前言，共我治化摩伽陀國，我當減半分治天下；或復說言，受我王位，我悉捨與，我亦承事，或復興兵，開拓境土，使令清淨寬廣莊嚴。",
    "T03n0190_023:0763a04_0": "「『又復，大王！",
    "T03n0190_023:0763a04_1": "我今已捨彼四天下，一切豐足，無所乏少，舊有七寶，棄捨出家。",
    "T03n0190_023:0763a05_2": "我今豈更為此一國細小王位，而貪羨乎？",
    "T03n0190_023:0763a07_0": "「『又復，大王！",
    "T03n0190_023:0763a07_1": "譬如大海娑伽龍王果報，既得大海水停以為宮殿，寬博具足，七寶莊嚴，豈可復貪牛蹄水耶？",
    "T03n0190_023:0763a09_2": "大王！",
    "T03n0190_023:0763a09_3": "當知，如是如是，我今既已發勇猛心，捨四天下七寶宮觀，染衣剃髮，出家入山，今若還貪世間王位，亦復如是。』",
    "T03n0190_023:0763a13_0": "佛本行集經卷第二十三"
}