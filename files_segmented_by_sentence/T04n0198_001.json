{
    "T04n0198_001:0174b08_0": "佛說義足經卷上(八雙十六輩)",
    "T04n0198_001:0174b10_0": "吳月支優婆塞支謙譯",
    "T04n0198_001:0174b11_0": "桀貪王經第一",
    "T04n0198_001:0174b12_0": "聞如是：佛在舍衛國祇樹給孤獨園。",
    "T04n0198_001:0174b12_1": "時有一梵志。",
    "T04n0198_001:0174b13_2": "祇樹間有大稻田，已熟，在朝暮當收穫。",
    "T04n0198_001:0174b14_3": "梵志晨起，往到田上，遙見禾穟，心內歡喜，自謂得願，視禾不能捨去。",
    "T04n0198_001:0174b15_4": "佛是時從諸比丘，入城求食，遙見梵志喜樂如是，便謂諸比丘：「汝曹見是梵志不？」",
    "T04n0198_001:0174b17_5": "皆對言：「見。」",
    "T04n0198_001:0174b17_6": "佛默然入城，食後各還精舍。",
    "T04n0198_001:0174b18_7": "即日夜，天雨大雹，皆殺田中禾。",
    "T04n0198_001:0174b19_8": "梵志有一女，亦以夜死。",
    "T04n0198_001:0174b19_9": "梵志以是故，愁憒憂煩，啼哭無能止者。",
    "T04n0198_001:0174b20_10": "明日，眾比丘持應器入城求食，便聞梵志有是災害，啼哭甚悲，非沙門、梵志、及國人所能解其憂者。",
    "T04n0198_001:0174b23_11": "比丘食竟，還到佛所，作禮白：「梵志意狀如是。」",
    "T04n0198_001:0174b24_12": "言適竟，梵志啼哭，來到佛所，勞佛竟，便坐佛邊。",
    "T04n0198_001:0174b25_13": "佛知其本憂所念，即謂梵志言：「世有五事，不可得避，亦無脫者。",
    "T04n0198_001:0174b27_0": "何等為五？",
    "T04n0198_001:0174b27_1": "當耗減法，欲使不耗減，是不可得；當亡棄法，欲使不亡棄，是不可得；當病瘦法，欲使不病瘦，是不可得；當老朽法，欲使不老朽，是不可得；當死去法，欲使不死去，是不可得。",
    "T04n0198_001:0174c02_2": "「凡人無道、無慧計，見耗減、亡棄、老、病、死法來，即生憂憒悲哀，拍髀熱自，耗身無益。",
    "T04n0198_001:0174c04_3": "何以故？",
    "T04n0198_001:0174c04_4": "坐不聞知諦，當如是。",
    "T04n0198_001:0174c05_5": "梵志！",
    "T04n0198_001:0174c05_6": "我聞有抱諦者，見耗減法、亡棄、老、病、死法來，不以為憂。",
    "T04n0198_001:0174c06_7": "何以故？",
    "T04n0198_001:0174c06_8": "已聞知諦，當如是。",
    "T04n0198_001:0174c07_9": "不是獨我家耗，世悉亦爾。",
    "T04n0198_001:0174c08_10": "世與耗俱生，我何從獨得離？",
    "T04n0198_001:0174c08_11": "慧意諦計，我今已耗，至使憂之，坐羸不食，面目委色，與我怨者快喜、與我厚者代憂，慘慼家事不修計耗，不可復得。",
    "T04n0198_001:0174c11_12": "已諦如是，見耗減、亡棄、老、病、死法來，終不復憂也。」",
    "T04n0198_001:0174c12_13": "佛以是因緣，為梵志說偈：「不以憂愁悲聲，　　多少得前所亡？",
    "T04n0198_001:0174c15_0": "　痛憂亦無所益，　　怨家意快生喜。",
    "T04n0198_001:0174c16_0": "　至誠有慧諦者，　　不憂老病死亡，　欲快者反生惱，　　見其華色悅好。",
    "T04n0198_001:0174c18_0": "　飛響不及無常，　　珍寶求解不死，　知去不復憂追，　　念行致勝世寶。",
    "T04n0198_001:0174c20_0": "　諦知是不可追，　　世人我卿亦然，　遠憂愁念正行，　　是世憂當何益？」",
    "T04n0198_001:0174c22_0": "佛復為梵志極說經法，次說布施、持戒，現天徑欲善，其惡無堅固。",
    "T04n0198_001:0174c23_1": "佛知梵志意軟向正，便見四諦。",
    "T04n0198_001:0174c24_2": "梵志意解，便得第一溝港道，如染淨繒，受色即好。",
    "T04n0198_001:0174c25_3": "便起，頭面著佛足，叉手言：「我今見諦，如引鏡自照。",
    "T04n0198_001:0174c26_4": "從今已後，身歸佛、歸比丘僧，受我為清信士，奉行五戒，盡形壽淨潔不犯戒。」",
    "T04n0198_001:0174c28_5": "便起，繞佛三匝而去。",
    "T04n0198_001:0174c29_0": "眾比丘便白佛言：「快哉！",
    "T04n0198_001:0174c29_1": "解洗梵志意，乃如是至。」",
    "T04n0198_001:0175a01_2": "便喜笑而去。",
    "T04n0198_001:0175a02_0": "佛語諸比丘：「不但是返解是梵志憂。",
    "T04n0198_001:0175a02_1": "過去久遠，是閻浮利地有五王。",
    "T04n0198_001:0175a03_2": "其一王名曰桀貪，治國不正，大臣、人民悉患王所為，便共集議言：『我曹家家出兵。』",
    "T04n0198_001:0175a05_3": "皆拔白到王前，共謂：『王寧自知所為不正、施行貪害萬姓不？",
    "T04n0198_001:0175a07_0": "急出國去，不者必相害傷。』",
    "T04n0198_001:0175a07_1": "王聞大恐怖、戰慄，衣毛悉竪，以車騎而出國去，窮厄織草[卄/((女/女)*干)]，賣以自給。",
    "T04n0198_001:0175a09_2": "大臣、人民取王弟拜作王，便正治，不枉萬姓。",
    "T04n0198_001:0175a10_3": "「故王桀貪聞弟興將為王，即內歡喜計言：『我可從弟有所乞，可以自活。』",
    "T04n0198_001:0175a12_0": "便上書，具自陳說，便從王乞一鄹，可以自給。",
    "T04n0198_001:0175a13_1": "王即與之，愍傷其厄，得一陬便正治；復乞兩陬、四、五至十陬；二十、三十、四十、五十至百陬；二百至五百陬；便復乞半國，王即與之，便正治。",
    "T04n0198_001:0175a16_2": "「如是久遠，桀貪生念，便興半國兵，攻弟國即勝，便自得故國。",
    "T04n0198_001:0175a17_3": "復生念：『我今何不悉興一國兵，攻二國、三國、四國？』",
    "T04n0198_001:0175a18_4": "便往攻，悉得勝，復正治四國。",
    "T04n0198_001:0175a19_5": "復生念：『今我何不興四國兵，攻第五國？』",
    "T04n0198_001:0175a20_6": "便往攻，即復得勝。",
    "T04n0198_001:0175a20_7": "是時，陸地盡，四海內皆屬王，便改號自立為大勝王。",
    "T04n0198_001:0175a22_8": "「天帝釋便試之，寧知厭足不？",
    "T04n0198_001:0175a22_9": "便化作小童梵志，姓駒夷，欲得見王，被髮、拄金杖、持金瓶，住宮門。",
    "T04n0198_001:0175a24_10": "守門者白王言：『外有梵志，姓駒夷，欲見王。』",
    "T04n0198_001:0175a25_11": "王言：『大善。』",
    "T04n0198_001:0175a25_12": "便請前坐，相勞問畢，却謂王言：『我屬從海邊來，見一大國豐樂，人民熾盛，多有珍寶，可往攻之。』",
    "T04n0198_001:0175a28_0": "王審足，復欲得是國，王言：『我大欲得。』",
    "T04n0198_001:0175a28_1": "天王謂言：『可益裝船，興兵相待，却後七日，當將王往。』",
    "T04n0198_001:0175b01_2": "適言天王便化去。",
    "T04n0198_001:0175b01_3": "「到其日，便大興兵益裝船，不見梵志來。",
    "T04n0198_001:0175b02_4": "是時，王愁憂不樂，拍髀如言：『怨哉！",
    "T04n0198_001:0175b03_5": "我今以亡是大國，如得駒夷不堅獲，如期反不見。』",
    "T04n0198_001:0175b04_6": "是時，一國人民迴坐向王，王啼亦啼，王憂亦憂。",
    "T04n0198_001:0175b05_7": "王處憂未甞止，聞識經偈，便生意而說言：「『增念隨欲，　　已有復願，　　日盛為喜，　　從得自在。』",
    "T04n0198_001:0175b09_0": "「王便為眾人，說欲偈意，有能解是偈義者，上金錢一千。",
    "T04n0198_001:0175b10_1": "時坐中有少年，名曰鬱多。",
    "T04n0198_001:0175b10_2": "鬱多即白王言：『我能解是義，相假七日乃來對。』",
    "T04n0198_001:0175b12_3": "到七日，白母言：『我今欲到王所解王憂。』",
    "T04n0198_001:0175b13_4": "母謂子：『子且勿行，帝王難事如燃火，其教如利刀，難可親近。』",
    "T04n0198_001:0175b14_5": "子言：『母勿愁憂，我力自能淹王偈義，當得重謝，可以極自娛樂。』",
    "T04n0198_001:0175b16_6": "便到王所言：『我今來對其義。』",
    "T04n0198_001:0175b16_7": "即說偈言：「『增念隨欲，　　已有復願，　　已放不制，　　如渴飲湯。",
    "T04n0198_001:0175b19_8": "　　悉以世地，　　滿馬金銀，　　悉得不厭，　　有黠正行。",
    "T04n0198_001:0175b20_9": "　　如角距生，　　日長取增，　　人生亦爾，　　不覺欲增。",
    "T04n0198_001:0175b22_0": "　　飢渴無盡，　　日日復有，　　金山拄天，　　狀若須彌，　　悉得不厭，　　有黠正行。",
    "T04n0198_001:0175b24_0": "　　欲致痛冥，　　未嘗聞之，　　願聞遠欲，　　厭者以黠，　　厭欲為尊，　　欲漏難離。",
    "T04n0198_001:0175b26_0": "　　黠人覺苦，　　不隨愛欲，　　如作車輪，　　能使致堅。",
    "T04n0198_001:0175b27_1": "　　稍稍去欲，　　意稍得安，　　欲得道定，　　悉捨所欲。』",
    "T04n0198_001:0175b29_0": "「王言：『知意。",
    "T04n0198_001:0175b29_1": "悉治世地，盡四海內無不至屬，是亦可為厭，乃復遠欲貪海外國。』",
    "T04n0198_001:0175c01_2": "大勝王即謂鬱多言：「『童子若善，　　以尊依世。",
    "T04n0198_001:0175c03_3": "　　說欲甚痛，　　慧計乃爾。",
    "T04n0198_001:0175c04_4": "　　汝說八偈，　　偈上千錢，　　願上大德，　　說義甚哀。』",
    "T04n0198_001:0175c06_0": "「鬱多以偈報言：「『不用是寶，　　取可自給。",
    "T04n0198_001:0175c07_1": "　　最後說偈，　　意遠欲樂。",
    "T04n0198_001:0175c08_2": "　　家母大王，　　身羸老年，　　念欲報母，　　與金錢千，　　令得自供。』",
    "T04n0198_001:0175c10_0": "「大勝王便上金錢一千，使得供養老母。」",
    "T04n0198_001:0175c10_1": "佛語諸比丘：「是時大勝者，即種稻梵志是也；時童子鬱多者，則我身是也。",
    "T04n0198_001:0175c12_2": "我是時亦解釋是梵志痛憂，我今亦一切斷是梵志痛憂已，終不復著苦。」",
    "T04n0198_001:0175c14_3": "佛以是本因，演是卷義，令我後學聞是說，欲作偈句，為後世作明，令我經法久住。",
    "T04n0198_001:0175c16_4": "義足經：「增念隨欲，　　已有復願，　　日增為喜，　從得自在。",
    "T04n0198_001:0175c18_5": "　　有貪世欲，　　坐貪癡人，　既亡欲願，　　毒箭著身。",
    "T04n0198_001:0175c19_6": "　　是欲當遠，　如附蛇頭，　　違世所樂，　　當定行禪。",
    "T04n0198_001:0175c21_0": "　田種珍寶、　　牛馬養者，　　坐女繫欲，　癡行犯身，　　倒羸為強，　　坐服甚怨，　次冥受痛，　　船破海中。",
    "T04n0198_001:0175c23_1": "　　故說攝意，　遠欲勿犯，　　精進求度，　　載船至岸。」",
    "T04n0198_001:0175c25_0": "佛說是義足經竟，比丘歡喜。",
    "T04n0198_001:0175c26_0": "優填王經第二",
    "T04n0198_001:0175c27_0": "聞如是：佛在舍衛國祇樹給孤獨園。",
    "T04n0198_001:0175c27_1": "時有一比丘，在句參國石間土室中，長髮鬚爪，被壞衣。",
    "T04n0198_001:0175c29_2": "時優填王，欲出遊觀，到我迹山，侍者即勅治道橋，還白王：「已治道，王可出。」",
    "T04n0198_001:0176a02_3": "王但從美人、妓女，乘騎到我迹山，下車步上。",
    "T04n0198_001:0176a03_4": "有一美人，經行山中，從崎至崎，顧見石間土室中，有一比丘，長鬚髮爪，衣服裂敗，狀類如鬼，便大聲呼天子：「是中有鬼。",
    "T04n0198_001:0176a06_5": "是中有鬼。」",
    "T04n0198_001:0176a06_6": "王便遙問：「何所在？」",
    "T04n0198_001:0176a06_7": "美人言：「近在石間土室中。」",
    "T04n0198_001:0176a07_8": "王即拔劍從之，見比丘如是，即問：「汝何等人？」",
    "T04n0198_001:0176a08_9": "對言：「我是沙門。」",
    "T04n0198_001:0176a08_10": "王問：「汝何等沙門？」",
    "T04n0198_001:0176a09_11": "曰：「我是釋迦沙門。」",
    "T04n0198_001:0176a09_12": "王言：「是應真耶？」",
    "T04n0198_001:0176a10_13": "曰：「非也。」",
    "T04n0198_001:0176a10_14": "「寧有四禪耶？」",
    "T04n0198_001:0176a10_15": "復言：「無有也。」",
    "T04n0198_001:0176a10_16": "「寧三禪、二禪耶？」",
    "T04n0198_001:0176a11_17": "復言：「無有。」",
    "T04n0198_001:0176a11_18": "「寧至一禪耶？」",
    "T04n0198_001:0176a11_19": "對曰：「言實一禪行。」",
    "T04n0198_001:0176a12_20": "王便恚內不解，顧謂侍者黃門，以婬意念，是沙門凡俗人無真行，奈何見我美人，便勅侍者：「急取斷絃截來繫是人。」",
    "T04n0198_001:0176a15_21": "侍者便去。",
    "T04n0198_001:0176a15_22": "山神念：「是比丘無過，今當怨死。",
    "T04n0198_001:0176a16_23": "我可擁護，令脫是厄。」",
    "T04n0198_001:0176a16_24": "便化作大猪身，徐走王邊。",
    "T04n0198_001:0176a17_25": "侍者即白王：「大猪近在王邊。」",
    "T04n0198_001:0176a18_0": "王便捨比丘，拔劍逐猪。",
    "T04n0198_001:0176a18_1": "比丘見王去遠，便走出到舍衛祇樹給孤獨園中，為諸比丘說本末，比丘即白佛。",
    "T04n0198_001:0176a20_2": "佛是時因是本，變有義生，命我比丘悉知經卷出語，為後世學作明，令我經道久住。",
    "T04n0198_001:0176a22_3": "是時佛說義足經：「繫舍多所願，　　住其邪所遮，　以遮遠正道，　　欲念難可慧。",
    "T04n0198_001:0176a26_0": "　坐可繫胞胎，　　繫色堅雖解，　不觀去來法，　　慧是亦斷本。",
    "T04n0198_001:0176a28_0": "　貪欲以癡盲，　　不知邪利增，　坐欲被痛悲，　　從是當何依？",
    "T04n0198_001:0176b01_0": "　人生當覺是，　　世邪難可依，　捨正不著念，　　命短死甚近。",
    "T04n0198_001:0176b03_0": "　展轉是世苦，　　生死欲溪流，　死時乃念怨，　　從欲詆胎極。",
    "T04n0198_001:0176b05_0": "　自可受痛身，　　流斷少水魚，　以見斷身可，　　三世復何增？",
    "T04n0198_001:0176b07_0": "　力欲於兩面，　　彼可覺莫著，　莫行所自怨，　　見聞莫自污。",
    "T04n0198_001:0176b09_0": "　覺想觀度海，　　有我尊不計，　力行拔未出，　　致使乃無疑。」",
    "T04n0198_001:0176b11_0": "佛說是義足經，比丘歡喜。",
    "T04n0198_001:0176b12_0": "須陀利經第三",
    "T04n0198_001:0176b13_0": "聞如是：佛在舍衛國祇樹給孤獨園，為國王、大臣及理家所待敬，事遇不懈，飯食、衣被、臥床、疾藥，供所當得。",
    "T04n0198_001:0176b15_1": "是時，梵志自坐其講堂，共議言：「我曹本為國王、大臣、人民、理家所待遇，今棄不復用。",
    "T04n0198_001:0176b17_2": "悉反事沙門瞿曇及諸弟子，今我曹當共作方便敗之耳。」",
    "T04n0198_001:0176b18_3": "便共議：「今但當求我曹部伍中最端正好女共殺之，以其死屍，埋於祇樹間。",
    "T04n0198_001:0176b20_4": "爾乃毀傷沙門瞿曇及諸弟子，令惡名遠聞，待遇者遠離，不復敬之。",
    "T04n0198_001:0176b22_5": "學者悉不復得衣食，皆當來事我曹。",
    "T04n0198_001:0176b23_6": "我曹便當為世尊，壞瞿曇，世無能勝我曹者。」",
    "T04n0198_001:0176b24_7": "即共行，謂好首言：「汝寧知我曹今棄，不復見用，反以沙門瞿曇為師，汝寧能忿，為眾作利不？」",
    "T04n0198_001:0176b26_8": "好首言：「作利云何？」",
    "T04n0198_001:0176b26_9": "曰：「唯捨壽命死耳。」",
    "T04n0198_001:0176b27_10": "答言：「我不能也。」",
    "T04n0198_001:0176b27_11": "曰：「汝不能爾者，從今以後，終不復內汝著數中也。」",
    "T04n0198_001:0176b28_12": "女聞大不樂，即言諾：「是我職當也。」",
    "T04n0198_001:0176b29_13": "眾學言：「善哉。」",
    "T04n0198_001:0176c01_0": "便共教女言：「從今以後，朝暮到佛所，數往祇樹間，悉令萬姓見知汝。",
    "T04n0198_001:0176c02_1": "如是，我曹共殺汝，埋著祇樹間，令瞿曇得毀辱不。」",
    "T04n0198_001:0176c03_2": "小女即承教，數數往來沙門所，令眾人知女如是，便取女殺，埋著祇樹間。",
    "T04n0198_001:0176c05_3": "眾梵志便相聚會，到王宮門，稱怨言：「我曹學中有一女，獨端正，花色無雙，今生亡不知處。」",
    "T04n0198_001:0176c07_4": "王謂言：「女行來常在何所？」",
    "T04n0198_001:0176c08_5": "共對言：「常往來沙門瞿曇所。」",
    "T04n0198_001:0176c09_0": "王言：「爾者當於彼求。」",
    "T04n0198_001:0176c09_1": "便從王乞吏兵，王即與之。",
    "T04n0198_001:0176c10_2": "尋求行轉到祇樹間，便掘出死屍，著床上，共持於舍衛四道，悉遍里巷稱怨言：「眾人觀沙門瞿曇釋家子，常稱言德、戒，弘普無上，如何私與女人通，殺埋藏之？",
    "T04n0198_001:0176c13_3": "如是當有何法、何德、何戒行乎？」",
    "T04n0198_001:0176c14_4": "食時，眾比丘悉持應器，入城乞食，眾理家人民，遙見便罵言：「是曹沙門，自稱言有法、德、戒，子曹所犯若此，當有何善？",
    "T04n0198_001:0176c17_5": "奈何復得衣食？」",
    "T04n0198_001:0176c17_6": "眾比丘聞如是，持空應器，出城洗手足，盛藏應器到佛所，作禮悉住不坐，如事具說。",
    "T04n0198_001:0176c19_7": "是時，佛說偈言：「無想放意妄語，　　眾鬪被箭忍痛，　聞凡放善惡言，　　比丘忍無亂意。」",
    "T04n0198_001:0176c23_0": "佛告比丘：「我被是妄謗，不過七日耳。」",
    "T04n0198_001:0176c23_1": "是時，有清信女，字惟閻，於城中聞比丘求食悉空還，甚鄙念佛及比丘僧，便疾行到祇樹，至佛所，頭面作禮，繞佛坐一邊。",
    "T04n0198_001:0176c26_2": "佛為廣說經法，惟閻聞經竟起，叉手白佛言：「願尊及比丘僧，從我家飯七日。」",
    "T04n0198_001:0176c28_3": "佛默然受之，惟閻便繞佛三匝而去。",
    "T04n0198_001:0176c29_4": "至七日，佛告阿難：「汝與眾比丘，入城悉於里巷、四徼街道說偈言：「『常欺倒邪冥，　　說作身不犯，　　重冥行欺具，　　自怨到彼苦，　　修地利分具，　　不守怨自賊，　　惡言截頭本，　　常關守其門。",
    "T04n0198_001:0177a07_0": "　　當尊反興毀，　　尊空無戒人，　　從口內眾憂，　　嫉心眾不安，　　摶掩利人財，　　力欺亦可致。",
    "T04n0198_001:0177a10_0": "　　是悉皆可忍，　　是最以亡寶。",
    "T04n0198_001:0177a11_0": "　　有怨於正人，　　世六餘有五。",
    "T04n0198_001:0177a12_0": "　　惡有道致彼，　　坐意行不正，　　欺咤有十萬。』」",
    "T04n0198_001:0177a14_0": "阿難即受教，俱入城，於里巷四街道，說如佛所言。",
    "T04n0198_001:0177a15_1": "即時，舍衛人民及諸里家皆生意言：「釋家子實無惡，學在釋家，終不有邪行。」",
    "T04n0198_001:0177a17_0": "是時，眾異梵志自於講堂有所訟。",
    "T04n0198_001:0177a17_1": "中有一人，言露子曹事，於外出聲言：「汝曹自共殺好首，而怨佛及弟子乎。」",
    "T04n0198_001:0177a19_2": "大臣聞是聲，便入啟王。",
    "T04n0198_001:0177a20_3": "王即召眾梵志問：「汝曹自共殺好首不？」",
    "T04n0198_001:0177a21_4": "便言：「實爾。」",
    "T04n0198_001:0177a21_5": "王怒曰：「當重罰子曹，奈何於我國界，自稱為道，而有殺害之心？」",
    "T04n0198_001:0177a22_6": "即勅傍臣：「悉收子曹。」",
    "T04n0198_001:0177a23_7": "遍徇舍衛城里巷匝，逐出國界去。",
    "T04n0198_001:0177a24_8": "佛以食時，從諸比丘，皆持應器入城。",
    "T04n0198_001:0177a25_9": "時有清信士，名阿須利，遙見佛，便往作禮，揚聲白佛言：「聞者不識四方名心甚悲，所聞經法不能復誦，聞佛及比丘僧怨被惡名。」",
    "T04n0198_001:0177a28_10": "佛謂阿須利言：「不適有是宿命因緣。」",
    "T04n0198_001:0177a29_11": "佛便說偈言：「亦毀於少言，　　多言亦得毀，　亦毀於忠言，　　世惡無不毀。",
    "T04n0198_001:0177b03_0": "　過去亦當來，　　現在亦無有。",
    "T04n0198_001:0177b04_0": "　誰盡壽見毀？",
    "T04n0198_001:0177b04_1": "　　難形尚敬難。」",
    "T04n0198_001:0177b05_0": "佛廣為阿須利說經，便到須達家，直坐正座。",
    "T04n0198_001:0177b06_1": "須達便為佛作禮，叉手言：「我屬者悲，身不識方面，所聞經法不能復誦，聞佛及比丘僧怨被惡名。」",
    "T04n0198_001:0177b08_2": "佛是時說偈言：「我如象行鬪，　　被瘡不著想，　念我忍意爾，　　世人無喜念。",
    "T04n0198_001:0177b11_0": "　我手無瘡瘍，　　以手把毒行，　無瘡毒從生，　　善行惡不成。」",
    "T04n0198_001:0177b13_0": "佛廣為須達說經，便到維閻家，直坐正座。",
    "T04n0198_001:0177b14_1": "維閻作禮竟，叉手言：「屬者我悲，身不識方面，所聞經法不能復誦，聞佛及比丘僧怨被惡名。」",
    "T04n0198_001:0177b16_2": "佛因為維閻說偈言：「無曉欲使惱，　　內淨外何污？",
    "T04n0198_001:0177b18_0": "　愚人怨自誤，　　向風揚細塵。」",
    "T04n0198_001:0177b19_0": "維閻是時快飯食佛比丘僧竟，澡水與，下坐聽佛說經。",
    "T04n0198_001:0177b20_1": "佛為說守戒淨行，悉見諸道便而去。",
    "T04n0198_001:0177b21_2": "時國王波私匿，具從車騎，以王威法，出城到祇樹。",
    "T04n0198_001:0177b22_3": "欲前見佛故，乘騎未到，下車步入。",
    "T04n0198_001:0177b23_4": "遙見佛，便却蓋、解冠、却諸侍從、脫足金屣，便前為佛作禮就座，叉手白佛言：「屬者甚悲，身不識方面，所聞經法不復誦，聞佛及比丘僧怨被惡名。」",
    "T04n0198_001:0177b26_5": "佛即為王說偈言：「邪念說彼短，　　解意諦說善，　口直次及尊，　　善惡捨不憂。",
    "T04n0198_001:0177c01_0": "　以行當那捨，　　棄世欲自在，　抱至德不亂，　　制欲人所詰。」",
    "T04n0198_001:0177c03_0": "舍衛一國人民，悉生念疑：「佛及比丘僧，從何因緣，致是惡名聲厄？」",
    "T04n0198_001:0177c04_1": "共視佛威神，甚大巍巍，如星中月，適無敢難。",
    "T04n0198_001:0177c05_2": "佛悉知其所念，便說是義足經言：「如有守戒行人，　　問不及先具演，　有疑正非法道，　　欲來學且自淨。",
    "T04n0198_001:0177c09_0": "　以止不拘是世，　　常自說著戒堅，　是道法黠所信，　　不著綺行教世。",
    "T04n0198_001:0177c11_0": "　法不匿不朽言，　　毀尊我不喜恐，　自見行無邪漏，　　不著想何瞋憙？",
    "T04n0198_001:0177c13_0": "　所我有以轉捨，　　鱻明法正著持，　求正利得必空，　　以想空法本空。",
    "T04n0198_001:0177c15_0": "　不著餘無所有，　　行不願三界生，　可瞑冥悉已斷，　　云何行有處所？",
    "T04n0198_001:0177c17_0": "　所當有悉裂去，　　所道說無愛著，　已不著亦可離，　　從行拔悉捨去。」",
    "T04n0198_001:0177c19_0": "佛說是義足經竟，比丘歡喜。",
    "T04n0198_001:0177c20_0": "摩竭梵志經第四",
    "T04n0198_001:0177c21_0": "聞如是：佛在舍衛國祇樹給孤獨園。",
    "T04n0198_001:0177c21_1": "時有一梵志，字摩竭，卒死講堂。",
    "T04n0198_001:0177c22_2": "同學便著床上，共舁出於舍衛里巷四街道，舉聲言：「見摩竭者，悉得解脫；今見死屍亦解脫；後聞名者亦解脫。」",
    "T04n0198_001:0177c25_3": "諸比丘食時悉持應器，入城求食，時見梵志說摩竭功德如是，食竟悉澡應器，還到佛所，作禮竟，皆就座，即為佛本末說如是。",
    "T04n0198_001:0177c28_4": "佛因是本演是卷，令我弟子悉聞解，廣為後世作明，令我經道久住。",
    "T04n0198_001:0177c29_5": "說是義足經：「我見淨無有病，　　信見諦及自淨，　有知是悉可度，　　苦斷習證前服。",
    "T04n0198_001:0178a04_0": "　見好人以為淨，　　有慧行及離苦，　黠除凶見淨徑，　　斷所見證至淨。",
    "T04n0198_001:0178a06_0": "　從異道無得脫，　　見聞持戒行度，　身不污罪亦福，　　悉已斷不自譽。",
    "T04n0198_001:0178a08_0": "　悉棄上莫念後，　　有是行度四海，　直行去莫念苦，　　有所念意便縛。",
    "T04n0198_001:0178a10_0": "　常覺意守戒行，　　在上行想彼苦，　念本念稍入行，　　不矯言審有黠。",
    "T04n0198_001:0178a12_0": "　一切法無有疑，　　至見聞亦所念，　諦見聞行力根，　　誰作世是六衰？",
    "T04n0198_001:0178a14_0": "　不念身不念尊，　　亦不願行至淨，　恩怨斷無所著，　　斷世願無所著。",
    "T04n0198_001:0178a16_0": "　無所有為梵志，　　聞見法便直取，　婬不婬著污婬，　　已無是當著淨。」",
    "T04n0198_001:0178a18_0": "佛說是義足經竟，比丘悉歡喜。",
    "T04n0198_001:0178a19_0": "鏡面王經第五",
    "T04n0198_001:0178a20_0": "聞如是：佛在舍衛國祇樹給孤獨園。",
    "T04n0198_001:0178a20_1": "眾比丘以食時，持應器入城欲求食，自念言：「今入城甚早，我曹寧可到異梵志講堂，與相勞徠便就坐。」",
    "T04n0198_001:0178a23_2": "是時，諸梵志自共諍，生結不解，轉相謗怨：「我知是法，汝知何法？",
    "T04n0198_001:0178a24_3": "我所知合於道，汝所知合何道？",
    "T04n0198_001:0178a25_4": "我道法可猗行，汝道法難可親。",
    "T04n0198_001:0178a26_5": "當前說著後說，當後說反前說，多說法非與重擔不能舉，為汝說義不能解。",
    "T04n0198_001:0178a28_6": "汝定知法極無所有，汝迫復何對？",
    "T04n0198_001:0178a29_7": "以舌戟轉相中害，被一毒報以三。」",
    "T04n0198_001:0178a29_8": "諸比丘聞子曹怨言：「如是亦不善，子言亦不證。」",
    "T04n0198_001:0178b02_9": "子曹正各起座，到舍衛求食，食竟舉藏應器，還到祇樹入園，為佛作禮，悉坐一面，便如事具說：「念是曹梵志學自苦，何時當得解？」",
    "T04n0198_001:0178b05_10": "佛言：「是曹梵志，非一世癡冥。",
    "T04n0198_001:0178b05_11": "過去久遠，是閻浮利地，有王，名曰鏡面。",
    "T04n0198_001:0178b06_12": "時勅使者：『令行我國界無眼人，悉將來至殿下。』",
    "T04n0198_001:0178b07_13": "使者受勅即行，將諸無眼人到殿下，以白王。",
    "T04n0198_001:0178b08_14": "「王勅大臣：『悉將是人去，示其象。』",
    "T04n0198_001:0178b09_15": "臣即將到象厩，一一示之，令捉象，有捉足者、尾者、尾本者、腹者、脇者、背者、耳者、頭者、牙者、鼻者，悉示已，便將詣王所。",
    "T04n0198_001:0178b12_16": "「王悉問：『汝曹審見象不？』",
    "T04n0198_001:0178b13_0": "對言：『我悉見。』",
    "T04n0198_001:0178b13_1": "王言：『何類？』",
    "T04n0198_001:0178b13_2": "中有得足者言：『明王，象如柱。』",
    "T04n0198_001:0178b14_3": "得尾者曰：『如掃帚。』",
    "T04n0198_001:0178b14_4": "得尾本者言：『如杖。』",
    "T04n0198_001:0178b15_5": "得腹者言：『如埵。』",
    "T04n0198_001:0178b15_6": "得脇者言：『如壁。』",
    "T04n0198_001:0178b15_7": "得背者言：『如高岸。』",
    "T04n0198_001:0178b16_8": "得耳者言：『如大箕。』",
    "T04n0198_001:0178b16_9": "得頭者言：『如臼。』",
    "T04n0198_001:0178b17_10": "得牙者言：『如角。』",
    "T04n0198_001:0178b17_11": "得鼻者言：『如索。』",
    "T04n0198_001:0178b17_12": "便復於王前，共諍訟象，諦如我言。",
    "T04n0198_001:0178b18_13": "「王是時說偈言：「『今為無眼會，　　空諦自謂諦，　　見一言餘非，　　坐一象相怨。』」",
    "T04n0198_001:0178b22_0": "佛告諸比丘：「是時鏡面王者，即我身是；時無眼人者，即講堂梵志是；是時子曹，無智坐空諍，今子曹亦冥，空諍無所益。」",
    "T04n0198_001:0178b24_1": "佛是時生是義，具撿此卷，令弟子悉解，為後世作明，令我經道久住。",
    "T04n0198_001:0178b26_2": "說是義足經：「自冥言是彼不及，　　著癡日漏何時明？",
    "T04n0198_001:0178b28_0": "　自無道謂學悉爾，　　但亂無行何時解？",
    "T04n0198_001:0178b29_0": "「常自覺得尊行，　　自聞見行無比。",
    "T04n0198_001:0178c01_0": "　已墮繫世五宅，　　自可奇行勝彼。",
    "T04n0198_001:0178c02_0": "　抱癡住婬致善，　　已邪學蒙得度。",
    "T04n0198_001:0178c03_0": "　所見聞諦受思，　　雖持戒莫謂可，　見世行莫悉修，　　雖黠念亦彼行。",
    "T04n0198_001:0178c05_0": "　興行等亦敬待，　　莫生想不及過，　是已斷後亦盡，　　亦棄想獨行得。",
    "T04n0198_001:0178c07_0": "　莫自知以致黠，　　雖見聞但行觀。",
    "T04n0198_001:0178c08_0": "　悉無願於兩面，　　胎亦胎捨遠離，　亦兩處無所住，　　悉觀法得正止。",
    "T04n0198_001:0178c10_0": "　意受行所見聞，　　所邪念小不想，　慧觀法竟見意，　　從是得捨世空。",
    "T04n0198_001:0178c12_0": "　自無有何法行？",
    "T04n0198_001:0178c12_1": "　　本行法求義諦，　但守戒求為諦，　　度無極眾不還。」",
    "T04n0198_001:0178c14_0": "佛說是義足經竟，比丘悉歡喜。",
    "T04n0198_001:0178c15_0": "老少俱死經第六",
    "T04n0198_001:0178c16_0": "聞如是：佛在娑掃國城外安延樹下。",
    "T04n0198_001:0178c16_1": "時有一行車人，出城未到安延樹，車轂道敗，便下道，一面悒愁而坐。",
    "T04n0198_001:0178c18_2": "佛是時持應器從阿難入城求食，道見車轂敗壞，其主下道坐，悒愁不樂。",
    "T04n0198_001:0178c20_3": "即說是優檀經：「如行車於道，　　捨平就邪道，　至邪致憂患，　　如是壞轂輪。",
    "T04n0198_001:0178c23_0": "　遠法正亦爾，　　意著邪行痛，　愚服死生苦，　　亦有壞轂憂。」",
    "T04n0198_001:0178c25_0": "佛便入城。",
    "T04n0198_001:0178c25_1": "城中時有一梵志死，壽年百二十死。",
    "T04n0198_001:0178c26_2": "復有一長者子，年七歲亦死。",
    "T04n0198_001:0178c26_3": "兩家俱送喪，皆持五綵幡，諸女弱皆被髮，親屬啼哭悲淚。",
    "T04n0198_001:0178c28_4": "佛見因問阿難：「是何等人聚會，悲哀聲甚痛？」",
    "T04n0198_001:0178c29_5": "阿難即如事對。",
    "T04n0198_001:0178c29_6": "佛因是本，有生是義，令我弟子悉解撿是卷，為後世作明，令我經法久住。",
    "T04n0198_001:0179a02_7": "時佛說是義足經：「是身命甚短，　　減百年亦死，　雖有過百年，　　老從何離死？",
    "T04n0198_001:0179a05_0": "　坐可意生憂，　　有愛從得常，　愛憎悉當別，　　見是莫樂家。",
    "T04n0198_001:0179a07_0": "「死海無所不漂，　　宿所貪愛有我，　慧願觀諦計是，　　是無我我無是。",
    "T04n0198_001:0179a09_0": "　是世樂如見夢，　　有識寤亦何見？",
    "T04n0198_001:0179a10_0": "　有貪世悉亦爾，　　識轉滅亦何見？",
    "T04n0198_001:0179a11_0": "　聞是彼悉已去，　　善亦惡今不見，　悉捨世到何所，　　識神去但名在。",
    "T04n0198_001:0179a13_0": "　既悲憂轉相嫉，　　復不捨貪著愛，　尊故斷愛棄可，　　遠恐怖見安處。",
    "T04n0198_001:0179a15_0": "　比丘諦莫妄念，　　欲可遠身且壞，　欲行止意觀意，　　已垂諦無止處。",
    "T04n0198_001:0179a17_0": "　無止者亦尊行，　　愛不愛亦嫉行，　在悲憂亦嫉行，　　無濡沾如蓮華。",
    "T04n0198_001:0179a19_0": "　已不著亦不望，　　見聞邪吾不愛，　亦不從求解脫，　　不污婬亦何貪？",
    "T04n0198_001:0179a21_0": "　不相貪如蓮華，　　生在水水不汙，　尊及世亦爾行，　　所聞見如未生。」",
    "T04n0198_001:0179a23_0": "佛說是義足經竟，比丘悉歡喜。",
    "T04n0198_001:0179a24_0": "彌勒難經第七",
    "T04n0198_001:0179a25_0": "聞如是：佛在王舍國多鳥竹園中。",
    "T04n0198_001:0179a25_1": "時眾老年比丘，在講堂坐行內事，轉相問法。",
    "T04n0198_001:0179a26_2": "采象子，字舍利弗，亦在座中，聞說內事律法難問，問不隨律言，亦無禮敬。",
    "T04n0198_001:0179a28_3": "是時，賢者大句私，亦在座中，便謂舍利弗言：「無，弟！",
    "T04n0198_001:0179a29_4": "勿於老年比丘有所疑，隨所言，恭敬先學。」",
    "T04n0198_001:0179b01_5": "廣為舍利弗說定意經：「如有賢者子，發道久在家，生意復念淨法，便除鬚髮已，信捨世事，被法衣、作沙門、精進行，附正離邪，已證為行，自知已度。」",
    "T04n0198_001:0179b05_6": "時賢者彌勒，到舍利弗家，舍利弗便為彌勒作禮，便就座。",
    "T04n0198_001:0179b06_7": "彌勒即如法律難問，舍利弗冥於是事不能對。",
    "T04n0198_001:0179b08_8": "彌勒便起去，入城求食竟，盥澡藏應器，還到佛所，作禮畢就座，以偈問佛言：「婬欲著女形，　　大道解癡根，　願受尊所戒，　　得教行遠惡。",
    "T04n0198_001:0179b13_0": "　意著婬女形，　　亡尊所教令，　亡正致睡臥，　　是行失次第。",
    "T04n0198_001:0179b15_0": "　本獨行求諦，　　後反著色亂，　犇車亡正道，　　不存捨正耶？",
    "T04n0198_001:0179b17_0": "　坐值見尊敬，　　失行亡善名，　見是諦計學，　　所婬遠捨離。",
    "T04n0198_001:0179b19_0": "　且思色善惡，　　已犯當何致？",
    "T04n0198_001:0179b20_0": "　聞慧所自戒，　　痛慚却自思。",
    "T04n0198_001:0179b21_0": "　常行與慧合，　　寧獨莫亂俱，　著色生邪亂，　　無勢亡勇猛。",
    "T04n0198_001:0179b23_0": "　漏戒懷恐怖，　　受短為彼負，　已著入羅網，　　便欺出奸聲。",
    "T04n0198_001:0179b25_0": "　見犯因緣惡，　　莫取身自負，　堅行獨來去，　　取明莫習癡。",
    "T04n0198_001:0179b27_0": "　遠可獨自處，　　諦見為上行，　有行莫自憍，　　無倚泥洹次。",
    "T04n0198_001:0179b29_0": "　遠計念長行，　　不欲色不色，　善說得度痛，　　悉世婬自食。」",
    "T04n0198_001:0179c02_0": "佛說是義足經竟，比丘悉歡喜。",
    "T04n0198_001:0179c03_0": "勇辭梵志經第八",
    "T04n0198_001:0179c04_0": "佛在舍衛國，當留三月竟，一時於祇樹給孤獨園中。",
    "T04n0198_001:0179c05_1": "是時，墮沙國諸長者子共賃一梵志，名勇辭，使之難佛取勝，謝金錢五百。",
    "T04n0198_001:0179c07_2": "梵志亦一時三月，諷五百餘難，難中有變，自謂無勝己者。",
    "T04n0198_001:0179c08_3": "佛三月竟，從眾比丘，欲到墮沙國，轉行郡縣說經，次到墮沙猴猿溪邊，高觀殿中。",
    "T04n0198_001:0179c10_4": "諸長者子即聞佛眾比丘到國，即相聚會合五百餘人。",
    "T04n0198_001:0179c11_5": "梵志言：「佛已到吾國，宜早窮難。」",
    "T04n0198_001:0179c12_6": "梵志即悉從長者子，往到佛所，相勞問便坐一面。",
    "T04n0198_001:0179c13_7": "長者子中，有為佛作禮者、向佛叉手者、默然者，悉就座。",
    "T04n0198_001:0179c15_8": "梵志熟視佛威神，甚大巍巍，不可與言，便內恐怖懾，不能復語。",
    "T04n0198_001:0179c16_9": "佛悉知梵志及長者子共議作，便說是義足經：「自說淨法無上，　　餘無法明及我，　著所知極快樂，　　因緣諦住邪學。",
    "T04n0198_001:0179c20_0": "　常在眾欲願勝，　　愚放言轉相燒，　意念義忘本語，　　轉說難慧所言。",
    "T04n0198_001:0179c22_0": "　於眾中難合義，　　欲難義當竟句，　在眾窮便瞋恚，　　所難解眾悉善。",
    "T04n0198_001:0179c24_0": "　自所行便生疑，　　自計非後意悔，　語稍疑忘意想，　　欲邪難正不助。",
    "T04n0198_001:0179c26_0": "　悲憂痛所言短，　　坐不樂臥喑咋，　本邪學致辭意，　　語不勝轉下意。",
    "T04n0198_001:0179c28_0": "　已見是尚守口，　　急開閉難從生，　意在難見對生，　　出善聲為眾光。",
    "T04n0198_001:0180a01_0": "　辭悅好生意喜，　　著歡喜彼自彼，　自大可墮漏行，　　彼不學從何增？",
    "T04n0198_001:0180a03_0": "　已學是莫空諍，　　不從是善解脫，　多倚生痛行司，　　行求輩欲與難。",
    "T04n0198_001:0180a05_0": "　勇從來去莫慚，　　令當誰與汝議？",
    "T04n0198_001:0180a06_0": "　抱冥柱欲難曰：　　『汝邪諦自守癡，　汝行花不見果。』",
    "T04n0198_001:0180a07_1": "　　所出語當求義，　越邪度轉求明，　　法義同從相傷，　於善法勇何言？",
    "T04n0198_001:0180a09_2": "　　彼善惡受莫憂。",
    "T04n0198_001:0180a10_0": "　行億到求到門，　　意所想去諦思，　與大將俱議軍，　　比螢火上遍明。」",
    "T04n0198_001:0180a12_0": "佛說是義足經竟，比丘悉歡喜。",
    "T04n0198_001:0180a13_0": "摩因提女經第九",
    "T04n0198_001:0180a14_0": "佛在句留國，縣名悉作法。",
    "T04n0198_001:0180a14_1": "時有一梵志，字摩因提，生女端正，光世少雙，前後國王亦太子及大臣長者來求之，父皆不應：「得人類我女者，乃與為婦。」",
    "T04n0198_001:0180a17_2": "佛時持應器，於縣求食，食竟，盥澡藏應器，出城到樹間閑靜處坐。",
    "T04n0198_001:0180a19_3": "摩因提食後出行園田，道經樹間，便見佛金色身，有三十二相，如日月王，自念言：「持女比是大尊，如此人比我女。」",
    "T04n0198_001:0180a21_4": "便還家謂婦言：「兒母寧知得所願不？",
    "T04n0198_001:0180a22_5": "今得聟踰於女。」",
    "T04n0198_001:0180a23_6": "母聞亦喜，即莊飾女，眾寶瓔珞，父母俱將女出城。",
    "T04n0198_001:0180a24_7": "母見佛行跡，文現分明，謂父言：「寧知空出，終不得聟。」",
    "T04n0198_001:0180a25_8": "「何故？」",
    "T04n0198_001:0180a25_9": "婦說偈言：「婬人曳踵行，　　恚者斂指步，　癡人足踝地，　　是跡天人尊。」",
    "T04n0198_001:0180a27_10": "(地恐弛之錯)父言：「癡人！",
    "T04n0198_001:0180a28_11": "莫還為女作患，女必得聟。」",
    "T04n0198_001:0180a28_12": "即將女到佛所，左手持臂、右手持瓶，因白佛：「今以女相惠，可為妾。」",
    "T04n0198_001:0180b01_13": "女見佛形狀端正無比，以三十二相，瓔珞其身，如明月珠，便婬意繫著佛。",
    "T04n0198_001:0180b03_14": "佛知其意如火燃。",
    "T04n0198_001:0180b03_15": "佛即時說是義足經言：「我本見邪三女，　　尚不欲著邪婬，　今奈何抱屎尿，　　以足觸尚不可。",
    "T04n0198_001:0180b07_0": "　我所說婬不欲，　　無法行不內觀，　雖聞惡不受厭，　　內不止不計苦。",
    "T04n0198_001:0180b09_0": "　見外好筋皮裹，　　尊云何當受是？",
    "T04n0198_001:0180b10_0": "　內外行覺觀是，　　於黠邊說癡行。",
    "T04n0198_001:0180b11_0": "　亦見聞不為黠，　　戒行具未為淨，　不見聞亦不癡，　　不離行可自淨。",
    "T04n0198_001:0180b13_0": "　有是想棄莫受，　　有莫說守口行，　彼五惱聞見棄，　　慧戒行莫婬淨。",
    "T04n0198_001:0180b15_0": "　世所見莫行癡，　　無戒行彼想有，　可我有墮冥法，　　以見可誰有淨？",
    "T04n0198_001:0180b17_0": "　諦見聞爾可謂，　　諦意取可向道，　往到彼少不想，　　今奈何口欺尊？",
    "T04n0198_001:0180b19_0": "　等亦過亦不及，　　已著想便分別。",
    "T04n0198_001:0180b20_0": "　不等三當何諍？",
    "T04n0198_001:0180b20_1": "　　悉已斷不空計。",
    "T04n0198_001:0180b21_0": "　有諦人當何言？",
    "T04n0198_001:0180b21_1": "　　已著空誰有諍？",
    "T04n0198_001:0180b22_0": "　邪亦正悉無有，　　從何言得其短？",
    "T04n0198_001:0180b23_0": "　捨欲海度莫念，　　於陬縣忍行黠，　欲已空止念想，　　世邪毒伏不生。",
    "T04n0198_001:0180b25_0": "　悉遠世求敗苦，　　尊言離莫與俱，　如水華淨無泥，　　重塵土不為萎。",
    "T04n0198_001:0180b27_0": "　尊安爾無所貪，　　於世俗無所著，　亦不轉所念想，　　行如度不隨識。",
    "T04n0198_001:0180b29_0": "　三不作墮行去，　　捨不教三世事，　捨不想無有縛，　　從黠解終不懈，　制見想餘不取，　　便厭聲步三界。」",
    "T04n0198_001:0180c03_0": "佛說是義足經竟，比丘悉歡喜。",
    "T04n0198_001:0180c04_0": "異學角飛經第十",
    "T04n0198_001:0180c05_0": "聞如是：佛在王舍國多鳥竹園中，為國王、大臣、長者、人民所敬事，以飯食、衣被、臥床、疾藥，共所當得。",
    "T04n0198_001:0180c07_1": "時梵志六世尊——不蘭迦葉、俱舍摩却梨子、先跪鳩墮羅知子、稽舍今陂梨、羅謂娑加遮延、尼焉若提子——是六尊亦餘梵志，共在講堂議言：「我曹本為世尊，國王、人民所待敬，云何今棄不復見用，悉反承事沙門瞿曇及弟子？",
    "T04n0198_001:0180c12_2": "念是釋家子，年尚少學日淺，何能勝我曹？",
    "T04n0198_001:0180c13_3": "但當與共試道，乃知勝不耳。",
    "T04n0198_001:0180c14_4": "至使瞿曇作一變，我曹作二；瞿曇作十六，我曹作三十二；轉倍之耳。」",
    "T04n0198_001:0180c15_5": "便共與頻沙王近親大臣語重謝：「令達我曹所議變意。」",
    "T04n0198_001:0180c17_6": "大臣即便宜白王如語。",
    "T04n0198_001:0180c17_7": "王聞大瞋恚，數諫通語臣已，便還歸里舍。",
    "T04n0198_001:0180c18_8": "眾梵志忽見佛獨得待敬巍巍，便行到王宮門，上書具說變意，王即現所尊六人向瞋恚大罵。",
    "T04n0198_001:0180c20_9": "王已見諦，得果自證，終不信異學所為，便謂傍臣：「急將是梵志釋逐出我國界去。」",
    "T04n0198_001:0180c22_10": "梵志見逐，便相將到舍衛國。",
    "T04n0198_001:0180c23_11": "佛於王舍國教授竟，悉從眾比丘，轉到郡縣，次還舍衛國祇桓中。",
    "T04n0198_001:0180c25_0": "梵志等不忍見佛得敬巍巍，便聚會六師，從諸異學，到波私匿王所，具說其變意。",
    "T04n0198_001:0180c26_1": "王即聽之，便乘騎到佛所，頭面著佛足竟，一面坐，叉手求願：「諾世尊道德深妙，可現變化，使未聞見者生信意、已聞見者重解、使異學無餘語。」",
    "T04n0198_001:0181a01_2": "佛語王言：「却後七日，當作變化。」",
    "T04n0198_001:0181a02_3": "王聞歡喜，繞佛三匝而去。",
    "T04n0198_001:0181a02_4": "至期日，便為作十萬坐床，亦復為不蘭等，作十萬坐床息。",
    "T04n0198_001:0181a04_5": "時舍衛人民，悉空城出觀佛出威神。",
    "T04n0198_001:0181a05_0": "時梵志等，便各就座。",
    "T04n0198_001:0181a05_1": "王起白佛：「諾。",
    "T04n0198_001:0181a05_2": "世尊可就座現威神。」",
    "T04n0198_001:0181a06_3": "是時，般識鬼將軍適來禮佛，聞梵志欲與佛捔道，便作[韋*風]風雨吹其座，復雨沙礫，上至梵志膝者至髀者。",
    "T04n0198_001:0181a08_4": "佛便出小威神，使其座中悉火燃，炎動八方，不蘭等見佛座燃如是，悉歡喜，自謂：「道德使燃。」",
    "T04n0198_001:0181a11_5": "佛現神竟，炎燃則滅，梵志等乃知非其神所為，便向內憂有悔意。",
    "T04n0198_001:0181a12_6": "佛即起師子座，中有一清信女，有神足，起叉手，白佛言：「世尊！",
    "T04n0198_001:0181a14_7": "不宜勞神，我欲與異學俱現神。」",
    "T04n0198_001:0181a14_8": "佛言：「不須，自就座，吾自現神足。」",
    "T04n0198_001:0181a15_9": "貧賤清信士須達女作沙彌，名專華色，與目揵蘭俱往白佛：「世尊！",
    "T04n0198_001:0181a17_10": "不宜勞威神，我今願與之共捔道。」",
    "T04n0198_001:0181a18_11": "佛言：「不須，且自還座，我自現神足。」",
    "T04n0198_001:0181a18_12": "佛意欲使眾人得福安隱，悉愍人天令得解脫，復伏梵志等，亦為後世學者作慧，使我道於未來得住留。",
    "T04n0198_001:0181a21_13": "佛時現大變神足，即從師子座飛起，往東方虛空中步行，亦箕坐猗右脇，便著火定神足，出五色光，悉令作雜色，下身出火、上身出水；上身出火、下身出水；即滅乃從南方來、復滅乃從西方來、復滅乃從北方虛空中住，變化所作，亦如上說。",
    "T04n0198_001:0181a27_14": "坐虛空中，兩肩各出一百葉蓮花，頭上出千葉華，華上有佛坐禪，光明悉照十方。",
    "T04n0198_001:0181a29_15": "天人亦在空中，散花佛上，皆言：「善哉！",
    "T04n0198_001:0181b01_16": "佛威神悉動十方。」",
    "T04n0198_001:0181b01_17": "佛即攝神足，還師子座。",
    "T04n0198_001:0181b02_18": "是時，梵志等默然無言，皆低頭如鳩睡。",
    "T04n0198_001:0181b03_19": "時持和夷鐵，便飛於虛空，見炎烔然可畏，但使梵志等見耳。",
    "T04n0198_001:0181b04_20": "適現，子曹便大恐怖戰慄，衣毛皆竪，各各走。",
    "T04n0198_001:0181b05_21": "佛便為雨眾人，廣說經法，說布施、持戒、善見天徑、薄說愛欲好痛說，其災害著苦無堅固。",
    "T04n0198_001:0181b07_22": "佛以慧意，知眾人意濡住不轉，便為說四諦。",
    "T04n0198_001:0181b08_23": "中有身歸佛者、歸法者、歸比丘僧者；有長跪者、受戒者、有得溝港者、得頻來者、得不還者。",
    "T04n0198_001:0181b11_24": "是時，人民皆共生意，疑何因緣棄家為道，復有鬪訟？",
    "T04n0198_001:0181b12_25": "佛即知子曹疑，便化作一佛，著前端正，有三十二相，衣法衣，弟子亦能化作人。",
    "T04n0198_001:0181b14_26": "化人語、弟子亦語；佛語化人默然、化人語佛默然。",
    "T04n0198_001:0181b15_27": "何以故？",
    "T04n0198_001:0181b15_28": "正覺直度正所意故。",
    "T04n0198_001:0181b16_29": "化佛即右膝著地，向佛叉手，以偈難問言：「鬪訟變何從起？",
    "T04n0198_001:0181b18_30": "　　致憂痛轉相疾，　起妄語轉相毀，　　本從起願說佛。",
    "T04n0198_001:0181b20_0": "　坐憂可起變訟，　　轉相嫉致憂痛，　欲相毀起妄語，　　以相毀鬪訟本。",
    "T04n0198_001:0181b22_0": "　世可愛何從起？",
    "T04n0198_001:0181b22_1": "　　轉世間何所貪？",
    "T04n0198_001:0181b23_0": "　從置有不復欲，　　從不復轉行受，　本所欲著世愛，　　以利是轉行苦。",
    "T04n0198_001:0181b25_0": "　不捨有從是起，　　以故轉後復有。",
    "T04n0198_001:0181b26_0": "　隨世欲本何起？",
    "T04n0198_001:0181b26_1": "　　從何得別善惡？",
    "T04n0198_001:0181b27_0": "　從何有起本末？",
    "T04n0198_001:0181b27_1": "　　所制法沙門說，　亦是世所有無，　　是因緣便欲生。",
    "T04n0198_001:0181b29_0": "　見盛色從何盡？",
    "T04n0198_001:0181b29_1": "　　世人悉分別作，　所從欺有疑意，　　亦是法雨面受。",
    "T04n0198_001:0181c02_0": "　念從何學慧跡？",
    "T04n0198_001:0181c02_1": "　　願解法明學說。",
    "T04n0198_001:0181c03_0": "　所有無本從何？",
    "T04n0198_001:0181c03_1": "　　無所親從何滅？",
    "T04n0198_001:0181c04_0": "　盛亦減悉一義，　　願說是解現本，　有亦無著細濡，　　去來滅無所有。",
    "T04n0198_001:0181c06_0": "　盛亦滅義從是，　　解現賢本盡是。",
    "T04n0198_001:0181c07_0": "　世細濡本從何？",
    "T04n0198_001:0181c07_1": "　　著世色從何起？",
    "T04n0198_001:0181c08_0": "　從何念不計著？",
    "T04n0198_001:0181c08_1": "　　何因緣著可色？",
    "T04n0198_001:0181c09_0": "　名色授著細濡，　　本有有色便起，　寧度癡得解脫，　　因緣色著細濡。",
    "T04n0198_001:0181c11_0": "　從何得捨好色？",
    "T04n0198_001:0181c11_1": "　　從眾愛從何起？",
    "T04n0198_001:0181c12_0": "　所著心寧悉盡，　　諦行知如解脫，　不想想不色想、　　非無想不行想，　一切斷不著者，　　因想本戲隨苦。",
    "T04n0198_001:0181c15_0": "　我所問悉已解，　　今更問願復說。",
    "T04n0198_001:0181c16_0": "　行[涅日+乖]悉成具足，　　設無不勝尊德。",
    "T04n0198_001:0181c17_0": "　是極正有何邪？",
    "T04n0198_001:0181c17_1": "　　向徑神得果慧，　尊行定樹林間，　　無有餘最善說。",
    "T04n0198_001:0181c19_0": "　知如是一心向，　　尊已著不戒行，　疾行問度世間，　　斷世捨是彼身。」",
    "T04n0198_001:0181c21_0": "佛說是義足經竟，比丘悉歡喜。",
    "T04n0198_001:0181c22_0": "佛說義足經卷上"
}