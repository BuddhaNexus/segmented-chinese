{
    "T02n0125_023:0665b13_0": "增壹阿含經卷第二十三",
    "T02n0125_023:0665b15_0": "東晉罽賓三藏瞿曇僧伽提婆譯",
    "T02n0125_023:0665b16_0": "增上品第三十一",
    "T02n0125_023:0665b17_0": "（一）聞如是：一時，佛在舍衛國祇樹給孤獨園。",
    "T02n0125_023:0665b18_1": "爾時，生漏婆羅門往至世尊所，共相問訊，在一面坐。",
    "T02n0125_023:0665b19_2": "爾時，婆羅門白世尊曰：「在閑居穴處，甚為苦哉！",
    "T02n0125_023:0665b20_3": "獨處隻步，用心甚難。」",
    "T02n0125_023:0665b20_4": "世尊告曰：「如是。",
    "T02n0125_023:0665b21_5": "梵志！",
    "T02n0125_023:0665b21_6": "如汝所言：『閑居穴處，甚為苦哉！",
    "T02n0125_023:0665b22_7": "獨處隻步，用心甚難！』",
    "T02n0125_023:0665b22_8": "所以然者，我曩昔未成佛道時，為菩薩行，恒作是念：『在閑靜穴處，甚為苦哉，獨處隻步，用心甚難。』」",
    "T02n0125_023:0665b25_0": "婆羅門白佛言：「若有族姓子，以信堅固，出家學道，今沙門瞿曇最為上首，多所饒益，為彼萠類而作獎導。」",
    "T02n0125_023:0665b27_1": "世尊告曰：「如是。",
    "T02n0125_023:0665b27_2": "婆羅門！",
    "T02n0125_023:0665b28_3": "如汝所言：『諸有族姓子，以信堅固，出家學道，我最為上首，多所饒益，與彼萠類而作獎導。』",
    "T02n0125_023:0665c01_4": "設彼見我皆起慚愧，詣山澤之中閑靜穴處，我爾時便作是念：『諸有沙門、婆羅門身行不淨，親近閑居無人之處；身行不淨，唐勞其功，不是真行，畏惡不善法；然我今日身行非為不淨，親近閑居之處；諸有身行不淨，親近閑靜之處者，此非我之所有。",
    "T02n0125_023:0665c07_5": "所以然者，我今身行清淨，諸阿羅漢身行清淨者，樂閑居穴處，我最為上首。』",
    "T02n0125_023:0665c08_6": "如是，婆羅門！",
    "T02n0125_023:0665c09_7": "我自觀身所行清淨，樂閑居之處，倍復喜悅。",
    "T02n0125_023:0665c10_8": "「我爾時便作是念：『諸有沙門、婆羅門，意行不清淨，命不清淨，親近閑居無人之處，彼雖有此行，猶不真正，惡不善法彼皆悉備具，此非我有。",
    "T02n0125_023:0665c13_9": "所以然者，我今所行身、口、意、命清淨。",
    "T02n0125_023:0665c14_10": "有沙門、婆羅門，身、口、意、命清淨，樂在閑居清淨之處，彼則我所有。",
    "T02n0125_023:0665c15_11": "所以然者，我今所行身、口、意、命清淨，諸有阿羅漢身、口、意、命清淨者，樂在閑靜之處，我最為上首。』",
    "T02n0125_023:0665c18_12": "如是，婆羅門！",
    "T02n0125_023:0665c18_13": "當我身、口、意、命清淨，在閑靜之處時，倍增喜悅。",
    "T02n0125_023:0665c19_14": "「爾時，我便作是念：『是謂沙門、婆羅門多所畏懼，處在閑靜之處，爾時便畏懼惡不善法；然我今日永無所畏，在無人閑靜之處，謂諸沙門、婆羅門有畏懼之心，在閑靜處，謂彼非我有。",
    "T02n0125_023:0665c23_15": "所以然者，我今永無畏懼，在閑靜之處而自遊戲；諸有畏懼之心在閑居者，此非我也。",
    "T02n0125_023:0665c26_0": "所以然者，我今以離苦患，不與此同也。』",
    "T02n0125_023:0665c27_0": "如是，婆羅門！",
    "T02n0125_023:0665c27_1": "我觀此義已，無有恐怖，增於喜悅。",
    "T02n0125_023:0665c28_2": "「『諸有沙門、婆羅門毀彼自譽，雖在閑居之處，猶有不淨之想。",
    "T02n0125_023:0665c29_3": "然我，梵志！",
    "T02n0125_023:0665c29_4": "亦非毀他，復非自譽；諸有自歎復毀他者，此非我有。",
    "T02n0125_023:0666a02_0": "所以然者，我今無有慢故，諸賢聖無有慢者，我最為上首。』",
    "T02n0125_023:0666a03_1": "我觀此義已，倍復喜悅。",
    "T02n0125_023:0666a03_2": "「『諸有沙門求於利養，不能自休，然我今日無有利養之求。",
    "T02n0125_023:0666a05_3": "所以然者，我今無求於人，亦同知足；然我知足之中，我最為上首。』",
    "T02n0125_023:0666a06_4": "我觀此義已，倍復歡喜。",
    "T02n0125_023:0666a07_5": "「『諸有沙門、婆羅門心懷懈怠，不勤精進親近閑靜之處，彼非我有。",
    "T02n0125_023:0666a08_6": "所以然者，我今有勇猛之心，故中不懈惓，諸有賢聖勇猛之心者，我最為上首也。』",
    "T02n0125_023:0666a10_7": "我自觀此義已，倍增歡喜。",
    "T02n0125_023:0666a11_8": "「我爾時復作是念：『諸有沙門、婆羅門多諸忘失，居在閑處，雖有此行，猶有惡不善法；然我今日無有諸忘失。",
    "T02n0125_023:0666a14_9": "設復，梵志！",
    "T02n0125_023:0666a14_10": "有忘失之人者，彼非我有，諸有賢聖之人不忘失者，我最為上首。』",
    "T02n0125_023:0666a15_11": "我今觀此義已，在閑居處，倍增歡喜。",
    "T02n0125_023:0666a16_12": "「爾時，我復作是念：『諸有沙門、婆羅門意亂不定，彼便有惡不善法，與惡行共并。",
    "T02n0125_023:0666a18_13": "然我今日意終不亂，恒若一心；諸有亂意心不定者，彼非我有。",
    "T02n0125_023:0666a20_14": "所以然者，我恒一心，設有賢聖心一定者，我最為上首。』",
    "T02n0125_023:0666a21_15": "我今觀此已，雖居閑靜之處，倍增歡喜。",
    "T02n0125_023:0666a22_16": "「我爾時復作是念：『諸有沙門、婆羅門，愚癡闇冥亦如群羊，彼人便有惡不善法，彼非我有；然我今日恒有智慧，無有愚癡，處在閑居。",
    "T02n0125_023:0666a25_17": "設有如此行者，彼是我有，我今智慧成就，諸有賢聖智慧成就者，我最為上首。』",
    "T02n0125_023:0666a27_18": "我今觀此義已，雖在閑居，倍增歡喜。",
    "T02n0125_023:0666a28_19": "「我當在閑居之中時，設使樹木摧折、鳥獸馳走，爾時我作是念：『此是大畏之林。』",
    "T02n0125_023:0666b01_20": "爾時復作是念：『設使畏怖來者，當求方便，不復使來。』",
    "T02n0125_023:0666b02_21": "若我經行有畏怖來者，爾時我亦不坐臥，要除畏怖，然後乃坐。",
    "T02n0125_023:0666b03_22": "設我住時有畏怖來者，爾時我亦非經行，亦復不坐，要使除其畏怖，然後乃坐。",
    "T02n0125_023:0666b05_23": "設我坐時有畏怖來者，我不經行，要除畏怖，然後乃坐。",
    "T02n0125_023:0666b07_24": "若我臥時有畏怖來者，爾時我亦非經行，亦復不坐，要使除其畏怖，然後乃臥。",
    "T02n0125_023:0666b09_25": "「梵志當知，諸有沙門、婆羅門，日夜之中不解道法，我今說彼人極為愚惑。",
    "T02n0125_023:0666b10_26": "然我，梵志！",
    "T02n0125_023:0666b11_27": "日夜之中解於道法，加有勇猛之心，亦不虛妄，意不錯亂，恒若一心，無貪欲想，有覺、有觀，念持喜、樂，遊於初禪。",
    "T02n0125_023:0666b13_28": "是謂，梵志！",
    "T02n0125_023:0666b14_29": "是我初心於現法中而自娛樂。",
    "T02n0125_023:0666b14_30": "若除有覺、有觀，內有歡喜，兼有一心，無覺、無觀，定念喜，遊於二禪；是謂，梵志！",
    "T02n0125_023:0666b16_31": "第二之心於現法中而得歡樂。",
    "T02n0125_023:0666b17_32": "我自觀知內無念欲，覺身快樂，諸賢聖所希望，護念歡樂，遊於三禪；是謂，梵志！",
    "T02n0125_023:0666b19_33": "第三之心。",
    "T02n0125_023:0666b19_34": "若復苦樂已除，無復憂喜，無苦無樂，護念清淨，遊於四禪；是謂，梵志！",
    "T02n0125_023:0666b21_35": "第四增上之心，而自覺知遊於心意。",
    "T02n0125_023:0666b22_36": "「當我在閑居之時，有此四增上之心，我以此三昧之心，清淨無瑕穢，亦無結使，得無所畏，自識宿命無數劫事。",
    "T02n0125_023:0666b24_37": "爾時，我憶宿命之事，一生、二生、三生、四生、五生、十生、二十、三十、四十、五十、百生、千生，成敗之劫，皆悉分別：我曾生彼，字某、名某，食如是之食，受如是苦樂，從彼終而此間生，死此生彼。",
    "T02n0125_023:0666b28_38": "因緣本末，皆悉明了。",
    "T02n0125_023:0666b29_39": "「梵志當知，我初夜時而得初明，除其無明，無復闇冥，心樂閑居而自覺知。",
    "T02n0125_023:0666c02_40": "復以三昧心無瑕穢，亦無結使，心意在定，得無所畏。",
    "T02n0125_023:0666c03_41": "復知眾生生者、死者，我復以天眼觀眾生類，生者、死者，善色、惡色，善趣、惡趣，若好、若醜，隨行善惡，皆悉分別。",
    "T02n0125_023:0666c05_42": "諸有眾生身行惡，口行惡，意行惡，誹謗賢聖，恒懷邪見，與邪見相應，身壞命終，生地獄中。",
    "T02n0125_023:0666c08_0": "諸有眾生身行善行，口修善行，意修善行，不誹謗賢聖，恒修正見，與正見相應，身壞命終，生善處天上。",
    "T02n0125_023:0666c10_1": "復以天眼清淨無瑕穢，觀眾生類，生者、死者，善色、惡色，善趣、惡趣，若好、若醜，隨其行本，皆悉知之。",
    "T02n0125_023:0666c12_2": "「梵志當知，若中夜時得第二明，無復闇冥，而自覺知樂於閑居。",
    "T02n0125_023:0666c14_3": "我復以三昧心清淨無瑕穢，亦無結使，心意得定，得無所畏，得盡漏心，亦知此苦如實不虛，當我爾時得此心時，欲漏、有漏、無明漏心得解脫，以得解脫，便得解脫智：生死已盡，梵行已立，所作已辦，更不復受胎，如實知之。",
    "T02n0125_023:0666c19_4": "「是謂，梵志！",
    "T02n0125_023:0666c19_5": "我後夜時得第三明，無復闇冥。",
    "T02n0125_023:0666c20_6": "云何，梵志！",
    "T02n0125_023:0666c20_7": "頗有此心：如來有欲心、瞋恚心、愚心，未盡在閑居之處？",
    "T02n0125_023:0666c22_8": "梵志！",
    "T02n0125_023:0666c22_9": "莫作是觀。",
    "T02n0125_023:0666c22_10": "所以然者，如來今日諸漏永除，恒樂閑居，不在人間，然我今日觀此義已，樂閑居之處。",
    "T02n0125_023:0666c24_11": "云何為二？",
    "T02n0125_023:0666c24_12": "又自遊閑居之處，兼度眾生，不可稱計。」",
    "T02n0125_023:0666c25_13": "爾時，生漏梵志白佛言：「以為眾生愍度一切。」",
    "T02n0125_023:0666c27_0": "梵志復白佛言：「止！",
    "T02n0125_023:0666c27_1": "止！",
    "T02n0125_023:0666c27_2": "世尊！",
    "T02n0125_023:0666c27_3": "所說過多，猶如僂者得申，迷者得道，盲者得眼目，在闇見明。",
    "T02n0125_023:0666c29_4": "如是，沙門瞿曇無數方便而為說法，我今歸佛、法、眾，自今以後受持五戒，不復殺生，為優婆塞。」",
    "T02n0125_023:0667a02_5": "爾時，生漏梵志聞佛所說，歡喜奉行。",
    "T02n0125_023:0667a04_0": "（二）聞如是：一時，佛在拘深瞿師園中，過去四佛所居之處。",
    "T02n0125_023:0667a05_1": "爾時，王優填及五百女人、舍彌夫人等，欲詣園觀遊戲。",
    "T02n0125_023:0667a06_2": "當於爾時，舍衛城中有一比丘，便作是念：「與世尊別久，欲往禮敬、承受、問訊。」",
    "T02n0125_023:0667a08_3": "爾時，彼比丘到時，著衣持鉢，入舍衛城乞食。",
    "T02n0125_023:0667a09_4": "食後，除去衣鉢坐具，又以神足飛在虛空，往詣拘深園中。",
    "T02n0125_023:0667a10_5": "爾時，彼比丘還捨神足，往詣林中，在一閑靜之處，結加趺坐，正身正意，繫念在前。",
    "T02n0125_023:0667a12_6": "爾時，舍彌夫人將五百女人等，往到此林。",
    "T02n0125_023:0667a13_7": "是時，舍彌夫人遙見比丘以道神足在樹下坐，見已，往至比丘前，頭面禮足，在前叉手而住，及五百夫人皆悉頭面禮足，亦復叉手而圍遶之。",
    "T02n0125_023:0667a17_8": "爾時，優填王遙見五百女人叉手，遶此比丘而住，見已，便作是念：「此中必當有群鹿。",
    "T02n0125_023:0667a19_9": "若當有雜獸，必然不疑。」",
    "T02n0125_023:0667a19_10": "爾時，王乘馬急走，往詣女人聚中。",
    "T02n0125_023:0667a20_11": "是時，舍彌夫人遙見王來，便作是念：「此優填王極為凶惡備，能取此比丘害之。」",
    "T02n0125_023:0667a22_12": "是時，夫人舉右手白王曰：「大王當知，此是比丘，勿復驚怖。」",
    "T02n0125_023:0667a23_13": "是時，王即下馬捨弓，來至比丘所，謂比丘言：「比丘！",
    "T02n0125_023:0667a25_0": "與我說法。」",
    "T02n0125_023:0667a25_1": "是時，彼比丘即舉眼仰觀王，默然不語。",
    "T02n0125_023:0667a26_2": "爾時，王復語比丘曰：「速與我說法。」",
    "T02n0125_023:0667a27_0": "爾時，比丘復舉眼仰觀王已，默然不語。",
    "T02n0125_023:0667a27_1": "是時，王復作是念：「我今可問禪中間事，若當與我說者，當供養之，盡其形壽，施與衣被、飲食、床敷臥具、病瘦醫藥；設不與我說者，當取殺之！」",
    "T02n0125_023:0667b02_2": "爾時，王復語比丘言：「比丘！",
    "T02n0125_023:0667b02_3": "與我說法。」",
    "T02n0125_023:0667b03_4": "爾時，彼比丘亦默然不對。",
    "T02n0125_023:0667b03_5": "爾時，樹神即知其心，便遙化作鹿群，欲亂王耳目，使起異想。",
    "T02n0125_023:0667b05_6": "是時，王遙見鹿已，便作是念：「今且捨此沙門！",
    "T02n0125_023:0667b06_7": "沙門竟當何所至湊！」",
    "T02n0125_023:0667b06_8": "即乘馬往射群鹿。",
    "T02n0125_023:0667b07_9": "是時，夫人白道人曰：「比丘！",
    "T02n0125_023:0667b07_10": "今為所詣？」",
    "T02n0125_023:0667b08_11": "比丘曰：「欲至四佛住處往覲世尊！」",
    "T02n0125_023:0667b08_12": "夫人白言：「比丘！",
    "T02n0125_023:0667b09_13": "今正是時，速往所在，勿復住此，為王所害者，罪王甚重。」",
    "T02n0125_023:0667b10_14": "是時，彼比丘即從坐起，收攝衣鉢，飛在虛空，遠逝而去。",
    "T02n0125_023:0667b11_15": "是時，夫人見道人在虛空中高飛而去，便遙語王曰：「唯願大王觀此比丘有大神足，今在虛空踊沒自在。",
    "T02n0125_023:0667b14_16": "今此比丘尚有此力，何況釋迦文佛而可及乎？」",
    "T02n0125_023:0667b15_17": "是時，彼比丘到瞿師園中，還捨神足，以常凡法至世尊所，頭面禮足，在一面坐。",
    "T02n0125_023:0667b17_18": "爾時，世尊問比丘曰：「云何，比丘！",
    "T02n0125_023:0667b18_19": "在舍衛城勞於夏坐乎？",
    "T02n0125_023:0667b18_20": "隨時乞食不亦惓耶？」",
    "T02n0125_023:0667b19_21": "比丘曰：「我在舍衛城實無所惓。」",
    "T02n0125_023:0667b20_0": "佛語比丘：「今日何故來至此間？」",
    "T02n0125_023:0667b20_1": "比丘白佛：「故來覲尊，問訊起居。」",
    "T02n0125_023:0667b21_2": "世尊告曰：「汝今見我及見此四佛住處耶？",
    "T02n0125_023:0667b22_3": "汝今得脫王手甚為大奇，汝何為不與王說法？",
    "T02n0125_023:0667b23_4": "又復優填王作是言：『比丘！",
    "T02n0125_023:0667b24_5": "今當為我說法。",
    "T02n0125_023:0667b24_6": "汝今何故不為我說法？』",
    "T02n0125_023:0667b25_7": "若當比丘與王說法者，優填王極懷歡喜，已有歡喜，盡其形壽供養衣被、飲食、床敷臥具、病瘦醫藥。」",
    "T02n0125_023:0667b27_8": "是時，比丘白佛言：「時，王欲問禪中間事，是故不報此義耳。」",
    "T02n0125_023:0667b29_9": "世尊告曰：「汝比丘！",
    "T02n0125_023:0667b29_10": "何故不與王說禪中間事？」",
    "T02n0125_023:0667c01_11": "比丘報曰：「優填王用此禪為？",
    "T02n0125_023:0667c01_12": "本懷凶暴無有慈心，殺害眾生不可稱計，與欲相應，三毒熾盛，沒在深淵，不覩正法，習惑無知，諸惡普集，行於憍慢，依王力勢，貪著財寶，輕慢世人，盲無有眼，此人復用禪為？",
    "T02n0125_023:0667c06_13": "夫禪定法，諸法中妙，難可覺知，無有形相，非心所測，此非常人所及，乃是智者所知。",
    "T02n0125_023:0667c08_14": "以是之故，不與王說法。」",
    "T02n0125_023:0667c08_15": "是時，世尊告曰：「若有朽故之衣，要須浣之乃淨。",
    "T02n0125_023:0667c09_16": "極盛欲心，要當觀不淨之想，然後乃除。",
    "T02n0125_023:0667c10_17": "若瞋恚盛者，以慈心除之。",
    "T02n0125_023:0667c11_18": "愚癡之闇，以十二緣法然後除盡。",
    "T02n0125_023:0667c12_19": "比丘！",
    "T02n0125_023:0667c12_20": "何故不與優填王說法？",
    "T02n0125_023:0667c12_21": "設當與說法者，王極歡喜，正使極盛之火猶可滅之，何況人哉？」",
    "T02n0125_023:0667c14_22": "爾時，彼比丘默然不語。",
    "T02n0125_023:0667c14_23": "爾時，佛告比丘：「如來處世，甚奇！",
    "T02n0125_023:0667c15_24": "甚特！",
    "T02n0125_023:0667c15_25": "設天、龍、鬼神、乾沓惒問如來義者，吾當與說之；若使國王、大臣、人民之類問如來義者，亦當與說之；若剎利四姓來問義者，亦當與說之。",
    "T02n0125_023:0667c18_26": "所以然者，今日如來得四無所畏，說法無有怯弱；亦得四禪，於中自在，兼得四神足，不可稱計，行四等心，是故如來說法無有怯弱，非羅漢、辟支佛所能及也；是故如來說法亦無有難。",
    "T02n0125_023:0667c23_27": "汝今，諸比丘！",
    "T02n0125_023:0667c23_28": "當求方便，行四等心，慈、悲、喜、護。",
    "T02n0125_023:0667c24_29": "如是，諸比丘！",
    "T02n0125_023:0667c24_30": "當作是學。",
    "T02n0125_023:0667c24_31": "「所以然者，若比丘所為眾生善知識遇，及一切父母知親，盡當以四事教令知法。",
    "T02n0125_023:0667c26_32": "云何為四？",
    "T02n0125_023:0667c27_33": "一者當恭敬於佛，是時如來者，至真、等正覺、明行成為、善逝、世間解、無上士、道法御、天人師，號佛、眾祐，度人無量。",
    "T02n0125_023:0667c29_34": "當求於法，修行正真之法，除穢惡之行，此是智者之所修行。",
    "T02n0125_023:0668a02_35": "復當方便供養眾僧，如來眾者，恒共和合，無有諍訟，法成就、戒成就、三昧成就、智慧成就、解脫成就、解脫知見成就。",
    "T02n0125_023:0668a04_36": "所謂四雙八輩、十二賢士，此是如來聖眾，可尊、可貴，世間無上福田。",
    "T02n0125_023:0668a06_37": "復當勸助使行賢聖法、律，無染無污，寂靜無為。",
    "T02n0125_023:0668a07_38": "若有比丘欲行道者，普共行此四事之法。",
    "T02n0125_023:0668a08_39": "所以然者，法之供養三尊，最尊、最上，無能及者。",
    "T02n0125_023:0668a09_40": "如是，諸比丘！",
    "T02n0125_023:0668a10_41": "當作是學。」",
    "T02n0125_023:0668a10_42": "爾時，諸比丘聞佛所說，歡喜奉行。",
    "T02n0125_023:0668a12_0": "（三）聞如是：一時，佛在舍衛國祇樹給孤獨園。",
    "T02n0125_023:0668a13_1": "爾時，世尊告諸比丘：「有四事行跡。",
    "T02n0125_023:0668a13_2": "云何為四？",
    "T02n0125_023:0668a14_3": "有樂行跡所行愚惑，此名初行跡；復有樂行跡所行速疾；復有苦行跡所行愚惑；復有苦行跡所行速疾。",
    "T02n0125_023:0668a16_4": "「彼云何名為樂行跡所行愚惑？",
    "T02n0125_023:0668a17_5": "或有一人貪欲熾盛，瞋恚、愚癡熾盛，所行甚苦，不與行本相應，彼人五根愚闇亦不捷疾。",
    "T02n0125_023:0668a19_6": "云何為五？",
    "T02n0125_023:0668a19_7": "所謂信根、精進根、念根、慧根、定根。",
    "T02n0125_023:0668a20_8": "若以愚意求三昧盡有漏者，是謂名為樂行跡鈍根得道者也。",
    "T02n0125_023:0668a22_0": "「彼云何名為樂根行跡速疾？",
    "T02n0125_023:0668a22_1": "或有一人無欲、無婬；然於貪欲，恒自偏少不慇懃，為瞋恚、愚癡極為減少，五根捷疾無有放逸。",
    "T02n0125_023:0668a24_2": "云何為五？",
    "T02n0125_023:0668a25_3": "所謂信根、精進根、念根、定根、慧根，是謂五根。",
    "T02n0125_023:0668a26_4": "然得五根成於三昧，盡有漏成無漏，是謂名為利根行於道跡也。",
    "T02n0125_023:0668a27_5": "「彼云何名為苦行跡行於愚惑？",
    "T02n0125_023:0668a28_6": "或有一人婬意偏多，瞋恚、愚癡熾盛。",
    "T02n0125_023:0668a29_7": "彼以此法而自娛樂，盡有漏成無漏，是謂名為苦行跡鈍根者也。",
    "T02n0125_023:0668b01_8": "「云何苦行跡行於速疾？",
    "T02n0125_023:0668b02_9": "於是，或有一人少欲少婬，無有瞋恚，亦不起想，行此三法。",
    "T02n0125_023:0668b03_10": "爾時，有此五根，無有缺漏。",
    "T02n0125_023:0668b04_11": "云何為五？",
    "T02n0125_023:0668b04_12": "所謂信根、精進根、念根、定根、慧根，是謂為五。",
    "T02n0125_023:0668b05_13": "彼以此法得三昧，盡有漏成無漏，是謂苦行跡利根者也。",
    "T02n0125_023:0668b07_14": "「是謂比丘有此四行跡，當求方便，捨前三行跡，後一行者當共奉行。",
    "T02n0125_023:0668b08_15": "所以然者，苦行跡三昧者難得，以得便成道，久存於世。",
    "T02n0125_023:0668b10_16": "所以然者，不可以樂求樂，由苦然後成道。",
    "T02n0125_023:0668b11_17": "是故，諸比丘！",
    "T02n0125_023:0668b11_18": "恒以方便，成此行跡。",
    "T02n0125_023:0668b12_0": "如是，諸比丘！",
    "T02n0125_023:0668b12_1": "當作是學。」",
    "T02n0125_023:0668b12_2": "爾時，諸比丘聞佛所說，歡喜奉行。",
    "T02n0125_023:0668b14_0": "（四）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_023:0668b15_1": "爾時，四梵志皆得五通，修行善法，普集一處，作是論議：「此伺命來時不避豪強，各共隱藏，使伺命不知來處。」",
    "T02n0125_023:0668b18_2": "爾時，一梵志飛在空中，欲得免死，然不免其死，即在空中而命終。",
    "T02n0125_023:0668b19_3": "第二梵志復入大海水底，欲得免死，即於彼命終。",
    "T02n0125_023:0668b21_0": "彼第三梵志欲得免死，入須彌山腹中，復於中死。",
    "T02n0125_023:0668b22_1": "彼第四梵志入地至金剛際，欲得免死，復即彼而命終。",
    "T02n0125_023:0668b23_2": "爾時，世尊以天眼觀見四梵志，各各避死，普共命終。",
    "T02n0125_023:0668b24_3": "爾時，世尊便說此偈：「非空非海中，　　非入山石間，　無有地方所，　　脫止不受死。」",
    "T02n0125_023:0668b28_0": "爾時，世尊告諸比丘：「於是，比丘！",
    "T02n0125_023:0668b28_1": "有梵志四人集在一處，欲得免死，各歸所奔，故不免死。",
    "T02n0125_023:0668c01_2": "一人在空，一人入海水，一人入山腹中，一人入地，皆共同死。",
    "T02n0125_023:0668c02_3": "是故，諸比丘！",
    "T02n0125_023:0668c02_4": "欲得免死者，當思惟四法本。",
    "T02n0125_023:0668c03_5": "云何為四？",
    "T02n0125_023:0668c03_6": "一切行無常，是謂初法本，當念修行。",
    "T02n0125_023:0668c04_7": "一切行苦，是謂第二法本，當共思惟。",
    "T02n0125_023:0668c05_8": "一切法無我，此第三法本，當共思惟。",
    "T02n0125_023:0668c06_9": "滅盡為涅槃，是謂第四法本，當共思惟。",
    "T02n0125_023:0668c07_10": "如是，諸比丘！",
    "T02n0125_023:0668c07_11": "當共思惟此四法本。",
    "T02n0125_023:0668c08_12": "所以然者，便脫生、老、病、死、愁、憂、苦、惱，此是苦之元本。",
    "T02n0125_023:0668c09_13": "是故，諸比丘！",
    "T02n0125_023:0668c09_14": "當求方便，成此四法。",
    "T02n0125_023:0668c10_15": "如是，諸比丘！",
    "T02n0125_023:0668c10_16": "當作是學。」",
    "T02n0125_023:0668c10_17": "爾時，諸比丘聞佛所說，歡喜奉行。",
    "T02n0125_023:0668c12_0": "（五）聞如是：一時，佛在舍衛國祇樹給孤獨園。",
    "T02n0125_023:0668c13_0": "爾時，世尊告諸比丘：「三十三天有四園觀，諸天於中而自娛樂，五樂自娛。",
    "T02n0125_023:0668c14_1": "云何為四？",
    "T02n0125_023:0668c14_2": "難檀槃那園觀、麁澁園觀、晝夜園觀、雜種園觀。",
    "T02n0125_023:0668c16_3": "然四園之內有四浴池；極冷浴池、香味浴池、輕便浴池、清徹浴池。",
    "T02n0125_023:0668c17_4": "云何為四？",
    "T02n0125_023:0668c17_5": "一者難陀浴池，二名難陀頂浴池，三名蘇摩浴池，四名歡悅浴池。",
    "T02n0125_023:0668c19_6": "「比丘當知，四園之內有此四浴池，令人身體香潔無有塵垢。",
    "T02n0125_023:0668c20_7": "何以故名為難檀槃那園？",
    "T02n0125_023:0668c21_8": "若三十三天入難檀槃那園已，心性喜悅，不能自勝，於中而自娛樂，故名為難檀槃那園。",
    "T02n0125_023:0668c23_9": "「復以何故名為麁澁園觀？",
    "T02n0125_023:0668c24_10": "若三十三天入此園中已，身體極麁，猶如冬時以香塗身，身體極麁，此亦如是。",
    "T02n0125_023:0668c26_11": "若三十三天入此園中已，身體極麁不與常同，以是之故，名為麁澁園觀。",
    "T02n0125_023:0668c27_12": "「復以何故名為晝夜之園？",
    "T02n0125_023:0668c28_13": "若使三十三天入此園中已，爾時諸天顏色各異，作若干種形體，猶如婦女著種種衣裳，不與本形同。",
    "T02n0125_023:0669a01_14": "此亦如是，若三十三天入此園中已，作若干種色不與本同，以是故名為晝夜之園。",
    "T02n0125_023:0669a04_0": "「復以何故名為雜種之園？",
    "T02n0125_023:0669a04_1": "爾時，最尊之天及中天、下天，入此園已，皆同一類，設復最下之天大不得入餘三園中，猶如轉輪聖王所入之園，餘王不復得入園中浴洗，人民之類正可得遙見耳。",
    "T02n0125_023:0669a08_2": "此亦如是，若最尊神天所入園中浴洗，餘小天不復得入，是故名為雜種浴池。",
    "T02n0125_023:0669a10_3": "「復以何故名為難陀浴池？",
    "T02n0125_023:0669a11_0": "若三十三天入此池中已，極懷歡悅，是故名為難陀浴池。",
    "T02n0125_023:0669a12_1": "「復以何故名為難陀頂浴池？",
    "T02n0125_023:0669a13_2": "若三十三天入此池中已，兩兩捉手摩其頂而浴洗，正使天女亦復如是，以是之故，名為難陀頂浴池。",
    "T02n0125_023:0669a15_3": "「復以何故名為蘇摩浴池？",
    "T02n0125_023:0669a16_4": "三十三天入此池中已，爾時諸天顏貌，盡同人色，無有若干，是故名為蘇摩浴池。",
    "T02n0125_023:0669a18_5": "「復以何故名為歡悅浴池？",
    "T02n0125_023:0669a18_6": "若三十三天入此池中已，盡無憍慢上下之想，望意偏少，爾時盡同一心而浴洗，故名為歡悅浴池。",
    "T02n0125_023:0669a21_0": "是謂，比丘！",
    "T02n0125_023:0669a21_1": "有此因緣，便有此之名。",
    "T02n0125_023:0669a21_2": "「今如來正法之中亦復如是，有四園之名。",
    "T02n0125_023:0669a22_3": "云何為四？",
    "T02n0125_023:0669a23_4": "一者慈園，二者悲園，三者喜園，四者護園。",
    "T02n0125_023:0669a24_5": "是謂，比丘！",
    "T02n0125_023:0669a24_6": "如來正法之中有此四園。",
    "T02n0125_023:0669a24_7": "「復以何故名為慈園？",
    "T02n0125_023:0669a25_8": "比丘當知，由此慈園生梵天上，從梵天終，當生豪尊之家，饒財多寶，恒有五樂自娛，未曾離目，以是之故，名為慈園。",
    "T02n0125_023:0669a28_9": "「復以何故名為悲園？",
    "T02n0125_023:0669a28_10": "比丘當知，若能親近悲解脫心，生梵光音天。",
    "T02n0125_023:0669a29_11": "若來生人中，生豪族家，無有瞋恚，亦饒財多寶，故名為悲園。",
    "T02n0125_023:0669b02_12": "「復以何故名為喜園？",
    "T02n0125_023:0669b02_13": "若能親近喜園者，生光音天。",
    "T02n0125_023:0669b03_14": "若來生人間，國王家生，恒懷歡喜，故名為喜園。",
    "T02n0125_023:0669b04_15": "「復以何故名為護園？",
    "T02n0125_023:0669b05_16": "若有人親近護者，生無想天，壽八萬四千劫。",
    "T02n0125_023:0669b06_17": "若復來生人中，當生中國家，亦無瞋恚，恒護一切非法之行，以是故名為護園。",
    "T02n0125_023:0669b08_18": "「比丘當知，如來正法之中有此四園，使諸聲聞得遊戲其中，然如來此四園之中有四浴池，使我聲聞於中洗浴而自遊戲，盡有漏成無漏，無復塵垢。",
    "T02n0125_023:0669b11_19": "云何為四？",
    "T02n0125_023:0669b11_20": "一名有覺有觀浴池，二名無覺無觀浴池，三名護念浴池，四名無苦無樂浴池。",
    "T02n0125_023:0669b13_21": "「以何等故名為有覺有觀浴池？",
    "T02n0125_023:0669b14_22": "若有比丘得初禪已，於諸法中恒有覺、觀，思惟諸法，除去結纏，永無有餘，以是之故，名為有覺有觀。",
    "T02n0125_023:0669b16_23": "「復以何故名為無覺無觀浴池？",
    "T02n0125_023:0669b17_24": "若有比丘得二禪已，滅有覺、有觀，以禪為食，以是故名之為無覺無觀。",
    "T02n0125_023:0669b19_25": "「復以何故名為護念浴池？",
    "T02n0125_023:0669b20_0": "若比丘得三禪已，滅有覺、有觀，無覺、無觀，恒護念三禪，以是之故，名為護念浴池。",
    "T02n0125_023:0669b22_1": "「復以何故名為不苦不樂浴池？",
    "T02n0125_023:0669b22_2": "若有比丘得四禪已，亦不念樂，復非念苦，亦不念過去當來之法，但用心於現在法中，以是之故，名為不苦不樂浴池。",
    "T02n0125_023:0669b25_3": "「是故，諸比丘！",
    "T02n0125_023:0669b25_4": "如來正法之中有此四浴池，使我聲聞於中洗浴，滅二十一結，度生死海，入涅槃城。",
    "T02n0125_023:0669b27_5": "是諸比丘！",
    "T02n0125_023:0669b28_6": "若欲度此生死海者，當求方便，滅二十一結，入涅槃城。",
    "T02n0125_023:0669b29_7": "如是，諸比丘！",
    "T02n0125_023:0669b29_8": "當作是學。」",
    "T02n0125_023:0669c01_9": "爾時，諸比丘聞佛所說，歡喜奉行。",
    "T02n0125_023:0669c02_0": "（六）聞如是：一時，佛在舍衛國祇樹給孤獨園。",
    "T02n0125_023:0669c03_1": "爾時，世尊告諸比丘：「猶如四大毒蛇極為凶暴，舉著一函中。",
    "T02n0125_023:0669c04_2": "若有人從四方來，欲令活、不求死，欲求樂、不求苦，不愚不闇，心意不亂，無所繫屬。",
    "T02n0125_023:0669c06_3": "「是時，若王、若王大臣喚此人而告之曰：『今有四大毒蛇極為兇暴，汝今當隨時將養沐浴令淨，隨時飲食無令使乏，今正是時，可往施行。』",
    "T02n0125_023:0669c09_4": "是時，彼人心懷恐懼，不敢直前，便捨，馳走莫知所湊深。",
    "T02n0125_023:0669c11_5": "復重告彼人作是語：『今使五人皆持刀劍而隨汝後，其有獲汝者，當斷其命，不足稽遲。』",
    "T02n0125_023:0669c13_6": "「是時，彼人畏四大毒蛇，復畏五人捉持刀劍者，馳走東西，不知如何？",
    "T02n0125_023:0669c15_7": "復告彼人曰：『今復使六怨家使隨汝後，其有得者當斷其命；欲所為者可時辦之。』",
    "T02n0125_023:0669c17_8": "是時，彼人畏四大毒蛇，復畏五人持刀杖者，復畏六怨家，便馳走東西，彼人若見空墟之中，欲入中藏。",
    "T02n0125_023:0669c19_9": "若值空舍，若破牆間無堅牢處，若見空器，盡無所有，若復有人與此人親友，欲令免濟，便告之曰：『此間空閑之處多諸賊寇，欲所為者今可隨意。』",
    "T02n0125_023:0669c23_10": "「是時，彼人復畏四大毒蛇，復畏五人持刀杖者，復畏六怨家，復畏空墟村中，便馳走東西。",
    "T02n0125_023:0669c25_11": "彼人前行，若見大水極深且廣，亦無人民及橋梁可度得至彼岸，然復彼人所立之處多諸惡賊。",
    "T02n0125_023:0669c27_12": "是時，彼人作是思惟：『此水極為深廣，饒諸賊寇，當云何得度彼岸？",
    "T02n0125_023:0669c29_13": "我今可集聚材木草蘘作栰，依此栰從此岸得至彼岸。』",
    "T02n0125_023:0670a01_14": "是時，彼人便集薪草作栰已，即得至彼岸，志不移動。",
    "T02n0125_023:0670a02_15": "「諸比丘當知，我今作喻，當念解之。",
    "T02n0125_023:0670a03_16": "說此義時，為有何義？",
    "T02n0125_023:0670a04_17": "言四毒蛇者，即四大是也。",
    "T02n0125_023:0670a04_18": "云何為四大？",
    "T02n0125_023:0670a05_0": "所謂地種、水種、火種、風種，是謂四大。",
    "T02n0125_023:0670a05_1": "五人持刀劍者，此是五盛陰也。",
    "T02n0125_023:0670a06_2": "云何為五？",
    "T02n0125_023:0670a06_3": "所謂色陰、痛陰、想陰、行陰、識陰是也。",
    "T02n0125_023:0670a07_4": "六怨家者，欲愛是也。",
    "T02n0125_023:0670a08_5": "空村者，內六入是也。",
    "T02n0125_023:0670a08_6": "云何為六？",
    "T02n0125_023:0670a08_7": "所謂六入者，眼入、耳入、鼻入、口入、身入、意入。",
    "T02n0125_023:0670a09_8": "「若有智慧者而觀眼時，盡空無所有，亦不牢固；若復觀耳、鼻、口、身、意時，盡空無所有，皆虛、皆寂，亦不牢固。",
    "T02n0125_023:0670a12_9": "云水者，四流是也。",
    "T02n0125_023:0670a12_10": "云何為四？",
    "T02n0125_023:0670a13_11": "所謂欲流、有流、無明流、見流。",
    "T02n0125_023:0670a13_12": "大栰者，賢聖八品道是也。",
    "T02n0125_023:0670a14_13": "云何為八？",
    "T02n0125_023:0670a14_14": "正見、正治、正語、正方便、正業、正命、正念、正定，是謂賢聖八品道也。",
    "T02n0125_023:0670a16_15": "水中求度者，善權方便精進之力也。",
    "T02n0125_023:0670a16_16": "此岸者，身邪也；彼岸者，滅身邪也。",
    "T02n0125_023:0670a17_17": "此岸者，阿闍世國界也：彼岸者，毘沙王國界也。",
    "T02n0125_023:0670a18_18": "此岸者，波旬國界也；彼岸者，如來之境界也。」",
    "T02n0125_023:0670a19_19": "是時，諸比丘聞佛所說，歡喜奉行。",
    "T02n0125_023:0670a21_0": "（七）聞如是：一時，佛在舍衛國祇樹給孤獨園。",
    "T02n0125_023:0670a22_0": "爾時世尊與大比丘眾五百人俱。",
    "T02n0125_023:0670a22_1": "爾時，舍衛城中有一優婆塞，而命終還生舍衛城中大長者家，最大夫人妊身。",
    "T02n0125_023:0670a24_2": "爾時，世尊以天眼觀，清淨無瑕穢，見此優婆塞生舍衛城中最富長者家。",
    "T02n0125_023:0670a26_3": "即於其日，復有梵志身壞命終，生地獄中，爾時世尊亦以天眼觀。",
    "T02n0125_023:0670a27_4": "復即以其日，阿那邠邸長者命終，生善處天上，是時世尊亦以天眼觀。",
    "T02n0125_023:0670a29_5": "即其日，有一比丘而取滅度，世尊亦以天眼觀見。",
    "T02n0125_023:0670b01_6": "爾時，世尊見此四事已，便說斯偈：「若人受胞胎，　　惡行入地獄，　善者生天上，　　無漏入涅槃。",
    "T02n0125_023:0670b05_0": "　賢者今受胎，　　梵志入地獄，　須達生天上，　　比丘取滅度。」",
    "T02n0125_023:0670b07_0": "是時，世尊從靜室起，詣普集講堂而就坐。",
    "T02n0125_023:0670b08_1": "爾時，世尊告諸比丘：「今有四事。",
    "T02n0125_023:0670b08_2": "若人能修行者，身壞命終，得生人中。",
    "T02n0125_023:0670b09_3": "云何為四？",
    "T02n0125_023:0670b09_4": "所謂身、口、意、命清淨無瑕穢者。",
    "T02n0125_023:0670b10_5": "若命終時得生人中。",
    "T02n0125_023:0670b11_6": "「若復，比丘！",
    "T02n0125_023:0670b11_7": "更有四法，有人習行者，入地獄中。",
    "T02n0125_023:0670b12_8": "云何為四？",
    "T02n0125_023:0670b12_9": "所謂身、口、意、命不清淨。",
    "T02n0125_023:0670b13_10": "是謂，比丘！",
    "T02n0125_023:0670b13_11": "有此四法。",
    "T02n0125_023:0670b13_12": "若有人親近者，身壞命終，生地獄中。",
    "T02n0125_023:0670b14_13": "「復次，比丘！",
    "T02n0125_023:0670b14_14": "復有四法，習修行者，生善處天上。",
    "T02n0125_023:0670b15_15": "云何為四？",
    "T02n0125_023:0670b15_16": "惠施、仁愛、利人、等利。",
    "T02n0125_023:0670b16_17": "是謂，比丘！",
    "T02n0125_023:0670b16_18": "有人行此法者，身壞命終，生善處天上。",
    "T02n0125_023:0670b17_19": "「復次，比丘！",
    "T02n0125_023:0670b17_20": "更有四法，若有人修行者，身壞命終，盡有漏，成無漏心解脫、智慧解脫：生死已盡，梵行已立，所作已辦，更不復受胎，如實知之。",
    "T02n0125_023:0670b20_21": "云何為四？",
    "T02n0125_023:0670b20_22": "有覺有觀禪、無覺無觀禪、護念禪、苦樂滅禪，是謂比丘有四事法。",
    "T02n0125_023:0670b22_23": "若有人習行者，盡有漏，成無漏心解脫、智慧解脫：生死已盡，梵行已立，所作已辦，更不復受胎，如實知之。",
    "T02n0125_023:0670b24_24": "「是故，諸比丘！",
    "T02n0125_023:0670b25_25": "若有族姓子、四部之眾，欲生人中者，當求方便，行身、口、意、命清淨；若得生天上者，亦當求方便，行四恩；若得盡有漏，成無漏心解脫、智慧解脫，亦當求方便，行四禪。",
    "T02n0125_023:0670b29_26": "如是，諸比丘！",
    "T02n0125_023:0670b29_27": "當作是學。」",
    "T02n0125_023:0670b29_28": "爾時，諸比丘聞佛所說，歡喜奉行。",
    "T02n0125_023:0670c02_0": "（八）聞如是：一時，佛在毘舍離城外林中。",
    "T02n0125_023:0670c03_0": "爾時，世尊告諸比丘：「我昔未成佛道時，爾時依彼大畏山而住。",
    "T02n0125_023:0670c04_1": "是時彼山，其有欲心、無欲心入中者衣毛皆竪。",
    "T02n0125_023:0670c05_2": "若復極盛熱時，野馬縱橫，露其形體而坐，夜便入深林中。",
    "T02n0125_023:0670c06_3": "若復極寒之日，風雨交流，晝便入林中，夜便露坐。",
    "T02n0125_023:0670c08_4": "「我爾時，正能誦一偈，昔所未聞，昔所未見也。",
    "T02n0125_023:0670c10_0": "「澹淡夜安，　　大畏山中，　露其形體，　　是我誓願。",
    "T02n0125_023:0670c12_0": "「若我至塚間，取彼死人之衣，而覆形體。",
    "T02n0125_023:0670c12_1": "爾時，若案吒村人來取木支，著我耳中，或著鼻中，或有唾者，或有溺者，或以土坌其身上；然我爾時，終不起意，向彼人民。",
    "T02n0125_023:0670c15_2": "爾時，有此護心。",
    "T02n0125_023:0670c16_3": "爾時，有[牛*苗]牛之處，設見犢子屎，便取食之；若無犢子屎者，便取大牛屎食之。",
    "T02n0125_023:0670c18_4": "爾時，食此之食，我復作是念：『今用食為？",
    "T02n0125_023:0670c19_0": "乃可終日不食。』",
    "T02n0125_023:0670c19_1": "時我以生此念，諸天便來到我所，而作是言：『汝今勿復斷食。",
    "T02n0125_023:0670c20_2": "若當斷食者，我當以甘露精氣相益，使存其命。』",
    "T02n0125_023:0670c22_3": "爾時，我復作是念：『今以斷食，何緣復使諸天送甘露與我？",
    "T02n0125_023:0670c23_4": "今身將有虛詐。』",
    "T02n0125_023:0670c23_5": "是時，我復作是念：『今可食麻米之餘。』",
    "T02n0125_023:0670c24_6": "「爾時，日食一麻一米，形體劣弱，骸骨相連，頂上生瘡，皮肉自墮，猶如敗壞瓠盧，亦不成就我頭。",
    "T02n0125_023:0670c27_0": "爾時亦復如是，頂上生瘡，皮肉自墮，皆由不食故也。",
    "T02n0125_023:0670c28_1": "亦如深水之中星宿現中，爾時，我眼亦復如是，皆由不食故。",
    "T02n0125_023:0670c29_2": "猶如故車敗壞，我身亦復如是，皆悉敗毀不可承順。",
    "T02n0125_023:0671a01_3": "亦如駱駝脚跡，兩尻亦復如是。",
    "T02n0125_023:0671a02_4": "若我以手按摩腹時，便值脊骨，若按脊時，復值腹皮，身體羸弱者，皆由不食故。",
    "T02n0125_023:0671a04_5": "「我爾時，復以一麻一米，以此為食，竟無所益，亦復不得上尊之法。",
    "T02n0125_023:0671a06_6": "若我意中欲大小便者，即便倒地不能自起居。",
    "T02n0125_023:0671a07_7": "是時，諸天見已，便作是說：『此沙門瞿曇以取滅度。』",
    "T02n0125_023:0671a08_8": "或復有諸天，而作是說：『此沙門未命終，今必命終。』",
    "T02n0125_023:0671a09_9": "或復有諸天，而作是說：『此沙門亦非命終，此沙門實是阿羅漢，夫羅漢之法有此苦行。』",
    "T02n0125_023:0671a11_10": "「我爾時，猶有神識，知外來機趣。",
    "T02n0125_023:0671a12_11": "時，我復作是念：『今可入無息禪中。』",
    "T02n0125_023:0671a13_12": "便入無息禪中，數出入息，我今以數出入息，覺知有氣從耳中出，是時風聲如似雷鳴。",
    "T02n0125_023:0671a15_13": "爾時，復作是念：『我今閉口塞耳，使息不出。』",
    "T02n0125_023:0671a16_14": "息以不出，是時內氣便從手脚中出，正使氣不得從耳、鼻、口出，爾時內聲如似雷吼，我爾時亦復如是。",
    "T02n0125_023:0671a18_15": "是時神識猶隨身迴。",
    "T02n0125_023:0671a19_16": "「是時，復作是念：『我宜更入無息禪中。』",
    "T02n0125_023:0671a20_17": "是時，盡塞諸孔之息。",
    "T02n0125_023:0671a20_18": "我以塞諸出入息，是時便患頭額痛，如似有人以鑽鑽頭，我亦如是極苦頭痛。",
    "T02n0125_023:0671a22_19": "爾時，我故有神識，爾時我復作是念：『我今更可坐禪，息氣不得出入。』",
    "T02n0125_023:0671a24_20": "爾時，我便塞出入息，是時諸息盡集腹中。",
    "T02n0125_023:0671a25_21": "爾時，息轉時極為少類，猶如屠牛之家，以刀殺牛；我亦如是，極患苦痛。",
    "T02n0125_023:0671a26_22": "亦如兩健人共執一劣人於火上炙，極患疼痛不可堪忍；我亦如是，此苦疼痛不可具陳。",
    "T02n0125_023:0671a29_23": "爾時，我猶有神識存，當我爾時坐禪之日，形體不作人色；其中有人見已，而作是說：『此沙門顏色極黑。』",
    "T02n0125_023:0671b02_24": "有人見已，而作是說：『此沙門顏色似終。』",
    "T02n0125_023:0671b03_25": "比丘當知，我六年之中作此苦行，不得上尊之法。",
    "T02n0125_023:0671b04_26": "「爾時，我作是念：『今日可食一果。』",
    "T02n0125_023:0671b05_27": "爾時我便食一果。",
    "T02n0125_023:0671b05_28": "當我食一果之日，身形萎弱不能自起居，如年百二十，骨節離散不能扶持。",
    "T02n0125_023:0671b07_29": "比丘當知，爾時一果者，如似今日小棗耳。",
    "T02n0125_023:0671b08_30": "爾時，我復作是念：『非我成道之本，故當更有餘道。』",
    "T02n0125_023:0671b09_31": "爾時，我復作是念：『我自憶昔日，在父王樹下無婬、無欲，除去惡不善法，遊於初禪；無覺、無觀，遊於二禪；念清淨無有眾想，遊於三禪；無復苦樂，意念清淨，遊於四禪。",
    "T02n0125_023:0671b13_32": "此或能是道，我今當求此道。』",
    "T02n0125_023:0671b14_33": "「我六年之中勤苦求道而不剋獲；或臥荊棘之上；或臥板木鐵釘之上，或懸鳥身體遠地，兩脚在上而頭首向地；或交脚蹲踞；或養長鬚髮未曾揃除；或日暴火炙；或盛冬坐冰；身體沒水；或寂寞不語；或時一食；或時二食；或時三食、四食，乃至七食；或食菜果；或食稻麻；或食草根；或食木實；或食花香；或食種種果蓏；或時倮形；或時著弊壞之衣；或著莎草之衣；或著毛毳之衣；或時以人髮覆形；或時養髮；或時取他髮益戴。",
    "T02n0125_023:0671b24_34": "如是，比丘！",
    "T02n0125_023:0671b24_35": "吾昔苦行乃至於斯，然不獲四法之本。",
    "T02n0125_023:0671b25_36": "云何為四？",
    "T02n0125_023:0671b26_37": "所謂賢聖戒律難曉難知；賢聖智慧難曉難知；賢聖解脫難曉難知；賢聖三昧難曉難知。",
    "T02n0125_023:0671b28_38": "是謂，比丘！",
    "T02n0125_023:0671b28_39": "有此四法，吾昔苦行不獲此要。",
    "T02n0125_023:0671b29_40": "「爾時，我復作是念：『吾今要當求無上之道。』",
    "T02n0125_023:0671c01_41": "何者是無上之道？",
    "T02n0125_023:0671c01_42": "所謂向四法是也：賢聖戒律、賢聖三昧、賢聖智慧、賢聖解脫。",
    "T02n0125_023:0671c03_43": "爾時，我復作是念：『不可以此羸劣之體，求於上尊之道，多少食精微之氣，長育身體，氣力熾盛，然後得修行道。』",
    "T02n0125_023:0671c05_44": "當食精微之氣，時五比丘捨我還退：『此沙門瞿曇性行錯亂，以捨真法而就邪業。』",
    "T02n0125_023:0671c07_45": "「當我爾時，即從坐起，東向經行。",
    "T02n0125_023:0671c08_46": "是時，我復作是念：『過去久遠恒沙諸佛，成道之處為在何所？』",
    "T02n0125_023:0671c09_47": "是時，虛空神天住在上，而語我曰：『賢士當知，過去恒沙諸佛世尊，坐於道樹清涼蔭下而得成佛。』",
    "T02n0125_023:0671c12_48": "時，我復作是念：『為坐何處得成佛道？",
    "T02n0125_023:0671c13_49": "坐耶？",
    "T02n0125_023:0671c13_50": "立耶？』",
    "T02n0125_023:0671c13_51": "是時，諸天復來告我，而作是說：『過去恒沙諸佛世尊，坐於草蓐，然後成佛。』",
    "T02n0125_023:0671c15_52": "「是時，去我不遠，有吉祥梵志在側刈草，即往至彼，問：『汝是何人，為名何等，為有姓耶？』",
    "T02n0125_023:0671c17_53": "梵志報曰：『我名吉祥，其姓弗星。』",
    "T02n0125_023:0671c17_54": "我爾時語彼人曰：『善哉！",
    "T02n0125_023:0671c18_55": "善哉！",
    "T02n0125_023:0671c18_56": "如是姓字，世之希有；姓名不虛，必成其號，當使現世吉無不利，生、老、病、死，永使除盡。",
    "T02n0125_023:0671c20_57": "汝姓弗星，與我共同。",
    "T02n0125_023:0671c21_58": "吾今欲所求，見惠少草。』",
    "T02n0125_023:0671c21_59": "吉祥問曰：『瞿曇！",
    "T02n0125_023:0671c22_60": "今日用斯草為？』",
    "T02n0125_023:0671c22_61": "爾時，我報吉祥曰：『吾欲敷樹王下求於四法。",
    "T02n0125_023:0671c23_62": "云何為四？",
    "T02n0125_023:0671c23_63": "所謂賢聖戒律、賢聖三昧、賢聖智慧、賢聖解脫。』",
    "T02n0125_023:0671c24_64": "「比丘當知，爾時，吉祥躬自執草詣樹王所。",
    "T02n0125_023:0671c25_65": "吾即坐其上，正身正意，結加趺坐，計念在前。",
    "T02n0125_023:0671c26_66": "爾時，貪欲意解，除諸惡法，有覺、有觀，遊志初禪；有覺、有觀除盡，遊志二、三禪；護念清淨，憂喜除盡，遊志四禪。",
    "T02n0125_023:0671c29_67": "我爾時以清淨之心，除諸結使，得無所畏，自識宿命無數來變。",
    "T02n0125_023:0672a02_0": "我便自憶無數世事，或一生、二生、三、四、五生、十生、二十、三十、四十、五十、百生、千生、百千萬生、成劫、敗劫、無數成劫、無數敗劫、無數成敗之劫，我曾死此生彼，從彼命終而來生此，無其本末因緣所從，憶如此無數世事。",
    "T02n0125_023:0672a06_1": "「我復以天眼清淨無瑕穢，觀眾生類生者、終者，善趣、善色，惡趣、惡色，若好、若醜，隨其行本，皆悉知之。",
    "T02n0125_023:0672a09_2": "或有眾生身修惡行，口修惡行，意修惡行，誹謗賢聖，造邪業本，與邪見相應，身壞命終，生地獄中。",
    "T02n0125_023:0672a11_3": "或有眾生之類，身、口、意行善，不誹謗賢聖，與正見相應，身壞命終，生於人間，是謂此眾生身、口、意行無有邪業。",
    "T02n0125_023:0672a14_4": "我以三昧之心清淨無瑕穢，有漏盡，成無漏心解脫、智慧解脫；生死已盡，梵行已立，所作已辦，更不復受胎，如實知之。",
    "T02n0125_023:0672a17_5": "即成無上正真之道。",
    "T02n0125_023:0672a17_6": "「若使比丘！",
    "T02n0125_023:0672a17_7": "或有沙門、婆羅門明了諸趣，然此趣無本，吾昔未始不行，除一淨居天上不來此世；或復沙門、婆羅門當可所生之處，然我不生者，則非其宜，已生淨居天，不復來此世間。",
    "T02n0125_023:0672a21_8": "卿等以得賢聖戒律，我亦得之；賢聖三昧，卿等亦得，我亦得之；賢聖智慧，卿等亦得，我亦得之；賢聖解脫，卿等亦得，我亦得之；賢聖解脫知見，卿等亦得，我亦得之；以斷胞胎之根，生死永盡，更不復受胞胎。",
    "T02n0125_023:0672a26_9": "「是故，諸比丘！",
    "T02n0125_023:0672a27_0": "當求方便，成就四法。",
    "T02n0125_023:0672a27_1": "所以然者。",
    "T02n0125_023:0672a27_2": "若比丘得此四法者，成道不難，如我今日成無上正真之道，皆由四法而得成果。",
    "T02n0125_023:0672a29_3": "如是，諸比丘！",
    "T02n0125_023:0672b01_4": "當作是學。」",
    "T02n0125_023:0672b01_5": "爾時，諸比丘聞佛所說，歡喜奉行。",
    "T02n0125_023:0672b03_0": "（九）聞如是：一時，佛在舍衛國祇樹給孤獨園。",
    "T02n0125_023:0672b04_1": "爾時，世尊告諸比丘：「過去久遠，三十三天釋提桓因及將諸玉女，詣難檀槃那園遊。",
    "T02n0125_023:0672b06_2": "「是時，有一天人便說此偈：「『不見難檀園，　　則不知有樂，　　諸天之所居，　　無有過是者。』",
    "T02n0125_023:0672b09_0": "「是時，有天語彼天言：『汝今無智不能分別正理，憂苦之物，反言是樂；無牢之物，而言是牢；無常之物，反言是常；不堅要之物，復言堅要。",
    "T02n0125_023:0672b12_1": "所以然者，汝竟不聞如來說偈乎？",
    "T02n0125_023:0672b14_0": "「『一切行無常，　　生者必有死，　　不生必不死，　　此滅最為樂。』",
    "T02n0125_023:0672b16_0": "「『彼有此義，又有此偈，云何方言此處最為樂耶？",
    "T02n0125_023:0672b17_1": "汝今當知，如來亦說有四流法。",
    "T02n0125_023:0672b17_2": "若一切眾生沒在此流者，終不得道。",
    "T02n0125_023:0672b18_3": "云何為四？",
    "T02n0125_023:0672b19_0": "所謂欲流、有流、見流、無明流。",
    "T02n0125_023:0672b19_1": "「『云何名為欲流？",
    "T02n0125_023:0672b20_2": "所謂五欲是也。",
    "T02n0125_023:0672b20_3": "云何為五？",
    "T02n0125_023:0672b20_4": "所謂若眼見色起眼色想；若耳聞聲起識想；若鼻嗅香起識想；若舌知味起識想；若身知細滑起識想，是謂名為欲流。",
    "T02n0125_023:0672b23_5": "「『云何名為有流？",
    "T02n0125_023:0672b23_6": "所謂有者，三有是也。",
    "T02n0125_023:0672b24_7": "云何為三？",
    "T02n0125_023:0672b24_8": "所謂欲有、色有、無色有，是謂名為有流也。",
    "T02n0125_023:0672b25_9": "「『云何名為見流？",
    "T02n0125_023:0672b26_0": "所謂見流者：世有常、無常；世有邊見、無邊見；彼身彼命、非身非命；有如來死、無如來死、若有如來死無如來死、亦非有如來死亦非無如來死；是謂名為見流。",
    "T02n0125_023:0672b29_1": "「『彼云何無明流？",
    "T02n0125_023:0672c01_2": "所謂無明者，無知、無信、無見，心意貪欲恒有希望，及其五蓋：貪欲蓋、瞋恚蓋、睡眠蓋、調戲蓋、疑蓋。",
    "T02n0125_023:0672c03_3": "若復不知苦、不知習、不知盡、不知道，是謂名為無明流。",
    "T02n0125_023:0672c04_4": "天子當知，如來說此四流。",
    "T02n0125_023:0672c05_5": "若有人沒在此者，亦不能得道。』",
    "T02n0125_023:0672c06_6": "「是時，彼天聞此語已，猶如力士屈申臂頃，從三十三天沒，來至我所，頭面禮足，在一面立。",
    "T02n0125_023:0672c08_7": "爾時，彼天而白我言：『善哉！",
    "T02n0125_023:0672c09_8": "世尊！",
    "T02n0125_023:0672c09_9": "快說此語！",
    "T02n0125_023:0672c09_10": "如來乃說四流。",
    "T02n0125_023:0672c09_11": "若凡夫之人不聞此四流者，則不獲四樂。",
    "T02n0125_023:0672c10_12": "云何為四？",
    "T02n0125_023:0672c11_13": "所謂休息樂、正覺樂、沙門樂、涅槃樂。",
    "T02n0125_023:0672c12_0": "若凡夫之人不知此四流者，不獲此四樂。』",
    "T02n0125_023:0672c13_0": "作是語已，我復告曰：『如是，天子！",
    "T02n0125_023:0672c13_1": "如汝所言，若不覺此四流，則不覺此四樂。』",
    "T02n0125_023:0672c14_2": "「我時與彼天人漸漸共論，所謂論者：施論、戒論、生天之論，欲不淨想，漏為大患，出要為樂。",
    "T02n0125_023:0672c16_3": "爾時，天人以發歡喜之心；是時，我便廣演說四流之法，及說四樂。",
    "T02n0125_023:0672c18_4": "爾時，彼天專心一意，思惟此法已，諸塵垢盡，得法眼淨。",
    "T02n0125_023:0672c19_5": "我今亦說此四法、四樂，便得四諦之法。",
    "T02n0125_023:0672c20_6": "如是，諸比丘！",
    "T02n0125_023:0672c20_7": "當作是學。」",
    "T02n0125_023:0672c21_8": "爾時，諸比丘聞佛所說，歡喜奉行。",
    "T02n0125_023:0672c22_0": "（一〇）聞如是：一時，佛在舍衛國祇樹給孤獨園。",
    "T02n0125_023:0672c23_0": "爾時，世尊告諸比丘：「當修無常想，當廣布無常想，已修無常想，廣布無常想，斷欲界愛、色愛、無色愛，盡斷無明，盡斷憍慢，猶如燎燒草木，皆悉除盡。",
    "T02n0125_023:0672c26_1": "此亦如是，若修無常想，盡除斷一切諸結。",
    "T02n0125_023:0672c27_2": "所以然者，往昔久遠有一天子，將五百玉女前後導從，出遊難檀槃那園中戲廬；轉詣迦尼樹下五欲自娛樂。",
    "T02n0125_023:0673a01_3": "時，彼天子登樹遊戲，心意錯亂，並復採華，即便墮樹而命終，生此舍衛城中大長者家。",
    "T02n0125_023:0673a03_4": "是時，五百玉女椎胸喚呼，不能自勝。",
    "T02n0125_023:0673a04_5": "「我爾時，以天眼觀見天子，而命終生舍衛城中大長者家，經八、九月便生男兒，端正無雙，如桃華色。",
    "T02n0125_023:0673a06_6": "是時，長者子漸漸長大，父母便求婦處。",
    "T02n0125_023:0673a07_7": "取婦未久便復命終，生大海中，作龍蛇形。",
    "T02n0125_023:0673a08_8": "是時，彼長者居門大小，追慕號哭，痛毒傷心。",
    "T02n0125_023:0673a09_9": "是時，彼龍復為金翅鳥所食，身壞命終，生地獄中。",
    "T02n0125_023:0673a10_10": "是時，諸龍女追慕情切，實不可言。」",
    "T02n0125_023:0673a11_11": "爾時，世尊便說此偈：「彼天採華時，　　心意亂不寧，　猶水飄村落，　　悉沒不得濟。",
    "T02n0125_023:0673a14_0": "　是時玉女眾，　　圍遶而啼哭，　顏貌極端正，　　愛華而命終。",
    "T02n0125_023:0673a16_0": "　人中亦啼哭，　　失我窮腸子，　尋復取命終，　　無常之所壞。",
    "T02n0125_023:0673a18_0": "　龍女隨後追，　　諸龍皆共集，　七頭極勇猛，　　金翅之所害。",
    "T02n0125_023:0673a20_0": "　諸天亦愁憂，　　人中亦復爾，　龍女亦愁憂，　　地獄受苦痛。",
    "T02n0125_023:0673a22_0": "　四諦之妙法，　　如實而不知，　有生亦有死，　　不脫長流海。",
    "T02n0125_023:0673a24_0": "　是故當起想，　　修諸清淨法，　必當離苦惱，　　更不受有患。",
    "T02n0125_023:0673a26_0": "「是故，諸比丘！",
    "T02n0125_023:0673a26_1": "常當修行無常想，廣布無常想，便斷色愛、無色愛，亦斷憍慢，無明永盡無餘。",
    "T02n0125_023:0673a28_2": "如是，諸比丘！",
    "T02n0125_023:0673a28_3": "當作是學。」",
    "T02n0125_023:0673a28_4": "爾時，諸比丘聞佛所說，歡喜奉行。",
    "T02n0125_023:0673b01_0": "（一一）聞如是：一時，佛在舍衛國祇樹給孤獨園。",
    "T02n0125_023:0673b02_1": "爾時，目連弟子、阿難弟子二人共談：「我等二人同聲經唄，誰者為勝？」",
    "T02n0125_023:0673b03_2": "是時，眾多比丘聞此二人各各共論，聞已，便往至世尊所，頭面禮足，在一面坐。",
    "T02n0125_023:0673b05_3": "爾時，眾多比丘白世尊言：「今有二人共論：『我等二人共誦經唄，何者為妙？』」",
    "T02n0125_023:0673b07_4": "爾時，世尊告一比丘：「汝往呼此二比丘使來。」",
    "T02n0125_023:0673b08_5": "比丘對曰：「如是。",
    "T02n0125_023:0673b08_6": "世尊！」",
    "T02n0125_023:0673b08_7": "比丘從佛受教。",
    "T02n0125_023:0673b09_8": "即往至彼二人所，語彼二人曰：「世尊喚卿。」",
    "T02n0125_023:0673b10_9": "是時，二人聞比丘語已，即至世尊所，頭面禮足，在一面住。",
    "T02n0125_023:0673b11_10": "爾時，世尊告二人曰：「汝等愚人實有此語：『我等共誦經唄，何者為妙？』」",
    "T02n0125_023:0673b13_11": "二人對曰：「如是。",
    "T02n0125_023:0673b13_12": "世尊！」",
    "T02n0125_023:0673b13_13": "世尊告曰：「汝等頗聞我說此法共競諍乎？",
    "T02n0125_023:0673b14_14": "如此之法，何異梵志？」",
    "T02n0125_023:0673b15_15": "諸比丘對曰：「不聞如來而說此法。」",
    "T02n0125_023:0673b15_16": "世尊告曰：「我由來不與諸比丘而說此法，當諍勝負耶？",
    "T02n0125_023:0673b17_17": "然我今日所說法，欲有降伏，有所教化。",
    "T02n0125_023:0673b18_18": "若有比丘受法之時，當念思惟四緣之法，意與契經、阿毘曇、律共相應不？",
    "T02n0125_023:0673b20_0": "設共相應者，當念奉行。」",
    "T02n0125_023:0673b20_1": "爾時，世尊便說此偈：「多誦無益事，　　此法非為妙，　猶算牛頭數，　　非此沙門要。",
    "T02n0125_023:0673b24_0": "　若少多誦習，　　於法而行法，　此法極為上，　　可謂沙門法。",
    "T02n0125_023:0673b26_0": "　雖誦千章，　　不義何益？",
    "T02n0125_023:0673b26_1": "　　不如一句，　聞可得道。",
    "T02n0125_023:0673b27_2": "　　雖誦千言，　　不義何益？",
    "T02n0125_023:0673b28_0": "　不如一義，　　聞可得道。",
    "T02n0125_023:0673b28_1": "　　千千為敵，　一夫勝之，　　未若自勝，　　已忍者上。",
    "T02n0125_023:0673c01_0": "「是故，諸比丘！",
    "T02n0125_023:0673c01_1": "自今以後，未復諍訟有勝負心。",
    "T02n0125_023:0673c02_2": "所以然者，念當降伏一切人民。",
    "T02n0125_023:0673c02_3": "若復比丘有勝負心，共諍訟心而共競者，即以法、律治彼。",
    "T02n0125_023:0673c04_4": "比丘！",
    "T02n0125_023:0673c04_5": "以是之故，當自修行。」",
    "T02n0125_023:0673c04_6": "是故，二比丘聞佛此語已，即從坐起，禮世尊足，而求悔過：「自今已後，更不復為，唯願世尊受其悔過。」",
    "T02n0125_023:0673c07_7": "世尊告曰：「大法之中快得改過，自知有諍競之心，聽汝悔過。",
    "T02n0125_023:0673c08_8": "諸比丘！",
    "T02n0125_023:0673c09_9": "更莫復爾。",
    "T02n0125_023:0673c09_10": "如是，諸比丘！",
    "T02n0125_023:0673c09_11": "當作是學。」",
    "T02n0125_023:0673c09_12": "爾時，諸比丘聞佛所說，歡喜奉行。",
    "T02n0125_023:0673c11_0": "　增上、坐、行跡　　無常、園觀池　無漏、無息、禪　　四樂、無諍訟增壹阿含經卷第二十三"
}