{
    "T17n0728_006:0486b16_0": "諸法集要經卷第六",
    "T17n0728_006:0486b18_0": "觀無畏尊者集",
    "T17n0728_006:0486b19_0": "西天譯經三藏朝散大夫",
    "T17n0728_006:0486b20_0": "試鴻臚卿宣梵大師賜紫",
    "T17n0728_006:0486b21_0": "沙門臣日稱等奉　詔譯",
    "T17n0728_006:0486b22_0": "福非福業品第十三",
    "T17n0728_006:0486b23_0": "　所造作諸業，　　謂福及非福，　能縛諸有情，　　定各招其報。",
    "T17n0728_006:0486b25_0": "　愚夫心如魚，　　依愛波而住，　含笑造諸惡，　　悲啼而自受。",
    "T17n0728_006:0486b27_0": "　昔同造諸罪，　　謂僕使營從，　後受其苦報，　　彼則無相代。",
    "T17n0728_006:0486b29_0": "　由親眷朋屬，　　和合造眾罪，　於他世相隨，　　唯所作惡業。",
    "T17n0728_006:0486c02_0": "　如花所至處，　　其香不捨離，　善惡業亦然，　　在處常隨逐。",
    "T17n0728_006:0486c04_0": "　眾生由自業，　　因果常相應，　作善生諸天，　　而受殊勝樂。",
    "T17n0728_006:0486c06_0": "　若惡業果報，　　則受極重苦，　墮三惡趣中，　　彼苦無相似。",
    "T17n0728_006:0486c08_0": "　謂由彼三業，　　造作遍三界，　常起於三毒，　　則墮三惡道。",
    "T17n0728_006:0486c10_0": "　諸愚夫異生，　　由因緣和合，　流轉三界中，　　皆隨於自業；　非自作他受，　　非他作我受，　當知所造業，　　招報唯決定。",
    "T17n0728_006:0486c14_0": "　業雖有眾多，　　受處有其九，　由彼互相資，　　成四十種惡。",
    "T17n0728_006:0486c16_0": "　自造作一業，　　定受其一報，　墮於險道中，　　則無其伴侶。",
    "T17n0728_006:0486c18_0": "　或為他勸請，　　而造作惡業，　後受苦報時，　　彼則不能救。",
    "T17n0728_006:0486c20_0": "　業熟非初後，　　及此生他世，　謂於此造作，　　或於餘處受。",
    "T17n0728_006:0486c22_0": "　由善惡業故，　　隨輪迴流轉，　為業風所吹，　　而招苦樂報。",
    "T17n0728_006:0486c24_0": "　愚夫心散亂，　　於欲常樂著，　無正慧揀擇，　　諸惡則增長。",
    "T17n0728_006:0486c26_0": "　彼著樂眾生，　　為癡之所覆，　惡報現其前，　　則墮黑暗處。",
    "T17n0728_006:0486c28_0": "　由於佛正法，　　心不生欣樂，　在彼地獄中，　　長時受其苦。",
    "T17n0728_006:0487a01_0": "　從無始輪迴，　　為業網纏縛，　此滅彼復生，　　皆由心造作；　或從天墮落，　　或地獄生天，　或生於人中，　　或受餓鬼報；　謂彼苦樂因，　　皆由己所造，　各互相生起，　　非自在天作。",
    "T17n0728_006:0487a07_0": "　輪迴生死中，　　造無數惡業，　唯佛當證知，　　餘智不能了。",
    "T17n0728_006:0487a09_0": "　若非法招善，　　此因為顛倒，　當知所受果，　　皆與因相似。",
    "T17n0728_006:0487a11_0": "　若因果相應，　　則順於正理，　是有為諸法，　　無不從緣起。",
    "T17n0728_006:0487a13_0": "　未見無罪者，　　而趣於地獄，　定由惡業故，　　則受其苦報。",
    "T17n0728_006:0487a15_0": "　決定造諸惡，　　堅著而無悔，　彼為業所縛，　　則墮於惡道。",
    "T17n0728_006:0487a17_0": "　未見不善業，　　引生於樂果，　唯佛真實言，　　示彼對治道。",
    "T17n0728_006:0487a19_0": "　如因燈有光，　　如由業招報，　諸有所作者，　　皆因緣生故。",
    "T17n0728_006:0487a21_0": "　謂由彼彼因，　　各各果隨轉，　善達如是相，　　則名真實見。",
    "T17n0728_006:0487a23_0": "　非同自在天，　　無因而建立，　諸法皆緣生，　　是如來所說。",
    "T17n0728_006:0487a25_0": "　由無始輪迴，　　業報常相似，　非顛倒分別，　　從因緣而有。",
    "T17n0728_006:0487a27_0": "　眾生癡所迷，　　於愛欲無厭，　若不了業報，　　何由獲寂靜？",
    "T17n0728_006:0487a29_0": "　若人於佛教，　　不達道非道，　由癡無正慧，　　常生於熱惱。",
    "T17n0728_006:0487b02_0": "　見他如意樂，　　彼樂從因生，　諸法皆唯心，　　各各隨自行。",
    "T17n0728_006:0487b04_0": "　有為皆無常，　　如水泡非久，　應當行善行，　　為二世饒益。",
    "T17n0728_006:0487b06_0": "　覩世間業報，　　及諸天退墮，　若樂放逸者，　　彼定無少樂。",
    "T17n0728_006:0487b08_0": "　業索極修長，　　堅固而難脫，　纏縛彼愚夫，　　去菩提則遠。",
    "T17n0728_006:0487b10_0": "　智慧如利劍，　　於彼能除斷，　離愚癡熱惱，　　令至於彼岸。",
    "T17n0728_006:0487b12_0": "　由業受彼果，　　隨善惡相應，　智者不暫忘，　　因果常決定。",
    "T17n0728_006:0487b14_0": "　由因緣和合，　　生肢分骨鎖，　纏縛諸有情，　　輪迴無解脫。",
    "T17n0728_006:0487b16_0": "　由彼纏縛故，　　逼迫難堪任，　當修解脫因，　　得盡諸苦際。",
    "T17n0728_006:0487b18_0": "　彼業善鉤名，　　復能牽眾生，　於在所生處，　　隨業而受報。",
    "T17n0728_006:0487b20_0": "　彼業果如輪，　　於三有旋轉，　當離諸過患，　　常修殊勝行。",
    "T17n0728_006:0487b22_0": "　布施如淨器，　　貯戒勤慧水，　智者善持用，　　滅三有業火。",
    "T17n0728_006:0487b24_0": "　若縱彼三業，　　三毒則隨轉，　馳騁三界中，　　由癡三種行。",
    "T17n0728_006:0487b26_0": "　一切諸眾生，　　為苦所逼迫，　皆隨自作業，　　常依止而住。",
    "T17n0728_006:0487b28_0": "　若無彼善因，　　何能有少樂？",
    "T17n0728_006:0487b29_0": "　隨業受彼報，　　如種生其果。",
    "T17n0728_006:0487c01_0": "　又如陽春時，　　能滋榮卉木，　彼果從因生，　　無因則不起。",
    "T17n0728_006:0487c03_0": "　為業索所拘，　　百千生往返，　如世間車輪，　　由機關而轉。",
    "T17n0728_006:0487c05_0": "　彼三毒堅牢，　　眾生難出離，　離貪等過患，　　則善超三有。",
    "T17n0728_006:0487c07_0": "　若人慶快心，　　修彼殊勝行，　以是因緣故，　　受莊嚴勝報。",
    "T17n0728_006:0487c09_0": "　業如彼畫師，　　善圖諸形像，　或天上人間，　　所畫無不盡。",
    "T17n0728_006:0487c11_0": "　彼畫無數量，　　皆由業變化，　不施眾彩飾，　　亦無能見者。",
    "T17n0728_006:0487c13_0": "　壁毀畫亦無，　　畢竟皆散壞，　此身雖滅謝，　　彼業則長在。",
    "T17n0728_006:0487c15_0": "　眾生癡所覆，　　為業所籠縛，　無始生死中，　　如陶輪常轉；　如風日煙塵，　　於畫則能損，　彼所招業緣，　　未常而暫棄。",
    "T17n0728_006:0487c19_0": "　當觀察過去，　　所造諸不善，　於在在處處，　　隨作而自受。",
    "T17n0728_006:0487c21_0": "　謂於上中下，　　諸微細惡業，　能悉令解脫，　　是最上智者。",
    "T17n0728_006:0487c23_0": "　又彼諸有情，　　造作善不善，　於樂及非樂，　　決定當獲得。",
    "T17n0728_006:0487c25_0": "　若違背佛言，　　彼為愚癡者，　於無量苦惱，　　長時無解脫。",
    "T17n0728_006:0487c27_0": "　天人阿脩羅、　　地獄鬼畜生，　皆由彼業故，　　當隨智慧行。",
    "T17n0728_006:0487c29_0": "　由染慧分別，　　造無量惡業，　各各往諸趣，　　受報悉知見。",
    "T17n0728_006:0488a02_0": "　若人造善業，　　後得生人天，　不善溺三塗，　　如俳優更服。",
    "T17n0728_006:0488a04_0": "　業線極堅長，　　遍縛於三有，　眾生由自業，　　如輻依車輞，　或生於天中，　　或沈於險難，　輪迴不暫停，　　隨業而受報。",
    "T17n0728_006:0488a08_0": "　有情生天中，　　皆從善業得，　如妙色蓮華，　　出清淨池沼。",
    "T17n0728_006:0488a10_0": "　若人造善業，　　決定非破壞，　常生於勝處，　　感果得如意。",
    "T17n0728_006:0488a12_0": "　愚夫不修因，　　而妄希樂報，　譬如於沙中，　　求酥不可得。",
    "T17n0728_006:0488a14_0": "　若修彼善因，　　則生於快樂，　無因獲報者，　　如離樹求果。",
    "T17n0728_006:0488a16_0": "　眾生由業故，　　受報而無定，　如擲沙空中，　　隨風而飄墮。",
    "T17n0728_006:0488a18_0": "　彼聚散因緣，　　苦樂亦復爾，　皆由業所牽，　　於罪不應造。",
    "T17n0728_006:0488a20_0": "　無邊業種子，　　變化六道中，　皆從心所生，　　是佛真實說。",
    "T17n0728_006:0488a22_0": "　是心難調伏，　　樂造作諸業，　如彩畫眾生，　　唯佛能知見。",
    "T17n0728_006:0488a24_0": "　如一穀種子，　　能生百千萬，　是業網亦然，　　無能測量者。",
    "T17n0728_006:0488a26_0": "　如線縶於禽，　　雖翔復能至，　彼業拘眾生，　　往返亦如是。",
    "T17n0728_006:0488a28_0": "　愚夫無正見，　　不達罪福相，　循環三有中，　　唯苦為己有。",
    "T17n0728_006:0488b01_0": "　若了善惡業，　　則悟生滅法，　斯為真實人，　　能到於彼岸。",
    "T17n0728_006:0488b03_0": "　若離善知識，　　則親近惡友，　棄法貪世財，　　不信後苦果，　由不了業報，　　則不知罪福。",
    "T17n0728_006:0488b06_0": "　彼愚癡有情，　　長受於熱惱，　世智生我慢，　　常說無義言，　不悟業因緣，　　常受輪迴苦。",
    "T17n0728_006:0488b09_0": "　如人久囚執，　　偶得其釋放，　彼親眷朋屬，　　喜樂相慶慰。",
    "T17n0728_006:0488b11_0": "　猶處地獄中，　　業盡得解脫，　由先善業力，　　得生於天上。",
    "T17n0728_006:0488b13_0": "　受天中快樂，　　具無量莊嚴，　於彼復修因，　　轉生其勝處。",
    "T17n0728_006:0488b15_0": "　彼若不修善，　　業盡即退墮，　衰相現其前，　　如油盡燈滅；　此滅彼復生，　　循環於三界，　隨業風所吹，　　何由能出離？",
    "T17n0728_006:0488b19_0": "　若人智自在，　　則不著輪迴，　不為彼業繩，　　少分而纏縛。",
    "T17n0728_006:0488b21_0": "　假使蓮簳絲，　　積如須彌量，　彼業索亦爾，　　無能縛智者。",
    "T17n0728_006:0488b23_0": "　智者處輪迴，　　如須彌不動，　遠離諸憂惱，　　解脫諸恐怖。",
    "T17n0728_006:0488b25_0": "　如諸佛所見，　　因果常相似，　若作業廣大，　　彼報亦同等。",
    "T17n0728_006:0488b27_0": "　數數造諸業，　　各各受其果，　由如是造作，　　則為彼纏縛。",
    "T17n0728_006:0488b29_0": "　若造善業故，　　定獲彼勝報，　色力命嚴身，　　為人之所敬。",
    "T17n0728_006:0488c02_0": "　福業豈能久，　　倏爾若燈光，　彼業報無差，　　皆隨心造作。",
    "T17n0728_006:0488c04_0": "　一切諸眾生，　　業盡命必喪，　身為火所燒，　　無有少安住。",
    "T17n0728_006:0488c06_0": "　又彼諸眾生，　　由心界差別，　各造作諸業，　　為三有纏縛。",
    "T17n0728_006:0488c08_0": "　世間瘖瘂人，　　由行不善道，　彼希於樂報，　　如攪水求火。",
    "T17n0728_006:0488c10_0": "　若無所作善，　　樂果則不生，　常樂放逸者，　　決定無功德。",
    "T17n0728_006:0488c12_0": "　為業索所牽，　　暗鈍無知覺，　彼索無能斷，　　苦盡方解脫。",
    "T17n0728_006:0488c14_0": "　眾生由業故，　　於輪回往返，　見此滅彼生，　　皆從因所得。",
    "T17n0728_006:0488c16_0": "　愚夫著五欲，　　未甞生覺悟，　由貪愛相資，　　何窮苦邊際？",
    "T17n0728_006:0488c18_0": "　愚夫無厭足，　　樂作諸欲樂，　由彼無厭故，　　則自取衰滅。",
    "T17n0728_006:0488c20_0": "　於現生福報，　　業盡樂亦亡，　由多作放逸，　　臨終始覺知。",
    "T17n0728_006:0488c22_0": "　起無量分別，　　造彼種種業，　各隨業因緣，　　而受其果報。",
    "T17n0728_006:0488c24_0": "　眾生為業驅，　　或為業所招，　或生於快樂，　　或招於苦報。",
    "T17n0728_006:0488c26_0": "　若得生天中，　　受五欲妙樂，　福盡而退墮，　　及此無能救。",
    "T17n0728_006:0488c28_0": "　又彼輪迴因，　　皆從虛妄起，　佛以真實見，　　示解脫正道。",
    "T17n0728_006:0489a01_0": "　昔修諸善業，　　戒定慧相應，　此非輪迴因，　　安住清淨樂。",
    "T17n0728_006:0489a03_0": "　是福報無盡，　　不應作放逸，　當畢竟一心，　　增修殊勝行。",
    "T17n0728_006:0489a05_0": "　若人具福報，　　當遠諸不善，　為善躋聖道，　　作惡招殃咎。",
    "T17n0728_006:0489a07_0": "　若人作善行，　　勇悍無退屈，　常獲寂靜樂，　　能趣菩提道。",
    "T17n0728_006:0489a09_0": "　若人著放逸，　　樂作諸不善，　彼福則隨減，　　當墮於惡道。",
    "T17n0728_006:0489a11_0": "　是業如鞦韆，　　皆從心變化，　眾生癡所誑，　　常依彼而轉。",
    "T17n0728_006:0489a13_0": "　生死其如輪，　　十二處如輻，　旋轉於世間，　　皆為心所使。",
    "T17n0728_006:0489a15_0": "　由心造善業，　　引生於天中，　為境界所迷，　　不思惟後苦。",
    "T17n0728_006:0489a17_0": "　於樂及非樂，　　當審慮而行，　苦樂業雖殊，　　皆從因緣起。",
    "T17n0728_006:0489a19_0": "　世間無有樂，　　皆為業所牽，　樂壞苦現前，　　由心而造作。",
    "T17n0728_006:0489a21_0": "　眾生由業風，　　吹至所生處，　於彼生愛樂，　　則為業所拘。",
    "T17n0728_006:0489a23_0": "　唯善不善業，　　後世常相逐，　猶如採其花，　　彼香則隨至。",
    "T17n0728_006:0489a25_0": "　眾生自業使，　　隨生滅流轉，　譬若彼鞦韆，　　昇墜無休息。",
    "T17n0728_006:0489a27_0": "　於天人脩羅，　　六趣而往返，　為癡之所覆，　　不生真實見。",
    "T17n0728_006:0489a29_0": "　又如世間輪，　　依手而旋轉，　彼為業所催，　　速疾無與等。",
    "T17n0728_006:0489b02_0": "　由業之所纏，　　十二支和合，　是名緣生輪，　　世間無知者。",
    "T17n0728_006:0489b04_0": "　諸天癡所覆，　　常著於欲境，　唯業果長存，　　彼樂無積聚。",
    "T17n0728_006:0489b06_0": "　彼不知善業，　　如良藥明燈，　除暗獲輕安，　　能為作歸救。",
    "T17n0728_006:0489b08_0": "　受難堪極苦，　　及種種怖畏，　是業有大力，　　而不生疲勞。",
    "T17n0728_006:0489b10_0": "　天滅生人中，　　人歿墮地獄，　獄出作傍生，　　復墮於鬼趣。",
    "T17n0728_006:0489b12_0": "　皆由彼業風，　　飄轉而無定，　彼愚癡眾生，　　未甞生覺悟。",
    "T17n0728_006:0489b14_0": "　眾生乘業車，　　能行於三界，　餘乘則不然，　　速疾無相似。",
    "T17n0728_006:0489b16_0": "　若所作清淨，　　則受其福報，　唯於彼現生，　　則知其自業。",
    "T17n0728_006:0489b18_0": "　彼業如彩繪，　　皆從心所起，　所畫無不周，　　長時而不滅。",
    "T17n0728_006:0489b20_0": "　謂廣大福報，　　皆從業所生，　福業若盡時，　　彼樂則散壞；　於善若不廢，　　彼樂則增長，　是故於善因，　　展轉常修作。",
    "T17n0728_006:0489b24_0": "　於彼百千生，　　受形軀骨鎖，　為業之所纏，　　曾無安樂想。",
    "T17n0728_006:0489b26_0": "　若造種種因，　　則受種種報，　當於此生中，　　勤修諸善行。",
    "T17n0728_006:0489b28_0": "　業畫極工巧，　　皆依心造作，　業盡果則亡，　　剎那不久住。",
    "T17n0728_006:0489c01_0": "　唯自業為親，　　於他何所得？",
    "T17n0728_006:0489c02_0": "　善調伏其心，　　如理而安住。",
    "T17n0728_006:0489c03_0": "　以業自莊嚴，　　則非餘所作，　於百生千生，　　而未曾暫捨。",
    "T17n0728_006:0489c05_0": "　若了知生滅，　　及真實因果，　則離諸罪垢，　　得至不滅處。",
    "T17n0728_006:0489c07_0": "　所造作諸業，　　迂曲常相隨，　如輻依彼輪，　　於世間旋轉。",
    "T17n0728_006:0489c09_0": "　當以慧揀擇，　　如理而修作，　是為調御師，　　永脫諸煩惱。",
    "T17n0728_006:0489c11_0": "教示眾生品第十四",
    "T17n0728_006:0489c12_0": "　謂貪恚癡垢，　　及老病死苦，　此六如深冤，　　能損諸含識。",
    "T17n0728_006:0489c14_0": "　又五境如賊，　　能劫功德財，　初如彼親朋，　　後則為冤害。",
    "T17n0728_006:0489c16_0": "　由心生放逸，　　於欲境囂馳，　能令諸眾生，　　趣地獄餓鬼。",
    "T17n0728_006:0489c18_0": "　貪為其熾火，　　瞋則如彼冤，　黑暗說為癡，　　是三皆可畏。",
    "T17n0728_006:0489c20_0": "　謂三十六業，　　及彼四十行，　九十八煩惱，　　周遍於三界。",
    "T17n0728_006:0489c22_0": "　離十二因緣，　　一百八煩惱，　善解法非法，　　常獲無量樂；　於十六現觀，　　及彼十六空，　了我法二相，　　是名為智者。",
    "T17n0728_006:0489c26_0": "　善達道非道，　　及彼四究竟，　解脫四瀑流，　　能滅諸罪垢。",
    "T17n0728_006:0489c28_0": "　修習八聖道，　　出二種生死，　顯現彼十力，　　得證菩提果。",
    "T17n0728_006:0490a01_0": "　明真俗二諦，　　及彼四念處，　除三際無知，　　不為魔所伏。",
    "T17n0728_006:0490a03_0": "　是五欲境界，　　初甘後則苦，　令墮諸險難，　　是故常遠離。",
    "T17n0728_006:0490a05_0": "　以正智思惟，　　伏斷諸煩惱，　斯為具智人，　　世世常安隱。",
    "T17n0728_006:0490a07_0": "　智能斷諸惑，　　猶火焚乾薪，　正智若增明，　　令三寶顯現。",
    "T17n0728_006:0490a09_0": "　若樂智境界，　　常住寂靜法，　煩惱如毒蛇，　　則能害諸善。",
    "T17n0728_006:0490a11_0": "　若具真實見，　　能利於自他，　離老死過患，　　住最上寂靜。",
    "T17n0728_006:0490a13_0": "　若樂於輪迴，　　常為彼纏縛，　是煩惱冤賊，　　遍三有逼迫。",
    "T17n0728_006:0490a15_0": "　若人知佛教，　　為眾生演說，　常修純淨行，　　得生於梵天。",
    "T17n0728_006:0490a17_0": "　若厭離三毒，　　常供養諸佛，　破壞彼輪迴，　　如燃於槁木。",
    "T17n0728_006:0490a19_0": "　若人知苦因，　　而不造諸罪，　無量煩惱聚，　　於彼無能縛。",
    "T17n0728_006:0490a21_0": "　智為勝光明，　　癡為極黑暗，　若能善分別，　　此說為智者。",
    "T17n0728_006:0490a23_0": "　若離癡過失，　　則無諸險難，　為癡之所覆，　　何能得解脫？",
    "T17n0728_006:0490a25_0": "　寧觸於猛火，　　及毒蛇共處，　善求寂滅樂，　　不應與癡俱。",
    "T17n0728_006:0490a27_0": "　愚人無正智，　　如盲處黑暗，　不怖畏輪迴，　　常造非法行。",
    "T17n0728_006:0490a29_0": "　眾生為癡誑，　　常起於愛染，　受世間貧窮，　　為衰老逼迫。",
    "T17n0728_006:0490b02_0": "　由三世業果，　　從地獄生天，　或天墮畜生，　　或受餓鬼報；　眾生由彼貪，　　隨業往諸趣，　復為癡羂拘，　　輪回三有海。",
    "T17n0728_006:0490b06_0": "　無始造諸罪，　　受種種生死，　由彼慣習故，　　曾不生疲倦。",
    "T17n0728_006:0490b08_0": "　諸天為樂損，　　人世匱乏苦，　地獄常燒然，　　傍生互相噉，　餓鬼飢渴逼，　　皆由彼癡故，　長處於輪迴，　　何曾有少樂？",
    "T17n0728_006:0490b12_0": "　愚癡著欲樂，　　由樂而受苦，　不近善知識，　　無正法救護。",
    "T17n0728_006:0490b14_0": "　若人具真實，　　常樂聞正法，　修習諸禪定，　　彼則無憂苦。",
    "T17n0728_006:0490b16_0": "　諸佛宣正法，　　如燈常照明，　慈念諸眾生，　　過如彼父母。",
    "T17n0728_006:0490b18_0": "　眾生由三因，　　造三種過失，　循環三界中，　　三受常相逐。",
    "T17n0728_006:0490b20_0": "　由三業所起，　　趣三惡險難，　眾生著樂故，　　馳騁於三有。",
    "T17n0728_006:0490b22_0": "　若尊重三寶，　　當得三菩提，　遠離三種見，　　則不生諸苦。",
    "T17n0728_006:0490b24_0": "　於彼晝夜中，　　三時常觀察，　謂彼老病死，　　三種過失藏。",
    "T17n0728_006:0490b26_0": "　三業離邪思，　　善住三平等，　不著於輪迴，　　永離諸憂惱。",
    "T17n0728_006:0490b28_0": "　於彼道非道，　　及空有等相，　慈心善觀察，　　當證無上道。",
    "T17n0728_006:0490c01_0": "　是人意清淨，　　不觸諸染欲，　永離諸垢濁，　　得解脫安樂。",
    "T17n0728_006:0490c03_0": "　離三有貪求，　　常生於正念，　是人於正道，　　決定無退轉。",
    "T17n0728_006:0490c05_0": "　眾生癡所蔽，　　於智不通達，　起無量貪愛，　　常為苦纏縛。",
    "T17n0728_006:0490c07_0": "　懈怠無慚愧，　　習近惡知識，　為地獄種子，　　智者善防護。",
    "T17n0728_006:0490c09_0": "　由彼無慚愧，　　常造作眾罪，　後墮於險道，　　徒生於悔惱。",
    "T17n0728_006:0490c11_0": "　起憍慢瞋恚，　　嫉妬并覆惱，　愚癡無信根，　　何能生善道？",
    "T17n0728_006:0490c13_0": "　嗜酒復貪財，　　起邪見妄語，　常行磣毒因，　　定招地獄報。",
    "T17n0728_006:0490c15_0": "　邪見障諸善，　　不應起少分，　如是愚癡人，　　自投險惡道。",
    "T17n0728_006:0490c17_0": "　謂起邪見者，　　非因而計因，　彼為自欺誑，　　沈淪無出期。",
    "T17n0728_006:0490c19_0": "　若人著邪見，　　徒修其苦行，　誑惑於他人，　　愚癡生我慢。",
    "T17n0728_006:0490c21_0": "　由愚癡黑暗，　　溺生死大海，　是人無正因，　　以苦欲捨苦。",
    "T17n0728_006:0490c23_0": "　隨彼外道說，　　炙身求出離，　智者令炙心，　　則能燒諸惑。",
    "T17n0728_006:0490c25_0": "　若具修正智，　　能破諸煩惱，　是名真丈夫，　　得離諸苦際。",
    "T17n0728_006:0490c27_0": "　樂著世名聞，　　而互相諂讚，　彼清淨菩提，　　非邪見所得。",
    "T17n0728_006:0490c29_0": "　於善不勤修，　　心常生掉舉，　貪著利養故，　　捨離彼淨戒。",
    "T17n0728_006:0491a02_0": "　樂著於酒味，　　好侵於外色，　殺害諸眾生，　　由此墮地獄。",
    "T17n0728_006:0491a04_0": "　親近惡知識，　　起邪見兩舌，　不獲諸威儀，　　三業多毀犯。",
    "T17n0728_006:0491a06_0": "　由我慢無明，　　所說無真實，　於此世佗生，　　何能得快樂？",
    "T17n0728_006:0491a08_0": "　為眾苦沈溺，　　此滅彼復生，　如諸佛所說，　　皆由無明行。",
    "T17n0728_006:0491a10_0": "　若人起我慢，　　邪慢增上慢，　此為苦根本，　　畢竟常遠離。",
    "T17n0728_006:0491a12_0": "　樂造作諸惡，　　無初中後善，　隨彼無明流，　　入生死大海。",
    "T17n0728_006:0491a14_0": "　若人具勝智，　　善息除煩惱，　能解一切縛，　　得至不滅處。",
    "T17n0728_006:0491a16_0": "　由修勝智故，　　則能斷諸惑，　此說煩惱縛，　　由智得解脫。",
    "T17n0728_006:0491a18_0": "　諸煩惱如薪，　　智火燒永盡，　若樂欲境界，　　何能離纏縛？",
    "T17n0728_006:0491a20_0": "　五欲為重瘴，　　能覆於智眼，　常令諸眾生，　　壞說法正道。",
    "T17n0728_006:0491a22_0": "　於善說法者，　　當一心諦聽，　是人為法將，　　能敵諸魔軍。",
    "T17n0728_006:0491a24_0": "　謂於四顛倒，　　及世間八法，　自不生正慧，　　則為彼欺誑。",
    "T17n0728_006:0491a26_0": "　五欲如迅流，　　漂淪難出離，　當以智舡筏，　　於彼能超越。",
    "T17n0728_006:0491a28_0": "　由彼愚癡心，　　常樂著諸欲，　輪迴五趣中，　　何能得解脫？",
    "T17n0728_006:0491b01_0": "　不如理作意，　　如火常熾然，　若如理而行，　　如甘露除熱。",
    "T17n0728_006:0491b03_0": "　謂積集無明，　　從久遠生起，　以一智明燈，　　破滅令不現。",
    "T17n0728_006:0491b05_0": "　若人具正智，　　則能趣涅槃，　無智縱貪癡，　　則生於懈怠。",
    "T17n0728_006:0491b07_0": "　若具智光明，　　壞三毒黑暗，　是故當一心，　　持戒修淨智。",
    "T17n0728_006:0491b09_0": "　常以大智火，　　焚燒諸惑薪，　若無此善根，　　為三毒所損。",
    "T17n0728_006:0491b11_0": "　眾生縈痼疾，　　偃臥命將終，　癡迷無所依，　　眷屬徒悲惱。",
    "T17n0728_006:0491b13_0": "　由多作放逸，　　常樂愚癡行，　為無量惡因，　　受眾苦逼迫。",
    "T17n0728_006:0491b15_0": "　是三毒過患，　　損惱諸眾生，　若正智相應，　　於彼悉除遣。",
    "T17n0728_006:0491b17_0": "　當知彼智火，　　能焚煩惱山，　惑業既無餘，　　常棲寂靜樂。",
    "T17n0728_006:0491b19_0": "說罪品第十五",
    "T17n0728_006:0491b20_0": "　謂由彼作意，　　常造諸罪惡，　愚癡不了知，　　徒生於後悔。",
    "T17n0728_006:0491b22_0": "　眾生造諸罪，　　皆受於苦報，　是故當遠離，　　常求於樂果。",
    "T17n0728_006:0491b24_0": "　初雖作少罪，　　後則墮險道，　由癡覆彼心，　　出已而復造。",
    "T17n0728_006:0491b26_0": "　小罪不防護，　　皆為地獄因，　譬如微少火，　　能燒於山林。",
    "T17n0728_006:0491b28_0": "　由罪生惡趣，　　受極重苦惱，　彼於己如冤，　　何能得寂靜？",
    "T17n0728_006:0491c01_0": "　若人造諸罪，　　則無有少樂，　若樂求樂者，　　當修諸善行。",
    "T17n0728_006:0491c03_0": "　作善稱善哉，　　造惡皆輕毀，　修福乃為難，　　於罪何容易！",
    "T17n0728_006:0491c05_0": "　若見造非法，　　生劣心隨喜，　由彼無智故，　　受苦復過是。",
    "T17n0728_006:0491c07_0": "　若人造眾罪，　　積集諸果報，　是苦難堪任，　　於惡不應作。",
    "T17n0728_006:0491c09_0": "　由造眾惡故，　　定受其惡報，　是故當遠離，　　不作則無咎。",
    "T17n0728_006:0491c11_0": "　若不怖諸罪，　　則習近惡友，　由自造作故，　　感果非佗受。",
    "T17n0728_006:0491c13_0": "　行善招善果，　　作惡受惡報，　若造眾罪者，　　於善則無有。",
    "T17n0728_006:0491c15_0": "　若人著邪見，　　展轉生諸罪，　雖刀杖火坑，　　無與彼相似。",
    "T17n0728_006:0491c17_0": "　若人離眾惡，　　常修於善行，　身語意清淨，　　去菩提不遠。",
    "T17n0728_006:0491c19_0": "　若樂造諸惡，　　受極重苦惱，　非由造惡故，　　而能得樂果。",
    "T17n0728_006:0491c21_0": "　若樂修諸善，　　得最上快樂，　此善非苦因，　　無顛倒受者。",
    "T17n0728_006:0491c23_0": "　從無始劫來，　　作善得樂報，　若造彼惡因，　　定獲於苦果。",
    "T17n0728_006:0491c25_0": "　為善親良朋，　　造罪近惡友，　憎嫉賢善人，　　彼則墮惡道。",
    "T17n0728_006:0491c27_0": "　心若樂修善，　　則遠諸罪惡，　是人於菩提，　　如掌中不遠。",
    "T17n0728_006:0491c29_0": "　謂於所修作，　　初中後皆善，　能生於樂報，　　捨此則不然。",
    "T17n0728_006:0492a02_0": "　是故遠諸罪，　　令善常相續，　能離彼惡者，　　常獲於快樂。",
    "T17n0728_006:0492a04_0": "　無始生死中，　　數數受諸罪，　愚夫癡所使，　　而不生疲厭。",
    "T17n0728_006:0492a06_0": "　著欲造諸惡，　　不知後苦果，　暫生於適悅，　　長時受苦惱。",
    "T17n0728_006:0492a08_0": "　樂作諸罪者，　　世間共輕鄙，　是故離諸惡，　　於善無令廢。",
    "T17n0728_006:0492a10_0": "　無益非究竟，　　受最上苦惱，　是故彼智者，　　於罪常遠離。",
    "T17n0728_006:0492a12_0": "　若人具慈心，　　則不造諸罪，　為惡自招殃，　　不作則不受。",
    "T17n0728_006:0492a14_0": "　常造諸罪惡，　　依邪師邪教，　若離彼二種，　　善住真實道。",
    "T17n0728_006:0492a16_0": "　愚夫不覺知，　　樂造諸惡行，　若離彼過失，　　常生於勝處。",
    "T17n0728_006:0492a18_0": "　若樂作眾罪，　　定為業所牽，　不怖後輪迴，　　於人身難得。",
    "T17n0728_006:0492a20_0": "　若人怖諸罪，　　多樂作諸善，　彼能趣菩提，　　得最上妙樂。",
    "T17n0728_006:0492a22_0": "　若能離諸過，　　能修諸善業，　是人於世間，　　獲第一福報。",
    "T17n0728_006:0492a24_0": "　善降伏諸根，　　為世所尊重，　盡此一報身，　　得生於天中。",
    "T17n0728_006:0492a26_0": "　若人鮮福德，　　無初中後善，　罪惡常增長，　　則墮於地獄。",
    "T17n0728_006:0492a28_0": "　若造作眾罪，　　自招其惡果，　作善如所見，　　定受於樂報。",
    "T17n0728_006:0492b01_0": "　由不善種子，　　後生於險難，　如昔所作業，　　因果皆相似。",
    "T17n0728_006:0492b03_0": "　眾生墮惡趣，　　皆由罪所召，　如魚吞彼鉤，　　無因而得免。",
    "T17n0728_006:0492b05_0": "　罪為苦之根，　　畢竟當除斷，　眾生常染習，　　如具隨不淨。",
    "T17n0728_006:0492b07_0": "　常習當愛樂，　　能破諸惡業，　譬如壓胡麻，　　華壞香不散。",
    "T17n0728_006:0492b09_0": "　常樂著五樂，　　散亂無安忍，　懈怠虛妄言，　　彼則定無善。",
    "T17n0728_006:0492b11_0": "　若造眾惡者，　　如長夜黑暗，　若安住善法，　　如旭日出現。",
    "T17n0728_006:0492b13_0": "　若人無嫉妬，　　此為善淨行，　愚癡作眾罪，　　彼則常忿怒。",
    "T17n0728_006:0492b15_0": "　如舡載少物，　　所至則能浮，　眾生罪若輕，　　則免沈諸惡。",
    "T17n0728_006:0492b17_0": "　遠離惡知識，　　常獲諸快樂，　於彼若隨順，　　則受諸險難。",
    "T17n0728_006:0492b19_0": "　善了知業報，　　離微細毀犯，　是人不著罪，　　如空泥不染。",
    "T17n0728_006:0492b21_0": "　未聞者令聞，　　聞已能憶念，　惡趣尚生天，　　何況具智者？",
    "T17n0728_006:0492b23_0": "諸法集要經卷第六"
}