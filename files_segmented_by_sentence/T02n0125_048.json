{
    "T02n0125_048:0806b07_0": "增壹阿含經卷第四十八",
    "T02n0125_048:0806b09_0": "東晉罽賓三藏瞿曇僧伽提婆譯",
    "T02n0125_048:0806b10_0": "禮三寶品第五十",
    "T02n0125_048:0806b11_0": "（一）聞如是：一時，佛在舍衛國祇樹給孤獨園。",
    "T02n0125_048:0806b12_1": "爾時，世尊告諸比丘：「若善男子、善女人欲禮拜如來神寺者，當行十一法禮如來寺。",
    "T02n0125_048:0806b14_2": "云何為十一？",
    "T02n0125_048:0806b14_3": "興勇猛意，有所堪故；意不錯亂，恒一心故，當念專意，諸止觀故；諸念永息，入三昧故；意及無量，由智慧故；意難觀察，由其形故；意淡然靜，由威儀故；意無流馳，以名稱故；意無想像，由其色故；梵音難及，由柔軟響故。",
    "T02n0125_048:0806b19_4": "諸比丘！",
    "T02n0125_048:0806b19_5": "若善男子、善女人欲拜如來寺，當具此十一法禮如來神寺，長夜之中獲德無量。",
    "T02n0125_048:0806b21_6": "如是，比丘！",
    "T02n0125_048:0806b22_7": "當作是學。」",
    "T02n0125_048:0806b22_8": "爾時，比丘聞佛所說，歡喜奉行。",
    "T02n0125_048:0806b24_0": "（二）聞如是：一時，佛在舍衛國祇樹給孤獨園。",
    "T02n0125_048:0806b25_1": "爾時，世尊告諸比丘：「若善男子、善女人欲行禮法，當念十一事，然後禮法。",
    "T02n0125_048:0806b26_2": "云何名為十一？",
    "T02n0125_048:0806b27_3": "有慢當除慢，夫正法者，於欲而除渴愛想；夫正法者，於欲而除欲；夫正法能斷生死淵流；夫行正法獲平等法；然此正法斷諸惡趣；尋此正法得至善處；夫正法者，能斷愛網；行正法者，從有至無；行正法者，明靡不照；夫正法者，至涅槃界。",
    "T02n0125_048:0806c03_4": "若善男子、善女人欲行禮法，當思惟此十一法，然後便獲福無量，長夜之中受福無限。",
    "T02n0125_048:0806c05_5": "如是，比丘！",
    "T02n0125_048:0806c06_6": "當作是學。」",
    "T02n0125_048:0806c06_7": "爾時，諸比丘聞佛所說，歡喜奉行。",
    "T02n0125_048:0806c08_0": "（三）聞如是：一時，佛在舍衛國祇樹給孤獨園。",
    "T02n0125_048:0806c09_1": "爾時，世尊告諸比丘：「若善男子、善女人修禮僧者，當專十一法，然後乃當禮僧。",
    "T02n0125_048:0806c10_2": "云何為十一？",
    "T02n0125_048:0806c11_3": "如來眾者，正法成就，如來聖眾上下和合，如來僧者，法法成就；如來聖眾戒成就、三昧成就、智慧成就、解脫成就、解脫見慧成就，如來聖眾能掌護三寶；如來聖眾能降伏外道異學；如來聖眾是一切眾生良友福田。",
    "T02n0125_048:0806c16_0": "若善男子、善女人欲禮僧者，當思惟此十一法，長夜之中獲福無量。",
    "T02n0125_048:0806c17_1": "如是，比丘！",
    "T02n0125_048:0806c17_2": "當作是學。」",
    "T02n0125_048:0806c18_3": "爾時，諸比丘、天、龍、鬼神、乾沓和、阿須倫、迦留羅、甄陀羅、摩休勒天及人民，聞佛所說，歡喜奉行。",
    "T02n0125_048:0806c21_0": "（四）聞如是：一時，婆伽婆在摩竭國蜜[口*提](土利反)羅城東大天園中止，與大比丘僧千二百五十人俱。",
    "T02n0125_048:0806c23_1": "爾時，世尊食後起，與阿難共於樹園中經行。",
    "T02n0125_048:0806c24_2": "佛便笑，阿難心念：「如來、無所著、等正覺不妄笑，今何以笑？",
    "T02n0125_048:0806c25_3": "必當有意，我當問之。」",
    "T02n0125_048:0806c26_4": "阿難整衣服，右膝著地，叉手問佛：「如來、無所著、等正覺不妄笑，今何以笑？",
    "T02n0125_048:0806c27_5": "必當有意，願聞笑意。」",
    "T02n0125_048:0806c28_6": "佛語阿難：「我當為汝說。",
    "T02n0125_048:0806c28_7": "過去賢劫初，於此中間有轉輪聖王主四天下，名曰大天，長壽無病，端正勇猛，治以正法，不枉人民，有自然七寶。",
    "T02n0125_048:0807a02_8": "何等為七？",
    "T02n0125_048:0807a02_9": "一者輪寶，二者象寶，三者馬寶，四者珠寶，五者女寶，六者主藏寶，七者典兵寶。」",
    "T02n0125_048:0807a04_10": "佛語阿難：「此大天王為童子時八萬四千歲，作太子時八萬四千歲，登聖王位八萬四千歲。」",
    "T02n0125_048:0807a06_11": "阿難問佛：「云何為輪寶？」",
    "T02n0125_048:0807a07_12": "佛語阿難：「月十五日，月盛滿時，王沐浴清淨，與婇女上東樓上，東向視，有千輻金輪。",
    "T02n0125_048:0807a09_13": "輪高七仞為一多羅；多羅者，獨挺樹，以樹為限，高七多羅，純以紫磨金為輪。",
    "T02n0125_048:0807a11_14": "王見輪已，心念：『此輪好輪，願得提之耶？』",
    "T02n0125_048:0807a12_15": "念已，輪即就王左手，便舉移右手中。",
    "T02n0125_048:0807a13_0": "王語此輪曰：『諸不伏者，為我伏之；非我地者，為我取之；如法，非不如法。』",
    "T02n0125_048:0807a14_1": "語竟，輪還住空，輞東向，轂北向。",
    "T02n0125_048:0807a15_2": "王勅左右具四種兵；具兵已，即將兵眾，逐輪立空，隨輪東引，巡行盡東界；暮則王與兵眾，宿於輪下。",
    "T02n0125_048:0807a18_3": "「東界諸小王皆來朝覲，所貢皆以金鉢盛銀粟，銀鉢盛金粟：『善來！",
    "T02n0125_048:0807a19_4": "大王！",
    "T02n0125_048:0807a19_5": "此東界土地、珍寶、人民盡是王有，願當停駕住此，我等當稟承天教！』",
    "T02n0125_048:0807a21_6": "大天王答諸小王曰：『汝等欲承我教者，各還本國以十善教民，勿行枉橫。』",
    "T02n0125_048:0807a23_7": "誡勅已訖，輪即於海上，迴轉乘雲而行。",
    "T02n0125_048:0807a24_8": "海中自然開道，廣一由延，王與四種兵隨輪如前巡行南界。",
    "T02n0125_048:0807a25_9": "南界諸小王亦來朝覲，皆以金鉢盛銀粟，銀鉢盛金粟，貢上曰：『善來！",
    "T02n0125_048:0807a27_10": "天王，此南界土地、珍寶、人民盡是王有，願停駕住此，我等當稟承天命！』",
    "T02n0125_048:0807a29_11": "大天答諸王曰：『汝等欲承我命者，各還本土，以十善教民，勿行枉橫。』",
    "T02n0125_048:0807b01_12": "誡勅已訖，輪則西迴按行西界。",
    "T02n0125_048:0807b02_13": "西界諸王貢獻勸請，如南方比訖，輪復北迴巡行北界。",
    "T02n0125_048:0807b04_0": "北界諸王亦皆朝覲，貢獻勸請，盡如前法。",
    "T02n0125_048:0807b04_1": "周遊四日，遍閻浮提四海，還本蜜[口*提]羅城，於宮門前虛空中住，高七多羅，輞東向，王便入宮。」",
    "T02n0125_048:0807b07_2": "佛語阿難：「大天得輪寶如此。」",
    "T02n0125_048:0807b07_3": "阿難復問佛：「大天得象寶復云何？」",
    "T02n0125_048:0807b08_4": "佛語阿難：「大天以後十五日，月盛滿時，沐浴清淨，從諸婇女上東樓上，東向觀見空中，有白象王名滿呼，乘虛而來，七肢平跱，口有六牙，頭上金冠，金為瓔珞，以真珠交絡其體，左右佩金鈴。",
    "T02n0125_048:0807b13_5": "象有神力，變形自在。",
    "T02n0125_048:0807b13_6": "大天見之，心自念曰：『我得此象可耶？",
    "T02n0125_048:0807b14_7": "當使有所為。』",
    "T02n0125_048:0807b15_8": "念訖，象便立空中於王前，王即教以五事。",
    "T02n0125_048:0807b16_9": "王復念曰：『當試此象為能以不？』",
    "T02n0125_048:0807b16_10": "至明日日出，王乘此象，須臾之間，周遍四海，還到本處，於宮門東，東向立。",
    "T02n0125_048:0807b18_11": "阿難！",
    "T02n0125_048:0807b18_12": "大天所得象寶如此。」",
    "T02n0125_048:0807b19_13": "阿難復問佛：「大天所得馬寶復云何？」",
    "T02n0125_048:0807b20_14": "佛語阿難：「大天到後十五日，月盛滿時，沐浴清淨，從諸婇女上西樓上，西向視，見有紺馬王，名婆羅含(秦言髮烏朱髮尾)，乘空而來，行不動身，頭上金冠，寶為瓔珞，披珠交絡，左右垂鈴。",
    "T02n0125_048:0807b24_15": "馬有神力，變形自在。",
    "T02n0125_048:0807b25_0": "大天見之，自念言：『得此乘之可也。』",
    "T02n0125_048:0807b25_1": "念訖，至王前，王便乘欲試之，至明日日出，王乘東行，須臾之頃，周遍四海，還至本國，住宮門西，西向而立。",
    "T02n0125_048:0807b28_2": "阿難！",
    "T02n0125_048:0807b28_3": "大天所獲馬寶如此。」",
    "T02n0125_048:0807b29_4": "阿難問佛：「大天所得珠寶復云何？」",
    "T02n0125_048:0807b29_5": "佛語阿難：「大天至後十五日，月盛滿時，沐浴清淨，將諸婇女上東樓上，東向視，見有神珠，珠長一尺六寸，有八楞，作紺琉璃色，乘空而來，高七多羅。",
    "T02n0125_048:0807c04_6": "大天見之，心念曰：『得此珠觀之可也？』",
    "T02n0125_048:0807c05_7": "如念獲之。",
    "T02n0125_048:0807c05_8": "王欲試之，至夜半，合四種兵，以珠懸於幢頭，出城而遊，珠照辟方十二由延，兵眾相見，如晝無異，珠光所及，人民驚起，皆言：『天明。』",
    "T02n0125_048:0807c08_9": "王即還宮，以幢竪之宮內，內外常明與晝不異。",
    "T02n0125_048:0807c09_10": "阿難！",
    "T02n0125_048:0807c10_11": "大天所獲珠寶如此。」",
    "T02n0125_048:0807c10_12": "阿難問佛：「大天所得玉女寶復云何？」",
    "T02n0125_048:0807c11_13": "佛語阿難：「大天至十五日，月盛滿時，沐浴清淨，從諸婇女上東樓上，東向視，見有剎帝利女寶，名曼那呵利(秦言奪情)，端正無比，姝妙嚴淨，不長、不短、不麁、不細、不白、不黑，冬則溫煖，夏則清涼，身毛孔中出栴檀香，口出憂鉢蓮花香，亦無女人眾惡姿態，情性調和，先意承旨，乘虛而來，逕至王所。",
    "T02n0125_048:0807c18_14": "阿難！",
    "T02n0125_048:0807c18_15": "大天所獲玉女寶如是。」",
    "T02n0125_048:0807c18_16": "阿難問佛：「大天所得主藏寶者復云何？」",
    "T02n0125_048:0807c19_17": "佛語阿難：「大天至十五日，月盛滿時，沐浴清淨，將諸婇女上北樓上，北向觀，見主藏臣，名阿羅咃吱(秦言財幢)，端正姝妙，不長、不短，不肥、不瘦，身黃金色，髮紺青色，眼白黑分明，又能視見地伏藏七寶，有主者為護之，無主者取共王用，聰明智慧，善有方謀，乘虛而來，逕詣王前，而謂王曰：『自今已往，王快可自樂，勿復憂愁，我當給王寶，不令有乏。』",
    "T02n0125_048:0808a03_18": "王便試藏臣，與之乘船獨共入海。",
    "T02n0125_048:0808a04_19": "王謂藏臣者言：『吾欲得金銀財寶。』",
    "T02n0125_048:0808a05_20": "藏臣者白王：『還至岸邊，當給財寶。』",
    "T02n0125_048:0808a06_21": "王曰：『吾欲得水中寶，不用岸上者。』",
    "T02n0125_048:0808a07_22": "主藏臣者便從坐起，整衣服，跪右膝，叉手禮水，水中即自然出金頂，大如車轂，須臾滿船。",
    "T02n0125_048:0808a09_23": "王曰：『可止！",
    "T02n0125_048:0808a09_24": "勿復上金，船將欲沒。』",
    "T02n0125_048:0808a10_25": "阿難！",
    "T02n0125_048:0808a10_26": "大天所獲典寶臣如此。」",
    "T02n0125_048:0808a11_27": "阿難復問佛：「大天所得典兵將軍者復云何？」",
    "T02n0125_048:0808a12_28": "佛語阿難：「大天至十五日，月盛滿時，沐浴清淨，將諸婇女上南樓上，南向視，見南方有大將軍比毘那(秦言無畏)，端正姝好，髮如真珠色，身猶綠色，不長、不短，不肥、不瘦，眼能徹視，知他人心念，軍策變謀，進退知時，乘虛而來，逕詣王所，謂王曰：『願王自恣快樂，莫憂天下，征伐四方，臣自辦之！』",
    "T02n0125_048:0808a19_0": "王欲試之，半夜思惟：『欲合四種兵。』",
    "T02n0125_048:0808a19_1": "念訖，四兵盡集。",
    "T02n0125_048:0808a20_2": "王復念：『欲使東引。』",
    "T02n0125_048:0808a20_3": "軍即東引，王在中央，將軍在前，四兵圍遶。",
    "T02n0125_048:0808a21_4": "王念欲往即往，王念欲還即還。",
    "T02n0125_048:0808a22_5": "阿難！",
    "T02n0125_048:0808a22_6": "大天所獲典兵將軍寶如此。」",
    "T02n0125_048:0808a23_7": "佛語阿難：「大天所獲七寶如此。」",
    "T02n0125_048:0808a24_8": "佛語阿難：「大天王治天下遂久，便語梳頭侍者，名劫北：『若有白髮者，便拔示我。』",
    "T02n0125_048:0808a26_9": "劫北視髮遂久，見有一白髮，便白王曰：『前所勅者，今已白見。』",
    "T02n0125_048:0808a27_10": "王曰：『拔來示我。』",
    "T02n0125_048:0808a28_0": "劫北即以金鑷拔取白髮，置王手中。",
    "T02n0125_048:0808a28_1": "王捉白髮，便說斯偈：「『我身首上，　　生此毀莊，　　身使來召，　　入道時到。』",
    "T02n0125_048:0808b03_0": "「王心念曰：『我已極人五欲，今當出家，下鬚髮，被法服。』",
    "T02n0125_048:0808b04_1": "召太子長生告曰：『童子！",
    "T02n0125_048:0808b04_2": "吾頭已有白髮出，世間五欲吾已厭之，今欲求天所欲，我今欲剃鬚髮，著法服，出家為道。",
    "T02n0125_048:0808b06_3": "汝當領國政，立長為太子；好養劫北，使伺白髮；白髮出者，以國付太子，如我出家，下鬚髮，被法服。』",
    "T02n0125_048:0808b09_4": "王告太子：『我今以此聖位，慇懃累汝，當使聖位世世相紹，莫使種斷；種斷者，便為邊地人也。",
    "T02n0125_048:0808b11_5": "若斷善行者，便生無法處。』",
    "T02n0125_048:0808b12_6": "大天王誡勅已，便以國付太子長生，給劫北田業。」",
    "T02n0125_048:0808b13_7": "佛語阿難：「大天王於此城，於此園，於此地，下鬚髮，著法服入道，於此處八萬四千歲，行四梵行：慈、悲、喜、護，於是壽終得生梵天。",
    "T02n0125_048:0808b16_8": "大天出家七日後，女寶命終。",
    "T02n0125_048:0808b17_9": "「長生登位已，至十五日，月盛滿時，將諸婇女上東樓上，東向視，見有玉女端正如前，乘虛而來。",
    "T02n0125_048:0808b19_10": "長生還服七寶。",
    "T02n0125_048:0808b19_11": "王長生已領國政，統四天下。",
    "T02n0125_048:0808b20_12": "長生復語劫北：『從今而去，為我梳頭時，見白髮，輒來白我。』",
    "T02n0125_048:0808b22_0": "登聖王位，遂經八萬四千歲，白髮復生，劫北白王：『素髮已生。』",
    "T02n0125_048:0808b23_1": "王曰：『拔來著吾掌中。』",
    "T02n0125_048:0808b23_2": "劫北即以金鑷拔置王手中。",
    "T02n0125_048:0808b24_3": "王執白髮，即說偈曰：「『我身首上，　　生此毀莊，　　身使來召，　　入道時到。』",
    "T02n0125_048:0808b28_0": "「王心念曰：『我已極人五欲，今當出家，下鬚髮，被法服。』",
    "T02n0125_048:0808b29_1": "即召太子冠髻告曰：『童子！",
    "T02n0125_048:0808b29_2": "吾已頭白，世間五欲吾已厭之，當求天欲，我今欲出家為道，剃除鬚髮，被著法服。",
    "T02n0125_048:0808c02_3": "汝當領國政，立長為太子；好養劫北，使伺白髮；白髮出者，以國付太子，如我出家，下鬚髮，被法服。』",
    "T02n0125_048:0808c05_4": "王告太子：『我今以此聖王位，慇懃累汝，當使聖王位，世世相紹，莫使種斷；種斷者，便為邊地人也。",
    "T02n0125_048:0808c07_5": "若斷善行者，便生無法處。』",
    "T02n0125_048:0808c08_6": "長生王誡勅已，即以國付太子冠髻，給劫北田業。」",
    "T02n0125_048:0808c09_7": "佛語阿難：「長生王亦於此城、此園、此地，下鬚髮，著法服入道，於此處八萬四千歲，行四梵行：慈、悲、喜、護也，於是壽終得生梵天。」",
    "T02n0125_048:0808c12_8": "佛語阿難：「王長生出家之後七日之中，七寶自然化去。",
    "T02n0125_048:0808c14_9": "冠髻王憂愁不樂。",
    "T02n0125_048:0808c14_10": "諸臣見王不悅，便問王曰：『天王何以不悅？』",
    "T02n0125_048:0808c15_11": "王答諸臣曰：『以七寶化去故也！』",
    "T02n0125_048:0808c16_12": "諸臣白王：『王勿以為憂。』",
    "T02n0125_048:0808c16_13": "王曰：『何得不憂也？』",
    "T02n0125_048:0808c17_14": "臣等啟曰：『父王梵行，近在園中，可往諮承，必當誨王致寶之法。』",
    "T02n0125_048:0808c19_0": "王即勅：『嚴駕！』",
    "T02n0125_048:0808c19_1": "諸臣便嚴駕訖，便白王。",
    "T02n0125_048:0808c19_2": "王與群臣乘七寶車，以五物為幟：寶冠、羽蓋、劍、扇、寶屐。",
    "T02n0125_048:0808c21_3": "左右臣從，進詣園所。",
    "T02n0125_048:0808c21_4": "到則下車，廢却五物，步入園門，前至父王，稽首禮足，却住一面，叉手白言：『王所有七寶，今皆化去。』",
    "T02n0125_048:0808c23_5": "父先定坐，聞所啟白，仰頭答曰：『童子，夫聖王法，不恃父之所有也。",
    "T02n0125_048:0808c25_6": "汝自行法承之。』",
    "T02n0125_048:0808c26_7": "「王復問曰：『轉輪聖王以何法化？』",
    "T02n0125_048:0808c26_8": "父便答曰：『敬法、重法、念法、養法、長法、熾法、大法，行此七法者，便應聖王治也，可以致寶也。』",
    "T02n0125_048:0808c29_9": "王復問曰：『云何敬法，乃至大法也？』",
    "T02n0125_048:0809a01_10": "父答曰：『當學給賜貧窮，教民孝養二親，四時八節以時祭祠，誨以忍辱，除婬、嫉、癡行，此七法者，乃應聖王法也。』",
    "T02n0125_048:0809a03_11": "王即受教，辭退却禮，繞七匝已，便引還歸。",
    "T02n0125_048:0809a04_12": "於是，王輒承父命，奉行七法，宣令遠近，祇崇王教，王便開藏，給賜貧窮，侍養孤老，四方之民，莫不奉承。",
    "T02n0125_048:0809a07_13": "於是，王以十五日，月盛滿時，沐浴清淨，將諸婇女上東樓上，東向視，見有千輻紫磨金輪，輪高七多羅，去地亦七多羅，乘虛而來，住於空中。",
    "T02n0125_048:0809a10_14": "「王心念曰：『願得此輪可乎？』",
    "T02n0125_048:0809a11_15": "輪即下至王左手，復移之於右手。",
    "T02n0125_048:0809a11_16": "王語此輪，『諸不伏者，為我伏之；非我地者，為我取之；如法，非不如法。』",
    "T02n0125_048:0809a13_17": "王便以手投輪還之虛空，於宮門東，輞東向，轂比向而住空中。",
    "T02n0125_048:0809a15_18": "輪後次有白象，次有紺馬，次有神珠，次有玉女，次有主藏，次有將軍，此七寶出，如大天王，比試亦如是。",
    "T02n0125_048:0809a17_19": "逕八萬四千歲竟，王賜劫北，并勅太子及付國事，出家入道，皆如前王法。」",
    "T02n0125_048:0809a19_20": "佛語阿難：「此冠髻王於此城園地，下鬚髮，被法服，八萬四千歲，修四梵行：慈、悲、喜、護，於是壽盡亦生梵天。」",
    "T02n0125_048:0809a22_0": "佛告阿難：「大王子孫相紹，乃至八萬四千歲轉輪聖王位善種不斷。",
    "T02n0125_048:0809a23_1": "最後聖王名荏(晉言不眗，音如錦反)，治以正法，為人聰明，審諦不忘，相有三十二，色猶紅蓮花，好喜布施，供養沙門、婆羅門，侍養孤老，賑給貧窮。",
    "T02n0125_048:0809a26_2": "於四城門及城中央，置設庫藏，金銀、雜寶、象、馬、車乘、衣服、床褥、病瘦醫藥、香華、飲食，諸孤獨者皆給妻婦，種種惠施隨人所欲。",
    "T02n0125_048:0809a29_3": "王於六齋之日，具勅內外皆持八關；於斯之日，首陀會天當悉來下，受其八戒；帝釋、三十三天皆歎其國人民：『快哉，善利！",
    "T02n0125_048:0809b03_4": "乃值斯法王耶！",
    "T02n0125_048:0809b04_5": "種種惠施，恣民所欲，又能清潔齋戒無闕。』",
    "T02n0125_048:0809b05_6": "天帝釋告諸天子：『欲得見荏王不？』",
    "T02n0125_048:0809b06_7": "咸言：『欲見，可使來至此。』",
    "T02n0125_048:0809b06_8": "釋提桓因即勅窮鼻尼(窮鼻尼者晉言極端正也)天女：『汝詣蜜[口*提]羅城，告荏王曰：「卿！",
    "T02n0125_048:0809b08_9": "大得善利也，此間諸天皆歎卿功德巍巍，為吾致問慇懃。",
    "T02n0125_048:0809b09_10": "此諸天子甚思相見，暫可屈意來至於此？」』",
    "T02n0125_048:0809b10_11": "「窮鼻尼受教便下，如人屈伸臂頃，忽然在王殿前，虛空中立。",
    "T02n0125_048:0809b12_12": "王侍一婇女，於殿上坐，思念世間，欲使一切皆得安隱，無眾苦患。",
    "T02n0125_048:0809b13_13": "窮鼻尼於空中，彈指覺之，王舉頭見殿上光明，聞其聲曰：『我是釋提桓因侍者，故遣我詣王』王答曰：『不審天帝何所約勅？』",
    "T02n0125_048:0809b16_14": "天女答曰：『天帝致意慇懃，此諸天子讚卿功德，預思相見，可暫屈意？』",
    "T02n0125_048:0809b18_15": "王默然許之。",
    "T02n0125_048:0809b18_16": "天女便還白天帝曰：『已達宣命，許當馳詣。』",
    "T02n0125_048:0809b19_17": "天帝即勅侍御嚴駕七寶飛行馬車，下到蜜[口*提]羅城，迎於荏王。",
    "T02n0125_048:0809b21_18": "侍御受教，即駕馬車，忽然便下。",
    "T02n0125_048:0809b22_0": "「王與群臣會於都坐，車當王前，於空中止。",
    "T02n0125_048:0809b23_1": "御者告曰：『天帝今遣車相迎，諸天子儼然相待，便可上車，勿復顧戀。』",
    "T02n0125_048:0809b24_2": "諸臣大小，聞王當去，僉然不悅，皆起而立，叉手白言：『王去之後，臣等何所承命？』",
    "T02n0125_048:0809b26_3": "王答曰：『卿等勿憂，吾去之後，施惠、齋戒、養民、治國，如吾在時，我比還不久。』",
    "T02n0125_048:0809b28_4": "王誡勅訖，車即下地，王便上車。",
    "T02n0125_048:0809b28_5": "侍御問王：『當從何道？』",
    "T02n0125_048:0809b29_6": "王曰：『此言何謂？』",
    "T02n0125_048:0809b29_7": "侍御答曰：『夫行有兩道，一者惡道，二者善道。",
    "T02n0125_048:0809c01_8": "行惡者，從惡道到苦處；修善者，遊善道至樂處。』",
    "T02n0125_048:0809c03_9": "王曰：『今日行道，善惡皆欲從之。』",
    "T02n0125_048:0809c03_10": "御者聞之，久乃寤曰：『甚善，大王！』",
    "T02n0125_048:0809c04_11": "御者便引在兩道之中，善惡悉覩，逕詣三十三天。",
    "T02n0125_048:0809c05_12": "天帝及諸天子遙見王來，釋提桓因曰：『善來，大王！』",
    "T02n0125_048:0809c06_13": "命令共坐。」",
    "T02n0125_048:0809c07_14": "佛語阿難：「王便就天帝坐，王與帝釋貌相、被服、音聲一揆。",
    "T02n0125_048:0809c08_15": "諸天子心中念言：『何者帝釋？",
    "T02n0125_048:0809c09_16": "何者為王？』",
    "T02n0125_048:0809c09_17": "又復念曰：『人法當眴，而俱不眴？』",
    "T02n0125_048:0809c10_18": "各懷愕然，無以別之。",
    "T02n0125_048:0809c10_19": "天帝見諸天有疑心，復念言：『我當留王使住，然後乃寤耳。』",
    "T02n0125_048:0809c12_20": "帝釋謂諸天子：『卿等欲使我留王住此不？』",
    "T02n0125_048:0809c13_21": "諸天子曰：『實欲使住。』",
    "T02n0125_048:0809c13_22": "天帝謂荏：『大王！",
    "T02n0125_048:0809c14_23": "可住此不，我當供給五欲。』",
    "T02n0125_048:0809c14_24": "因是諸天乃識。",
    "T02n0125_048:0809c15_25": "「人王白天帝曰：『正爾，便為給賜已，願諸天子壽命無極。』",
    "T02n0125_048:0809c16_26": "賓主請讓。",
    "T02n0125_048:0809c16_27": "如是至三，帝釋謂王：『何以不住？』",
    "T02n0125_048:0809c17_28": "王答曰：『我當出家修道，今在天上無緣學道。』",
    "T02n0125_048:0809c18_29": "天帝曰：『胡為作道？』",
    "T02n0125_048:0809c18_30": "王曰：『被父王遺令，若白髮生，法當出家。』",
    "T02n0125_048:0809c19_31": "釋聞遺令入道，默然不對。",
    "T02n0125_048:0809c20_32": "王於天上，須臾之間，五欲自恣，方之世間已十二年。",
    "T02n0125_048:0809c21_33": "王將欲別，與諸天子說審諦法。",
    "T02n0125_048:0809c22_34": "釋勅侍御：『汝送荏王還於本國。』",
    "T02n0125_048:0809c23_35": "侍御受教，即嚴駕，駕訖，白王曰：『王可上車。』",
    "T02n0125_048:0809c24_36": "於是，王便與帝釋及諸天子誥別，即上車，循本道而歸，到蜜[口*提]羅宮，侍御即還天上。",
    "T02n0125_048:0809c26_37": "王下數日，復勅劫北：『若見白髮，便白我。』",
    "T02n0125_048:0809c27_38": "數日之中，頭上白髮，劫比以金鑷拔白髮，置王手中。",
    "T02n0125_048:0809c28_39": "王見已，便說偈曰：「『我身頭上，　　生此毀莊，　　身使來召，　　入道時到。』",
    "T02n0125_048:0810a03_0": "「王心念：『我已極人五欲，今當出家，剃鬚髮，被法服。』",
    "T02n0125_048:0810a04_1": "王即召太子善盡告曰：『吾白髮已出，世間五欲吾已厭之，當求天欲，當下鬚髮，被法服，出家入道。",
    "T02n0125_048:0810a06_2": "童子！",
    "T02n0125_048:0810a06_3": "今以國事付汝，好養劫北。",
    "T02n0125_048:0810a07_4": "若白髮出者，以國付太子，出家入道，童子！",
    "T02n0125_048:0810a08_5": "今以此聖王位累汝，莫使種斷，種斷者，便為邊地人也。』」",
    "T02n0125_048:0810a09_6": "佛語阿難：「荏王即付太子國政，給劫北田業已，於此城園地，下鬚髮，被法服，出家修道。",
    "T02n0125_048:0810a11_7": "修道之後於七日中，輪、珠化去，象、馬、玉女、長者、將軍，皆悉無常。",
    "T02n0125_048:0810a13_8": "王於園中八萬四千歲，行四梵行：慈、悲、喜、護，命終生梵天。",
    "T02n0125_048:0810a14_9": "其後善盡王不承父業，正法替廢，由是七寶不復來應，善行不繼，五減遂至，人民短命、薄色、少力、多病、無智，五減以至，轉復貧困，困窮竊盜相糺，詣王啟曰：『此人不與取。』",
    "T02n0125_048:0810a18_10": "王即勅外行刑國人。",
    "T02n0125_048:0810a19_0": "聞不與取，王輒殺之，皆咸其惡，各興利刀；刀自此始造，由是殺生從此起，便有兩惡出。",
    "T02n0125_048:0810a21_1": "次復婬犯他妻；夫主共諍，自言我不，便成四惡；兩舌遘鬪，是為五惡；鬪則相罵，是為六惡；言不至誠，是為七惡；嫉他和合，是為八惡；含忿色變，是為九惡；心懷疑亂，是為十惡。",
    "T02n0125_048:0810a25_2": "十惡已具，五減轉增。」",
    "T02n0125_048:0810a25_3": "佛語阿難：「欲知爾時大天王在賢劫初興者不？",
    "T02n0125_048:0810a26_4": "則我是也。",
    "T02n0125_048:0810a27_0": "阿難！",
    "T02n0125_048:0810a27_1": "欲知爾時八萬四千年王名荏，治政無枉者，則汝是也。",
    "T02n0125_048:0810a28_2": "欲知爾時最後名善盡王，暴逆不道，斷聖王種者，調達是也。",
    "T02n0125_048:0810a29_3": "阿難！",
    "T02n0125_048:0810b01_0": "汝於往時，承繼大天轉輪聖王之善嗣，使其紹立不絕者，汝之功也。",
    "T02n0125_048:0810b02_1": "如法，非不如法。",
    "T02n0125_048:0810b03_0": "阿難！",
    "T02n0125_048:0810b03_1": "我今是無上法王，今我遺無上善法，慇懃囑累汝。",
    "T02n0125_048:0810b04_2": "汝是釋種子，莫作邊地人，莫為斷種行。」",
    "T02n0125_048:0810b05_3": "阿難問佛：「何以故當作斷種行？」",
    "T02n0125_048:0810b06_4": "佛語阿難：「大天王雖行善法，未得漏盡出世間，未得度，未得斷欲，未得破二十億結，六十二見未除，三垢未淨，未得神通，未得解脫真道，不得涅槃，大天所行善法，不過生梵天。",
    "T02n0125_048:0810b10_5": "「阿難！",
    "T02n0125_048:0810b10_6": "我明法究竟無為，我法得到真際，天、人之上，我法無漏、無欲、減沒度、通解脫、真沙門、至涅槃。",
    "T02n0125_048:0810b13_0": "阿難！",
    "T02n0125_048:0810b13_1": "我今以是無上道法，慇懃囑累汝，莫增減我法，莫作邊地人也！",
    "T02n0125_048:0810b14_2": "若有現行聲聞，阿難！",
    "T02n0125_048:0810b15_3": "設有斷此法者，便為邊地人也。",
    "T02n0125_048:0810b16_0": "若能興此法者，便為佛長子，即為眷屬成就。",
    "T02n0125_048:0810b17_1": "阿難！",
    "T02n0125_048:0810b17_2": "汝當成就眷屬，莫作滅族行。",
    "T02n0125_048:0810b17_3": "阿難！",
    "T02n0125_048:0810b18_4": "我前後所說法，盡囑累汝。",
    "T02n0125_048:0810b18_5": "汝當學是。」",
    "T02n0125_048:0810b18_6": "佛說是已，阿難歡喜奉行。",
    "T02n0125_048:0810b20_0": "（五）聞如是：一時，佛在舍衛國祇樹給孤獨園。",
    "T02n0125_048:0810b21_1": "爾時，世尊告諸比丘：「有四大泥黎之人。",
    "T02n0125_048:0810b22_0": "云何為四？",
    "T02n0125_048:0810b22_1": "所謂末佉梨罪人，帝舍比丘是大罪人，提婆達兜是大罪人，瞿波離比丘是大罪人。",
    "T02n0125_048:0810b24_2": "末佉梨罪人者，身出火光，長六十肘。",
    "T02n0125_048:0810b25_0": "帝舍罪人者，身出火光，長四十肘。",
    "T02n0125_048:0810b25_1": "提婆達兜罪人者，身出火光，長三十肘。",
    "T02n0125_048:0810b26_2": "瞿波離罪人者，身出火光，長二十肘。",
    "T02n0125_048:0810b27_3": "「比丘當知，末佉梨教無數眾生使行邪見顛倒之想，計有無之想。",
    "T02n0125_048:0810b29_4": "帝舍愚人者，斷諸聖眾應器遺餘。",
    "T02n0125_048:0810b29_5": "提婆達兜愚人者，鬪亂眾僧，殺阿羅漢比丘尼，起害意向於如來。",
    "T02n0125_048:0810c02_6": "瞿波離罪人者，誹謗舍利弗、目乾連。",
    "T02n0125_048:0810c03_7": "「又復，比丘！",
    "T02n0125_048:0810c03_8": "末佉梨罪人教無數眾生，使行邪見，身壞命終，墮焰光泥黎中。",
    "T02n0125_048:0810c05_9": "帝舍罪人，斷聖眾應器遺餘，身壞命終，墮等害地獄中。",
    "T02n0125_048:0810c06_10": "提婆達兜罪人者，起謀害心向於如來，身壞命終，墮阿鼻地獄中。",
    "T02n0125_048:0810c07_11": "瞿波離罪人者，由其誹謗舍利弗、目乾連，身壞命終，墮鉢投摩地獄中。",
    "T02n0125_048:0810c09_12": "「末佉離罪人者，是時獄卒生拔其舌背著脊上。",
    "T02n0125_048:0810c10_13": "所以然者，由其曩昔教無數眾生使行邪見。",
    "T02n0125_048:0810c11_14": "帝舍大罪人者，是時獄卒生擗其身，鎔銅灌壞其心，又以熱鐵丸，使令吞之。",
    "T02n0125_048:0810c13_15": "所以然者，由其斷應器遺餘故。",
    "T02n0125_048:0810c14_16": "提婆達兜罪人者，以熱鐵輪，轢壞其身，又以鐵杵[口*父]咀其體，群暴惡象蹹蹈其身，又復大熱鐵山鎮押面上，舉身為熱銅葉所裹。",
    "T02n0125_048:0810c17_17": "所以然者，由其曩昔鬪亂聖眾，壞和合僧故，致鐵輪轢斷其頭。",
    "T02n0125_048:0810c19_18": "又此提婆達兜愚人，教彼太子使害父王，由是果報故，使鐵杵破壞其身。",
    "T02n0125_048:0810c21_0": "又彼提婆達兜愚癡之人，飲象使醉往害如來，由是果報，群象蹹蹈其體。",
    "T02n0125_048:0810c22_1": "又彼提婆達兜惡人，上耆闍崛山顛，執石擲佛，由斯果報故，使熱鐵山鎮押其面。",
    "T02n0125_048:0810c24_2": "然彼提婆達兜愚人，殺阿羅漢比丘尼，由斯果報故，使熱銅鐵葉纏裹其身。",
    "T02n0125_048:0810c26_3": "比丘當知，瞿波離罪人者，在彼蓮華地獄中，千具犁牛以犁其舌。",
    "T02n0125_048:0810c28_0": "所以然者，由其誹謗舍利弗、目連故，由此因緣果報，使千具犁牛而壞其舌。",
    "T02n0125_048:0810c29_1": "「又復，比丘！",
    "T02n0125_048:0811a01_2": "末佉離罪人者，身出火光，長六十肘。",
    "T02n0125_048:0811a02_0": "若有眾生興起此念：『當拔濟饒益此人。』",
    "T02n0125_048:0811a03_0": "取四大海水，高四十肘，澆灌其身，然彼海水尋時消盡，焰不增減。",
    "T02n0125_048:0811a04_1": "由是熱鐵葉火燒四日，有人來以四渧水澆，然水尋時消盡。",
    "T02n0125_048:0811a05_2": "此亦如是。",
    "T02n0125_048:0811a06_3": "若有人來以四大海水澆彼人身，欲令無為，終不可果。",
    "T02n0125_048:0811a07_4": "所以然者，由彼罪過極深重故。",
    "T02n0125_048:0811a08_5": "「然彼帝舍罪人，身出火光，長四十肘，設有眾生愍念此人，以三大海水澆灌其身，然彼海水尋時消盡，火焰不減。",
    "T02n0125_048:0811a11_6": "其猶有人以三渧水著熱鏊上，水尋消滅，不得久停。",
    "T02n0125_048:0811a12_7": "此亦如是，若以三大海水澆帝舍身上，水尋時滅，火終不增減。",
    "T02n0125_048:0811a13_8": "「提婆達兜罪人，身出火光，長三十肘。",
    "T02n0125_048:0811a14_9": "若有眾生，興起愛念之心，欲使提婆達兜身永處無為，以二大海水澆灌其身，水尋時盡，火終不滅。",
    "T02n0125_048:0811a17_10": "猶如以二渧水著熱鏊上，終無增減。",
    "T02n0125_048:0811a18_11": "提婆達兜愚人亦如是，以二大海水澆灌其身，水尋時盡，火終不滅，提婆達兜身體苦痛如斯。",
    "T02n0125_048:0811a20_12": "「瞿波離罪人，身出火光，長二十肘。",
    "T02n0125_048:0811a21_13": "設有眾生愍念斯人，取一大海水澆灌其身，然彼海水尋時消盡，火終不滅。",
    "T02n0125_048:0811a23_14": "猶如一渧水著熱鏊上，尋時消盡，不得久停。",
    "T02n0125_048:0811a24_15": "瞿波離比丘亦復如是。",
    "T02n0125_048:0811a24_16": "罪報所牽，故受斯罪。",
    "T02n0125_048:0811a25_17": "是謂，比丘！",
    "T02n0125_048:0811a25_18": "此四種人受罪極重，當自盡意遠離斯患，承諸賢聖等修梵行者。",
    "T02n0125_048:0811a27_19": "如是，仁者，當作斯學。」",
    "T02n0125_048:0811a27_20": "爾時，諸比丘聞佛所說，歡喜奉行。",
    "T02n0125_048:0811a29_0": "（六）聞如是：一時，佛在舍衛國祇樹給孤獨園。",
    "T02n0125_048:0811b01_1": "爾時，世尊告諸比丘：「我今明曉地獄，亦知趣地獄之徑，亦復知彼地獄眾生之本。",
    "T02n0125_048:0811b03_0": "設復眾生造諸惡不善之行，身壞命終，入地獄中，我亦知之。",
    "T02n0125_048:0811b04_1": "又復，比丘！",
    "T02n0125_048:0811b04_2": "我亦知明曉畜生，亦知趣畜生之道，亦復知畜生之本，作諸惡元生彼者亦悉曉了。",
    "T02n0125_048:0811b06_3": "我今亦知餓鬼之道，其有作惡根元者，生餓鬼中，我亦知之。",
    "T02n0125_048:0811b08_4": "我今亦知人道向人之趣，其有眾生得人身者，我亦知之。",
    "T02n0125_048:0811b09_5": "我亦知趣天之道，其有眾生作諸德本，生彼天上，我亦知之。",
    "T02n0125_048:0811b10_6": "我亦知涅槃之趣，其有眾生有漏盡成無漏，心解脫、智慧解脫，於現法中而取證果，我亦知之。",
    "T02n0125_048:0811b13_7": "「比丘當知，我知地獄之趣，以何因緣而說斯言乎？」",
    "T02n0125_048:0811b14_8": "佛告諸比丘：「我今觀察眾生心意，所謂此人身壞命終，應入地獄中，然後時觀此人以入地獄中，受苦酸酷考掠無數，愁憂苦惱不可稱記。",
    "T02n0125_048:0811b17_9": "猶如一大火坑無有塵烟，設有人來逕趣斯處，又且有目之士觀此人所趣，必當墜火終不虛也。",
    "T02n0125_048:0811b19_10": "然復後時觀此人以墮火坑，吾所謂人者以墮火坑。",
    "T02n0125_048:0811b21_11": "今觀察眾生心意所念，必入地獄不疑，如我後時觀察此人，以定入地獄，受苦酸酷不可稱記。",
    "T02n0125_048:0811b23_12": "云何斯人以入地獄？",
    "T02n0125_048:0811b24_13": "是謂我觀趣地獄眾生作諸惡行不善之業，身壞命終，入地獄中，我悉知之。",
    "T02n0125_048:0811b25_14": "吾所說者，正謂此耳。",
    "T02n0125_048:0811b26_15": "「我知畜生之道，亦知趣畜生者，以何緣本而說此乎？",
    "T02n0125_048:0811b27_16": "於是，比丘！",
    "T02n0125_048:0811b27_17": "我觀察眾生心中所念，此人身壞命終，生畜生中。",
    "T02n0125_048:0811b29_0": "有我後時觀察此人，以生畜生中，愁憂苦惱不可稱計。",
    "T02n0125_048:0811c01_1": "云何斯人以墮畜生中乎？",
    "T02n0125_048:0811c02_0": "猶如村落有大圊廁，屎滿其中。",
    "T02n0125_048:0811c02_1": "設有斯人徑趣斯處，有目之士，見斯人來徑趣斯處，此人不久徑墮于廁。",
    "T02n0125_048:0811c04_2": "然後時觀此人已墮于廁，受厄窮困不可稱記。",
    "T02n0125_048:0811c05_3": "云何斯人已墮于廁？",
    "T02n0125_048:0811c06_4": "我今觀眾生類亦復如是，斯人命終應生畜生中。",
    "T02n0125_048:0811c07_5": "又復時觀已生畜生中，受苦無量。",
    "T02n0125_048:0811c08_6": "我今觀畜生眾生皆悉明了。",
    "T02n0125_048:0811c08_7": "我所說者，正謂此耳。",
    "T02n0125_048:0811c09_8": "「我亦知餓鬼眾生，餓鬼之道，其身壞命終，生餓鬼者，我亦知之。",
    "T02n0125_048:0811c10_9": "其有眾生身壞命終，趣餓鬼之道，我悉知之。",
    "T02n0125_048:0811c12_0": "我復於後時觀見此眾生，以入餓鬼受苦痛、樂痛。",
    "T02n0125_048:0811c13_1": "云何斯人以入餓鬼中乎？",
    "T02n0125_048:0811c13_2": "猶如大村落側有一大樹，生危嶮之處，枝葉凋落。",
    "T02n0125_048:0811c15_3": "設有人來，往趣斯處，有目之士遙觀此人，必趣樹不疑。",
    "T02n0125_048:0811c16_4": "復後時觀此人，或坐、或臥，受其苦樂之報。",
    "T02n0125_048:0811c17_5": "云何斯人以至樹下坐臥乎？",
    "T02n0125_048:0811c18_6": "今我觀眾生之類亦復如是，身壞命終，必趣餓鬼不疑，受其苦樂之報不可稱記。",
    "T02n0125_048:0811c20_7": "我知餓鬼趣，餓鬼之道，皆悉分明，我所說者，正謂此耳。",
    "T02n0125_048:0811c21_8": "「我知人道，亦知趣人道，其有造行，身壞命終，生人中者，我亦知之。",
    "T02n0125_048:0811c23_9": "於是，比丘！",
    "T02n0125_048:0811c23_10": "我觀眾生類心中所念，此人必當身壞命終，應生人中。",
    "T02n0125_048:0811c24_11": "我復於後時觀此人已生人中。",
    "T02n0125_048:0811c25_12": "云何斯人已生人中？",
    "T02n0125_048:0811c26_0": "猶如村落側有一大樹，在平正處，多諸陰涼。",
    "T02n0125_048:0811c27_1": "若有人直從一道來，有目之士見已便知之，斯人所趣向，定至此樹不疑。",
    "T02n0125_048:0811c28_2": "我復於後時觀此人，已至此樹，受樂無量。",
    "T02n0125_048:0811c29_3": "云何斯人得至斯處？",
    "T02n0125_048:0812a01_4": "此亦如是，我觀眾生心意所念亦如是，身壞命終，必生人中不疑。",
    "T02n0125_048:0812a03_5": "我復於後時，觀此人已生人中受樂無量。",
    "T02n0125_048:0812a04_6": "我知人趣，亦知趣人之道，今生人中者，我亦知之，我所說者，正謂此耳。",
    "T02n0125_048:0812a05_7": "「我亦知天，亦知趣天之道，其有眾生作諸功業生天者，我亦知之。",
    "T02n0125_048:0812a07_8": "以何因緣而說此乎？",
    "T02n0125_048:0812a07_9": "我今觀眾生之類心中所念，此人必當身壞命終，生善處天上，然後時觀此人身壞命終，生善處天上，於彼受自然之福，快樂無比。",
    "T02n0125_048:0812a11_0": "是謂斯人已生天上，於彼受自然之福，快樂無比。",
    "T02n0125_048:0812a12_1": "猶如村落側有好高廣講堂，彫文刻鏤，懸繒幡蓋，香汁灑地，敷好坐具，氍毹毾[登*毛]，文繡綩綖。",
    "T02n0125_048:0812a14_2": "若有人直從一道來，有目之士直從一道來，此人所趣向，定至高廣講堂必不疑，復於後時觀見此人，已到講堂上，或坐、或臥，於中受福快樂無比。",
    "T02n0125_048:0812a17_3": "此亦如是，吾今觀眾生類身壞命終，應生善處天上，於彼受樂快不可計。",
    "T02n0125_048:0812a19_4": "云何斯人以生善處天上乎？",
    "T02n0125_048:0812a20_5": "我知天道，趣天之路乎？",
    "T02n0125_048:0812a21_0": "我所說者，正謂此耳。",
    "T02n0125_048:0812a21_1": "「我今知涅槃，亦知涅槃之道，亦知眾生應般涅槃者。",
    "T02n0125_048:0812a22_2": "或有眾生盡有漏成無漏，心解脫、智慧解脫，現身取證而自遊化，我悉知之。",
    "T02n0125_048:0812a24_3": "由何因緣而說此乎？",
    "T02n0125_048:0812a25_4": "於是，比丘！",
    "T02n0125_048:0812a25_5": "我觀眾生類心中所念，此人盡有漏成無漏，心解脫、智慧解脫，是謂斯人以盡有漏成無漏。",
    "T02n0125_048:0812a27_6": "猶如去村落不遠有大池，水極清徹。",
    "T02n0125_048:0812a28_7": "若有人直從一道來，有目之士遙見斯人來，知此人必至池水不疑，又後時觀此人已至池水，沐浴澡洗，除諸穢污，去諸垢坋，在側而坐，亦不與人共相諍競。",
    "T02n0125_048:0812b03_8": "我今觀眾生類亦復如是，盡有漏成無漏，心解脫、智慧解脫；生死已盡，梵行已立，所作已辦，名色知如真。",
    "T02n0125_048:0812b05_9": "是謂斯人已至此處，我知涅槃之道，亦知眾生般涅槃者，皆悉知之。",
    "T02n0125_048:0812b07_10": "如來、至真、等正覺有此之智、無畏、力具，皆悉成就。",
    "T02n0125_048:0812b08_11": "如來智無有量，如來能觀過去無限無量不可計事，皆悉知之。",
    "T02n0125_048:0812b10_12": "將來現在無限無量皆悉分別。",
    "T02n0125_048:0812b10_13": "是故，比丘！",
    "T02n0125_048:0812b11_14": "當求方便，具足十力、無畏。",
    "T02n0125_048:0812b11_15": "如是，比丘！",
    "T02n0125_048:0812b12_0": "當作是學。」",
    "T02n0125_048:0812b12_1": "爾時，諸比丘聞佛所說，歡喜奉行。",
    "T02n0125_048:0812b14_0": "（七）聞如是：一時，佛在舍衛國祇樹給孤獨園。",
    "T02n0125_048:0812b15_1": "爾時，世尊告諸比丘：「依雪山上有大高廣之樹，五事長大。",
    "T02n0125_048:0812b16_2": "云何為五？",
    "T02n0125_048:0812b16_3": "根不移動，皮極厚大，枝節遠蔭，靡所不覆，葉極茂盛。",
    "T02n0125_048:0812b18_0": "是謂，比丘！",
    "T02n0125_048:0812b18_1": "依雪山上有此大樹極為俊好。",
    "T02n0125_048:0812b19_0": "今善男子、善女人亦復如是，依豪族之處，五事長益。",
    "T02n0125_048:0812b20_1": "云何為五？",
    "T02n0125_048:0812b20_2": "所謂信長益、戒長益、聞長益、施長益、慧長益。",
    "T02n0125_048:0812b21_3": "是謂，比丘！",
    "T02n0125_048:0812b21_4": "信善男子、善女人依豪族家，成就此五事。",
    "T02n0125_048:0812b22_5": "是故，比丘！",
    "T02n0125_048:0812b23_6": "當求方便，成就信、戒、聞、施、智慧。」",
    "T02n0125_048:0812b23_7": "爾時，世尊便說斯偈：「猶如雪山樹，　　五事功德成，　根皮枝節廣，　　陰葉極茂盛。",
    "T02n0125_048:0812b27_0": "　有信善男子，　　五事功德成，　信戒聞惠施，　　智慧遂增益。",
    "T02n0125_048:0812b29_0": "「如是，比丘！",
    "T02n0125_048:0812b29_1": "當作是學。」",
    "T02n0125_048:0812b29_2": "爾時，諸比丘聞佛所說，歡喜奉行。",
    "T02n0125_048:0812c02_0": "（八）聞如是：一時，佛在舍衛國祇樹給孤獨園。",
    "T02n0125_048:0812c03_1": "爾時，茂羅破群比丘與諸比丘尼共相遊處，然諸比丘尼亦復好樂共相遊處。",
    "T02n0125_048:0812c04_2": "其有人民稱譏茂羅破群比丘者，是時諸比丘尼極懷瞋恚，愁憂不悅。",
    "T02n0125_048:0812c06_3": "若復有人毀呰諸比丘尼者，是時破群比丘亦復愁憂不悅。",
    "T02n0125_048:0812c07_4": "是時，多眾比丘告破群比丘曰：「汝今云何親近諸比丘尼？",
    "T02n0125_048:0812c09_5": "諸比丘尼亦復與汝交接？」",
    "T02n0125_048:0812c09_6": "破群報曰：「我今解如來所說教誡，其有犯婬者，罪不足言。」",
    "T02n0125_048:0812c11_7": "眾多比丘復告曰：「止！",
    "T02n0125_048:0812c11_8": "止！",
    "T02n0125_048:0812c11_9": "比丘！",
    "T02n0125_048:0812c11_10": "勿作斯言。",
    "T02n0125_048:0812c12_11": "莫誹謗如來言教，其誹謗如來言教者，罪咎不少。",
    "T02n0125_048:0812c13_12": "又復世尊無數方便說婬之穢，其有習婬，使無罪者，終無此理。",
    "T02n0125_048:0812c14_13": "汝今可捨此惡見，備於長夜受苦無量。」",
    "T02n0125_048:0812c15_14": "然此破群比丘故與交通，而不改其行。",
    "T02n0125_048:0812c16_15": "爾時，眾多比丘往至世尊所，頭面禮足，而白世尊言：「舍衛城中有一比丘，名曰破群，與諸比丘尼共相交接，然諸比丘尼亦與破群比丘交接往來。",
    "T02n0125_048:0812c20_0": "我等往彼勸喻使改其行，然彼二人遂更增益，不捨此顛倒之見，亦不順正法之業。」",
    "T02n0125_048:0812c21_1": "爾時，世尊告一比丘：「汝往至彼破群比丘所，云：『如來喚。』」",
    "T02n0125_048:0812c23_2": "爾時，比丘受如來教，即往到破群比丘所：「汝當知之，如來喚卿。」",
    "T02n0125_048:0812c24_3": "破群比丘聞彼比丘語，即往到世尊所，頭面禮足，在一面坐。",
    "T02n0125_048:0812c26_4": "爾時，世尊問彼比丘曰：「汝審親近諸比丘尼耶？」",
    "T02n0125_048:0812c27_5": "彼比丘對曰：「如是。",
    "T02n0125_048:0812c27_6": "世尊！」",
    "T02n0125_048:0812c27_7": "佛告比丘：「汝為比丘，云何與比丘尼共相交接？",
    "T02n0125_048:0812c28_8": "汝今是族姓子，剃除鬚髮，著三法衣，以信堅固，出家學道？」",
    "T02n0125_048:0813a01_9": "破群比丘白佛言：「唯然，世尊！",
    "T02n0125_048:0813a01_10": "我是族姓子，以信堅固，出家學道。」",
    "T02n0125_048:0813a02_11": "佛告比丘：「非汝之法。",
    "T02n0125_048:0813a03_12": "云何與比丘尼共相交接？」",
    "T02n0125_048:0813a03_13": "破群比丘白佛言：「我聞如來所說，其習婬者，其罪蓋不足言。」",
    "T02n0125_048:0813a05_14": "佛告比丘：「汝愚人！",
    "T02n0125_048:0813a05_15": "云何說如來習婬無罪？",
    "T02n0125_048:0813a06_16": "我無數方便說婬之穢污，汝今云何作是語：『如來說婬無罪』？",
    "T02n0125_048:0813a07_17": "汝好守護口過，無令長夜恒受其罪。」",
    "T02n0125_048:0813a08_18": "佛告之曰：「汝今且止！",
    "T02n0125_048:0813a09_0": "須吾更問諸比丘。」",
    "T02n0125_048:0813a09_1": "爾時，世尊告諸比丘曰：「汝等頗聞吾與諸比丘說婬無罪乎？」",
    "T02n0125_048:0813a10_2": "諸比丘對曰：「唯然，世尊！",
    "T02n0125_048:0813a11_3": "不聞如來說婬無罪。",
    "T02n0125_048:0813a11_4": "所以然者，如來無數方便說婬之穢污。",
    "T02n0125_048:0813a12_5": "設言無罪，此義不然。」",
    "T02n0125_048:0813a13_6": "佛告諸比丘：「善哉！",
    "T02n0125_048:0813a13_7": "善哉！",
    "T02n0125_048:0813a13_8": "諸比丘！",
    "T02n0125_048:0813a14_9": "如汝所言，我無數方便說婬之穢污。」",
    "T02n0125_048:0813a14_10": "爾時，世尊重告諸比丘曰：「汝等當知，若有愚人習於法行，所謂契經、祇夜、偈、授決、因緣、本末、譬喻、生、方等、未曾有、說、廣普；雖誦斯法，不解其義；以不觀察其義，亦不順從其法，所應順法終不從其行。",
    "T02n0125_048:0813a19_11": "所以誦斯法者，從欲與人共競諍，意計勝負，亦不自為己有所濟及，彼誦法已，則犯制限。",
    "T02n0125_048:0813a22_0": "猶如有人出彼村落欲求惡蛇，彼若見極大之蛇，到已，以左手摩抆其尾，然彼蛇迴頭螫蜇其手，由此緣報，便致命終，此亦如是，若有愚人翫習其法，十二部經靡不斟酌，亦不觀察其義。",
    "T02n0125_048:0813a26_1": "所以然者，由不究竟正法義故。",
    "T02n0125_048:0813a27_2": "「於是，若有善男子將護翫習其法，契經、祇夜、偈、授決、因緣、本末、譬喻、生、方等、未曾有、說、廣普；彼人誦此法已，深解其義；以解彼深義之法，順從其教，無所違失，所以誦法者，不以勝負之心，與彼競諍；所以誦習法者，欲自纂修有察及；所以誦法者，果有所願，由此因緣，漸至涅槃。",
    "T02n0125_048:0813b05_3": "猶如有人出彼村落，求覓惡蛇。",
    "T02n0125_048:0813b05_4": "彼見蛇已，手執鐵鉗，先鑷其頭，後便捉項，不令動搖；設彼惡蛇迴尾欲害彼人，終無所至。",
    "T02n0125_048:0813b08_5": "所以然者，比丘！",
    "T02n0125_048:0813b08_6": "由其捉項故！",
    "T02n0125_048:0813b08_7": "此善男子亦復如是，誦習、誦讀，靡不周遍，觀察其義，順從其法，終無違失，漸漸由此因緣，得至涅槃。",
    "T02n0125_048:0813b11_8": "所以然者，由其執正法故。",
    "T02n0125_048:0813b12_0": "是故，諸比丘！",
    "T02n0125_048:0813b12_1": "其有解吾義者，當念奉行；其不解者，重來問我。",
    "T02n0125_048:0813b13_2": "如來方今現在，後悔無益。」",
    "T02n0125_048:0813b14_3": "爾時，佛告諸比丘：「設有比丘在大眾中而作是說：『如來所說禁戒，我悉解了，其習婬者，罪蓋不足言。』",
    "T02n0125_048:0813b16_4": "彼比丘當語斯比丘：『止！",
    "T02n0125_048:0813b17_0": "止！",
    "T02n0125_048:0813b17_1": "莫作斯言！",
    "T02n0125_048:0813b17_2": "莫誹謗如來言說斯語，如來終不說此言。』",
    "T02n0125_048:0813b18_3": "若此比丘改其所犯者善；若不改其行者，復當再三諫之。",
    "T02n0125_048:0813b19_4": "設當改者善，設不改者墮。",
    "T02n0125_048:0813b20_5": "若復比丘隱匿其事，不使露現者，諸人皆墮。",
    "T02n0125_048:0813b21_6": "是謂，比丘！",
    "T02n0125_048:0813b21_7": "我之禁戒。」",
    "T02n0125_048:0813b22_0": "爾時，諸比丘聞佛所說，歡喜奉行。",
    "T02n0125_048:0813b23_0": "（九）聞如是：一時，佛在舍衛國祇樹給孤獨園。",
    "T02n0125_048:0813b24_1": "爾時，生漏梵志往至世尊所，共相問訊，在一面坐。",
    "T02n0125_048:0813b25_2": "爾時，生漏梵志白世尊曰：「為有幾劫過去？」",
    "T02n0125_048:0813b26_3": "佛告梵志：「過去諸劫不可稱計。」",
    "T02n0125_048:0813b26_4": "梵志白佛：「為可計數不乎？",
    "T02n0125_048:0813b27_5": "沙門瞿曇恒說三世。",
    "T02n0125_048:0813b28_6": "云何為三？",
    "T02n0125_048:0813b28_7": "所謂過去、將來、現在。",
    "T02n0125_048:0813b28_8": "沙門瞿曇亦知過去、當來、現在之世，唯願沙門演說劫數之義。」",
    "T02n0125_048:0813c01_9": "佛告梵志：「若當我說因此劫，復次此劫，我既滅度，汝取命終，不知劫數之義。",
    "T02n0125_048:0813c02_10": "所以然者，如今人壽短促，極壽不過百年。",
    "T02n0125_048:0813c03_11": "計百年中數劫者，我取滅度，汝既命終，終不知劫數之義。",
    "T02n0125_048:0813c05_12": "梵志當知，如來亦有此知，具足分別劫數，眾生壽命長短，受其苦樂，皆悉分明。",
    "T02n0125_048:0813c07_13": "今當與汝引譬，智者以譬喻得解。",
    "T02n0125_048:0813c08_14": "猶如恒沙之數，亦無有限，無有量，不可計算，過去劫者其數如是。",
    "T02n0125_048:0813c09_15": "不可稱計，不可籌量。」",
    "T02n0125_048:0813c10_16": "梵志白佛：「當來劫頗有幾數？」",
    "T02n0125_048:0813c10_17": "佛告梵志：「亦恒沙之數，無有齊畔，不可稱計，非算所及。」",
    "T02n0125_048:0813c12_18": "梵志復問佛：「頗有現在劫、成敗劫乎？」",
    "T02n0125_048:0813c13_19": "佛告梵志：「有此成劫、敗劫，非一劫、百劫，猶如器皿在危地，終不安住；設當住者要當顛倒，諸世界方域亦復如是。",
    "T02n0125_048:0813c16_0": "或有劫成，或有劫敗，此數亦復叵計為幾劫成，為幾劫敗。",
    "T02n0125_048:0813c17_1": "所以然者，生死長遠無有邊際。",
    "T02n0125_048:0813c18_2": "眾生以無明結覆蓋，漂浪流滯，從今世至後世，從後世至今世，長夜受苦惱，當可厭患去離此惱。",
    "T02n0125_048:0813c20_3": "是故，梵志！",
    "T02n0125_048:0813c20_4": "當作是學。」",
    "T02n0125_048:0813c21_5": "爾時，生漏梵志白世尊言：「沙門瞿曇！",
    "T02n0125_048:0813c22_0": "甚奇！",
    "T02n0125_048:0813c22_1": "甚特！",
    "T02n0125_048:0813c22_2": "知過去當來劫數之義，我今重復自歸沙門瞿曇！",
    "T02n0125_048:0813c23_3": "唯願沙門瞿曇聽為優婆塞，盡其形壽不敢復殺，乃至飲酒。」",
    "T02n0125_048:0813c24_4": "爾時，生漏梵志聞佛所說，歡喜奉行。",
    "T02n0125_048:0813c26_0": "（一〇）聞如是：一時，佛在羅閱城耆闍崛山中，與大比丘眾五百人俱。",
    "T02n0125_048:0813c27_1": "爾時，有一異比丘白世尊言：「劫頗有邊際乎？」",
    "T02n0125_048:0813c28_2": "佛告比丘：「方便引譬，然劫數無窮盡，過去久遠，於此賢劫中，有佛出，號曰俱樓孫至真、等正覺。",
    "T02n0125_048:0814a01_3": "爾時，此耆闍崛山更有姓號。",
    "T02n0125_048:0814a02_4": "爾時，羅閱城人民之類，上此耆闍崛山中，四日四夜，行乃徹頂。",
    "T02n0125_048:0814a04_0": "又復，比丘！",
    "T02n0125_048:0814a04_1": "拘那含牟尼佛時，此耆闍崛山更有姓號。",
    "T02n0125_048:0814a05_2": "爾時，羅閱城人民之類，三日三夜，行乃至此山頂。",
    "T02n0125_048:0814a06_3": "迦葉如來出現於世，此耆闍崛山更有姓號。",
    "T02n0125_048:0814a07_4": "時，羅閱城人民之類，二日二夜，行乃至此山頂。",
    "T02n0125_048:0814a08_5": "如我今日釋迦文佛出現於世，此山名耆闍崛山，須臾之頃乃到此山頂。",
    "T02n0125_048:0814a10_6": "若彌勒如來出現於世，此山亦名耆闍崛山。",
    "T02n0125_048:0814a11_7": "所以然者，諸佛神力咸使出此山在。",
    "T02n0125_048:0814a12_8": "「比丘！",
    "T02n0125_048:0814a12_9": "當以方便，知劫有衰盡，不可稱計。",
    "T02n0125_048:0814a13_10": "然劫有二種：大劫、小劫。",
    "T02n0125_048:0814a13_11": "若於劫中無佛出世，爾時復有辟支佛出世，此名為小劫。",
    "T02n0125_048:0814a15_0": "若如來於劫中出世，爾時彼劫中無有辟支佛出現於世，此名為大劫。",
    "T02n0125_048:0814a16_1": "比丘！",
    "T02n0125_048:0814a16_2": "當以此方便，知劫數長遠，不可稱計。",
    "T02n0125_048:0814a17_3": "是故，比丘！",
    "T02n0125_048:0814a17_4": "當憶此劫數之義。」",
    "T02n0125_048:0814a18_5": "爾時，異比丘聞佛所說，歡喜奉行。",
    "T02n0125_048:0814a20_0": "增壹阿含經卷第四十八"
}