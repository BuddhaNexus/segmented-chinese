{
    "T17n0813_001:0775a03_0": "佛說無希望經",
    "T17n0813_001:0775a05_0": "西晉三藏竺法護譯",
    "T17n0813_001:0775a06_0": "聞如是：一時，佛遊王舍城靈鷲山，與大比丘眾五百人俱，菩薩六萬。",
    "T17n0813_001:0775a07_1": "一切大聖神通已達，逮得總持，所成辯才而無罣礙，頒宣經道常無二言，神足變化不可思議，眾行備悉普無不入。",
    "T17n0813_001:0775a10_2": "其名曰：無損進菩薩、度響雷震威菩薩、若夜月華菩薩、大雨電言辭菩薩、觀無底度境界菩薩、起山頂菩薩、欣樂令悅菩薩、多離垢莫能當光菩薩、決眾生性誼度菩薩、得堅強如金剛菩薩、於諸音響最妙菩薩、越梵威聲菩薩、稱自在可畏莫能犯菩薩、積諸德本如壘寶菩薩、文殊師利童真菩薩，如是上首，六萬開士。",
    "T17n0813_001:0775a18_0": "於時賢者舍利弗在於獨處一心禪思，從燕坐起往詣佛所。",
    "T17n0813_001:0775a19_1": "彼時世尊坐於樹下，逮寂隨響三昧正定。",
    "T17n0813_001:0775a20_2": "時舍利弗住遠世尊，遙見大聖威儀禮節寂然和雅，尋即求草敷一面座，而結加趺，直正其身而不傾，猗適坐已竟，心自念言：「至未曾有！",
    "T17n0813_001:0775a23_3": "如來至真威神光儀不可稱載，安隱道本。",
    "T17n0813_001:0775a24_4": "由是之故，群生得安，所可逮致無上正慧諮嗟功勳，皆了諸法無不通達。」",
    "T17n0813_001:0775a26_5": "於時，大聖靜然安和從三昧起，聲揚發音。",
    "T17n0813_001:0775a27_6": "時，舍利弗聞佛世尊聲揚發音，善心生焉，得其本願，前進佛所一心而住，稽首歸命志懷踊躍，尋歎此偈，而讚頌曰：「若有眾生，　　不懷希望，　　未曾著念，　於諸經典，　　遊步世間，　　平等獨歡，　則能常忍，　　於斯經法。",
    "T17n0813_001:0775b03_7": "　　眾生無能，　見其瑕短，　　斯等信解，　　如幻自然，　選擇諸法，　　了如虛空，　　不見吾我，　爾乃大安。",
    "T17n0813_001:0775b06_8": "　　其不思想，　　一切眾生，　不念眾生，　　若無眾生，　　未曾逮得，　一切思想，　　不見吾我，　　爾乃大安。",
    "T17n0813_001:0775b09_0": "　從始已來，　　不相合會，　　不為有相，　之所迷惑，　　不令興立，　　亦無所住，　不見壽命，　　爾乃安隱。",
    "T17n0813_001:0775b11_1": "　　若有明智，　不猗眾生，　　則於法界，　　而無鬪諍，　棄捐一切。",
    "T17n0813_001:0775b13_2": "　　眾人之想，　　無若干念，　乃為安隱。",
    "T17n0813_001:0775b14_3": "　　其常建立，　　於禁戒者，　能仁一切，　　不懷慳嫉，　　而住於法，　無有計數，　　不見怯弱，　　爾乃為安。",
    "T17n0813_001:0775b17_0": "　若以忍辱，　　安和超眾，　　彼未曾覩，　諍訟之貪，　　不得精進，　　亦不懈怠，　不想忍辱，　　爾乃為安。",
    "T17n0813_001:0775b19_1": "　　諦住堅固，　一心禪思，　　心無所念，　　除其煩亂，　曉了諸法，　　而在等定，　　其不想禪，　爾乃為安。",
    "T17n0813_001:0775b22_2": "　　若無明達，　　亦無智慧，　亦復不從，　　無智之教，　　不懷了了，　亦無愚冥，　　無智慧想，　　爾乃為安。",
    "T17n0813_001:0775b25_0": "　如處閑居，　　聚落亦然，　　於斯二事，　而修平等，　　亦不惟惡，　　是為聚落，　不思閑居，　　是乃為安。",
    "T17n0813_001:0775b27_1": "　　假使行索，　具足分衛，　　亦不念言，　　吾身求食，　不自諮嗟，　　我行乞食，　　無分衛想，　是乃為安。",
    "T17n0813_001:0775c01_2": "　　其從久遠，　　著弊壞衣，　受取執持，　　於斯身形，　　不自歎言，　我著麁服，　　不憍慢人，　　爾乃為安。",
    "T17n0813_001:0775c04_0": "　諸佛所教，　　安住勅示，　　三品之衣，　不離其身，　　不自想念，　　我不違禮，　不自欣豫，　　爾乃為安。",
    "T17n0813_001:0775c06_1": "　　其能頒宣，　微妙之法，　　不計吾我，　　不著眾生，　不自譽言，　　我為講法，　　不猗音響，　爾乃為安。",
    "T17n0813_001:0775c09_2": "　　於諸德本，　　不懷妄想，　無堅固想，　　不念居業，　　心中所懷，　不思清濁，　　身不造行，　　是乃為安。",
    "T17n0813_001:0775c12_0": "　若以興起，　　無興起想，　　有所住立，　不想其處，　　夙夜精進，　　經行應節，　其無言辭，　　是乃為安。",
    "T17n0813_001:0775c14_1": "　　設不思念，　作與不作，　　常無妄想，　　奇特之念，　如來外學，　　不以殊別，　　不懷勝相，　是乃為安。",
    "T17n0813_001:0775c17_2": "　　其不計數，　　安隱之想，　等如虛空，　　無所踰越，　　心不懷念，　吾我眾生，　　不見殊特，　　爾乃為安。",
    "T17n0813_001:0775c20_0": "　若了幻化，　　如夜所夢，　　逮得辯才，　志不忽忘，　　遊於世間，　　如水中月，　無有進退，　　爾乃為安。",
    "T17n0813_001:0775c22_1": "　　若了善權，　明見真諦，　　其言有身，　　無一堅固，　則能覺了，　　寂然之法，　　不行妄想，　爾乃為安。」",
    "T17n0813_001:0775c26_0": "於是，世尊讚舍利弗曰：「善哉，善哉！",
    "T17n0813_001:0775c26_1": "所知深遠，奉行慧義，極究竟矣！",
    "T17n0813_001:0775c27_2": "以法談言，應道妙歸，何其快乎！",
    "T17n0813_001:0775c28_3": "今，舍利弗！",
    "T17n0813_001:0775c28_4": "諸所遊止耆闍崛山，周旋學者比丘菩薩，普令會此啟受道教。」",
    "T17n0813_001:0775c29_5": "時，舍利弗尋即白佛：「我不堪任請令集會。",
    "T17n0813_001:0776a01_6": "所以者何？",
    "T17n0813_001:0776a02_0": "諸大士等，威德過龍、道智無盡，非吾所及。」",
    "T17n0813_001:0776a03_0": "於時世尊從身放光、照於三千大千世界。",
    "T17n0813_001:0776a03_1": "尋時佛界諸菩薩眾蒙此明曜，如一念頃皆來集會於靈鷲山，行詣佛所稽首足下，遶佛三匝還住空中。",
    "T17n0813_001:0776a06_2": "閑居比丘及諸菩薩，來詣佛所稽首于地，還坐一面。",
    "T17n0813_001:0776a07_3": "王舍大城無數人民百千之眾，行詣佛所稽首足下，退坐一面。",
    "T17n0813_001:0776a08_4": "於時，世尊見無數眾皆來集會，舉其尊顏瞻文殊面，尋復即笑。",
    "T17n0813_001:0776a10_5": "文殊師利便從座起，偏袒右肩，右膝著地，叉手問佛：「向者所笑，為何變應？",
    "T17n0813_001:0776a12_6": "如來至真未曾虛欣。」",
    "T17n0813_001:0776a12_7": "佛告文殊：「今靈鷲山有萬菩薩，俱講經典，經名喻象；於往古昔亦曾所論。」",
    "T17n0813_001:0776a14_8": "賢者阿難聞佛所說，即從座起，更整衣服，長跪叉手，稽首自歸：「善哉！",
    "T17n0813_001:0776a15_9": "世尊！",
    "T17n0813_001:0776a15_10": "愍傷眾生令致永安，唯當頒宣此喻象經，斯法難值眾所希聞，願欲時說。",
    "T17n0813_001:0776a17_11": "一切諸部皆來雲集聽此經典，必當逮得深入光明幽奧玄妙。",
    "T17n0813_001:0776a18_12": "所以者何？",
    "T17n0813_001:0776a19_13": "如來至真尊無雙比、三界無侶。",
    "T17n0813_001:0776a19_14": "向者尊顏觀文殊面，應時即笑，此不虛妄，會當有意。」",
    "T17n0813_001:0776a21_15": "佛言：「善哉，善哉！",
    "T17n0813_001:0776a21_16": "阿難！",
    "T17n0813_001:0776a21_17": "汝乃覩察殊異德本，所可識者慧不可限。",
    "T17n0813_001:0776a22_18": "阿難！",
    "T17n0813_001:0776a22_19": "諦聽，善思念之。",
    "T17n0813_001:0776a23_0": "當為汝說向者笑意。」",
    "T17n0813_001:0776a23_1": "於是，阿難與諸大眾受教而聽。",
    "T17n0813_001:0776a24_2": "佛告阿難：「若有眾生信樂斯法，舉動進止如象遊步。",
    "T17n0813_001:0776a25_3": "信此法者，彼等之類如大象遊，亦如龍步。",
    "T17n0813_001:0776a26_4": "愛喜此法真諦義者，為師子步，舉動進止尊無儔匹。」",
    "T17n0813_001:0776a27_5": "佛告阿難：「此經典要悅諸菩薩，是經法教順菩薩眾，應當諮受，本宿功德現於目前。",
    "T17n0813_001:0776a29_6": "我逝之後，此經典者歸諸菩薩，令手執持，志靜意定所以歸空，口誦心思。",
    "T17n0813_001:0776b02_7": "是菩薩藏，不歸薄德闇塞菩薩，不歸懷毒諂偽菩薩之身也，亦復不歸多願妄想菩薩之手也。」",
    "T17n0813_001:0776b05_0": "爾時，世尊即顯瑞應感動文殊。",
    "T17n0813_001:0776b05_1": "文殊師利應時知之，即自念言：「我欲啟問如來至真深遠之法，一切聲聞及與緣覺所不能逮，諸菩薩眾履迹瑞應以為等類。」",
    "T17n0813_001:0776b08_2": "文殊師利前白佛言：「唯然，世尊！",
    "T17n0813_001:0776b09_3": "今欲啟問如來、至真、等正覺，設見聽者，乃敢自陳。」",
    "T17n0813_001:0776b10_4": "佛告文殊：「恣汝所問。",
    "T17n0813_001:0776b11_0": "諸大眾會悉來集此，并當蒙恩。」",
    "T17n0813_001:0776b11_1": "文殊師利即白佛言：「何謂菩薩而得建立諸功勳法，普現一切諸菩薩行，開化無數不可計會眾生之類，現諸佛國如水中月？」",
    "T17n0813_001:0776b14_2": "佛言：「善哉，善哉！",
    "T17n0813_001:0776b14_3": "文殊師利！",
    "T17n0813_001:0776b15_4": "向所問者但舉其要，如來當為具足分別，令致建立功勳之德。",
    "T17n0813_001:0776b16_5": "諦聽，諦聽！",
    "T17n0813_001:0776b16_6": "善思念之。」",
    "T17n0813_001:0776b17_7": "文殊師利與諸大眾，受教而聽。",
    "T17n0813_001:0776b17_8": "佛告文殊：「若有菩薩當行六法，亦能具足道義之教，立於一切功勳之德。",
    "T17n0813_001:0776b19_9": "何謂為六？",
    "T17n0813_001:0776b19_10": "若有菩薩，奉行施度無極，一切所有施而不悋無所貪惜；具足順行不自見身，建立禁戒不犯眾惡；不見吾我而曉了義，成就忍辱柔和安雅，心不懷恨；覩已解脫不在結滯，慇懃精進身無所行；心無所懷分別一切，一心正志於解脫門；曉了便宜定意正受，心常永安不慕一意，解暢智慧以為道業，自覩其身不離五趣，諸所生處皆令蒙度。",
    "T17n0813_001:0776b27_11": "是為六法。",
    "T17n0813_001:0776b27_12": "菩薩所行備悉此法，具足一切功德之勳。」",
    "T17n0813_001:0776b29_0": "佛告文殊師利：「復有六法，具足此事建立一切功勳之法。",
    "T17n0813_001:0776c01_1": "何等為六？",
    "T17n0813_001:0776c01_2": "一曰、菩薩往詣地獄，攝護拔濟燒炙之患使生天上；其在畜生擾攘不安，或憤憒閙不識義理，攝取其性，顯以柔和微妙之法；其在下賤庶民小姓，則以開示轉輪聖王勢貴之位；皆以普現諸生五趣而等開度；所生之處與眾超異，明曉隨時入諸佛國土，而於法身無所動移，無來無去而悉遍現諸佛國土；演萬億音暢出言教各令得聞，其心常定不偏不黨志性蕩蕩。",
    "T17n0813_001:0776c09_3": "是為六法，菩薩建立一切功勳。」",
    "T17n0813_001:0776c10_4": "文殊師利復問佛言：「何謂菩薩攝護地獄使生天上？」",
    "T17n0813_001:0776c11_5": "佛告文殊：「菩薩大士以大蓮華三昧正受，將護地獄就往拔濟，則令于彼一切得昇天祚之安，用以眾生被苦惱故，顯示忉利最選之宮，見此厄難因則患厭，而得度脫諸所受惱；為地獄人而說經典，令無央數百千之眾度地獄痛，是為菩薩攝護地獄令得拔濟燒炙之患，已常順法無所違失。」",
    "T17n0813_001:0776c18_6": "文殊復問佛言：「何謂菩薩攝護擾攘拔濟畜生迷憒之厄，生於人間安樂之處？」",
    "T17n0813_001:0776c20_7": "佛告文殊：「菩薩大士有三昧定，名曰寂滅。",
    "T17n0813_001:0776c21_8": "以是三昧正受之時，因能攝護在畜生者，令心不亂志性和悅，則得安隱生於人間，守護三事為說經法，令無央數眾生之類建立道法，是為菩薩攝護畜生迷憒之厄，令生人間。」",
    "T17n0813_001:0776c25_9": "文殊師利復問佛言：「何謂菩薩生於下賤庶民小姓，則得更受轉輪聖王安隱之德？」",
    "T17n0813_001:0776c26_10": "佛告文殊：「有三昧，名入於清澄定意正受。",
    "T17n0813_001:0776c27_11": "因其三昧越諸衰種，使皆清淨，雖生小姓，則得更受轉輪聖王安隱之德，是為菩薩生於下賤庶民小姓，而受轉輪聖王安隱之德。」",
    "T17n0813_001:0777a01_12": "文殊又問：「何謂，世尊！",
    "T17n0813_001:0777a02_13": "菩薩普顯生諸五趣與眾生超異？」",
    "T17n0813_001:0777a03_14": "佛告文殊師利：「有三昧，名遣諸行照明殊特。",
    "T17n0813_001:0777a04_15": "以此定意正受，菩薩住斯定時，普現五趣導御眾生，令得超異殊特之行，皆發無上正真道也。」",
    "T17n0813_001:0777a06_16": "文殊師利復問佛言：「何謂菩薩隨時方便，普入一切諸佛國土，於本法身不動移處不來不去，普顯一切諸佛國土，如月現水？」",
    "T17n0813_001:0777a09_17": "佛告文殊師利：「有三昧，名咸入諸音菩薩。",
    "T17n0813_001:0777a10_18": "以是定意正受，立時能現己身在於十方，東西南北四維上下，不動移處不來不去，住彼定意，覩見十方諸佛世尊，聞所說經，是為菩薩不動移處隨時方便，普現一切諸佛國土，如月現水不來不去，菩薩如是所周旋化亦無往來。」",
    "T17n0813_001:0777a16_0": "文殊師利復白佛言：「何謂菩薩演萬億音暢出言教各令得聞？」",
    "T17n0813_001:0777a17_1": "佛告文殊：「於是菩薩逮得無量迴轉總持，達知無限眾生志性，隨其言語各暢辭聲，分別無數諸響言教，而稱其意達其所趣。",
    "T17n0813_001:0777a20_2": "逮此總持，演一切音普令得聞，各各開演辭不錯謬，是為菩薩演萬億音暢出言教各令得所。」",
    "T17n0813_001:0777a23_0": "於是，文殊師利前白佛言：「唯然，世尊！",
    "T17n0813_001:0777a23_1": "諸菩薩等善權方便，難及難及超絕無侶。",
    "T17n0813_001:0777a24_2": "是經典要，諸菩薩學常所啟受。",
    "T17n0813_001:0777a25_3": "當以何業至信脫門？」",
    "T17n0813_001:0777a25_4": "佛告文殊：「菩薩欲學斯經典者，則當信解虛空之門。」",
    "T17n0813_001:0777a27_5": "又問世尊：「何謂虛空？」",
    "T17n0813_001:0777a27_6": "佛告文殊：「其虛空者則謂虛無，無有塵污無恚害心，亦不忽忘。",
    "T17n0813_001:0777a29_7": "一切諸法亦復如是，無污、無害，亦無忽忘。",
    "T17n0813_001:0777b01_8": "猶如虛空，不成布施，不具持戒、忍辱、精進、一心、智慧，永無所及。",
    "T17n0813_001:0777b02_9": "如是，文殊！",
    "T17n0813_001:0777b02_10": "一切諸法不成施、戒、忍、進、寂、慧。",
    "T17n0813_001:0777b03_11": "猶如虛空，以是之故無解無除，一切諸法亦復如是，無解無除。",
    "T17n0813_001:0777b04_12": "猶如虛空，有所行者無所造證，一切諸法亦復如是，則無所行亦無造證。",
    "T17n0813_001:0777b06_13": "猶如虛空，無有闇冥亦無明耀，諸法如是，無闇無明。",
    "T17n0813_001:0777b07_14": "猶如虛空，曠然無際不可捉持，諸法如是，普無齊限不可捉持。",
    "T17n0813_001:0777b09_15": "猶如虛空，無有正路，亦無邪徑，諸法如是，無路無徑，亦無邪正。",
    "T17n0813_001:0777b10_16": "猶如虛空，不建立身離諸漏行，不學聲聞、不志緣覺、不著諸佛無上大乘，諸法如是，不學聲聞、緣覺、大乘。",
    "T17n0813_001:0777b12_17": "猶如虛空，無有思想無所分別，諸法如是，無有妄想亦無分別。",
    "T17n0813_001:0777b14_18": "猶如虛空。",
    "T17n0813_001:0777b14_19": "無舉、無下、無進、無怠，諸法如是，無進、無怠。",
    "T17n0813_001:0777b15_20": "猶如虛空，無應、不應、無雙、無隻，諸法如是，無應、不應亦無雙隻。",
    "T17n0813_001:0777b16_21": "猶如虛空，普照眾生無能塵污令不淨者，諸法如是，至於滅度永無塵污。",
    "T17n0813_001:0777b18_22": "以是之故，不可滅除，無能移去，猶如虛空，無所建立亦無所住，不動不搖無處所故。」",
    "T17n0813_001:0777b20_23": "佛告文殊：「菩薩大士解諸眾生無有住處，不當觀察見有處所，逮致本際，不動、不搖、無住、無不住。」",
    "T17n0813_001:0777b22_24": "佛言：「如是，文殊師利！",
    "T17n0813_001:0777b23_25": "彼法自然，其欲得見如來至真，則為邪見；其邪見者，求入正見；其正見者是為泥洹，非大德果無大功勳；其至泥洹非大德果、無功勳已，則世眾祐；其世眾祐，則於眾祐無所希望；其於眾祐無希望已，即能具足虛靜之慧；已具靜慧則能速成無所從生法忍。」",
    "T17n0813_001:0777b28_26": "時彼眾會六十比丘，皆懷甚慢各心念言：「今者如來頒宣冥路迷惑之訓，諸外邪學悉有是辭，何以為行？",
    "T17n0813_001:0777c02_27": "向者世尊復演此教，亦如弗蘭迦葉、摩訶離瞿耶樓、阿夷帝基耶！",
    "T17n0813_001:0777c03_28": "今離披休迦旃先、比盧持、尼揵子等，悉說此言。",
    "T17n0813_001:0777c05_0": "何因如來亦演斯辭，有何殊別？",
    "T17n0813_001:0777c05_1": "云何則之？",
    "T17n0813_001:0777c05_2": "所當遵修以何為業？」",
    "T17n0813_001:0777c07_0": "爾時，世尊知諸比丘六十人等懷甚慢者心之所念，尋時即告文殊師利：「佛為如來、至真、正覺，頒宣經典，亦與外道異學俱同等無差特，又外異學不能分別如來說法義之所歸。」",
    "T17n0813_001:0777c10_1": "六十比丘適聞此言，益懷憂慼意不歡悅，甚不欽樂講是經義，即從座起，無何而去。",
    "T17n0813_001:0777c12_2": "文殊師利告諸比丘：「諸賢者等！",
    "T17n0813_001:0777c13_3": "欲何所湊？」",
    "T17n0813_001:0777c13_4": "時諸比丘報文殊曰：「吾等不解是法所說，為何所歸？」",
    "T17n0813_001:0777c14_5": "時舍利弗告諸比丘：「諸賢者等！",
    "T17n0813_001:0777c15_6": "斯義善哉！",
    "T17n0813_001:0777c15_7": "當以此事重白其意。",
    "T17n0813_001:0777c16_8": "且待須臾，我當啟問如來至真，何故說此？」",
    "T17n0813_001:0777c17_9": "時諸比丘聞舍利弗宣如是教，還復故座。",
    "T17n0813_001:0777c18_10": "時舍利弗則前問佛：「何故如來頒宣此言，令諸比丘皆懷猶豫？",
    "T17n0813_001:0777c19_11": "唯願世尊，加哀垂恩為決結網。」",
    "T17n0813_001:0777c20_12": "彼時，世尊告舍利弗：「於意云何？",
    "T17n0813_001:0777c21_13": "其有比丘漏盡意解無餘結縛，聞此言教，寧懷狐疑心怖懅乎？」",
    "T17n0813_001:0777c22_14": "答曰：「不也。",
    "T17n0813_001:0777c22_15": "世尊！",
    "T17n0813_001:0777c22_16": "已見諦者奉比丘行，於一切音諸所言辭，不恐不怖亦不懷懅，何況比丘漏盡意解無餘結縛懷疑恐也。」",
    "T17n0813_001:0777c25_17": "佛告舍利弗：「或有愚人意塞沈冥，於未曾有法，而懷妄想逮虛空行。」",
    "T17n0813_001:0777c26_18": "時舍利弗復問佛言：「唯願大聖！",
    "T17n0813_001:0777c27_19": "發遣斯教章句所趣，令諸會者蠲除沈吟，心中坦然。」",
    "T17n0813_001:0777c28_20": "佛告舍利弗：「其有夢中見如來者，為寧審見真人形乎？",
    "T17n0813_001:0777c29_21": "如來謂此夢中所覩則非真實，不為堅要，皆因思想、計所思想、審無有想。",
    "T17n0813_001:0778a02_22": "無合會想，無所有已，則解如來無所分別想、無審諦想、不懷想想。",
    "T17n0813_001:0778a04_23": "無合會想，無所有，則解一切眾生萬物皆為虛妄，不見真實，便能曉了諸法迷惑顛倒放逸。",
    "T17n0813_001:0778a06_24": "已能曉了諸法迷惑，是故如來具足宣暢迷惑邪見。",
    "T17n0813_001:0778a07_25": "已能分別一切諸法，皆為邪見，則不復隨迷惑邪疑六十二見。",
    "T17n0813_001:0778a08_26": "是為，舍利弗！",
    "T17n0813_001:0778a09_0": "若有欲觀如來至真則墮邪見。",
    "T17n0813_001:0778a09_1": "是故，舍利弗！",
    "T17n0813_001:0778a10_0": "如來說此。",
    "T17n0813_001:0778a10_1": "若有欲觀如來身者則墮邪見；除見聞想為觀如來，乃無邪見。」",
    "T17n0813_001:0778a11_2": "時舍利弗復問佛言：「何謂，世尊！",
    "T17n0813_001:0778a12_3": "其邪見者令入正見？」",
    "T17n0813_001:0778a12_4": "佛告舍利弗：「一切愚戇凡夫之士，諸所妄想念應不應，所可發起立在處所，則於此事而不信之，無所建立精進懈怠無雙無隻，起自見身我人壽命，依猗計吾而貪著我，曉了分別。",
    "T17n0813_001:0778a17_5": "如此色像見聞念知，喜樂所說悉無所有，如是所有審無所有，是為所生、是為無所生，是為虛妄、是真實，言皆無所有。",
    "T17n0813_001:0778a19_6": "其虛妄者則當知之，為無疇匹無像之謂，以無疇匹則成邪見。」",
    "T17n0813_001:0778a21_7": "佛為舍利弗：「其如是像，見諸虛妄了不以惑，是謂邪見，則與外道邪見俱同。",
    "T17n0813_001:0778a23_0": "以是之故。",
    "T17n0813_001:0778a23_1": "舍利弗！",
    "T17n0813_001:0778a23_2": "知其墮邪見，緣致正見。」",
    "T17n0813_001:0778a24_0": "舍利弗復問佛言：「何謂正見施與彼者，其福不大功勳不遠？」",
    "T17n0813_001:0778a25_1": "佛告舍利弗：「假使有人如是像施，施彼眾祐則成無為親近無為。",
    "T17n0813_001:0778a26_2": "其無為者，無有少福無大功勳，無小名稱亦不大稱。",
    "T17n0813_001:0778a28_0": "所以者何？",
    "T17n0813_001:0778a28_1": "其無為者皆離一切功勳之報，無有處所。」",
    "T17n0813_001:0778a29_2": "時舍利弗復問佛言：「如來至真云何講說無為而無處所？",
    "T17n0813_001:0778b01_3": "本歎無為，最為奇特功勳無限。」",
    "T17n0813_001:0778b02_4": "佛告舍利弗：「愚騃凡夫眾行茂盛，計有吾我及人壽命，如來故為諮嗟無為功勳無量顯其處所；欲令眾人斷終始患，故歎殊特。",
    "T17n0813_001:0778b05_5": "又，舍利弗！",
    "T17n0813_001:0778b05_6": "當察賢聖，非賢非聖亦非眾祐，當作斯觀成就賢聖。",
    "T17n0813_001:0778b06_7": "離欲眾祐猶如農夫，隨其所種各得其類，反依穀苗，或生荊棘草穢之瑕。",
    "T17n0813_001:0778b08_8": "於舍利弗所志云何？",
    "T17n0813_001:0778b08_9": "為是農夫所報實乎？",
    "T17n0813_001:0778b09_10": "本種荊棘草穢瑕耶？」",
    "T17n0813_001:0778b09_11": "舍利弗答曰：「不也。",
    "T17n0813_001:0778b09_12": "世尊！」",
    "T17n0813_001:0778b10_13": "佛言：「如是。",
    "T17n0813_001:0778b10_14": "舍利弗！",
    "T17n0813_001:0778b10_15": "設如農夫下種于地，依猗於此誕生荊棘，地之荒穢[(陋-(阿-可))-丙+茞]變為蔥。",
    "T17n0813_001:0778b12_0": "如是，舍利弗！",
    "T17n0813_001:0778b12_1": "施於賢聖欲立功德不能歡悅，此非好種不成為果將無所獲。",
    "T17n0813_001:0778b13_2": "若不建立無為之田，則當知之生死果報。",
    "T17n0813_001:0778b14_3": "是故，舍利弗！",
    "T17n0813_001:0778b14_4": "欲致平等，是等無為則非大福、非大功勳。」",
    "T17n0813_001:0778b16_0": "時舍利弗復問佛言：「唯然。",
    "T17n0813_001:0778b16_1": "世尊！",
    "T17n0813_001:0778b16_2": "何修無為，非有大福、非大功勳？",
    "T17n0813_001:0778b17_3": "布施斯等其福，云何在世眾祐？」",
    "T17n0813_001:0778b18_4": "佛告舍利弗：「假使不懷小福之想、無大福想，是為種殖眾祐之德。",
    "T17n0813_001:0778b19_5": "已能種殖眾祐之德，明靡不曜不受果報，是則無上世間諸類之大眾祐。",
    "T17n0813_001:0778b21_6": "若，舍利弗！",
    "T17n0813_001:0778b21_7": "建此施者無盡德田，不受其華不獲其實。",
    "T17n0813_001:0778b22_8": "以是之故，如此施者，非有大福非大功勳，是世眾祐不受果報。」",
    "T17n0813_001:0778b23_9": "舍利弗復問佛言：「云何？",
    "T17n0813_001:0778b24_10": "世尊！",
    "T17n0813_001:0778b24_11": "為施眾祐入於眾祐，無受果報乎？」",
    "T17n0813_001:0778b25_12": "佛言：「於舍利弗所志云何？",
    "T17n0813_001:0778b25_13": "所施眾祐依於無為，又計其法有報應乎？」",
    "T17n0813_001:0778b26_14": "舍利弗白佛：「無也。",
    "T17n0813_001:0778b27_15": "世尊！",
    "T17n0813_001:0778b27_16": "其以無為施於眾祐，不受報應則無果證，其無為者則無所求，賢聖之士亦無所望。」",
    "T17n0813_001:0778b29_17": "時佛讚曰：「善哉，善哉！",
    "T17n0813_001:0778b29_18": "舍利弗！",
    "T17n0813_001:0778b29_19": "誠如所云在世眾祐也。",
    "T17n0813_001:0778c01_20": "假使有人施此眾祐，則無希望。」",
    "T17n0813_001:0778c02_21": "時舍利弗復問佛言：「云何？",
    "T17n0813_001:0778c02_22": "世尊！",
    "T17n0813_001:0778c02_23": "有所施者而無報應，具足空慧。」",
    "T17n0813_001:0778c03_24": "佛告舍利弗：「其能曉了一切諸法悉自然者，彼義為實？",
    "T17n0813_001:0778c04_25": "為是虛耶！」",
    "T17n0813_001:0778c05_26": "白世尊曰：「其能曉了諸法自然，則能分別自然如幻；其能曉了諸法如幻，彼應虛無了虛無慧。",
    "T17n0813_001:0778c07_27": "所以者何？",
    "T17n0813_001:0778c07_28": "一切諸法自然如幻，是佛所說其如幻者，彼謂虛無虛無之慧。",
    "T17n0813_001:0778c08_29": "是故，世尊！",
    "T17n0813_001:0778c09_30": "曉了諸法自然如幻。",
    "T17n0813_001:0778c09_31": "所以者何？",
    "T17n0813_001:0778c09_32": "計於彼法不有所成，亦無所獲。」",
    "T17n0813_001:0778c10_33": "佛言：「善哉，善哉！",
    "T17n0813_001:0778c11_0": "舍利弗！",
    "T17n0813_001:0778c11_1": "如汝所云。",
    "T17n0813_001:0778c11_2": "假使有法實有處所，有所有者念行真諦，則不復知眾生滅度無為之義，用一切法虛無無諦而無真實。",
    "T17n0813_001:0778c13_3": "以是之故，開化度脫如江沙等五趣眾生令得滅度，眾生之類而無損減，悉由眾生因虛無出也。",
    "T17n0813_001:0778c16_0": "如是，舍利弗！",
    "T17n0813_001:0778c16_1": "何以故，眾生所想虛無？",
    "T17n0813_001:0778c16_2": "其所思想無所逮得，是故名曰具虛無慧。",
    "T17n0813_001:0778c17_3": "因此所學用施眾祐，無報應果，具虛無慧也。」",
    "T17n0813_001:0778c19_0": "時舍利弗復問佛言：「云何具足虛無之慧？",
    "T17n0813_001:0778c19_1": "以是之故，能疾逮成無所從生法忍？」",
    "T17n0813_001:0778c20_2": "佛言：「其於虛無而不造證，是則名曰具虛無慧。",
    "T17n0813_001:0778c21_3": "又，舍利弗！",
    "T17n0813_001:0778c22_4": "何謂虛無？",
    "T17n0813_001:0778c22_5": "知身虛無，我人壽命亦復虛無；見於斷滅而計有常，眾事牽連亦復虛無；佛法聖眾無為之想，療治心意諸念思想，心所遊逸皆悉虛無故。",
    "T17n0813_001:0778c25_6": "舍利弗！",
    "T17n0813_001:0778c25_7": "其能諮受如是像比，當了斯慧以至解脫。",
    "T17n0813_001:0778c26_8": "此，舍利弗！",
    "T17n0813_001:0778c26_9": "具虛無慧分別若斯，則能疾逮無所從生法忍。」",
    "T17n0813_001:0778c27_10": "說是語時，四萬菩薩尋時皆逮無所從生法忍。",
    "T17n0813_001:0778c28_11": "時六千人發大道意，三萬六千天子值遇慧時當近道迹。",
    "T17n0813_001:0779a01_12": "其六十比丘懷甚慢者，漏盡意解至無起餘，異口同音而俱舉聲，白佛言：「我等，世尊！",
    "T17n0813_001:0779a03_13": "從今以往，奉六師教而因出家，佛非我師、不奉受法、不歸聖眾；從今以往，悉無所作亦無報應，不興重釁亦無惡趣。」",
    "T17n0813_001:0779a05_14": "一切眾會聞說斯義，無央數人皆悉驚愕，不知云何？",
    "T17n0813_001:0779a06_15": "各心念言：「斯等比丘將求迷惑，遠佛違法，捨於禁戒就外異學，所以如是今演此辭。」",
    "T17n0813_001:0779a08_16": "時舍利弗知諸眾會心之所念，即時告此諸比丘言：「仁等何故發於斯言：『吾等之身從今以往無佛世尊，因從異學出為沙門。』」",
    "T17n0813_001:0779a11_17": "時諸比丘報舍利弗：「吾從今始敬事六師，一切所歸為一相耳，不猗六入，是以不見若干種佛，不想出家為沙門也。」",
    "T17n0813_001:0779a14_18": "舍利弗復問：「何故諸賢復發此言：『從今日始不以佛為聖師。』」",
    "T17n0813_001:0779a15_19": "諸比丘報曰：「從今日始，自在其地不在他鄉，自歸於己不歸他人，己為師主不用他師，是以故往不以佛為聖師。",
    "T17n0813_001:0779a18_20": "所以者何？",
    "T17n0813_001:0779a18_21": "其佛正覺不離吾我，其吾我者不離於佛。」",
    "T17n0813_001:0779a19_22": "時舍利弗又復更問諸比丘：「眾賢者等！",
    "T17n0813_001:0779a20_23": "何故復言：『從今以往不啟受法、不歸聖眾。』」",
    "T17n0813_001:0779a21_24": "比丘答曰：「不得諸法所可歸念，亦無合集，故不歸法眾。」",
    "T17n0813_001:0779a22_25": "舍利弗復問諸比丘：「何故發言：『從今日往，無所造業亦無所作。』」",
    "T17n0813_001:0779a23_26": "諸比丘曰：「從今日始曉了諸法一切無作，其無作者亦非不作。",
    "T17n0813_001:0779a25_27": "以是之故，從今以往無所造業。」",
    "T17n0813_001:0779a26_28": "舍利弗應時復問：「仁等！",
    "T17n0813_001:0779a26_29": "何故向者說言：『從今以往無有果報。』」",
    "T17n0813_001:0779a27_30": "諸比丘答曰：「朋愚不解，故趣生死纏綿終始；吾等愚盡無緣無報，以是之故，從今以往無有果報。」",
    "T17n0813_001:0779a29_31": "時舍利弗復問之曰：「仁等！",
    "T17n0813_001:0779b01_32": "何故復發此言：『從今以往無有殃釁。』」",
    "T17n0813_001:0779b02_33": "諸比丘曰：「吾等曉了一切諸法皆寂滅度，吾等解了一切諸法無法無報，所以諸法無有果報，因是之故而發斯言：『從今已往無有殃釁。』」",
    "T17n0813_001:0779b05_34": "時舍利弗復問言曰：「諸仁何故復發此言：『從今已往無有惡趣。』」",
    "T17n0813_001:0779b06_35": "諸比丘曰：「吾等從今曉了一切諸法所趣，永無惡趣，其無開化無不開化，無律不律。",
    "T17n0813_001:0779b08_36": "以是之故，從今已往無有惡趣，亦無不趣無律不律。」",
    "T17n0813_001:0779b09_37": "時諸比丘說如是比棄自大義，時彼聞者三千六百比丘，漏盡意解至無起餘。",
    "T17n0813_001:0779b11_38": "於是，世尊讚諸比丘曰：「善哉，善哉！",
    "T17n0813_001:0779b12_39": "其於諸法無所得者乃為真得。」",
    "T17n0813_001:0779b12_40": "又問：「世尊！",
    "T17n0813_001:0779b13_41": "何謂於法有所逮得？」",
    "T17n0813_001:0779b13_42": "佛告文殊：「所謂得者，謂逮無所從生法忍。」",
    "T17n0813_001:0779b14_43": "文殊又問：「若有菩薩，欲樂逮得無所從生法忍，當云何學？",
    "T17n0813_001:0779b15_44": "如何建立？",
    "T17n0813_001:0779b16_45": "何謂奉行？」",
    "T17n0813_001:0779b16_46": "佛時欲解：「文殊師利！",
    "T17n0813_001:0779b16_47": "學法無上，遊一切智，諸通慧義，常當遵習無所從生法忍。」",
    "T17n0813_001:0779b18_48": "佛爾時頌曰：「欲慕學佛慧，　　一切學中尊，　不受於諸法，　　亦復無所捨，　法者無所得，　　亦不越成就。",
    "T17n0813_001:0779b22_0": "　諸法無所有，　　愚者欲令有，　欲為除此行，　　故為眾說法。",
    "T17n0813_001:0779b24_0": "　反志樂所生，　　不信無所起，　若能棄魔事，　　佛道尊無上。",
    "T17n0813_001:0779b26_0": "　若以生愚冥，　　故不了此義，　以興若干種，　　愚者見各異。",
    "T17n0813_001:0779b28_0": "　其生無若干，　　一切為一相，　佛者世明慧，　　為凡夫說之。",
    "T17n0813_001:0779c01_0": "　用計吾我故，　　不能奉修道，　念言當久如，　　滅盡於貪婬。",
    "T17n0813_001:0779c03_0": "　遠離瞋愚冥，　　念吾無塵勞，　無有而想有，　　斷滅於滅度。",
    "T17n0813_001:0779c05_0": "　開化貪欲恚，　　故說寂然空，　冥盡無所生，　　故歎於泥洹。",
    "T17n0813_001:0779c07_0": "　方便讚滅盡，　　離佛法甚遠，　想施奉禁戒，　　若希望樂道，　是不修佛教，　　為慕學思想。",
    "T17n0813_001:0779c10_0": "　愚者或虛妄，　　不解虛無法，　諸法一等想，　　及懷若干念。",
    "T17n0813_001:0779c12_0": "　若曉了此法，　　諸法自然想，　如人觀五指，　　得道然不難。",
    "T17n0813_001:0779c14_0": "　道不離人遠，　　亦復不在近，　精勤求妄相，　　以故離人遠。",
    "T17n0813_001:0779c16_0": "　愚者行各異，　　展轉相求短，　是人奉禁戒，　　此者凶犯惡，　善施行正法，　　有為悉虛無。",
    "T17n0813_001:0779c19_0": "　不復受神識，　　如幻無所見，　無有奉戒相，　　亦復無犯惡，　諸法因緣合，　　彼亦無吾我。",
    "T17n0813_001:0779c22_0": "　若於億千劫，　　布施無等雙，　將養上禁戒，　　導師不受決。",
    "T17n0813_001:0779c24_0": "　若以去思想，　　所施無所望，　棄捐諸希求，　　然後見授別。",
    "T17n0813_001:0779c26_0": "　說布施得福，　　持戒生天上，　其無所逮得，　　此乃無上道。",
    "T17n0813_001:0779c28_0": "　愚者猗顛倒，　　妄想有所求，　吾當致法忍，　　無起無為業。",
    "T17n0813_001:0780a01_0": "　無所從生法，　　心不念所生，　逮法忍不難，　　不更億千劫。",
    "T17n0813_001:0780a03_0": "　假宣有法名，　　諸法無所作，　無本無所住，　　想皆如虛空。",
    "T17n0813_001:0780a05_0": "　無數億諸佛，　　頒宣上妙法，　令除婬怒癡，　　諸法亦無盡。",
    "T17n0813_001:0780a07_0": "　諸法假使實，　　則當歸盡賜，　以無所有故，　　是以不可得。",
    "T17n0813_001:0780a09_0": "　婬怒癡無量，　　計之無崖底，　設無有崖底，　　彼則無根本。",
    "T17n0813_001:0780a11_0": "　所種無有芽，　　何因生華實？",
    "T17n0813_001:0780a12_0": "　設不得葉者，　　何緣當有花？",
    "T17n0813_001:0780a13_0": "　無所從生法，　　則無有人種，　眾生無眾生，　　不生亦不滅。",
    "T17n0813_001:0780a15_0": "　猶如婬女人，　　彼則無有子，　以無有子者，　　則無有子憂。",
    "T17n0813_001:0780a17_0": "　明智觀如是，　　諸法無所生，　彼便無恐懼，　　周旋生死苦。",
    "T17n0813_001:0780a19_0": "　愚為虛偽惑，　　不解法如幻，　受取虛空擔，　　患厭聖善教。",
    "T17n0813_001:0780a21_0": "　若分別此教，　　無量無邊際，　無數不可限，　　爾乃不患厭。",
    "T17n0813_001:0780a23_0": "　如佛說本際，　　宣暢無崖底，　當來際亦然，　　中際為一相，　無際想有際，　　無底際虛無，　吾已了此義，　　則解無二分。",
    "T17n0813_001:0780a27_0": "　本際虛空相，　　人際不可議，　其際譬如影，　　斯慧不可了。",
    "T17n0813_001:0780a29_0": "　因以行妄想，　　由是退轉心，　當盡斯羅網，　　何緣當成佛？",
    "T17n0813_001:0780b02_0": "　正覺無所想，　　彼則無所成，　諸法無所生，　　愚者欲令成。",
    "T17n0813_001:0780b04_0": "　虛空不可捉，　　及宿諸處所，　虛空無所住，　　無為無形像；　如諮嗟虛空，　　解道亦當然；　如分別了道，　　曉眾生亦如。",
    "T17n0813_001:0780b08_0": "　眾生界悉等，　　平等虛空界，　其能了此等，　　成佛道不難。",
    "T17n0813_001:0780b10_0": "　不精進求度，　　不思念隨順，　不求願諸法，　　成佛道無難。",
    "T17n0813_001:0780b12_0": "　道離諸所願，　　一切斷要誓，　心不抱求願，　　諸佛道最上。",
    "T17n0813_001:0780b14_0": "　布施心自念，　　所施用得道，　道者無所得，　　上道無所獲。",
    "T17n0813_001:0780b16_0": "　志常懷禁戒，　　想精進有實，　彼不承佛教，　　欲求望報故。",
    "T17n0813_001:0780b18_0": "　諸法無勤修，　　而反現精進，　其無所行者，　　此上度精進。",
    "T17n0813_001:0780b20_0": "　其發如是想，　　斯法無諸漏，　斯法為有漏，　　彼心不隨順。",
    "T17n0813_001:0780b22_0": "　所講無念法，　　讚之如虛空，　不縛亦無脫，　　是慧為無上。",
    "T17n0813_001:0780b24_0": "　其希望奉戒，　　亦想犯禁者，　此二俱犯禁，　　無二為上禁。",
    "T17n0813_001:0780b26_0": "　諸法無有異，　　無想無殊特，　若解達無見，　　此乃奉佛教。",
    "T17n0813_001:0780b28_0": "　其心無所生，　　譬之如虛空，　等受如是決，　　乃為真寂志。",
    "T17n0813_001:0780c01_0": "　其無所想者，　　一切無所念，　無心無所生，　　佛道不難得。",
    "T17n0813_001:0780c03_0": "　其不受貪欲，　　不為欲所使，　貪則無所生，　　佛道不難得。",
    "T17n0813_001:0780c05_0": "　若不厭劫數，　　不畏億本際，　不懼生死難，　　佛道不難得。」",
    "T17n0813_001:0780c07_0": "於是世尊說此頌竟，告文殊師利：「若有菩薩、凡人篤信斯經典者，聞之不疑不懷猶豫，受持諷誦為他人說，具足解義，則當現致二十事功德之勳。",
    "T17n0813_001:0780c10_1": "何謂二十事？",
    "T17n0813_001:0780c10_2": "一曰、諸天神明悉宿左右；二曰、諸大蛟龍而來護之；三曰、諸大鬼神咸共衛之；四曰、心常安隱未曾見亂；五曰、所生之處為眾尊長；六曰、世世在處常識宿命；七曰、生生所處常得五通；八曰、速得法忍，加當復見彌勒菩薩；九曰、專精修此經典之要，心捐睡寐疲極之意；十曰、若以寐時常於夢中得見諸佛，亦復當得見諸菩薩；十一曰、用以篤信此經典故，當疾逮得柔順法忍；十二曰、若有受此經典本者，現世得致滅除諍訟；十三曰、若行蛇蚖毒害之蟲，念是經典終無恐懼；十四曰、思此經卷，則能降伏怨讎嫌隙；十五曰、若能專惟斯經典者，便即逮得普光三昧；十六曰、若能曉了斯經典者，則當知之除一切罪；十七曰、若講斯經，便能獲致不可稱計百千法門；十八曰、世世所在不失道心；十九曰、所生之處面見諸佛，致無量轉總持之要，彼若思惟斯經典時，諸魔波旬未曾得便，所至受身常見諸佛；二十曰、思此經者所願必成，二足、三足、四足毒蟲悉共護之，若有非人欲來恐之，王者群臣飛屍惡鬼欲來恐之，自然有護無能犯者。」",
    "T17n0813_001:0781a02_3": "佛語文殊：「是為二十功德之勳。",
    "T17n0813_001:0781a03_4": "法師比丘聞此經典，欣然篤信而不以疑不懷猶豫，受持諷誦抱在心懷，具足分別為他人說，功德如是。」",
    "T17n0813_001:0781a06_0": "文殊師利復白佛言：「譬如藥樹名曰普療，皆能除愈一切疾病。",
    "T17n0813_001:0781a07_1": "斯經如是，療治一切婬怒癡疾眾想之患。」",
    "T17n0813_001:0781a08_2": "佛言文殊：「如仁所言誠無有異。",
    "T17n0813_001:0781a09_3": "斯經典者，實為消除一切眾生五陰、六衰、三毒、五蓋、十二因緣、九十六徑、六十二疑邪見之礙。",
    "T17n0813_001:0781a11_4": "所以者何？",
    "T17n0813_001:0781a11_5": "乃往過去久遠世時，其劫無限不可計會，其數過此。",
    "T17n0813_001:0781a12_6": "時世有佛，號樂師子步，會無央數無限人民，大眾之中講說經典。",
    "T17n0813_001:0781a14_0": "時樂師子步如來、至真、等正覺有一菩薩，名金剛幢，於其佛所聞是經典，其心不疑不懷猶豫，即時啟受於斯經典功德之勳，持諷誦讀篤信執翫不離其心。",
    "T17n0813_001:0781a17_1": "行入郡國、縣邑、聚落、州、城大邦，見之歡欣，皆言：『良醫當來治我眾患之疾。』",
    "T17n0813_001:0781a19_2": "一心相信豫懷欣然。",
    "T17n0813_001:0781a19_3": "時百千人共相聚會，皆俱往詣於金剛幢菩薩之所，各欲求護。",
    "T17n0813_001:0781a21_4": "時金剛幢則以篤信悲哀之心，用斯經典呪於眾人，取此經中神呪諸句，將護眾人以德勞之，而以宿衛。",
    "T17n0813_001:0781a23_5": "文殊師利！",
    "T17n0813_001:0781a23_6": "彼為何謂神呪句耶？",
    "T17n0813_001:0781a24_7": "以辭呪曰：「『無捶(一)　離為(二)　以律捨(三)　善度(四)　不有實(五)　無有處(六)　離迷惑(七)　尊虛空(八)　荒如幻(九)　無所生(十)　不可得(十一)　慈善慈(十二)　愍眾生(十三)　一切下(十四)　求徑路(十五)　義精進(十六)　斯無楚(十七)　此神呪(十八)』「是神呪章句，將護眾生。",
    "T17n0813_001:0781a29_8": "若得惱病至於困病，眾患之苦痛不可言，若干諸疾悉得除愈；諸天龍神及與非人所見嬈者，并餘毒蟲蟒蛇、虎狼、蚊虻、蚑蜂，慈念此經無能觸者；病瘡痛癩若得水疾，悉得除愈。」",
    "T17n0813_001:0781b04_9": "佛語文殊：「時金剛幢菩薩大士住此經典，為眾生類皆療眾疾，莫不安隱。",
    "T17n0813_001:0781b06_10": "於文殊意志云何？",
    "T17n0813_001:0781b06_11": "時金剛幢菩薩大士為異人乎？",
    "T17n0813_001:0781b07_12": "莫作斯觀。",
    "T17n0813_001:0781b07_13": "所以者何？",
    "T17n0813_001:0781b08_0": "則吾身是。",
    "T17n0813_001:0781b08_1": "吾於彼世受斯經典，篤信愛樂持諷讀誦，開化饒益一切眾生。",
    "T17n0813_001:0781b09_2": "是故，文殊！",
    "T17n0813_001:0781b09_3": "當觀此經如普藥樹。」",
    "T17n0813_001:0781b11_0": "文殊師利復問佛言：「其有菩薩，受此神呪章句義者，持諷讀誦當云何行？」",
    "T17n0813_001:0781b12_1": "佛告文殊：「若有菩薩受斯神呪章句義者，持諷讀誦，其人發意奉行是經，不服食肉，不以香油、塗薰其身。",
    "T17n0813_001:0781b15_2": "常懷慈心愍於眾生，饒益一切如普藥樹；常當親近於一切智諸通普慧，令無惱害得其便者。",
    "T17n0813_001:0781b17_3": "若誦此經，常當清淨柔和其心無穢濁行。",
    "T17n0813_001:0781b18_4": "諷是經時，淨掃除地令無塵埃，見者悅豫。」",
    "T17n0813_001:0781b19_5": "文殊師利復白佛言：「若有菩薩讀是經時，棄捐貪愛不惜身命忽如無形，爾乃隨教。」",
    "T17n0813_001:0781b20_6": "佛告文殊：「誠如所云一無有異。」",
    "T17n0813_001:0781b21_7": "彼時世尊告賢者阿難：「受此經典持諷誦讀，以用加益無數眾生，斯經典者所益無量。」",
    "T17n0813_001:0781b23_8": "阿難白佛：「唯諾！",
    "T17n0813_001:0781b23_9": "當受如聖尊教，宣如佛說。」",
    "T17n0813_001:0781b24_10": "佛言：「善哉，善哉！",
    "T17n0813_001:0781b24_11": "賢者阿難！",
    "T17n0813_001:0781b25_12": "若受此經奉持諷誦，為諸眾生施作佛事。」",
    "T17n0813_001:0781b26_13": "佛說如是，賢者舍利弗、賢者阿難、文殊師利，諸天、世人、阿須倫、鬼神、龍，聞佛所說莫不歡喜，作禮而去。",
    "T17n0813_001:0781b29_0": "佛說無希望經"
}