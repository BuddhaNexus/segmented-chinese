{
    "T26n1520_001:0010c03_0": "妙法蓮華經論優波提舍",
    "T26n1520_001:0010c05_0": "婆藪般豆菩薩造",
    "T26n1520_001:0010c06_0": "元魏中天竺三藏勒那摩提",
    "T26n1520_001:0010c07_0": "共僧朗等譯",
    "T26n1520_001:0010c08_0": "如是我聞：一時佛住王舍城耆闍崛山中，與大比丘眾萬二千人俱，皆是阿羅漢，諸漏已盡無復煩惱，心得自在，善得心解脫、善得慧解脫，心善調伏，人中大龍，應作者作，所作已辦，離諸重擔，逮得己利，盡諸有結，善得正智心解脫一切，心得自在，到第一彼岸。",
    "T26n1520_001:0010c13_1": "菩薩摩訶薩八萬人，皆於阿耨多羅三藐三菩提不退轉，皆得陀羅尼、大辯才樂說，轉不退法輪，供養無量百千諸佛，於諸佛所種諸善根，常為諸佛之所稱歎，以大慈悲而修身心，善入佛慧通達大智到於彼岸，名稱普聞無量世界，能度無數百千眾生。",
    "T26n1520_001:0010c19_2": "此法門中初第一品明七種功德成就。",
    "T26n1520_001:0010c20_3": "何等為七？",
    "T26n1520_001:0010c20_4": "一者序分成就；二者眾成就；三者如來欲說法時至成就；四者所依說法隨順威儀住成就；五者依止說因成就；六者大眾現前欲聞法成就；七者文殊師利答成就。",
    "T26n1520_001:0010c24_5": "又序分成就者，此法門示現二種義成就。",
    "T26n1520_001:0010c25_6": "何等為二？",
    "T26n1520_001:0010c25_7": "一者示現一切諸法門中最勝成就故；二者示現自在功德成就故。",
    "T26n1520_001:0011a01_8": "如王舍城勝餘一切城舍故，耆闍崛山勝餘諸山故。",
    "T26n1520_001:0011a02_9": "如經「如是我聞：一時佛住王舍城耆闍崛山中」故。",
    "T26n1520_001:0011a03_10": "眾成就者，有四種義成就。",
    "T26n1520_001:0011a04_11": "何等為四？",
    "T26n1520_001:0011a04_12": "一者數成就；二者行成就；三者攝功德成就；四者威儀如法住成就。",
    "T26n1520_001:0011a06_0": "數成就者，謂大眾無數故。",
    "T26n1520_001:0011a06_1": "行成就者有四種：一者諸聲聞修小乘行；二者諸菩薩修大乘行；三者諸菩薩隨時示現能行大乘，如颰陀婆羅等十六人，具足菩薩不可思議事，而能示現種種形相，優婆塞、優婆夷、比丘、比丘尼等故；四者出家人威儀一定，不同菩薩故。",
    "T26n1520_001:0011a12_2": "「皆是阿羅漢」等者十六句，示現聲聞功德成就故。",
    "T26n1520_001:0011a13_3": "「皆不退轉阿耨多羅三藐三菩提」等者十三句，示現菩薩功德成就故。",
    "T26n1520_001:0011a14_4": "阿羅漢功德成就者，彼十六句示現三種門攝義應知。",
    "T26n1520_001:0011a16_5": "何等三門？",
    "T26n1520_001:0011a16_6": "一者上上起門；二者總別相門；三者攝取事門。",
    "T26n1520_001:0011a17_7": "上上起門者，謂諸漏已盡故名為羅漢，以心得自在故名諸漏已盡，諸漏已盡故名為阿羅漢。",
    "T26n1520_001:0011a19_8": "以心無煩惱故名心得自在，以善得心解脫、善得慧解脫故名心得自在。",
    "T26n1520_001:0011a21_9": "以遠離能見所見故名無復煩惱。",
    "T26n1520_001:0011a22_10": "已善得心解脫、慧解脫故名心善調伏。",
    "T26n1520_001:0011a23_11": "人中大龍者，行諸惡道如平坦路無所拘礙。",
    "T26n1520_001:0011a24_12": "應行者已行，應到處已到故。",
    "T26n1520_001:0011a24_13": "應作者已作，人中大龍已盡對治，降伏煩惱怨敵故。",
    "T26n1520_001:0011a26_0": "所作已辦者，更不後生，如相應事已成故。",
    "T26n1520_001:0011a27_0": "離諸重擔者，已應作者作、所作已辦，後生重擔已捨故。",
    "T26n1520_001:0011a28_1": "逮得己利者，已捨重擔證涅槃故。",
    "T26n1520_001:0011a29_2": "盡諸有結者，已逮得己利，斷諸煩惱因故。",
    "T26n1520_001:0011b01_0": "善得正智心解脫者，諸漏已盡故。",
    "T26n1520_001:0011b01_1": "一切心得自在者，善知見道修道智故。",
    "T26n1520_001:0011b02_2": "到第一彼岸者，善得正智心得解脫、善得神通無諍三昧等諸功德故。",
    "T26n1520_001:0011b04_3": "大羅漢等者，心得自在，到彼岸故。",
    "T26n1520_001:0011b05_0": "眾所知識者，諸王、王子、大臣、帝釋、梵天王等皆識知故。",
    "T26n1520_001:0011b06_1": "復聲聞、菩薩、佛等是勝智，彼勝智者皆善知故，名眾所知識。",
    "T26n1520_001:0011b07_2": "總別門者，皆是羅漢等十六句，初句總，餘句別故。",
    "T26n1520_001:0011b08_3": "皆是羅漢者，彼羅漢名有十五種義應知：一者應受飲食臥具供養恭敬等故；二者應將大眾教化一切故；三者應入聚落城邑等故；四者應降伏諸外道等故；五者應以智慧速觀察法故；六者應不疾不遲說法，如法相應不疲惓故；七者應靜坐空閑處，飲食衣服一切資生不積不聚，少欲知足故；八者應一向行善行不著諸禪故；九者應行空聖行故；十者應行無相聖行故；十一者應行無願聖行故；十二者應降伏世間禪淨心故；十三者應起諸通勝功德故；十四者應證第一義功德故；十五者應如實知同生眾得諸功德，為利益一切眾生故。",
    "T26n1520_001:0011b21_4": "攝取事門者，此十五句攝取十種功德，示現可說果不可說果故。",
    "T26n1520_001:0011b23_0": "一者攝取得功德二句示現，如經「諸漏已盡無復煩惱」故。",
    "T26n1520_001:0011b24_1": "二者三句攝取諸功德，一句降伏世間功德，如經「心得自在」故；二句降伏出世間學人功德，如經「善得心解脫、善得慧解脫」故。",
    "T26n1520_001:0011b27_2": "三者攝取不違功德，隨順如來教行故，如經「心善調伏」故。",
    "T26n1520_001:0011b28_3": "四者攝取勝功德，如經「人中大龍」故。",
    "T26n1520_001:0011b29_4": "五者攝取所應作勝功德。",
    "T26n1520_001:0011b29_5": "所應作者，依法供養恭敬尊重如來故，如經「應作者作」故。",
    "T26n1520_001:0011c02_6": "六者攝取滿足功德，滿足學地故，如經「所作已辦」故。",
    "T26n1520_001:0011c03_7": "七者三句攝取過功德：一者過受故；二者過求命供養恭敬故；三者過上下界已過學地故。",
    "T26n1520_001:0011c05_8": "如經「離諸重擔，逮得己利，盡諸有結」故。",
    "T26n1520_001:0011c06_9": "八者攝取上上功德，如經「善得正智心解脫」故。",
    "T26n1520_001:0011c07_10": "九者攝取應作利益眾生功德，如經「一切心得自在」故。",
    "T26n1520_001:0011c08_11": "十者攝取上首功德，如經「到第一彼岸」故。",
    "T26n1520_001:0011c09_12": "彼諸菩薩十三句功德二門攝應知：一者上支下支門；二者攝取事門。",
    "T26n1520_001:0011c11_13": "上支下支門者，所謂總相、別相應知。",
    "T26n1520_001:0011c12_14": "「皆於阿耨多羅三藐三菩提不退轉」者，是總相，餘者是別相。",
    "T26n1520_001:0011c13_15": "彼不退轉有十種示現：一者住聞法不退轉，如經「皆得陀羅尼故」。",
    "T26n1520_001:0011c15_16": "二者樂說不退轉，如經「大辯才樂說」故。",
    "T26n1520_001:0011c15_17": "三者說不退轉，如經「轉不退法輪」故。",
    "T26n1520_001:0011c16_18": "四者依止善知識不退轉，以身心業依色身攝取故，如經「供養無量百千諸佛」故，「於諸佛所種諸善根」故。",
    "T26n1520_001:0011c19_19": "五者斷一切疑不退轉，如經「常為諸佛之所稱歎」故。",
    "T26n1520_001:0011c20_20": "六者為何等何等事說法，入彼彼法不退轉，如經「以大慈悲而修身心」故。",
    "T26n1520_001:0012a01_21": "七者入一切智如實境界不退轉，如經「善入佛慧」故。",
    "T26n1520_001:0012a03_22": "八者依我空法空不退轉，如經「通達大智」故。",
    "T26n1520_001:0012a04_23": "九者入如實境界不退轉，如經「到於彼岸」故。",
    "T26n1520_001:0012a05_24": "十者應作所作住持不退轉，如經「能度無量百千眾生」故。",
    "T26n1520_001:0012a07_0": "攝取事門者，示現諸菩薩住何等清淨地中，因何等方便、何等境界中應作所作故。",
    "T26n1520_001:0012a08_1": "地清淨者，八地已上三地無相行寂靜清淨故。",
    "T26n1520_001:0012a09_2": "方便者有四種：一者攝取妙法方便住持妙法，以樂說力為人說故；二者攝取善知識方便，以依善知識所作應作故；三者攝取眾生方便，以不捨眾生故；四者攝取智方便，以教化眾生令入彼智故。",
    "T26n1520_001:0012a14_3": "境界者易解。",
    "T26n1520_001:0012a14_4": "復有攝取事門，示現諸地攝取勝功德，不同二乘功德故。",
    "T26n1520_001:0012a16_0": "八地者，無功用智不同下上故。",
    "T26n1520_001:0012a16_1": "不同下者，下功用行不能動故；不同上者，上無相行不能動自然而行故。",
    "T26n1520_001:0012a18_2": "於九地中，得勝進陀羅尼門，具足四無礙自在故。",
    "T26n1520_001:0012a19_3": "於第十地中不退轉法輪得佛受位，如轉輪王子故，以得同攝功德故。",
    "T26n1520_001:0012a21_4": "攝功德成就者，示現依何處、依何心、依何智、依何境界行、依何等能辦故。",
    "T26n1520_001:0012a22_5": "依何處者，依善知識故。",
    "T26n1520_001:0012a23_6": "依何心者，我依眾生心教化，畢竟利益一切眾生故。",
    "T26n1520_001:0012a24_7": "依何智者，依三種智：一者授記密智；二者諸通智；三者真實智。",
    "T26n1520_001:0012a26_8": "依何等境界行、依何等能辦者，即三種智攝應知。",
    "T26n1520_001:0012a27_9": "威儀如法住成就者，有四種示現。",
    "T26n1520_001:0012a28_10": "何等為四？",
    "T26n1520_001:0012a28_11": "一者四眾圍繞；二者前後；三者供養恭敬；四者尊重讚歎。",
    "T26n1520_001:0012a29_12": "如經「爾時世尊四眾圍繞，供養恭敬尊重讚歎」故。",
    "T26n1520_001:0012b01_13": "如來欲說法時至成就者，為諸菩薩說大乘經故。",
    "T26n1520_001:0012b02_14": "此大乘修多羅有十七種名，顯示甚深功德應知。",
    "T26n1520_001:0012b04_0": "一名無量義經者，成就字義故，以此法門說彼甚深妙境界法故。",
    "T26n1520_001:0012b05_1": "甚深妙境界者，諸佛如來最勝境界故。",
    "T26n1520_001:0012b06_2": "二名最勝修多羅者，三藏中最妙勝藏成就故。",
    "T26n1520_001:0012b07_3": "三名大方廣者，無量大乘門隨眾生根住持成就故。",
    "T26n1520_001:0012b08_4": "四名教菩薩法者，為教化根熟菩薩，隨器法成就故。",
    "T26n1520_001:0012b09_5": "五名佛所護念者，依佛如來有此法故。",
    "T26n1520_001:0012b10_6": "六名一切諸佛祕密法者，此法甚深如來知故。",
    "T26n1520_001:0012b11_7": "七名一切佛藏者，如來功德三昧之藏在此經故。",
    "T26n1520_001:0012b13_0": "八名一切諸佛密處者，根未熟眾生非法器不與故。",
    "T26n1520_001:0012b14_1": "九名能生一切諸佛者，聞此法門能成佛菩提故。",
    "T26n1520_001:0012b15_2": "十名一切諸佛道場者，聞此法門能成阿耨多羅三藐三菩提，非餘修多羅故。",
    "T26n1520_001:0012b17_3": "十一名一切諸佛所轉法輪者，此法門能破一切諸障故。",
    "T26n1520_001:0012b18_4": "十二名一切諸佛堅固舍利者，謂如來真如法身於此修多羅不壞故。",
    "T26n1520_001:0012b20_5": "十三名一切諸佛大巧方便經者，依此法門成大菩提，已為眾生說天人聲聞辟支佛等法故。",
    "T26n1520_001:0012b22_6": "十四名說一乘經者，此法門顯示如來阿耨多羅三藐三菩提究竟之體，二乘非究竟故。",
    "T26n1520_001:0012b24_7": "十五名第一義住者，此法門即是如來法身究竟住處故。",
    "T26n1520_001:0012b25_8": "十六名妙法蓮華者，有二種義。",
    "T26n1520_001:0012b26_9": "何等二種？",
    "T26n1520_001:0012b26_10": "一者出水義，不可盡出離小乘泥濁水故。",
    "T26n1520_001:0012b27_11": "復有義，蓮華出泥水，喻諸聲聞入如來大眾中坐，如諸菩薩坐蓮華上，聞說無上智慧清淨境界，證如來密藏故。",
    "T26n1520_001:0012c01_12": "二華開者，眾於大乘中心怯弱不能生信故，開示如來淨妙法身令生信心故。",
    "T26n1520_001:0012c03_13": "十七名法門者，攝成就故。",
    "T26n1520_001:0012c03_14": "攝成就者，攝取無量名句字身、頻婆羅阿閦婆等偈故。",
    "T26n1520_001:0012c05_15": "此十七句法門者是總，餘句是別故。",
    "T26n1520_001:0012c06_16": "如經「為諸菩薩說大乘經名無量義」如是等。",
    "T26n1520_001:0012c07_17": "所依說法隨順威儀住成就者，示現依何等法說法。",
    "T26n1520_001:0012c08_18": "依三種法故：一、依三昧成就故，以三昧成就二種示現。",
    "T26n1520_001:0012c09_19": "何等為二？",
    "T26n1520_001:0012c09_20": "一者成就自在力，身心不動故；二者離一切諸障，隨自在力故。",
    "T26n1520_001:0012c11_21": "此自在力有二種：一者為隨順眾生，示現對治攝取覺菩提分法故；二者為對治無量世來堅執煩惱故，如經「說此經已，結跏趺坐，入於無量義處三昧」等。",
    "T26n1520_001:0012c14_22": "二、依器世間，三、依眾生世間，震動世界及知過去無量劫事等故。",
    "T26n1520_001:0012c16_23": "如經「是時天雨曼陀羅華，乃至歡喜合掌一心觀佛」故。",
    "T26n1520_001:0012c18_0": "依止說因成就者，彼諸大眾現見異相不可思議事，如來應為我說，渴仰欲聞生希有心，名依止說因成就。",
    "T26n1520_001:0013a02_1": "是故放大光明，示現諸世界中種種事故。",
    "T26n1520_001:0013a03_2": "先示現外事六種震動等，次示現此法門內證深密法故。",
    "T26n1520_001:0013a04_3": "又依器世間、眾生世間，數種種、量種種，具足煩惱差別、具足清淨差別，佛法、弟子差別，示現三寶故。",
    "T26n1520_001:0013a07_4": "復乘差別，有世界有佛、有世界無佛，令眾生見修行者未得果、得道者已得果。",
    "T26n1520_001:0013a08_5": "如經諸「修行得道者」故。",
    "T26n1520_001:0013a09_6": "數種種者，示現種種觀故。",
    "T26n1520_001:0013a10_7": "略說四種觀：一者食；二者聞法；三者明修行；四者樂。",
    "T26n1520_001:0013a11_8": "如經「爾時佛放眉間白毫相光，乃至以佛舍利起七寶塔」故。",
    "T26n1520_001:0013a12_9": "行菩薩道者，教化眾生依四攝法方便攝取應知，如經中說，當推取。",
    "T26n1520_001:0013a15_0": "自此以下，示現大眾現前欲聞法成就，問一人，多人欲聞生希有心，是故唯問文殊師利，如是示現世尊弟子隨順法不相違故。",
    "T26n1520_001:0013a17_1": "今佛世尊現神變相者，為何等義？",
    "T26n1520_001:0013a18_2": "為現大相因故。",
    "T26n1520_001:0013a19_3": "為大相者，為說《妙法蓮華經》故現大瑞相，為說所得妙法不可思議等文句故。",
    "T26n1520_001:0013a20_4": "有二種法故推文殊師利：一者現見諸法；二者離諸因緣，自心成就彼法故。",
    "T26n1520_001:0013a22_5": "示現種種瑞相者，示現彼彼事如彼事現沒住滅應知，以文殊師利能記彼事故，以文殊師利所作成就因果成就現見彼法故。",
    "T26n1520_001:0013a25_6": "所作成就者有二種：一者功德成就；二者智慧成就。",
    "T26n1520_001:0013a27_7": "因成就者，一切智成就。",
    "T26n1520_001:0013a27_8": "因緣者，相也。",
    "T26n1520_001:0013a27_9": "果者，說大法。",
    "T26n1520_001:0013a28_10": "種種佛國土者，示現彼國土中種種差別應知。",
    "T26n1520_001:0013a29_11": "淨妙國土者，無煩惱眾生住處故。",
    "T26n1520_001:0013b01_12": "如經「照於東方萬八千世界，乃至悉見彼佛國界莊嚴」故。",
    "T26n1520_001:0013b02_13": "如來為上首者，諸菩薩等依如來住故，以如來於彼國土一切大眾中得自在故。",
    "T26n1520_001:0013b04_14": "如經「又見彼土現在諸佛」如是等故。",
    "T26n1520_001:0013b06_0": "自此以下明聖者文殊師利菩薩以宿命智現見過去因果相，成就十種事如現在前，是故能答彌勒。",
    "T26n1520_001:0013b08_1": "現見過去因相者，自見己身於彼諸佛國土中修種種行事故。",
    "T26n1520_001:0013b09_2": "現見過去果相者，文殊師利自見己身是過去妙光菩薩，於彼佛所聞此法門為眾生說故。",
    "T26n1520_001:0013b11_3": "成就十種事者，何等為十？",
    "T26n1520_001:0013b12_4": "一者現見大義因成就；二者現見世間文字章句甚深意因成就；三者現見希有因成就；四者現見勝妙因成就；五者現見受用大因成就；六者現見攝取一切諸佛法輪因成就；七者現見善堅實如來法輪因成就；八者現見能進入因成就；九者現見憶念因成就；十者現見自身所經事因成就。",
    "T26n1520_001:0013b19_5": "大義因成就者，八句示現應知：一者欲轉大法輪；二者欲雨大法雨；三者欲擊大法鼓；四者欲建大法幢；五者欲然大法燈；六者欲吹大法蠡；七者欲不斷大法鼓；八者欲說大法。",
    "T26n1520_001:0013b23_6": "此八句示現如來欲說大法等故。",
    "T26n1520_001:0013b24_7": "何等為八種大義？",
    "T26n1520_001:0013b24_8": "謂疑者斷疑故，已斷疑者增長淳熟智身故。",
    "T26n1520_001:0013b25_9": "根熟者為說二種密境界，謂聲聞密境界、菩薩密境界。",
    "T26n1520_001:0013b26_10": "大法鼓二句，示現以遠聞故。",
    "T26n1520_001:0013b27_11": "入密境界者，令進取上上清淨義故。",
    "T26n1520_001:0013b28_12": "取上上清淨義者，進取一切智現見故。",
    "T26n1520_001:0013b29_13": "取一切智現見者，為一切法建立名字章句義故。",
    "T26n1520_001:0013c01_14": "建立名字章句義者，令入不可說證智轉法輪故，現見世間名字章句意甚深因成就故。",
    "T26n1520_001:0013c03_15": "如經「我於過去諸佛曾見此瑞，乃至故現斯瑞」故。",
    "T26n1520_001:0013c04_16": "現見希有因成就者，無量時不可得故。",
    "T26n1520_001:0013c05_17": "不可思議不可稱不可量者，示現過彼阿僧祇劫不可得故。",
    "T26n1520_001:0013c06_18": "復示現五種劫：一者夜；二者晝；三者月；四者時；五者年，示現彼無量無邊劫故。",
    "T26n1520_001:0013c08_19": "如經「如過去無量無邊不可思議阿僧祇劫，爾時有佛號日月燈明，乃至得阿耨多羅三藐三菩提，成一切種智」故。",
    "T26n1520_001:0013c11_20": "現見勝妙因成就者，以諸佛菩薩自受用示現故。",
    "T26n1520_001:0013c12_21": "如經「次復有佛亦名日月燈明，乃至所可說法初中後善」故。",
    "T26n1520_001:0013c14_0": "現見受用大因成就者，是時王子受勝妙樂各捨出家，復彼大眾於爾許時不生疲惓心故。",
    "T26n1520_001:0013c16_1": "如經「其最後佛未出家時，乃至佛授記已便於中夜入無餘涅槃」故。",
    "T26n1520_001:0013c17_2": "現見攝取一切諸佛轉法輪因成就者，法輪不斷故。",
    "T26n1520_001:0013c18_3": "如經「佛滅度後妙光菩薩持妙法蓮華經，滿八十小劫為人演說」故。",
    "T26n1520_001:0014a02_4": "現見堅實如來法輪因成就者，佛滅度後無量時說法故。",
    "T26n1520_001:0014a03_5": "如經「日月燈明佛八子皆師妙光，乃至皆令其堅固阿耨多羅三藐三菩提」故。",
    "T26n1520_001:0014a05_6": "現見進入因成就者，彼諸王子得大菩提故。",
    "T26n1520_001:0014a06_7": "如經「是諸王子乃至皆成佛道」故。",
    "T26n1520_001:0014a07_8": "現見憶念因成就者，為他說法利益他故。",
    "T26n1520_001:0014a08_0": "如經「其最後成佛者名曰然燈，乃至尊重讚歎」故。",
    "T26n1520_001:0014a09_1": "現見自身所經事因成就者，以自身受勝妙樂故。",
    "T26n1520_001:0014a10_2": "如經「彌勒當知，乃至佛所護念」故。",
    "T26n1520_001:0014a11_0": "汝號求名者，示現知過去事故，復示現得彼法具足故。",
    "T26n1520_001:0014a13_0": "方便品第二",
    "T26n1520_001:0014a14_0": "爾時世尊入甚深三昧正念不動，以如實智觀從三昧安詳而起。",
    "T26n1520_001:0014a15_1": "起已告舍利弗：諸佛智慧甚深無量，其智慧門難見難覺難知難解難入，如來所證一切聲聞辟支佛所不能知。",
    "T26n1520_001:0014a18_0": "何以故？",
    "T26n1520_001:0014a18_1": "舍利弗！",
    "T26n1520_001:0014a18_2": "如來、應、正遍知已曾親近供養無量百千萬億那由他佛，於諸佛所盡行諸佛所修阿耨多羅三藐三菩提法。",
    "T26n1520_001:0014a20_3": "舍利弗！",
    "T26n1520_001:0014a21_0": "如來已於無量百千億那由他劫，勇猛精進所作成就名稱普聞。",
    "T26n1520_001:0014a22_1": "舍利弗！",
    "T26n1520_001:0014a22_2": "如來畢竟成就希有之法。",
    "T26n1520_001:0014a23_3": "舍利弗！",
    "T26n1520_001:0014a23_4": "難解之法如來能知。",
    "T26n1520_001:0014a23_5": "舍利弗！",
    "T26n1520_001:0014a24_6": "難解法者，諸佛如來隨宜所說意趣難解，一切聲聞辟支佛所不能知。",
    "T26n1520_001:0014a25_7": "何以故？",
    "T26n1520_001:0014a25_8": "舍利弗！",
    "T26n1520_001:0014a26_0": "諸佛如來自在說因成就故。",
    "T26n1520_001:0014a26_1": "舍利弗！",
    "T26n1520_001:0014a26_2": "如來成就種種方便、種種知見、種種念觀、種種言辭。",
    "T26n1520_001:0014a28_0": "舍利弗！",
    "T26n1520_001:0014a28_1": "吾從成佛已來，於彼彼處廣演言教，無數方便引導眾生於諸著處令得解脫。",
    "T26n1520_001:0014a29_2": "舍利弗！",
    "T26n1520_001:0014b01_3": "如來知見方便到於彼岸。",
    "T26n1520_001:0014b01_4": "舍利弗！",
    "T26n1520_001:0014b01_5": "如來知見廣大深遠，無障無礙，力、無畏、不共法、根、力、菩提分、禪定、解脫三昧三摩跋提皆已具足。",
    "T26n1520_001:0014b04_6": "舍利弗！",
    "T26n1520_001:0014b04_7": "諸佛如來深入無際，成就一切未曾有法。",
    "T26n1520_001:0014b05_8": "舍利弗！",
    "T26n1520_001:0014b05_9": "如來能種種分別巧說諸法，言辭柔軟悅可眾心。",
    "T26n1520_001:0014b06_10": "止舍利弗！",
    "T26n1520_001:0014b06_11": "不須復說。",
    "T26n1520_001:0014b07_0": "舍利弗！",
    "T26n1520_001:0014b07_1": "佛所成就第一希有難解之法。",
    "T26n1520_001:0014b07_2": "舍利弗！",
    "T26n1520_001:0014b08_3": "唯佛與佛說法，諸佛如來能知彼法究竟實相。",
    "T26n1520_001:0014b09_4": "舍利弗！",
    "T26n1520_001:0014b09_5": "唯佛如來知一切法。",
    "T26n1520_001:0014b09_6": "舍利弗！",
    "T26n1520_001:0014b09_7": "唯佛如來能說一切法，何等法、云何法、何似法、何相法、何體法。",
    "T26n1520_001:0014b11_8": "何等、云何、何似、何相、何體，如是等一切法，如來現見非不現見。",
    "T26n1520_001:0014b13_0": "論曰：自此已下，示現所說法因果相應知。",
    "T26n1520_001:0014b14_0": "如經「爾時世尊入甚深三昧正念不動，以如實智觀從三昧安詳而起，起已告舍利弗」者，示現如來得自在力故，如來入定無能驚寤故。",
    "T26n1520_001:0014b17_1": "何故告舍利弗、不告餘聲聞等？",
    "T26n1520_001:0014b17_2": "隨深智慧與如來相應故。",
    "T26n1520_001:0014b18_3": "何故不告諸菩薩？",
    "T26n1520_001:0014b18_4": "有五種義：一者為諸聲聞所作事故；二者為令聲聞迴趣大菩提故；三者護諸聲聞恐怯弱故；四者為令餘人善思念故；五者為諸聲聞不起所作已辦心故。",
    "T26n1520_001:0014b22_5": "諸佛智慧甚深無量者，為諸大眾生尊重心，畢竟欲聞如來說故。",
    "T26n1520_001:0014b23_6": "甚深者，顯示二種甚深義應知。",
    "T26n1520_001:0014b24_7": "何等為二？",
    "T26n1520_001:0014b24_8": "一者證甚深，謂諸佛智慧甚深無量故；二者阿含甚深，謂智慧門故。",
    "T26n1520_001:0014b26_9": "甚深者是總，餘者是別。",
    "T26n1520_001:0014b27_10": "證甚深者有五種：一者義甚深，依何等義甚深故；二者實體甚深；三者內證甚深；四者依止甚深；五者無上甚深。",
    "T26n1520_001:0014b29_11": "甚深者，謂大菩提故。",
    "T26n1520_001:0014c01_12": "大菩提者，如來所證阿耨多羅三藐三菩提故。",
    "T26n1520_001:0014c02_13": "又甚深者，一切聲聞辟支佛所不能知故。",
    "T26n1520_001:0014c03_14": "智慧者，謂一切種一切智智義故。",
    "T26n1520_001:0014c04_15": "如經「諸佛智慧甚深無量，其智慧門難見難覺難知難解難入，一切聲聞辟支佛所不能知」故。",
    "T26n1520_001:0014c06_16": "智慧門者，謂說阿含。",
    "T26n1520_001:0014c07_17": "義甚深者，示現有八種：一者受持讀誦甚深，如經「舍利弗！",
    "T26n1520_001:0014c08_18": "如來、應、正遍知已曾親近供養無量百千萬億那由他佛」故。",
    "T26n1520_001:0014c09_19": "二者修行甚深，如經「於諸佛所盡行諸佛所修阿耨多羅三藐三菩提法」故。",
    "T26n1520_001:0014c11_20": "三者果行甚深，如經「舍利弗！",
    "T26n1520_001:0014c12_21": "如來已於無量百千億劫勇猛精進所作成就」故。",
    "T26n1520_001:0014c13_22": "四者增長功德心甚深，如經「名稱普聞」故。",
    "T26n1520_001:0014c14_23": "五者快妙事甚深，如經「成就希有法」故。",
    "T26n1520_001:0014c15_24": "六者無上甚深，如經「舍利弗！",
    "T26n1520_001:0014c15_25": "難解之法如來能知」故。",
    "T26n1520_001:0014c16_26": "七者入甚深，入甚深者名字章句意難得，自在住持不同外道，說因緣法名為甚深。",
    "T26n1520_001:0014c18_27": "如經「舍利弗！",
    "T26n1520_001:0014c18_28": "難解法者，諸佛如來隨宜所說，意趣難解」故。",
    "T26n1520_001:0014c19_29": "八者不共聲聞辟支佛所作，住持甚深，如經「一切聲聞辟支佛所不能知」故。",
    "T26n1520_001:0014c21_30": "◎◎如是說妙法功德已，次說如來法師功德成就應知。",
    "T26n1520_001:0015a01_31": "如經「何以故？",
    "T26n1520_001:0015a01_32": "諸佛如來自在說因成就」故。",
    "T26n1520_001:0015a02_33": "如來成就四種功德故，能度眾生。",
    "T26n1520_001:0015a03_34": "何等為四？",
    "T26n1520_001:0015a03_35": "一者住成就，如經「如來成就種種方便」故。",
    "T26n1520_001:0015a04_36": "種種方便者，從兜率天退，乃至示現入涅槃故。",
    "T26n1520_001:0015a05_37": "二者教化成就，如經「種種知見」故。",
    "T26n1520_001:0015a06_38": "種種知見者，示現染淨諸因故。",
    "T26n1520_001:0015a06_39": "三者功德畢竟成就，如經「種種念觀」故。",
    "T26n1520_001:0015a07_40": "種種念觀者，以說彼法成就因緣如法相應故。",
    "T26n1520_001:0015a08_41": "四者說成就，如經「種種言辭」故。",
    "T26n1520_001:0015a09_42": "種種言辭者，以四無礙，依何等何等名字章句，隨何等何等眾生能受為說故。",
    "T26n1520_001:0015a11_43": "復有義：種種方便者，示現外道邪法如是如是種種過失故；示現諸佛正法，如是如是種種功德故。",
    "T26n1520_001:0015a13_44": "如經「吾從成佛已來，廣演言教，無數方便引導眾生於諸著處令得解脫」故。",
    "T26n1520_001:0015a15_45": "復無數方便者，方便令入諸善法故。",
    "T26n1520_001:0015a16_46": "復方便者，斷諸疑故。",
    "T26n1520_001:0015a16_47": "復方便者，令入增上勝智故。",
    "T26n1520_001:0015a17_48": "復方便者，依四攝法攝取眾生令得解脫故。",
    "T26n1520_001:0015a18_49": "諸著者，彼處處著，或著界、或著諸地、或著分、或著乘故。",
    "T26n1520_001:0015a19_50": "著界者，著欲、色、無色界故。",
    "T26n1520_001:0015a20_51": "著地者，著戒取三昧初禪定地，乃至非非想及滅盡定地故。",
    "T26n1520_001:0015a21_52": "著分者，著在家、出家分故。",
    "T26n1520_001:0015a22_53": "著在家分者，著已同類作種種業邪見等故。",
    "T26n1520_001:0015a23_54": "著出家分者，著名聞利養種種諸覺煩惱等故。",
    "T26n1520_001:0015a24_55": "著乘者，著聲聞乘、菩薩乘故。",
    "T26n1520_001:0015a25_56": "著聲聞乘者，樂持小乘戒，求須陀洹、斯陀含、阿那含、阿羅漢等故。",
    "T26n1520_001:0015a26_57": "著大乘者，著利養供養恭敬等，著分別觀種種法相乃至佛地故。",
    "T26n1520_001:0015a28_58": "復種種知見者，自身成就不可思議境界，與聲聞菩薩故。",
    "T26n1520_001:0015a29_59": "如經「舍利弗！",
    "T26n1520_001:0015b01_60": "如來知見方便到於彼岸」故。",
    "T26n1520_001:0015b01_61": "到彼岸者，勝餘一切諸菩薩故。",
    "T26n1520_001:0015b02_62": "復種種念觀者，如經「舍利弗！",
    "T26n1520_001:0015b03_63": "如來知見廣大深遠無障無礙，力、無畏、不共法、根、力、菩提分、禪定、解脫三昧三摩跋提皆已具足」故。",
    "T26n1520_001:0015b05_64": "又第一成就可化眾生，依止善知識成就故。",
    "T26n1520_001:0015b06_65": "第二成就根熟眾生，令得解脫故。",
    "T26n1520_001:0015b07_66": "第三成就力家，得自在淨降伏故。",
    "T26n1520_001:0015b07_67": "第四說成就者有七種：一者種種成就，如經「舍利弗！",
    "T26n1520_001:0015b09_68": "諸佛如來深入無際，成就一切未曾有法」故。",
    "T26n1520_001:0015b10_69": "二者言成就，得五種美妙音聲說法，如經「如來能種種分別巧說諸法，言辭柔軟悅可眾心」故。",
    "T26n1520_001:0015b12_70": "三者相成就，如經「止舍利弗！",
    "T26n1520_001:0015b12_71": "不須復說」故，有法器眾生心已滿足故。",
    "T26n1520_001:0015b13_72": "四者堪成就，一切可化眾生知如來成就第一希有功德能說法故，如經「舍利弗！",
    "T26n1520_001:0015b15_73": "佛所成就第一希有難解之法」故。",
    "T26n1520_001:0015b16_74": "五者無量種成就，說不可盡，如經「舍利弗！",
    "T26n1520_001:0015b17_75": "唯佛與佛說法，諸佛如來能知彼法究竟實相」故。",
    "T26n1520_001:0015b18_76": "實相者，謂如來藏法身之體不變故。",
    "T26n1520_001:0015b19_77": "六者覺體成就，如來所說一切諸法，如來自證得故，如經「舍利弗！",
    "T26n1520_001:0015b20_78": "唯佛如來知一切法」故。",
    "T26n1520_001:0015b21_79": "七者隨順眾生意為說修行法成就，彼法何等如是等，如經「舍利弗！",
    "T26n1520_001:0015b22_80": "唯佛如來能說一切法」故。",
    "T26n1520_001:0015b23_81": "第一種種法門攝取眾生故，第二令不散亂住故，第三令取故，第四令得解脫故，第五令彼修行成就得對治法故，第六能令修行進趣成就故，第七令得修行不失故。",
    "T26n1520_001:0015b27_82": "此七種法為諸眾生、自身所作成就故。",
    "T26n1520_001:0015b28_83": "又與教化成就者，依證法故。",
    "T26n1520_001:0015b28_84": "又說成就者，依說法故。",
    "T26n1520_001:0015b29_85": "此二種法，如向前說。",
    "T26n1520_001:0015c01_0": "依此二種法，有何次第而得修行？",
    "T26n1520_001:0015c01_1": "即彼前文句再說應知。",
    "T26n1520_001:0015c03_0": "又依證法有五種：一者何等法；二者云何法；三者何似法；四者何相法；五者何體法故。",
    "T26n1520_001:0015c05_0": "何等法者，聲聞法、辟支佛法、佛法故。",
    "T26n1520_001:0015c05_1": "云何法者，起種種事說故。",
    "T26n1520_001:0015c06_2": "何似法者，依三種門得清淨故。",
    "T26n1520_001:0015c07_3": "何相法者，三種義一相法故。",
    "T26n1520_001:0015c07_4": "何體法者，無二體故。",
    "T26n1520_001:0015c08_5": "無二體者，無量乘唯一佛乘，無二乘故。",
    "T26n1520_001:0015c09_6": "復有義：何等法者，謂有為法、無為法。",
    "T26n1520_001:0015c10_7": "云何法者，謂因緣法、非因緣法等。",
    "T26n1520_001:0015c11_8": "何似法者，謂常法、無常法如是等。",
    "T26n1520_001:0015c11_9": "何相法者，生等三相法、不生等三相法。",
    "T26n1520_001:0015c12_10": "何體法者，謂五陰體、非五陰體。",
    "T26n1520_001:0015c13_11": "又何似法者，謂無常法、有為法、因緣法。",
    "T26n1520_001:0015c14_12": "又何相法者，謂可見相等法。",
    "T26n1520_001:0015c15_13": "又何體法者，謂五陰能取可取，五陰是苦集體故，五陰者是道諦體。",
    "T26n1520_001:0015c16_14": "復有依說法：何等法者，謂名句字身故。",
    "T26n1520_001:0015c17_15": "云何法者，依如來所說法故。",
    "T26n1520_001:0015c18_16": "何似法者，能教化可化眾生故。",
    "T26n1520_001:0016a01_17": "何相法者，依音聲取故，以依音聲取彼法故。",
    "T26n1520_001:0016a02_18": "何體法者，假名體法相故。",
    "T26n1520_001:0016a03_0": "自此以下，依三種義示現：一者決定義；二者疑義；三者依何事疑義。",
    "T26n1520_001:0016a04_1": "決定義者，有聲聞方便證得深法作決定心，於聲聞道中得方便涅槃證故。",
    "T26n1520_001:0016a06_2": "如是三種證法，示現有為、無為法故。",
    "T26n1520_001:0016a07_3": "如經「爾時大眾中有諸聲聞漏盡阿羅漢，乃至亦得此法到於涅槃」故。",
    "T26n1520_001:0016a08_4": "疑義者，謂聲聞、辟支佛不能知故，是故生疑。",
    "T26n1520_001:0016a09_5": "如經「而今不知是義所趣」故。",
    "T26n1520_001:0016a10_6": "依何事疑者，如來說聲聞解脫與我解脫不異，是故生疑。",
    "T26n1520_001:0016a11_7": "生疑者，生因中疑：此云何？",
    "T26n1520_001:0016a12_8": "云何如來數數說甚深境界，前說甚深、後說甚深，不同聲聞。",
    "T26n1520_001:0016a13_9": "如是等，是故生疑。",
    "T26n1520_001:0016a14_10": "如經「爾時舍利弗知四眾心疑，乃至而說偈言」故。",
    "T26n1520_001:0016a15_11": "自此已下，依四種事說：一者決定心；二者因受記；三者取受記；四者與授記應知。",
    "T26n1520_001:0016a17_0": "云何決定心？",
    "T26n1520_001:0016a17_1": "已生驚怖者令斷驚怖，為利益二種人故，如來有決定心。",
    "T26n1520_001:0016a18_2": "此驚怖有五種應知：一者損驚怖，如所聞聲取以為實，謗無大乘而作是言：如來說言阿羅漢究竟涅槃，我畢竟取如是涅槃，是故羅漢不入涅槃故。",
    "T26n1520_001:0016a22_0": "二者多事驚怖，以大乘眾生生如是心：我無量無邊劫行菩薩行，生驚怖心起取異乘心故。",
    "T26n1520_001:0016a24_1": "三者顛倒驚怖，分別我我所身見不善法故。",
    "T26n1520_001:0016a25_2": "四者悔驚怖，悔驚怖者謂大德舍利弗等：我不應證如是小乘法自止，即此悔心名為驚怖應知。",
    "T26n1520_001:0016a27_3": "五者誑驚怖，謂增上慢聲聞作如是心：云何如來誑於我等故。",
    "T26n1520_001:0016a28_4": "因授記者，如經「止止舍利弗！",
    "T26n1520_001:0016a29_5": "不須復說。",
    "T26n1520_001:0016a29_6": "若說是事，一切世間諸天人等皆生驚怖」故。",
    "T26n1520_001:0016b01_7": "因授記生驚怖者，有三種義：一者欲令彼大眾推覓甚深境界故；二者欲令大眾生尊重心畢竟欲聞故；三者為令增上慢聲聞離法座而去故。",
    "T26n1520_001:0016b05_8": "第二請示現過去無量佛教化眾生，如經「是會無數，乃至聞佛所說則能敬信」故。",
    "T26n1520_001:0016b07_9": "第三請示現現在佛教化眾生，如經「今此會中如我等比，乃至長夜安隱多所饒益」故。",
    "T26n1520_001:0016b09_0": "取授記者，以舍利弗等欲得授記，如經「告舍利弗：汝以三請，豈得不說？",
    "T26n1520_001:0016b10_1": "汝今諦聽」如是等故。",
    "T26n1520_001:0016b11_2": "與授記者，有六種應知：一者未聞令聞；二者說；三者依何等義；四者令住；五者依法；六者遮。",
    "T26n1520_001:0016b13_3": "未聞令聞者，如經「舍利弗！",
    "T26n1520_001:0016b13_4": "如是妙法，諸佛如來時乃說之，如優曇華」如是等。",
    "T26n1520_001:0016b14_5": "說者，如經「舍利弗！",
    "T26n1520_001:0016b15_6": "我以無數方便，種種因緣譬喻言辭演說諸法」如是等。",
    "T26n1520_001:0016b16_7": "種種因緣者，謂三乘。",
    "T26n1520_001:0016b17_8": "彼三乘者，唯名字章句說，非有實義故，以彼實義不可說故。",
    "T26n1520_001:0016b19_0": "依何等義者，如經「舍利弗！",
    "T26n1520_001:0016b19_1": "諸佛世尊唯以一大事因緣故出現於世」如是等故。",
    "T26n1520_001:0016b20_2": "彼一大事者，依四種義應知。",
    "T26n1520_001:0016b21_3": "何者為四？",
    "T26n1520_001:0016b21_4": "一者無上義，除一切智智更無餘事，如經「欲開佛知見，令眾生知得清淨故出現於世」。",
    "T26n1520_001:0016b23_5": "佛知見者，如來能證，如實知彼義故。",
    "T26n1520_001:0016b24_6": "二者同義，以聲聞、辟支佛、佛法身平等故，如經「欲示眾生佛知見故出現於世」故。",
    "T26n1520_001:0016b26_7": "法身平等者，佛性法身更無差別故。",
    "T26n1520_001:0016b27_8": "三者不知義，以一切聲聞、辟支佛不知彼真實處故。",
    "T26n1520_001:0016b28_9": "不知真實處者，不知究竟唯一佛乘故。",
    "T26n1520_001:0016b29_10": "如經「欲令眾生悟佛知見故，出現於世」。",
    "T26n1520_001:0016c01_11": "四者為令證不退轉地，示現與無量智業故，如經「欲令眾生入佛知見道故，出現於世」。",
    "T26n1520_001:0016c03_12": "又示者，為諸菩薩有疑者令知如實修行故。",
    "T26n1520_001:0016c04_13": "又悟入者，未發菩提心者令發心故，已發心者令入法故。",
    "T26n1520_001:0016c05_14": "復悟者，令外道眾生生覺悟故。",
    "T26n1520_001:0016c06_15": "復入者，令得聲聞果者入大菩提故。",
    "T26n1520_001:0016c07_16": "令住者，如經「舍利弗！",
    "T26n1520_001:0016c07_17": "如來但以一佛乘故，為眾生說法」。",
    "T26n1520_001:0016c08_18": "依法者，如經「舍利弗！",
    "T26n1520_001:0016c08_19": "過去諸佛以無量無數方便，種種譬喻因緣念觀方便說法，是法皆為一佛乘」故。",
    "T26n1520_001:0016c10_20": "如是等譬喻者，如依牛有乳、酪、生酥、熟酥、醍醐，醍醐為第一。",
    "T26n1520_001:0016c12_21": "小乘如乳，大乘如醍醐故。",
    "T26n1520_001:0016c12_22": "此譬唯明大乘無上，諸聲聞等亦同大乘無上故。",
    "T26n1520_001:0016c13_23": "聲聞同者，示諸佛如來法身之性同，諸凡夫、聲聞、辟支佛等，法身平等無差別故。",
    "T26n1520_001:0016c15_24": "此譬喻示現因緣如向說。",
    "T26n1520_001:0016c16_25": "念觀者，於小乘諦中人無我等；於大乘諦中真如、法界、實際、人無我、法無我等觀故。",
    "T26n1520_001:0016c18_26": "方便者，小乘中觀陰界入，厭苦離苦得解脫故；於大乘中修諸波羅蜜、四攝法，攝取自身他身利益對治法故。",
    "T26n1520_001:0017a02_27": "遮者，如經「舍利弗！",
    "T26n1520_001:0017a03_28": "十方世界中尚無二乘，何況有三」如是等故。",
    "T26n1520_001:0017a04_29": "無二乘者，無二乘涅槃，唯佛如來證大菩提，究竟滿足一切智慧名大涅槃，非諸聲聞辟支佛等有涅槃法，唯一佛乘故。",
    "T26n1520_001:0017a06_30": "一佛乘者，依四種義說應知。",
    "T26n1520_001:0017a07_31": "如來依此六種授記，是故前說何等法、云何法、何似法、何相法、何體法。",
    "T26n1520_001:0017a09_0": "如是示現何等法者，謂未曾聞故。",
    "T26n1520_001:0017a09_1": "云何法者，謂種種言語譬喻說故。",
    "T26n1520_001:0017a10_2": "何似法者，唯為一大事故。",
    "T26n1520_001:0017a11_3": "何相法者，為隨眾生器說佛法故。",
    "T26n1520_001:0017a11_4": "何體法者，唯一乘體故。",
    "T26n1520_001:0017a12_5": "一乘體者，謂諸佛如來平等法身，聲聞、辟支佛乘非彼平等法身之體，以因果行觀不同故。",
    "T26n1520_001:0017a15_0": "自此已下，說法為斷四種疑應知。",
    "T26n1520_001:0017a15_1": "何等四種？",
    "T26n1520_001:0017a16_2": "一者何時說？",
    "T26n1520_001:0017a16_3": "二者云何知增上慢？",
    "T26n1520_001:0017a17_0": "三者云何堪說？",
    "T26n1520_001:0017a17_1": "四者云何不成妄語。",
    "T26n1520_001:0017a17_2": "何時說者，諸佛如來於何等時起種種方便說法，為斷彼疑。",
    "T26n1520_001:0017a19_3": "如經「佛告舍利弗：諸佛出於五濁惡世，所謂劫濁」等故。",
    "T26n1520_001:0017a20_4": "云何知增上慢者，如來不為增上慢人說法，云何知彼是增上慢？",
    "T26n1520_001:0017a22_0": "為斷彼疑，如經「若有比丘實得阿羅漢者，若不信是法無有是處」等故。",
    "T26n1520_001:0017a23_1": "云何堪說者，從佛聞法而起謗心。",
    "T26n1520_001:0017a24_2": "云何如來不成不堪說法人？",
    "T26n1520_001:0017a25_0": "為斷此疑，如經「除佛滅度後現前無佛」如是等故。",
    "T26n1520_001:0017a26_1": "云何不成妄語者，如來先說法異今說法異，云何如來不成妄語？",
    "T26n1520_001:0017a27_2": "為斷此疑故，如經「舍利弗！",
    "T26n1520_001:0017a28_3": "汝等當一心信解受持佛語，諸佛如來言無虛妄，無有餘乘唯一佛乘」故。",
    "T26n1520_001:0017a29_4": "乃至童子戲聚沙為佛塔，如是諸人等皆已成佛道者，謂發菩提心行菩薩行者，所作善根能證菩提，非諸凡夫及決定聲聞未發菩提心者之所能得故，如是乃至小低頭等亦如是。",
    "T26n1520_001:0017b05_0": "譬喻品第三",
    "T26n1520_001:0017b06_0": "舍利弗說偈：「金色三十二，　　十力諸解脫，　同共一法中，　　而不得此事。",
    "T26n1520_001:0017b09_0": "　八十種妙好，　　十八不共法，　如是等功德，　　而我皆已失。」",
    "T26n1520_001:0017b11_0": "此偈示現何義？",
    "T26n1520_001:0017b11_1": "舍利弗自呵責身：我不見諸佛、不往佛所聞法、不供養恭敬諸佛、無利益眾生事、未得法退，是故舍利弗呵責自身。",
    "T26n1520_001:0017b14_2": "不見者，不見諸佛如來大人相生恭敬供養心故。",
    "T26n1520_001:0017b15_3": "往者，示現教化眾生力故。",
    "T26n1520_001:0017b15_4": "放金色光明者，見佛自身異身得無量功德故。",
    "T26n1520_001:0017b17_0": "聞者，能作利益一切眾生故。",
    "T26n1520_001:0017b17_1": "力者，眾生有疑，依十力斷疑故。",
    "T26n1520_001:0017b18_2": "供養者，示現教化眾生力故。",
    "T26n1520_001:0017b19_3": "十八不共法者，遠離諸障礙故。",
    "T26n1520_001:0017b19_4": "恭敬者，生無量福德，依如來教得解脫故。",
    "T26n1520_001:0017b20_5": "人無我法無我，一切法平等故。",
    "T26n1520_001:0017b21_6": "是故舍利弗自呵責身：我未得如是法，於未得中退故。",
    "T26n1520_001:0017b22_7": "自此已下，為七種具足煩惱性眾生說七譬喻，對治七種增上慢應知。",
    "T26n1520_001:0017b24_8": "又三種染無煩惱人三昧解脫見等染慢，對治此故說三平等應知。",
    "T26n1520_001:0017b26_9": "何者七種具足煩惱性人？",
    "T26n1520_001:0017b26_10": "一者求勢力人；二者求聲聞解脫人；三者求大乘人；四者有定人；五者無定人；六者集功德人；七者不集功德人。",
    "T26n1520_001:0017b29_11": "七種增上慢者，顛倒求功德增上慢，以世間諸煩惱熾然而求天人妙境果報；對治此故，說火宅譬喻應知。",
    "T26n1520_001:0017c02_12": "聲聞人一向增上慢，我乘與如來乘無差別，如是顛倒取；對治此故，說窮子譬喻應知。",
    "T26n1520_001:0017c04_13": "大乘人一向增上慢，無別聲聞、辟支佛乘，顛倒取；對治此故，說雨譬喻應知。",
    "T26n1520_001:0017c06_14": "實無而有增上慢人，以有世間三昧三摩跋提，實無涅槃而生涅槃想；對治此故，說化城譬喻應知。",
    "T26n1520_001:0017c09_15": "散亂心實無有定，過去有大乘善根而不覺知，彼不求大乘，於狹劣心中生虛妄解以為第一乘；對治此故，說繫寶珠譬喻應知。",
    "T26n1520_001:0017c12_16": "有功德人說大乘法，而取非大乘；對治此故，說王解髻中明珠與之譬喻應知。",
    "T26n1520_001:0017c14_0": "無功德人於第一乘不集諸善根，說第一乘不取為第一；對治此故，說醫師譬喻應知。",
    "T26n1520_001:0017c16_1": "第一人者，以世間種種善根三昧功德方便令戲，後令入涅槃故。",
    "T26n1520_001:0018a01_2": "第二人者，以三為一，令入大乘故。",
    "T26n1520_001:0018a02_3": "第三人者，令知種種乘諸佛如來平等說法，隨眾生善根種子生芽故。",
    "T26n1520_001:0018a04_0": "第四人者，方便令入涅槃城故。",
    "T26n1520_001:0018a04_1": "涅槃城者，諸禪三昧城，過彼城已令入大涅槃城故。",
    "T26n1520_001:0018a06_0": "第五人者，示過去善根令憶念，教入三昧故。",
    "T26n1520_001:0018a07_1": "第六人者，說大乘法，以此法門同十地行滿，諸佛如來密與授記故。",
    "T26n1520_001:0018a08_2": "第七人者，根未熟為令熟故，示現涅槃量。",
    "T26n1520_001:0018a09_3": "為是義故，如來說此七種譬喻。",
    "T26n1520_001:0018a10_4": "何者三種無煩惱人？",
    "T26n1520_001:0018a10_5": "染慢顛倒信故。",
    "T26n1520_001:0018a11_6": "一者信種種乘異；二者信世間涅槃異；三者信彼此身異。",
    "T26n1520_001:0018a12_7": "為對治此三種染，說三種平等應知。",
    "T26n1520_001:0018a13_8": "一者乘平等，與聲聞授記，唯有大乘無二乘故；二者世間涅槃平等，以多寶如來入涅槃，世間、涅槃平等故；三者身平等，多寶如來已入涅槃，復示現身，自身、他身法身平等無差別故。",
    "T26n1520_001:0018a17_9": "是無煩惱人，染慢見彼此身所作差別，以不知彼此佛性法身平等故，即彼人我證此法、彼人不得。",
    "T26n1520_001:0018a19_10": "對治此故，與諸聲聞授記應知。",
    "T26n1520_001:0018a20_11": "彼聲聞等為實成佛故與授記、為不成佛與授記也？",
    "T26n1520_001:0018a21_12": "若實成佛者，菩薩何故於無量劫修集無量功德？",
    "T26n1520_001:0018a22_13": "若不成佛者，云何虛妄授記？",
    "T26n1520_001:0018a23_14": "彼聲聞授記者，得決定心，非成就法性故。",
    "T26n1520_001:0018a24_15": "如來依三平等說一乘法故，以如來法身與彼聲聞法身無異故與授記，非即具足修行功德故。",
    "T26n1520_001:0018a26_16": "是故菩薩功德具足，諸聲聞人功未具足。",
    "T26n1520_001:0018a27_17": "言授記者，有六處示現，五者如來記、一者菩薩記。",
    "T26n1520_001:0018a28_18": "如來記者，舍利弗、摩訶迦葉等眾所知識故，名號不同，故與別記。",
    "T26n1520_001:0018b01_19": "富樓那等五百人、千二百人等，同一名故，俱時與記。",
    "T26n1520_001:0018b02_20": "學無學等俱同一號，非眾所知識故，一時與記。",
    "T26n1520_001:0018b03_21": "與提婆達多記者，示現如來無怨故。",
    "T26n1520_001:0018b04_22": "與比丘尼及諸天女記者，示現女人在家、出家修菩薩行者皆證佛果故。",
    "T26n1520_001:0018b06_23": "菩薩授記者，如〈不輕菩薩品〉示現禮拜讚歎言：我不輕汝，汝等皆當作佛者，示諸眾生皆有佛性故。",
    "T26n1520_001:0018b08_24": "言聲聞授記者，聲聞有四種：一者決定聲聞；二者增上慢聲聞；三者退菩提心聲聞；四者應化聲聞。",
    "T26n1520_001:0018b10_25": "二種聲聞，如來與授記，謂應化聲聞、退已還發菩提心者。",
    "T26n1520_001:0018b12_26": "決定、增上慢二種聲聞，根未熟故，如來不與授記。",
    "T26n1520_001:0018b13_27": "菩薩與授記，菩薩授記者，方便令發心故。",
    "T26n1520_001:0018b15_0": "又依何義故，如來說三乘名為一乘？",
    "T26n1520_001:0018b15_1": "依同義故，與諸聲聞授記。",
    "T26n1520_001:0018b16_2": "同義者，以如來法身、聲聞法身平等無差別故。",
    "T26n1520_001:0018b17_3": "以聲聞、辟支佛異乘故有差別，以彼非大乘故。",
    "T26n1520_001:0018b18_4": "如來說言不離我身是無上義，一切聲聞、辟支佛法中不說此義，以不能解故，是故諸菩薩行菩薩行非為虛妄。",
    "T26n1520_001:0018b21_5": "無上義者，餘殘修多羅明無上義，無上義有十種應知。",
    "T26n1520_001:0018b22_6": "一者示現種子無上故說雨譬喻。",
    "T26n1520_001:0018b23_7": "「汝等所行是菩薩道」者，謂發菩提心退已還發者，前所修行善根不滅，同後得果故。",
    "T26n1520_001:0018b25_8": "二者示現行無上故，說大通智勝如來本事等故。",
    "T26n1520_001:0018b26_9": "三者示現增長力無上故，說商主譬喻。",
    "T26n1520_001:0018b27_10": "四者示現令解無上故，說繫寶珠譬喻。",
    "T26n1520_001:0018b28_0": "五者示現清淨國土無上故，示現多寶如來塔。",
    "T26n1520_001:0018b29_1": "六者示現說無上故，說髻中明珠譬喻。",
    "T26n1520_001:0018b29_2": "七者示現教化眾生無上故，地中踊出無量菩薩摩訶薩等故。",
    "T26n1520_001:0018c02_3": "八者示現成大菩提無上者，示現三種佛菩提：一者應化佛菩提，隨所應見而為示現故，如經「皆謂如來出釋氏宮，去伽耶城不遠，坐於道場得阿耨多羅三藐三菩提」故。",
    "T26n1520_001:0018c06_4": "二者報佛菩提，十地行滿足得常涅槃證故，如經「善男子！",
    "T26n1520_001:0018c07_5": "我實成佛已來無量無邊百千萬億那由他劫」故。",
    "T26n1520_001:0018c08_6": "三者法佛菩提，謂如來藏性淨涅槃常恒清涼不變故，如經「如來如實知見三界之相，乃至不如三界見於三界」故。",
    "T26n1520_001:0018c11_7": "三界相者，謂眾生界即涅槃界，不離眾生界有如來藏故。",
    "T26n1520_001:0018c12_8": "「無有生死若退若出」者，謂常恒清涼不變故。",
    "T26n1520_001:0018c13_9": "「亦無在世及滅度」者，謂如來藏真如之體，不即眾生界、不離眾生界故。",
    "T26n1520_001:0018c15_0": "「非實非虛非如非異」者，謂離四種相故，有四種相者是無常故。",
    "T26n1520_001:0018c16_1": "「不如三界見三界」者，如來能見能證真如法身，凡夫不見故。",
    "T26n1520_001:0019a01_2": "是故經言「如來明見無有錯謬」故。",
    "T26n1520_001:0019a02_3": "「我本行菩薩道今猶未滿」者，以本願故，眾生界未盡，願非究竟故。",
    "T26n1520_001:0019a04_0": "言未滿者，非謂菩提不滿足故。",
    "T26n1520_001:0019a04_1": "「所成壽命復倍上數」者，示現如來常命方便，顯多數過上數量不可數知故。",
    "T26n1520_001:0019a06_2": "「我淨土不毀而眾見燒盡」者，報佛如來真實淨土，第一義諦攝故。",
    "T26n1520_001:0019a07_3": "九者示現涅槃無上故，說醫師譬喻。",
    "T26n1520_001:0019a08_4": "十者示現勝妙力無上故，說餘殘修多羅應知。",
    "T26n1520_001:0019a09_5": "多寶如來塔顯示一切佛土清淨者，示現諸佛實相境界中種種間錯莊嚴故。",
    "T26n1520_001:0019a11_6": "塔者，示現如來舍利住持故。",
    "T26n1520_001:0019a12_7": "量者，方便示現一切佛國土清淨，出世間無漏善根所生，非是世間有漏善所生故。",
    "T26n1520_001:0019a14_8": "略者，多寶如來身一體，示現攝取一切佛法身故。",
    "T26n1520_001:0019a15_9": "住持者，示現諸佛如來法身自在身力故。",
    "T26n1520_001:0019a16_10": "示現無量佛者，示現彼此所作業無差別故。",
    "T26n1520_001:0019a17_11": "遠離穢不淨者，示現一切佛國土平等清淨故。",
    "T26n1520_001:0019a18_12": "言多寶者，示現一切佛土同寶性故。",
    "T26n1520_001:0019a19_13": "同一塔坐者，示現化佛非化佛，法佛報佛等皆為成大事故。",
    "T26n1520_001:0019a20_14": "自此已下，示現法力、持力、修行力應知。",
    "T26n1520_001:0019a21_15": "法力者，五種門示現：一者證；二者信；三者供養；四者聞法；五者讀誦持說。",
    "T26n1520_001:0019a23_16": "四種門〈彌勒品〉中示現，一法門〈常精進菩薩品〉示現。",
    "T26n1520_001:0019a24_17": "〈彌勒品〉中四種門者，一者證，如經「我說是如來壽命長遠，時六百八十萬億那由他恒河沙眾生得無生法忍」故。",
    "T26n1520_001:0019a27_18": "此言無生法忍者，謂初地證智應知。",
    "T26n1520_001:0019a27_19": "八生乃至一生得阿耨多羅三藐三菩提者，謂證初地菩提故。",
    "T26n1520_001:0019a29_20": "八生乃至一生者，謂諸凡夫決定能證初地，隨力隨分八生乃至一生證初地故。",
    "T26n1520_001:0019b02_21": "言阿耨多羅三藐三菩提者，以離三界中分段生死，隨分能見真如佛性名得菩提，非謂究竟滿足，如來方便涅槃故。",
    "T26n1520_001:0019b04_22": "信者，如經「復有八世界微塵眾生，皆發阿耨多羅三藐三菩提心」故。",
    "T26n1520_001:0019b06_23": "供養者，如經「是諸菩薩摩訶薩得大法利，時於虛空中雨曼陀羅華」如是等故。",
    "T26n1520_001:0019b08_24": "聞法者，如〈隨喜品〉說應知。",
    "T26n1520_001:0019b08_25": "一法門，〈常精進菩薩品〉示現者謂讀誦解說書寫等，得六根清淨故。",
    "T26n1520_001:0019b10_26": "如經「若善男子善女人受持法華經，若讀若誦若解說若書寫，是人當得八百眼功德，乃至千二百意功德」故。",
    "T26n1520_001:0019b12_27": "此得六根清淨者，謂凡夫人以經力故得勝根用，未入初地菩薩位應知。",
    "T26n1520_001:0019b14_28": "如經「以父母所生清淨肉眼，見於三千大千世界」如是等。",
    "T26n1520_001:0019b15_29": "又六根清淨者，於一一根中悉能具足見色、聞聲、知香味觸法等用應知。",
    "T26n1520_001:0019b17_30": "眼見者，聞香能知，如經「釋提桓因在勝殿上五欲娛樂，乃至說法聞香知」者，此是智境鼻根知故。",
    "T26n1520_001:0019b19_31": "持力者，有三種法門示現，如〈法師品〉、〈安樂行品〉、〈勸持品〉等廣說法力應知。",
    "T26n1520_001:0019b21_32": "「其心決定知水必近」者，受持此經得佛性水，成阿耨多羅三藐三菩提故。",
    "T26n1520_001:0019b22_33": "修行力者五門示現：一者說力；二者行苦行力；三者護眾生諸難力；四者功德勝力；五者護法力。",
    "T26n1520_001:0019b25_34": "說力者有三種法門，〈神力品〉中示現：一出廣長舌者，憶念故；二[口*磬]咳聲者，說偈令聞故，聞聲已如實修行不放逸故；三彈指令覺悟者，令修行者覺悟故。",
    "T26n1520_001:0019b28_35": "行苦行力者，〈藥王菩薩品〉示現教化眾生。",
    "T26n1520_001:0019b29_36": "行苦行者，〈妙音菩薩品〉示現教化眾生。",
    "T26n1520_001:0019c01_37": "護眾生難，〈觀世音品〉、〈陀羅尼品〉示現。",
    "T26n1520_001:0019c02_38": "功德勝力者，〈妙莊嚴王品〉示現，依過去功德，彼童子有如是力故。",
    "T26n1520_001:0019c04_0": "護法力者，〈普賢品〉及後品中示現。",
    "T26n1520_001:0019c04_1": "又說言受持觀世音菩薩名及受持六十二恒河沙諸佛名彼福德平等者，有二種義：一者信力故；二者畢竟知故。",
    "T26n1520_001:0019c07_2": "信力者有二種：一者求我身如觀世音，畢竟信故；二者生恭敬心，如彼功德我亦畢竟得故。",
    "T26n1520_001:0019c09_3": "畢竟知者，決定知法界故。",
    "T26n1520_001:0019c10_4": "法界者名法性。",
    "T26n1520_001:0019c10_5": "彼法性，入初地菩薩能證入一切諸佛菩薩平等身故。",
    "T26n1520_001:0019c11_6": "平等身者，謂真如法身。",
    "T26n1520_001:0019c12_7": "是故受持六十二恒河沙佛名、受持觀世音菩薩名，功德無差別。",
    "T26n1520_001:0019c14_0": "第一序品示現七種功德成就。",
    "T26n1520_001:0019c15_0": "第二方便品有五分，示現破二明一。",
    "T26n1520_001:0019c15_1": "餘品如向處分易解。",
    "T26n1520_001:0020a01_0": "妙法蓮華經論優婆提舍"
}