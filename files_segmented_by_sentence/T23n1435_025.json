{
    "T23n1435_025:0178a16_0": "十誦律卷第二十五(第四誦之五)",
    "T23n1435_025:0178a18_0": "後秦北印度三藏弗若多羅譯",
    "T23n1435_025:0178a19_0": "七法中皮革法第五",
    "T23n1435_025:0178a20_0": "佛在舍衛城。",
    "T23n1435_025:0178a20_1": "爾時阿濕摩伽阿槃提國，有聚落名王薩婆。",
    "T23n1435_025:0178a21_2": "中有大富居士，財寶豐盈種種具足，唯少一事，無有兒息。",
    "T23n1435_025:0178a22_3": "從諸神祇：池神、家神、交道大神、滿賢大神、高賢大神、大自在天神、那羅延神、韋紐天神下至鉢婆羅神，為有子故求請乞索而不能得。",
    "T23n1435_025:0178a25_4": "有子時到，居士婦乃覺有娠，利根女人有四不共智。",
    "T23n1435_025:0178a26_5": "何等四？",
    "T23n1435_025:0178a27_0": "一知男愛、二知男不愛、三知姙娠時、四知所從得。",
    "T23n1435_025:0178a28_1": "婦自知有娠，語居士言：「我已有娠。」",
    "T23n1435_025:0178a29_2": "居士聞之，心歡喜踊躍，或當生男，好加供給洗浴淨潔，以香塗身隨時將息，令身安隱。",
    "T23n1435_025:0178b02_3": "若有所至，多人衛從莫令憂惱。",
    "T23n1435_025:0178b02_4": "九月已過娩身生男，耳有金環，是兒端正見者歡喜。",
    "T23n1435_025:0178b04_0": "居士聞之，心喜踊躍，集諸知相婆羅門相之，問言：「是兒德力何如？」",
    "T23n1435_025:0178b05_1": "諸婆羅門言：「居士！",
    "T23n1435_025:0178b05_2": "是兒實有福德威力。」",
    "T23n1435_025:0178b06_3": "居士言：「當為作字？」",
    "T23n1435_025:0178b06_4": "是時國法作二種字，若隨宿、若隨吉，諸人言：「居士！",
    "T23n1435_025:0178b07_5": "是兒何時生？」",
    "T23n1435_025:0178b08_6": "答言：「某日生。」",
    "T23n1435_025:0178b08_7": "是諸婆羅門算知，語言：「是兒沙門宿日生，即名沙門。」",
    "T23n1435_025:0178b09_8": "居士復集婆羅門及諸居士善知金寶相者，以兒耳示之：「是兒耳環價直幾許？」",
    "T23n1435_025:0178b11_9": "諸人言：「居士！",
    "T23n1435_025:0178b11_10": "是兒耳環，非世所作不易平價，意想平之，可直純金一億。」",
    "T23n1435_025:0178b13_11": "兒字沙門，耳環直一億，眾人即字為沙門億耳，眾人當識。",
    "T23n1435_025:0178b14_12": "是居士令五種養母養視。",
    "T23n1435_025:0178b15_0": "何等五？",
    "T23n1435_025:0178b15_1": "一者治身母、二者除垢母、三者乳母、四者吉母、五者戲笑母。",
    "T23n1435_025:0178b16_2": "云何治身母？",
    "T23n1435_025:0178b16_3": "為是兒治頭手足耳鼻諸指，是名治身母。",
    "T23n1435_025:0178b17_4": "云何除垢母？",
    "T23n1435_025:0178b18_5": "時時為兒洗浴浣濯，是名除垢母。",
    "T23n1435_025:0178b18_6": "云何乳母？",
    "T23n1435_025:0178b19_7": "時時飲食乳養，是名乳母。",
    "T23n1435_025:0178b19_8": "云何吉母？",
    "T23n1435_025:0178b19_9": "是兒行時執孔雀拂，持三股叉侍衛擁護，是名吉母。",
    "T23n1435_025:0178b21_10": "云何戲笑母？",
    "T23n1435_025:0178b21_11": "為兒作機關木人、象馬車乘、弓箭種種戲具，隨時娛樂之，是名戲笑母。",
    "T23n1435_025:0178b23_0": "是兒福德威力，而疾長大，便教書數算印，善知諸物價相貴賤。",
    "T23n1435_025:0178b24_1": "是王薩薄聚落，是四方商客所聚集處，時四方商客來詣聚落，問言：「是中阿誰善好有德、可寄可信、示我利害？」",
    "T23n1435_025:0178b26_2": "諸人示沙門億耳，善好有德、可寄可信、善別利害，是諸商客即詣沙門億耳託為主人。",
    "T23n1435_025:0178b28_3": "沙門億耳問諸商客：「從何處來？」",
    "T23n1435_025:0178b29_4": "答言：「從某方某國來。」",
    "T23n1435_025:0178c01_5": "即問：「彼方國中有何好惡？」",
    "T23n1435_025:0178c01_6": "商客具答好惡之事。",
    "T23n1435_025:0178c02_7": "是時復有諸商客海中來者，至王薩薄聚落，問言：「是中阿誰善好有德、可寄可信、示我利害？」",
    "T23n1435_025:0178c04_8": "諸人示沙門億耳，善好有德、可寄可信、善別利害，是諸商客即託為主人。",
    "T23n1435_025:0178c05_9": "沙門億耳問諸商客：「從何處來？」",
    "T23n1435_025:0178c06_10": "答言：「大海中來。」",
    "T23n1435_025:0178c06_11": "問：「大海中有何好惡？」",
    "T23n1435_025:0178c07_12": "商客具答海中諸事：「大海中有波怖、龜怖、提迷魚怖、提迷耆羅魚怖、失收摩羅魚怖、迴波怖、水覆山怖、黑風怖、惡龍處怖、惡羅剎怖。",
    "T23n1435_025:0178c10_13": "億耳！",
    "T23n1435_025:0178c10_14": "百千人去，時一得還。",
    "T23n1435_025:0178c10_15": "若得來還，種種珍寶布施作福，七世不盡何況己身？」",
    "T23n1435_025:0178c12_16": "是諸商客，見是沙門億耳有大威力，如是思惟：「若作薩薄共多人入海，必安隱來出。」",
    "T23n1435_025:0178c13_17": "諸人言：「沙門億耳！",
    "T23n1435_025:0178c14_18": "汝何以不入大海？」",
    "T23n1435_025:0178c14_19": "答言：「我入大海作何等？",
    "T23n1435_025:0178c15_20": "是中多諸恐怖，百千人去，時一得還。」",
    "T23n1435_025:0178c16_21": "是諸商客激厲言：「何等人仰他活命，乃至婬女仰他活命？",
    "T23n1435_025:0178c17_22": "若人求作布施福德，是事善好。」",
    "T23n1435_025:0178c18_23": "諸商客如是激厲，沙門億耳信受欲去，到父母所辭欲入海。",
    "T23n1435_025:0178c19_24": "時父母說諸怖事，欲令變悔以制留之：「人為財故入大海，我家中多諸寶物，汝用布施作福，七世不盡，何為入海？」",
    "T23n1435_025:0178c22_0": "時不隨父母語，父母語諸貴人：「佐我留億耳。」",
    "T23n1435_025:0178c23_0": "時諸大官、長者、居士、億財主、大富薩薄，如是貴人留之不隨。",
    "T23n1435_025:0178c24_1": "父母知其意正，則聽令去。",
    "T23n1435_025:0178c24_2": "於是乘象振鈴，遍告聚落令言：「沙門億耳欲入大海，我作薩薄誰欲共去？」",
    "T23n1435_025:0178c26_3": "是人福德，五百商人皆悉樂從。",
    "T23n1435_025:0178c27_4": "彼國土法，作薩薄者，要出二十萬金錢，十萬辦舡、十萬辦資糧。",
    "T23n1435_025:0178c28_5": "莊嚴竟已，下舡著水中，以七枚繩繫，日日唱言：「誰能捨父母、兄弟、姊妹、妻子、閻浮提種種樂，及捨樂壽。",
    "T23n1435_025:0179a02_6": "誰欲得金銀、摩尼、琉璃，種種寶物七世隨用布施作福者，共入大海？」",
    "T23n1435_025:0179a03_7": "如是日日唱，日斷一繩，如是斷六繩，殘第七繩待伊勒風(晉言「好隨風」)。",
    "T23n1435_025:0179a05_8": "既得伊勒風，斷第七繩，舡疾勝箭，是薩薄福德威力。",
    "T23n1435_025:0179a06_9": "是舡疾到寶渚，勅語諸商客言：「取諸寶物載使滿舡，莫令大重。」",
    "T23n1435_025:0179a07_10": "取寶物竟得伊勒風，是時舡去疾勝于箭，還閻浮提。",
    "T23n1435_025:0179a09_0": "向王薩薄聚落，有二道：水道、陸道。",
    "T23n1435_025:0179a09_1": "沙門億耳語諸商人：「何道去？」",
    "T23n1435_025:0179a10_2": "諸人言：「陸道去。」",
    "T23n1435_025:0179a10_3": "時有空澤，是中夜住，語諸商人：「我曾聞賊來劫諸商客，若前殺薩薄，則諸商客無所成辦。",
    "T23n1435_025:0179a12_4": "若不殺薩薄，則以錢物力、若自身力、若以他力，必能得賊。",
    "T23n1435_025:0179a14_5": "我當餘處宿去，時當喚我。」",
    "T23n1435_025:0179a14_6": "諸人言：「爾。」",
    "T23n1435_025:0179a14_7": "億耳驅驢別處宿，是諸商客夜半發去，人人相覺，竟不喚億耳。",
    "T23n1435_025:0179a16_8": "後夜大風雨墮，億耳覺喚諸商客，商客無人應者，億耳如是思惟：「奈何諸人棄我去耶？」",
    "T23n1435_025:0179a18_9": "即逐去。",
    "T23n1435_025:0179a18_10": "是道多沙土，風雨流漫路無遺跡，仰驢嗅跡而前。",
    "T23n1435_025:0179a19_11": "億耳飢極前行，見有一城嚴好淨潔，如是思惟：「念想得食立於城門。」",
    "T23n1435_025:0179a21_12": "隨念失聲唱言：「食！",
    "T23n1435_025:0179a21_13": "食！」",
    "T23n1435_025:0179a21_14": "時無數百千萬餓鬼來出，皆言：「何等食？",
    "T23n1435_025:0179a22_15": "阿誰與？」",
    "T23n1435_025:0179a22_16": "億耳言：「無食，我行飢極念想得食，因出此言。",
    "T23n1435_025:0179a23_17": "我無食也，如是思惟：『我當城邊得食。』",
    "T23n1435_025:0179a24_18": "是故唱言食耳。」",
    "T23n1435_025:0179a25_19": "諸餓鬼言：「此是餓鬼城，我百千萬歲今日乃聞唱食聲。",
    "T23n1435_025:0179a26_20": "我等以不布施慳心多故，墮餓鬼中。",
    "T23n1435_025:0179a27_21": "汝欲那去？」",
    "T23n1435_025:0179a27_22": "億耳言：「欲至王薩薄聚落。」",
    "T23n1435_025:0179a28_0": "鬼言：「從是道去。」",
    "T23n1435_025:0179a28_1": "於是前行，復見一城，如是復念：「前城不得食，今或能得水。」",
    "T23n1435_025:0179a29_2": "即到門立唱言：「水！",
    "T23n1435_025:0179b01_3": "水！」",
    "T23n1435_025:0179b01_4": "時無數百千餓鬼來出，皆言：「何等水？",
    "T23n1435_025:0179b01_5": "阿誰與？」",
    "T23n1435_025:0179b02_6": "億耳言：「無水，我渴極念想得水，因出是聲。",
    "T23n1435_025:0179b03_7": "我無水也，如是思惟：『我當城邊得水。』",
    "T23n1435_025:0179b03_8": "是故唱言水耳。」",
    "T23n1435_025:0179b04_9": "餓鬼言：「此是餓鬼城，百千萬歲今日乃聞水聲。",
    "T23n1435_025:0179b05_10": "我等以不布施慳心多故，墮餓鬼中。",
    "T23n1435_025:0179b06_11": "汝欲那去？」",
    "T23n1435_025:0179b06_12": "億耳言：「欲至王薩薄聚落。」",
    "T23n1435_025:0179b06_13": "鬼言：「從是道去。」",
    "T23n1435_025:0179b07_14": "前行不久，復見樹，名婆羅，夜於下宿，搖樹落葉，細者自食、麁者與驢。",
    "T23n1435_025:0179b08_15": "如是日暮至夜，是中即有床出，男出女出，顏貌端正著天寶冠，共相娛樂。",
    "T23n1435_025:0179b10_16": "沙門億耳作是思惟：「我不應爾看他私事。」",
    "T23n1435_025:0179b11_17": "時夜過晝來，即時床滅女滅，有群狗來噉，是男子肉盡骨在。",
    "T23n1435_025:0179b12_18": "億耳念言：「我悔不問是人，先作何行今得此報，夜善晝惡？",
    "T23n1435_025:0179b14_19": "我當住待問之。」",
    "T23n1435_025:0179b14_20": "至夜更有好床，男出女出顏貌端正，著珠寶天冠共相娛樂。",
    "T23n1435_025:0179b15_21": "億耳即往問男：「汝作何行今得是報，夜善晝惡？」",
    "T23n1435_025:0179b16_22": "男言：「汝何用問為？」",
    "T23n1435_025:0179b17_23": "億耳言：「意欲知之。」",
    "T23n1435_025:0179b17_24": "男言：「汝識阿濕摩伽阿槃地國中王薩薄聚落不？」",
    "T23n1435_025:0179b18_25": "億耳言：「識。」",
    "T23n1435_025:0179b19_26": "男言：「我是某甲屠兒，有長老迦旃延，常出入我家，我常供給飲食衣被湯藥。",
    "T23n1435_025:0179b20_27": "億耳！",
    "T23n1435_025:0179b21_0": "彼常語我言：『莫作惡行，後得大苦。』",
    "T23n1435_025:0179b21_1": "我時答言：『先世以來以此為業，今若不作那得自活？』",
    "T23n1435_025:0179b22_2": "時迦旃延復語我言：『汝作此惡，晝多夜多？』",
    "T23n1435_025:0179b23_3": "我言：『晝多。』",
    "T23n1435_025:0179b24_4": "即語我言：『汝夜受五戒可獲微善。』",
    "T23n1435_025:0179b24_5": "我即從受，今得此報，夜善晝惡皆由作行，悔恨何益？」",
    "T23n1435_025:0179b26_6": "男問億耳：「汝欲那去？」",
    "T23n1435_025:0179b26_7": "答言：「至王薩薄聚落。」",
    "T23n1435_025:0179b27_0": "男言：「從是道去。」",
    "T23n1435_025:0179b27_1": "億耳便去。",
    "T23n1435_025:0179b27_2": "前行不久復見一樹，名波羅，住下止宿，搖樹落葉，細者自食、麁者與驢。",
    "T23n1435_025:0179b29_3": "時夜過晝來，是處復有床出，男出女出顏貌端正，著珠寶天冠共相娛樂。",
    "T23n1435_025:0179c01_4": "億耳即念：「我不應住此觀他私事。」",
    "T23n1435_025:0179c02_5": "如是至暮床滅女滅，百足蟲出噉是男子，肉盡骨在。",
    "T23n1435_025:0179c03_6": "億耳念言：「我悔不問：『汝作何行今得此報，晝善夜惡？』",
    "T23n1435_025:0179c05_7": "當住待問。」",
    "T23n1435_025:0179c05_8": "夜過晝來復有床出，男出女出顏貌端正，著珠寶天冠共相娛樂。",
    "T23n1435_025:0179c06_9": "億耳往問男子：「汝作何行今獲此報，晝善夜惡？」",
    "T23n1435_025:0179c07_10": "男言：「汝何用問為？」",
    "T23n1435_025:0179c08_11": "億耳言：「意欲知之。」",
    "T23n1435_025:0179c08_12": "男言：「汝識阿濕摩伽阿槃地國中王薩薄聚落不？」",
    "T23n1435_025:0179c09_13": "答言：「識。」",
    "T23n1435_025:0179c10_14": "「是中某甲男子婬犯他婦，有長老迦旃延出入我家，我家常供給飲食衣被湯藥。",
    "T23n1435_025:0179c12_0": "億耳！",
    "T23n1435_025:0179c12_1": "爾時彼教我言：『莫作惡行，後得苦報。』",
    "T23n1435_025:0179c12_2": "我答言：『不能自抑，當可如何？』",
    "T23n1435_025:0179c13_3": "復語我言：『汝於此事何時偏多？』",
    "T23n1435_025:0179c14_4": "我言：『夜多。』",
    "T23n1435_025:0179c14_5": "時迦旃延即語我言：『受晝五戒可獲微善。』",
    "T23n1435_025:0179c15_6": "我用其言，受晝五戒，故獲斯報，晝善夜惡。",
    "T23n1435_025:0179c16_7": "悔恨先行無所復益。」",
    "T23n1435_025:0179c16_8": "男問億耳：「汝欲那去？」",
    "T23n1435_025:0179c17_9": "答言：「欲至王薩薄聚落。」",
    "T23n1435_025:0179c17_10": "男言：「從是道去。」",
    "T23n1435_025:0179c18_11": "前行復見林樹池水清淨，億耳於中洗浴飲驢。",
    "T23n1435_025:0179c19_12": "是池邊有堂，眾寶莊嚴，億耳仰視見堂，即作是念：「我飢渴欲死，當何所在？」",
    "T23n1435_025:0179c21_13": "即便上堂，誦佛經偈：「飢為第一病，　　行為第一苦；　如是知法寶，　　涅槃第一樂。」",
    "T23n1435_025:0179c24_0": "上堂見女人坐象牙床，床脚繫二餓鬼，是女識億耳字，問訊沙門億耳：「道路不極、不渴、不飢耶？」",
    "T23n1435_025:0179c26_1": "億耳自念：「是女人生不見我，乃識我字，何以得爾？」",
    "T23n1435_025:0179c27_2": "女即喚億耳坐，共相問訊，語女言：「貴女！",
    "T23n1435_025:0179c28_3": "乞我食。」",
    "T23n1435_025:0179c28_4": "女言：「相與。",
    "T23n1435_025:0179c28_5": "汝但莫與是二餓鬼。」",
    "T23n1435_025:0179c29_0": "億耳言：「貴女！",
    "T23n1435_025:0179c29_1": "今我飢急何能與鬼？」",
    "T23n1435_025:0179c29_2": "女即與水洗手與食，是女欲令億耳知此因緣故，小出堂外。",
    "T23n1435_025:0180a02_3": "時二餓鬼伸手語沙門億耳：「乞我一口、乞我半口，我腹中飢如火燒。」",
    "T23n1435_025:0180a03_4": "沙門億耳，先好布施憐愍眾生，作是思惟：「我飢急辛苦，是餓鬼那得不苦！」",
    "T23n1435_025:0180a05_5": "各各與一口，是二餓鬼著食口中，是食變成膿血，少多咽還吐出，滿堂臭惡。",
    "T23n1435_025:0180a07_0": "女人還入見，臭處滿堂。",
    "T23n1435_025:0180a07_1": "女言：「我語汝莫與，何以與之？」",
    "T23n1435_025:0180a08_2": "億耳言：「姊妹！",
    "T23n1435_025:0180a08_3": "我不知是事故與。」",
    "T23n1435_025:0180a08_4": "女即除吐掃灑燒香，還坐本處。",
    "T23n1435_025:0180a09_5": "億耳語：「姊妹！",
    "T23n1435_025:0180a09_6": "更與我食。」",
    "T23n1435_025:0180a10_7": "女言：「我不惜食，設與汝者恐更與鬼，是事不可。」",
    "T23n1435_025:0180a11_8": "億耳言：「姊妹！",
    "T23n1435_025:0180a11_9": "我先不知故與，今不復爾。」",
    "T23n1435_025:0180a12_10": "是女即以水洗手與億耳食。",
    "T23n1435_025:0180a12_11": "是時更有一女來語：「貴女！",
    "T23n1435_025:0180a13_12": "與我食。」",
    "T23n1435_025:0180a13_13": "女言：「食汝常食。」",
    "T23n1435_025:0180a13_14": "作是語已，即有三錡鑊爨火湯沸，是女脫衣著一面入鑊中，皮肉爛盡唯有骨鎖，冷風來吹，即得出鑊還活，著衣噉其爛肉，噉已而去。",
    "T23n1435_025:0180a16_15": "億耳故食，更有女來言：「貴女！",
    "T23n1435_025:0180a17_16": "與我食。」",
    "T23n1435_025:0180a17_17": "女言：「食汝常食。」",
    "T23n1435_025:0180a18_18": "作是語竟，女變成羖羊噉草。",
    "T23n1435_025:0180a18_19": "沙門億耳如是思惟：「自疑我或人中死生此餓鬼國耶？」",
    "T23n1435_025:0180a20_0": "即語貴女：「是何等事？」",
    "T23n1435_025:0180a20_1": "女言：「何用問為？」",
    "T23n1435_025:0180a20_2": "億耳言：「意欲得知。」",
    "T23n1435_025:0180a21_3": "女言：「汝識阿濕摩伽阿槃地，國中王薩薄聚落不？」",
    "T23n1435_025:0180a22_4": "億耳言：「識。」",
    "T23n1435_025:0180a22_5": "「是一鬼繫我頭邊床脚者，是我夫某甲居士。",
    "T23n1435_025:0180a23_6": "繫我脚邊床脚者，是我兒。",
    "T23n1435_025:0180a24_7": "有長老迦旃延出入我舍，受我衣服湯藥供養。",
    "T23n1435_025:0180a25_8": "是二人瞋我言：『我作財辛苦，而持與他，汝空自疲勞，後世當得膿血之報。』",
    "T23n1435_025:0180a26_9": "以是慳貪不憙布施墮餓鬼中，是惡口業報故，與食變為膿血。」",
    "T23n1435_025:0180a28_10": "億耳言：「是女何以自噉肉？」",
    "T23n1435_025:0180a28_11": "女言：「是女我兒婦，以物與舉，或自噉若與人。",
    "T23n1435_025:0180a29_12": "我問時如是言：『我不噉不與他，若自噉、若與他者，我當自噉肉。』",
    "T23n1435_025:0180b02_13": "是故今自噉肉。」",
    "T23n1435_025:0180b02_14": "「是第二女復作何等，變作羖羊噉草？」",
    "T23n1435_025:0180b03_15": "貴女言：「是我婢，我使舂磨，或自噉、或與他。",
    "T23n1435_025:0180b04_16": "若問時言：『我不自噉、不與他，若自噉、若與他者，我後世當作羊噉草。』",
    "T23n1435_025:0180b05_17": "以是因緣今作羊噉草。」",
    "T23n1435_025:0180b06_18": "億耳言：「汝作何行？」",
    "T23n1435_025:0180b06_19": "女言：「我有少罪，我是中不久住，我此間死，當生四天王天中。",
    "T23n1435_025:0180b08_20": "汝能少為我不？」",
    "T23n1435_025:0180b08_21": "億耳言：「何等事？」",
    "T23n1435_025:0180b09_0": "女言：「王薩薄聚落中我有女，未知修善，汝還至彼，為我語是女某甲：『我見汝父母兄兄婦婢，唯汝母獨受福，餘者受罪。",
    "T23n1435_025:0180b11_1": "汝母因我語汝，莫作惡事，後世多受苦報。",
    "T23n1435_025:0180b12_2": "汝若不信汝母言，是處有藏，大有錢財，取為我作福供養僧，亦供養長老迦旃延，殘餘可以自活。』」",
    "T23n1435_025:0180b14_3": "作是語已問億耳言：「汝欲去耶？」",
    "T23n1435_025:0180b15_4": "答言：「欲去。」",
    "T23n1435_025:0180b15_5": "女言：「汝瞑眼。」",
    "T23n1435_025:0180b16_0": "即如其言便瞑眼，須臾之頃，便於王薩薄聚落不遠置之。",
    "T23n1435_025:0180b17_1": "是諸商客先到聚落者，諸人問之：「何以不見沙門億耳。」",
    "T23n1435_025:0180b18_2": "諸商客言：「大海中失。」",
    "T23n1435_025:0180b19_3": "是時聚落諸人聞其失億耳，舉邑啼哭如喪父母。",
    "T23n1435_025:0180b20_4": "億耳問之：「何以如此？」",
    "T23n1435_025:0180b20_5": "諸人言：「沙門億耳大海中失，以其失故啼哭相吊。」",
    "T23n1435_025:0180b21_6": "億耳即作是念：「我死消息聞是聚落如是憂憒，若今見我必復擾動，何須復歸？",
    "T23n1435_025:0180b23_7": "彼貴女囑我語其女，當為至彼。」",
    "T23n1435_025:0180b24_8": "億耳漸到女舍，共相問訊，語其女言：「某甲知不？",
    "T23n1435_025:0180b25_9": "我見汝父母、兄、兄婦、婢盡在餓鬼中。",
    "T23n1435_025:0180b26_10": "唯汝母獨受福，餘者受苦。",
    "T23n1435_025:0180b26_11": "汝母語汝：『莫作惡事，後受苦報。』」",
    "T23n1435_025:0180b27_12": "女言：「咄！",
    "T23n1435_025:0180b27_13": "男子，汝癡人、汝狂人，我父母布施作福德，死必生天，何以故在餓鬼中？」",
    "T23n1435_025:0180b29_14": "億耳即語女言：「汝母言：『某處有藏，廣大錢物在中，為我作福，供養僧及長老迦旃延，殘餘自活。』」",
    "T23n1435_025:0180c02_15": "是女聞已便至藏所，發取大得錢財，得以生信，如其母勅，即以供養眾僧。",
    "T23n1435_025:0180c04_0": "是沙門億耳，先世供養佛種善根利根近見諦，以是因緣力，能得今世無漏智。",
    "T23n1435_025:0180c05_1": "是人為善根力所追，便自思惟：「愁憂我用歸家為？",
    "T23n1435_025:0180c06_2": "當往大迦旃延所。」",
    "T23n1435_025:0180c07_3": "即往到已，頭面禮竟一面坐。",
    "T23n1435_025:0180c07_4": "沙門億耳心厭本事怖畏世間，長老迦旃延隨順其意而為說法，即於座上得諸法清淨無垢法眼，是人見法得法知法淨法，度疑悔不信他、不隨他，立道果中得無所畏。",
    "T23n1435_025:0180c11_5": "從坐起頭面禮長老迦旃延足白言：「大德！",
    "T23n1435_025:0180c12_6": "我歸依佛、歸依法、歸依僧，我作優婆塞。",
    "T23n1435_025:0180c13_7": "憶念我，從今盡壽不殺生，心信清淨。",
    "T23n1435_025:0180c14_8": "大德！",
    "T23n1435_025:0180c14_9": "我欲善勝法中出家受具足戒作比丘，欲善勝法中行道。」",
    "T23n1435_025:0180c15_10": "迦旃延言：「沙門億耳，父母聽汝出家不？」",
    "T23n1435_025:0180c16_11": "答言：「大德！",
    "T23n1435_025:0180c16_12": "我父母未聽。」",
    "T23n1435_025:0180c17_13": "迦旃延言：「我曹法，父母不聽，不得出家受具足戒。」",
    "T23n1435_025:0180c18_14": "億耳言：「大德！",
    "T23n1435_025:0180c18_15": "我自求是事，若父母聽，當來出家受具足戒。」",
    "T23n1435_025:0180c19_16": "迦旃延言：「汝宜知是時。」",
    "T23n1435_025:0180c20_17": "億耳頭面禮長老迦旃延足即便歸家，見父母禮拜問訊。",
    "T23n1435_025:0180c21_18": "億耳父母先愁苦故失明，聞億耳從大海中安隱還歸，悲喜淚出眼還得明。",
    "T23n1435_025:0180c23_19": "億耳住過五六日已，白父母言：「聽我善勝法中出家。」",
    "T23n1435_025:0180c24_20": "父母言：「億耳！",
    "T23n1435_025:0180c24_21": "我唯有汝，本至心求願得汝。",
    "T23n1435_025:0180c25_22": "汝不用我語入大海，得汝死消息，愁憂故眼盲。",
    "T23n1435_025:0180c26_23": "汝今大海中安隱來還，我大歡喜眼得開視，汝今便為更生。",
    "T23n1435_025:0180c27_24": "汝受我語，則為供養我曹。",
    "T23n1435_025:0180c28_25": "我曹壽命不過幾時，若能畢我等壽不出家者，我死不恨。」",
    "T23n1435_025:0180c29_26": "億耳答言：「諾。」",
    "T23n1435_025:0180c29_27": "供養滿十二年，終父母壽，如偈說：「生者有死，　　高者亦墮；　　一切皆盡，　無有常者。」",
    "T23n1435_025:0181a04_0": "億耳澡浴，到長老迦旃延所，頭面禮足一面坐。",
    "T23n1435_025:0181a05_1": "「大德！",
    "T23n1435_025:0181a05_2": "我今得正法信，欲佛法中出家修梵行。」",
    "T23n1435_025:0181a06_3": "長老迦旃延即與億耳出家。",
    "T23n1435_025:0181a06_4": "是時阿濕摩伽阿槃地國土少比丘，十眾難得，是沙彌夏安居過自恣竟。",
    "T23n1435_025:0181a08_5": "長老迦旃延共住弟子近住弟子，諸方來見師問訊，爾時比丘滿十眾，是時與億耳受具足戒。",
    "T23n1435_025:0181a10_6": "時諸比丘欲遊行東方國，到佛所見佛供養。",
    "T23n1435_025:0181a11_7": "億耳問諸比丘：「長老那去？」",
    "T23n1435_025:0181a12_8": "諸人言：「欲至舍衛國見佛世尊親近禮拜。」",
    "T23n1435_025:0181a13_0": "億耳言：「我亦欲去。」",
    "T23n1435_025:0181a13_1": "諸人言：「隨意。」",
    "T23n1435_025:0181a13_2": "億耳言：「小待，我辭和尚。」",
    "T23n1435_025:0181a14_3": "億耳向長老迦旃延所，頭面禮足一面坐如是言：「大德和尚，我今安居竟，欲遊行東方國土，見佛世尊親近禮拜，願聽我去。」",
    "T23n1435_025:0181a17_4": "迦旃延言：「欲往隨意，汝當代我頭面禮佛足問訊：『少病少惱、起居輕利、安樂住不？』",
    "T23n1435_025:0181a18_5": "及餘比丘如是問訊：『長老摩訶迦旃延是我和尚，阿濕摩伽阿槃地國土中，舊比丘摩摩帝、帝帝陀羅濟度我。』",
    "T23n1435_025:0181a21_6": "是長老頭面禮佛足問訊：『少病少惱、起居輕利、安樂住不？』",
    "T23n1435_025:0181a22_7": "及餘比丘亦如法問訊已，從婆伽婆乞請五事：一者阿濕摩伽阿槃地國土少比丘，受具足十眾難得，願佛聽此國少比丘受具足。",
    "T23n1435_025:0181a25_8": "二者阿濕摩伽阿槃地國土，地堅多碎石土塊，願佛聽此國比丘著一重革屣。",
    "T23n1435_025:0181a27_9": "三者阿濕摩伽阿槃地國人，憙洗浴以水為淨，願佛聽此國諸比丘常洗浴。",
    "T23n1435_025:0181a29_0": "四者如東方國土，用如是麻褥覆、毛褥覆、花衣褥覆，願佛聽阿濕摩伽阿槃地國比丘皮褥覆、羊韋、鹿韋、羖羊韋。",
    "T23n1435_025:0181b02_1": "五者有比丘遣比丘，使與他比丘衣，他不取是衣中間失，我曹當云何？",
    "T23n1435_025:0181b04_2": "億耳！",
    "T23n1435_025:0181b04_3": "汝若去東方國土，見佛世尊親近禮拜，代我如是問訊。",
    "T23n1435_025:0181b05_4": "以此五事具白世尊。」",
    "T23n1435_025:0181b06_5": "是時億耳，受長老迦旃延語誦利，從坐處起，頭面禮長老摩訶迦旃延竟已，即向自房付臥具，持衣鉢遊行諸國土。",
    "T23n1435_025:0181b08_6": "漸漸到舍衛國見佛，頭面禮足一面坐。",
    "T23n1435_025:0181b09_7": "諸佛常法，有客比丘來，以如是語問訊：「忍不？",
    "T23n1435_025:0181b10_8": "足不？",
    "T23n1435_025:0181b10_9": "安樂住不？",
    "T23n1435_025:0181b11_0": "乞食不難、道路不疲耶？」",
    "T23n1435_025:0181b11_1": "爾時佛以是語問億耳：「忍不？",
    "T23n1435_025:0181b12_2": "足不？",
    "T23n1435_025:0181b12_3": "安樂住不？",
    "T23n1435_025:0181b12_4": "乞食不難、道路不疲耶？」",
    "T23n1435_025:0181b13_5": "是比丘答言：「實忍足、安樂住、乞食不難、道路不疲。」",
    "T23n1435_025:0181b14_6": "諸佛常法，共客比丘一處宿時，勅侍者為客比丘房舍內敷床臥具。",
    "T23n1435_025:0181b15_7": "是時佛勅阿難，為客比丘房內敷床臥具。",
    "T23n1435_025:0181b16_8": "阿難如是思惟：「如佛所勅，為客比丘敷床臥具。",
    "T23n1435_025:0181b17_9": "佛世尊今日必欲與客比丘同一房舍宿。」",
    "T23n1435_025:0181b18_10": "即向佛房與客比丘敷床臥具竟，還白言：「大德！",
    "T23n1435_025:0181b19_11": "與客比丘敷床臥具竟，佛自知時。」",
    "T23n1435_025:0181b20_12": "佛從坐起向自房，到坐處敷尼師檀結加趺坐。",
    "T23n1435_025:0181b21_13": "億耳向佛房，到已頭面禮佛足，坐處敷尼師檀結加趺坐，是二人夜多坐禪默然。",
    "T23n1435_025:0181b23_14": "中夜過至後夜，佛語億耳：「汝比丘唄。」",
    "T23n1435_025:0181b24_15": "億耳發細聲，誦波羅延薩遮陀舍修妬路竟，佛讚言：「善哉比丘！",
    "T23n1435_025:0181b25_16": "汝善讚法，汝能以阿槃地語聲讚誦，了了清淨盡易解，比丘汝好學好誦。」",
    "T23n1435_025:0181b27_17": "佛知故問：「汝何以晚入道？」",
    "T23n1435_025:0181b28_18": "億耳言：「大德！",
    "T23n1435_025:0181b28_19": "我久知欲患，有緣事不得出家。」",
    "T23n1435_025:0181b29_20": "即說偈言：「已見世間過，　　見法不樂漏；　聖人不樂惡，　　惡人不樂善。",
    "T23n1435_025:0181c03_0": "　決定見法味，　　法味息煩惱；　除熱離眾惡，　　服法喜法味。」",
    "T23n1435_025:0181c05_0": "億耳如是思惟：「是我時到，當以五事廣問世尊。」",
    "T23n1435_025:0181c06_1": "於是億耳從坐起，偏袒著衣合掌白佛言：「世尊！",
    "T23n1435_025:0181c07_2": "長老大迦旃延是我和尚，阿濕摩伽阿槃地國中，舊住摩摩帝、帝帝陀羅濟度我。",
    "T23n1435_025:0181c08_3": "稽首禮佛足問訊：『少病少惱、起居輕利、安樂住不？』",
    "T23n1435_025:0181c10_4": "及餘比丘亦如法問訊。",
    "T23n1435_025:0181c10_5": "以五事廣問世尊。」",
    "T23n1435_025:0181c11_0": "佛語億耳：「汝且止，須我問時當說。」",
    "T23n1435_025:0181c11_1": "佛以是因緣會僧，會僧已告億耳：「汝所問便問。」",
    "T23n1435_025:0181c12_2": "是時憶耳白佛言：「大德！",
    "T23n1435_025:0181c13_3": "長老迦旃延是我和尚，阿濕摩伽阿槃地國土，舊比丘摩摩帝、帝帝陀羅濟度我。",
    "T23n1435_025:0181c15_4": "是長老頭面禮佛足問訊：『少病少惱、起居輕利、安樂住不？』",
    "T23n1435_025:0181c16_5": "餘比丘亦如是問訊。",
    "T23n1435_025:0181c17_0": "五事廣白世尊！",
    "T23n1435_025:0181c17_1": "何等五？",
    "T23n1435_025:0181c17_2": "一者阿濕摩伽阿槃地國土比丘少，受具足十眾難得，願佛聽此國少比丘受具足。",
    "T23n1435_025:0181c19_3": "二者阿濕摩伽阿槃地國土，地堅碎石多土塊多，願佛聽此國土比丘著一重革屣。",
    "T23n1435_025:0181c21_4": "三者阿濕摩伽阿槃地國土人，憙洗浴以水為淨，願佛聽此國土諸比丘常洗浴。",
    "T23n1435_025:0181c23_5": "四者大德！",
    "T23n1435_025:0181c23_6": "若東方國土用如是麻褥覆、毛褥覆、華衣褥覆，願佛聽此國土比丘皮作褥覆、羊韋、鹿韋、羖羊韋。",
    "T23n1435_025:0181c25_7": "五者有比丘遣比丘，使與他比丘衣，他不取，是衣中間失，是中我曹當云何？」",
    "T23n1435_025:0181c27_8": "佛種種因緣讚戒、讚持戒，讚戒、讚持戒已，佛語諸比丘：「從今日聽邊國中持律第五受具足戒，是中南方白木聚落，白木聚落外是邊國也。",
    "T23n1435_025:0182a01_9": "西方有住婆羅門聚落，婆羅門聚落外是邊國。",
    "T23n1435_025:0182a02_10": "北方優尸羅山，去山不遠有蒲泉薩羅樹，薩羅樹外是邊國。",
    "T23n1435_025:0182a03_11": "東方有婆羅聚落字伽郎，伽郎外是邊國。",
    "T23n1435_025:0182a04_12": "東北方有竹河，竹河外是邊國。",
    "T23n1435_025:0182a05_13": "從今日聽阿濕摩伽阿槃地國土比丘作一重革屣，若穿破更補兩頭置中央，厚重革屣不應著、毛革屣不應著、聲革屣不應著、纏革屣不應著，一切青革屣、一切黃、一切赤、一切白、一切黑、青皮間、黃皮間、赤皮間、白皮間、黑皮間、青韋繡、黃韋繡、赤韋繡、白韋繡、黑韋繡、師子皮繡、虎皮繡、豹皮繡、獺皮繡、猫皮繡、兜羅紵屣、毳紵屣、劫貝紵、羖羊毛紵、羖羊毛縷縫屣、羖羊角革屣、廣前革屣、孔雀筋縷縫、孔雀翅雜革屣，一切種種雜色莊嚴縷繡革屣不應著。",
    "T23n1435_025:0182a16_0": "若著，犯突吉羅罪。",
    "T23n1435_025:0182a16_1": "從今日聽阿濕摩伽阿槃地國中常洗浴。",
    "T23n1435_025:0182a17_2": "如東方麻褥覆、毛褥覆、華褥覆，我今聽阿濕摩伽阿槃地國中，如是皮作褥覆、羊韋、鹿韋、羖羊韋。",
    "T23n1435_025:0182a19_3": "有比丘遣比丘，使與他衣，他比丘不取，是衣中間失，佛言：『若得衣，彼比丘十日應畜，若過十日犯捨墮。』」",
    "T23n1435_025:0182a22_0": "佛婆伽婆在舍婆提國住。",
    "T23n1435_025:0182a22_1": "六群比丘爾時畜大皮、師子皮、虎皮、豹皮、獺皮、狸皮，佛言：「五大皮不應畜，若畜犯突吉羅罪。",
    "T23n1435_025:0182a24_2": "更有五皮不應畜：象皮、馬皮、狗皮、野干皮、黑鹿皮。",
    "T23n1435_025:0182a25_3": "若畜，犯突吉羅罪。」",
    "T23n1435_025:0182a27_0": "佛在俱睒彌國。",
    "T23n1435_025:0182a27_1": "是時長老闡那有高好床，佛與阿難詣闡那房。",
    "T23n1435_025:0182a28_2": "闡那遙見佛來，見已向佛合掌如是語：「大德來入房看。」",
    "T23n1435_025:0182a29_3": "佛見闡那布高好床，見已語阿難：「是癡人！",
    "T23n1435_025:0182b01_4": "敷高好床，內爛外流。」",
    "T23n1435_025:0182b02_5": "佛種種因緣訶竟，語諸比丘：「從今日高好床不應畜，若畜犯波逸提罪。」",
    "T23n1435_025:0182b04_0": "佛在毘耶離國。",
    "T23n1435_025:0182b04_1": "時有一惡優婆塞，與跋難陀釋子作弟子，共語恭敬更相愛念。",
    "T23n1435_025:0182b05_2": "跋難陀釋子晨朝著衣持鉢至其家，惡優婆塞與布坐處，命跋難陀坐，共相問訊。",
    "T23n1435_025:0182b07_3": "其家有犢子雜色斑駮，見已即生貪心，是好可用作尼師檀。",
    "T23n1435_025:0182b09_0": "跋難陀語言：「汝犢子雜色斑駮，是可用作尼師檀。」",
    "T23n1435_025:0182b10_1": "優婆塞言：「汝須耶？」",
    "T23n1435_025:0182b10_2": "語言：「須。」",
    "T23n1435_025:0182b10_3": "即殺犢子剝皮持與，便持皮去，犢母鳴吼從後逐之。",
    "T23n1435_025:0182b12_4": "是時諸比丘，維耶離僧坊門間空地經行，遙見跋難陀來。",
    "T23n1435_025:0182b13_5": "諸比丘相語：「是跋難陀釋子無羞人，多有見聞疑。",
    "T23n1435_025:0182b14_6": "惡欲人，牸牛吼隨後來，必作惡事，若欲作、若已作。」",
    "T23n1435_025:0182b15_7": "漸漸到諸比丘所，問言：「長老！",
    "T23n1435_025:0182b16_8": "此牛何以從汝後鳴吼？」",
    "T23n1435_025:0182b16_9": "跋難陀向諸比丘廣說。",
    "T23n1435_025:0182b17_10": "諸比丘種種因緣訶跋難陀：「何以名比丘，故奪畜生命？",
    "T23n1435_025:0182b18_11": "汝無慈愍心。」",
    "T23n1435_025:0182b18_12": "如是種種因緣訶已，是事白佛。",
    "T23n1435_025:0182b19_13": "佛以是因緣集僧，集僧已，佛知故問跋難陀：「汝實爾不？」",
    "T23n1435_025:0182b20_14": "答言：「實爾。",
    "T23n1435_025:0182b21_0": "世尊！」",
    "T23n1435_025:0182b21_1": "佛種種因緣訶：「何以名比丘，故奪畜生命？",
    "T23n1435_025:0182b22_2": "無憐愍心。」",
    "T23n1435_025:0182b22_3": "佛種種因緣訶已，語諸比丘：「從今日白衣舍牛皮，不應受不應坐臥。",
    "T23n1435_025:0182b23_4": "比丘家中燥牛皮，應受不應坐臥。」",
    "T23n1435_025:0182b25_0": "佛在舍衛國。",
    "T23n1435_025:0182b25_1": "六群比丘載女乘，種種不清淨。",
    "T23n1435_025:0182b26_0": "佛言：「女乘不應載，若載得突吉羅罪。」",
    "T23n1435_025:0182b26_1": "六群比丘共女載，種種不清淨，佛言：「不應共女載，若共載得突吉羅罪。」",
    "T23n1435_025:0182b28_2": "六群比丘共女有間載，種種不清淨，佛言：「不應共女有間載，若載得突吉羅罪。」",
    "T23n1435_025:0182c02_0": "長老畢陵伽婆蹉患眼，親里遣使兩犍牛駕車來迎長老乘車來此間治眼。",
    "T23n1435_025:0182c03_1": "答言：「佛未聽乘兩犍牛車。」",
    "T23n1435_025:0182c04_2": "以是事白佛，佛言：「聽載犍牛車，當使餘人御，不得自御。」",
    "T23n1435_025:0182c05_3": "爾時六群比丘捉牸牛尾渡河，種種不清淨，佛言：「不應捉牸牛尾渡河，若捉得突吉羅罪。",
    "T23n1435_025:0182c07_4": "若師子、虎、象、馬、牛，雄者捉尾渡河無罪。」",
    "T23n1435_025:0182c08_5": "六群比丘捉小女人手渡河，種種不清淨，佛言：「不應捉小女人手渡河，若捉小女人手渡河，得突吉羅罪。」",
    "T23n1435_025:0182c11_0": "有諸居士婦，向阿脂羅河洗浴，脫衣岸上入水洗浴，河水卒涱漂去。",
    "T23n1435_025:0182c12_1": "爾時諸比丘，在河岸邊空地經行，時諸女人語諸比丘：「大德！",
    "T23n1435_025:0182c13_2": "見救捉我等。」",
    "T23n1435_025:0182c14_3": "諸比丘言：「姊妹！",
    "T23n1435_025:0182c14_4": "佛結戒：不應故觸女人身。」",
    "T23n1435_025:0182c15_5": "諸女人言：「大德慈悲憐愍人，何處沙門釋子中我等今為水漂是非見捉？」",
    "T23n1435_025:0182c16_6": "諸比丘不知云何？",
    "T23n1435_025:0182c17_7": "以是事白佛，佛言：「應救。」",
    "T23n1435_025:0182c17_8": "諸比丘如是捉時婬心起還放，諸女言：「大德小時莫放得到彼岸。」",
    "T23n1435_025:0182c19_9": "諸比丘不知云何？",
    "T23n1435_025:0182c19_10": "是事白佛，佛言：「雖婬心起，但捉一處莫放，到岸不應故觸。",
    "T23n1435_025:0182c21_0": "若更觸得罪。",
    "T23n1435_025:0182c21_1": "若繡畫女、木女不應故觸，觸得突吉羅罪。」",
    "T23n1435_025:0182c23_0": "佛婆伽婆在阿羅毘國。",
    "T23n1435_025:0182c23_1": "阿羅毘諸比丘著木屐，時時到和尚阿闍梨所受經學經問經，是時精舍內曳屐踉踉作聲。",
    "T23n1435_025:0182c25_2": "有一摩呵盧比丘，蹈斷長行虫。",
    "T23n1435_025:0182c26_3": "佛知故問阿難：「何以故精舍內曳屐聲？」",
    "T23n1435_025:0182c27_4": "阿難言：「世尊！",
    "T23n1435_025:0182c27_5": "是阿羅毘諸比丘著木屐，時時到和尚阿闍梨所受經學經問經，是故曳屐作聲。」",
    "T23n1435_025:0182c29_6": "佛以是事集僧，集僧已，知而故問諸比丘：「汝實爾不？」",
    "T23n1435_025:0183a01_7": "答言：「實爾。",
    "T23n1435_025:0183a01_8": "世尊！」",
    "T23n1435_025:0183a02_0": "佛種種因緣訶：「何以名比丘，畜木屐？」",
    "T23n1435_025:0183a02_1": "種種因緣訶已，告諸比丘：「從今不得著木屐、多羅奢屐、竹屐、竹葉屐、文若屐、婆毘屐，若畜犯突吉羅罪。」",
    "T23n1435_025:0183a06_0": "長老跋提，從高貴中出家，是人本白衣時，著欽婆羅屐，如本法畜欽婆羅屣。",
    "T23n1435_025:0183a07_1": "諸居士譏嫌訶責：「沙門釋子自稱善好有德，著欽婆羅屐，如王如大臣。」",
    "T23n1435_025:0183a09_2": "有諸比丘少欲知足行頭陀，聞是事心慚愧，以是事具白佛。",
    "T23n1435_025:0183a10_3": "佛以是因緣集僧，集僧已，佛知故問：「汝實爾不？」",
    "T23n1435_025:0183a11_4": "答言：「實爾。",
    "T23n1435_025:0183a12_5": "世尊！」",
    "T23n1435_025:0183a12_6": "佛種種因緣訶：「何以名比丘，著欽婆羅屐？」",
    "T23n1435_025:0183a13_7": "種種因緣訶已，語諸比丘：「從今日欽婆羅屐不應著，若著犯突吉羅罪。」",
    "T23n1435_025:0183a15_0": "佛在王舍城瞻蔔國，中有長者子，字沙門二十億。",
    "T23n1435_025:0183a16_1": "是人棄二十億金、捨瞻蔔城五百聚落，阿尼目佉出家，徒跣空地經行，足下血出遍流經行地，經行此頭彼頭烏啄血，佛與阿難到是處見是事。",
    "T23n1435_025:0183a19_2": "佛知故問阿難：「誰是處經行地血流漫？」",
    "T23n1435_025:0183a20_3": "阿難答言：「世尊！",
    "T23n1435_025:0183a20_4": "是瞻蔔國中長者子，字沙門二十億，棄二十億金、捨闡蔔城五百聚落，阿尼目佉出家。",
    "T23n1435_025:0183a22_5": "徒跣經行，足下血流遍經行地，經行此頭彼頭烏啄血。」",
    "T23n1435_025:0183a23_6": "佛以是事集僧，集僧已，佛知故問：「汝實爾不？」",
    "T23n1435_025:0183a24_7": "答言：「實爾。",
    "T23n1435_025:0183a25_8": "世尊！」",
    "T23n1435_025:0183a25_9": "佛言：「沙門！",
    "T23n1435_025:0183a25_10": "汝能著一重經行革屣不？」",
    "T23n1435_025:0183a26_11": "答言：「不能。」",
    "T23n1435_025:0183a26_12": "佛言：「何以不能？」",
    "T23n1435_025:0183a26_13": "答言：「世尊！",
    "T23n1435_025:0183a26_14": "我儻有同守戒，諸比丘當言：『瞻蔔國中長者子，字沙門二十億，棄二十億金、捨瞻蔔城五百聚落，阿尼目佉出家，而染著一重革屣。』",
    "T23n1435_025:0183a29_15": "若佛聽一切比丘著，我當著。」",
    "T23n1435_025:0183b01_16": "佛種種因緣讚戒、讚持戒，讚戒、讚持戒已，語諸比丘：「從今聽著一重經行革屣，若破補兩頭置中央，厚重革屣不應著、毛革屣不應著、聲革屣不應著、纏革屣不應著、一切青一切黃、一切赤、一切白、一切黑革屣不應著。",
    "T23n1435_025:0183b06_17": "青皮間、黃皮間、赤皮間、白皮間、黑皮間、青皮繡、黃皮繡、赤皮繡、白皮繡、黑皮繡、師子皮繡、虎皮繡、豹皮繡、獺皮繡、猫皮繡、兜羅紵屐、毳紵屐、劫貝紵屣、羖羊毛紵屣、羖羊毛縷縫屣、羖羊角屣、廣前屣、孔雀筋縫屣、孔雀翅縫屣，一切雜色革屣不應著。",
    "T23n1435_025:0183b12_18": "若著，犯突吉羅罪。」",
    "T23n1435_025:0183b13_0": "佛在舍衛國東園摩伽羅母堂上，晡時從禪起下堂，在露地經行。",
    "T23n1435_025:0183b14_1": "是時諸比丘著革屣隨佛經行，佛顧視，見諸比丘著革屣隨佛經行，語諸比丘：「有外道出家師，弟子尊重恭敬師故，不著革屣從師經行，何況多陀阿伽度、阿羅訶、三藐三佛陀，汝曹著革屣隨佛經行。」",
    "T23n1435_025:0183b19_2": "佛種種因緣訶已，語諸比丘：「從今佛前不得著革屣。",
    "T23n1435_025:0183b20_3": "和尚、阿闍梨一切上座前、佛塔中、得道塔中、溫室講堂、食厨門間禪窟、大小便處、洗大小便處、洗浴處、一切多眾行處，不應著革屣。",
    "T23n1435_025:0183b23_4": "若著犯突吉羅罪。」",
    "T23n1435_025:0183b24_0": "佛在舍衛國。",
    "T23n1435_025:0183b24_1": "長老畢陵伽婆蹉病眼痛，徒跣入聚落，蹴石傷脚增益眼痛，以是事語諸比丘，諸比丘以是事白佛。",
    "T23n1435_025:0183b26_2": "佛以是因緣集僧，集僧已，佛知故問畢陵伽婆蹉：「汝實爾不？」",
    "T23n1435_025:0183b27_3": "答言：「實爾。",
    "T23n1435_025:0183b28_4": "世尊！」",
    "T23n1435_025:0183b28_5": "佛種種因緣讚戒、讚持戒，讚戒、讚持戒已，語諸比丘：「從今聽著一重革屣入聚落，厚重革屣不應著、毛革屣不應著，乃至種種雜色縷縫革屣不應著。",
    "T23n1435_025:0183c02_6": "若著，犯突吉羅罪。」",
    "T23n1435_025:0183c04_0": "佛在舍衛國。",
    "T23n1435_025:0183c04_1": "諸比丘露地洗脚，以脚指行、脚跟行、或登樹葉行、若石上跳行，入戶床上坐；或時用草、若衣、若弊納拭脚。",
    "T23n1435_025:0183c06_2": "住處諸草、若衣、弊納，狼藉在地，臥具垢臭。",
    "T23n1435_025:0183c07_3": "爾時有一居士，請佛及僧明日食，佛默然受。",
    "T23n1435_025:0183c08_4": "居士知佛受請，從坐起頭面禮足繞佛而去，到自舍具多美飲食、氣味香潔辦具竟，敷坐處遣人白佛：「時到！",
    "T23n1435_025:0183c11_5": "食具已辦，佛自知時。」",
    "T23n1435_025:0183c11_6": "諸比丘至居士舍，佛自房住迎食分。",
    "T23n1435_025:0183c12_7": "諸佛常法，如是遊觀看諸比丘房，持戶鉤處處大房、別房遍諸房看。",
    "T23n1435_025:0183c13_8": "開一房見草及衣、弊納狼籍在地，臥具垢臭。",
    "T23n1435_025:0183c14_9": "佛入房安徐舉被褥出床榻，棄地草及衣、弊納，掃房中塗地竟。",
    "T23n1435_025:0183c16_10": "還內被褥床榻，閉戶下橝，向自房到坐處，敷尼師檀結加趺坐。",
    "T23n1435_025:0183c18_0": "是時中間，居士見僧坐已，自行澡水，自手與種種多美飲食氣味香潔。",
    "T23n1435_025:0183c19_1": "僧自恣飽滿已，持獨坐床是中坐欲聞法。",
    "T23n1435_025:0183c20_2": "上座說法已次第而去，還到精舍頭面禮佛足一面坐。",
    "T23n1435_025:0183c21_3": "諸佛常法，比丘食還，歡喜軟語如是問：「諸比丘美食飽滿不？」",
    "T23n1435_025:0183c23_4": "爾時諸比丘還，佛以如是語問：「諸比丘美食飽滿不？」",
    "T23n1435_025:0183c24_5": "答言：「飽滿。」",
    "T23n1435_025:0183c24_6": "佛言：「我今日持戶鉤處處大房別房遍諸房看。",
    "T23n1435_025:0183c25_7": "開一房戶，見草及衣、弊納狼藉在地，臥具垢臭。",
    "T23n1435_025:0183c26_8": "是事不是。",
    "T23n1435_025:0183c26_9": "汝曹云何不愛護僧臥具？",
    "T23n1435_025:0183c27_10": "諸居士婆羅門血肉乾竭、布施作福，諸比丘是中應少受善愛護。」",
    "T23n1435_025:0183c29_0": "佛種種因緣訶已，語諸比丘：「從今聽一重洗脚革屣，若穿更補兩頭置中央。",
    "T23n1435_025:0184a01_1": "厚重革屣不應著，乃至種種雜色縷縫革屣不應著。",
    "T23n1435_025:0184a02_2": "若著，犯突吉羅罪。」",
    "T23n1435_025:0184a04_0": "佛在舍衛國。",
    "T23n1435_025:0184a04_1": "有一比丘失一重洗脚革屣，比丘到居士所乞言：「我失一重洗脚革屣，汝與我。」",
    "T23n1435_025:0184a06_2": "居士約勅皮師：「汝與是比丘作一重革屣，我與汝價。」",
    "T23n1435_025:0184a07_3": "是皮師以厚重革屣貴直二、三錢，不肯與作一重革屣。",
    "T23n1435_025:0184a08_4": "比丘到皮師所索，皮師不與作。",
    "T23n1435_025:0184a09_5": "比丘不得，還從居士求言：「居士！",
    "T23n1435_025:0184a09_6": "是皮師竟不與我作一重革屣。」",
    "T23n1435_025:0184a10_7": "居士言：「大德！",
    "T23n1435_025:0184a10_8": "我已約勅，不肯與我當云何？",
    "T23n1435_025:0184a11_9": "汝能著厚重革屣不？」",
    "T23n1435_025:0184a12_0": "比丘如是思惟：「我當壞厚重革屣作一重革屣著。」",
    "T23n1435_025:0184a13_1": "是比丘持縷錐往祇桓門間，欲壞厚重革屣作一重革屣。",
    "T23n1435_025:0184a14_2": "佛食後彷徉經行，往到是處，見是比丘門下坐。",
    "T23n1435_025:0184a15_3": "佛知故問比丘：「汝作何等？」",
    "T23n1435_025:0184a16_4": "答言：「世尊！",
    "T23n1435_025:0184a16_5": "我失一重洗脚革屣，我從居士乞。",
    "T23n1435_025:0184a17_6": "居士約勅皮師令作言：『與是比丘作一重洗脚革屣，我與汝價。』",
    "T23n1435_025:0184a18_7": "是皮師以厚重革屣貴直二、三錢故，不肯與我作一重革屣。",
    "T23n1435_025:0184a19_8": "我到皮師所重索，皮師故不與我。",
    "T23n1435_025:0184a20_9": "我不得已還從居士乞，語言：『居士！",
    "T23n1435_025:0184a21_10": "是皮師竟不與我一重革屣。』",
    "T23n1435_025:0184a22_0": "居士言：『我已約勅，不肯與汝，我當云何？』",
    "T23n1435_025:0184a22_1": "便語我言：『汝能著厚重革屣不？』",
    "T23n1435_025:0184a23_2": "我如是思惟：『當壞作一重洗脚革屣。』」",
    "T23n1435_025:0184a24_3": "佛語比丘：「莫壞厚重革屣。",
    "T23n1435_025:0184a25_4": "何以故？",
    "T23n1435_025:0184a25_5": "不堅牢故。",
    "T23n1435_025:0184a25_6": "從今聽作破染著淨。",
    "T23n1435_025:0184a25_7": "若有人施厚重革屣，還令主著行，下至二、三步，如是得畜。」",
    "T23n1435_025:0184a28_0": "佛在王舍城。",
    "T23n1435_025:0184a28_1": "六群比丘，以佛聽著破染著淨革屣故，求種種雜色革屣畜。",
    "T23n1435_025:0184a29_2": "有時六群比丘，到諸釋子邊乞革屣。",
    "T23n1435_025:0184b01_3": "若主不與，一比丘高舉、一比丘脫取。",
    "T23n1435_025:0184b02_4": "以是事故，釋子恒不敢出，恐六群比丘脫我革屣故。",
    "T23n1435_025:0184b03_5": "諸居士譏嫌訶責：「沙門釋子自稱善好有德，著種種雜色莊嚴革屣，如王、如大臣。」",
    "T23n1435_025:0184b05_6": "有比丘少欲知足行頭陀，聞是事心慚愧，以是事具白佛。",
    "T23n1435_025:0184b06_7": "佛以是因緣集僧。",
    "T23n1435_025:0184b07_8": "集僧已，佛知故問六群比丘：「汝實爾不？」",
    "T23n1435_025:0184b07_9": "答言：「實爾。",
    "T23n1435_025:0184b08_10": "世尊！」",
    "T23n1435_025:0184b08_11": "佛以種種因緣訶：「何以名比丘，著種種雜色莊嚴革屣？」",
    "T23n1435_025:0184b09_12": "種種因緣訶已，語諸比丘：「若有一重革屣，若有破染著淨厚重革屣聽畜，一切雜色莊嚴革屣不應著。",
    "T23n1435_025:0184b11_13": "若著，犯突吉羅罪。」",
    "T23n1435_025:0184b12_14": "佛在舍衛國，自恣竟夏末月，與大比丘眾遊行諸國。",
    "T23n1435_025:0184b13_15": "有一比丘，手捉革屣跛行。",
    "T23n1435_025:0184b14_16": "佛見是比丘，知而故問：「比丘！",
    "T23n1435_025:0184b14_17": "何以手捉革屣跛行？」",
    "T23n1435_025:0184b15_18": "答言：「世尊！",
    "T23n1435_025:0184b15_19": "我革屣內鼻堅，足指間破，痛故跛行。」",
    "T23n1435_025:0184b16_20": "佛言：「應用軟物作。」",
    "T23n1435_025:0184b16_21": "(七法中皮革法第五竟)十誦律卷第二十五"
}