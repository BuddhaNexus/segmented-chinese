{
    "T13n0397_016:0108a09_0": "大方等大集經卷第十六",
    "T13n0397_016:0108a11_0": "北涼天竺三藏曇無讖譯",
    "T13n0397_016:0108a12_0": "虛空藏菩薩品第八之三",
    "T13n0397_016:0108a13_0": "爾時，眾中有一菩薩名曰速辯，即從座起偏袒右肩，右膝著地合掌向佛，白佛言：「世尊！",
    "T13n0397_016:0108a14_1": "此虛空藏菩薩，何因緣故名虛空藏？」",
    "T13n0397_016:0108a15_2": "佛告速辯菩薩：「善男子！",
    "T13n0397_016:0108a16_3": "譬如大富長者多諸民眾，無量庫藏財寶充滿，能行布施心無慳悋。",
    "T13n0397_016:0108a17_4": "若行施時，貧窮往者隨意所須，開大寶藏悉能給與，彼諸眾生皆得適意，長者施已心喜無悔。",
    "T13n0397_016:0108a20_0": "善男子！",
    "T13n0397_016:0108a20_1": "虛空藏菩薩亦復如是，常行功德成就方便力迴向故，戒身善清淨故，得成就神足力故，純至究竟善清淨故，所願增益成就故，知一切法如幻化故，得如來神足力故，於虛空中隨眾生所須，若法施若財施盡能施與皆令歡喜。",
    "T13n0397_016:0108a25_2": "以是故，善男子！",
    "T13n0397_016:0108a25_3": "是賢士以此方便智故名虛空藏。",
    "T13n0397_016:0108a26_4": "「復次，善男子！",
    "T13n0397_016:0108a26_5": "過去無量阿僧祇劫，復過無量阿僧祇劫，不可思議不可稱不可量不可算數。",
    "T13n0397_016:0108a28_6": "爾時，有佛出世，號普光明王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T13n0397_016:0108b01_7": "世界名曰大雲清淨，劫名虛空淨。",
    "T13n0397_016:0108b02_8": "是大雲清淨世界，豐足熾盛安隱快樂，多諸天人，地平如掌，無諸沙礫荊棘，寶繩界道，雜寶莊嚴軟如天衣，閻浮檀金華遍布其地，眾寶間錯。",
    "T13n0397_016:0108b05_9": "世界眾生無上中下，人天同等如兜率天。",
    "T13n0397_016:0108b06_10": "彼世界無有村營城邑聚落，是諸天人各有寶樓臺觀，人宮在地、天處虛空，以此為異。",
    "T13n0397_016:0108b08_11": "是普光明王如來壽命十六中劫，純以菩薩為僧，有六十那由他，皆得神通遊戲，於菩薩行悉得自在。",
    "T13n0397_016:0108b11_12": "「爾時，於三千大千世界處中有一四天下，名曰日明，如來於中成阿耨多羅三藐三菩提，於三千大千世界而作佛事。",
    "T13n0397_016:0108b13_13": "彼日明四天下中有轉輪聖王，名功德莊嚴，於四天下而得自在，七寶成就，是大聖王。",
    "T13n0397_016:0108b15_14": "於四天下中起七寶臺，東西八由旬南北四由旬，周匝有五百園觀。",
    "T13n0397_016:0108b17_15": "是功德莊嚴聖王，有三十三萬六千宮人婇女，端正殊妙如天玉女，有四萬童子端正勇健，各與半那羅延力等。",
    "T13n0397_016:0108b19_16": "「爾時，功德莊嚴王與童子婇女及諸眷屬俱，出詣大樂莊嚴園遊觀，作樂歌舞以自娛樂。",
    "T13n0397_016:0108b21_17": "爾時，眾中有二大夫人：一名、德威；二名、德光。",
    "T13n0397_016:0108b22_18": "離本坐處詣一樹下，思惟諸行無常。",
    "T13n0397_016:0108b23_19": "當作是思惟時，各有一子化生抱上，端正殊妙成就第一微妙之色，相好嚴身觀者無厭，身放大光普照園觀。",
    "T13n0397_016:0108b26_20": "於上空中諸天唱言：『此二童子：一名、師子；二名、師子進。』",
    "T13n0397_016:0108b27_21": "從是以來常名師子、師子進。",
    "T13n0397_016:0108b28_22": "「爾時，二子適生不久說諸妙偈，讚功德莊嚴王言：「『昔造善惡不敗忘，　　供養諸佛亦不失，　　純至不捨菩提心，　　堅持所聞不忘智。",
    "T13n0397_016:0108c03_0": "　　調伏自守不失戒，　　忍辱軟和善防護，　　能報恩者造善業，　　能勤精進不失道。",
    "T13n0397_016:0108c05_0": "　　善能專心定諸根，　　心能分別思惟慧，　　以智能造不濁業，　　以此淨法證菩提。",
    "T13n0397_016:0108c07_0": "　　不為煩惱所染著，　　善能分別諸義趣，　　是故能捨受胎形，　　化生清淨蓮華中。",
    "T13n0397_016:0108c09_0": "　　我等從上醫王佛，　　聞此普光明如來，　　智慧無等叵思議，　　故來至此為法故。",
    "T13n0397_016:0108c11_0": "　　願共父王到佛所，　　禮拜供養大法王，　　諸佛世尊甚難值，　　亦如優曇波羅華。』",
    "T13n0397_016:0108c13_0": "　　王聞是語甚適意，　　時會大眾皆歡喜，　　百千萬種導從王，　　俱共發進向佛所。",
    "T13n0397_016:0108c15_0": "　　到已瓔珞及雜華，　　塗香伎樂諸供具，　　供養圍遶七匝已，　　合掌敬禮在前立。",
    "T13n0397_016:0108c17_0": "　　爾時師子師子進，　　頂禮兩足天人尊，　　以口嗚足而讚歎，　　言辭妙巧順法義。",
    "T13n0397_016:0108c19_0": "　『世尊是舍依止護，　　為世盲冥開大明。",
    "T13n0397_016:0108c20_0": "　　體眾心行到彼岸，　　隨所信樂能悅可。",
    "T13n0397_016:0108c21_0": "　　今此大王恃王位，　　貪著色聲香味法，　　是故不來至佛所，　　失供養佛不聞法。",
    "T13n0397_016:0108c23_0": "　　快哉世尊生大悲，　　願說無上菩提法，　　令此大王發道心，　　堅固不退於佛智。』",
    "T13n0397_016:0108c25_0": "　　佛踊八十多羅樹，　　處在虛空告王言：　『人王汝今至心聽，　　聞已如法而奉行。",
    "T13n0397_016:0108c27_0": "　　五欲無常喻如夢，　　命喻草木如霜露，　　王及國邑如幻化，　　是故智者不足貪。",
    "T13n0397_016:0108c29_0": "　　習行欲者無厭足，　　習欲渴愛更增心，　　習猶未足而命終，　　唯得聖智者乃足。",
    "T13n0397_016:0109a02_0": "　　汝當善順觀己身，　　諸陰如幻不堅固，　　四大其猶如毒蛇，　　六情無實如空聚。",
    "T13n0397_016:0109a04_0": "　　妻子珍寶及王位，　　臨命終時無隨者，　　唯戒及施不放逸，　　今世後世為伴侶。",
    "T13n0397_016:0109a06_0": "　　觀我神足力無畏，　　以諸相好莊嚴身，　　辭應弟子徒眾等，　　是故王宜發道心。』",
    "T13n0397_016:0109a08_0": "　　大王即時聞法已，　　妻子眷屬皆歡喜，　　七十六千億眾俱，　　皆發無上菩提心，　　皆言我已發道心，　　誓度一切諸眾生，　　我等涉行為眾生，　　成正覺已度脫之。",
    "T13n0397_016:0109a12_0": "「爾時，功德莊嚴王從佛聞說如斯等偈，及見神變已，復增益堅固菩提之心。",
    "T13n0397_016:0109a13_1": "頂禮佛足，而白佛言：『唯願世尊及菩薩弟子大眾，受我八萬四千歲請，願以衣服、飲食、臥具、醫藥，給侍所須。』",
    "T13n0397_016:0109a17_0": "「爾時，世尊及諸大眾，為憐愍王故即便受請。",
    "T13n0397_016:0109a18_0": "於是功德莊嚴王知佛受其請已，歡喜踊躍頂禮佛足，遶已便去。",
    "T13n0397_016:0109a19_1": "「時，王子師子、師子進及二萬王子，捨世王位，於佛法中剃除鬚髮出家修道，勤行精進樂求善法。",
    "T13n0397_016:0109a21_2": "師子及師子進出家未久，得五神通堅固不退。",
    "T13n0397_016:0109a22_3": "彼佛知此二人得神通已，加其威神，常為眾生演說妙法。",
    "T13n0397_016:0109a23_4": "彼二比丘即於彼三千大千世界，從國至國、從四天下至四天下，施作佛事而為說法。",
    "T13n0397_016:0109a25_5": "彼二比丘，以如是因緣，化度無量阿僧祇眾生，令堅固不退於無上大乘。",
    "T13n0397_016:0109a27_6": "「爾時，功德莊嚴王於八萬四千歲中，以諸樂具供養世尊及大眾已，與一切群臣前後侍從，為聽法故往至佛所，而作是念：『我諸子等剃除鬚髮出家修道，常受供養自不行施，亦未見得過人之法，寧可還家捨財布施修諸功德，如我所種善根耶！』",
    "T13n0397_016:0109b04_7": "爾時，普光明王如來即知功德莊嚴王心，告師子進菩薩言：『善男子！",
    "T13n0397_016:0109b05_8": "現汝自在功德神力大菩薩變現，使此大眾普得見聞，迴彼邪心使得正見，為降伏諸魔外道故。』",
    "T13n0397_016:0109b07_9": "「爾時，師子進菩薩即時入定已，現如是等相，使三千大千世界六變振動，於上虛空中雨種種妙物，所謂諸華香、末香、塗香，繒蓋幢幡，作種種天樂，美饍飲食，瓔珞衣服，種種珍寶，皆從空中繽紛而下。",
    "T13n0397_016:0109b12_10": "雨如此寶，滿足三千大千世界，眾生得未曾有，皆大喜悅。",
    "T13n0397_016:0109b13_11": "爾時，從地神諸天上至阿迦膩吒天皆歡喜踊躍，唱如是言：『此大菩薩，可名虛空藏。",
    "T13n0397_016:0109b15_12": "所以然者，以從虛空中能雨無量珍寶充足一切。』",
    "T13n0397_016:0109b16_13": "爾時，世尊即印可其言，名虛空藏。",
    "T13n0397_016:0109b17_14": "「於是功德莊嚴王見師子進作如是無量神變，心淨踊悅得未曾有，捨憍慢心合掌向佛，作如是言：『希有，世尊！",
    "T13n0397_016:0109b20_0": "菩薩功德智慧乃能如是，自然而雨無量珍寶，充足一切終無窮盡。",
    "T13n0397_016:0109b21_1": "世尊！",
    "T13n0397_016:0109b21_2": "在家者施所益無幾；夫出家者以神通力施無崖際。",
    "T13n0397_016:0109b22_3": "在家者施不稱彼意，雖施猶悋以為苦惱；出家者施能適彼意，亦不悋惜不生苦惱。』",
    "T13n0397_016:0109b24_4": "「爾時，功德莊嚴王即捨王位與子吉意，以真信心剃除鬚髮，於佛法中出家修道。",
    "T13n0397_016:0109b26_5": "出家已，為增長善法故常勤精進，出家未久修得四禪四無量心及五神通。",
    "T13n0397_016:0109b28_6": "時吉意王以法治化，國無怨者，精進不廢供養世尊。」",
    "T13n0397_016:0109b29_7": "佛復告速辯菩薩：「善男子！",
    "T13n0397_016:0109c01_8": "爾時功德莊嚴王者豈異人乎？",
    "T13n0397_016:0109c01_9": "莫造斯觀，即拘留孫如來是；爾時師子菩薩者，則我身是；爾時，師子進菩薩者，即虛空藏菩薩是。",
    "T13n0397_016:0109c04_10": "善男子！",
    "T13n0397_016:0109c04_11": "虛空藏菩薩當乎爾時，初於空中雨無量珍寶，以是因緣常名虛空藏。",
    "T13n0397_016:0109c05_12": "善男子！",
    "T13n0397_016:0109c06_13": "爾時王子吉意者，今彌勒菩薩是。",
    "T13n0397_016:0109c06_14": "爾時二萬王子於彼佛法中出家者，今與虛空藏菩薩來此眾中聽法者是。",
    "T13n0397_016:0109c08_15": "於彼佛法中先出家者，彼王內外眷屬及王子所化眾生，今現在十方行菩薩道。",
    "T13n0397_016:0109c10_16": "是故速辯！",
    "T13n0397_016:0109c10_17": "菩薩應常淨戒眾增長本願，以淨戒眾增長本願故，隨欲所作皆能成辦。」",
    "T13n0397_016:0109c12_18": "爾時，眾中有諸菩薩，渴仰欲見虛空藏神變之力：「虛空藏相貌云何？」",
    "T13n0397_016:0109c14_0": "爾時，世尊知眾心所念，即告虛空藏菩薩言：「善男子！",
    "T13n0397_016:0109c15_1": "現汝神變虛空藏相。」",
    "T13n0397_016:0109c15_2": "爾時，虛空藏菩薩即入稱一切眾生意三昧，入已以此三昧力故，於此三千大千世界，妙寶莊嚴堂上虛空中，雨種種妙物，隨眾生所欲盡給足之。",
    "T13n0397_016:0109c18_3": "所謂須華雨華，須鬘、須香、須末香、須塗香、須繒蓋幢幡、須種種音樂、須嚴身之具瓔珞衣服、須餚饍飲食、須車乘翼從、須金銀琉璃頗梨車渠馬瑙真珠珊瑚，雨如是等種種珍寶隨意與之。",
    "T13n0397_016:0109c23_4": "有須法欲法樂法之者，於虛空中隨所樂聞，出眾法音悅可耳根。",
    "T13n0397_016:0109c24_5": "所謂契經、音合偈經、受記經、偈經、結可經、因緣經、雙句經、本生經、勝處經、方等經、未曾有經、大教勅法，須如是等經者，盡出應之。",
    "T13n0397_016:0109c27_6": "須譬喻者、須那羅等變音者、須巧言語音者、須種種雜音者、須甚深音者、須方便淺音者，須如是等音者，盡出應之。",
    "T13n0397_016:0110a01_7": "須聲聞乘度者，出四諦法音應之。",
    "T13n0397_016:0110a02_8": "須緣覺乘度者，出甚深十二因緣法音應之。",
    "T13n0397_016:0110a03_9": "須大乘度者，出六波羅蜜不退轉法音應之。",
    "T13n0397_016:0110a04_10": "又於空中出諸妙偈曰：「說諸法性，　　如虛空等，　　今說其門，　眾咸諦聽。",
    "T13n0397_016:0110a06_11": "　　如空無高，　　亦無有下，　以無高下，　　亦無體性。",
    "T13n0397_016:0110a07_12": "　　如空無生，　亦無有滅，　　以無生滅，　　性不敗壞。",
    "T13n0397_016:0110a09_0": "　如空無增，　　亦無有減；　　以無增減，　同諸法相。",
    "T13n0397_016:0110a10_1": "　　如空無明，　　亦無有闇，　以無明闇，　　心性亦爾。",
    "T13n0397_016:0110a11_2": "　　如日照空，　亦無有喜，　　不照不憂，　　智者學爾。",
    "T13n0397_016:0110a13_0": "　如雨鉾箭，　　不傷於空，　　行者修空，　亦不可傷。",
    "T13n0397_016:0110a14_1": "　　如空水潤，　　無有喜悅，　智者稱利，　　亦無喜悅。",
    "T13n0397_016:0110a15_2": "　　如空毀譽，　無有分別，　　智者毀譽，　　亦復如是。",
    "T13n0397_016:0110a17_0": "　如動大地，　　空終不動，　　智者無依，　不動法性。",
    "T13n0397_016:0110a18_1": "　　如乾大炭，　　不燒虛空，　知煩惱者，　　不為所燒。",
    "T13n0397_016:0110a19_2": "　　如空常住，　無有敗壞，　　諸法亦爾，　　常住法界。",
    "T13n0397_016:0110a21_0": "　喻如虛空，　　受一切色，　　法界亦爾，　受一切法。",
    "T13n0397_016:0110a22_1": "　　如空非色，　　相不可見，　心性如是，　　同空無相。",
    "T13n0397_016:0110a23_2": "　　虛空假名，　無有形貌，　　心意識然，　　亦假名說。",
    "T13n0397_016:0110a25_0": "　如空無邊，　　終不可取，　　大人智然，　與虛空等。",
    "T13n0397_016:0110a26_1": "　　如鳥行空，　　無有足跡，　行菩提然，　　行不可見。",
    "T13n0397_016:0110a27_2": "　　身滅過去，　如虛空等，　　現在諸陰，　　同虛空相。",
    "T13n0397_016:0110a29_0": "　四大亦然，　　同如虛空，　　如三災後，　無諸異相。",
    "T13n0397_016:0110b01_1": "　　一切眾生，　　不能滿空，　凡夫如是，　　五欲無滿。",
    "T13n0397_016:0110b02_2": "　　若有聖智，　知一切法，　　彼足無求，　　離婬貪著。",
    "T13n0397_016:0110b04_0": "　如空廣大，　　無有邊崖，　　佛法亦爾，　無有邊際。",
    "T13n0397_016:0110b05_1": "　　知諸法性，　　是佛法者，　彼不依物，　　亦不捨物。",
    "T13n0397_016:0110b06_2": "　　知物非物，　住於實際，　　於物非物，　　無有二相。",
    "T13n0397_016:0110b08_0": "　以聲明空，　　空性非聲，　　無有音聲，　是名為空。",
    "T13n0397_016:0110b09_1": "　　佛雖說空，　　終已無說，　空性叵說，　　是故名空。",
    "T13n0397_016:0110b10_2": "　　如幻化夢，　野馬影響，　　諸佛說法，　　皆悉如是。",
    "T13n0397_016:0110b12_0": "　為導眾生，　　說如是喻，　　真淨之義，　更無譬喻。",
    "T13n0397_016:0110b13_1": "　　諸法無相，　　以相如說，　相及無相，　　法性俱無。",
    "T13n0397_016:0110b14_2": "　　空相為相，　空亦無相，　　體此相者，　　是為菩薩。",
    "T13n0397_016:0110b16_0": "　無滯無礙，　　無戲無動，　　無始無終，　是為菩薩。",
    "T13n0397_016:0110b17_1": "　　不離眾生，　　非眾生數，　如眾生性，　　是為菩薩。",
    "T13n0397_016:0110b18_2": "　　喻如幻師，　殺眾幻人，　　實無死者，　　所度亦爾。",
    "T13n0397_016:0110b20_0": "　幻與眾生，　　泥洹佛法，　　知同一性，　無性無相。",
    "T13n0397_016:0110b21_1": "　　此大士得，　　無漏空藏，　充足一切，　　不可窮盡。",
    "T13n0397_016:0110b22_2": "　　昔殖眾德，　故獲斯藏，　　不有貯聚，　　乃能如是。",
    "T13n0397_016:0110b24_0": "　能知諸法，　　因緣生者，　　其藏無盡，　不可思議。",
    "T13n0397_016:0110b25_1": "　　救世大仙，　　說四無盡，　空及道心，　　眾生佛行。",
    "T13n0397_016:0110b26_2": "　　若財是寶，　則可貯聚，　　非寶無寶，　　是以無盡。",
    "T13n0397_016:0110b28_0": "　究竟空法，　　已盡無盡，　　無盡不盡，　是謂無盡。",
    "T13n0397_016:0110b29_1": "　　知此門者，　　近於菩提，　住此門故，　　速成菩提。」",
    "T13n0397_016:0110c02_0": "以虛空藏菩薩神力故，於上空中雨如是等妙法及財，令三千大千世界一切眾生，得無量不可思議快樂所願具足。",
    "T13n0397_016:0110c04_1": "有患苦眾生蒙藥除愈，孤窮眾生得無量珍寶，繫閉眾生得開悟解脫，諸根不具者悉得具足，應被刑戮者空中雨諸化人而代受之，親愛久別悉得歡會，被憂煎眾生悉得無憂，墮三塗眾生蒙光觸身除一切苦身心快樂。",
    "T13n0397_016:0110c09_2": "爾時，此三千大千世界中眾生各各飲食遊戲，五欲具足共相娛樂，或有行施作諸功德，一切眾生成就如是等樂，各作是言：「乃有此大士能施世樂，此虛空藏菩薩出世故。",
    "T13n0397_016:0110c13_3": "能施世間甘露，乃能常勤為與一切眾生樂無疲惓也。」",
    "T13n0397_016:0110c14_4": "虛空藏菩薩現如是等神變，悅可一切眾生性，示現菩薩神力。",
    "T13n0397_016:0110c16_5": "以財施法施攝眾生故，令無量阿僧祇眾生發阿耨多羅三藐三菩提心，令無量菩薩得無生法忍。",
    "T13n0397_016:0110c18_6": "復令無量阿僧祇不可說不可說諸菩薩發勤精進故，得成就諸三昧門陀羅尼門，得遊戲神通門。",
    "T13n0397_016:0110c20_7": "爾時，生疑菩薩作是念：「此不可思議未曾有也。",
    "T13n0397_016:0110c21_8": "虛空藏菩薩但於娑婆世界，示現種種神足也？",
    "T13n0397_016:0110c22_9": "亦於他方世界現種種神足也？」",
    "T13n0397_016:0110c23_10": "爾時，虛空藏菩薩知生疑菩薩心所念，即放身光，以此光明力故普照十方無量無邊諸佛世界。",
    "T13n0397_016:0110c25_11": "爾時，生疑菩薩及餘菩薩，皆見虛空藏以神變力於十方無量無邊不可思議諸佛世界應化眾生，亦如此娑婆世界等無有異，一切聲聞辟支佛所不能為。",
    "T13n0397_016:0110c29_12": "生疑菩薩見如是神變已，疑網即除，合掌禮虛空藏菩薩，而作是言：「希有大士！",
    "T13n0397_016:0111a02_0": "乃能安此無盡之藏在虛空中，普雨充足無量世界而猶不盡，大士有安此藏在於空中其已久如。」",
    "T13n0397_016:0111a04_1": "虛空藏言：「善男子！",
    "T13n0397_016:0111a04_2": "自我發阿耨多羅三藐三菩提心已來，常有此藏在於空中。」",
    "T13n0397_016:0111a06_3": "生疑菩薩又問：「大士！",
    "T13n0397_016:0111a06_4": "發阿耨多羅三藐三菩提心已來幾時？」",
    "T13n0397_016:0111a07_5": "虛空藏答言：「世尊當知，汝可問之。」",
    "T13n0397_016:0111a08_6": "生疑菩薩即白佛言：「世尊！",
    "T13n0397_016:0111a08_7": "虛空藏菩薩發阿耨多羅三藐三菩提心已來，為經幾時？",
    "T13n0397_016:0111a10_8": "唯願說之除我等疑。」",
    "T13n0397_016:0111a10_9": "佛告生疑菩薩言：「善男子！",
    "T13n0397_016:0111a11_10": "此事久遠甚深難知。",
    "T13n0397_016:0111a11_11": "若當說之，令諸天人皆生疑惑不信佛語，以不信故得無量罪。」",
    "T13n0397_016:0111a13_0": "生疑菩薩復白佛言：「世尊！",
    "T13n0397_016:0111a13_1": "唯願說之。",
    "T13n0397_016:0111a13_2": "若有久殖善根者必當信受。」",
    "T13n0397_016:0111a14_3": "佛告生疑菩薩：「善男子！",
    "T13n0397_016:0111a15_4": "汝已慇懃欲聞，豈得不說！",
    "T13n0397_016:0111a15_5": "諦聽，諦聽！",
    "T13n0397_016:0111a16_0": "善思念之。",
    "T13n0397_016:0111a16_1": "吾當為汝分別解說，為堅固善根久殖德本者生喜悅故。",
    "T13n0397_016:0111a17_2": "「善男子！",
    "T13n0397_016:0111a17_3": "喻如一恒河沙數等諸恒河沙，以此諸恒河沙一沙為一佛土。",
    "T13n0397_016:0111a19_4": "末爾所佛土盡為微塵聚著一處，有一長壽之人於此塵聚中百劫乃取一塵，盡此塵數，欲知虛空藏菩薩發心已來劫數，復過於此，非算數所知。",
    "T13n0397_016:0111a22_5": "善男子！",
    "T13n0397_016:0111a22_6": "當以此比知虛空藏發心久近。",
    "T13n0397_016:0111a23_7": "「善男子！",
    "T13n0397_016:0111a23_8": "乃往過去過恒河沙數等諸恒河沙，以此諸恒河沙一沙為一佛土。",
    "T13n0397_016:0111a25_0": "末爾所佛土盡為微塵，復過是數百千萬劫，爾時有佛，號曰淨一切願威德勝王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T13n0397_016:0111a28_1": "彼世界名曰現無量諸佛剎土，劫名眾寶莊嚴。",
    "T13n0397_016:0111a29_2": "彼世界，何故名曰現無量諸佛剎土？",
    "T13n0397_016:0111b01_3": "善男子！",
    "T13n0397_016:0111b01_4": "以彼剎土真淨故，能現十方諸佛剎土，喻如無翳淨月現於清水。",
    "T13n0397_016:0111b03_0": "善男子！",
    "T13n0397_016:0111b03_1": "以是因緣故，十方無量阿僧祇諸佛剎土，及彼諸佛并師子座，眾生所作皆現彼國，是故彼世界名為現無量剎土。",
    "T13n0397_016:0111b05_2": "「彼世界與百億三千大千世界等，廣博嚴淨豐樂安隱天人熾盛，地平如掌，無有丘陵塠阜穢惡不淨，多諸珍寶，間錯而成端嚴可樂。",
    "T13n0397_016:0111b08_3": "懸諸繒綵、幢幡、華蓋莊嚴，燒栴檀、沈水、眾妙雜香，以雜色劫波育張施其上，眾寶妙華以布其地。",
    "T13n0397_016:0111b11_0": "在在處處，生寶華樹、果樹、衣樹、瓔珞樹、伎樂樹、寶器樹、香樹燈、樹藥樹等，普以莊嚴。",
    "T13n0397_016:0111b12_1": "以界八道平正分明，真珠瓔珞寶網莊嚴，觀者無厭。",
    "T13n0397_016:0111b14_2": "彼世界中不假日月光明，以諸燈樹及摩尼樹而以照明，無有晝夜，唯以寶華開合知有時節。",
    "T13n0397_016:0111b16_3": "「彼世中眾生，無盲瞎僂躄、痤短跛蹇、形體不具、顏貌醜惡污面睞眼，無有如是等醜惡眾生，一切眾生皆成就三十二相，莊嚴其身。",
    "T13n0397_016:0111b19_4": "彼世界中乃無三塗八難諸惡名字，亦不聞外道異學音聲。",
    "T13n0397_016:0111b20_5": "彼世界眾生皆必定於阿耨多羅三藐三菩提，亦無聲聞辟支佛名。",
    "T13n0397_016:0111b22_6": "彼佛純說諸菩薩乘，彼世界中無女人及胎產者，一切眾生結加趺坐自然化生，無老病名盡彼壽命。",
    "T13n0397_016:0111b24_7": "命終之後，生餘清淨佛土，或還生本土。",
    "T13n0397_016:0111b25_8": "「善男子！",
    "T13n0397_016:0111b25_9": "彼土成就如是無量無邊不可思議功德，我若一劫若減一劫，說彼功德終不能盡。",
    "T13n0397_016:0111b27_10": "「善男子！",
    "T13n0397_016:0111b27_11": "爾時現無量諸佛剎土中有一轉輪聖王，名曰眾天灌頂，典領三千大千世界，於諸佛所久殖德本，利根慧猛威德成就。",
    "T13n0397_016:0111c01_12": "灌頂聖王有三萬六千子，皆於蓮華中化生，皆於過去諸佛所久殖善根。",
    "T13n0397_016:0111c02_13": "爾時，淨一切願威德勝王如來，與諸天世人大眾恭敬圍繞，遊於眾天灌頂聖王住處，諸菩薩眾無量無數，非算師及算師弟子所能算知。",
    "T13n0397_016:0111c06_14": "彼佛壽命百千劫，劫數長短如此賢劫。",
    "T13n0397_016:0111c06_15": "彼世界眾生，經爾所劫謂如一劫。",
    "T13n0397_016:0111c07_16": "「爾時，眾天灌頂聖王請淨一切願威德勝王如來及菩薩僧，四十中劫——劫數長短如此中劫——供養適意，餚饍飲食，衣服臥具，房舍臺觀，園林浴池，如是等種種所須之物，而以供養。",
    "T13n0397_016:0111c11_17": "「爾時，眾天灌頂聖王為供養佛故，莊嚴一小千世界以為妙堂，純以琉璃寶莊嚴其地，周匝垣墻眾寶合成，以赤栴檀及憂陀羅婆羅栴檀為柱，以車璩寶為櫨欂，間錯此堂，以如是等莊嚴合成甚可愛樂。",
    "T13n0397_016:0111c16_18": "世尊中食後從三昧起，在此堂中為諸大眾講說妙法。",
    "T13n0397_016:0111c17_19": "復莊嚴一堂與一四天下等，欲令如來及菩薩僧於其中食，日日所用食直珍寶如大山[卄/積]。",
    "T13n0397_016:0111c19_20": "「善男子！",
    "T13n0397_016:0111c20_0": "爾時，眾天灌頂轉輪聖王於四十中劫常專一念，未曾放逸不作餘事，常以一切樂具供養如來及菩薩僧。",
    "T13n0397_016:0111c22_1": "於爾所時所作功德，亦不發願有所志求。",
    "T13n0397_016:0111c23_2": "過四十中劫，於最後日，以無價三衣供奉如來諸菩薩僧，各施一衣。",
    "T13n0397_016:0111c24_3": "當乎爾日，世尊中後為諸大眾廣說妙法。",
    "T13n0397_016:0111c25_4": "於時眾天灌頂聖王侍從圍遶，為聽法故往詣佛所。",
    "T13n0397_016:0111c28_0": "「爾時，世尊知彼聖王功德淳淑堪任有用。",
    "T13n0397_016:0111c28_1": "於時世尊及眾天灌頂轉輪聖王等，七日七夜都無食想，處師子座身不傾動說大乘經，名攝菩薩淨行不退轉輪方便。",
    "T13n0397_016:0112a02_2": "世尊說如是法，為欲令盡受持不忘失故。",
    "T13n0397_016:0112a03_3": "灌頂聖王於七日七夜心不分散，從佛聞法歡喜踊躍其心悅豫，從座而起，頂禮佛足右繞七匝，繞七匝已右膝著地，合掌向佛深心淳至，發阿耨多羅三藐三菩提心已。",
    "T13n0397_016:0112a07_4": "即說偈言：「『我發無上心，　　請召諸群生，　　無救者作救，　　冥世開大明。",
    "T13n0397_016:0112a10_0": "　　非為一法行，　　非為供一佛，　　非為一眾生，　　願度無餘故。",
    "T13n0397_016:0112a12_0": "　　生老病死苦，　　眾惱所逼者，　　一切莫憂懼，　　我誓要當度。",
    "T13n0397_016:0112a14_0": "　　欲瞋癡慢覆，　　失道造諸惡，　　正斷邪惡業，　　導至無畏城。",
    "T13n0397_016:0112a16_0": "　　墮三塗眾生，　　難處受眾苦，　　強志莫憂懼，　　我生施無畏。",
    "T13n0397_016:0112a18_0": "　　無明癡所翳，　　不識解脫門，　　我為然法炬，　　得明至涅槃。",
    "T13n0397_016:0112a20_0": "　　為四流所漂，　　沈溺不得邊，　　為造勝法船，　　令度諸有流。",
    "T13n0397_016:0112a22_0": "　　處生死飢饉，　　食先甘業盡，　　我為作導師，　　當令至安樂。』」",
    "T13n0397_016:0112a24_0": "佛告生疑菩薩言：「善男子！",
    "T13n0397_016:0112a24_1": "爾時灌頂聖王說此偈已，彼佛世界即六變振動光明遍照。",
    "T13n0397_016:0112a25_2": "於時聖王發道心已，即得菩薩三昧名曰不退菩提心。",
    "T13n0397_016:0112a27_3": "以得此三昧力故，常得見諸佛無礙，乃至夢中一切煩惱不為作患。",
    "T13n0397_016:0112a28_4": "自是已後其心不與嫉妬共俱，不與破戒俱，不與瞋恚俱，不與懈怠俱，不與散亂俱，其心不與愚癡等俱。",
    "T13n0397_016:0112b02_5": "彼灌頂聖王盡其形壽常給侍世尊左右，為聞法故，又常教化三萬六千子令發阿耨多羅三藐三菩提心，亦復教化餘無量無邊眾生令發阿耨多羅三藐三菩提心。",
    "T13n0397_016:0112b05_6": "「善男子！",
    "T13n0397_016:0112b06_0": "爾時眾天灌頂轉輪聖王者，豈異人乎？",
    "T13n0397_016:0112b06_1": "莫造斯觀，即今虛空藏菩薩是也。",
    "T13n0397_016:0112b07_2": "爾時彼諸王子及諸大眾，教令發阿耨多羅三藐三菩提心者，我今即見在此會中大力精進大智慧諸菩薩摩訶薩聽法者是也。",
    "T13n0397_016:0112b10_3": "「善男子！",
    "T13n0397_016:0112b10_4": "虛空藏菩薩發心已來，經如是無量阿僧祇劫行菩薩道。",
    "T13n0397_016:0112b12_5": "此虛空藏菩薩從發心已來，未曾失菩提心、未曾胎產，常值諸佛聽法供養眾僧，於諸佛所受持正法，攝法為首未曾失念，能善分別成就遍行。",
    "T13n0397_016:0112b15_6": "初發心已得甚深難解菩薩初地能行諸施，成就大悲得無戲論，無有厭惓發勤精進，學一切諸論知一切世法，成就慚愧得堅固念力。",
    "T13n0397_016:0112b18_7": "「此菩薩住於初地，於無量阿僧祇不可稱、不可量、不可思議、不可說、不可說諸劫，能淨淳至具足行檀波羅蜜。",
    "T13n0397_016:0112b20_8": "於諸眾生常行大慈，勤修攝法一切波羅蜜及諸助道法，成就欲進不放逸等，皆隨順檀波羅蜜。",
    "T13n0397_016:0112b23_9": "「是菩薩住於初地，常勤給侍供養諸佛，勤求方便教化眾生、淨佛國土。",
    "T13n0397_016:0112b24_10": "住於初地，得入一切地智慧光明而不過初地，然後乃成就無量功德智慧資糧，得如來力持不退神通，已離諸地障礙。",
    "T13n0397_016:0112b27_11": "而從初地入菩薩第二地，住無量阿僧祇劫淨於二地，修尸羅波羅蜜乃至十地，為一一眾生所經劫數亦復如是。",
    "T13n0397_016:0112c01_0": "於一一地中過無量阿僧祇劫成就菩薩行，為諸眾生現作佛事，而不捨菩薩所行。",
    "T13n0397_016:0112c02_1": "「善男子！",
    "T13n0397_016:0112c03_2": "少有菩薩能行如是甚深不思議殊勝不散亂淳至勤修進行，如此虛空藏菩薩所行成就者。」",
    "T13n0397_016:0112c05_3": "爾時，生疑菩薩問虛空藏菩薩言：「希有，善男子！",
    "T13n0397_016:0112c06_4": "乃能如是發弘誓願，於此大乘久住生死無疲惓耶？」",
    "T13n0397_016:0112c07_5": "虛空藏答言：「善男子！",
    "T13n0397_016:0112c07_6": "此大地運載諸山河、石壁、樹木、叢林、一切藥草、百穀、苗稼，及諸眾生，有疲惓不？」",
    "T13n0397_016:0112c09_7": "答言：「不也。",
    "T13n0397_016:0112c09_8": "大士！」",
    "T13n0397_016:0112c09_9": "虛空藏言：「善男子！",
    "T13n0397_016:0112c10_10": "諸菩薩心亦如大地。",
    "T13n0397_016:0112c10_11": "淳至成就故行菩薩行無有疲惓亦復如是。」",
    "T13n0397_016:0112c11_12": "虛空藏復言：「善男子！",
    "T13n0397_016:0112c12_13": "如此大地住於水上，此水持地無有疲惓。",
    "T13n0397_016:0112c13_14": "諸菩薩心亦如大水，以大悲力故教化眾生無有疲惓亦復如是。」",
    "T13n0397_016:0112c14_15": "虛空藏復言：「善男子！",
    "T13n0397_016:0112c15_16": "如此大水住於風上，此風持水無有疲惓。",
    "T13n0397_016:0112c16_17": "諸菩薩心亦如大風，以大方便力故，淨佛世界無有疲惓亦復如是。」",
    "T13n0397_016:0112c17_18": "虛空藏復言：「善男子！",
    "T13n0397_016:0112c18_19": "喻如大風住於空上無所依止，此空持風無所障礙無有疲惓。",
    "T13n0397_016:0112c19_20": "諸菩薩心亦如風空，以般若波羅蜜力故，集一切佛法無有懈廢疲惓亦復如是。",
    "T13n0397_016:0112c21_21": "所以者何？",
    "T13n0397_016:0112c21_22": "菩薩知一切法相，所以成就無生質，無作者無受者，因緣合成故而有所作。",
    "T13n0397_016:0112c23_23": "所作諸法亦無有實，本際空故本際離故實無成就，自性空故無生無滅，知一切諸法性相如，是故不見有法可生疲厭及疲厭者。",
    "T13n0397_016:0112c26_24": "所以者何？",
    "T13n0397_016:0112c26_25": "菩薩知一切法無二故，知生死性與涅槃性等，知涅槃性與一切法性等，知一切法性與無性等故，亦不恃不著。",
    "T13n0397_016:0112c29_0": "知一切諸法過去際未來際無自性，以定力故，誓願力故，不起於定而能現一切所作。」",
    "T13n0397_016:0113a02_0": "爾時，生疑菩薩問虛空藏菩薩言：「唯願大士說諸菩薩三昧行業。",
    "T13n0397_016:0113a03_1": "何謂三昧？",
    "T13n0397_016:0113a03_2": "何謂行三昧業者？」",
    "T13n0397_016:0113a04_3": "虛空藏菩薩答生疑菩薩言：「善男子！",
    "T13n0397_016:0113a04_4": "有八萬四千種諸三昧門，此諸三昧門能總攝一切諸餘三昧。",
    "T13n0397_016:0113a06_5": "「何等是八萬四千三昧門？",
    "T13n0397_016:0113a06_6": "善男子！",
    "T13n0397_016:0113a07_7": "菩薩有三昧名曰不忘菩提心，能成就不散亂行。",
    "T13n0397_016:0113a08_8": "有三昧名曰降伏，能淨淳至。",
    "T13n0397_016:0113a08_9": "有三昧名曰不顯行，能究竟成就不退所作。",
    "T13n0397_016:0113a09_10": "有三昧名曰不依，能增進成就畢竟。",
    "T13n0397_016:0113a10_11": "有三昧名曰無垢，能成就白心。",
    "T13n0397_016:0113a11_12": "有三昧名曰照耀，能開示善法。",
    "T13n0397_016:0113a12_13": "有三昧名曰真淨，能迴一切魔行。",
    "T13n0397_016:0113a13_14": "有三昧名曰踊出，終不為外道諸論之所降伏。",
    "T13n0397_016:0113a14_15": "有三昧名曰捨離，能調伏一切諸煩惱結。",
    "T13n0397_016:0113a15_16": "有三昧名迴伏，能令一切入真實道。",
    "T13n0397_016:0113a16_0": "有三昧名曰轉進，能離聲聞辟支佛地。",
    "T13n0397_016:0113a16_1": "有三昧名曰樂遊，能不厭生死。",
    "T13n0397_016:0113a17_2": "有三昧名曰趣向，能從一地至一地故。",
    "T13n0397_016:0113a18_3": "「有三昧名曰怡懌，能成就悅可大眾故。",
    "T13n0397_016:0113a19_4": "有三昧名無礙光，能於一切眾生成就等心。",
    "T13n0397_016:0113a20_5": "有三昧名曰知所作，能順一切所作不逆故。",
    "T13n0397_016:0113a21_6": "有三昧名曰師子相，能成就大眾無所畏。",
    "T13n0397_016:0113a22_7": "有三昧名曰心勇，能降伏四魔。",
    "T13n0397_016:0113a23_0": "有三昧名曰蓮華莊嚴，能成就不染世法。",
    "T13n0397_016:0113a23_1": "有三昧名曰光莊嚴，能普照諸佛世界。",
    "T13n0397_016:0113a24_2": "有三昧名曰清涼，能斷離憎愛故。",
    "T13n0397_016:0113a25_3": "有三昧名曰幢相，能成就一切佛法光明故。",
    "T13n0397_016:0113a26_4": "有三昧名曰炬王，能成就大智慧光明。",
    "T13n0397_016:0113a27_5": "「有三昧名曰日光，能成就斷除無明闇冥。",
    "T13n0397_016:0113a28_6": "有三昧名曰集德，能成就辭辯無盡。",
    "T13n0397_016:0113a29_7": "有三昧名曰那羅延，能成就金剛身。",
    "T13n0397_016:0113b01_8": "有三昧名曰堅固，能成就不掉動心。",
    "T13n0397_016:0113b02_9": "有三昧名曰彌樓幢，能成就不見頂相。",
    "T13n0397_016:0113b02_10": "有三昧名曰堅自在，能成就度本願。",
    "T13n0397_016:0113b03_11": "有三昧名曰金剛士，能成就不退諸通。",
    "T13n0397_016:0113b04_12": "有三昧名曰金剛場，能成就昇於道場。",
    "T13n0397_016:0113b05_13": "有三昧名曰喻如金剛，善能鑑徹一切諸法。",
    "T13n0397_016:0113b06_14": "有三昧名曰行王，能觀一切眾生心行。",
    "T13n0397_016:0113b07_15": "有三昧名曰慧王，能成就勝智，知諸根滿足、未滿足者。",
    "T13n0397_016:0113b08_16": "有三昧名曰隨類，能成就隨眾生性而為說法。",
    "T13n0397_016:0113b09_17": "有三昧名曰修一切諸身，能成就法身。",
    "T13n0397_016:0113b10_18": "「有三昧名曰不眴，能得成就無礙見見諸如來。",
    "T13n0397_016:0113b11_19": "有三昧名曰無諍，能得分別一切因緣。",
    "T13n0397_016:0113b12_20": "有三昧名曰無垢輪，能得成就轉妙法輪。",
    "T13n0397_016:0113b13_21": "有三昧名曰電光，能得覺諸法因緣。",
    "T13n0397_016:0113b14_22": "有三昧名曰善分別，能知諸界盡同一界。",
    "T13n0397_016:0113b15_23": "有三昧名曰莊嚴王，能得成就相好。",
    "T13n0397_016:0113b16_24": "有三昧名曰隨解王，能以一音報於一切。",
    "T13n0397_016:0113b17_0": "有三昧名曰不分別法界，能知一切三昧同一三昧。",
    "T13n0397_016:0113b18_1": "有三昧名曰堅固，能得不退於諸法性。",
    "T13n0397_016:0113b19_2": "有三昧名曰不可壞，能知諸法同於法性。",
    "T13n0397_016:0113b20_0": "「有三昧名曰無終，能知本際非際。",
    "T13n0397_016:0113b20_1": "有三昧名曰無作，能成就如如無有變易。",
    "T13n0397_016:0113b21_2": "有三昧名曰無動，能知諸法平等如虛空。",
    "T13n0397_016:0113b22_3": "有三昧名曰淨住，能得成就諸波羅蜜。",
    "T13n0397_016:0113b23_4": "有三昧名曰善攝，能成就四攝法。",
    "T13n0397_016:0113b24_5": "有三昧名曰等行，能得成就四梵行。",
    "T13n0397_016:0113b25_6": "有三昧名曰無礙觀，能得成就諸助道法。",
    "T13n0397_016:0113b26_7": "有三昧名曰海印，能得總持諸佛所說。",
    "T13n0397_016:0113b26_8": "有三昧名曰空，能斷一切諸見。",
    "T13n0397_016:0113b27_9": "有三昧名曰無相，能斷一切諸覺。",
    "T13n0397_016:0113b28_10": "有三昧名曰無願，能得淨成就一切諸願。",
    "T13n0397_016:0113b29_11": "有三昧名曰決了，能得成就無生法忍。",
    "T13n0397_016:0113c01_12": "「有三昧名曰不脫，能得成就不失所聞法。",
    "T13n0397_016:0113c02_13": "有三昧名曰無翳，能以善說悅可眾生。",
    "T13n0397_016:0113c03_14": "有三昧名曰得豐，能得成就寶手。",
    "T13n0397_016:0113c03_15": "有三昧名曰法雲，能雨一切法門。",
    "T13n0397_016:0113c04_16": "有三昧名曰寶莊嚴，能得成就不斷三寶勝種。",
    "T13n0397_016:0113c05_17": "有三昧名曰無比，能成就智所作業。",
    "T13n0397_016:0113c06_18": "有三昧名曰虛空門，能得離一切障礙。",
    "T13n0397_016:0113c07_19": "有三昧名曰智印，能得遍知一切諸法。",
    "T13n0397_016:0113c08_20": "有三昧名曰見現在諸佛，能得成就諸如來功德。",
    "T13n0397_016:0113c09_21": "有三昧名曰選擇寂靜如意，能得成就離於本際。",
    "T13n0397_016:0113c10_22": "有三昧名曰分別一相法門，能得成就於未來世說一相法門。",
    "T13n0397_016:0113c11_23": "有三昧名曰了知一切法平等性，能得成就解了一切經書。",
    "T13n0397_016:0113c13_24": "有三昧名曰集諸功德，能得潤益一切眾生。",
    "T13n0397_016:0113c14_25": "「有三昧名曰遊戲神通，能得成就不思議解脫。",
    "T13n0397_016:0113c15_26": "有三昧名曰自覺，能入如來祕密之藏。",
    "T13n0397_016:0113c16_27": "有三昧名曰首楞嚴，能於菩薩地中乃至示大涅槃。",
    "T13n0397_016:0113c17_28": "有三昧名曰遍至，能得成就在在現生。",
    "T13n0397_016:0113c18_29": "有三昧名曰灌頂王，能得成就菩薩所行無餘。",
    "T13n0397_016:0113c19_30": "有三昧名曰無勝，能得成就如來十力。",
    "T13n0397_016:0113c20_31": "有三昧名曰無盡，能得成就四無所畏。",
    "T13n0397_016:0113c21_32": "有三昧名曰無等，能得成就佛不共法。",
    "T13n0397_016:0113c22_33": "有三昧名曰願王，能得成就諸所聞法，自利利彼功不唐捐。",
    "T13n0397_016:0113c23_34": "有三昧名曰善入無垢印，能現前覺了一切佛法。",
    "T13n0397_016:0113c24_35": "有三昧名曰善知覺，能得成就薩婆若智無有遺餘。",
    "T13n0397_016:0113c25_36": "有三昧名曰盡無邊，能得成就一切佛事受行無餘。",
    "T13n0397_016:0113c26_37": "「善男子！",
    "T13n0397_016:0113c27_38": "此謂八萬四千三昧門。",
    "T13n0397_016:0113c27_39": "以此等為首，菩薩坐道場時，便得八萬四千諸三昧門，一一三昧，以無量阿僧祇百千萬億三昧以為眷屬。",
    "T13n0397_016:0114a01_0": "「善男子！",
    "T13n0397_016:0114a01_1": "是諸三昧能知八萬四千種眾生諸所行法，亦能顯現八萬四千法聚。",
    "T13n0397_016:0114a02_2": "善男子！",
    "T13n0397_016:0114a02_3": "是為略說諸菩薩行，及諸佛法藏少分，而諸菩薩行無量無邊，諸佛法藏不可思議。」",
    "T13n0397_016:0114a05_0": "爾時，虛空藏菩薩說是法時，有萬六千菩薩得柔順忍，無量三昧而現在前；復有八萬四千眾生發阿耨多羅三藐三菩提心。",
    "T13n0397_016:0114a07_1": "爾時，世尊讚虛空藏菩薩言：「善哉，善哉！",
    "T13n0397_016:0114a08_2": "善男子！",
    "T13n0397_016:0114a08_3": "快說是諸三昧法門，善說如來勝智，如汝自身證行此法不從他得。」",
    "T13n0397_016:0114a10_4": "爾時，生疑菩薩合掌白虛空藏言：「希有，大士！",
    "T13n0397_016:0114a11_5": "乃能成就如是不可思議功德，不從他聞，而能入於如來勝智行處，我亦願樂欲令一切眾生得此不可思議法如來行處。」",
    "T13n0397_016:0114a14_6": "爾時，大德舍利弗問生疑菩薩言：「善男子！",
    "T13n0397_016:0114a15_7": "誰為汝作此生疑名也？」",
    "T13n0397_016:0114a15_8": "生疑菩薩答舍利弗言：「菩提心為我作此生疑名。",
    "T13n0397_016:0114a16_9": "所以然者？",
    "T13n0397_016:0114a17_0": "若不發菩提心，於佛法中終不生疑。",
    "T13n0397_016:0114a17_1": "其有發阿耨多羅三藐三菩提心者，其人於一切佛法則生疑惑，為欲現知明了一切佛法故。",
    "T13n0397_016:0114a19_2": "譬如灌頂剎利王最大太子成就王相，應作國主，次父之後應紹王位。",
    "T13n0397_016:0114a21_3": "是故，其子每常諮問治國之法：『我當云何監領國事？』",
    "T13n0397_016:0114a22_4": "大德舍利弗！",
    "T13n0397_016:0114a23_0": "菩薩摩訶薩亦復如是，畢竟發阿耨多羅三藐三菩提心者，次如來後亦應紹繼無上法王尊位，亦常思惟諮問一切智相應之法，我等應當云何持無上法王法也？",
    "T13n0397_016:0114a26_1": "是故亦於一切佛法每常生疑。",
    "T13n0397_016:0114a27_2": "大德舍利弗！",
    "T13n0397_016:0114a27_3": "當知以此因緣由菩提心故立此生疑名也。」",
    "T13n0397_016:0114a28_4": "生疑菩薩復語舍利弗言：「大德！",
    "T13n0397_016:0114a29_5": "我從昔來不憶值諸佛菩薩及善知識未曾不問諸佛妙法。",
    "T13n0397_016:0114b01_6": "是故，我真名生疑也。」",
    "T13n0397_016:0114b02_7": "◎大方等大集經卷第十六"
}