[
    {
        "source_sentence": "大唐大慈恩寺三藏法師傳卷",
        "from": "T50n2053_006:0252b08_0",
        "context_with_next_sentence": true
    },
    {
        "source_sentence": "第六",
        "from": "T50n2053_006:0252b09_0",
        "context_with_next_sentence": true
    },
    {
        "source_sentence": "沙門慧立本　釋彥悰箋",
        "from": "T50n2053_006:0252b11_0",
        "context_with_next_sentence": true
    },
    {
        "source_sentence": "起十九年春正月入西京終二十二年夏六月謝御製經序并答起十九年春正月入西京終二十二年夏六月謝御製經序并答貞觀十九年春正月景子，京城留守左僕射梁國公房玄齡等承法師齎經、像至，乃遣右武侯大將軍侯莫陳寔、雍州司馬李叔眘、長安縣令李乾祐等奉迎，自漕而入，舍於都亭驛，其從若雲。",
        "from": "T50n2053_006:0252b18_8",
        "context_with_next_sentence": true
    },
    {
        "source_sentence": "是日有司頒諸寺，具帳輿、花幡等，擬送經、像于弘福寺，人皆欣踊，各競莊嚴。",
        "from": "T50n2053_006:0252b20_6",
        "context_with_next_sentence": true
    },
    {
        "source_sentence": "翌日大會於朱雀街之南，凡數百件，部伍陳列。",
        "from": "T50n2053_006:0252b21_7",
        "context_with_next_sentence": true
    },
    {
        "source_sentence": "即以安置法師於西域所得如來肉舍利一百五十粒；",
        "from": "T50n2053_006:0252b22_11",
        "context_with_next_sentence": true
    },
    {
        "source_sentence": "摩揭陀國前正覺山龍窟留影金佛像一軀，通光座高三尺三寸；",
        "from": "T50n2053_006:0252b24_2",
        "context_with_next_sentence": true
    },
    {
        "source_sentence": "擬婆羅痆斯國鹿野苑初轉法輪像，刻檀佛像一軀，通光座高三尺五寸；",
        "from": "T50n2053_006:0252b25_15",
        "context_with_next_sentence": true
    },
    {
        "source_sentence": "擬憍賞彌國出愛王思慕如來刻檀寫真像，刻檀佛像一軀，通光座高二尺九寸；",
        "from": "T50n2053_006:0252b27_13",
        "context_with_next_sentence": true
    },
    {
        "source_sentence": "擬劫比他國如來自天宮下降寶階像，銀佛像一軀，通光座高四尺；",
        "from": "T50n2053_006:0252b29_6",
        "context_with_next_sentence": true
    },
    {
        "source_sentence": "擬摩揭陀國鷲峯山說《法花》等經像，金佛像一軀，通光座高三尺五寸；",
        "from": "T50n2053_006:0252c01_18",
        "context_with_next_sentence": true
    },
    {
        "source_sentence": "擬那揭羅曷國伏毒龍所留影像，刻檀佛像一軀，通光座高尺有五寸；",
        "from": "T50n2053_006:0252c03_12",
        "context_with_next_sentence": true
    },
    {
        "source_sentence": "擬吠舍釐國巡城行化，刻檀像等。",
        "from": "T50n2053_006:0252c04_9",
        "context_with_next_sentence": true
    },
    {
        "source_sentence": "又安置法師於西域所得大乘經二百二十四部，大乘論一百九十二部，上座部經、律、論一十五部，大眾部經、律、論一十五部，三彌底部經、律、論一十五部，彌沙塞部經、律、論二十二部，迦葉臂耶部經、律、論一十七部，法密部經、律、論四十二部，說一切有部經、律、論六十七部，因論三十六部，聲論一十三部，凡五百二十夾，六百五十七部，以二十匹馬負而至。",
        "from": "T50n2053_006:0252c12_12",
        "context_with_next_sentence": true
    },
    {
        "source_sentence": "其日所司普班諸寺，但有寶帳、幢、幡供養之具，限明二十八日旦並集朱雀街擬迎新至經、像於弘福寺。",
        "from": "T50n2053_006:0252c15_3",
        "context_with_next_sentence": true
    },
    {
        "source_sentence": "於是人增勇銳，各競莊嚴，窮諸麗好，幢帳、幡蓋寶案、寶輿，寺別將出分布訖，僧尼等整服隨之，雅梵居前，薰爐列後，至是並陳於街內，凡數百事。",
        "from": "T50n2053_006:0252c18_12",
        "context_with_next_sentence": true
    },
    {
        "source_sentence": "布經、像而行，珠珮動音，金花散彩，預送之儔莫不歌詠希有，忘塵遣累，歎其希遇。",
        "from": "T50n2053_006:0252c20_14",
        "context_with_next_sentence": true
    },
    {
        "source_sentence": "始自朱雀街內，終屆弘福寺門，數十里間，都人仕子、內外官僚列道兩傍，瞻仰而立，人物闐𨶮，所司恐相騰踐，各令當處燒香散花，無得移動，而煙雲讚響，處處連合。",
        "from": "T50n2053_006:0252c24_15",
        "context_with_next_sentence": true
    },
    {
        "source_sentence": "昔如來創降迦毘，彌勒初昇覩史，龍神供養，天眾圍遶，雖不及彼時，亦遺法之盛也。",
        "from": "T50n2053_006:0252c26_14",
        "context_with_next_sentence": true
    },
    {
        "source_sentence": "其日眾人同見天有五色綺雲現於日北，宛轉當經、像之上，紛紛郁郁，周圓數里，若迎若送，至寺而微。",
        "from": "T50n2053_006:0253a03_3",
        "context_with_next_sentence": true
    },
    {
        "source_sentence": "釋彥悰箋述曰：",
        "from": "T50n2053_006:0253a04_6",
        "context_with_next_sentence": true
    },
    {
        "source_sentence": "「余考尋圖史，此蓋謂天之喜氣，識者嘉焉。",
        "from": "T50n2053_006:0253a05_7",
        "context_with_next_sentence": true
    },
    {
        "source_sentence": "昔如來創降迦維，慈氏將昇覩史，龍神供養，天眾奉迎，雖不及往時，而遺法東流，未有若茲之盛也。",
        "from": "T50n2053_006:0253a07_13",
        "context_with_next_sentence": true
    },
    {
        "source_sentence": "」壬辰，法師謁　文武聖皇帝於洛陽宮。",
        "from": "T50n2053_006:0253a08_11",
        "context_with_next_sentence": true
    },
    {
        "source_sentence": "二月己亥，見於儀鸞殿，帝迎慰甚厚。",
        "from": "T50n2053_006:0253a09_9",
        "context_with_next_sentence": true
    },
    {
        "source_sentence": "既而坐訖，　帝曰：",
        "from": "T50n2053_006:0253a09_18",
        "context_with_next_sentence": true
    },
    {
        "source_sentence": "「師去何不相報？",
        "from": "T50n2053_006:0253a10_4",
        "context_with_next_sentence": true
    },
    {
        "source_sentence": "」法師謝曰：",
        "from": "T50n2053_006:0253a10_10",
        "context_with_next_sentence": true
    },
    {
        "source_sentence": "「玄奘當去之時，以再三表奏，但誠願微淺，不蒙允許。",
        "from": "T50n2053_006:0253a11_14",
        "context_with_next_sentence": true
    },
    {
        "source_sentence": "無任慕道之至，乃輒私行，專擅之罪，唯深慚懼。",
        "from": "T50n2053_006:0253a12_17",
        "context_with_next_sentence": true
    },
    {
        "source_sentence": "」　帝曰：",
        "from": "T50n2053_006:0253a12_22",
        "context_with_next_sentence": true
    },
    {
        "source_sentence": "「師出家與俗殊隔，然能委命求法，惠利蒼生。",
        "from": "T50n2053_006:0253a14_1",
        "context_with_next_sentence": true
    },
    {
        "source_sentence": "朕甚嘉焉，亦不煩為愧。",
        "from": "T50n2053_006:0253a15_10",
        "context_with_next_sentence": true
    },
    {
        "source_sentence": "但念彼山川阻遠，方俗異心，怪師能達也。",
        "from": "T50n2053_006:0253a16_10",
        "context_with_next_sentence": true
    },
    {
        "source_sentence": "」法師對曰：",
        "from": "T50n2053_006:0253a16_16",
        "context_with_next_sentence": true
    },
    {
        "source_sentence": "「玄奘聞乘疾風者，造天池而非遠；",
        "from": "T50n2053_006:0253a17_11",
        "context_with_next_sentence": true
    },
    {
        "source_sentence": "御龍舟者，涉江波而不難。",
        "from": "T50n2053_006:0253a18_5",
        "context_with_next_sentence": true
    },
    {
        "source_sentence": "自陛下握乾符，清四海，德籠九域，仁被八區，淳風扇炎景之南，　聖威振葱山之外，所以戎夷君長，每見雲翔之鳥自東來者，猶疑發於上國，斂躬而敬之，況玄奘圓首方足，親承育化者也。",
        "from": "T50n2053_006:0253a23_8",
        "context_with_next_sentence": true
    },
    {
        "source_sentence": "既賴　天威，故得往還無難。",
        "from": "T50n2053_006:0253a24_2",
        "context_with_next_sentence": true
    },
    {
        "source_sentence": "」帝曰：",
        "from": "T50n2053_006:0253a25_2",
        "context_with_next_sentence": true
    },
    {
        "source_sentence": "「此自是師長者之言，　朕何敢當也。",
        "from": "T50n2053_006:0253a25_19",
        "context_with_next_sentence": true
    },
    {
        "source_sentence": "」因廣問彼事。",
        "from": "T50n2053_006:0253a26_4",
        "context_with_next_sentence": true
    },
    {
        "source_sentence": "自雪嶺已西，印度之境，玉燭和氣，物產風俗，八王故迹，四佛遺蹤，並博望之所不傳，班、馬無得而載。",
        "from": "T50n2053_006:0253a28_11",
        "context_with_next_sentence": true
    },
    {
        "source_sentence": "法師既親遊其地，觀覿疆邑，耳聞目覽，記憶無遺，隨問詶對，皆有條理。",
        "from": "T50n2053_006:0253b01_6",
        "context_with_next_sentence": true
    },
    {
        "source_sentence": "　帝大悅，謂侍臣曰：",
        "from": "T50n2053_006:0253b01_16",
        "context_with_next_sentence": true
    },
    {
        "source_sentence": "「昔符堅稱釋道安為神器，舉朝尊之。",
        "from": "T50n2053_006:0253b02_12",
        "context_with_next_sentence": true
    },
    {
        "source_sentence": "　朕今觀法師詞論典雅，風節貞峻，非唯不愧古人，亦乃出之更遠。",
        "from": "T50n2053_006:0253b04_6",
        "context_with_next_sentence": true
    },
    {
        "source_sentence": "」時趙國公長孫無忌對曰：",
        "from": "T50n2053_006:0253b04_18",
        "context_with_next_sentence": true
    },
    {
        "source_sentence": "「誠如　聖旨。",
        "from": "T50n2053_006:0253b05_4",
        "context_with_next_sentence": true
    },
    {
        "source_sentence": "臣嘗讀《晉國春秋》，見敘安事，實是高行博物之僧。",
        "from": "T50n2053_006:0253b06_8",
        "context_with_next_sentence": true
    },
    {
        "source_sentence": "但彼時佛法來近，經、論未多，雖有鑽研，蓋其條葉，非如法師躬窺淨域，討眾妙之源，究泥洹之跡者矣。",
        "from": "T50n2053_006:0253b08_17",
        "context_with_next_sentence": true
    },
    {
        "source_sentence": "」帝曰：",
        "from": "T50n2053_006:0253b09_1",
        "context_with_next_sentence": true
    },
    {
        "source_sentence": "「公言是也。",
        "from": "T50n2053_006:0253b09_7",
        "context_with_next_sentence": true
    },
    {
        "source_sentence": "」帝又謂法師曰：",
        "from": "T50n2053_006:0253b09_15",
        "context_with_next_sentence": true
    },
    {
        "source_sentence": "「佛國遐遠，靈跡法教，前史不能委詳，師既親覩，宜修一傳，以示未聞。",
        "from": "T50n2053_006:0253b11_8",
        "context_with_next_sentence": true
    },
    {
        "source_sentence": "」帝又察法師堪公輔之寄，因勸歸俗，助秉俗務。",
        "from": "T50n2053_006:0253b12_12",
        "context_with_next_sentence": true
    },
    {
        "source_sentence": "法師謝曰：",
        "from": "T50n2053_006:0253b12_17",
        "context_with_next_sentence": true
    },
    {
        "source_sentence": "「玄奘少踐緇門，伏膺佛道，玄宗是習，孔教未聞。",
        "from": "T50n2053_006:0253b14_1",
        "context_with_next_sentence": true
    },
    {
        "source_sentence": "今遣從俗，無異乘流之舟使棄水而就陸，不唯無功，亦徒令腐敗也。",
        "from": "T50n2053_006:0253b15_14",
        "context_with_next_sentence": true
    },
    {
        "source_sentence": "願得畢身行道，以報國恩，即玄奘之幸甚。",
        "from": "T50n2053_006:0253b16_14",
        "context_with_next_sentence": true
    },
    {
        "source_sentence": "」如是固辭乃止。",
        "from": "T50n2053_006:0253b17_3",
        "context_with_next_sentence": true
    },
    {
        "source_sentence": "時　帝將問罪遼濱，天下之兵已會於洛，軍事忙迫，聞法師至，令引入朝，期暫相見，而清言既交，遂不知日昃。",
        "from": "T50n2053_006:0253b19_16",
        "context_with_next_sentence": true
    },
    {
        "source_sentence": "趙國公長孫無忌奏稱法師停在鴻臚，日暮恐不及。",
        "from": "T50n2053_006:0253b21_1",
        "context_with_next_sentence": true
    },
    {
        "source_sentence": "　帝曰：",
        "from": "T50n2053_006:0253b21_5",
        "context_with_next_sentence": true
    },
    {
        "source_sentence": "「怱怱言猶未盡意，欲共師東行省方觀俗，指麾之外，別更談敘，師意如何？",
        "from": "T50n2053_006:0253b22_19",
        "context_with_next_sentence": true
    },
    {
        "source_sentence": "」法師謝稱：",
        "from": "T50n2053_006:0253b23_4",
        "context_with_next_sentence": true
    },
    {
        "source_sentence": "「玄奘遠來，兼有疾疹，恐不堪陪駕。",
        "from": "T50n2053_006:0253b24_2",
        "context_with_next_sentence": true
    },
    {
        "source_sentence": "」　帝曰：",
        "from": "T50n2053_006:0253b24_7",
        "context_with_next_sentence": true
    },
    {
        "source_sentence": "「師尚能孤遊絕域，今此行蓋同跬步，安足辭焉？",
        "from": "T50n2053_006:0253b25_8",
        "context_with_next_sentence": true
    },
    {
        "source_sentence": "」法師對曰：",
        "from": "T50n2053_006:0253b25_14",
        "context_with_next_sentence": true
    },
    {
        "source_sentence": "「　陛下東征，六軍奉衛，罰亂國，誅賊臣，必有牧野之功，昆陽之捷。",
        "from": "T50n2053_006:0253b27_4",
        "context_with_next_sentence": true
    },
    {
        "source_sentence": "玄奘自度，終無裨助行陣之效，虛負途路費損之慚。",
        "from": "T50n2053_006:0253b28_8",
        "context_with_next_sentence": true
    },
    {
        "source_sentence": "加以兵戎戰鬪，律制不得觀看。",
        "from": "T50n2053_006:0253b29_4",
        "context_with_next_sentence": true
    },
    {
        "source_sentence": "既佛有此言，不敢不奉。",
        "from": "T50n2053_006:0253b29_15",
        "context_with_next_sentence": true
    },
    {
        "source_sentence": "伏願天慈哀矜，即玄奘幸甚。",
        "from": "T50n2053_006:0253c01_10",
        "context_with_next_sentence": true
    },
    {
        "source_sentence": "」　帝信納而止。",
        "from": "T50n2053_006:0253c01_18",
        "context_with_next_sentence": true
    },
    {
        "source_sentence": "法師又奏云：",
        "from": "T50n2053_006:0253c02_3",
        "context_with_next_sentence": true
    },
    {
        "source_sentence": "「玄奘從西域所得梵本六百餘部，一言未譯。",
        "from": "T50n2053_006:0253c03_4",
        "context_with_next_sentence": true
    },
    {
        "source_sentence": "今知此嵩岳之南、少室山北有少林寺，遠離壥落，泉石清閑，是後魏孝文皇帝所造，即菩提留支三藏翻譯經處。",
        "from": "T50n2053_006:0253c05_16",
        "context_with_next_sentence": true
    },
    {
        "source_sentence": "玄奘望為國就彼翻譯，伏聽　勅旨。",
        "from": "T50n2053_006:0253c06_14",
        "context_with_next_sentence": true
    },
    {
        "source_sentence": "」帝曰：",
        "from": "T50n2053_006:0253c06_18",
        "context_with_next_sentence": true
    },
    {
        "source_sentence": "「不須在山，師西方去後，朕奉為　穆太后於西京造弘福寺，寺有禪院甚虛靜，法師可就翻譯。",
        "from": "T50n2053_006:0253c09_4",
        "context_with_next_sentence": true
    },
    {
        "source_sentence": "」法師又奏曰：",
        "from": "T50n2053_006:0253c09_11",
        "context_with_next_sentence": true
    },
    {
        "source_sentence": "「百姓無知，見玄奘從西方來，妄相觀看，遂成闤闠，非直違觸憲網，亦為妨廢法事，望得守門以防諸過。",
        "from": "T50n2053_006:0253c12_1",
        "context_with_next_sentence": true
    },
    {
        "source_sentence": "」帝大悅曰：",
        "from": "T50n2053_006:0253c12_7",
        "context_with_next_sentence": true
    },
    {
        "source_sentence": "「師此意可謂保身之言也，當為處分。",
        "from": "T50n2053_006:0253c13_4",
        "context_with_next_sentence": true
    },
    {
        "source_sentence": "師可三五日停憇，還京就弘福安置。",
        "from": "T50n2053_006:0253c14_2",
        "context_with_next_sentence": true
    },
    {
        "source_sentence": "諸有所須，一共玄齡平章。",
        "from": "T50n2053_006:0253c14_14",
        "context_with_next_sentence": true
    },
    {
        "source_sentence": "」自是辭還矣。",
        "from": "T50n2053_006:0253c15_1",
        "context_with_next_sentence": true
    },
    {
        "source_sentence": "三月己巳，法師自洛陽還至長安，即居弘福寺。",
        "from": "T50n2053_006:0253c16_3",
        "context_with_next_sentence": true
    },
    {
        "source_sentence": "將事翻譯，乃條疏所須證義、綴文、筆受、書手等數，以申留守司空梁國公玄齡，玄齡遣所司具狀發使定州啟　奏。",
        "from": "T50n2053_006:0253c18_16",
        "context_with_next_sentence": true
    },
    {
        "source_sentence": "令旨依所須供給，務使周備。",
        "from": "T50n2053_006:0253c19_11",
        "context_with_next_sentence": true
    },
    {
        "source_sentence": "夏六月戊戌，證義大德諳解大小乘經、論為時輩所推者，一十二人至，即京弘福寺沙門靈潤、沙門文備，羅漢寺沙門慧貴，實際寺沙門明琰，寶昌寺沙門法祥，靜法寺沙門普賢，法海寺沙門神昉，廓州法講寺沙門道深，汴州演覺寺沙門玄忠，蒲州普救寺沙門神泰，綿州振嚮寺沙門敬明，益州多寶寺沙門道因等。",
        "from": "T50n2053_006:0253c26_15",
        "context_with_next_sentence": true
    },
    {
        "source_sentence": "又有綴文大德九人至，即京師普光寺沙門栖玄、弘福寺沙門明𤀹、會昌寺沙門辯機、終南山豐德寺沙門道宣、簡州福聚寺沙門靜邁、蒲州普救寺沙門行友、捿巖寺沙門道卓、豳州昭仁寺沙門慧立、洛州天宮寺沙門玄則等。",
        "from": "T50n2053_006:0254a03_3",
        "context_with_next_sentence": true
    },
    {
        "source_sentence": "又有字學大德一人至，即京大總持寺沙門玄應。",
        "from": "T50n2053_006:0254a04_5",
        "context_with_next_sentence": true
    },
    {
        "source_sentence": "又有證梵語、梵文大德一人至，即京大興善寺沙門玄謨。",
        "from": "T50n2053_006:0254a05_12",
        "context_with_next_sentence": true
    },
    {
        "source_sentence": "自餘筆受、書手，所司供料等並至。",
        "from": "T50n2053_006:0254a06_9",
        "context_with_next_sentence": true
    },
    {
        "source_sentence": "丁卯，法師方操貝葉開演梵文，創譯《菩薩藏經》、《佛地經》、《六門陀羅尼經》、《顯揚聖教論》等四部，其翻《六門經》當日了，《佛地經》至辛巳了，《菩薩藏經》、《顯揚論》等歲暮方訖。",
        "from": "T50n2053_006:0254a10_2",
        "context_with_next_sentence": true
    },
    {
        "source_sentence": "二十年春正月甲子，又譯《大乘阿毘達磨雜集論》，至二月訖。",
        "from": "T50n2053_006:0254a11_10",
        "context_with_next_sentence": true
    },
    {
        "source_sentence": "又譯《瑜伽師地論》。",
        "from": "T50n2053_006:0254a11_20",
        "context_with_next_sentence": true
    },
    {
        "source_sentence": "秋七月辛卯，法師進新譯經、論現了者，表曰：",
        "from": "T50n2053_006:0254a12_19",
        "context_with_next_sentence": true
    },
    {
        "source_sentence": "「沙門玄奘言。",
        "from": "T50n2053_006:0254a13_6",
        "context_with_next_sentence": true
    },
    {
        "source_sentence": "竊聞八正之旨，實出苦海之津梁，一乘之宗，誠昇涅槃之梯蹬。",
        "from": "T50n2053_006:0254a14_15",
        "context_with_next_sentence": true
    },
    {
        "source_sentence": "但以物機未熟，致蘊葱山之西，經胥庭而莫聞，歷周、秦而靡至。",
        "from": "T50n2053_006:0254a16_7",
        "context_with_next_sentence": true
    },
    {
        "source_sentence": "暨乎摩騰入洛，方被三川，僧會遊吳，始霑荊、楚。",
        "from": "T50n2053_006:0254a17_10",
        "context_with_next_sentence": true
    },
    {
        "source_sentence": "從是已來，遂得人修解脫之因，家樹菩提之業，固知傳法之益，其利博哉。",
        "from": "T50n2053_006:0254a19_3",
        "context_with_next_sentence": true
    },
    {
        "source_sentence": "次復嚴、顯求經，澄、什繼譯，雖則玄風日扇，而並處偽朝。",
        "from": "T50n2053_006:0254a20_9",
        "context_with_next_sentence": true
    },
    {
        "source_sentence": "唯玄奘輕生，獨逢明聖，所將經、論咸得奏聞。",
        "from": "T50n2053_006:0254a21_12",
        "context_with_next_sentence": true
    },
    {
        "source_sentence": "蒙陛下崇重聖言，賜使翻譯，比與義學諸僧等專精夙夜，不墮寸陰，雖握管淹時，未遂終訖。",
        "from": "T50n2053_006:0254a23_15",
        "context_with_next_sentence": true
    },
    {
        "source_sentence": "已絕筆者，見得五部五十八卷，名曰《大菩薩藏經》二十卷、《佛地經》一卷、《六門陀羅尼經》一卷、《顯揚聖教論》二十卷、《大乘阿毘達磨雜集論》一十六卷，勒成八袟，繕寫如別，謹詣闕奉進。",
        "from": "T50n2053_006:0254a28_1",
        "context_with_next_sentence": true
    },
    {
        "source_sentence": "玄奘又竊見弘福寺尊像初成，陛下親降鑾輿，開青蓮之目，今經、論初譯，為聖代新文，敢緣前義，亦望曲垂　神翰，題製一序，讚揚宗極。",
        "from": "T50n2053_006:0254b02_4",
        "context_with_next_sentence": true
    },
    {
        "source_sentence": "冀沖言奧旨與日月齊明，玉字銀鉤將乾坤等固，使百代之下誦詠不窮，千載之外瞻仰無絕。",
        "from": "T50n2053_006:0254b04_8",
        "context_with_next_sentence": true
    },
    {
        "source_sentence": "」前又洛陽奉見日，勅令法師修《西域記》，至是而成。",
        "from": "T50n2053_006:0254b05_14",
        "context_with_next_sentence": true
    },
    {
        "source_sentence": "乙未，又表進曰：",
        "from": "T50n2053_006:0254b06_1",
        "context_with_next_sentence": true
    },
    {
        "source_sentence": "「沙門玄奘言。",
        "from": "T50n2053_006:0254b06_8",
        "context_with_next_sentence": true
    },
    {
        "source_sentence": "竊尋蟠木幽陵，雲官記軒皇之壤；",
        "from": "T50n2053_006:0254b07_3",
        "context_with_next_sentence": true
    },
    {
        "source_sentence": "流沙滄海，夏載著伊、堯之域。",
        "from": "T50n2053_006:0254b07_17",
        "context_with_next_sentence": true
    },
    {
        "source_sentence": "西母白環，薦垂衣之主；",
        "from": "T50n2053_006:0254b08_7",
        "context_with_next_sentence": true
    },
    {
        "source_sentence": "東夷楛矢，奉刑措之君。",
        "from": "T50n2053_006:0254b08_18",
        "context_with_next_sentence": true
    },
    {
        "source_sentence": "固以飛英曩代，式徽前典。",
        "from": "T50n2053_006:0254b09_10",
        "context_with_next_sentence": true
    },
    {
        "source_sentence": "伏惟　陛下握紀乘時，提衡制範，刳舟絃木，威天下而濟群生，鼇足蘆灰，堙方輿而補圓蓋，耀武經於七德，闡文教於十倫，澤遍泉源，化霑蕭葦，房芝發秀，浪井開花。",
        "from": "T50n2053_006:0254b13_11",
        "context_with_next_sentence": true
    },
    {
        "source_sentence": "樂囿馴班，巢阿響律，浮紫膏於貝闕，霏白雲於玉撿。",
        "from": "T50n2053_006:0254b14_15",
        "context_with_next_sentence": true
    },
    {
        "source_sentence": "遂苑弱木而池濛氾，圃炎火而照積氷，梯赤坂而承朔，泛滄津而委𧶁，史曠前良，事絕故府，豈如漢開張棭，近接金城，秦戍桂林，纔通珠浦而已。",
        "from": "T50n2053_006:0254b18_9",
        "context_with_next_sentence": true
    },
    {
        "source_sentence": "玄奘幸屬天地貞觀，華夷靜謐，冥心梵境，敢符好事，命均朝露，力譬秋螽。",
        "from": "T50n2053_006:0254b20_6",
        "context_with_next_sentence": true
    },
    {
        "source_sentence": "徒以憑假　皇靈，飄身進影，展轉膜拜之鄉，流離重驛之外，條支巨㲉，方驗前聞，罽賓孤鸞，還稽曩實。",
        "from": "T50n2053_006:0254b22_14",
        "context_with_next_sentence": true
    },
    {
        "source_sentence": "時移歲積，人願天從，遂得下雪岫而泛提河，窺鶴林而觀鷲嶺，祇園之路髣像猶存，王城之基坡陀尚在。",
        "from": "T50n2053_006:0254b25_4",
        "context_with_next_sentence": true
    },
    {
        "source_sentence": "尋求歷覽，時序推遷，言返帝京，淹逾一紀，所聞所履，百有二十八國。",
        "from": "T50n2053_006:0254b26_16",
        "context_with_next_sentence": true
    },
    {
        "source_sentence": "竊以章彥之所踐藉，空陳廣袤，夸父之所凌厲，無述土風。",
        "from": "T50n2053_006:0254b28_6",
        "context_with_next_sentence": true
    },
    {
        "source_sentence": "班超侯而未遠，張騫望而非博。",
        "from": "T50n2053_006:0254b29_1",
        "context_with_next_sentence": true
    },
    {
        "source_sentence": "今所記述，有異前聞。",
        "from": "T50n2053_006:0254b29_11",
        "context_with_next_sentence": true
    },
    {
        "source_sentence": "雖未極大千之疆，頗窮葱外之境，皆存實錄，匪敢彫華。",
        "from": "T50n2053_006:0254c01_18",
        "context_with_next_sentence": true
    },
    {
        "source_sentence": "謹具編裁，稱為《大唐西域記》，凡一十二卷，繕寫如別。",
        "from": "T50n2053_006:0254c03_2",
        "context_with_next_sentence": true
    },
    {
        "source_sentence": "望班之右筆，飾以左言，掩博物於晉臣，廣九丘於皇代。",
        "from": "T50n2053_006:0254c04_8",
        "context_with_next_sentence": true
    },
    {
        "source_sentence": "但玄奘資識淺短，遺漏寔多，兼拙於筆語，恐無足觀覽。",
        "from": "T50n2053_006:0254c05_14",
        "context_with_next_sentence": true
    },
    {
        "source_sentence": "」丙申，神筆自答書曰：",
        "from": "T50n2053_006:0254c06_4",
        "context_with_next_sentence": true
    },
    {
        "source_sentence": "「省書具悉來意。",
        "from": "T50n2053_006:0254c06_12",
        "context_with_next_sentence": true
    },
    {
        "source_sentence": "法師夙摽高行，早出塵表，泛寶舟而登彼岸，搜妙道而闢法門，弘闡大猷，蕩滌眾罪，是故慈雲欲卷，舒之蔭四空，慧日將昏，朗之照八極，舒朗之者，其唯法師乎！",
        "from": "T50n2053_006:0254c10_10",
        "context_with_next_sentence": true
    },
    {
        "source_sentence": "朕學淺心拙，在物猶迷，況佛教幽微，豈能仰測，請為經題，非己所聞。",
        "from": "T50n2053_006:0254c12_3",
        "context_with_next_sentence": true
    },
    {
        "source_sentence": "又云其新撰《西域記》者，當自披覽，勅奘尚。",
        "from": "T50n2053_006:0254c14_3",
        "context_with_next_sentence": true
    },
    {
        "source_sentence": "」丁酉，法師重表曰：",
        "from": "T50n2053_006:0254c14_13",
        "context_with_next_sentence": true
    },
    {
        "source_sentence": "「沙門玄奘言。",
        "from": "T50n2053_006:0254c14_20",
        "context_with_next_sentence": true
    },
    {
        "source_sentence": "伏奉墨　勅，猥垂獎喻，祇奉　綸言，精守振越。",
        "from": "T50n2053_006:0254c15_19",
        "context_with_next_sentence": true
    },
    {
        "source_sentence": "玄奘業行空疎，謬參緇侶幸屬九瀛有截，四表無虞，憑　皇靈以遠征，恃　國威而訪道，窮遐冒險，雖勵愚誠，纂異懷荒，寔資　朝化。",
        "from": "T50n2053_006:0254c19_4",
        "context_with_next_sentence": true
    },
    {
        "source_sentence": "所獲經、論，蒙遣翻譯，見成卷軸，未有詮序。",
        "from": "T50n2053_006:0254c20_4",
        "context_with_next_sentence": true
    },
    {
        "source_sentence": "伏惟　陛下叡思雲敷，天花景爛，理包繫象，調逸成英，跨千古以飛聲，掩百王而騰實，竊以神力無方，非神思不足銓其理，聖教玄遠，非聖藻何以序其源。",
        "from": "T50n2053_006:0254c24_1",
        "context_with_next_sentence": true
    },
    {
        "source_sentence": "故乃冒犯威嚴，敢希題目，宸睠冲邈，不垂矜許，撫躬累息，相顧失圖。",
        "from": "T50n2053_006:0254c25_13",
        "context_with_next_sentence": true
    },
    {
        "source_sentence": "玄奘聞日月麗天，既分暉於戶牖，江河紀地，亦流潤於巖崖，雲和廣樂，不祕響於聾昧，金璧奇珍，豈韜彩於愚瞽。",
        "from": "T50n2053_006:0254c28_6",
        "context_with_next_sentence": true
    },
    {
        "source_sentence": "敢緣斯理，重以千祈。",
        "from": "T50n2053_006:0254c28_16",
        "context_with_next_sentence": true
    },
    {
        "source_sentence": "伏乞雷雨曲垂，　天文俯照，配兩儀而同久，與二曜而俱懸。",
        "from": "T50n2053_006:0255a01_6",
        "context_with_next_sentence": true
    },
    {
        "source_sentence": "然則鷲嶺微言，假神筆而弘遠，鷄園奧典，託英詞而宣暢，豈止區區梵眾，獨荷恩榮，蠢蠢迷生，方超塵累而已。",
        "from": "T50n2053_006:0255a03_19",
        "context_with_next_sentence": true
    },
    {
        "source_sentence": "」自此方許。",
        "from": "T50n2053_006:0255a04_4",
        "context_with_next_sentence": true
    },
    {
        "source_sentence": "二十二年春，駕幸玉華宮。",
        "from": "T50n2053_006:0255a04_16",
        "context_with_next_sentence": true
    },
    {
        "source_sentence": "夏五月甲午，翻《瑜伽師地論》訖，凡一百卷。",
        "from": "T50n2053_006:0255a05_18",
        "context_with_next_sentence": true
    },
    {
        "source_sentence": "六月庚辰，　勅追法師赴宮。",
        "from": "T50n2053_006:0255a06_9",
        "context_with_next_sentence": true
    },
    {
        "source_sentence": "比發在途，屢有使至。",
        "from": "T50n2053_006:0255a06_19",
        "context_with_next_sentence": true
    },
    {
        "source_sentence": "令緩進，無得勞損。",
        "from": "T50n2053_006:0255a07_8",
        "context_with_next_sentence": true
    },
    {
        "source_sentence": "既至，見於玉華殿，甚歡。",
        "from": "T50n2053_006:0255a07_20",
        "context_with_next_sentence": true
    },
    {
        "source_sentence": "　帝曰：",
        "from": "T50n2053_006:0255a08_3",
        "context_with_next_sentence": true
    },
    {
        "source_sentence": "「朕在京苦暑，故就此山宮，泉石既涼，氣力稍好，能省覽機務。",
        "from": "T50n2053_006:0255a09_12",
        "context_with_next_sentence": true
    },
    {
        "source_sentence": "然憶法師，故遣相屈，涉途當大勞也。",
        "from": "T50n2053_006:0255a10_9",
        "context_with_next_sentence": true
    },
    {
        "source_sentence": "」法師謝曰：",
        "from": "T50n2053_006:0255a10_15",
        "context_with_next_sentence": true
    },
    {
        "source_sentence": "「四海黎庶依　陛下而生，聖躬不安則率土惶㣿。",
        "from": "T50n2053_006:0255a11_16",
        "context_with_next_sentence": true
    },
    {
        "source_sentence": "伏聞　鑾輿至此，御膳休宜，凡預含靈，孰不蹈舞。",
        "from": "T50n2053_006:0255a13_3",
        "context_with_next_sentence": true
    },
    {
        "source_sentence": "願　陛下永保崇高，與天無極。",
        "from": "T50n2053_006:0255a13_17",
        "context_with_next_sentence": true
    },
    {
        "source_sentence": "玄奘庸薄，猥蒙齒召，銜荷不覺為勞。",
        "from": "T50n2053_006:0255a14_15",
        "context_with_next_sentence": true
    },
    {
        "source_sentence": "」　帝以法師學業該贍，儀韻淹深，每思逼勸歸俗，致之左右，共謀朝政。",
        "from": "T50n2053_006:0255a16_9",
        "context_with_next_sentence": true
    },
    {
        "source_sentence": "往於洛陽宮奉見之際，以親論之。",
        "from": "T50n2053_006:0255a17_6",
        "context_with_next_sentence": true
    },
    {
        "source_sentence": "至是又言曰：",
        "from": "T50n2053_006:0255a17_12",
        "context_with_next_sentence": true
    },
    {
        "source_sentence": "「昔堯、舜、禹、湯之君，隆周、炎漢之主，莫不以為六合務廣，萬機事殷，兩目不能遍鑒，一心難為獨察，是以周憑十亂，舜託五臣，翼亮朝猷，弼諧邦國。",
        "from": "T50n2053_006:0255a21_2",
        "context_with_next_sentence": true
    },
    {
        "source_sentence": "彼明王聖主猶仗群賢，況朕寡闇而不寄眾悊者也？",
        "from": "T50n2053_006:0255a22_6",
        "context_with_next_sentence": true
    },
    {
        "source_sentence": "意欲法師脫須菩提之染服，掛維摩詰之素衣，升鉉路以陳謨，坐槐庭而論道，於意何如？",
        "from": "T50n2053_006:0255a24_9",
        "context_with_next_sentence": true
    },
    {
        "source_sentence": "」法師對曰：",
        "from": "T50n2053_006:0255a24_15",
        "context_with_next_sentence": true
    },
    {
        "source_sentence": "「　陛下言。",
        "from": "T50n2053_006:0255a24_21",
        "context_with_next_sentence": true
    },
    {
        "source_sentence": "六合務廣，三五之君不能獨守，寄諸賢哲共而成之。",
        "from": "T50n2053_006:0255a26_4",
        "context_with_next_sentence": true
    },
    {
        "source_sentence": "仲尼亦云，君失臣得，故君為元首，臣為股肱。",
        "from": "T50n2053_006:0255a27_6",
        "context_with_next_sentence": true
    },
    {
        "source_sentence": "玄奘謂，此言將誡中庸，非為上智。",
        "from": "T50n2053_006:0255a28_3",
        "context_with_next_sentence": true
    },
    {
        "source_sentence": "若使有臣皆得，桀、紂豈無臣耶？",
        "from": "T50n2053_006:0255a28_18",
        "context_with_next_sentence": true
    },
    {
        "source_sentence": "以此而推，不必由也。",
        "from": "T50n2053_006:0255a29_8",
        "context_with_next_sentence": true
    },
    {
        "source_sentence": "仰惟　陛下上智之君，一人紀綱，萬事自得其緒，況撫運以來，天地休平，中外寧晏，皆是　陛下不荒、不婬、不麗、不侈，兢兢業業，雖休勿休，居安思危，為善承天之所致也，餘何預哉！",
        "from": "T50n2053_006:0255b04_15",
        "context_with_next_sentence": true
    },
    {
        "source_sentence": "請辨二三以明其事。",
        "from": "T50n2053_006:0255b05_6",
        "context_with_next_sentence": true
    },
    {
        "source_sentence": "　陛下經緯八宏之略，驅駕英豪之才，剋定禍亂之功，崇闡雍熙之業，聰明文思之德，體元合極之姿，皆天之所授，無假於人，其義一也。",
        "from": "T50n2053_006:0255b08_13",
        "context_with_next_sentence": true
    },
    {
        "source_sentence": "敦本棄末，尚仁尚禮，移澆風於季俗，反淳政於上皇，賦遵薄制，刑用輕典，九州四海稟識懷生，俱沐恩波，咸遂安樂，此又　聖心至化，無假於人，其義二也。",
        "from": "T50n2053_006:0255b13_6",
        "context_with_next_sentence": true
    },
    {
        "source_sentence": "至道旁通，深仁遠洽，東逾日域，西邁崑丘，南盡炎洲，北窮玄塞，彫蹄鼻飲之俗，卉服左衽之人，莫不候雨瞻風，稽顙屈膝，獻珍貢寶，充委夷邸，此又天威所感，無假於人，其義三也。",
        "from": "T50n2053_006:0255b17_12",
        "context_with_next_sentence": true
    },
    {
        "source_sentence": "獫狁為患，其來自久，五帝所不臣，三王不能制，遂使河、洛為被髮之野，酆、鄗為鳴鏑之場，中國陵遲，凶奴得志，殷周已來不能攘弭。",
        "from": "T50n2053_006:0255b20_13",
        "context_with_next_sentence": true
    },
    {
        "source_sentence": "至漢武窮兵，衛、霍盡力，雖收枝葉，根本猶存。",
        "from": "T50n2053_006:0255b21_17",
        "context_with_next_sentence": true
    },
    {
        "source_sentence": "自後以來，不聞良策。",
        "from": "T50n2053_006:0255b22_7",
        "context_with_next_sentence": true
    },
    {
        "source_sentence": "及陛下御圖，一征斯殄，傾巢倒穴，無復孑遺，澣海、燕然之域並入堤封，單于弓騎之人俱充臣妾。",
        "from": "T50n2053_006:0255b24_14",
        "context_with_next_sentence": true
    },
    {
        "source_sentence": "若言由臣，則虞、夏已來賢輔多矣，何因不獲？",
        "from": "T50n2053_006:0255b25_17",
        "context_with_next_sentence": true
    },
    {
        "source_sentence": "故知有道斯得，無假於人，其義四也。",
        "from": "T50n2053_006:0255b26_14",
        "context_with_next_sentence": true
    },
    {
        "source_sentence": "高麗小蕃，失禮上國，隋帝總天下之師，三自征罰，攻城無傷半堞，野掠不獲一人，虛喪六軍，狼狽而反。",
        "from": "T50n2053_006:0255b29_6",
        "context_with_next_sentence": true
    },
    {
        "source_sentence": "　陛下暫行，將數萬騎，摧駐蹕之強陣，破遼、蓋之堅城，振旅凱旋，俘䤋三十萬眾。",
        "from": "T50n2053_006:0255c02_5",
        "context_with_next_sentence": true
    },
    {
        "source_sentence": "用兵御將，其道不殊，隋以之亡，唐以之得，故知由主，無假於人，其義五也。",
        "from": "T50n2053_006:0255c04_1",
        "context_with_next_sentence": true
    },
    {
        "source_sentence": "又如天地交泰，日月光華，和氣氤氳，慶雲紛郁，五靈見質，一角呈奇，白狼、白狐、朱鸞、朱草、昭彰雜沓，無量億千，不能遍舉，皆是應德而至，無假於人。",
        "from": "T50n2053_006:0255c07_9",
        "context_with_next_sentence": true
    },
    {
        "source_sentence": "乃欲比喻前王，寄功十亂，竊為　陛下不取。",
        "from": "T50n2053_006:0255c08_11",
        "context_with_next_sentence": true
    },
    {
        "source_sentence": "縱復須人，今亦伊、呂多矣。",
        "from": "T50n2053_006:0255c09_5",
        "context_with_next_sentence": true
    },
    {
        "source_sentence": "玄奘庸陋，何足以預之。",
        "from": "T50n2053_006:0255c09_16",
        "context_with_next_sentence": true
    },
    {
        "source_sentence": "至於守戒緇門，闡揚遺法，此其願也，伏乞天慈，終而不奪。",
        "from": "T50n2053_006:0255c11_3",
        "context_with_next_sentence": true
    },
    {
        "source_sentence": "」　帝甚悅。",
        "from": "T50n2053_006:0255c11_9",
        "context_with_next_sentence": true
    },
    {
        "source_sentence": "謂法師曰：",
        "from": "T50n2053_006:0255c11_14",
        "context_with_next_sentence": true
    },
    {
        "source_sentence": "「師向所陳，並上玄垂祐，及宗廟之靈，卿士之力，朕安能致也。",
        "from": "T50n2053_006:0255c13_1",
        "context_with_next_sentence": true
    },
    {
        "source_sentence": "既欲敷揚妙道，亦不違高志，可努力，今日已後亦當助師弘道。",
        "from": "T50n2053_006:0255c14_10",
        "context_with_next_sentence": true
    },
    {
        "source_sentence": "」釋彥悰箋曰：",
        "from": "T50n2053_006:0255c14_17",
        "context_with_next_sentence": true
    },
    {
        "source_sentence": "「法師才兼內外，臨機酬答，其辯洽如是，難哉！",
        "from": "T50n2053_006:0255c15_19",
        "context_with_next_sentence": true
    },
    {
        "source_sentence": "昔道安陳諫，符堅之駕不停，恒標奮辭，姚興之心莫止，終致敗軍之辱，逃遁之勞。",
        "from": "T50n2053_006:0255c17_17",
        "context_with_next_sentence": true
    },
    {
        "source_sentence": "豈如法師雅論纔申，　皇情允塞，清風轉潔，美志踰貞。",
        "from": "T50n2053_006:0255c19_2",
        "context_with_next_sentence": true
    },
    {
        "source_sentence": "以此而言，可不煩月且而優劣見矣。",
        "from": "T50n2053_006:0255c20_1",
        "context_with_next_sentence": true
    },
    {
        "source_sentence": "」時中書令褚遂良奏曰：",
        "from": "T50n2053_006:0255c20_12",
        "context_with_next_sentence": true
    },
    {
        "source_sentence": "「今四海廓清，九域寧晏，皆　陛下聖德，實如師言，臣等備位而已。",
        "from": "T50n2053_006:0255c22_1",
        "context_with_next_sentence": true
    },
    {
        "source_sentence": "日月之下，螢爝何功。",
        "from": "T50n2053_006:0255c22_11",
        "context_with_next_sentence": true
    },
    {
        "source_sentence": "」帝笑曰：",
        "from": "T50n2053_006:0255c22_16",
        "context_with_next_sentence": true
    },
    {
        "source_sentence": "「不如此。",
        "from": "T50n2053_006:0255c22_21",
        "context_with_next_sentence": true
    },
    {
        "source_sentence": "夫珍裘非一狐之腋，大廈必眾材共成。",
        "from": "T50n2053_006:0255c23_15",
        "context_with_next_sentence": true
    },
    {
        "source_sentence": "何有君能獨濟？",
        "from": "T50n2053_006:0255c24_3",
        "context_with_next_sentence": true
    },
    {
        "source_sentence": "師欲自全雅操，故濫相光飾耳。",
        "from": "T50n2053_006:0255c24_17",
        "context_with_next_sentence": true
    },
    {
        "source_sentence": "」帝又問法師：",
        "from": "T50n2053_006:0255c25_5",
        "context_with_next_sentence": true
    },
    {
        "source_sentence": "「比翻何經、論？",
        "from": "T50n2053_006:0255c25_13",
        "context_with_next_sentence": true
    },
    {
        "source_sentence": "」答：",
        "from": "T50n2053_006:0255c25_16",
        "context_with_next_sentence": true
    },
    {
        "source_sentence": "「近翻《瑜伽師地論》訖，凡一百卷。",
        "from": "T50n2053_006:0255c26_8",
        "context_with_next_sentence": true
    },
    {
        "source_sentence": "」帝曰：",
        "from": "T50n2053_006:0255c26_12",
        "context_with_next_sentence": true
    },
    {
        "source_sentence": "「此論甚大，何聖所說？",
        "from": "T50n2053_006:0255c26_23",
        "context_with_next_sentence": true
    },
    {
        "source_sentence": "復明何義？",
        "from": "T50n2053_006:0255c27_4",
        "context_with_next_sentence": true
    },
    {
        "source_sentence": "」答曰：",
        "from": "T50n2053_006:0255c27_8",
        "context_with_next_sentence": true
    },
    {
        "source_sentence": "「論是彌勒菩薩說，明十七地義。",
        "from": "T50n2053_006:0255c28_2",
        "context_with_next_sentence": true
    },
    {
        "source_sentence": "」又問：",
        "from": "T50n2053_006:0255c28_6",
        "context_with_next_sentence": true
    },
    {
        "source_sentence": "「何名十七地？",
        "from": "T50n2053_006:0255c28_13",
        "context_with_next_sentence": true
    },
    {
        "source_sentence": "」答：",
        "from": "T50n2053_006:0255c28_16",
        "context_with_next_sentence": true
    },
    {
        "source_sentence": "「謂五識相應地，意識相應地，有尋有伺地，無尋唯伺地，無尋無伺地，三摩呬多地，非三摩呬多地，有心地，無心地，聞所成地，思所成地，修所成地，聲聞地，獨覺地，菩薩地，有餘依地，無餘依地。",
        "from": "T50n2053_006:0256a03_19",
        "context_with_next_sentence": true
    },
    {
        "source_sentence": "」及舉綱提目，陳列大義。",
        "from": "T50n2053_006:0256a04_9",
        "context_with_next_sentence": true
    },
    {
        "source_sentence": "帝深愛焉。",
        "from": "T50n2053_006:0256a04_14",
        "context_with_next_sentence": true
    },
    {
        "source_sentence": "遣使向京取《瑜伽論》。",
        "from": "T50n2053_006:0256a05_6",
        "context_with_next_sentence": true
    },
    {
        "source_sentence": "《論》至，　帝自詳覽，覩其詞義宏遠，非從來所聞，嘆謂侍臣曰：",
        "from": "T50n2053_006:0256a06_11",
        "context_with_next_sentence": true
    },
    {
        "source_sentence": "「朕觀佛經譬猶瞻天望海，莫測高深。",
        "from": "T50n2053_006:0256a07_10",
        "context_with_next_sentence": true
    },
    {
        "source_sentence": "法師能於異域得是深法，朕比以軍國務殷，不及委尋佛教。",
        "from": "T50n2053_006:0256a09_1",
        "context_with_next_sentence": true
    },
    {
        "source_sentence": "而今觀之，宗源杳曠，靡知涯際，其儒道九流比之，猶汀瀅之池方溟渤耳。",
        "from": "T50n2053_006:0256a10_14",
        "context_with_next_sentence": true
    },
    {
        "source_sentence": "而世云三教齊致，此妄談也。",
        "from": "T50n2053_006:0256a11_9",
        "context_with_next_sentence": true
    },
    {
        "source_sentence": "」因　勅所司簡祕書省書手寫新翻經、論為九本，與雍、洛、并、兗、相、荊、楊、涼、益等九州展轉流通，使率土之人同稟未聞之義。",
        "from": "T50n2053_006:0256a14_6",
        "context_with_next_sentence": true
    },
    {
        "source_sentence": "時司徒趙公長孫無忌、中書令褚遂良等奏曰：",
        "from": "T50n2053_006:0256a15_7",
        "context_with_next_sentence": true
    },
    {
        "source_sentence": "「臣聞佛教沖玄，天人莫測，言本則甚深，語門則難入。",
        "from": "T50n2053_006:0256a16_13",
        "context_with_next_sentence": true
    },
    {
        "source_sentence": "伏惟　陛下至道昭明，飛光昱日，澤霑遐界，化溢中區，擁護五乘，建立三寶，故得法師當叔葉而秀質，間千載而挺生，陟重阻以求經，履危途而訪道。",
        "from": "T50n2053_006:0256a20_5",
        "context_with_next_sentence": true
    },
    {
        "source_sentence": "見珍殊俗，具獲真文，歸國翻宣，若菴園之始說，精文奧義，如金口之新開，皆是陛下聖德所感。",
        "from": "T50n2053_006:0256a22_11",
        "context_with_next_sentence": true
    },
    {
        "source_sentence": "臣等愚瞽，預此見聞，苦海波瀾，舟航有寄。",
        "from": "T50n2053_006:0256a23_11",
        "context_with_next_sentence": true
    },
    {
        "source_sentence": "又天慈廣遠，使布之九州，蠢蠢黔黎，俱飡妙法。",
        "from": "T50n2053_006:0256a24_13",
        "context_with_next_sentence": true
    },
    {
        "source_sentence": "臣等億劫希逢，不勝幸甚。",
        "from": "T50n2053_006:0256a25_4",
        "context_with_next_sentence": true
    },
    {
        "source_sentence": "」　帝曰：",
        "from": "T50n2053_006:0256a25_9",
        "context_with_next_sentence": true
    },
    {
        "source_sentence": "「此是法師大悲願力，又公等宿福所逢，非朕獨所致也。",
        "from": "T50n2053_006:0256a26_13",
        "context_with_next_sentence": true
    },
    {
        "source_sentence": "」　帝先許作新經序，機務繁劇，未及措意。",
        "from": "T50n2053_006:0256a27_14",
        "context_with_next_sentence": true
    },
    {
        "source_sentence": "至此法師重啟，方為染翰。",
        "from": "T50n2053_006:0256a28_8",
        "context_with_next_sentence": true
    },
    {
        "source_sentence": "少頃而成，名《大唐三藏聖教序》，凡七百八十一字，神筆自寫，勅貫眾經之首。",
        "from": "T50n2053_006:0256b01_4",
        "context_with_next_sentence": true
    },
    {
        "source_sentence": "帝居慶福殿，百官侍衛，命法師坐，使弘文舘學士上官儀以所製序對群寮宣讀，霞煥錦舒，極褒揚之致。",
        "from": "T50n2053_006:0256b03_14",
        "context_with_next_sentence": true
    },
    {
        "source_sentence": "其詞曰：",
        "from": "T50n2053_006:0256b03_18",
        "context_with_next_sentence": true
    },
    {
        "source_sentence": "「蓋聞二儀有像，顯覆載以含生，四時無形，潛寒暑以化物。",
        "from": "T50n2053_006:0256b05_6",
        "context_with_next_sentence": true
    },
    {
        "source_sentence": "是以窺天鑑地，庸愚皆識其端，明陰洞陽，賢哲罕窮其數。",
        "from": "T50n2053_006:0256b06_14",
        "context_with_next_sentence": true
    },
    {
        "source_sentence": "然而天地包乎陰陽而易識者，以其有像也；",
        "from": "T50n2053_006:0256b07_14",
        "context_with_next_sentence": true
    },
    {
        "source_sentence": "陰陽處乎天地而難窮者，以其無形也。",
        "from": "T50n2053_006:0256b08_14",
        "context_with_next_sentence": true
    },
    {
        "source_sentence": "故知象顯可徵，雖愚不惑，形潛莫覩，在智猶迷，況乎佛道崇虛，乘幽控寂，弘濟萬品，典御十方，舉威靈而無上，抑神力而無下，大之則彌於宇宙，細之則攝於毫釐，無滅無生，歷千劫而不古，若隱若顯，運百福而長今，妙道凝玄，遵之莫知其際，法流湛寂，挹之莫測其源，故知蠢蠢凡愚，區區庸鄙，投其旨趣，能無疑惑者哉。",
        "from": "T50n2053_006:0256b16_11",
        "context_with_next_sentence": true
    },
    {
        "source_sentence": "然則大教之興，基乎西土，騰漢庭而皎夢，照東域而流慈。",
        "from": "T50n2053_006:0256b18_1",
        "context_with_next_sentence": true
    },
    {
        "source_sentence": "昔者分形分跡之時，言未馳而成化，當常現常之世，人仰德而知遵。",
        "from": "T50n2053_006:0256b19_12",
        "context_with_next_sentence": true
    },
    {
        "source_sentence": "及乎晦影歸真，遷儀越世，金容掩色，不鏡三千之光，麗像開圖，空端四八之相。",
        "from": "T50n2053_006:0256b21_11",
        "context_with_next_sentence": true
    },
    {
        "source_sentence": "於是微言廣被，拯含類於三途，遺訓遐宣，導群生於十地。",
        "from": "T50n2053_006:0256b22_18",
        "context_with_next_sentence": true
    },
    {
        "source_sentence": "然而真教難仰，莫能一其旨歸，曲學易遵，邪正於焉紛糺。",
        "from": "T50n2053_006:0256b24_6",
        "context_with_next_sentence": true
    },
    {
        "source_sentence": "所以空有之論，或習俗而是非，大小之乘，乍沿時而隆替。",
        "from": "T50n2053_006:0256b25_14",
        "context_with_next_sentence": true
    },
    {
        "source_sentence": "有玄奘法師者，法門之領袖也。",
        "from": "T50n2053_006:0256b26_9",
        "context_with_next_sentence": true
    },
    {
        "source_sentence": "幼懷貞敏，早悟三空之心，長契神情，先包四忍之行。",
        "from": "T50n2053_006:0256b27_14",
        "context_with_next_sentence": true
    },
    {
        "source_sentence": "松風水月未足比其清華，仙露明珠詎能方其朗潤，故以智通無累，神測未形，超六塵而逈出，敻千古而無對。",
        "from": "T50n2053_006:0256c01_6",
        "context_with_next_sentence": true
    },
    {
        "source_sentence": "凝心內境，悲正法之陵遲，拪慮玄門，慨深文之訛謬。",
        "from": "T50n2053_006:0256c02_13",
        "context_with_next_sentence": true
    },
    {
        "source_sentence": "思欲分條析理，廣彼前聞，截偽續真，開茲後學。",
        "from": "T50n2053_006:0256c03_16",
        "context_with_next_sentence": true
    },
    {
        "source_sentence": "是以翹心淨土，往遊西域，乘危遠邁，杖策孤征。",
        "from": "T50n2053_006:0256c04_19",
        "context_with_next_sentence": true
    },
    {
        "source_sentence": "積雪晨飛，塗間失地，驚沙夕起，空外迷天，萬里山川，撥煙霞而進影，百重寒暑，躡霜露而前蹤。",
        "from": "T50n2053_006:0256c07_4",
        "context_with_next_sentence": true
    },
    {
        "source_sentence": "誠重勞輕，求深願達。",
        "from": "T50n2053_006:0256c07_14",
        "context_with_next_sentence": true
    },
    {
        "source_sentence": "周遊西宇，十有七年，窮歷道邦，詢求正教。",
        "from": "T50n2053_006:0256c08_16",
        "context_with_next_sentence": true
    },
    {
        "source_sentence": "雙林、八水，味道飡風，鹿苑、鷲峯，瞻奇仰異，承至言於先聖，受真教於上賢，探󱅓妙門，精窮奧業，一乘五律之道，馳驟於心田；",
        "from": "T50n2053_006:0256c11_15",
        "context_with_next_sentence": true
    },
    {
        "source_sentence": "八藏三篋之文，波濤於口海。",
        "from": "T50n2053_006:0256c12_8",
        "context_with_next_sentence": true
    },
    {
        "source_sentence": "爰自所歷之國，總將三藏要文，凡六百五十七部，譯布中夏，宣揚勝業。",
        "from": "T50n2053_006:0256c14_2",
        "context_with_next_sentence": true
    },
    {
        "source_sentence": "引慈雲於西極，注法雨於東垂，聖教缺而復全，蒼生罪而還福，濕火宅之乾焰，共拔迷途，朗愛水之昏波，同臻彼岸。",
        "from": "T50n2053_006:0256c16_15",
        "context_with_next_sentence": true
    },
    {
        "source_sentence": "是知惡因業墜，善以緣昇，昇墜之端，唯人所託。",
        "from": "T50n2053_006:0256c17_18",
        "context_with_next_sentence": true
    },
    {
        "source_sentence": "譬夫桂生高嶺，雲露方得泫其華；",
        "from": "T50n2053_006:0256c18_13",
        "context_with_next_sentence": true
    },
    {
        "source_sentence": "蓮出綠波，飛塵不能污其葉。",
        "from": "T50n2053_006:0256c19_9",
        "context_with_next_sentence": true
    },
    {
        "source_sentence": "非蓮性自潔而桂質本貞，良由所附者高則微物不能累，所憑者淨則濁類不能霑。",
        "from": "T50n2053_006:0256c21_8",
        "context_with_next_sentence": true
    },
    {
        "source_sentence": "夫以卉木無知，猶資善而成善，況乎人倫有識，不緣慶而成慶？",
        "from": "T50n2053_006:0256c23_1",
        "context_with_next_sentence": true
    },
    {
        "source_sentence": "方冀茲經流施，將日月而無窮，斯福遐敷，與乾坤而永大。",
        "from": "T50n2053_006:0256c24_8",
        "context_with_next_sentence": true
    },
    {
        "source_sentence": "」時法師奉聖製，表謝曰：",
        "from": "T50n2053_006:0256c25_2",
        "context_with_next_sentence": true
    },
    {
        "source_sentence": "「沙門玄奘言。",
        "from": "T50n2053_006:0256c25_9",
        "context_with_next_sentence": true
    },
    {
        "source_sentence": "竊聞六爻探󱅓，局於生滅之場，百物正名，未涉真如之境，猶且遠徵羲冊，覩奧不測其神，遐想軒圖，歷選並歸其美。",
        "from": "T50n2053_006:0256c28_5",
        "context_with_next_sentence": true
    },
    {
        "source_sentence": "伏惟　皇帝陛下玉毫降質，金輪御天，廓先王之九州，掩百千之日月，廣列代之區域，納恒沙之法界。",
        "from": "T50n2053_006:0257a01_12",
        "context_with_next_sentence": true
    },
    {
        "source_sentence": "遂使給園精舍並入隄封，貝葉靈文咸歸冊府。",
        "from": "T50n2053_006:0257a02_13",
        "context_with_next_sentence": true
    },
    {
        "source_sentence": "玄奘往因振錫，聊謁崛山，經途萬里，恃　天威如咫步，匪乘千葉，詣雙林如食頃。",
        "from": "T50n2053_006:0257a04_15",
        "context_with_next_sentence": true
    },
    {
        "source_sentence": "搜揚三藏，盡龍宮之所儲，研究一乘，窮鷲嶺之遺旨，並已載於白馬，還獻紫宸。",
        "from": "T50n2053_006:0257a06_14",
        "context_with_next_sentence": true
    },
    {
        "source_sentence": "尋蒙下詔，賜使翻譯。",
        "from": "T50n2053_006:0257a07_6",
        "context_with_next_sentence": true
    },
    {
        "source_sentence": "玄奘識乖龍樹，謬忝傳燈之榮；",
        "from": "T50n2053_006:0257a08_2",
        "context_with_next_sentence": true
    },
    {
        "source_sentence": "才異馬鳴，深愧瀉瓶之敏。",
        "from": "T50n2053_006:0257a08_14",
        "context_with_next_sentence": true
    },
    {
        "source_sentence": "所譯經、論紕舛尤多，遂荷　天恩，留神構序。",
        "from": "T50n2053_006:0257a09_15",
        "context_with_next_sentence": true
    },
    {
        "source_sentence": "文超象、繫之表，理括眾妙之門。",
        "from": "T50n2053_006:0257a10_12",
        "context_with_next_sentence": true
    },
    {
        "source_sentence": "忽以微生親承梵嚮，踊躍歡喜，如聞受記，無任欣荷之極。",
        "from": "T50n2053_006:0257a12_1",
        "context_with_next_sentence": true
    },
    {
        "source_sentence": "謹奉表詣闕陳謝以聞。",
        "from": "T50n2053_006:0257a12_11",
        "context_with_next_sentence": true
    },
    {
        "source_sentence": "」　帝省表復，手報書曰：",
        "from": "T50n2053_006:0257a13_6",
        "context_with_next_sentence": true
    },
    {
        "source_sentence": "「　朕才謝珪璋，言慚博達，至於內典，尤所未閑。",
        "from": "T50n2053_006:0257a14_8",
        "context_with_next_sentence": true
    },
    {
        "source_sentence": "昨製序文，深為鄙拙，唯恐穢翰墨於金簡，標瓦礫於珠林。",
        "from": "T50n2053_006:0257a15_14",
        "context_with_next_sentence": true
    },
    {
        "source_sentence": "忽得來書，謬承褒讚，循躬省慮，彌益厚顏。",
        "from": "T50n2053_006:0257a16_16",
        "context_with_next_sentence": true
    },
    {
        "source_sentence": "蓋不足稱，空勞致謝。",
        "from": "T50n2053_006:0257a17_8",
        "context_with_next_sentence": true
    },
    {
        "source_sentence": "」大唐大慈恩寺三藏法師傳卷第六",
        "from": "T50n2053_006:0257a18_100",
        "context_with_next_sentence": false
    }
]