{
    "T26n1522_008:0167c12_0": "十地經論現前地第六卷之八",
    "T26n1522_008:0167c14_0": "天親菩薩造",
    "T26n1522_008:0167c15_0": "後魏北印度三藏菩提流支譯",
    "T26n1522_008:0167c16_0": "論曰：如五地中三分差別，勝慢對治、不住道行勝及彼果勝。",
    "T26n1522_008:0167c17_1": "第六地亦如是應知，轉勝故。",
    "T26n1522_008:0167c18_2": "云何勝？",
    "T26n1522_008:0167c18_3": "第四地中已說眾生我慢解法慢對治，第五地中已說身淨分別慢對治，今第六地中說取染淨法分別慢對治，以十平等法故。",
    "T26n1522_008:0167c22_0": "經曰：爾時金剛藏菩薩言：諸佛子！",
    "T26n1522_008:0167c22_1": "若菩薩已善具足第五地道，欲入第六菩薩地，當以十平等法得入第六地。",
    "T26n1522_008:0167c24_2": "何等為十？",
    "T26n1522_008:0167c24_3": "一者一切法無相平等故；二者一切法無想平等故；三者一切法無生平等故；四、一切法無成平等故；五、一切法寂靜平等故；六、一切法本淨平等故；七、一切法無戲論平等故；八、一切法無取捨平等故；九、一切法如幻夢影響水中月鏡中像焰化平等故；十、一切法有無不二平等故。",
    "T26n1522_008:0168a02_4": "是菩薩如是觀一切法相，除垢故、隨順故、無分別故，得入第六菩薩現前地，得明利順忍，未得無生法忍。",
    "T26n1522_008:0168a05_0": "論曰：取染淨法分別慢對治者，謂十平等法。",
    "T26n1522_008:0168a06_0": "是中一切法無相乃至一切有無不二平等者，是十二入一切法自性無相平等故。",
    "T26n1522_008:0168a07_1": "復次相分別對治有九種：一、十二入自相想，如經「一切法無想平等故」。",
    "T26n1522_008:0168a09_2": "二、念展轉行相，如經「一切法無生平等故。",
    "T26n1522_008:0168a10_3": "三、生展轉行相。",
    "T26n1522_008:0168a10_4": "如經一切法無成平等故」。",
    "T26n1522_008:0168a11_5": "四、染相，如經「一切法寂靜平等故」。",
    "T26n1522_008:0168a12_6": "五、淨相，如經「一切法本淨平等故」。",
    "T26n1522_008:0168a12_7": "六、分別相，如經「一切法無戲論平等故」。",
    "T26n1522_008:0168a13_8": "七、出沒相，如經「一切法無取捨平等故」。",
    "T26n1522_008:0168a14_9": "八、我非有相，如經「一切法如幻夢影響、水中月、鏡中像、焰化平等故」。",
    "T26n1522_008:0168a16_10": "九、成壞相，如經「一切法有無不二平等故」。",
    "T26n1522_008:0168a17_11": "除垢者，遠離障垢故。",
    "T26n1522_008:0168a17_12": "隨順者，隨順平等真如法故。",
    "T26n1522_008:0168a18_13": "無分別者，不生分別相故。",
    "T26n1522_008:0168a19_0": "明利者，微細慢對治故，前二地中麁中慢對治故。",
    "T26n1522_008:0168a20_1": "得軟中忍順者，隨順無生法忍故。",
    "T26n1522_008:0168a20_2": "未得無生法忍者，此忍順無生法忍，非即無生忍故。",
    "T26n1522_008:0168a22_3": "是名取染淨法分別慢對治。",
    "T26n1522_008:0168a22_4": "云何不住道行勝？",
    "T26n1522_008:0168a24_0": "經曰：是菩薩如是觀一切法相隨順得至，復以勝大悲為首故、大悲增上故、令大悲滿足故、觀世間生滅故。",
    "T26n1522_008:0168a27_0": "論曰：是菩薩如是觀一切法相隨順得至者，得至不住道行勝故。",
    "T26n1522_008:0168a28_1": "不住道行勝者，不捨眾生過去現在未來大悲攝勝故、一切所知法中智淨故、一切種微細因緣集觀故、不住世間涅槃故。",
    "T26n1522_008:0168b02_2": "如經「復以大悲為首乃至觀世間生滅故」。",
    "T26n1522_008:0168b04_0": "經曰：是菩薩觀世間生滅已，作是念：世間所有受身生處差別，皆以貪著我故，若離著我則無世間生處。",
    "T26n1522_008:0168b06_1": "菩薩復作是念：此諸凡夫愚癡所盲貪著於我，無智闇障常求有無，恒隨邪念妄行邪道，集起妄行，罪行、福行、不動行，以是行故起心種子，有漏有取想故。",
    "T26n1522_008:0168b10_2": "起未來生老死身，復生後有，業為地、無明覆蔽、愛水為潤、我心溉灌、種種見網令得增長，生名色牙。",
    "T26n1522_008:0168b12_3": "生已增長，名色增長已成諸根，諸根成已迭互相對生觸，觸相對生受，受後所悕生愛，以有愛故生取，取增長已生有，有成已生五陰身。",
    "T26n1522_008:0168b15_4": "五陰身增長已，於五道中漸漸衰變名為老，衰老變滅名為死。",
    "T26n1522_008:0168b17_5": "死後生諸熱惱，因熱惱故生一切憂悲苦惱聚。",
    "T26n1522_008:0168b18_6": "是因緣集，無有集者自然而集，無有滅者自然而滅。",
    "T26n1522_008:0168b19_7": "是菩薩如是隨順觀因緣集。",
    "T26n1522_008:0168b21_0": "論曰：是中世間所有受身生處差別者，五道中所有生死差別，是名世間所有差別。",
    "T26n1522_008:0168b22_1": "此因緣集有三種觀門應知：一、成答相差別；二、第一義諦差別；三、世諦差別。",
    "T26n1522_008:0168b24_2": "云何成差別？",
    "T26n1522_008:0168b24_3": "初明唯因緣集，釋無我義，成一切世間所有受身生處皆以貪著我故，若離著我則無世間生處，即無我義成。",
    "T26n1522_008:0168b27_4": "若第一義中實有我相者，著我之心即是第一義智，不應在世間受身生處生。",
    "T26n1522_008:0168b29_5": "又復若第一義中實有我相者，若離著我則應常生世間。",
    "T26n1522_008:0168c01_6": "顯示此義，如經「世間所有受身生處差別，皆以貪著我故，若離著我則無世間生處」故。",
    "T26n1522_008:0168c03_7": "云何答差別？",
    "T26n1522_008:0168c04_8": "若實無我，云何著我？",
    "T26n1522_008:0168c04_9": "此中應有是難。",
    "T26n1522_008:0168c04_10": "即自答言，愚癡所盲貪著於我。",
    "T26n1522_008:0168c05_11": "此示現，如經「菩薩復作是念：此諸凡夫愚癡所盲貪著於我」故。",
    "T26n1522_008:0168c07_12": "如是實無有我，有何次第貪著於我，得有生間受身生處？",
    "T26n1522_008:0168c08_13": "成此示現，如經「無智闇障常求有無」故，如是答難差別。",
    "T26n1522_008:0168c09_14": "是中無智有無者悕求常斷，此示無明、有愛是二有支根本故，恒隨邪念妄行邪道，集起妄行罪行福行不動行。",
    "T26n1522_008:0168c12_15": "恒隨邪念者，示無明因故。",
    "T26n1522_008:0168c13_16": "妄行邪道者，示於解脫處不正行故。",
    "T26n1522_008:0168c14_0": "集起妄行者，示菩薩勝義故，菩薩雖行於有不名妄行。",
    "T26n1522_008:0168c15_1": "以是行故起心種子，有漏有取想乃至隨順觀因緣集。",
    "T26n1522_008:0168c16_2": "是中起心種子者，示生老死體性。",
    "T26n1522_008:0168c17_3": "復生後有者，隨順攝取成就罪福等行，業為地故、前說無智闇障無明覆蔽故、常求有無愛水為潤故，如是住、如是生心，我是我所、我我想是慢、我生不生，如是等種種見網。",
    "T26n1522_008:0168c21_4": "自然而滅者，性自滅故，非智緣滅。",
    "T26n1522_008:0168c22_5": "如是答難因緣集，釋無我義成已。",
    "T26n1522_008:0168c23_0": "云何相差別？",
    "T26n1522_008:0168c23_1": "若因緣無，我以何相住因緣集行？",
    "T26n1522_008:0168c25_0": "經曰：是菩薩復作是念：不如實知諸諦第一義故名為無明，無明所作業果是名為行，依行有初心識，與識共生有四受陰名為名色，名色增長有六入，根塵識三事和合生有漏觸，觸共生故有受，受染著故名愛，愛增長故名取，從取起有漏業名有，有業有果報名生，生陰增長衰變名為老，老已陰壞名為死，死別離時愚人貪著心熱名為憂發聲啼哭名為悲，五根相對名為苦，意根相對名為憂，憂苦轉多名為惱。",
    "T26n1522_008:0169a05_1": "如是但有苦樹增長無有作者。",
    "T26n1522_008:0169a06_2": "菩薩作是念：若有作者則有作事，若無作者則無作事，第一義中無有作者、無有作事。",
    "T26n1522_008:0169a09_0": "論曰：是中無明所作業果者，所謂名色。",
    "T26n1522_008:0169a09_1": "於中識者，彼依止故、名色與識共生故、識名色迭互相依故。",
    "T26n1522_008:0169a11_2": "若無作者於中分別作事亦無，此說因緣集有分。",
    "T26n1522_008:0169a12_3": "自體無作事故，是名有分次第因緣集觀應知。",
    "T26n1522_008:0169a13_4": "云何第一義諦差別？",
    "T26n1522_008:0169a14_0": "如是證第一義諦則得解脫彼觀故。",
    "T26n1522_008:0169a15_0": "經曰：是菩薩作是念：三界虛妄，但是一心作。",
    "T26n1522_008:0169a16_0": "論曰：但是一心作者，一切三界唯心轉故。",
    "T26n1522_008:0169a16_1": "云何世諦差別？",
    "T26n1522_008:0169a17_2": "隨順觀世諦即入第一義諦。",
    "T26n1522_008:0169a18_0": "此觀有六種：一、何者是染染依止觀；二、因觀；三、攝過觀；四、護過觀；五、不厭厭觀；六、深觀。",
    "T26n1522_008:0169a20_0": "是中染依止觀者，因緣有分依止一心故。",
    "T26n1522_008:0169a21_0": "經曰：如來所說十二因緣分皆依一心。",
    "T26n1522_008:0169a21_1": "所以者何？",
    "T26n1522_008:0169a22_2": "隨事貪欲共心生，即是識事即是行，行誑心故名無明，無明共心生名名色，名色增長名六入，六入分名觸，觸共生名受，受已無厭足名愛，愛攝不捨名取，此有分和合生有，有所起名生，生變熟名老，老壞名死。",
    "T26n1522_008:0169a28_0": "論曰：此是二諦差別一心雜染和合因緣集觀。",
    "T26n1522_008:0169a29_1": "因觀者有二種：一、他因觀；二、自因觀。",
    "T26n1522_008:0169a29_2": "云何他因觀？",
    "T26n1522_008:0169b02_0": "經曰：是中無明有二種作：一者緣中癡令眾生惑；二者與行作因。",
    "T26n1522_008:0169b03_1": "行亦有二種作：一者生未來世果報；二者與識作因。",
    "T26n1522_008:0169b04_2": "識亦有二種作：一者能令有相續；二者與名色作因。",
    "T26n1522_008:0169b06_0": "名色亦有二種作：一者互相助成；二者與六入作因。",
    "T26n1522_008:0169b07_1": "六入亦有二種作：一者能緣六塵；二者與觸作因。",
    "T26n1522_008:0169b08_2": "觸亦有二種作：一者能觸所緣；二者與受作因。",
    "T26n1522_008:0169b09_3": "受亦有二種作：一者覺憎愛等事；二者與愛作因。",
    "T26n1522_008:0169b10_4": "愛亦有二種作：一者於可染中生貪心；二者與取作因。",
    "T26n1522_008:0169b12_5": "取亦有二種作：一者增長煩惱染縛；二者與有作因。",
    "T26n1522_008:0169b13_6": "有亦有二種作：一者能於餘道中生；二者與生作因。",
    "T26n1522_008:0169b14_7": "生亦有二種作：一者增長五陰；二者與老作因。",
    "T26n1522_008:0169b15_8": "老亦有二種作：一者令諸根熟；二者與死作因。",
    "T26n1522_008:0169b16_9": "死亦有二種作：一者壞五陰身；二者以不見知故而令相續不絕。",
    "T26n1522_008:0169b19_0": "論曰：是中壞五陰身以不見知而令相續不絕者，壞五陰能作後生因，以不見知故能作後生因，是名他因觀。",
    "T26n1522_008:0169b21_1": "云何自因觀？",
    "T26n1522_008:0169b21_2": "無明等自生因觀緣事故。",
    "T26n1522_008:0169b22_3": "何者是無明等因緣行？",
    "T26n1522_008:0169b23_4": "不斷助成故。",
    "T26n1522_008:0169b24_0": "經曰：是中無明緣行者，無明因緣令行不斷，助成行故。",
    "T26n1522_008:0169b25_1": "行緣識者，行因緣令識不斷，助成識故。",
    "T26n1522_008:0169b26_2": "識緣名色者，識因緣令名色不斷，助成名色故。",
    "T26n1522_008:0169b27_3": "名色緣六入者，名色因緣令六入不斷，助成六入故。",
    "T26n1522_008:0169b28_4": "六入緣觸者，六入因緣令觸不斷，助成觸故。",
    "T26n1522_008:0169b29_5": "觸緣受者，觸因緣令受不斷，助成受故。",
    "T26n1522_008:0169c01_6": "受緣愛者，受因緣令愛不斷，助成愛故。",
    "T26n1522_008:0169c02_7": "愛緣取者，愛因緣令取不斷，助成取故。",
    "T26n1522_008:0169c03_8": "取緣有者，取因緣令有不斷，助成有故。",
    "T26n1522_008:0169c04_9": "有緣生者，有因緣令生不斷，助成生故。",
    "T26n1522_008:0169c05_10": "生緣老死者，生因緣令老死不斷，助成老死故。",
    "T26n1522_008:0169c06_11": "無明滅故則行滅，無明因緣無，行滅，不助成故。",
    "T26n1522_008:0169c07_12": "行滅故則識滅，行因緣無，識滅，不助成故。",
    "T26n1522_008:0169c08_13": "識滅故則名色滅，識因緣無，名色滅，不助成故。",
    "T26n1522_008:0169c09_14": "名色滅故則六入滅，名色因緣無，六入滅，不助成故。",
    "T26n1522_008:0169c10_15": "六入滅故則觸滅，六入因緣無，觸滅，不助成故。",
    "T26n1522_008:0169c11_16": "觸滅故則受滅，觸因緣無，受滅，不助成故。",
    "T26n1522_008:0169c12_17": "受滅故則愛滅，受因緣無，愛滅，不助成故。",
    "T26n1522_008:0169c13_18": "愛滅故則取滅，愛因緣無，取滅，不助成故。",
    "T26n1522_008:0169c14_19": "取滅故則有滅，取因緣無，有滅，不助成故。",
    "T26n1522_008:0169c15_20": "有滅故則生滅，有因緣無，生滅，不助成故。",
    "T26n1522_008:0169c16_21": "生滅故則老死滅，生因緣無，老死滅，不助成故。",
    "T26n1522_008:0169c18_0": "論曰：是中無明緣行，無明因緣令行不斷，助成行故者，無明有二種：一、子時；二、果時。",
    "T26n1522_008:0169c20_0": "是中子時者，令行不斷，有二種義故，緣事示現。",
    "T26n1522_008:0169c21_1": "如是餘因緣分、自生因二種義，緣事應知。",
    "T26n1522_008:0169c22_2": "自因觀者，不相捨離觀故，離前支無後支觀故。",
    "T26n1522_008:0169c23_3": "不離無明則成行觀，若不離無明有行者，不應言無明緣行。",
    "T26n1522_008:0169c24_4": "若離無明有行成者，異則不成。",
    "T26n1522_008:0169c25_5": "是故偈言：「眾緣所生法，　　是則不即因，　亦復不異因，　　非斷亦非常。」",
    "T26n1522_008:0169c28_0": "自生因緣觀，如前說。",
    "T26n1522_008:0169c28_1": "無明有二種：一、子時；二、果時。",
    "T26n1522_008:0169c29_2": "行乃至老死亦如是。",
    "T26n1522_008:0169c29_3": "先際後際滅，中際亦無，是故不說。",
    "T26n1522_008:0170a01_4": "云何攝過觀？",
    "T26n1522_008:0170a01_5": "所謂三道攝，苦因苦果故。",
    "T26n1522_008:0170a03_0": "經曰：是中無明、愛、取三分不斷，是煩惱道。",
    "T26n1522_008:0170a03_1": "行、有二分不斷，是業道。",
    "T26n1522_008:0170a04_2": "餘因緣分不斷，是苦道。",
    "T26n1522_008:0170a05_0": "先際後際相續不斷故，是三道不斷。",
    "T26n1522_008:0170a05_1": "如是三道離我我所，但有生滅故，猶如束竹。",
    "T26n1522_008:0170a07_0": "論曰：云何護過觀？",
    "T26n1522_008:0170a07_1": "若言因緣生者，分別有三種過：一者一切身一時生過。",
    "T26n1522_008:0170a08_2": "何以故？",
    "T26n1522_008:0170a08_3": "無異因故。",
    "T26n1522_008:0170a09_4": "二者自業無受報過。",
    "T26n1522_008:0170a09_5": "何以故？",
    "T26n1522_008:0170a09_6": "無作者故。",
    "T26n1522_008:0170a10_7": "三者失業過。",
    "T26n1522_008:0170a10_8": "何以故？",
    "T26n1522_008:0170a10_9": "未受果業已滅故。",
    "T26n1522_008:0170a10_10": "此三種過，以見過去世等異因答故、受生報等差別故。",
    "T26n1522_008:0170a13_0": "經曰：無明緣行者，是見過去世事。",
    "T26n1522_008:0170a13_1": "識、名色、六入、觸、受，是見現在世事。",
    "T26n1522_008:0170a14_2": "愛、取、有、生、老死、是見未來世事。",
    "T26n1522_008:0170a15_3": "於是見有三世轉。",
    "T26n1522_008:0170a15_4": "無明滅故諸行滅、名為斷因緣相續說。",
    "T26n1522_008:0170a17_0": "論曰：無明緣行即是見過去世事者，現在生是過去作故。",
    "T26n1522_008:0170a18_1": "現在果即是當來，即是見過去世因義。",
    "T26n1522_008:0170a19_2": "識乃至受是見現在世事者，過去世中隨所有業，彼業得現在識等果報，復能得未來果報。",
    "T26n1522_008:0170a21_3": "愛取有是見未來世事者，復有生一往定故。",
    "T26n1522_008:0170a22_4": "於是見有三世轉者，復有後世生轉故。",
    "T26n1522_008:0170a23_5": "此說何義？",
    "T26n1522_008:0170a23_6": "有三種義故。",
    "T26n1522_008:0170a23_7": "過去業不得報，或有未作或已作未得報，或得對治斷故。",
    "T26n1522_008:0170a25_8": "是中無明緣行，是作示現；行緣識乃至觸受，此作已得報示現；愛取有不斷，此不得對治示現。",
    "T26n1522_008:0170a27_9": "若斷愛取，雖有作業，則無明緣行不能生有。",
    "T26n1522_008:0170a28_10": "是故諸業有已作未作、有得果未得果、有已斷未斷。",
    "T26n1522_008:0170a29_11": "若如是，則無一切身一時生過。",
    "T26n1522_008:0170b01_12": "若爾，非一切業即當來受，亦非不受，亦非一時。",
    "T26n1522_008:0170b02_13": "若自作業果報不失，非他身受故。",
    "T26n1522_008:0170b03_14": "若如是，則無自業不受報過，他不作故。",
    "T26n1522_008:0170b04_15": "離彼三事業，定得果不失。",
    "T26n1522_008:0170b04_16": "若如是，則無失業過。",
    "T26n1522_008:0170b05_17": "是名護三種過示現。",
    "T26n1522_008:0170b05_18": "云何不厭厭觀？",
    "T26n1522_008:0170b06_19": "厭種種微苦分別，所有受皆是苦故，及厭種種麁苦故。",
    "T26n1522_008:0170b08_0": "經曰：十二因緣分說名三苦。",
    "T26n1522_008:0170b08_1": "是中無明、行、識、名色、六入，名為行苦；觸、受，名為苦苦；餘因緣分名為壞苦。",
    "T26n1522_008:0170b10_2": "無明滅故行滅，乃至生滅故老死滅，名為斷三苦相續說。",
    "T26n1522_008:0170b12_0": "論曰：云何深觀？",
    "T26n1522_008:0170b13_0": "經曰：無明因緣行生因緣能生行，餘亦如是。",
    "T26n1522_008:0170b14_1": "無明滅行滅行無，餘亦如是。",
    "T26n1522_008:0170b14_2": "無明因緣行，是生縛說，餘亦如是。",
    "T26n1522_008:0170b15_3": "無明滅行滅，是滅縛說，餘亦如是。",
    "T26n1522_008:0170b16_4": "無明因緣行，是隨順有觀說，餘亦如是。",
    "T26n1522_008:0170b17_5": "無明滅行滅，是隨順無所有盡觀說，餘亦如是。",
    "T26n1522_008:0170b19_0": "論曰：深觀者有四種：一者有分非他作，自因生故。",
    "T26n1522_008:0170b20_1": "二者非自作，緣生故。",
    "T26n1522_008:0170b20_2": "如經「無明因緣行生因緣能生行，餘亦如是。",
    "T26n1522_008:0170b21_3": "無明滅行滅行無，餘亦如是」故。",
    "T26n1522_008:0170b22_4": "三者非二作，但隨順生故、無知者故、作時不住故。",
    "T26n1522_008:0170b23_5": "如經「無明因緣行，是生縛說，餘亦如是。",
    "T26n1522_008:0170b24_6": "無明滅行滅，是滅縛說，餘亦如是」故。",
    "T26n1522_008:0170b25_7": "四者非無因作，隨順有故。",
    "T26n1522_008:0170b26_8": "如經「無明因緣行，是隨順有觀說，餘亦如是。",
    "T26n1522_008:0170b27_9": "無明滅行滅，是隨順無所有盡觀說，餘亦如是」故。",
    "T26n1522_008:0170b28_10": "若無因生，生應常生、非不生。",
    "T26n1522_008:0170b28_11": "以無定因故，亦可恒不生。",
    "T26n1522_008:0170b29_12": "何以故？",
    "T26n1522_008:0170b29_13": "無因生故。",
    "T26n1522_008:0170b29_14": "此非佛法所樂。",
    "T26n1522_008:0170c01_15": "若爾，隨順有觀有因非無因故，若無因不得言隨順有。",
    "T26n1522_008:0170c02_16": "是名十種因緣集觀相諦差別觀已說。",
    "T26n1522_008:0170c04_0": "經曰：是菩薩如是十種逆順觀因緣集法，所謂：因緣分次第故、一心所攝故、自業成故、不相捨離故、三道不斷故、觀先後際故、三苦集故、因緣生故、因緣生滅縛故、隨順有盡觀故。",
    "T26n1522_008:0170c09_0": "論曰：復有二種異觀：一、大悲隨順觀；二、一切相智分別觀。",
    "T26n1522_008:0170c10_1": "大悲隨順觀者，有四種：一、愚癡顛倒；二、餘處求解脫；三、異道求解脫；四、求異解脫。",
    "T26n1522_008:0170c12_2": "云何愚癡顛倒？",
    "T26n1522_008:0170c12_3": "隨所著處，愚癡及顛倒此事觀故，以著我故。",
    "T26n1522_008:0170c13_4": "一切處受生遠離我故，則無有生。",
    "T26n1522_008:0170c14_5": "云何愚癡？",
    "T26n1522_008:0170c14_6": "無明闇故。",
    "T26n1522_008:0170c14_7": "如經「是菩薩觀世間生滅已，作是念：世間所有受身生處差別，皆以貪著我故。",
    "T26n1522_008:0170c16_8": "若離著我，則無世間生處」故。",
    "T26n1522_008:0170c17_9": "愚癡所盲貪著於我，如是顛倒及有相支中疑惑顛倒，如經「菩薩復作是念：此諸凡夫愚癡所盲貪著於我，無智闇障，甞求有無如是等」故。",
    "T26n1522_008:0170c20_10": "云何餘處求解脫？",
    "T26n1522_008:0170c21_11": "是凡夫如是愚癡顛倒，常應於阿梨耶識及阿陀那識中求解脫，乃於餘處我我所中求解脫。",
    "T26n1522_008:0170c23_12": "此對治，如經「是菩薩作是念：三界虛妄，但是一心作，乃至老壞名死」故。",
    "T26n1522_008:0170c24_13": "云何異道求解脫？",
    "T26n1522_008:0170c25_14": "於顛倒因中求解脫。",
    "T26n1522_008:0170c25_15": "顛倒因有三種：性因、自在天因、苦行因及無因。",
    "T26n1522_008:0170c26_16": "不應如是求。",
    "T26n1522_008:0170c27_17": "何以故？",
    "T26n1522_008:0170c27_18": "因緣有支二種業能起因緣事故，如經「是中無明有二種作：一者緣中癡令眾生惑；二者與行作因」如是等故。",
    "T26n1522_008:0171a01_19": "自生因故，如經「是中無明緣行者，無明因緣令行不斷，助成行故」如是等故。",
    "T26n1522_008:0171a02_20": "煩惱業妄想因故、非樂因故，如經「是中無明、愛、取三分不斷，是煩惱道」如是等故。",
    "T26n1522_008:0171a04_21": "先中際因故，及中後際因故，中際前後二際故，如經「是中無明因緣行者，是見過去世事」如是等故。",
    "T26n1522_008:0171a07_0": "若無如是事，則種種眾生亦無，云何求異解脫？",
    "T26n1522_008:0171a08_1": "真解脫者有四種相：離一切苦相、無為相、遠離染相、出世間相。",
    "T26n1522_008:0171a09_2": "彼諸行苦事隨逐乃至無色有縛，如經「十二因緣分說名三苦。",
    "T26n1522_008:0171a11_3": "無明行乃至六入名為行苦」如是等故。",
    "T26n1522_008:0171a12_0": "如是因緣生故，如經「是中無明因緣行因緣能生行，餘亦如是」等故。",
    "T26n1522_008:0171a13_1": "如是復染生縛，如經「是中無明緣行，是生縛說，餘亦如是」等故。",
    "T26n1522_008:0171a15_0": "如是隨順有求無色有解脫，如經「無明因緣行，隨順有觀說，餘亦如是」等故。",
    "T26n1522_008:0171a16_1": "如是大悲隨順觀因緣集已說。",
    "T26n1522_008:0171a17_2": "一切相智分別觀者，是中有九種：一、染淨分別觀，著我慢離我慢染淨故，如經「是菩薩觀世間生滅已，作是念：世間所有受身生處差別，皆以貪著我故。",
    "T26n1522_008:0171a21_0": "若離著我，則無世間生處」故。",
    "T26n1522_008:0171a21_1": "二、依止觀，此因緣集依何等法？",
    "T26n1522_008:0171a22_2": "如經「是菩薩復作是念：不如實知諸諦第一義故名為無明」如是等故。",
    "T26n1522_008:0171a24_3": "三方便觀，因緣有支二種業能起因緣事故，如經「是中無明有二種作：一者緣中癡令眾生惑；二者與行作因」如是等故。",
    "T26n1522_008:0171a26_4": "四、因緣相觀，有支無作故，如經「是中無明緣行，無明因緣令行不斷，助成行故」如是等故。",
    "T26n1522_008:0171a29_0": "五、入諦觀，三道苦集諦故，如經「是中無明、愛、取三分不斷，是煩惱道。",
    "T26n1522_008:0171b01_1": "行有二分不斷，是業道。",
    "T26n1522_008:0171b02_2": "餘因緣分不斷，是苦道」故。",
    "T26n1522_008:0171b02_3": "六、力無力信入依觀，先中後際化勝故，如經「無明緣行者，是見過去世事」如是等故。",
    "T26n1522_008:0171b04_4": "七、增上慢非增上慢信入觀，不如實知微苦我慢故，如經「是中無明行乃至六入名為行苦」如是等故。",
    "T26n1522_008:0171b07_0": "八、無始觀，中際因緣生故，後際生隨順縛故，如經「無明因緣行因緣能生行，餘亦如是。",
    "T26n1522_008:0171b08_1": "無明因緣行，是生縛說，餘亦如是」故。",
    "T26n1522_008:0171b09_2": "九、種種觀，隨順有觀故，欲色無色愛等，如經「無明因緣行，隨順有觀說，餘亦如是」故。",
    "T26n1522_008:0171b11_3": "如是不住道行勝已說。",
    "T26n1522_008:0171b12_4": "次說彼果勝有五種相：一、得對治行勝及離障勝；二、得修行勝；三、得三昧勝；四、得不壞心勝；五、得自在力勝。",
    "T26n1522_008:0171b14_5": "云何得對治行勝？",
    "T26n1522_008:0171b15_6": "謂三解脫門。",
    "T26n1522_008:0171b16_0": "經曰：是菩薩如是十種觀因緣集已，無我、無壽命、無眾生，自性空，離作者、受者。",
    "T26n1522_008:0171b17_1": "如是觀時，空解脫門現前生。",
    "T26n1522_008:0171b18_2": "是菩薩觀彼有支自性滅故，常解脫現前。",
    "T26n1522_008:0171b19_3": "見因緣處無少法相可生，如是不見少法相故，無相解脫門現前生。",
    "T26n1522_008:0171b21_4": "是菩薩如是入空、入無相，不生願樂，唯除大悲為首教化眾生。",
    "T26n1522_008:0171b22_5": "如是無願解脫門現前生。",
    "T26n1522_008:0171b23_6": "是菩薩修行是三解脫門，離彼我相、離作者受者相、離有無相。",
    "T26n1522_008:0171b25_0": "論曰：是中空解脫門有三種相說：一、見眾生無我；二、見法無我；三、彼二作無見，無作者故。",
    "T26n1522_008:0171b27_0": "如經「是菩薩如是十種觀因緣集已，無我、無壽命、無眾生，自性空，離作者、受者。",
    "T26n1522_008:0171b28_1": "如是觀時，空解脫門現前生」故。",
    "T26n1522_008:0171b29_2": "見眾生無我者，無我、無壽命、無眾生，此句示現。",
    "T26n1522_008:0171c01_3": "見法無我者，自性空，此句示現。",
    "T26n1522_008:0171c02_4": "彼二作無者，見眾生及法無作事等，以無作者作事亦無，不見作者故，離作者受者，此句示現。",
    "T26n1522_008:0171c04_5": "無相解脫門，亦三種相說：一、滅障；二、得對治；三、念相不行。",
    "T26n1522_008:0171c06_6": "如經「是菩薩觀彼有支自性滅故，常解脫現前。",
    "T26n1522_008:0171c07_7": "見因緣處無少法相可生，如是不見少法相故，無相解脫門現前生」。",
    "T26n1522_008:0171c08_8": "是中滅障者，觀彼有支自性滅故，此句示現。",
    "T26n1522_008:0171c09_9": "得對治者，常解脫現前，此句示現。",
    "T26n1522_008:0171c10_10": "念相不行者，見因緣處無少法相可生，此句示現。",
    "T26n1522_008:0171c11_11": "無願解脫門亦三種相說：一、依止；二、體；三、勝。",
    "T26n1522_008:0171c12_12": "如經「是菩薩如是入空、入無相，不生願樂，唯除大悲為首教化眾生，如是無願解脫門現前生」故。",
    "T26n1522_008:0171c15_13": "是中入空入無相，是名依止。",
    "T26n1522_008:0171c15_14": "以依止入空入無相故，能成無願不生願樂。",
    "T26n1522_008:0171c17_0": "不生願樂，是名無願體。",
    "T26n1522_008:0171c17_1": "大悲為首教化眾生者，是名為勝。",
    "T26n1522_008:0171c18_2": "聲聞亦有不生願樂無願體，遠離大悲、不樂教化眾生故。",
    "T26n1522_008:0171c19_3": "滅障勝者，離三種相故，如經「是菩薩修行是三解脫門，離彼我相、離作者受者相、離有無相」故。",
    "T26n1522_008:0171c22_0": "如是次第於五地中遠離，平等深淨心故。",
    "T26n1522_008:0171c23_0": "四地中遠離出沒等相，此六地中遠離法平等故。",
    "T26n1522_008:0171c24_1": "云何得修行勝？",
    "T26n1522_008:0171c25_0": "經曰：是菩薩大悲轉增，以重悲故，勤行精進，未滿助菩提分法欲令滿足。",
    "T26n1522_008:0171c26_1": "菩薩作是念：有為和合故、行離和合故、不行眾緣具故、行不具故不行。",
    "T26n1522_008:0171c28_2": "唯我知有為法多過，不應具和合因緣，亦不畢竟滅有為法，為教化眾生故。",
    "T26n1522_008:0172a01_3": "諸佛子！",
    "T26n1522_008:0172a01_4": "菩薩如是知有為法多過，離自性不生不滅自性觀。",
    "T26n1522_008:0172a02_5": "是菩薩作如是觀已，起大悲故、不捨一切眾生故，即時得無障礙智門現前，名般若波羅蜜行光明現前。",
    "T26n1522_008:0172a05_6": "是菩薩成就如是般若波羅蜜行光明現前照已，為滿助菩提分法因緣而不與有為法共住，觀有為法性寂滅相亦不住其中，欲具足無上菩提分法故。",
    "T26n1522_008:0172a09_0": "論曰：得修行勝者有二種修行：一、發勇猛修行；二、起丈夫志修行。",
    "T26n1522_008:0172a10_1": "發勇猛修行者，知有為法多過，遠離生業煩惱同縛，作勝利益眾生。",
    "T26n1522_008:0172a12_2": "如經「是菩薩大悲轉增，以重悲故，勤行精進，未滿助菩提分法欲令滿足。",
    "T26n1522_008:0172a13_3": "菩薩作是念：有為和合故、行離和合故、不行眾緣具故、行不具故不行。",
    "T26n1522_008:0172a15_4": "唯我知有為法多過，不應具和合因緣，亦不畢竟滅有為法，為教化眾生故」。",
    "T26n1522_008:0172a17_5": "起丈夫志修行者，厭對觀見多過觀故、滅對故、自性同相無觀故。",
    "T26n1522_008:0172a18_6": "如經「諸佛子！",
    "T26n1522_008:0172a19_7": "菩薩如是知有為法多過，離自性不生不滅自性觀」故。",
    "T26n1522_008:0172a20_8": "修行勝者，智及大悲勝隨順故，依不住道行，無障礙智門現前，般若波羅蜜行光明現前，知有為法及涅槃平等證故、彼不共住故、彼助道行不滿故。",
    "T26n1522_008:0172a23_9": "如經「是菩薩作如是觀已，起大悲故、不捨一切眾生故，即時得無障礙智門現前，名般若波羅蜜行光明現前。",
    "T26n1522_008:0172a26_10": "是菩薩成就如是般若波羅蜜行光明現前照已，為滿助菩提分法因緣而不與有為法共住，觀有為法性寂滅相亦不住其中，欲具足無上菩提分法故」。",
    "T26n1522_008:0172a29_11": "無障礙智者，謂如來智，然此未成就，名為光明現前。",
    "T26n1522_008:0172b02_12": "云何得三昧勝？",
    "T26n1522_008:0172b02_13": "有十空三昧門同為上首，及彼眷屬故。",
    "T26n1522_008:0172b04_0": "經曰：是菩薩住此菩薩現前地中，得信空三昧、性空三昧、第一義空三昧、第一空三昧、大空三昧、合空三昧、起空三昧、如實不分別空三昧、不捨空三昧、得離不離空三昧。",
    "T26n1522_008:0172b07_1": "是菩薩得如是等十空三昧門上首，百千萬空三昧門現在前。",
    "T26n1522_008:0172b09_2": "如是十無相三昧門上首，百千萬無相三昧門現在前。",
    "T26n1522_008:0172b10_3": "如是十無願三昧門上首，百千萬無願三昧門現在前。",
    "T26n1522_008:0172b12_0": "論曰：此空三昧有四種差別：一、觀；二、不放逸；三、得增上；四、因事。",
    "T26n1522_008:0172b13_1": "除第四三昧有五三昧，是名為觀。",
    "T26n1522_008:0172b14_2": "一、觀眾生無我，如經「得信空三昧」故。",
    "T26n1522_008:0172b15_3": "二、觀法無我，如經「性空三昧」故。",
    "T26n1522_008:0172b15_4": "三、取彼空觀，如經「第一義空三昧」故。",
    "T26n1522_008:0172b16_5": "四、依彼阿黎耶識觀，如經「大空三昧」故。",
    "T26n1522_008:0172b17_6": "五、觀轉識，如經「合空三昧」故。",
    "T26n1522_008:0172b18_7": "不放逸者，第四三昧分別善修行故、修行無厭足故，如經「第一空三昧」故。",
    "T26n1522_008:0172b20_8": "得增上者，第七三昧得增上功德，如經「起空三昧」故。",
    "T26n1522_008:0172b21_9": "因事者，餘三種三昧智障淨因事，如經「如實不分別空三昧」故。",
    "T26n1522_008:0172b22_10": "教化眾生因事，如經「不捨空三昧」故。",
    "T26n1522_008:0172b23_11": "願取有因事，如經「得離不離空三昧」故。",
    "T26n1522_008:0172b24_12": "如是願取，有遠離煩惱染而隨順諸有故，名離不離。",
    "T26n1522_008:0172b25_13": "云何得不壞心勝？",
    "T26n1522_008:0172b27_0": "經曰：是菩薩住菩薩現前地中，復轉滿足不壞心、決定心、真心、深心、不退轉心、不休息心、淨心、無邊心、求智心、滿足方便智行心。",
    "T26n1522_008:0172c01_0": "論曰：不壞心者，堅固不退故。",
    "T26n1522_008:0172c01_1": "是不壞心有九種：一、信觀不壞，如經「決定心」故。",
    "T26n1522_008:0172c02_2": "二、堪受調柔不壞，如經「真心」故。",
    "T26n1522_008:0172c03_3": "三、於密處不驚怖不壞，如經「深心」故。",
    "T26n1522_008:0172c04_4": "四、自乘不動不壞，如經「不退轉心」故。",
    "T26n1522_008:0172c05_5": "五、發精進不壞，如經「不休息心」故。",
    "T26n1522_008:0172c06_0": "六、離嫉妬破戒垢不壞，如經「淨心」故。",
    "T26n1522_008:0172c06_1": "七、廣利益眾生不壞，如經「無邊心」故。",
    "T26n1522_008:0172c07_2": "八、求上勝解脫不壞，如經「求智心」故。",
    "T26n1522_008:0172c08_3": "九、化眾生行不壞，如經「滿足方便智行心」故。",
    "T26n1522_008:0172c09_4": "云何得自在力勝？",
    "T26n1522_008:0172c11_0": "經曰：是菩薩此諸菩薩心隨順成就，趣向阿耨多羅三藐三菩提，不退轉精進成，一切外道異論不能動故；隨順成，入諸智地故；遠離成，轉聲聞辟支佛地故；一向成，決定趣佛智故；不退成，一切諸魔煩惱不能壞故；堅住成，善住菩薩智慧明故；正住成，善修空、無相、無願法行故；助正行成，方便智觀故；不捨行成，集助菩提分法故。",
    "T26n1522_008:0172c18_1": "是菩薩住菩薩現前地中，般若波羅蜜行增上成就，得第三利順忍，隨順如實法無有違逆故。",
    "T26n1522_008:0172c21_0": "論曰：是菩薩此諸菩薩心隨順成就趣向阿耨多羅三藐三菩提者，得般若波羅蜜行力勝，能深入故。",
    "T26n1522_008:0172c23_1": "是中力勝有九種：一、能降伏他力，如經「不退轉精進成，一切外道異論不能動故」。",
    "T26n1522_008:0172c25_2": "二、能斷疑力，如經「隨順成，入諸智地故」。",
    "T26n1522_008:0172c26_3": "三、自乘不動力，如經「遠離成，轉聲聞辟支佛地故」。",
    "T26n1522_008:0172c27_4": "四、密處決定信力，如經「一向成，決定趣佛智故」。",
    "T26n1522_008:0172c28_5": "五、不散壞力，如經「不退成，一切諸魔煩惱不能壞故」。",
    "T26n1522_008:0172c29_6": "六、依煩惱障淨對治堅固力，如經「堅住成，善住菩薩智慧明故」。",
    "T26n1522_008:0173a01_7": "七、廣對治力，如經「正住成，善修空、無相、無願法行故」。",
    "T26n1522_008:0173a03_8": "八、化眾生力，如經「助正行成，方便智觀故」。",
    "T26n1522_008:0173a04_9": "九、智障淨力，如經「不捨行成，集助菩提分法故」。",
    "T26n1522_008:0173a05_10": "是菩薩住菩薩現前地中，般若波羅蜜行增上成就，得第三利順忍，隨順如實法無有違逆。",
    "T26n1522_008:0173a07_11": "是諸法者，如上所說力勝所攝故。",
    "T26n1522_008:0173a09_0": "經曰：諸佛子！",
    "T26n1522_008:0173a09_1": "是菩薩住此菩薩現前地已，多見諸佛，以大神通力、大願力故。",
    "T26n1522_008:0173a10_2": "見多百佛、多千佛、多百千佛、多百千那由他佛、多億佛、多百億佛、多千億佛、多百千億佛、多百千萬億那由他佛，以大神通力、大願力故。",
    "T26n1522_008:0173a13_3": "是菩薩見諸佛時，以上心深心供養恭敬尊重讚歎，衣服飲食臥具湯藥一切供具悉以奉施，以諸菩薩上妙樂具供養眾僧，以此善根皆願迴向阿耨多羅三藐三菩提。",
    "T26n1522_008:0173a17_4": "於諸佛所生上恭敬，專心聽法聞已受持，聞受持已得如實三昧智慧光明，隨順修行行已憶持。",
    "T26n1522_008:0173a19_5": "是菩薩智慧轉勝，復得諸佛法藏。",
    "T26n1522_008:0173a20_6": "是菩薩住此菩薩現前地中，於無量百劫，彼諸善根轉勝明淨，無量千劫、無量百千劫、無量百千那由他劫、無量億劫、無量百億劫、無量千億劫、無量百千億劫、無量百千億那由他劫，彼諸善根轉勝明淨。",
    "T26n1522_008:0173a25_7": "諸佛子！",
    "T26n1522_008:0173a25_8": "譬如本真金，以琉璃磨瑩，光色轉勝明淨。",
    "T26n1522_008:0173a26_9": "諸佛子！",
    "T26n1522_008:0173a26_10": "菩薩如是，住此菩薩現前地中，彼諸善根方便智觀轉勝明淨，轉轉寂滅成就不壞。",
    "T26n1522_008:0173a28_11": "諸佛子！",
    "T26n1522_008:0173a28_12": "譬如月光明輪照眾生身令得清涼，四種風吹所不能壞。",
    "T26n1522_008:0173a29_13": "諸佛子！",
    "T26n1522_008:0173b01_14": "菩薩如是住此菩薩現前地中，彼諸善根能滅無量百千萬億那由他眾生煩惱之火，四種魔道所不能壞。",
    "T26n1522_008:0173b03_15": "是菩薩十波羅蜜中般若波羅蜜增上，餘波羅蜜非不修習，隨力隨分。",
    "T26n1522_008:0173b05_16": "諸佛子！",
    "T26n1522_008:0173b05_17": "是名略說菩薩第六菩薩現前地。",
    "T26n1522_008:0173b06_18": "若菩薩住此地中，多作化樂天王，所作自在善巧滅除眾生我慢，善轉眾生我慢法心。",
    "T26n1522_008:0173b08_19": "所作善業布施愛語利益同事，是諸福德皆不離念佛、念法、念僧、念菩薩、念菩薩行、念波羅蜜、念十地、念不壞力、念無畏、念不共佛法，乃至不離念一切種一切智智。",
    "T26n1522_008:0173b11_20": "常生是心：我當於一切眾生中，為首為勝為大、為妙為微妙、為上為無上、為導為將、為師為尊，乃至為一切智智依止者。",
    "T26n1522_008:0173b14_21": "復從是念發精進行，以精進力故，於一念間得百千億三昧，見百千億佛、知百千億佛神力、能動百千億佛世界、能入百千億佛世界、能照百千億佛世界、能教化百千億佛世界眾生、能住壽百千億劫、能知過去未來世各百千億劫事、能善入百千億法門、能變身為百千億，於一一身能示百千億菩薩以為眷屬。",
    "T26n1522_008:0173b22_22": "若以願力自在勝上，菩薩願力過於此數。",
    "T26n1522_008:0173b23_23": "示種種神通，或身、或光明、或神通、或眼、或境界、或音聲、或行、或莊嚴、或加、或信、或業。",
    "T26n1522_008:0173b25_24": "是諸神通，乃至無量百千萬億那由他劫不可數知。",
    "T26n1522_008:0173b27_0": "論曰：聞受持已得如實三昧智慧光明隨順修行者，得義陀羅尼，此句示現。",
    "T26n1522_008:0173b28_1": "因彼事故，說依勝三昧得奢摩他、毘婆舍那光明勝行。",
    "T26n1522_008:0173c01_0": "行已憶持者，能持彼行故。",
    "T26n1522_008:0173c01_1": "是菩薩智慧轉勝乃至彼諸善根轉勝明淨者，解脫彼障、證彼義故。",
    "T26n1522_008:0173c03_2": "琉璃磨瑩真金喻者，此地中出世間智增上光明轉勝示現。",
    "T26n1522_008:0173c04_3": "如經「諸佛子！",
    "T26n1522_008:0173c04_4": "譬如本真金，以琉璃磨瑩，光色轉勝明淨，乃至以方便智觀轉勝明淨」故。",
    "T26n1522_008:0173c06_5": "以無障礙智現前，般若波羅蜜行光明現前故，名為現前地。",
    "T26n1522_008:0173c08_6": "方便智觀者，不住道行所攝明智故。",
    "T26n1522_008:0173c08_7": "月光明輪喻者，勝前地智，示現輪小光明大。",
    "T26n1522_008:0173c09_8": "如經「諸佛子！",
    "T26n1522_008:0173c10_9": "譬如月光明輪，乃至四種魔道所不能壞」故。",
    "T26n1522_008:0173c11_10": "魔道者，隨順魔事、魔行故。",
    "T26n1522_008:0173c11_11": "餘如前釋。",
    "T26n1522_008:0173c13_0": "十地經論現前地第六卷之八"
}