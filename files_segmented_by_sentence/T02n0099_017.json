{
    "T02n0099_017:0116c08_0": "雜阿含經卷第十七",
    "T02n0099_017:0116c10_0": "宋天竺三藏求那跋陀羅譯",
    "T02n0099_017:0116c11_0": "雜因誦第三品之五",
    "T02n0099_017:0116c12_0": "（四五六）如是我聞：一時，佛住舍衛國祇樹給孤獨園。",
    "T02n0099_017:0116c13_1": "爾時，世尊告諸比丘：「有光界、淨界、無量空入處界、無量識入處界、無所有入處界、非想非非想入處界、有滅界。」",
    "T02n0099_017:0116c15_2": "時，有異比丘從座起，整衣服，稽首禮足，合掌白佛言：「世尊！",
    "T02n0099_017:0116c17_3": "彼光界、淨界、無量空入處界、無量識入處界、無所有入處界、非想非非想入處界、滅界。",
    "T02n0099_017:0116c19_4": "如此諸界，何因緣可知？」",
    "T02n0099_017:0116c19_5": "佛告比丘：「彼光界者，緣闇故可知，淨界緣不淨故可知，無量空入處界者，緣色故可知，無量識入處界者，緣內故可知，無所有入處界者，緣所有可知，非想非非想入處界者，緣有第一故可知，滅界者，緣有身可知。」",
    "T02n0099_017:0116c24_6": "諸比丘白佛言：「世尊！",
    "T02n0099_017:0116c25_7": "彼光界，乃至滅界，以何正受而得？」",
    "T02n0099_017:0116c26_8": "佛告比丘：「彼光界、淨界、無量空入處界、無量識入處界、無所有入處界，此諸界於自行正受而得，非想非非想入處界，於第一有正受而得，滅界者，於有身滅正受而得。」",
    "T02n0099_017:0117a01_9": "佛說此經已，諸比丘聞佛所說，歡喜奉行。",
    "T02n0099_017:0117a03_0": "（四五七）如是我聞：一時，佛住舍衛國東園鹿子母講堂。",
    "T02n0099_017:0117a04_1": "爾時，世尊晡時從禪覺，於講堂陰中敷座，於大眾前坐，說優檀那句，告諸比丘：「緣界故生說，非不界，緣界故生見，非不界，緣界故生想，非不界。",
    "T02n0099_017:0117a07_2": "緣下界，我說生下說、下見、下想、下思、下欲、下願、下士夫、下所作、下施設、下建立、下部分、下顯示、下受生。",
    "T02n0099_017:0117a10_3": "如是中。",
    "T02n0099_017:0117a10_4": "如是勝界，緣勝界，我說彼生勝說、勝見、勝想、勝思、勝願、勝士夫、勝所作、勝施設、勝建立、勝部分、勝顯示、勝受生勝。」",
    "T02n0099_017:0117a12_5": "時，有婆迦利比丘在佛後執扇扇佛，白佛言：「世尊！",
    "T02n0099_017:0117a14_0": "若於三藐三佛陀起非三藐三佛陀見，彼見亦緣界而生耶？」",
    "T02n0099_017:0117a15_1": "佛告比丘：「於三藐三佛陀起非三藐三佛陀見，亦緣界而生，非不界。",
    "T02n0099_017:0117a17_2": "所以者何？",
    "T02n0099_017:0117a17_3": "凡夫界者，是無明界，如我先說，緣下界生下說、下見，乃至下受生，中勝界生勝說、勝見，乃至勝受生。」",
    "T02n0099_017:0117a19_4": "佛說此經已，諸比丘聞佛所說，歡喜奉行。",
    "T02n0099_017:0117a21_0": "（四五八）如是我聞：一時，佛住舍衛國祇樹給孤獨園。",
    "T02n0099_017:0117a22_1": "爾時，世尊告諸比丘：「有因生欲想，非無因，有因生恚想、害想，非無因。",
    "T02n0099_017:0117a23_2": "「云何因生欲想？",
    "T02n0099_017:0117a24_3": "謂緣欲界也。",
    "T02n0099_017:0117a24_4": "緣欲界故，生欲想、欲欲、欲覺、欲熱、欲求。",
    "T02n0099_017:0117a25_5": "愚癡凡夫起欲求已，此眾生起三處邪，謂身、口、心。",
    "T02n0099_017:0117a26_6": "如是邪因緣故，現法苦住，有苦、有礙、有惱、有熱，身壞命終，生惡趣中，是名因緣生欲想。",
    "T02n0099_017:0117a28_7": "「云何因緣生恚想、害想？",
    "T02n0099_017:0117a29_8": "謂害界也。",
    "T02n0099_017:0117a29_9": "緣害界，生害想、害欲、害覺、害熱、害求，愚癡凡夫起害求已，此眾生起三處邪，謂身、口、心。",
    "T02n0099_017:0117b02_10": "起三處邪因緣已，現法苦住，有苦、有礙、有惱、有熱，身壞命終，生惡趣中，是名因緣生害想。",
    "T02n0099_017:0117b04_11": "「諸比丘！",
    "T02n0099_017:0117b04_12": "若諸沙門、婆羅門如是安於生，生危嶮想，不求捨離，不覺、不吐，彼則現法苦住，有苦、有礙、有惱、有熱，身壞命終，生惡趣中。",
    "T02n0099_017:0117b07_13": "譬如城邑聚落不遠有曠野，大火卒起，彼無有力能滅火者，當知彼諸野中眾生悉被火害。",
    "T02n0099_017:0117b09_14": "如是諸沙門、婆羅門安於生，生危嶮想，身壞命終，生惡趣中。",
    "T02n0099_017:0117b11_15": "「諸比丘！",
    "T02n0099_017:0117b11_16": "有因生出要想，非無因。",
    "T02n0099_017:0117b12_17": "云何有因生出要想？",
    "T02n0099_017:0117b12_18": "謂出要界，緣出要界，生出要想、出要欲、出要覺、出要熱、出要求，謂彼慧者出要求時，眾生三處生正，謂身、口、心，彼如是生正因緣已，現法樂住，不苦、不礙、不惱、不熱，身壞命終，生善趣中，是名因緣生出要想。",
    "T02n0099_017:0117b17_19": "「云何因緣生不恚、不害想？",
    "T02n0099_017:0117b17_20": "謂不害界也，不害界因緣生不害想、不害欲、不害覺、不害熱、不害求，彼慧者不害求時，眾生三處正，謂身、口、心。",
    "T02n0099_017:0117b20_21": "彼正因緣生已，現法樂住，不苦、不礙、不惱、不熱，身壞命終，生善趣中，是名因緣生不害想。",
    "T02n0099_017:0117b22_22": "「若諸沙門、婆羅門安於生，生不害想，不捨離、不覺、不吐，現法樂住，不苦、不礙、不惱、不熱，身壞命終，生善趣中。",
    "T02n0099_017:0117b25_23": "譬如城邑聚落邊有曠野，大火卒起，有人堪能手足滅火，當知彼諸眾生依草木者，悉不被害。",
    "T02n0099_017:0117b27_24": "如是諸沙門、婆羅門安於生，生正想，不捨、不覺、不吐，現法樂住，不苦、不礙、不惱、不熱，身壞命終，生善趣中。」",
    "T02n0099_017:0117b29_25": "佛說此經已，諸比丘聞佛所說，歡喜奉行。",
    "T02n0099_017:0117c02_0": "（四五九）如是我聞：一時，佛住舍衛國祇樹給孤獨園。",
    "T02n0099_017:0117c03_1": "時，有婆羅門來詣佛所，與世尊面相慰勞已，於一面住，白佛言：「眾生非自作、非他作？」",
    "T02n0099_017:0117c05_2": "佛告婆羅門：「如是論者，我不與相見，汝今自來，而言我非自作、非他作？」",
    "T02n0099_017:0117c06_3": "婆羅門言：「云何？",
    "T02n0099_017:0117c07_4": "瞿曇！",
    "T02n0099_017:0117c07_5": "眾生為自作、為他作耶？」",
    "T02n0099_017:0117c08_0": "佛告婆羅門：「我今問汝，隨意答我。",
    "T02n0099_017:0117c08_1": "婆羅門！",
    "T02n0099_017:0117c09_0": "於意云何？",
    "T02n0099_017:0117c09_1": "有眾生方便界，令諸眾生知作方便耶？」",
    "T02n0099_017:0117c10_2": "婆羅門言：「瞿曇！",
    "T02n0099_017:0117c10_3": "有眾生方便界，令諸眾生知作方便也。」",
    "T02n0099_017:0117c11_4": "佛告婆羅門：「若有方便界，令諸眾生知有方便者，是則眾生自作、是則他作。",
    "T02n0099_017:0117c13_5": "婆羅門！",
    "T02n0099_017:0117c13_6": "於意云何？",
    "T02n0099_017:0117c13_7": "有眾生安住界、堅固界、出界、造作界，令彼眾生知有造作耶？」",
    "T02n0099_017:0117c15_8": "婆羅門白佛：「有眾生安住界、堅固界、出界、造作界，令諸眾生知有造作。」",
    "T02n0099_017:0117c17_9": "佛告婆羅門：「若彼安住界、堅固界、出界、造作界，令諸眾生知有造作者，是則眾生自作、是則他作。」",
    "T02n0099_017:0117c19_10": "婆羅門白佛：「有眾生自作、有他作，瞿曇！",
    "T02n0099_017:0117c20_11": "世間多事，今當請辭。」",
    "T02n0099_017:0117c20_12": "佛告婆羅門：「世間多事，宜知是時。」",
    "T02n0099_017:0117c21_13": "時，彼婆羅門聞佛所說，歡喜隨喜，從座起去。",
    "T02n0099_017:0117c23_0": "（四六〇）如是我聞：一時，佛住拘睒彌國瞿師羅園。",
    "T02n0099_017:0117c24_1": "爾時，瞿師羅長者詣尊者阿難所，禮尊者阿難足，退坐一面，白尊者阿難：「所說種種界。",
    "T02n0099_017:0117c26_2": "云何為種種界？」",
    "T02n0099_017:0117c26_3": "尊者阿難告瞿師羅長者：「眼界異、色界異喜處，二因緣生識，三事和合生觸，又喜觸因緣生樂受。",
    "T02n0099_017:0117c28_4": "如是耳、鼻、舌、身、意、法，亦如是說。",
    "T02n0099_017:0117c29_5": "復次，長者！",
    "T02n0099_017:0117c29_6": "有異眼界、異色界憂處，二因緣生識，三事和合生苦觸，彼苦觸因緣生苦受。",
    "T02n0099_017:0118a02_7": "如是耳、鼻、舌、身、意、法，亦如是說。",
    "T02n0099_017:0118a03_8": "「復次，長者！",
    "T02n0099_017:0118a03_9": "異眼界、異色界捨處，二因緣生識，三事和合生不苦不樂觸，不苦不樂觸因緣生不苦不樂受。",
    "T02n0099_017:0118a05_10": "如是耳、鼻、舌、身、意、法，亦如是說。」",
    "T02n0099_017:0118a06_11": "爾時，瞿師羅長者聞尊者阿難所說，歡喜隨喜，禮足而去。",
    "T02n0099_017:0118a08_0": "（四六一）如是我聞：一時，佛住拘睒彌國瞿師羅園。",
    "T02n0099_017:0118a09_1": "爾時，瞿師羅長者詣尊者阿難所，稽首禮足，於一面坐。",
    "T02n0099_017:0118a10_2": "白尊者阿難：「所說種種界。",
    "T02n0099_017:0118a11_0": "云何為種種界？」",
    "T02n0099_017:0118a11_1": "尊者阿難告瞿師羅長者：「有三界。",
    "T02n0099_017:0118a12_2": "云何三？",
    "T02n0099_017:0118a12_3": "謂欲界、色界、無色界。」",
    "T02n0099_017:0118a12_4": "爾時，尊者阿難即說偈言：「曉了於欲界，　　色界亦復然，　捨一切有餘，　　得無餘寂滅。",
    "T02n0099_017:0118a16_0": "　於身和合界，　　永盡無餘證，　三耶三佛說，　　無憂離垢句。」",
    "T02n0099_017:0118a18_0": "尊者阿難說是經已，瞿師羅長者歡喜隨喜，作禮而去。",
    "T02n0099_017:0118a20_0": "（四六二）如是我聞：一時，佛住拘睒彌國瞿師羅園。",
    "T02n0099_017:0118a21_1": "爾時，瞿師羅長者詣尊者阿難所，稽首禮足，退坐一面，白尊者阿難：「所說種種界。",
    "T02n0099_017:0118a23_0": "云何名為種種界？」",
    "T02n0099_017:0118a23_1": "尊者阿難告瞿師羅長者：「有三界，色界、無色界、滅界，是名三界。」",
    "T02n0099_017:0118a24_2": "即說偈言：「若色界眾生，　　及住無色界，　不識滅界者，　　還復受諸有。",
    "T02n0099_017:0118a28_0": "　若斷於色界，　　不住無色界，　滅界心解脫，　　永離於生死。」",
    "T02n0099_017:0118a30_0": "尊者阿難說是經已，瞿師羅長者歡喜隨喜，作禮而去。",
    "T02n0099_017:0118b02_0": "（四六三）如是我聞：一時，佛住拘睒彌國瞿師羅園。",
    "T02n0099_017:0118b03_1": "爾時，瞿師羅長者詣尊者阿難所，稽首禮足，退坐一面，白尊者阿難：「所說種種界。",
    "T02n0099_017:0118b05_0": "云何為種種界？」",
    "T02n0099_017:0118b05_1": "尊者阿難答瞿師羅長者：「謂三種出界。",
    "T02n0099_017:0118b06_2": "云何三？",
    "T02n0099_017:0118b06_3": "謂從欲界出至色界，色界出至無色界、一切諸行一切思想滅界，是名三出界。」",
    "T02n0099_017:0118b08_4": "即說偈言：「知從欲界出，　　超踰於色界，　一切行寂滅，　　勤修正方便。",
    "T02n0099_017:0118b11_0": "　斷除一切愛，　　一切行滅盡，　知一切有餘，　　不復轉還有。」",
    "T02n0099_017:0118b13_0": "尊者阿難說是經已，瞿師羅長者歡喜隨喜，作禮而去。",
    "T02n0099_017:0118b15_0": "（四六四）如是我聞：一時，佛住拘睒彌國瞿師羅園。",
    "T02n0099_017:0118b16_1": "爾時，尊者阿難往詣上座上座名者所，詣已，恭敬問訊，問訊已，退坐一面，問上座上座名者言：「若比丘於空處、樹下、閑房思惟，當以何法專精思惟？」",
    "T02n0099_017:0118b19_2": "上座答言：「尊者阿難！",
    "T02n0099_017:0118b20_0": "於空處、樹下、閑房思惟者，當以二法專精思惟，所謂止、觀。」",
    "T02n0099_017:0118b21_1": "尊者阿難復問上座：「修習於止，多修習已，當何所成，修習於觀，多修習已，當何所成？」",
    "T02n0099_017:0118b23_2": "上座答言：「尊者阿難！",
    "T02n0099_017:0118b23_3": "修習於止，終成於觀，修習觀已，亦成於止。",
    "T02n0099_017:0118b25_0": "謂聖弟子止、觀俱修，得諸解脫界。」",
    "T02n0099_017:0118b25_1": "阿難復問上座：「云何諸解脫界？」",
    "T02n0099_017:0118b26_2": "上座答言：「尊者阿難！",
    "T02n0099_017:0118b27_0": "若斷界、無欲界、滅界，是名諸解脫界。」",
    "T02n0099_017:0118b27_1": "尊者阿難復問上座：「云何斷界？",
    "T02n0099_017:0118b28_2": "乃至滅界？」",
    "T02n0099_017:0118b28_3": "上座答言：「尊者阿難！",
    "T02n0099_017:0118b29_4": "斷一切行，是名斷界；斷除愛欲，是無欲界，一切行滅，是名滅界。」",
    "T02n0099_017:0118c01_5": "時，尊者阿難聞上座所說，歡喜隨喜，往詣五百比丘所，恭敬問訊，退坐一面，白五百比丘言：「若比丘於空處、樹下、閑房思惟時，當以何法專精思惟？」",
    "T02n0099_017:0118c05_6": "時，五百比丘答尊者阿難：「當以二法專精思惟，乃至滅界，如上座所說。」",
    "T02n0099_017:0118c07_0": "時，尊者阿難聞五百比丘所說，歡喜隨喜，往詣佛所，稽首佛足，退坐一面，白佛言：「世尊！",
    "T02n0099_017:0118c09_1": "若比丘空處、樹下、閑房思惟，當以何法專精思惟？」",
    "T02n0099_017:0118c10_2": "佛告阿難：「若比丘空處、樹下、閑房思惟，當以二法專精思惟，乃至滅界，如五百比丘所說。」",
    "T02n0099_017:0118c12_3": "時，尊者阿難白佛言：「奇哉！",
    "T02n0099_017:0118c13_4": "世尊！",
    "T02n0099_017:0118c13_5": "大師及諸弟子皆悉同法、同句、同義、同味，我今詣上座名上座者，問如此義，亦以此義、此句、此味答我，如今世尊所說，我復詣五百比丘所，亦以此義、此句、此味而問，彼五百比丘亦以此義、此句、此味答，如今世尊所說。",
    "T02n0099_017:0118c18_6": "是故當知，師及弟子一切同法、同義、同句、同味。」",
    "T02n0099_017:0118c19_7": "佛告阿難：「汝知彼上座為何如比丘？」",
    "T02n0099_017:0118c20_8": "阿難白佛：「不知。",
    "T02n0099_017:0118c20_9": "世尊！」",
    "T02n0099_017:0118c20_10": "佛告阿難：「上座者是阿羅漢，諸漏已盡，已捨重擔，正智心善解脫，彼五百比丘亦皆如是。」",
    "T02n0099_017:0118c22_11": "佛說此經已，尊者阿難聞佛所說，歡喜奉行。",
    "T02n0099_017:0118c24_0": "（四六五）如是我聞：一時，佛住王舍城迦蘭陀竹園。",
    "T02n0099_017:0118c25_1": "爾時，尊者羅睺羅詣世尊所，稽首禮足，退坐一面，白佛言：「世尊！",
    "T02n0099_017:0118c26_2": "云何知、云何見我此識身及外境界一切相，得無有我、我所見、我慢繫著使？」",
    "T02n0099_017:0118c28_3": "佛告羅睺羅：「諦聽，善思，當為汝說。",
    "T02n0099_017:0118c29_4": "羅睺羅！",
    "T02n0099_017:0118c29_5": "若比丘於所有地界，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在如實知，水界、火界、風界、空界、識界亦復如是。",
    "T02n0099_017:0119a04_6": "「羅睺羅！",
    "T02n0099_017:0119a04_7": "比丘如是知、如是見，於我此識身及外境界一切相，無有我、我所見、我慢繫著使。",
    "T02n0099_017:0119a06_8": "羅睺羅！",
    "T02n0099_017:0119a06_9": "若比丘於此識身及外境界一切相，無有我、我所見、我慢繫著使，是名斷愛縛諸結、斷諸愛，正慢無間等，究竟苦邊。」",
    "T02n0099_017:0119a09_10": "佛說此經已，尊者羅睺羅聞佛所說，歡喜奉行。",
    "T02n0099_017:0119a11_0": "（四六六）如是我聞：一時，佛住王舍城迦蘭陀竹園。",
    "T02n0099_017:0119a12_1": "爾時，尊者羅睺羅往詣佛所，稽首禮足，退坐一面，白佛言：「世尊！",
    "T02n0099_017:0119a13_2": "云何知、云何見我此識身及外境界一切相，得無有我、我所見、我慢繫著使？」",
    "T02n0099_017:0119a15_3": "佛告羅睺羅：「有三受——苦受、樂受、不苦不樂受。",
    "T02n0099_017:0119a16_4": "此三受何因、何集、何生、何轉？",
    "T02n0099_017:0119a17_0": "謂此三受，觸因、觸集、觸生、觸轉；彼彼觸因、彼彼受生，若彼彼觸滅，彼彼受亦滅、止、清涼、沒。",
    "T02n0099_017:0119a19_1": "如是知、如是見我此識及外境界一切相，得無有我、我所見、我慢繫著使。」",
    "T02n0099_017:0119a20_2": "佛說此經已，尊者羅睺羅聞佛所說，歡喜奉行。",
    "T02n0099_017:0119a22_0": "（四六七）如是我聞：一時，佛住王舍城迦蘭陀竹園。",
    "T02n0099_017:0119a23_1": "爾時，尊者羅睺羅往詣佛所，稽首禮足，退住一面，白佛言：「世尊！",
    "T02n0099_017:0119a24_2": "云何知、云何見我此識身及外境界一切相，得無有我、我所見、我慢繫著使？」",
    "T02n0099_017:0119a26_3": "佛告羅睺羅：「有三受，苦受、樂受、不苦不樂受。",
    "T02n0099_017:0119a27_4": "觀於樂受而作苦想，觀於苦受作劍刺想，觀不苦不樂受作無常想。",
    "T02n0099_017:0119a29_5": "若彼比丘觀於樂受而作苦想，觀於苦受作劍刺想，觀不苦不樂受作無常、滅想者，是名正見。」",
    "T02n0099_017:0119b02_6": "爾時，世尊即說偈言：「觀樂作苦想，　　苦受同劍刺，　於不苦不樂，　　修無常滅想，　是則為比丘。",
    "T02n0099_017:0119b06_7": "　　正見成就者，　寂滅安樂道，　　住於最後邊，　永離諸煩惱，　　摧伏眾魔軍。」",
    "T02n0099_017:0119b09_0": "佛說此經已，尊者羅睺羅聞佛所說，歡喜奉行。",
    "T02n0099_017:0119b11_0": "（四六八）如是我聞：一時，佛住王舍城迦蘭陀竹園。",
    "T02n0099_017:0119b12_1": "爾時，尊者羅睺羅往詣佛所，稽首佛足，退坐一面，白佛言：「世尊！",
    "T02n0099_017:0119b13_2": "云何知、云何見我此識身及外境界一切相，得無有我、我所見、我慢繫著使？」",
    "T02n0099_017:0119b15_3": "佛告羅睺羅：「有三受——苦受、樂受、不苦不樂受。",
    "T02n0099_017:0119b16_4": "觀於樂受，為斷樂受貪使故，於我所修梵行；斷苦受瞋恚使故，於我所修梵行；斷不苦不樂受癡使故，於我所修梵行。",
    "T02n0099_017:0119b19_5": "「羅睺羅！",
    "T02n0099_017:0119b19_6": "若比丘樂受貪使已斷、已知，苦受恚使已斷、已知，不苦不樂受癡使已斷、已知者，是名比丘斷除愛欲縛、去諸結，慢無間等，究竟苦邊。」",
    "T02n0099_017:0119b22_7": "爾時，世尊即說偈言：「樂受所受時，　　則不知樂受，　貪使之所使，　　不見出要道。",
    "T02n0099_017:0119b25_0": "　苦受所受時，　　則不知苦受，　瞋恚使所使，　　不見出要道。",
    "T02n0099_017:0119b27_0": "　不苦不樂受，　　正覺之所說，　不善觀察者，　　終不度彼岸。",
    "T02n0099_017:0119b29_0": "　比丘勤精進，　　正知不動轉，　如此一切受，　　慧者能覺知。",
    "T02n0099_017:0119c02_0": "　覺知諸受者，　　現法盡諸漏，　明智者命終，　　不墮於眾數。",
    "T02n0099_017:0119c04_0": "　眾數既已斷，　　永處般涅槃。」",
    "T02n0099_017:0119c05_0": "佛說此經已，尊者羅睺羅聞佛所說，歡喜奉行。",
    "T02n0099_017:0119c07_0": "（四六九）如是我聞：一時，佛住王舍城迦蘭陀竹園。",
    "T02n0099_017:0119c08_1": "爾時，世尊告諸比丘：「大海深嶮者，此世間愚夫所說深嶮，非賢聖法、律所說深嶮。",
    "T02n0099_017:0119c10_0": "世間所說者，是大水積聚數耳，若從身生諸受，眾苦逼迫，或惱、或死，是名大海極深嶮處。",
    "T02n0099_017:0119c12_1": "愚癡無聞凡夫於此身生諸受，苦痛逼迫，或惱、或死，憂悲稱怨，啼哭號呼，心亂發狂，長淪沒溺，無止息處。",
    "T02n0099_017:0119c14_2": "多聞聖弟子於身生諸受，苦痛逼迫，或惱、或死，不生憂悲、啼哭號呼、心生狂亂，不淪生死，得止息處。」",
    "T02n0099_017:0119c17_0": "爾時，世尊即說偈言：「身生諸苦受，　　逼迫乃至死，　憂悲不息忍，　　號呼發狂亂，　心自生障礙，　　招集眾苦增，　永淪生死海，　　莫知休息處。",
    "T02n0099_017:0119c22_0": "　能捨身諸受，　　身所生苦惱，　切迫乃至死，　　不起憂悲想。",
    "T02n0099_017:0119c24_0": "　不啼哭號呼，　　能自忍眾苦，　心不生障礙，　　招集眾苦增。",
    "T02n0099_017:0119c26_0": "　不淪沒生死，　　永得安隱處。」",
    "T02n0099_017:0119c27_0": "佛說此經已，諸比丘聞佛所說，歡喜奉行。",
    "T02n0099_017:0119c28_0": "（四七〇）如是我聞：一時，佛住王舍城迦蘭陀竹園。",
    "T02n0099_017:0119c29_1": "爾時，世尊告諸比丘：「愚癡無聞凡夫生苦樂受、不苦不樂受，多聞聖弟子亦生苦樂受、不苦不樂受。",
    "T02n0099_017:0120a02_2": "諸比丘！",
    "T02n0099_017:0120a02_3": "凡夫、聖人有何差別？」",
    "T02n0099_017:0120a03_4": "諸比丘白佛：「世尊是法根、法眼、法依。",
    "T02n0099_017:0120a04_5": "善哉！",
    "T02n0099_017:0120a04_6": "世尊！",
    "T02n0099_017:0120a04_7": "唯願廣說，諸比丘聞已，當受奉行。」",
    "T02n0099_017:0120a05_8": "佛告諸比丘：「愚癡無聞凡夫身觸生諸受，苦痛逼迫，乃至奪命，憂愁啼哭，稱怨號呼。」",
    "T02n0099_017:0120a08_0": "佛告諸比丘：「諦聽，善思，當為汝說。",
    "T02n0099_017:0120a08_1": "諸比丘！",
    "T02n0099_017:0120a09_2": "愚癡無聞凡夫身觸生諸受，增諸苦痛，乃至奪命，愁憂稱怨，啼哭號呼，心生狂亂，當於爾時，增長二受，若身受、若心受。",
    "T02n0099_017:0120a12_0": "「譬如士夫身被雙毒箭，極生苦痛，愚癡無聞凡夫亦復如是。",
    "T02n0099_017:0120a13_1": "增長二受，身受、心受，極生苦痛。",
    "T02n0099_017:0120a14_2": "所以者何？",
    "T02n0099_017:0120a14_3": "以彼愚癡無聞凡夫不了知故，於諸五欲生樂受觸，受五欲樂，受五欲樂故，為貪使所使；苦受觸故，則生瞋恚，生瞋恚故，為恚使所使。",
    "T02n0099_017:0120a17_4": "於此二受，若集、若滅、若味、若患、若離不如實知；不如實知故，生不苦不樂受，為癡使所使。",
    "T02n0099_017:0120a20_0": "為樂受所繫終不離，苦受所繫終不離，不苦不樂受所繫終不離。",
    "T02n0099_017:0120a21_1": "云何繫？",
    "T02n0099_017:0120a21_2": "謂為貪、恚、癡所繫，為生、老、病、死、憂、悲、惱、苦所繫。",
    "T02n0099_017:0120a22_3": "「多聞聖弟子身觸生苦受，大苦逼迫，乃至奪命，不起憂悲稱怨、啼哭號呼、心亂發狂，當於爾時，唯生一受，所謂身受，不生心受。",
    "T02n0099_017:0120a25_4": "「譬如士夫被一毒箭，不被第二毒箭，當於爾時，唯生一受，所謂身受，不生心受。",
    "T02n0099_017:0120a27_5": "為樂受觸，不染欲樂，不染欲樂故，於彼樂受，貪使不使。",
    "T02n0099_017:0120a29_6": "於苦觸受不生瞋恚，不生瞋恚故，恚使不使。",
    "T02n0099_017:0120b01_7": "於彼二使，集、滅、味、患、離如實知，如實知故，不苦不樂受癡使不使，於彼樂受解脫不繫，苦受、不苦不樂受解脫不繫。",
    "T02n0099_017:0120b03_8": "於何不繫？",
    "T02n0099_017:0120b04_9": "謂貪、恚、癡不繫，生、老、病、死、憂、悲、惱、苦不繫。」",
    "T02n0099_017:0120b05_10": "爾時，世尊即說偈言：「多聞於苦樂，　　非不受覺知，　彼於凡夫人，　　其實大有聞。",
    "T02n0099_017:0120b08_0": "　樂受不放逸，　　苦觸不增憂，　苦樂二俱捨，　　不順亦不違。",
    "T02n0099_017:0120b10_0": "　比丘勤方便，　　正智不傾動，　於此一切受，　　黠慧能了知。",
    "T02n0099_017:0120b12_0": "　了知諸受故，　　現法盡諸漏，　身死不墮數，　　永處般涅槃。」",
    "T02n0099_017:0120b14_0": "佛說此經已，諸比丘聞佛所說，歡喜奉行。",
    "T02n0099_017:0120b15_0": "（四七一）如是我聞：一時，佛住王舍城迦蘭陀竹園。",
    "T02n0099_017:0120b16_1": "爾時，世尊告諸比丘：「譬如空中狂風卒起，從四方來，有塵土風、無塵土風、毘濕波風、鞞嵐婆風、薄風、厚風，乃至風輪起風。",
    "T02n0099_017:0120b18_2": "身中受風亦復如是，種種受起——樂受、苦受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食、苦無食、不苦不樂無食受，樂貪受、苦貪受、不苦不樂貪受，樂出要受、苦出要受、不樂不苦出要受。」",
    "T02n0099_017:0120b24_3": "爾時，世尊即說偈言：「譬如虛空中，　　種種狂風起，　東西南北風，　　四維亦如是。",
    "T02n0099_017:0120b28_0": "　有塵及無塵，　　乃至風輪起，　如是此身中，　　諸受起亦然。",
    "T02n0099_017:0120c01_0": "　若樂若苦受，　　及不苦不樂，　有食與無食，　　貪著不貪著。",
    "T02n0099_017:0120c03_0": "　比丘勤方便，　　正智不傾動，　於此一切受，　　黠慧能了知。",
    "T02n0099_017:0120c05_0": "　了知諸受故，　　現法盡諸漏，　身死不墮數，　　永處般涅槃。」",
    "T02n0099_017:0120c07_0": "佛說此經已，諸比丘聞佛所說，歡喜奉行。",
    "T02n0099_017:0120c08_0": "（四七二）如是我聞：一時，佛住王舍城迦蘭陀竹園。",
    "T02n0099_017:0120c09_1": "爾時，世尊告諸比丘：「譬如客舍種種人住，若剎利、婆羅門、長者居士、野人獵師、持戒犯戒、在家出家，悉於中住。",
    "T02n0099_017:0120c11_2": "此身亦復如是，種種受生——苦受、樂受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食受、苦無食受、不苦不樂無食受，樂貪著受、苦貪著受、不苦不樂貪著受，樂出要受、苦出要受、不苦不樂出要受。」",
    "T02n0099_017:0120c17_3": "爾時，世尊即說偈言：「譬如客舍中，　　種種人住止，　剎利婆羅門，　　長者居士等，　旃陀羅野人，　　持戒犯戒者，　在家出家人，　　如是等種種，　此身亦如是。",
    "T02n0099_017:0120c23_4": "　　種種諸受生，　若樂若苦受，　　及不苦不樂，　有食與無食，　　貪著不貪著，　比丘勤方便，　　正智不傾動，　於此一切受，　　黠慧能了知，　了知諸受故，　　現法盡諸漏，　身死不墮數，　　永處般涅槃。」",
    "T02n0099_017:0121a01_0": "佛說此經已，諸比丘聞佛所說，歡喜奉行。",
    "T02n0099_017:0121a02_0": "（四七三）如是我聞：一時，佛住王舍城迦蘭陀竹園。",
    "T02n0099_017:0121a03_1": "時，有異比丘獨一靜處禪思，念言：「世尊說三受——樂受、苦受、不苦不樂受，又說諸所有受悉皆是苦，此有何義？」",
    "T02n0099_017:0121a05_2": "是比丘作是念已，從禪起，往詣佛所，稽首禮足，退住一面，白佛言：「世尊！",
    "T02n0099_017:0121a07_3": "我於靜處禪思，念言：『世尊說三受——樂受、苦受、不苦不樂受，又說諸所有受悉皆是苦，此有何義？』」",
    "T02n0099_017:0121a09_4": "佛告比丘：「我以一切行無常故，一切諸行變易法故，說諸所有受悉皆是苦。」",
    "T02n0099_017:0121a11_5": "爾時，世尊即說偈言：「知諸行無常，　　皆是變易法，　故說受悉苦，　　正覺之所知。",
    "T02n0099_017:0121a14_0": "　比丘勤方便，　　正智不傾動，　於諸一切受，　　黠慧能了知。",
    "T02n0099_017:0121a16_0": "　悉知諸受已，　　現法盡諸漏，　身死不墮數，　　永處般涅槃。」",
    "T02n0099_017:0121a18_0": "佛說是經已，諸比丘聞佛所說，歡喜奉行。",
    "T02n0099_017:0121a19_0": "（四七四）如是我聞：一時，佛住王舍城迦蘭陀竹園。",
    "T02n0099_017:0121a20_1": "爾時，尊者阿難獨一靜處禪思，念言：「世尊說三受——樂受、苦受、不苦不樂受，又復說諸所有受悉皆是苦，此有何義？」",
    "T02n0099_017:0121a22_2": "作是念已，從禪起，詣世尊所，稽首禮足，退住一面，白佛言：「世尊！",
    "T02n0099_017:0121a24_3": "我獨一靜處禪思，念言：『如世尊說三受——樂受、苦受、不苦不樂受，又說一切諸受悉皆是苦，此有何義？』」",
    "T02n0099_017:0121a26_4": "佛告阿難：「我以一切行無常故，一切行變易法故，說諸所有受悉皆是苦。",
    "T02n0099_017:0121a28_5": "又復，阿難！",
    "T02n0099_017:0121a28_6": "我以諸行漸次寂滅故說，以諸行漸次止息故說，一切諸受悉皆是苦。」",
    "T02n0099_017:0121b01_7": "阿難白佛言：「云何？",
    "T02n0099_017:0121b01_8": "世尊！",
    "T02n0099_017:0121b01_9": "以諸受漸次寂滅故說？」",
    "T02n0099_017:0121b02_10": "佛告阿難：「初禪正受時，言語寂滅，第二禪正受時，覺觀寂滅，第三禪正受時，喜心寂滅，第四禪正受時，出入息寂滅；空入處正受時，色想寂滅，識入處正受時，空入處想寂滅，無所有入處正受時，識入處想寂滅，非想非非想入處正受時，無所有入處想寂滅，想受滅正受時，想受寂滅，是名漸次諸行寂滅。」",
    "T02n0099_017:0121b09_11": "阿難白佛言：「世尊！",
    "T02n0099_017:0121b09_12": "云何漸次諸行止息？」",
    "T02n0099_017:0121b10_13": "佛告阿難：「初禪正受時，言語止息，二禪正受時，覺觀止息，三禪正受時，喜心止息，四禪正受時，出入息止息；空入處正受時，色想止息，識入處正受時，空入處想止息，無所有入處正受時，識入處想止息，非想非非想入處正受時，無所有入處想止息，想受滅正受時，想受止息，是名漸次諸行止息。」",
    "T02n0099_017:0121b17_0": "阿難白佛：「世尊！",
    "T02n0099_017:0121b17_1": "是名漸次諸行止息。」",
    "T02n0099_017:0121b17_2": "佛告阿難：「復有勝止息、奇特止息、上止息、無上止息。",
    "T02n0099_017:0121b19_3": "如是止息，於餘止息無過上者。」",
    "T02n0099_017:0121b19_4": "阿難白佛：「何等為勝止息、奇特止息、上止息、無上止息，諸餘止息無過上者？」",
    "T02n0099_017:0121b21_5": "佛告阿難：「於貪欲心不樂、解脫，恚、癡心不樂、解脫，是名勝止息、奇特止息、上止息、無上止息，諸餘止息無過上者。」",
    "T02n0099_017:0121b24_6": "佛說此經已，尊者阿難聞佛所說，歡喜奉行。",
    "T02n0099_017:0121b26_0": "（四七五）如是我聞：一時，佛住王舍城迦蘭陀竹園。",
    "T02n0099_017:0121b27_1": "爾時，世尊告諸比丘：「毘婆尸如來未成佛時，獨一靜處，禪思思惟，作如是觀，觀察諸受。",
    "T02n0099_017:0121b29_2": "云何為受？",
    "T02n0099_017:0121b29_3": "云何受集？",
    "T02n0099_017:0121b29_4": "云何受滅？",
    "T02n0099_017:0121c01_0": "云何受集道跡？",
    "T02n0099_017:0121c01_1": "云何受滅道跡？",
    "T02n0099_017:0121c01_2": "云何受味？",
    "T02n0099_017:0121c01_3": "云何受患？",
    "T02n0099_017:0121c02_4": "云何受離？",
    "T02n0099_017:0121c02_5": "如是觀察，有三受——樂受、苦受、不苦不樂受。",
    "T02n0099_017:0121c03_6": "觸集是受集，觸滅是受滅。",
    "T02n0099_017:0121c04_0": "若於受愛樂、讚歎、染著、堅住，是名受集道跡。",
    "T02n0099_017:0121c05_1": "若於受不愛樂、讚歎、染著、堅住，是名受滅道跡。",
    "T02n0099_017:0121c06_2": "若受因緣生樂喜，是名受味，若受無常變易法，是名受患。",
    "T02n0099_017:0121c07_3": "若於受斷欲貪、越欲貪，是名受離。」",
    "T02n0099_017:0121c08_4": "佛說此經已，諸比丘聞佛所說，歡喜奉行。",
    "T02n0099_017:0121c10_0": "如毘婆尸佛，如是式棄佛、毘濕波浮佛、迦羅迦孫提佛、迦那迦牟尼佛、迦葉佛，及我釋迦文佛，未成佛時思惟觀察諸受，亦復如是。",
    "T02n0099_017:0121c13_0": "（四七六）如是我聞：一時，佛住王舍城迦蘭陀竹園。",
    "T02n0099_017:0121c14_1": "爾時，有異比丘獨一靜處禪思。",
    "T02n0099_017:0121c14_2": "如是觀察諸受。",
    "T02n0099_017:0121c15_3": "云何受？",
    "T02n0099_017:0121c15_4": "云何受集？",
    "T02n0099_017:0121c15_5": "云何受滅？",
    "T02n0099_017:0121c15_6": "云何受集道跡？",
    "T02n0099_017:0121c16_7": "云何受滅道跡？",
    "T02n0099_017:0121c16_8": "云何受味？",
    "T02n0099_017:0121c16_9": "云何受患？",
    "T02n0099_017:0121c17_10": "云何受離？",
    "T02n0099_017:0121c17_11": "時，彼比丘從禪覺已，詣世尊所，稽首禮足，退住一面，白佛言：「世尊！",
    "T02n0099_017:0121c19_0": "我獨一靜處禪思，觀察諸受。",
    "T02n0099_017:0121c19_1": "云何為受？",
    "T02n0099_017:0121c19_2": "云何受集？",
    "T02n0099_017:0121c20_3": "云何受滅？",
    "T02n0099_017:0121c20_4": "云何受集道跡？",
    "T02n0099_017:0121c20_5": "云何受滅道跡？",
    "T02n0099_017:0121c21_6": "云何受味？",
    "T02n0099_017:0121c21_7": "云何受患？",
    "T02n0099_017:0121c21_8": "云何受離？」",
    "T02n0099_017:0121c21_9": "佛告比丘：「有三受——樂受、苦受、不苦不樂受。",
    "T02n0099_017:0121c22_10": "觸集是受集，觸滅是受滅。",
    "T02n0099_017:0121c23_11": "若於受愛樂、讚歎、染著、堅住，是名受集道跡。",
    "T02n0099_017:0121c24_12": "若於受不愛樂、讚歎、染著、堅住，是名受滅道跡。",
    "T02n0099_017:0121c25_13": "若受因緣生樂喜，是名受味，若受無常變易法，是名受患。",
    "T02n0099_017:0121c26_14": "若於受斷欲貪、越欲貪，是名受離。」",
    "T02n0099_017:0121c27_15": "佛說此經已，諸比丘聞佛所說，歡喜奉行。",
    "T02n0099_017:0121c29_0": "（四七七）如異比丘問經，尊者阿難所問經亦如是。",
    "T02n0099_017:0122a02_0": "（四七八）如是我聞：一時，佛住王舍城迦蘭陀竹園。",
    "T02n0099_017:0122a03_1": "爾時，世尊告諸比丘：「云何為受？",
    "T02n0099_017:0122a03_2": "云何受集？",
    "T02n0099_017:0122a04_3": "云何受滅？",
    "T02n0099_017:0122a04_4": "云何受集道跡？",
    "T02n0099_017:0122a04_5": "云何受滅道跡？」",
    "T02n0099_017:0122a05_6": "諸比丘白佛言：「世尊是法根、法眼、法依。",
    "T02n0099_017:0122a06_0": "善哉！",
    "T02n0099_017:0122a06_1": "世尊！",
    "T02n0099_017:0122a06_2": "唯願廣說，諸比丘聞已，當受奉行。」",
    "T02n0099_017:0122a07_3": "佛告諸比丘：「諦聽，善思，當為汝說。」",
    "T02n0099_017:0122a07_4": "佛告比丘：「有三受——樂受、苦受、不苦不樂受。",
    "T02n0099_017:0122a08_5": "觸集是受集、觸滅是受滅。",
    "T02n0099_017:0122a09_6": "若於受愛樂、讚歎、染著、堅住，是名受集道跡；若於受不愛樂、讚歎、染著、堅住，是名受滅道跡。",
    "T02n0099_017:0122a11_7": "若受因緣生樂喜，是名受味；若受無常變易，是名受患；若於受斷欲貪、越欲貪，是名受離。」",
    "T02n0099_017:0122a13_8": "佛說此經已，諸比丘聞佛所說，歡喜奉行。",
    "T02n0099_017:0122a15_0": "（四七九）如是我聞：一時，佛住王舍城迦蘭陀竹園。",
    "T02n0099_017:0122a16_1": "爾時，世尊告諸比丘：「若我於諸受不如實知，受集、受滅、受集道跡、受滅道跡、受味、受患、受離不如實知，我於諸天世間、魔、梵、沙門、婆羅門、天、人眾中，不得解脫、出離、脫諸顛倒，亦非阿耨多羅三藐三菩提。",
    "T02n0099_017:0122a20_2": "以我於諸受、受集、受滅、受集道跡、受滅道跡、受味、受患、受離如實知故，於諸天世間、魔、梵、沙門、婆羅門、天、人眾中，為脫、為出、為脫諸顛倒，得阿耨多羅三藐三菩提。」",
    "T02n0099_017:0122a24_3": "佛說此經已，諸比丘聞佛所說，歡喜奉行。",
    "T02n0099_017:0122a26_0": "（四八〇）如是我聞：一時，佛住王舍城迦蘭陀竹園。",
    "T02n0099_017:0122a27_1": "爾時，世尊告諸比丘：「若沙門、婆羅門於諸受不如實知，受集、受滅、受集道跡、受滅道跡、受味、受患、受離不如實知者；非沙門、非婆羅門，不同沙門、不同婆羅門，非沙門義、非婆羅門義，現法自知作證：『我生已盡，梵行已立，所作已作，自知不受後有。』",
    "T02n0099_017:0122b04_2": "「若沙門、婆羅門於諸受如實知，受集、受滅、受集道跡、受滅道跡、受味、受患、受離如實知者，彼是沙門之沙門、婆羅門之婆羅門，同沙門、同婆羅門，沙門義、婆羅門義，現法自知作證：『我生已盡，梵行已立，所作已作，自知不受後有。』」",
    "T02n0099_017:0122b09_3": "佛說此經已，諸比丘聞佛所說，歡喜奉行。",
    "T02n0099_017:0122b11_0": "如沙門、非沙門，如是沙門數、非沙門數亦如是。",
    "T02n0099_017:0122b13_0": "（四八一）如是我聞：一時，佛住壹奢能伽羅國壹奢能伽羅林中。",
    "T02n0099_017:0122b14_1": "爾時，世尊告諸比丘：「我欲於此中半月坐禪。",
    "T02n0099_017:0122b15_2": "諸比丘！",
    "T02n0099_017:0122b15_3": "勿復遊行，唯除乞食及布薩，即便坐禪，不復遊行，唯除乞食及布薩。」",
    "T02n0099_017:0122b17_4": "爾時，世尊半月過已，敷坐具，於眾前坐，告諸比丘：「我以初成佛時所思惟禪法少許禪分，於今半月，思惟作是念：『諸有眾生，生受皆有因緣，非無因緣。",
    "T02n0099_017:0122b21_5": "云何因緣？",
    "T02n0099_017:0122b21_6": "欲是因緣、覺是因緣、觸是因緣。』",
    "T02n0099_017:0122b22_7": "「諸比丘！",
    "T02n0099_017:0122b22_8": "於欲不寂滅、覺不寂滅、觸不寂滅，彼因緣故，眾生生受，以不寂滅因緣故，眾生生受。",
    "T02n0099_017:0122b24_9": "彼欲寂滅、覺不寂滅、觸不寂滅，以彼因緣故，眾生生受，以不寂滅因緣故，眾生生受。",
    "T02n0099_017:0122b26_10": "彼欲寂滅、覺寂滅、觸不寂滅，以彼因緣故，眾生生受，以不寂滅因緣故，眾生生受。",
    "T02n0099_017:0122b28_11": "彼欲寂滅、覺寂滅、觸寂滅，以彼因緣故，眾生生受，以彼寂滅因緣故，眾生生受。",
    "T02n0099_017:0122c01_12": "邪見因緣故，眾生生受，邪見不寂滅因緣故，眾生生受。",
    "T02n0099_017:0122c02_13": "邪志、邪語、邪業、邪命、邪方便、邪念、邪定、邪解脫、邪智因緣故，眾生生受，邪智不寂滅因緣故，眾生生受。",
    "T02n0099_017:0122c04_14": "正見因緣故，眾生生受，正見寂滅因緣故，眾生生受。",
    "T02n0099_017:0122c06_15": "正志、正語、正業、正命、正方便、正念、正定、正解脫、正智因緣故，眾生生受，正智寂滅因緣故，眾生生受。",
    "T02n0099_017:0122c08_16": "若彼欲不得者得、不獲者獲、不證者證生，以彼因緣故，眾生生受，以彼寂滅因緣故，眾生生受。",
    "T02n0099_017:0122c10_17": "是名不寂滅因緣，眾生生受，寂滅因緣，眾生生受。",
    "T02n0099_017:0122c11_18": "「若沙門、婆羅門如是緣緣、緣緣集、緣緣滅、緣緣集道跡、緣緣滅道跡不如實知者，彼非沙門之沙門、非婆羅門之婆羅門，不同沙門之沙門、不同婆羅門之婆羅門，非沙門義、非婆羅門義，現法自知作證：『我生已盡，梵行已立，所作已作，自知不受後有。』",
    "T02n0099_017:0122c17_19": "「若沙門、婆羅門於此緣緣、緣緣集、緣緣滅、緣緣集道跡、緣緣滅道跡如實知者，當知是沙門之沙門、婆羅門之婆羅門，同沙門、同婆羅門，以沙門義、婆羅門義，現法自知作證：『我生已盡，梵行已立，所作已作，自知不受後有。』」",
    "T02n0099_017:0122c22_20": "佛說此經已，諸比丘聞佛所說，歡喜奉行。",
    "T02n0099_017:0122c24_0": "（四八二）如是我聞：一時，佛住舍衛國祇樹給孤獨園。",
    "T02n0099_017:0122c25_1": "夏安居時。",
    "T02n0099_017:0122c25_2": "爾時，給孤獨長者來詣佛所，稽首禮足，却坐一面，佛為說法，示、教、照、喜，說種種法。",
    "T02n0099_017:0122c27_3": "示、教、照、喜已，從座起，整衣服，為佛作禮，合掌白佛言：「唯願世尊與諸大眾受我三月請衣被、飲食、應病湯藥。」",
    "T02n0099_017:0122c29_4": "爾時，世尊默然而許。",
    "T02n0099_017:0123a01_5": "時，給孤獨長者知佛默然受請已，從座起去，還歸自家，過三月已，來詣佛所，稽首禮足，退坐一面。",
    "T02n0099_017:0123a03_6": "佛告給孤獨長者：「善哉！",
    "T02n0099_017:0123a04_7": "長者！",
    "T02n0099_017:0123a04_8": "三月供養衣被、飲食、應病湯藥。",
    "T02n0099_017:0123a05_9": "汝以莊嚴淨治上道，於未來世當獲安樂果報，然汝今莫得默然樂受此法，汝當精勤，時時學遠離喜樂，具足身作證。」",
    "T02n0099_017:0123a07_10": "時，給孤獨長者聞佛所說，歡喜隨喜，從座起而去。",
    "T02n0099_017:0123a09_11": "爾時，尊者舍利弗於眾中坐，知給孤獨長者去已，白佛言：「奇哉！",
    "T02n0099_017:0123a10_12": "世尊！",
    "T02n0099_017:0123a10_13": "善為給孤獨長者說法，善勸勵給孤獨長者，言：『汝已三月具足供養如來大眾中，淨治上道，於未來世，當受樂報；汝莫默然樂著此福，汝當時時學遠離喜樂，具足身作證。』",
    "T02n0099_017:0123a14_14": "世尊！",
    "T02n0099_017:0123a14_15": "若使聖弟子學遠離喜樂，具足身作證，得遠離五法，修滿五法。",
    "T02n0099_017:0123a16_16": "云何遠離五法？",
    "T02n0099_017:0123a16_17": "謂斷欲所長養喜、斷欲所長養憂、斷欲所長養捨、斷不善所長養喜、斷不善所長養憂，是名五法遠離。",
    "T02n0099_017:0123a18_18": "云何修滿五法？",
    "T02n0099_017:0123a19_19": "謂隨喜、歡喜、猗息、樂、一心。」",
    "T02n0099_017:0123a19_20": "佛告舍利弗：「如是，如是。",
    "T02n0099_017:0123a20_21": "若聖弟子修學遠離喜樂，具足身作證，遠離五法，修滿五法。」",
    "T02n0099_017:0123a21_22": "佛說此經已，諸比丘聞佛所說，歡喜奉行。",
    "T02n0099_017:0123a23_0": "（四八三）如是我聞：一時，佛住舍衛國祇樹給孤獨園。",
    "T02n0099_017:0123a24_1": "爾時，世尊告諸比丘：「有食念者、有無食念者、有無食無食念者；有食樂者、無食樂者、有無食無食樂者；有食捨者、有無食捨者、有無食無食捨者；有食解脫者、有無食解脫者、有無食無食解脫者。",
    "T02n0099_017:0123a28_2": "「云何食念？",
    "T02n0099_017:0123a29_3": "謂五欲因緣生念。",
    "T02n0099_017:0123a29_4": "云何無食念？",
    "T02n0099_017:0123a29_5": "謂比丘離欲、離惡不善法，有覺有觀，離生喜樂，初禪具足住，是名無食念。",
    "T02n0099_017:0123b02_6": "云何無食無食念？",
    "T02n0099_017:0123b02_7": "謂比丘有覺有觀息，內淨一心，無覺無觀，定生喜樂，第二禪具足住，是名無食無食念。",
    "T02n0099_017:0123b04_8": "「云何有食樂？",
    "T02n0099_017:0123b05_9": "謂五欲因緣生樂、生喜，是名有食樂。",
    "T02n0099_017:0123b06_10": "云何無食樂？",
    "T02n0099_017:0123b06_11": "謂息有覺有觀，內淨一心，無覺無觀，定生喜樂，是名無食樂。",
    "T02n0099_017:0123b07_12": "云何無食無食樂？",
    "T02n0099_017:0123b08_13": "謂比丘離喜貪，捨心住正念正知，安樂住彼聖說捨，是名無食無食樂。",
    "T02n0099_017:0123b09_14": "「云何有食捨？",
    "T02n0099_017:0123b10_15": "謂五欲因緣生捨，是名有食捨。",
    "T02n0099_017:0123b10_16": "云何無食捨？",
    "T02n0099_017:0123b11_17": "謂彼比丘離喜貪，捨心住正念正知，安樂住彼聖說捨，第三禪具足住，是名無食捨。",
    "T02n0099_017:0123b13_18": "云何無食無食捨？",
    "T02n0099_017:0123b13_19": "謂比丘離苦息樂，憂喜先已離，不苦不樂捨，淨念一心，第四禪具足住，是名無食無食捨。",
    "T02n0099_017:0123b15_20": "「云何有食解脫？",
    "T02n0099_017:0123b15_21": "謂色俱行。",
    "T02n0099_017:0123b16_22": "云何無食解脫？",
    "T02n0099_017:0123b16_23": "謂無色俱行。",
    "T02n0099_017:0123b16_24": "云何無食無食解脫？",
    "T02n0099_017:0123b17_25": "謂彼比丘貪欲不染、解脫，瞋恚、愚癡心不染、解脫，是名無食無食解脫。」",
    "T02n0099_017:0123b18_26": "佛說此經已，諸比丘聞佛所說，歡喜奉行。",
    "T02n0099_017:0123b20_0": "（四八四）如是我聞：一時，佛住舍衛國祇樹給孤獨園。",
    "T02n0099_017:0123b21_1": "爾時，尊者跋陀羅比丘及尊者阿難俱住祇樹給孤獨園。",
    "T02n0099_017:0123b22_2": "爾時，尊者阿難往詣尊者跋陀羅所，共相問訊慰勞已，於一面住。",
    "T02n0099_017:0123b24_3": "時，尊者阿難問尊者跋陀羅比丘言：「云何名為見第一？",
    "T02n0099_017:0123b25_4": "云何聞第一？",
    "T02n0099_017:0123b25_5": "云何樂第一？",
    "T02n0099_017:0123b25_6": "云何想第一？",
    "T02n0099_017:0123b26_7": "云何有第一？」",
    "T02n0099_017:0123b26_8": "尊者跋陀羅語尊者阿難言：「有梵天自在造作、化如意，為世之父，若見彼梵天者，名曰見第一。",
    "T02n0099_017:0123b28_9": "「阿難！",
    "T02n0099_017:0123b29_0": "有眾生離生喜樂，處處潤澤，處處敷悅，舉身充滿，無不滿處。",
    "T02n0099_017:0123c01_1": "所謂離生喜樂，彼從三昧起，舉聲唱說，遍告大眾：『極寂靜者，離生喜樂，極樂者，離生喜樂。』",
    "T02n0099_017:0123c03_2": "諸有聞彼聲者，是名聞第一。",
    "T02n0099_017:0123c04_3": "「復次，阿難！",
    "T02n0099_017:0123c04_4": "有眾生於此身離喜之樂潤澤，處處潤澤，敷悅充滿，舉身充滿，無不滿處，所謂離喜之樂，是名樂第一。",
    "T02n0099_017:0123c07_5": "「云何想第一？",
    "T02n0099_017:0123c07_6": "阿難！",
    "T02n0099_017:0123c07_7": "有眾生度一切識入處無所有，無所有入處具足住，若起彼想者，是名想第一。",
    "T02n0099_017:0123c09_8": "「云何有第一？",
    "T02n0099_017:0123c09_9": "復次，阿難！",
    "T02n0099_017:0123c10_10": "有眾生度一切無所有入處，非想非非想入處具足住，若起彼有者，是名有第一。」",
    "T02n0099_017:0123c12_0": "尊者阿難語尊者跋陀羅比丘言：「多有人作如是見、如是說，汝亦同彼，有何差別？",
    "T02n0099_017:0123c14_0": "我作方便問汝，汝當諦聽，當為汝說。",
    "T02n0099_017:0123c14_1": "如其所觀，次第盡諸漏，是為見第一。",
    "T02n0099_017:0123c15_2": "如其所聞，次第盡諸漏，是名聞第一。",
    "T02n0099_017:0123c16_3": "如所生樂，次第盡諸漏者，是名樂第一。",
    "T02n0099_017:0123c17_4": "如其所想，次第盡諸漏者，是名想第一。",
    "T02n0099_017:0123c18_5": "如實觀察，次第盡諸漏，是名有第一。」",
    "T02n0099_017:0123c19_6": "時，二正士共論說已，從座起去。",
    "T02n0099_017:0123c21_0": "（四八五）如是我聞：一時，佛住王舍城迦蘭陀竹園。",
    "T02n0099_017:0123c22_1": "爾時，瓶沙王詣尊者優陀夷所，稽首作禮，退坐一面。",
    "T02n0099_017:0123c23_2": "時，瓶沙王白尊者優陀夷言：「云何世尊所說諸受？」",
    "T02n0099_017:0123c24_3": "優陀夷言：「大王！",
    "T02n0099_017:0123c25_0": "世尊說三受——樂受、苦受、不苦不樂受。」",
    "T02n0099_017:0123c25_1": "瓶沙王白尊者優陀夷：「莫作是言：『世尊說三受——樂受、苦受、不苦不樂受。』",
    "T02n0099_017:0123c27_2": "正應有二受——樂受、苦受。",
    "T02n0099_017:0123c28_3": "若不苦不樂受，是則寂滅。」",
    "T02n0099_017:0123c28_4": "如是三說，優陀夷不能為王立三受，王亦不能立二受，俱共詣佛所，稽首禮足，退住一面。",
    "T02n0099_017:0124a02_5": "時，尊者優陀夷以先所說，廣白世尊：「我亦不能立三受，王亦不能立二受，今故共來具問世尊如是之義，定有幾受？」",
    "T02n0099_017:0124a04_6": "佛告優陀夷：「我有時說一受，或時說二受，或說三、四、五、六、十八、三十六，乃至百八受，或時說無量受。",
    "T02n0099_017:0124a07_7": "「云何我說一受？",
    "T02n0099_017:0124a07_8": "如說所有受，皆悉是苦，是名我說一受。",
    "T02n0099_017:0124a08_9": "云何說二受？",
    "T02n0099_017:0124a09_0": "說身受、心受，是名二受。",
    "T02n0099_017:0124a09_1": "云何三受？",
    "T02n0099_017:0124a09_2": "樂受、苦受、不苦不樂受。",
    "T02n0099_017:0124a10_3": "云何四受？",
    "T02n0099_017:0124a10_4": "謂欲界繫受、色界繫受、無色界繫受，及不繫受。",
    "T02n0099_017:0124a11_5": "云何說五受？",
    "T02n0099_017:0124a12_6": "謂樂根、喜根、苦根、憂根、捨根，是名說五受。",
    "T02n0099_017:0124a13_7": "云何說六受？",
    "T02n0099_017:0124a13_8": "謂眼觸生受。",
    "T02n0099_017:0124a13_9": "耳、鼻、舌、身、意觸生受。",
    "T02n0099_017:0124a14_10": "云何說十八受？",
    "T02n0099_017:0124a14_11": "謂隨六喜行、隨六憂行、隨六捨行受，是名說十八受。",
    "T02n0099_017:0124a15_12": "云何三十六受，依六貪著喜、依六離貪著喜、依六貪著憂、依六離貪著憂、依六貪著捨、依六離貪著捨，是名說三十六受。",
    "T02n0099_017:0124a18_13": "云何說百八受？",
    "T02n0099_017:0124a19_14": "謂三十六受，過去三十六、未來三十六、現在三十六，是名說百八受。",
    "T02n0099_017:0124a20_15": "云何說無量受？",
    "T02n0099_017:0124a21_16": "如說此受彼受等，比如是無量名說，是名說無量受。",
    "T02n0099_017:0124a22_17": "「優陀夷！",
    "T02n0099_017:0124a22_18": "我如是種種說受如實義，世間不解，故而共諍論，共相違反，終竟不得我法、律中真實之義以自止息。",
    "T02n0099_017:0124a25_19": "優陀夷！",
    "T02n0099_017:0124a25_20": "若於我此所說種種受義，如實解知者，不起諍論、共相違反，起、未起諍能以法、律止令休息。",
    "T02n0099_017:0124a27_21": "「然，優陀夷！",
    "T02n0099_017:0124a27_22": "有二受，欲受、離欲受。",
    "T02n0099_017:0124a28_23": "云何欲受，五欲功德因緣生受，是名欲受。",
    "T02n0099_017:0124a29_24": "云何離欲受？",
    "T02n0099_017:0124a29_25": "謂比丘離欲、惡不善法，有覺有觀，離生喜樂，初禪具足住，是名離欲受。",
    "T02n0099_017:0124b02_26": "「若有說言眾生依此初禪，唯是為樂非餘者，此則不然。",
    "T02n0099_017:0124b03_27": "所以者何？",
    "T02n0099_017:0124b04_28": "更有勝樂過於此故，何者是？",
    "T02n0099_017:0124b04_29": "謂比丘離有覺有觀，內淨，定生喜、樂，第二禪具足住，是名勝樂。",
    "T02n0099_017:0124b06_30": "如是，乃至非想非非想入處，轉轉勝說。",
    "T02n0099_017:0124b07_31": "「若有說言：『唯有此處，乃至非想非非想極樂非餘。』",
    "T02n0099_017:0124b08_32": "亦復不然。",
    "T02n0099_017:0124b08_33": "所以者何？",
    "T02n0099_017:0124b08_34": "更有勝樂過於此故，何者是？",
    "T02n0099_017:0124b09_35": "謂比丘度一切非想非非想入處，想受滅，身作證具足住，是名勝樂過於彼者。",
    "T02n0099_017:0124b11_36": "「若有異學出家作是說言：『沙門釋種子唯說想受滅，名為至樂。』",
    "T02n0099_017:0124b12_37": "此所不應。",
    "T02n0099_017:0124b13_38": "所以者何？",
    "T02n0099_017:0124b13_39": "應當語言：『此非世尊所說受樂數，世尊說受樂數者，如說。』",
    "T02n0099_017:0124b14_40": "「優陀夷！",
    "T02n0099_017:0124b14_41": "有四種樂。",
    "T02n0099_017:0124b15_42": "何等為四？",
    "T02n0099_017:0124b15_43": "謂離欲樂、遠離樂、寂滅樂、菩提樂。」",
    "T02n0099_017:0124b16_44": "佛說此經已，尊者優陀夷及瓶沙王聞佛所說，歡喜奉行。",
    "T02n0099_017:0124b18_0": "（四八六）如是我聞：一時，佛住王舍城迦蘭陀竹園。",
    "T02n0099_017:0124b19_1": "爾時，世尊告諸比丘：「若於一法，生正厭離、不樂、背捨，得盡諸漏，所謂一切眾生由食而存。",
    "T02n0099_017:0124b21_2": "復有二法，名及色。",
    "T02n0099_017:0124b21_3": "復有三法，謂三受。",
    "T02n0099_017:0124b22_4": "復有四法，謂四食。",
    "T02n0099_017:0124b22_5": "復有五法，謂五受陰。",
    "T02n0099_017:0124b23_6": "復有六法，謂六內外入處。",
    "T02n0099_017:0124b23_7": "復有七法，謂七識住。",
    "T02n0099_017:0124b24_8": "復有八法，謂世八法。",
    "T02n0099_017:0124b24_9": "復有九法，謂九眾生居。",
    "T02n0099_017:0124b25_10": "復有十法，謂十業跡。",
    "T02n0099_017:0124b25_11": "於此十法，生厭、不樂、背捨，得盡諸漏。」",
    "T02n0099_017:0124b26_12": "佛說此經已，諸比丘聞佛所說，歡喜奉行。",
    "T02n0099_017:0124b28_0": "（四八七）如是我聞：一時，佛住王舍城迦蘭陀竹園。",
    "T02n0099_017:0124b29_1": "爾時，世尊告諸比丘：「若於一法，生正厭離、不樂、背捨，究竟苦邊，解脫於苦，謂一切眾生由食而存。",
    "T02n0099_017:0124c02_2": "復有二法，名及色。",
    "T02n0099_017:0124c02_3": "復有三法，謂三受。",
    "T02n0099_017:0124c03_4": "復有四法，謂四食。",
    "T02n0099_017:0124c03_5": "復有五法，謂五受陰。",
    "T02n0099_017:0124c04_6": "復有六法，謂六內外入處。",
    "T02n0099_017:0124c04_7": "復有七法，謂七識住。",
    "T02n0099_017:0124c05_8": "復有八法，謂世八法。",
    "T02n0099_017:0124c05_9": "復有九法，謂九眾生居。",
    "T02n0099_017:0124c06_10": "復有十法，謂十業跡。",
    "T02n0099_017:0124c06_11": "於此十法，生正厭離、不樂、背捨，究竟苦邊，解脫於苦。」",
    "T02n0099_017:0124c08_12": "佛說此經已，諸比丘聞佛所說，歡喜奉行。",
    "T02n0099_017:0124c10_0": "（四八八）如是我聞：一時，佛住王舍城迦蘭陀竹園。",
    "T02n0099_017:0124c11_1": "爾時，世尊告諸比丘：「若於一法，觀察無常、觀察變易、觀察離欲、觀察滅、觀察捨離，得盡諸漏，謂一切眾生由食而存。",
    "T02n0099_017:0124c13_2": "復有二法，名及色。",
    "T02n0099_017:0124c14_3": "復有三法，謂三受。",
    "T02n0099_017:0124c14_4": "復有四法，謂四食。",
    "T02n0099_017:0124c15_5": "復有五法，謂五受陰。",
    "T02n0099_017:0124c15_6": "復有六法，謂六內外入處。",
    "T02n0099_017:0124c16_7": "復有七法，謂七識住。",
    "T02n0099_017:0124c16_8": "復有八法，謂世八法。",
    "T02n0099_017:0124c17_9": "復有九法，謂九眾生居。",
    "T02n0099_017:0124c17_10": "復有十法，謂十業跡。",
    "T02n0099_017:0124c18_11": "於此十法，正觀無常、觀察變易、觀察離欲、觀察滅、觀察捨離，得盡諸漏。」",
    "T02n0099_017:0124c20_12": "佛說此經已，諸比丘聞佛所說，歡喜奉行。",
    "T02n0099_017:0124c22_0": "（四八九）如是我聞：一時，佛住王舍城迦蘭陀竹園。",
    "T02n0099_017:0124c23_1": "爾時，世尊告諸比丘：「若於一法，觀察無常、觀察變易、觀察離欲、觀察滅、觀察捨離，究竟苦邊，解脫於苦，謂一切眾生由食存。",
    "T02n0099_017:0124c26_2": "復有二法，名及色。",
    "T02n0099_017:0124c26_3": "復有三法，謂三受。",
    "T02n0099_017:0124c27_4": "復有四法，謂四食。",
    "T02n0099_017:0124c27_5": "復有五法，謂五受陰。",
    "T02n0099_017:0124c28_0": "復有六法，謂六內外入處。",
    "T02n0099_017:0124c28_1": "復有七法，謂七識住。",
    "T02n0099_017:0124c29_2": "復有八法，謂世八法。",
    "T02n0099_017:0124c29_3": "復有九法，謂九眾生居。",
    "T02n0099_017:0125a01_4": "復有十法，謂十業跡。",
    "T02n0099_017:0125a01_5": "於此十業跡，觀察無常、觀察變易、觀察離欲、觀察滅、觀察捨離，究竟苦邊，解脫於苦。」",
    "T02n0099_017:0125a03_6": "佛說此經已，諸比丘聞佛所說，歡喜奉行。",
    "T02n0099_017:0125a05_0": "雜阿含經卷第十七",
    "T02n0099_017:0125a06_0": "（四五五）如是我聞：一時，佛住舍衛國祇樹給孤獨園。",
    "T02n0099_017:0125a07_1": "爾時，世尊告諸比丘：「緣界種種故生種種觸，緣種種觸生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。",
    "T02n0099_017:0125a11_2": "「云何種種界？",
    "T02n0099_017:0125a11_3": "謂十八界，眼界，乃至法界。",
    "T02n0099_017:0125a12_4": "「云何緣種種界生種種觸？",
    "T02n0099_017:0125a12_5": "云何？",
    "T02n0099_017:0125a12_6": "乃至緣種種熱生種種求？",
    "T02n0099_017:0125a13_7": "謂緣眼界生眼觸，非緣眼觸生眼界，但緣眼界生眼觸；緣眼觸生眼想，非緣眼想生眼觸，但緣眼觸生眼想；緣眼想生眼欲，非緣眼欲生眼想，但緣眼想生眼欲；緣眼欲生眼覺，非緣眼覺生眼欲，但緣眼欲生眼覺；緣眼覺生眼熱，非緣眼熱生眼覺，但緣眼覺生眼熱；緣眼熱生眼求，非緣眼求生眼熱，但緣眼熱生眼求。",
    "T02n0099_017:0125a22_8": "如是耳、鼻、舌、身、意界緣生意觸，乃至緣意熱生意求，亦如是廣說。",
    "T02n0099_017:0125a23_9": "是名比丘緣種種界生種種觸，乃至緣種種熱生種種求，非緣種種求生種種熱，乃至非緣種種觸生種種界，但緣種種界生種種觸，乃至緣種種熱生種種求。」",
    "T02n0099_017:0125a27_10": "佛說是經已，諸比丘聞佛所說，歡喜奉行。",
    "T02n0099_017:0125a29_0": "如內六入處，外六入處亦如是說。"
}