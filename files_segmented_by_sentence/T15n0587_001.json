{
    "T15n0587_001:0062a26_0": "勝思惟梵天所問經卷第一",
    "T15n0587_001:0062a28_0": "元魏天竺三藏菩提流支譯",
    "T15n0587_001:0062a29_0": "歸命一切諸佛菩薩。",
    "T15n0587_001:0062a29_1": "如是我聞：一時，婆伽婆住王舍城迦蘭陀竹林，與大比丘僧六萬四千人俱、菩薩摩訶薩七萬二千人，皆是智者之所識知，得具足陀羅尼，得無障礙樂說辯才，得諸三昧，得大神通，奮迅無礙，畢竟得無所畏，如實善知諸法體相，得無生法忍。",
    "T15n0587_001:0062b06_0": "其名曰文殊師利法王子、寶手法王子、寶印手法王子、寶德法王子、虛空藏法王子、發心轉法輪法王子、網明法王子、奮迅法王子、功德藏法王子、能捨一切法法王子、鉢頭摩莊嚴法王子、師子法王子、月光法王子、月明法王子、最勝意法王子，一切莊嚴法王子。",
    "T15n0587_001:0062b12_0": "跋陀婆羅等上首，十六大賢士，其名曰：跋陀婆羅菩薩、寶積菩薩、善將導菩薩、人德菩薩、善護德菩薩、大海德菩薩、帝釋王德菩薩、上意菩薩、勝意菩薩、增上意菩薩、不空見菩薩、善住菩薩、善奮迅菩薩、無量意菩薩、不休息菩薩、日藏菩薩、持地菩薩，如是等菩薩摩訶薩七萬二千人。",
    "T15n0587_001:0062b18_1": "及四天王，天帝釋王上首，三十三天、夜摩天、兜率陀天、化樂天、他化自在天、及梵王等諸餘梵天，并餘無量天、龍、鬼神夜叉、乾闥婆、阿修羅、迦樓羅、緊那羅、摩睺羅伽、人與非人，普皆來集。",
    "T15n0587_001:0062b22_2": "爾時，世尊有百千萬大眾集會，恭敬圍遶，而為說法。",
    "T15n0587_001:0062b25_0": "爾時，網明童子菩薩即從坐起，整服右肩右膝著地，頂禮佛足，合掌向佛，動此三千大千世界，觀察三千大千世界一切眾生，而白佛言：「世尊！",
    "T15n0587_001:0062b28_1": "我欲少問，若佛聽者，乃敢諮請。」",
    "T15n0587_001:0062b29_0": "佛言：「網明！",
    "T15n0587_001:0062b29_1": "恣汝所問，我當解說，悅可爾心。」",
    "T15n0587_001:0062c01_0": "於是，網明童子菩薩既蒙聽許心大歡喜，即白佛言：「世尊！",
    "T15n0587_001:0062c02_1": "如來身相超百千萬日月光明，我自惟念：『若有眾生能見佛身及思惟者，甚為希有。』",
    "T15n0587_001:0062c04_2": "我復思惟：『若有眾生能見佛身及思惟者，皆是如來威神之力。』」",
    "T15n0587_001:0062c06_0": "佛言：「網明！",
    "T15n0587_001:0062c06_1": "如是，如是。",
    "T15n0587_001:0062c06_2": "如汝所言，若佛如來不加威神，眾生無有能見佛身及思惟者，亦無有能問如來者。",
    "T15n0587_001:0062c08_3": "何以故？",
    "T15n0587_001:0062c08_4": "「網明！",
    "T15n0587_001:0062c08_5": "如來有光名寂莊嚴，若以此光觸諸眾生，遇斯光者，能見佛身思惟佛身不壞眼根。",
    "T15n0587_001:0062c10_6": "「網明！",
    "T15n0587_001:0062c10_7": "如來有光名無畏辯，若以此光觸諸眾生，遇斯光者，能問如來其辯無盡。",
    "T15n0587_001:0062c12_8": "「網明！",
    "T15n0587_001:0062c12_9": "如來有光名集一切諸善根本，若以此光觸諸眾生，遇斯光者，能問如來轉輪聖王行業因緣。",
    "T15n0587_001:0062c14_10": "如來有光名淨莊嚴，若以此光觸諸眾生，遇斯光者，能問如來天帝釋王行業因緣。",
    "T15n0587_001:0062c16_11": "「如來有光名曰自在，若以此光觸諸眾生，遇斯光者，能問如來大梵天王行業因緣。",
    "T15n0587_001:0062c18_12": "如來有光名離煩惱，若以此光觸諸眾生，遇斯光者，能問如來聲聞乘人所行之道。",
    "T15n0587_001:0062c20_13": "「如來有光名善遠離，若以此光觸諸眾生，遇斯光者，能問如來緣覺乘人所行之道。",
    "T15n0587_001:0062c22_14": "如來有光名益一切智智，若以此光觸諸眾生，遇斯光者，能問如來最上佛乘大乘之道。",
    "T15n0587_001:0062c24_15": "「如來有光名曰往益佛，來去時足下光明，若以此光觸諸眾生，遇斯光者，隨所壽終生於天上。",
    "T15n0587_001:0062c26_16": "「如來有光名一切莊嚴，若佛入城放斯光明，眾生遇者得樂歡喜，諸莊嚴具莊嚴其城。",
    "T15n0587_001:0062c28_17": "「如來有光名曰分散，若以此光觸諸世界，無量無邊世界震動。",
    "T15n0587_001:0063a01_0": "「如來有光名曰生樂，若以此光觸諸眾生，能滅地獄眾生苦惱。",
    "T15n0587_001:0063a02_1": "「如來有光名曰上慈，若以此光觸諸眾生，能令畜生不相殺害。",
    "T15n0587_001:0063a03_2": "「如來有光名曰涼樂，若以此光觸諸眾生，能滅餓鬼飢渴熱惱。",
    "T15n0587_001:0063a05_3": "「如來有光名曰明淨，若以此光觸諸眾生，能令盲者得眼能視。",
    "T15n0587_001:0063a06_4": "「如來有光名曰聽聰，若以此光觸諸眾生，能令聾者得耳聞聲。",
    "T15n0587_001:0063a08_5": "「如來有光名曰止息，若以此光觸諸眾生，住十不善惡業道者，能令安住十善業道。",
    "T15n0587_001:0063a09_6": "「如來有光名曰慚愧，若以此光觸諸眾生，能令狂者皆得正念。",
    "T15n0587_001:0063a11_7": "「如來有光名曰離惡，若以此光觸諸眾生，令邪見者皆得正見。",
    "T15n0587_001:0063a12_8": "「如來有光名曰能捨，若以此光觸諸眾生，能令慳者破慳貪心修行布施。",
    "T15n0587_001:0063a14_9": "「如來有光名無悔熱，若以此光觸諸眾生，令毀禁者皆得持戒。",
    "T15n0587_001:0063a15_10": "「如來有光名曰安利，若以此光觸諸眾生，能令瞋者皆行忍辱。",
    "T15n0587_001:0063a17_11": "「如來有光名曰勤修，若以此光觸諸眾生，令懈怠者皆行精進。",
    "T15n0587_001:0063a18_12": "「如來有光名曰一心，若以此光觸諸眾生，令忘念者皆得禪定。",
    "T15n0587_001:0063a20_13": "「如來有光名曰能解，若以此光觸諸眾生，令愚癡者皆得智慧。",
    "T15n0587_001:0063a21_14": "「如來有光名無垢淨，若以此光觸諸眾生，令不信者皆得正信。",
    "T15n0587_001:0063a23_15": "「如來有光名曰能持，若以此光觸諸眾生，令少聞者皆得多聞。",
    "T15n0587_001:0063a24_16": "「如來有光名曰威儀，若以此光觸諸眾生，無慚愧者皆得慚愧。",
    "T15n0587_001:0063a25_17": "「如來有光名曰安隱，若以此光觸諸眾生，令多欲者斷除婬欲。",
    "T15n0587_001:0063a27_18": "「如來有光名曰歡喜，若以此光觸諸眾生，令多怒者斷除瞋恚。",
    "T15n0587_001:0063a28_19": "「如來有光名曰照明，若以此光觸諸眾生，令多癡者觀十二緣斷除愚癡。",
    "T15n0587_001:0063b02_20": "「如來有光名曰遍行，若以此光觸諸眾生，令等分者斷除等分。",
    "T15n0587_001:0063b04_0": "「網明！",
    "T15n0587_001:0063b04_1": "如來有光名曰示現一切種色，若以此光觸諸眾生，能令遇者皆見佛身種種異色無量種色過百千萬色。",
    "T15n0587_001:0063b06_2": "「網明！",
    "T15n0587_001:0063b06_3": "當知如來若以一劫，若餘殘劫，依於如來光明說法不可窮盡。",
    "T15n0587_001:0063b08_4": "是故如來、應、正遍知光明功德，無量無邊不可窮盡。」",
    "T15n0587_001:0063b10_0": "爾時，網明童子菩薩白佛言：「希有世尊！",
    "T15n0587_001:0063b10_1": "如來示現無量無邊身光莊嚴，不可思議，方便善巧相應說法。",
    "T15n0587_001:0063b12_2": "世尊！",
    "T15n0587_001:0063b12_3": "我未聞此諸光明名。",
    "T15n0587_001:0063b12_4": "世尊！",
    "T15n0587_001:0063b13_0": "如我解佛所說法義，世尊！",
    "T15n0587_001:0063b13_1": "若有菩薩得聞如此諸光明名，能生淨信恭敬心者，彼諸眾生畢竟定得如來如是光明之身。",
    "T15n0587_001:0063b15_2": "世尊！",
    "T15n0587_001:0063b15_3": "惟願今放請菩薩光覺諸菩薩，令他方菩薩善問難者皆悉覺知，既覺知已發心來此娑婆世界，既來此已，問於如來、供養如來、問答如來。」",
    "T15n0587_001:0063b19_0": "爾時，世尊既受網明菩薩請已，即放光明，照於他方無量無邊諸佛世界。",
    "T15n0587_001:0063b20_1": "於是諸方無量菩薩依佛光明觸其身故，皆來至此娑婆世界。",
    "T15n0587_001:0063b22_2": "爾時，東方過七十二恒河沙等諸佛國土，有佛國土名曰清潔。",
    "T15n0587_001:0063b23_3": "彼中有佛，號月光明如來、應、正遍知，現在現命現住，惟為諸菩薩摩訶薩說清淨法。",
    "T15n0587_001:0063b25_4": "彼佛國土有菩薩梵天名勝思惟，住不退輪，蒙佛光明觸其身已，到彼佛所頂禮佛足，白言：「世尊！",
    "T15n0587_001:0063b27_5": "何因何緣，於此世界大光明現？」",
    "T15n0587_001:0063b28_6": "月光明佛告言：「梵天！",
    "T15n0587_001:0063b29_0": "西方去此過七十二恒河沙等諸佛世界，有佛世界名曰娑婆。",
    "T15n0587_001:0063c01_1": "彼中有佛，號釋迦牟尼如來、應、正遍知，現在現命現住，為眾說法。",
    "T15n0587_001:0063c02_2": "是彼佛身所放光明，為集十方諸大菩薩摩訶薩故。」",
    "T15n0587_001:0063c04_3": "梵天言：「世尊！",
    "T15n0587_001:0063c04_4": "我今欲詣娑婆世界奉見彼佛，供養彼佛、禮拜、親近、諮問、問答深細意問，彼佛世尊亦欲見我。」",
    "T15n0587_001:0063c06_5": "其佛告言：「便往，梵天！",
    "T15n0587_001:0063c07_6": "今正是時。",
    "T15n0587_001:0063c07_7": "彼國今有若干千億諸大菩薩，現前集會。",
    "T15n0587_001:0063c08_8": "梵天！",
    "T15n0587_001:0063c08_9": "汝今應以十種清淨堅固心遊彼世界，所謂於毀於譽心無增減故，聞善聞惡等以慈心故，於諸愚智等以悲心故，於上中下眾生之類意常平等故，於輕毀供養心無有二故，不見他人功德過失故，見種種乘皆是一味故，聞三惡道心不驚怖故，於諸菩薩生世尊想故，佛出五濁生希有想故。",
    "T15n0587_001:0063c15_10": "梵天！",
    "T15n0587_001:0063c15_11": "汝當依此十種清淨堅固心遊彼世界。」",
    "T15n0587_001:0063c17_0": "爾時，勝思惟梵天白其佛言：「世尊！",
    "T15n0587_001:0063c17_1": "然我不敢於如來前作師子吼，我所能行，佛自知之。」",
    "T15n0587_001:0063c18_2": "時，月光明如來國土餘諸菩薩白其佛言：「世尊！",
    "T15n0587_001:0063c20_0": "我得大利，不生如是國土，不生如是惡眾生中。」",
    "T15n0587_001:0063c21_1": "其佛告言：「諸善男子！",
    "T15n0587_001:0063c21_2": "勿作是語。",
    "T15n0587_001:0063c21_3": "何以故？",
    "T15n0587_001:0063c22_0": "若菩薩於此國中，滿百千劫淨修梵行，不如於彼娑婆世界，從旦至中無瞋礙心，其福為勝。",
    "T15n0587_001:0063c24_1": "何以故？",
    "T15n0587_001:0063c24_2": "以彼世界多有垢染、多有諸難，彼諸眾生多有垢染、多有鬪諍故。」",
    "T15n0587_001:0063c25_3": "即時彼國有萬二千諸菩薩等，欲與勝思惟梵天俱共發來，而作是言：「如來知我行菩薩行，我等亦欲以此十心，一心遊行娑婆世界，見釋迦牟尼佛禮拜供養，一心定意遊行彼國。」",
    "T15n0587_001:0063c29_4": "爾時勝思惟梵天與萬二千諸菩薩等，頭面禮拜月光明佛，於其國土忽然不現，譬如壯士屈申臂頃，一剎那頃，一羅婆頃，一無侯多頃，到娑婆世界釋迦牟尼佛所，頭面禮足，右遶三匝，却住一面。",
    "T15n0587_001:0064a05_5": "爾時，佛告網明菩薩言：「網明！",
    "T15n0587_001:0064a06_6": "汝見勝思惟梵天來不？」",
    "T15n0587_001:0064a06_7": "網明菩薩白佛言：「如是，世尊！",
    "T15n0587_001:0064a07_8": "唯然已見。」",
    "T15n0587_001:0064a07_9": "佛言：「網明！",
    "T15n0587_001:0064a07_10": "此勝思惟梵天於一切正問諸菩薩中，為最第一；於一切善巧隨意所宜說法諸菩薩中，為最第一；於一切美妙音聲諸菩薩中，為最第一；於一切美妙言語諸菩薩中，為最第一；於一切先意問訊諸菩薩中，為最第一；於一切應以言語供養諸菩薩中，為最第一；於一切無障礙言語諸菩薩中，為最第一；於一切密意言語諸菩薩中，為最第一；於一切無瞋恨心諸菩薩中，為最第一；於一切慈心行諸菩薩中，為最第一；於一切悲心行諸菩薩中，為最第一；於一切喜心行諸菩薩中，為最第一；於一切捨心行諸菩薩中，為最第一；於一切善問疑心諸菩薩中，為最第一。」",
    "T15n0587_001:0064a20_11": "爾時，勝思惟梵天與萬二千諸菩薩等，頂禮佛足，右遶三匝，合掌向佛，偈讚請曰：「世尊大名勝，　　普聞於十方，　所在諸如來，　　無不稱歎者。",
    "T15n0587_001:0064a25_0": "　有諸餘淨國，　　無三惡道名，　捨如是妙土，　　慈悲故生此。",
    "T15n0587_001:0064a27_0": "　佛名智無減，　　與諸如來等，　以大悲本願，　　處斯穢惡土，　若人於淨國，　　梵行滿一劫，　此土須臾間，　　行慈為最勝。",
    "T15n0587_001:0064b03_0": "　若人於此土，　　有身口意罪，　應墮三惡道，　　現世受得除。",
    "T15n0587_001:0064b05_0": "　生此土菩薩，　　不應懷憂惱，　設有惡道罪，　　頭痛則得除。",
    "T15n0587_001:0064b07_0": "　此土諸菩薩，　　若能守護法，　世世所生處，　　不失於正念。",
    "T15n0587_001:0064b09_0": "　若人欲斷縛，　　滅煩惱業罪，　於此土護法，　　增益一切智。",
    "T15n0587_001:0064b11_0": "　淨土多億劫，　　受持清淨戒，　於此娑婆國，　　從旦至中勝。",
    "T15n0587_001:0064b13_0": "　我見安樂國，　　無量壽佛國，　無苦及苦名，　　彼作福非奇。",
    "T15n0587_001:0064b15_0": "　於此煩惱處，　　能忍不可忍，　亦教他此法，　　其福為最勝。",
    "T15n0587_001:0064b17_0": "　我禮無上尊，　　大悲救苦者，　能忍惡眾生，　　說法甚為難。",
    "T15n0587_001:0064b19_0": "　佛集十方界，　　名聞諸菩薩，　聽法無厭者，　　廣為說佛道。",
    "T15n0587_001:0064b21_0": "　釋梵天四王，　　諸天龍神等，　皆悉欲求法，　　願隨信樂說。",
    "T15n0587_001:0064b23_0": "　比丘、比丘尼，　　及清信士女，　是四眾普集，　　願時為演說。",
    "T15n0587_001:0064b25_0": "　有樂佛乘者，　　及聲聞緣覺，　佛知其深心，　　願悉為斷疑。",
    "T15n0587_001:0064b27_0": "　不斷佛種者，　　能出生三寶，　為是諸菩薩，　　我今請法王，　名稱普流布，　　十方菩薩聞，　皆悉共來集，　　願說無上道。",
    "T15n0587_001:0064c03_0": "　法非二乘境，　　我等信力入，　不可思議慧，　　惟是佛境界。",
    "T15n0587_001:0064c05_0": "　我今有所請，　　悔過於世尊，　如來無疲惓，　　願說菩提道。」",
    "T15n0587_001:0064c07_0": "爾時，勝思惟梵天偈讚歎已，白佛言：「世尊！",
    "T15n0587_001:0064c07_1": "云何菩薩其心堅固而不疲惓？",
    "T15n0587_001:0064c08_2": "云何菩薩所言決定而不中悔？",
    "T15n0587_001:0064c09_3": "云何菩薩增長諸善根？",
    "T15n0587_001:0064c09_4": "云何菩薩無所恐畏威儀不轉？",
    "T15n0587_001:0064c10_5": "云何菩薩增長諸白法？",
    "T15n0587_001:0064c11_6": "云何菩薩善知從一地至一地？",
    "T15n0587_001:0064c11_7": "云何菩薩善知方便教化眾生？",
    "T15n0587_001:0064c12_8": "云何菩薩隨順諸眾生？",
    "T15n0587_001:0064c13_9": "云何菩薩不失菩提心？",
    "T15n0587_001:0064c13_10": "云何菩薩能一其心而不散亂？",
    "T15n0587_001:0064c14_11": "云何菩薩善求於法？",
    "T15n0587_001:0064c14_12": "云何菩薩善出毀禁之罪？",
    "T15n0587_001:0064c15_13": "云何菩薩善斷諸煩惱？",
    "T15n0587_001:0064c15_14": "云何菩薩善往諸大眾？",
    "T15n0587_001:0064c16_15": "云何菩薩善開法施？",
    "T15n0587_001:0064c16_16": "云何菩薩得先因力不失善根？",
    "T15n0587_001:0064c17_17": "云何菩薩不由他教而能自行六波羅蜜？",
    "T15n0587_001:0064c18_18": "云何菩薩能轉捨禪定還生欲界？",
    "T15n0587_001:0064c19_19": "云何菩薩於諸佛法得不退轉？",
    "T15n0587_001:0064c20_20": "云何菩薩不斷佛種如實修行？」",
    "T15n0587_001:0064c21_0": "爾時，世尊讚勝思惟大梵天言：「善哉，善哉！",
    "T15n0587_001:0064c21_1": "梵天！",
    "T15n0587_001:0064c22_2": "善哉！",
    "T15n0587_001:0064c22_3": "梵天！",
    "T15n0587_001:0064c22_4": "汝今善能問於如來如是之義。",
    "T15n0587_001:0064c23_0": "梵天！",
    "T15n0587_001:0064c23_1": "汝今至心諦聽，我為汝說。」",
    "T15n0587_001:0064c23_2": "大梵天言：「如是，世尊！",
    "T15n0587_001:0064c24_3": "願樂欲聞。」",
    "T15n0587_001:0064c24_4": "佛言：「梵天！",
    "T15n0587_001:0064c24_5": "諸菩薩摩訶薩，畢竟成就四法，其心堅固而不疲惓。",
    "T15n0587_001:0064c25_6": "何等為四？",
    "T15n0587_001:0064c26_7": "一者、於諸眾生起大悲心故；二者、精進常不懈故；三者、信解生死如夢故；四者、正思惟無等等佛之智慧故。",
    "T15n0587_001:0064c28_8": "梵天！",
    "T15n0587_001:0064c28_9": "諸菩薩摩訶薩畢竟成就如是四法，其心堅固而不疲惓。",
    "T15n0587_001:0065a01_10": "「梵天！",
    "T15n0587_001:0065a02_11": "諸菩薩摩訶薩畢竟成就四法，所言決定而不中悔。",
    "T15n0587_001:0065a03_12": "何等為四？",
    "T15n0587_001:0065a03_13": "一者、決定說諸法無我故；二者、決定說諸生處無有樂者故；三者、決定常讚大乘故；四者、決定說罪福業不失故。",
    "T15n0587_001:0065a06_14": "梵天！",
    "T15n0587_001:0065a06_15": "諸菩薩摩訶薩畢竟成就如是四法，所言決定而不中悔。",
    "T15n0587_001:0065a07_16": "「梵天！",
    "T15n0587_001:0065a07_17": "諸菩薩摩訶薩畢竟成就四法增長諸善根。",
    "T15n0587_001:0065a08_18": "何等為四？",
    "T15n0587_001:0065a08_19": "一者、持戒故；二者、多聞故；三者、布施故；四者、出家故；是為四法。",
    "T15n0587_001:0065a10_20": "「梵天！",
    "T15n0587_001:0065a10_21": "諸菩薩摩訶薩畢竟成就四法，無所恐畏威儀不轉。",
    "T15n0587_001:0065a11_22": "何等為四？",
    "T15n0587_001:0065a12_0": "一者、不畏不得財利故；二者、不畏毀辱故；三者、不畏惡名故；四者、不畏苦惱故；是為四法。",
    "T15n0587_001:0065a14_0": "「梵天！",
    "T15n0587_001:0065a14_1": "諸菩薩摩訶薩畢竟成就四法，增長諸白法。",
    "T15n0587_001:0065a15_2": "何等為四？",
    "T15n0587_001:0065a15_3": "一者、教諸眾生修行大菩提故；二者、布施不求果報故；三者、守護正法故；四者、以智慧教諸菩薩故；是為四法。",
    "T15n0587_001:0065a17_4": "「梵天！",
    "T15n0587_001:0065a18_5": "諸菩薩摩訶薩畢竟成就四法，善知從一地至一地。",
    "T15n0587_001:0065a19_6": "何等為四？",
    "T15n0587_001:0065a19_7": "一者、集諸善根故；二者、遠離一切諸過咎故；三者、善知方便迴向故；四者、常勤精進故；是為四法。",
    "T15n0587_001:0065a21_8": "「梵天！",
    "T15n0587_001:0065a21_9": "諸菩薩摩訶薩畢竟成就四法，善知方便教化眾生。",
    "T15n0587_001:0065a23_10": "何等為四？",
    "T15n0587_001:0065a23_11": "一者、隨順眾生意故；二者、於他功德起隨喜心故；三者、悔過除罪故；四者、勸請諸佛故；是為四法。",
    "T15n0587_001:0065a25_12": "「梵天！",
    "T15n0587_001:0065a25_13": "諸菩薩摩訶薩畢竟成就四法，隨順諸眾生。",
    "T15n0587_001:0065a26_14": "何等為四？",
    "T15n0587_001:0065a27_15": "一者、常求利安一切眾生故；二者、自捨己樂故；三者、心和忍辱故；四者、除捨憍慢故；是為四法。",
    "T15n0587_001:0065a29_16": "「梵天！",
    "T15n0587_001:0065a29_17": "諸菩薩摩訶薩畢竟成就四法，不失菩提心。",
    "T15n0587_001:0065b01_18": "何等為四？",
    "T15n0587_001:0065b01_19": "一者、常憶念佛故；二者、所作善根不離菩提心故；三者、親近善知識故；四者、讚歎大乘故；是為四法。",
    "T15n0587_001:0065b04_0": "「梵天！",
    "T15n0587_001:0065b04_1": "諸菩薩摩訶薩畢竟成就四法，能一其心而不散亂。",
    "T15n0587_001:0065b05_2": "何等為四？",
    "T15n0587_001:0065b05_3": "一者、遠離聲聞心故；二者、捨辟支佛心念故；三者、求法無厭足故；四者、如所聞法廣為人說故；是為四法。",
    "T15n0587_001:0065b08_0": "「梵天！",
    "T15n0587_001:0065b08_1": "諸菩薩摩訶薩畢竟成就四法，善求於法。",
    "T15n0587_001:0065b09_2": "何等為四？",
    "T15n0587_001:0065b09_3": "一者、於法生珍寶想以難得故；二者、於法生妙藥想療眾病故；三者、於法生財利想以不失故；四者、於法生滅苦想至涅槃故；是為四法。",
    "T15n0587_001:0065b12_4": "「梵天！",
    "T15n0587_001:0065b12_5": "諸菩薩摩訶薩畢竟成就四法，善出毀禁之罪。",
    "T15n0587_001:0065b13_6": "何等為四？",
    "T15n0587_001:0065b13_7": "一者、得無生忍以諸法內觀故；二者、得無滅忍以諸法無去故；三者、得因緣忍觀諸法因緣故；四者、得無住忍無新無舊故；是為四法。",
    "T15n0587_001:0065b16_8": "「梵天！",
    "T15n0587_001:0065b17_9": "諸菩薩摩訶薩畢竟成就四法，善斷諸煩惱。",
    "T15n0587_001:0065b18_10": "何等為四？",
    "T15n0587_001:0065b18_11": "一者、正觀察故；二者、遠離未來諸障增長諸白法故；三者、得善法力故；四者、獨處遠離故；是為四法。",
    "T15n0587_001:0065b20_12": "「梵天！",
    "T15n0587_001:0065b20_13": "諸菩薩摩訶薩畢竟成就四法，善往諸大眾。",
    "T15n0587_001:0065b21_14": "何等為四？",
    "T15n0587_001:0065b22_15": "一者、求法不求勝故；二者、恭敬心無憍慢故；三者、惟求於法不自顯現故；四者、教人善法不求名利故；是為四法。",
    "T15n0587_001:0065b24_16": "「梵天！",
    "T15n0587_001:0065b24_17": "諸菩薩摩訶薩畢竟成就四法，善開法施。",
    "T15n0587_001:0065b25_18": "何等為四？",
    "T15n0587_001:0065b26_19": "一者、守護法故；二者、自益智慧亦益他人故；三者、行善人法故；四者、示人垢淨故；是為四法。",
    "T15n0587_001:0065b28_20": "「梵天！",
    "T15n0587_001:0065b28_21": "諸菩薩摩訶薩畢竟成就四法，得先因力不失善根。",
    "T15n0587_001:0065b29_22": "何等為四？",
    "T15n0587_001:0065b29_23": "一者、於他闕失不見其過故；二者、於瞋怒人常修慈心故；三者、常說諸法因緣故；四者、常念菩提故；是為四法。",
    "T15n0587_001:0065c03_24": "「梵天！",
    "T15n0587_001:0065c03_25": "諸菩薩摩訶薩畢竟成就四法，不由他教而能自行六波羅蜜。",
    "T15n0587_001:0065c04_26": "何等為四？",
    "T15n0587_001:0065c05_27": "一者、以施導人故；二者、不說他人毀禁之罪故；三者、善知攝法教化眾生故；四者、達解深法故；是為四法。",
    "T15n0587_001:0065c07_28": "「梵天！",
    "T15n0587_001:0065c07_29": "諸菩薩摩訶薩畢竟成就四法，能轉捨禪定還生欲界。",
    "T15n0587_001:0065c08_30": "何等為四？",
    "T15n0587_001:0065c09_31": "一者、其心柔軟故；二者、得諸善根力故；三者、善修智慧方便力故；四者、不捨一切諸眾生故；是為四法。",
    "T15n0587_001:0065c11_32": "「梵天！",
    "T15n0587_001:0065c11_33": "諸菩薩摩訶薩畢竟成就四法，於諸佛法得不退轉。",
    "T15n0587_001:0065c12_34": "何等為四？",
    "T15n0587_001:0065c12_35": "一者、堪受無量生死故；二者、供養無量諸佛故；三者、修行無量大慈故；四者、修行無量大悲故；是為四法。",
    "T15n0587_001:0065c15_36": "「梵天！",
    "T15n0587_001:0065c15_37": "諸菩薩摩訶薩畢竟成就四法，不斷佛種如實修行。",
    "T15n0587_001:0065c16_38": "何等為四？",
    "T15n0587_001:0065c16_39": "一者、不退本願故；二者、如實修行故；三者、於諸善法大欲精進故；四者、深心行於佛道故。",
    "T15n0587_001:0065c19_0": "梵天！",
    "T15n0587_001:0065c19_1": "諸菩薩摩訶薩畢竟成就如是四法，不斷佛種如實修行。」",
    "T15n0587_001:0065c20_2": "說如是等諸四法時，二萬二千諸天及人，皆發阿耨多羅三藐三菩提心，五千菩薩得無生法忍，十方世界諸來菩薩供養於佛，所散天華周遍三千大千世界，積至于膝。",
    "T15n0587_001:0065c25_0": "爾時，網明童子菩薩問勝思惟大梵天言：「梵天！",
    "T15n0587_001:0065c26_1": "佛說汝於一切正問諸菩薩中為最第一，云何菩薩所問為正問耶？」",
    "T15n0587_001:0065c27_2": "梵天言：「網明！",
    "T15n0587_001:0065c27_3": "若菩薩見我故問，名為邪問非為正問；見他故問，名為邪問非為正問；分別法問，名為邪問非為正問。",
    "T15n0587_001:0066a01_4": "網明！",
    "T15n0587_001:0066a01_5": "若菩薩無我見問，無他見問，無法見問，名為正問非為邪問。",
    "T15n0587_001:0066a02_6": "「復次，網明！",
    "T15n0587_001:0066a02_7": "若菩薩以生故問名為邪問，以滅故問名為邪問，以是處非處故問，名為邪問。",
    "T15n0587_001:0066a04_8": "網明！",
    "T15n0587_001:0066a04_9": "若菩薩不以生故問，不以滅故問，不以是處非處故問，名為正問。",
    "T15n0587_001:0066a06_10": "「復次，網明！",
    "T15n0587_001:0066a06_11": "若菩薩為染故問名為邪問，為淨故問名為邪問，為生死故問名為邪問，為出生死故問名為邪問，為涅槃故問名為邪問。",
    "T15n0587_001:0066a09_12": "網明！",
    "T15n0587_001:0066a09_13": "若菩薩不為染淨故問，不為生死出生死故問，不為涅槃故問，名為正問。",
    "T15n0587_001:0066a11_14": "何以故？",
    "T15n0587_001:0066a11_15": "於法位中，無染、無淨、無生死、無涅槃故。",
    "T15n0587_001:0066a12_16": "「復次，網明！",
    "T15n0587_001:0066a12_17": "若菩薩為得故問非為正問，為取故問非為正問，為證故問非為正問，為分別故問非為正問，為知故問非為正問，為依止故問非為正問，為修故問非為正問，為修見故問非為正問。",
    "T15n0587_001:0066a16_18": "是故，網明！",
    "T15n0587_001:0066a16_19": "以何處無得、無取、無證、無分別、無知、無依止、無修、無修見故問，是為正問。",
    "T15n0587_001:0066a18_20": "「復次，網明！",
    "T15n0587_001:0066a18_21": "若菩薩是善法是不善法，是有漏法是無漏法，是有罪法是無罪法，是有為法是無為法，是世間法是出世間法。",
    "T15n0587_001:0066a21_22": "網明！",
    "T15n0587_001:0066a21_23": "如是等二法隨所依而問者，名為邪問。",
    "T15n0587_001:0066a22_24": "網明！",
    "T15n0587_001:0066a22_25": "若菩薩不見二不見不二，無相無相平等行問，名為正問。",
    "T15n0587_001:0066a23_26": "「復次，網明！",
    "T15n0587_001:0066a24_0": "若菩薩分別佛問名為邪問，分別法問名為邪問，分別僧問名為邪問，分別佛國土問名為邪問，分別眾生問名為邪問，分別乘問名為邪問。",
    "T15n0587_001:0066a27_1": "網明！",
    "T15n0587_001:0066a27_2": "若菩薩於法不作一異問者，名為正問。",
    "T15n0587_001:0066a28_3": "「復次，網明！",
    "T15n0587_001:0066a28_4": "一切法正、一切法邪！」",
    "T15n0587_001:0066a29_0": "網明菩薩言：「梵天！",
    "T15n0587_001:0066a29_1": "云何一切法正？",
    "T15n0587_001:0066a29_2": "云何一切法邪？」",
    "T15n0587_001:0066b01_3": "梵天言：「網明！",
    "T15n0587_001:0066b01_4": "諸法不可思議故，一切法名為正；若不可思議而思議者，一切法名為邪。",
    "T15n0587_001:0066b03_5": "一切法寂靜，名為正思惟，若不信解是寂靜者，是即分別諸法。",
    "T15n0587_001:0066b04_6": "若分別諸法則入增上慢，若入增上慢隨所分別，皆名邪問。」",
    "T15n0587_001:0066b06_7": "網明菩薩言：「梵天！",
    "T15n0587_001:0066b06_8": "云何名為諸法正性？」",
    "T15n0587_001:0066b07_0": "梵天言：「網明！",
    "T15n0587_001:0066b07_1": "諸法離自性離欲際，是名正性。」",
    "T15n0587_001:0066b09_0": "網明菩薩言：「梵天！",
    "T15n0587_001:0066b09_1": "少有眾生能解如是諸法正性。」",
    "T15n0587_001:0066b10_2": "梵天言：「是法正性不一不多。",
    "T15n0587_001:0066b10_3": "網明！",
    "T15n0587_001:0066b10_4": "若有善男子、善女人能如是知諸法正性，若已知，若今知，若當知，是人無有法已得，無有法今得，無有法當得。",
    "T15n0587_001:0066b13_5": "何以故？",
    "T15n0587_001:0066b13_6": "佛說無得、無分別，名為所作已辦相。",
    "T15n0587_001:0066b14_7": "網明！",
    "T15n0587_001:0066b14_8": "若有善男子、善女人得聞如是諸法正性，勤行精進，是名如實修行。",
    "T15n0587_001:0066b16_9": "彼人不戲諸法，若不戲諸法，彼人無有法得；若無有法得，彼人不住世間，不住涅槃。",
    "T15n0587_001:0066b18_10": "何以故？",
    "T15n0587_001:0066b18_11": "諸佛不得生死、不得涅槃故。」",
    "T15n0587_001:0066b20_0": "網明菩薩言：「梵天！",
    "T15n0587_001:0066b20_1": "如來可不為度生死故說法耶！」",
    "T15n0587_001:0066b21_2": "梵天言：「佛所示法有度生死耶？」",
    "T15n0587_001:0066b21_3": "答言：「無也！",
    "T15n0587_001:0066b22_4": "如來不令眾生離於世間，亦不令眾生得於涅槃。」",
    "T15n0587_001:0066b23_5": "梵天言：「善男子！",
    "T15n0587_001:0066b23_6": "以是因緣，當知如來不令眾生出於生死入於涅槃，但為化度妄想分別生死涅槃二相者耳，此中實無出於生死至涅槃者。",
    "T15n0587_001:0066b26_7": "何以故？",
    "T15n0587_001:0066b26_8": "諸法平等，實無有人往來生死，亦無有人入於涅槃，無染無淨故。」",
    "T15n0587_001:0066b29_0": "爾時，世尊讚勝思惟大梵天言：「善哉，善哉！",
    "T15n0587_001:0066b29_1": "梵天！",
    "T15n0587_001:0066c01_2": "善哉！",
    "T15n0587_001:0066c01_3": "梵天！",
    "T15n0587_001:0066c01_4": "若有欲說諸法正性，應當如汝之所說也。」",
    "T15n0587_001:0066c02_5": "說是法時，二千比丘不受諸法漏盡心得解脫。",
    "T15n0587_001:0066c03_6": "如來復告大梵天言：「梵天！",
    "T15n0587_001:0066c03_7": "我不得生死、不得涅槃。",
    "T15n0587_001:0066c04_8": "何以故？",
    "T15n0587_001:0066c04_9": "如來雖說生死，實無有人往來生死；雖說涅槃，實無有人得涅槃者。",
    "T15n0587_001:0066c06_10": "若有得入如此法門，當知是人非生死相、非涅槃相。」",
    "T15n0587_001:0066c07_11": "爾時，會中五百比丘，即從坐起，而作是言：「若無世間無涅槃者，我等便為空修梵行。",
    "T15n0587_001:0066c09_12": "為何義故，修行正道諸禪三昧三摩跋提？」",
    "T15n0587_001:0066c11_0": "爾時，網明菩薩法王子白佛言：「世尊！",
    "T15n0587_001:0066c11_1": "若有於法而起生見、起滅見者，世尊！",
    "T15n0587_001:0066c12_2": "彼人不過生死，則於其人佛不出世。",
    "T15n0587_001:0066c13_3": "世尊！",
    "T15n0587_001:0066c13_4": "若有決定見涅槃者，彼人亦不度生死，亦不得涅槃。",
    "T15n0587_001:0066c14_5": "何以故？",
    "T15n0587_001:0066c14_6": "世尊言：『涅槃者名為除滅諸相，遠離一切動、一切我想、一切發、一切戲故。』",
    "T15n0587_001:0066c16_7": "世尊！",
    "T15n0587_001:0066c16_8": "是諸比丘已於如來正法出家，而今墮在外道邪見，於涅槃樂中求決定相，譬如從麻出油、從酪出酥。",
    "T15n0587_001:0066c19_0": "世尊！",
    "T15n0587_001:0066c19_1": "若人於諸法寂滅相中求涅槃者，我說是輩為增上慢邪見外道。",
    "T15n0587_001:0066c20_2": "世尊！",
    "T15n0587_001:0066c20_3": "正行道者，於寂滅法，不作生相不作滅相，無得無果。」",
    "T15n0587_001:0066c22_0": "爾時，網明菩薩法王子問勝思惟大梵天言：「是五百比丘從此眾座而起去者，云何而為作諸方便，引導其心入此法門，令得信解離惡邪見？」",
    "T15n0587_001:0066c25_1": "梵天言：「善男子！",
    "T15n0587_001:0066c25_2": "縱令使去至恒河沙諸佛國土，不能得出如此法門。",
    "T15n0587_001:0066c26_3": "譬如癡人畏於虛空捨空而走，在所至處不離虛空。",
    "T15n0587_001:0066c27_4": "此諸比丘亦復如是，雖復遠去，不出空相，不出無相相，不出無願相。",
    "T15n0587_001:0066c29_5": "又譬如人求索，虛空東西馳走言：『我欲得空，我欲得空。』",
    "T15n0587_001:0067a01_6": "於空中行而不見空。",
    "T15n0587_001:0067a02_7": "此諸比丘亦復如是，欲求涅槃，行涅槃中而不得涅槃。",
    "T15n0587_001:0067a03_8": "何以故？",
    "T15n0587_001:0067a03_9": "言涅槃者但有名字，猶如虛空但有名字不可得取，涅槃亦爾，但有名字而不可得。」",
    "T15n0587_001:0067a05_10": "爾時，五百比丘聞說是已，不受諸法漏盡心得解脫，得神通已，而作是言：「世尊！",
    "T15n0587_001:0067a07_11": "若人乃於諸法畢竟寂滅相中求涅槃者，則於其人佛不出世。",
    "T15n0587_001:0067a08_12": "世尊！",
    "T15n0587_001:0067a08_13": "我等今者，非凡夫、非學、非無學、非阿羅漢，不在世間，不在涅槃。",
    "T15n0587_001:0067a10_14": "何以故？",
    "T15n0587_001:0067a10_15": "以離一切動、一切我想、一切發、一切戲故，名為諸佛出世。」",
    "T15n0587_001:0067a11_16": "爾時，長老舍利弗問諸比丘言：「汝等今者真是沙門，所作自利皆悉已辦耶？」",
    "T15n0587_001:0067a13_17": "諸比丘言：「長老舍利弗！",
    "T15n0587_001:0067a14_18": "我等今者，得諸煩惱染，不可作而作。」",
    "T15n0587_001:0067a14_19": "舍利弗言：「汝諸長老！",
    "T15n0587_001:0067a15_20": "以何意故如是說耶？」",
    "T15n0587_001:0067a15_21": "諸比丘言：「舍利弗！",
    "T15n0587_001:0067a16_22": "我等以知諸煩惱相，是故說言，得諸煩惱染，不可作而作。",
    "T15n0587_001:0067a17_23": "舍利弗！",
    "T15n0587_001:0067a17_24": "我意在此故如是說，我已得諸煩惱染，不可作而作。」",
    "T15n0587_001:0067a18_25": "舍利弗言：「善哉！",
    "T15n0587_001:0067a19_26": "善哉！",
    "T15n0587_001:0067a19_27": "汝等今者住於福田能消供養。」",
    "T15n0587_001:0067a20_28": "諸比丘言：「舍利弗！",
    "T15n0587_001:0067a20_29": "大師世尊猶尚不能消諸供養，何況我等能消供養？」",
    "T15n0587_001:0067a21_30": "舍利弗言：「汝以何故作如是說？」",
    "T15n0587_001:0067a22_31": "諸比丘言：「舍利弗！",
    "T15n0587_001:0067a22_32": "大師世尊知見法性，性常淨故。」",
    "T15n0587_001:0067a24_0": "爾時，勝思惟梵天白佛言：「世尊！",
    "T15n0587_001:0067a24_1": "誰是世間應受供養？」",
    "T15n0587_001:0067a25_2": "佛言：「梵天！",
    "T15n0587_001:0067a25_3": "不為世法之所牽者。」",
    "T15n0587_001:0067a25_4": "勝思惟大梵天言：「世尊！",
    "T15n0587_001:0067a26_5": "誰能消諸供養？」",
    "T15n0587_001:0067a26_6": "佛言：「梵天！",
    "T15n0587_001:0067a27_7": "謂於諸法無所取著者。」",
    "T15n0587_001:0067a27_8": "梵天言：「世尊！",
    "T15n0587_001:0067a28_0": "何者清淨堪為福田能受供養？」",
    "T15n0587_001:0067a28_1": "佛言：「梵天！",
    "T15n0587_001:0067a29_0": "謂不壞菩提心者。」",
    "T15n0587_001:0067a29_1": "梵天言：「世尊！",
    "T15n0587_001:0067a29_2": "誰為眾生善知識耶？」",
    "T15n0587_001:0067b01_3": "佛言：「梵天！",
    "T15n0587_001:0067b01_4": "謂於一切眾生不捨慈心者。」",
    "T15n0587_001:0067b02_5": "梵天言：「世尊！",
    "T15n0587_001:0067b02_6": "誰知報佛恩？」",
    "T15n0587_001:0067b02_7": "佛言：「梵天！",
    "T15n0587_001:0067b03_8": "謂不斷佛種者。」",
    "T15n0587_001:0067b03_9": "梵天言：「世尊！",
    "T15n0587_001:0067b03_10": "云何供養於佛？」",
    "T15n0587_001:0067b04_11": "佛言：「梵天！",
    "T15n0587_001:0067b04_12": "以通達無生際故。」",
    "T15n0587_001:0067b04_13": "梵天言：「世尊！",
    "T15n0587_001:0067b05_14": "誰能親近於佛？」",
    "T15n0587_001:0067b05_15": "佛言：「梵天！",
    "T15n0587_001:0067b05_16": "乃至失命因緣不毀禁戒者。」",
    "T15n0587_001:0067b06_17": "「世尊！",
    "T15n0587_001:0067b06_18": "誰能恭敬於佛？」",
    "T15n0587_001:0067b07_0": "佛言：「善護六根者。」",
    "T15n0587_001:0067b07_1": "「世尊！",
    "T15n0587_001:0067b07_2": "於世間中誰名財富？」",
    "T15n0587_001:0067b08_3": "佛言：「成就七財者。」",
    "T15n0587_001:0067b08_4": "「世尊！",
    "T15n0587_001:0067b08_5": "誰名知足？」",
    "T15n0587_001:0067b08_6": "佛言：「得出世間勝般若者。」",
    "T15n0587_001:0067b09_7": "「世尊！",
    "T15n0587_001:0067b09_8": "誰為遠離？」",
    "T15n0587_001:0067b09_9": "佛言：「於三界中無所願者。」",
    "T15n0587_001:0067b10_10": "「世尊！",
    "T15n0587_001:0067b10_11": "誰為世間無諸惡行？」",
    "T15n0587_001:0067b11_12": "佛言：「能斷一切諸結使者。」",
    "T15n0587_001:0067b11_13": "「世尊！",
    "T15n0587_001:0067b11_14": "誰名樂人？」",
    "T15n0587_001:0067b12_15": "佛言：「無貪著者。」",
    "T15n0587_001:0067b12_16": "「世尊！",
    "T15n0587_001:0067b12_17": "誰能到彼岸？」",
    "T15n0587_001:0067b13_0": "佛言：「能捨六入者。」",
    "T15n0587_001:0067b13_1": "「世尊！",
    "T15n0587_001:0067b13_2": "誰能住彼岸？」",
    "T15n0587_001:0067b13_3": "佛言：「梵天！",
    "T15n0587_001:0067b14_4": "到平等道者。」",
    "T15n0587_001:0067b14_5": "「世尊！",
    "T15n0587_001:0067b14_6": "云何諸菩薩能增長施？」",
    "T15n0587_001:0067b15_7": "佛言：「菩薩能為眾生說一切智心故。」",
    "T15n0587_001:0067b16_0": "「世尊！",
    "T15n0587_001:0067b16_1": "云何諸菩薩能奉持戒？」",
    "T15n0587_001:0067b16_2": "佛言：「常能不捨菩提心故。」",
    "T15n0587_001:0067b17_3": "「世尊！",
    "T15n0587_001:0067b17_4": "云何諸菩薩能行忍辱？」",
    "T15n0587_001:0067b18_0": "佛言：「以見一切智心無盡故。」",
    "T15n0587_001:0067b18_1": "「世尊！",
    "T15n0587_001:0067b18_2": "云何諸菩薩能行精進？」",
    "T15n0587_001:0067b19_3": "佛言：「觀察一切智心不得故。」",
    "T15n0587_001:0067b20_0": "「世尊！",
    "T15n0587_001:0067b20_1": "云何諸菩薩能行禪定？」",
    "T15n0587_001:0067b20_2": "佛言：「能覺一切智心自性清淨故。」",
    "T15n0587_001:0067b21_3": "「世尊！",
    "T15n0587_001:0067b21_4": "云何諸菩薩能行般若？」",
    "T15n0587_001:0067b22_5": "佛言：「於一切法無諸戲論故。」",
    "T15n0587_001:0067b22_6": "「世尊！",
    "T15n0587_001:0067b22_7": "云何諸菩薩能行慈心？」",
    "T15n0587_001:0067b23_8": "佛言：「不生眾生想故。」",
    "T15n0587_001:0067b23_9": "「世尊！",
    "T15n0587_001:0067b24_10": "云何諸菩薩能行悲心？」",
    "T15n0587_001:0067b24_11": "佛言：「不生法想故。」",
    "T15n0587_001:0067b25_12": "「世尊！",
    "T15n0587_001:0067b25_13": "云何諸菩薩能行喜心？」",
    "T15n0587_001:0067b25_14": "佛言：「不生我想故。」",
    "T15n0587_001:0067b26_15": "「世尊！",
    "T15n0587_001:0067b26_16": "云何諸菩薩能行捨心？」",
    "T15n0587_001:0067b26_17": "佛言：「不生彼我想故。」",
    "T15n0587_001:0067b27_18": "「世尊！",
    "T15n0587_001:0067b27_19": "云何諸菩薩安住於信？」",
    "T15n0587_001:0067b28_0": "佛言：「信一切法無言語故。」",
    "T15n0587_001:0067b28_1": "「世尊！",
    "T15n0587_001:0067b28_2": "云何諸菩薩住於聞慧？」",
    "T15n0587_001:0067b29_3": "佛言：「不著一切名字法故。」",
    "T15n0587_001:0067b29_4": "「世尊！",
    "T15n0587_001:0067c01_5": "云何諸菩薩住於有慚？」",
    "T15n0587_001:0067c01_6": "佛言：「知見內法故。」",
    "T15n0587_001:0067c02_7": "「世尊！",
    "T15n0587_001:0067c02_8": "云何諸菩薩住於有愧？」",
    "T15n0587_001:0067c02_9": "佛言：「捨於外入故。」",
    "T15n0587_001:0067c03_10": "「世尊！",
    "T15n0587_001:0067c03_11": "云何名為菩薩遍行一切功德處？」",
    "T15n0587_001:0067c04_12": "佛言：「能淨身口意業。」",
    "T15n0587_001:0067c04_13": "爾時，世尊而說偈言：「身淨無諸惡，　　口淨無妄語，　心淨離諸垢，　　是菩薩遍行。",
    "T15n0587_001:0067c08_0": "　觀不淨無貪，　　行慈無瞋恚，　行智故無癡，　　是菩薩遍行。",
    "T15n0587_001:0067c10_0": "　若在聚空野，　　及與處大眾，　威儀終不轉，　　是菩薩遍行。",
    "T15n0587_001:0067c12_0": "　信知法為佛，　　信離名為法，　信知無為僧，　　是菩薩遍行。",
    "T15n0587_001:0067c14_0": "　知多欲所行，　　多瞋癡所行，　善知轉此行，　　是菩薩遍行。",
    "T15n0587_001:0067c16_0": "　不依止欲界，　　不住色無色，　行如是禪定，　　是菩薩遍行。",
    "T15n0587_001:0067c18_0": "　知解諸法空，　　及無相無願，　而不盡諸漏，　　是菩薩遍行。",
    "T15n0587_001:0067c20_0": "　善知聲聞乘，　　及辟支佛乘，　通達於佛乘，　　是菩薩遍行。",
    "T15n0587_001:0067c22_0": "　明解於諸法，　　不疑道非道，　憎愛心平等，　　是菩薩遍行。",
    "T15n0587_001:0067c24_0": "　於過去未來，　　及與現在世，　一切無分別，　　是菩薩遍行。」",
    "T15n0587_001:0067c26_0": "勝思惟梵天所問經卷第一"
}