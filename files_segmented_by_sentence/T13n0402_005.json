{
    "T13n0402_005:0558a02_0": "寶星陀羅尼經卷第五",
    "T13n0402_005:0558a04_0": "唐天竺三藏波羅頗蜜多羅譯",
    "T13n0402_005:0558a05_0": "相品第五",
    "T13n0402_005:0558a06_0": "爾時，三千大千世界百億諸魔生如是念：「今佛世尊入王舍城門，我等應以最上莊嚴，嚴飾此城門之內及彼地方，如彼城外天、龍、夜叉之所莊嚴。」",
    "T13n0402_005:0558a10_0": "爾時，世尊以他心智知百億魔心之所念，欲以神通最上色相莊嚴佛處。",
    "T13n0402_005:0558a11_1": "是時，世尊以神通力，於王舍大城十二門內，一一門中皆有如來及諸大眾，共入城門。",
    "T13n0402_005:0558a13_2": "時百億魔即以神通種種莊嚴勝中勝者、阿僧祇等諸莊嚴具，嚴飾城門及地方城壁諸樹，地上虛空勝妙莊嚴而莊嚴之。",
    "T13n0402_005:0558a16_3": "時百億魔并諸眷屬，或有作於梵天之形，乃至作於大仙之形，於諸重閣窓門樓櫓却敵樹間諸處地，及虛空各於中住。",
    "T13n0402_005:0558a19_4": "以種種華末香燒香金粟銀粟，以摩尼真珠及種種莊嚴以嚴衣服，并諸綺繡莊嚴具等普雨供養。",
    "T13n0402_005:0558a21_5": "又以種種天之音樂擊鼓拍手，種種讚嘆歌詠如來無量功德，悉皆聚集供養世尊，以如是第一最勝莊嚴大希有相，所未曾有所未曾聞。",
    "T13n0402_005:0558a25_0": "爾時，世尊住城門下，以右足指觸城門閾，應時無間一切三千大千世界普皆震動，及此三千大千世界所有釋梵日月護世大自在天，天，龍、夜叉、乾闥婆、阿修羅、伽樓羅、緊那羅、摩睺羅伽等主，地天水天大海諸山城邑等天，及諸男女童男童女天仙等眾，乃至阿迦尼吒天宮已來，所有眾生得大滋味色貌光澤。",
    "T13n0402_005:0558b03_1": "彼一切眾見地大動光照覺悟，於王舍大城地及虛空圍遶而住，乃至華香黑栴檀末散佛供養。",
    "T13n0402_005:0558b05_2": "是時，世尊釋迦牟尼佛，以神通力令彼散華乃至末香，普遍十方微塵等剎，一一方分所有清淨及不清淨、空不空等諸佛剎土，悉皆供養供給彼佛。",
    "T13n0402_005:0558b08_3": "彼彼佛剎此所散華，并諸末香莊嚴具等，皆出如是偈句之聲：「汝等疾覺悟，　　觀不放逸行，　最上菩提因，　　流轉甚生死，　我今拔濟汝，　　宜速捨世事。",
    "T13n0402_005:0558b13_0": "　憶往昔誓願，　　時到熟相應，　各得菩提記，　　牟尼因陀羅，　利益世間故，　　今入王舍城。",
    "T13n0402_005:0558b16_0": "　大仙勝無憂，　　已降百億魔，　轉清淨法輪，　　應當大歡喜。",
    "T13n0402_005:0558b18_0": "　如是利世間，　　普示勇健事，　解脫世間苦。",
    "T13n0402_005:0558b19_1": "　　今為摩利沙，　當得菩提故，　　今授汝等記。",
    "T13n0402_005:0558b21_0": "　速往彼剎土，　　見妙好莊嚴，　自然如是得，　　入彼無憂城，　漸次菩提行，　　決定當得佛。」",
    "T13n0402_005:0558b24_0": "爾時，十方微塵等一切佛剎彼彼大眾，以佛力故，悉見此佛竹林大眾菩薩摩訶薩各各三昧思量。",
    "T13n0402_005:0558b26_1": "是時，竹林所有菩薩摩訶薩思惟住者，并諸聲聞大聲聞，皆見世尊於王舍城門調伏住待。",
    "T13n0402_005:0558b28_2": "彼諸大眾隨世尊後住，見大莊嚴具中出諸偈已，悉皆遍滿十方一切微塵等淨不淨、空不空一切佛剎。",
    "T13n0402_005:0558c01_3": "彼諸佛剎所有菩薩摩訶薩，及住聲聞，聞此聲已，作如是念：「何處有此法聲遍滿如是可意聲？",
    "T13n0402_005:0558c03_4": "如是美妙，如是可愛，如是可樂，如是可喜，如是勸發，如是大功德稱揚之聲？」",
    "T13n0402_005:0558c05_5": "及見華末香雨，雨於十方無量莊嚴，無量華香細末之雨。",
    "T13n0402_005:0558c06_6": "時彼菩薩摩訶薩及大聲聞，捨所作業皆大驚歎。",
    "T13n0402_005:0558c08_0": "爾時，釋迦如來即入三昧，名依佛莊嚴嚴飾三昧，入三昧已應時無間一切娑婆世界，及十方一切微塵佛剎所有大眾，悉見此佛剎中如是大莊嚴相。",
    "T13n0402_005:0558c11_1": "如彼未來世中普見如來淨無染聚世界功德莊嚴，唯無一事，謂城壁等，而自然莊嚴。",
    "T13n0402_005:0558c13_2": "一切十方諸佛剎土微塵等世界諸佛世尊，普見釋迦如來住王舍大城，光明赫弈甚大端嚴。",
    "T13n0402_005:0558c15_3": "彼諸佛剎所有大菩薩摩訶薩等及大聲聞，聞此偈已，各皆憶念觀於四方，見此世界如對目前，以一切諸佛境界力故，及見諸天種種莊嚴。",
    "T13n0402_005:0558c18_4": "時彼菩薩摩訶薩等，及大聲聞作如是念：「我等決定往於彼土大集會中莊嚴之處，及彼佛剎功德莊嚴普觀察之，見釋迦如來已，修行供養我等於彼佛所，得阿耨多羅三藐三菩提記。」",
    "T13n0402_005:0558c22_5": "時彼十方一切佛剎微塵等世界，諸菩薩摩訶薩等及大聲聞，釋迦如來神力加故，各自佛剎，於剎那羅婆摸呼多頃，彼沒此現到娑婆世界。",
    "T13n0402_005:0558c26_0": "時彼十方一一方分無量無數佛剎，微塵等菩薩摩訶薩，一切悉來到此佛剎，地及虛空遍滿而住。",
    "T13n0402_005:0558c28_1": "彼諸菩薩摩訶薩等，各依菩薩種種善根若干力故，修營供養釋迦如來。",
    "T13n0402_005:0558c29_2": "且置是事，或有菩薩於此佛剎，雨種種華一切遍滿，為供養事供養世尊；或有雨於種種真珠，乃至或有金銀毘琉璃頗梨、石藏寶摸薩羅、牛頭栴檀、龍堅栴檀、多摩羅葉，悉以為末而滿虛空，為供養事供養世尊；或有雨於種種嚴飾諸莊嚴具衣服綺繡，為供養事供養世尊；或竪種種幢幡華蓋，為供養事供養世尊；或燒種種之香，或散種種寶鬘，或擊種種伎樂，或有示現種種歌舞，或有種種香水雨此方地而灑潤之，或有種種寶器盛種種寶，於世尊前捧持供養。",
    "T13n0402_005:0559a11_3": "或有種種寶器盛滿香水，以華果葉而莊嚴之，於世尊前捧持供養。",
    "T13n0402_005:0559a13_4": "或有種種寶樹種種天衣，華果莊嚴舉手捧持，於世尊前為供養事。",
    "T13n0402_005:0559a14_5": "或有化作大梵天身合掌佛前，乃至廣說如前所作。",
    "T13n0402_005:0559a15_6": "或有化作師子之形，於世尊前如是禮拜。",
    "T13n0402_005:0559a16_7": "彼諸眾生以佛神力，及自善根加護力故，互相觀視，於自眼根不取諸色。",
    "T13n0402_005:0559a18_8": "以佛世尊現如是相，及魔王所作、大境界天之所作若干境界，及以如來自念處、正斷、神足、根、力、覺、道、十八不共法諸佛境界若干變現，隨世尊後入王舍大城，向彼中街蓮華之所。",
    "T13n0402_005:0559a22_9": "世尊到已，以右手掌摩蓮華葉而挽住之。",
    "T13n0402_005:0559a23_10": "時彼蓮華因挽動故，於此佛剎，一切魔宮魔所坐處悉皆振動。",
    "T13n0402_005:0559a24_11": "彼魔男女所有眷屬，及諸徒眾所居住者，皆生怖畏驚愕而住，自相謂言：「無因無緣我此宮室如是震動，莫復我等魔王境界自失位耶！",
    "T13n0402_005:0559a27_12": "莫復我等所住宮室滅沒之法於此起耶！",
    "T13n0402_005:0559a28_13": "我等今者決須觀察。」",
    "T13n0402_005:0559b01_0": "時彼諸魔，見此事已作如是念：「此佛剎土昔是五濁，誰復今者能令如是微妙莊嚴甚可愛樂？」",
    "T13n0402_005:0559b03_1": "時彼諸魔，於自境界所居住處，并諸眷屬悉不復見，唯見釋迦如來三十二相大人之相，具足莊嚴光明赫弈甚大顯照。",
    "T13n0402_005:0559b05_2": "於此一切三千大千世界及一切佛剎，種種諸相色貌現住眾生普遍，而無有一可識眾生。",
    "T13n0402_005:0559b07_3": "時彼一切無量眾生，於世尊前悉見修營為供養事。",
    "T13n0402_005:0559b09_4": "時彼諸魔，作如是念：「我等決定往彼釋迦如來所，見已禮拜并諸所問：『我等魔王并諸眷屬，今日悉皆何處去耶？』」",
    "T13n0402_005:0559b11_5": "爾時，此佛世界百俱胝魔，并諸眷屬往世尊所，到已恭敬於佛前住。",
    "T13n0402_005:0559b13_6": "時彼魔王向佛曲躬，合掌恭敬說如是偈：「我以清淨心，　　歸依於世尊，　速放我令去，　　從今行法行。」",
    "T13n0402_005:0559b17_0": "爾時，世尊以偈答曰：「我不障一人，　　來者及去者，　汝若能知道，　　隨汝欲所去。」",
    "T13n0402_005:0559b20_0": "爾時，魔王復說偈曰：「如我所欲去，　　所樂自宮室，　今見五種縛，　　瞿曇之所縛。」",
    "T13n0402_005:0559b23_0": "爾時，世尊以偈答曰：「我斷諸分別，　　自解脫世間，　我既解脫縛，　　令他離惱害。」",
    "T13n0402_005:0559b26_0": "爾時，世尊即以佛眼觀視一切，此佛剎土地及虛空眾生遍滿，而說偈言：「汝等今當聽，　　一切普來者，　棄捨諸疑惑，　　且各默然住。",
    "T13n0402_005:0559c01_0": "　世間佛難值，　　法僧值亦難，　具足淨信難，　　菩提行復難。",
    "T13n0402_005:0559c03_0": "　親於世尊前，　　得聞法甚難，　能修於諸忍，　　此一時亦難。",
    "T13n0402_005:0559c05_0": "　調伏心為難，　　及修於空行，　能斷諸分別，　　一切世間惡。",
    "T13n0402_005:0559c07_0": "　菩提行難得，　　如我先所行，　我當為汝說，　　但說一華分，　暗陰令滅壞，　　示現無上道。",
    "T13n0402_005:0559c10_0": "　所得菩提者，　　今當斷三垢，　聽大師善說，　　度彼岸諸流，　捨諸大渴愛，　　建立三解脫，　安立三護等，　　三界諸煩惱，　散滅令無餘。",
    "T13n0402_005:0559c14_1": "　　汝為供三寶，　復為法故來。",
    "T13n0402_005:0559c15_2": "　　世尊天及魔，　三世加護故，　　三世惑覆心，　皆得最勝斷，　　得解脫三界，　滅煩惱之忍，　　及四種顛倒。",
    "T13n0402_005:0559c19_0": "　顛倒諸凡夫，　　分別無體性，　彼非有忍器，　　眼等著諸色，　身口意覆翳，　　彼無四禪定，　親近於生死。",
    "T13n0402_005:0559c22_1": "　　聰明智慧者，　能修於禪定，　　彼今得解脫，　離於四顛倒，　　及解脫眾生，　自在拔四流，　　解知諸起滅，　所有調柔者，　　當得度彼岸。",
    "T13n0402_005:0559c27_0": "　菩薩具四行，　　及以無所畏，　正智皆能斷，　　眾生諸有縛，　能解知五陰，　　無漏離羂縛，　不復數數生，　　到有海彼岸。",
    "T13n0402_005:0560a02_0": "　汝等諸佛前，　　速發露諸惡，　諸惡斷無餘，　　到彼無畏岸。",
    "T13n0402_005:0560a04_0": "　所有生死苦，　　隨受有為者，　數數生諸有，　　隨逐於惡友，　當遠離惡友，　　斷除於惡見，　憶念生死苦，　　修習第一義。",
    "T13n0402_005:0560a08_0": "　當飲無上水，　　應修習於空，　第一義無體，　　無實亦無相。",
    "T13n0402_005:0560a10_0": "　六根猶如空，　　此中無作者，　分別相如是，　　唯分別無法。",
    "T13n0402_005:0560a12_0": "　六受及六愛，　　六觸為其本，　六觸入如是，　　亦須解知空。",
    "T13n0402_005:0560a14_0": "　觀察無一切，　　如法自體性，　無起亦無滅，　　此中見無實。",
    "T13n0402_005:0560a16_0": "　諸法同法性，　　三世無一物。",
    "T13n0402_005:0560a17_0": "　若知無熱惱，　　此道最無上。",
    "T13n0402_005:0560a18_0": "　離十三我相，　　眾生想分別，　如是修羼提，　　此彼得解脫。」",
    "T13n0402_005:0560a20_0": "爾時，世尊以無礙福力而無所畏，依種殖善根故，能變現出大圓音聲遍十方，說如此偈。",
    "T13n0402_005:0560a23_0": "爾時，十方無量阿閦毘恒河沙譬喻等諸空不空五濁世界，悉皆聞此圓音演說，聞此聲已，彼剎那頃如是一一無量佛剎，無量無數百千俱胝那由他等，所有眾生甚無所欲，唯有清淨愛樂之心，於往昔所得阿耨多羅三藐三菩提更不退轉，或得種種三摩提羼提陀羅尼。",
    "T13n0402_005:0560a29_1": "於此佛所集無量無數眾生，聞如此句義文字已，即得阿毘跋致，復有無量無數眾生，於三乘法各隨得度。",
    "T13n0402_005:0560b03_0": "爾時，光味菩薩摩訶薩，以己神力化作七寶階，以華遍布其上為蓮華座，欲令如來昇此座故，向佛恭敬曲躬合掌，說如是偈：「佛一切智月，　　觀世老病死，　憂患所沒溺，　　世間動不動，　為彼作法橋，　　佛觀滿剎土，　無量大眾生，　　悉皆合掌待。",
    "T13n0402_005:0560b10_0": "　分布施法會，　　示現己所得，　破眾生煩惱，　　無比方便智，　於此普示現。",
    "T13n0402_005:0560b12_1": "　　佛昇蓮華座，　普雨大法雨，　　十方一切佛，　及餘智大仙，　　與佛作證明。",
    "T13n0402_005:0560b15_0": "　牟尼因陀羅，　　降伏大魔王，　自性空無有，　　知法如虛空。",
    "T13n0402_005:0560b17_0": "　憶念昔誓願，　　轉無上法輪，　今當拔眾生，　　住於四流者。",
    "T13n0402_005:0560b19_0": "　人中師子王，　　佛今知此法，　令度三有海，　　佛說無等法，　除眾生罪垢，　　世尊大智慧，　利益諸眾生，　　安置善逝道。」",
    "T13n0402_005:0560b23_0": "爾時，世尊如其所化寶階之上鉢頭摩座昇蓮華臺。",
    "T13n0402_005:0560b24_1": "如來坐已，遍觀十方一切大眾告魔王言：「汝今於此應生歡喜，由汝因緣今得此處大集法門。」",
    "T13n0402_005:0560b26_2": "說此法時，無量無數所有眾生，今世來世皆得解脫，處胎殃橫老死四流，普各得度住吉祥道，又復令得虛空等智。",
    "T13n0402_005:0560b28_3": "「魔王！",
    "T13n0402_005:0560b29_0": "汝今此處為首，令諸眾生善根增長。",
    "T13n0402_005:0560b29_1": "魔王！",
    "T13n0402_005:0560b29_2": "汝可請我說法，令此眾中高慢眾生，度諸流故而為說法。」",
    "T13n0402_005:0560c02_3": "是時，魔王說如是偈：「瞿曇若無過，　　及無瞋慢者，　云何驚動我，　　今此說大法？",
    "T13n0402_005:0560c05_0": "　若有此瞋慢，　　云何得解脫？",
    "T13n0402_005:0560c06_0": "　我今未審知，　　牟尼為我說。」",
    "T13n0402_005:0560c07_0": "爾時，世尊即以偈頌答魔王曰：「我處十月胎，　　同彼人中事，　汝魔欲害我，　　我都無穢憎。",
    "T13n0402_005:0560c10_0": "　我忍度諸惡，　　穢惡悉無餘，　我既出生已，　　汝復動大地，　雨石來害我。",
    "T13n0402_005:0560c12_1": "　　復欲斷我乳，　令乳速乾竭，　　無量不愛事，　何種而不作？",
    "T13n0402_005:0560c14_2": "　　我住禪定時，　遣諸女惱我；　　我又乞食時，　障他令不施，　　請我作國王，　令我輪生死。",
    "T13n0402_005:0560c17_3": "　　踰城出家時，　復令夜黑暗，　　兵眾圍遶城，　是皆汝所作。",
    "T13n0402_005:0560c19_4": "　　我乘神通往，　復放大風雨，　　令地為[土*冓]坑，　沙石高滿路；　　我住寂靜林，　現作畏惡聲，　　於彼苦行處，　吹作切寒風。",
    "T13n0402_005:0560c23_5": "　　在河欲度處，　汝復放暴流；　　現作猛師子，　復欲令殺我。",
    "T13n0402_005:0560c25_6": "　　我欲飲食時，　汝以毒和食；　　我往菩提樹，　雨下金剛雹，　　刀箭雨器仗，　袈裟法衣服，　　悉欲令塗污。",
    "T13n0402_005:0560c29_0": "　我處金剛座，　　利益諸眾生，　彼時汝亦遣，　　諸女來惱我。",
    "T13n0402_005:0561a02_0": "　汝并將軍眾，　　不憶害我時，　我無微塵意，　　於汝作惱亂。",
    "T13n0402_005:0561a04_0": "　我證無上道，　　已曾降伏汝，　汝今乃無恥，　　復說是惡語。",
    "T13n0402_005:0561a06_0": "　往以惡方便，　　惱大迦葉等，　無量眾生善，　　汝皆所滅壞。",
    "T13n0402_005:0561a08_0": "　汝既無悲憐，　　今復欲害我，　我入城乞食，　　復放凶醉象，　調達放大石，　　三月食大麥，　孫陀羅惡聲，　　火坑惡毒食，　是皆汝所作，　　決定重惡業。",
    "T13n0402_005:0561a13_0": "　汝昔向道樹，　　威力并軍眾，　以無量刀箭，　　持來欲害我，　不動我一毛，　　何故復住此？",
    "T13n0402_005:0561a16_0": "　如為醉毒塗，　　起發俱胝魔，　那由他眾生，　　來滿此佛剎。",
    "T13n0402_005:0561a18_0": "　如是證知我，　　我住慈悲心，　憐愍於一切。",
    "T13n0402_005:0561a19_1": "　　而汝常於我，　極作惡障礙。",
    "T13n0402_005:0561a20_2": "　　此諸牟尼尊，　因陀羅牛王，　　悉現證知我。",
    "T13n0402_005:0561a22_0": "　我今於惡時，　　施作於佛事，　我為眾生故，　　住於解脫心，　縱汝加諸惡，　　我終不捨忍。",
    "T13n0402_005:0561a25_0": "　我無嫉妬意，　　穢惡諸過患，　我為隨攝汝，　　如是常勤勞。",
    "T13n0402_005:0561a27_0": "　我欲寂滅汝，　　今應請我說，　甘露第一法，　　令三界寂滅。",
    "T13n0402_005:0561a29_0": "　為汝除惡業，　　汝速清淨意，　於我生依怙。",
    "T13n0402_005:0561b01_1": "　　我常清淨心，　欲令汝解脫，　　汝常懷惡心，　應當捨惡見，　　意作清淨信。",
    "T13n0402_005:0561b04_0": "　汝今當覺知，　　不久得授記。」",
    "T13n0402_005:0561b05_0": "爾時，魔王復於佛所倍增瞋恨，從此欲去自知五縛，即欲出於可畏之聲復不能出，以己瞋力發熱毒氣，其氣猛盛欲害如來。",
    "T13n0402_005:0561b07_1": "是時，世尊以慈善力，變此惡氣為蘇摩那華蓋，普遍十方一切佛剎，於一切諸佛壽命安隱現說法者，蘇摩那蓋於虛空中近佛頂住。",
    "T13n0402_005:0561b10_2": "時彼佛剎所有菩薩摩訶薩各各請問：「今此華蓋從何而來？",
    "T13n0402_005:0561b12_3": "是誰神力之所變化？」",
    "T13n0402_005:0561b12_4": "時彼諸佛各答所問諸菩薩言：「諸善男子！",
    "T13n0402_005:0561b13_5": "彼有世界名曰薩訶，五濁不淨，有佛世尊，名釋迦如來、阿羅訶、三藐三佛陀。",
    "T13n0402_005:0561b15_6": "以本願力故，成阿耨多羅三藐三菩提已，現在說法。",
    "T13n0402_005:0561b16_7": "為欲摧滅諸魔境界力故；竪立一切諸佛力無所畏佛境界故；一切諸佛教法三寶種燈令久住故；一切善根增長故，以精進神力變化降伏一切外道之怨故；一切驚怖不吉諍論，惡夢惡相內外怨敵，鬪諍繫縛言訟不和，水旱荒儉非時之雨，寒熱風濕疫氣病癘，惡聲銷滅故；一切天、龍、夜叉、人、非人等悉令迴向故；一切剎利亦令迴向故；一切四姓誨以法義，然智慧炬示以正路故；一切家宅城邑聚落人主斷事，國王王宮市廛之處，悉令迴向故；一切星耀晝夜度數，半月一月時節年歲，悉皆正行故；一切五穀華果藥草，悉皆成熟故；一切工巧生業處所，不令散失所作成就故；一切身口意業過患悉得銷滅故；善作籌量念慧總持，勇猛無畏色相樂說，悉皆增長故；一切法無障明覺四聖種法作受持故；光顯大乘增長菩薩摩訶薩，安慰阿毘跋致地金剛心作護持故；作十地一味故；解無生法忍，受佛職建立菩提故；所化眾生如所隨攝轉大法輪，大悲普覆一切眾生，住波羅蜜，住無上道，雨於法雨，以法滋味充足眾生故；滿足一切諸佛之事，解脫一切四魔境界故；建立無餘涅槃之界故。",
    "T13n0402_005:0561c10_8": "有陀羅尼印，名金剛摧碎心高緣法等句入差別記，欲說故。",
    "T13n0402_005:0561c11_9": "「一切過去如來、阿羅訶、三藐三佛陀，名金剛摧碎心高緣法等句陀羅尼印入差別記，受持互相隨喜；及現在十方諸佛住世壽命將養，一切諸佛亦說彼金剛摧碎心高緣法等句陀羅尼印入差別記，現說受持互相隨喜。",
    "T13n0402_005:0561c16_10": "於未來世十方世界，諸餘如來、阿羅訶、三藐三佛陀，所有諸佛當出於世，亦說此金剛摧碎心高緣法等句陀羅尼印入差別記，亦當說受持互相隨喜。」",
    "T13n0402_005:0561c20_0": "爾時，彼諸佛剎所有菩薩各各請佛，白言：「世尊！",
    "T13n0402_005:0561c21_1": "此是何法？",
    "T13n0402_005:0561c21_2": "我昔未聞金剛摧碎心高緣法等句陀羅尼印入差別記，能作如是無量利益，能具足如是不可思議法利，能作一切法無障礙明，乃至寂滅。」",
    "T13n0402_005:0561c24_3": "諸佛世尊說此金剛摧碎心高緣法等句陀羅尼印入差別記時，一切魔力境界磨滅，乃至於彼無餘涅槃而般涅槃。",
    "T13n0402_005:0561c27_4": "於諸眾生無量利益無量安樂，為欲憐愍一切世間，利益安樂無量天人眾生聚故。",
    "T13n0402_005:0561c29_5": "時彼諸佛告彼菩薩作如是言：「善男子！",
    "T13n0402_005:0562a01_0": "我亦共汝往彼娑婆世界，釋迦如來、阿羅訶、三藐三佛陀之所住處。",
    "T13n0402_005:0562a02_1": "所有十方現在世尊壽命將養，諸餘世界彼諸世尊，共一切菩薩前後圍繞，并聲聞僧俠侍於前。",
    "T13n0402_005:0562a04_2": "彼諸世尊亦當往彼釋迦如來大集會所，彼釋迦如來共諸佛，亦當說此金剛摧碎心高緣法等句陀羅尼印入差別記，當共受持，當互隨喜，利益眾生遮惡業行，為滿賢行滿無上智故。",
    "T13n0402_005:0562a08_3": "一切諸佛今悉集彼，與諸菩薩聲聞僧等圍繞夾侍，今悉現前在彼佛所。",
    "T13n0402_005:0562a10_4": "若汝欲得此金剛摧碎心高緣法等句陀羅尼印入差別記，應往彼聽，及欲供養無量無數恒河沙等之所譬喻一切佛剎諸佛世尊。",
    "T13n0402_005:0562a13_5": "一時、現在及欲見彼，昔所未見諸佛境界、菩薩境界、諸天境界、諸魔境界、佛剎莊嚴之所嚴飾，及欲見彼昔所未見無量佛集者，今正是時。",
    "T13n0402_005:0562a16_6": "可共我等往彼世界釋迦如來所住之處大集法會。」",
    "T13n0402_005:0562a17_7": "時彼菩薩摩訶薩各白佛言：「如是，如是。",
    "T13n0402_005:0562a18_8": "大德世尊！",
    "T13n0402_005:0562a19_9": "我等當與如來俱往彼處娑婆世界釋迦如來所集法會。",
    "T13n0402_005:0562a20_10": "於彼佛所昔所未聞，為聽彼法金剛摧碎心高緣法等句陀羅尼印入差別記故。",
    "T13n0402_005:0562a22_11": "我等於彼無量無數諸佛世尊，一時一集住世將養者得供養故，及聞彼法。",
    "T13n0402_005:0562a23_12": "我等於娑婆世界，得見彼四種神通境界嚴飾普莊嚴事。",
    "T13n0402_005:0562a25_13": "及見彼大集法會莊嚴。",
    "T13n0402_005:0562a25_14": "我等若往彼佛剎說陀羅尼時，得容止處不？",
    "T13n0402_005:0562a26_15": "及得承事供養彼佛聽法以不？",
    "T13n0402_005:0562a27_16": "又彼如是所集徒眾菩薩摩訶薩得供養不？」",
    "T13n0402_005:0562a28_17": "時彼諸佛各各告彼諸大菩薩摩訶薩及大聲聞，作如是言：「諸善男子！",
    "T13n0402_005:0562a29_18": "汝等莫疑於彼世界有容止處不？",
    "T13n0402_005:0562b01_19": "何以故？",
    "T13n0402_005:0562b01_20": "諸佛境界入無邊平等智巧，無邊成熟眾生，無邊廣博空處。",
    "T13n0402_005:0562b03_21": "諸善男子！",
    "T13n0402_005:0562b03_22": "彼釋迦如來大巧方便具足。",
    "T13n0402_005:0562b04_23": "善男子！",
    "T13n0402_005:0562b04_24": "所有眾生、眾生界所攝者，但界入所依處。",
    "T13n0402_005:0562b05_25": "彼諸眾生，若一一眾生，假使如須彌等身，彼釋迦如來，能令一切無量眾生，如是等身入芥子中。",
    "T13n0402_005:0562b07_26": "一一眾生所居之處，皆得廣博空處，遠不相見一切眾生，如是大身入一芥子，而不覺知有增減相。",
    "T13n0402_005:0562b09_27": "「復次，善男子！",
    "T13n0402_005:0562b10_0": "所有地界是堅[革*卬]者，釋迦如來悉能令彼一切地界入一最細隣虛塵中，彼大地微塵亦不覺知有增減相，是名如來巧方便智，如是具足。",
    "T13n0402_005:0562b13_1": "「復次，善男子！",
    "T13n0402_005:0562b13_2": "一切水界所有津潤，釋迦如來，悉能令彼一切水界入一最細毛端之中，彼一毛端一切水界，亦不覺知有增減相。",
    "T13n0402_005:0562b16_3": "「復次，善男子！",
    "T13n0402_005:0562b16_4": "一切火界所有暖相，悉能令彼一切三世所有火界入一最細隣虛塵中，而彼火界入細微塵行自境界，猶如廣博虛空之處。",
    "T13n0402_005:0562b19_5": "「復次，善男子！",
    "T13n0402_005:0562b19_6": "所有風界可覺者，釋迦如來悉能令彼一切風界入一毛孔，彼一切風於一毛孔行自境界，猶如廣博虛空之處。",
    "T13n0402_005:0562b22_7": "「復次，善男子！",
    "T13n0402_005:0562b22_8": "十方佛剎一切眾生及彼四大，釋迦如來悉能令彼入一最細隣虛塵內，一切眾生并彼四大，行自境界所用之事，猶如虛空不相嬈亂，亦不覺知彼一微塵有增減相，是名如來巧方便智，如是具足。",
    "T13n0402_005:0562b26_9": "「復次，善男子！",
    "T13n0402_005:0562b27_10": "乃至三世所攝眾生，六入行取願持語言，音聲文字言說三行，作業陰界分別長養，種種所作。",
    "T13n0402_005:0562b29_11": "彼一切眾生往昔已來，三世所攝六趣生死起滅，乃至一切眾生三世所攝，過剎那，羅婆、牟忽多者，乃至一切眾生三世所攝，乃至及一切眾生三世所攝受，所受苦樂覺知。",
    "T13n0402_005:0562c04_12": "彼一切一剎那頃，彼釋迦如來悉能覺知，若干諸相悉具足知，而如來不分別，無分別無思念，如三世際悉知是相。",
    "T13n0402_005:0562c06_13": "「善男子！",
    "T13n0402_005:0562c06_14": "諸佛入境界智方便，平等成熟眾生方便具足。」",
    "T13n0402_005:0562c08_0": "爾時，諸佛說釋迦如來如此相時，種種諸方彼諸如來各各徒眾，無量無數百千菩薩，願智神通勝妙境界，皆度彼岸。",
    "T13n0402_005:0562c11_0": "寶星陀羅尼經卷第五"
}