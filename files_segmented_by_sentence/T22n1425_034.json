{
    "T22n1425_034:0499a20_0": "摩訶僧祇律卷第三十四",
    "T22n1425_034:0499a22_0": "東晉天竺三藏佛陀跋陀羅",
    "T22n1425_034:0499a23_0": "共法顯譯",
    "T22n1425_034:0499a24_0": "明威儀法之一(上坐法)",
    "T22n1425_034:0499a25_0": "佛住舍衛城，爾時比丘僧集欲作布薩，比丘盡集。",
    "T22n1425_034:0499a26_1": "時難陀為僧上座不來。",
    "T22n1425_034:0499a26_2": "有檀越持物來，待僧和合已欲布施，問：「僧集未？」",
    "T22n1425_034:0499a27_3": "答言：「未集。」",
    "T22n1425_034:0499a27_4": "復問：「誰不來？」",
    "T22n1425_034:0499a28_5": "答言：「僧上座不來。」",
    "T22n1425_034:0499a28_6": "檀越嫌言：「我待僧集欲有所施，而上座不來。」",
    "T22n1425_034:0499a29_7": "待良久便布施而去。",
    "T22n1425_034:0499b01_8": "上座逼暮方來，竟不行舍羅，復不唱：「不來諸比丘說欲清淨？」",
    "T22n1425_034:0499b02_9": "直略說四事而去。",
    "T22n1425_034:0499b02_10": "年少比丘問言：「上座來未？」",
    "T22n1425_034:0499b03_11": "答言：「上座來已還去。」",
    "T22n1425_034:0499b04_0": "年少比丘嫌言：「云何上座來亦不使人知，去亦不使人知？」",
    "T22n1425_034:0499b05_1": "諸比丘以是因緣往白世尊。",
    "T22n1425_034:0499b05_2": "佛言：「呼難陀來。」",
    "T22n1425_034:0499b06_3": "來已，佛問難陀：「汝實爾不？」",
    "T22n1425_034:0499b07_0": "答言：「實爾。」",
    "T22n1425_034:0499b07_1": "佛言：「從今日後僧上座應如是知。",
    "T22n1425_034:0499b08_2": "云何如是知？",
    "T22n1425_034:0499b08_3": "上座法應知。",
    "T22n1425_034:0499b08_4": "今十四日、若十五日布薩，中間布薩若晝、若夜，當知處所，若溫室、講堂、若林中，應廣誦五篇戒，下至四事及偈，餘者僧常聞。」",
    "T22n1425_034:0499b11_5": "若城邑聚落中有比丘者，上座應令人唱：「今僧十四日、若十五日，若食前食後，爾許人影在某處布薩。」",
    "T22n1425_034:0499b13_6": "應先使人掃地泥治、散眾花已，誰應呪願、誦戒、行舍羅？",
    "T22n1425_034:0499b14_7": "上座應知。",
    "T22n1425_034:0499b15_8": "說戒時僧未集，有檀越來者，上座應為說法共相勞問。",
    "T22n1425_034:0499b16_9": "若不能者，應請第二上座。",
    "T22n1425_034:0499b17_10": "若法師為說法、布薩時至者，應問：「檀越欲去住。」",
    "T22n1425_034:0499b18_11": "若言：「去。」",
    "T22n1425_034:0499b18_12": "者，應與呪願發遣令去。",
    "T22n1425_034:0499b18_13": "住者，應遣出已作布薩。",
    "T22n1425_034:0499b19_14": "有者應香湯洗舍羅已行。",
    "T22n1425_034:0499b19_15": "若坐希者，應一人行一人收，不得覆頭覆肩行籌，應脫革屣偏袒右肩行籌，受籌人亦如是。",
    "T22n1425_034:0499b22_0": "先行受具足人籌，然後行沙彌籌。",
    "T22n1425_034:0499b22_1": "行已應白：「爾許受具足人，爾許沙彌，合有爾許人。」",
    "T22n1425_034:0499b23_2": "僧上座應誦戒。",
    "T22n1425_034:0499b24_3": "若不能者，次第二上座誦。",
    "T22n1425_034:0499b24_4": "若復不能，乃至能誦者應誦。",
    "T22n1425_034:0499b25_5": "誦時若逼暮、天陰、風雨、有老病人不堪久坐、住處遠、有王難、賊難，爾時得略誦。",
    "T22n1425_034:0499b27_6": "若日早無上諸難者應廣誦，若上座自誦、若餘人誦，若和合竟夜說法、論議、問答、呪願。",
    "T22n1425_034:0499b29_7": "上座布薩法應如是。",
    "T22n1425_034:0499b29_8": "若不爾者，越威儀法。",
    "T22n1425_034:0499c02_0": "佛住舍衛城，爾時比丘僧集欲作布薩，第一上座來，第二上座不來。",
    "T22n1425_034:0499c03_1": "時檀越持物來欲布施，問：「僧集未？」",
    "T22n1425_034:0499c04_2": "答言：「未集。」",
    "T22n1425_034:0499c04_3": "問：「誰不來？」",
    "T22n1425_034:0499c04_4": "答言：「第二上座不來。」",
    "T22n1425_034:0499c05_5": "檀越嫌言：「我欲少有所施，第二上座不來。」",
    "T22n1425_034:0499c06_6": "待良久不來，便布施而去。",
    "T22n1425_034:0499c06_7": "第二上座逼暮方來，上座嫌言：「世尊獨制我，第二上座便不問耶？」",
    "T22n1425_034:0499c08_8": "諸比丘以是因緣往白世尊。",
    "T22n1425_034:0499c09_0": "佛言：「呼是比丘來。」",
    "T22n1425_034:0499c09_1": "來已，佛問比丘：「汝實爾不？」",
    "T22n1425_034:0499c10_0": "答言：「實爾。」",
    "T22n1425_034:0499c10_1": "佛言：「從今日後布薩時，第二上座亦應如是知。",
    "T22n1425_034:0499c11_2": "云何如是知？",
    "T22n1425_034:0499c11_3": "一切如上座中廣說。",
    "T22n1425_034:0499c12_4": "但以第二上座為異耳。",
    "T22n1425_034:0499c12_5": "若僧上座不能者，第二上座應知。",
    "T22n1425_034:0499c13_6": "若不如是者，越威儀法。」",
    "T22n1425_034:0499c14_0": "佛住舍衛城，爾時比丘僧集欲作布薩，上座、第二上座來，餘人彷徉不時來集。",
    "T22n1425_034:0499c15_1": "上座、第二上座嫌言：「世尊獨制我，不制餘人耶？」",
    "T22n1425_034:0499c16_2": "諸比丘以是因緣，往白世尊，佛言：「呼是諸比丘來。」",
    "T22n1425_034:0499c17_3": "來已，佛問：「汝實爾不？」",
    "T22n1425_034:0499c18_4": "答言：「實爾。",
    "T22n1425_034:0499c18_5": "世尊！」",
    "T22n1425_034:0499c18_6": "佛言：「從今日後布薩事，一切僧應如是知。",
    "T22n1425_034:0499c19_7": "云何如是應知？",
    "T22n1425_034:0499c20_8": "月一日、二日乃至十四日、十五日，布薩中間、布薩日處所應知。",
    "T22n1425_034:0499c21_9": "若人問：『今是幾日？』",
    "T22n1425_034:0499c21_10": "不得逆問：『昨日是幾日？』",
    "T22n1425_034:0499c22_11": "要當知。",
    "T22n1425_034:0499c22_12": "若恐忘者，應作籌繩穿懸講堂前、若食厨前，直月知事人日過一籌。",
    "T22n1425_034:0499c24_13": "布薩日廣誦五篇戒，乃至四事及偈，餘者僧常聞。",
    "T22n1425_034:0499c25_14": "一切如上座中廣說，但一切為異。",
    "T22n1425_034:0499c26_15": "若上座、第二上座復不能者，餘一切盡應知。",
    "T22n1425_034:0499c27_16": "若不如是，越威儀法。」",
    "T22n1425_034:0499c28_0": "佛住舍衛城，爾時祇洹精舍檀越設供飯比丘僧，第一上座不來，羹飯已冷。",
    "T22n1425_034:0499c29_1": "檀越言：「比丘僧集未？」",
    "T22n1425_034:0500a01_2": "答言：「未集。」",
    "T22n1425_034:0500a01_3": "「誰不來？」",
    "T22n1425_034:0500a01_4": "答言：「第一上座不來。」",
    "T22n1425_034:0500a02_5": "檀越嫌言：「我捨家業來欲飯僧，而比丘不集。」",
    "T22n1425_034:0500a03_6": "上座時至方來，亦不歎食呪願，狼狽食已便去。",
    "T22n1425_034:0500a04_7": "年少問言：「上座來未？」",
    "T22n1425_034:0500a04_8": "答言：「已來食竟便去。」",
    "T22n1425_034:0500a05_9": "年少嫌言：「上座來亦不令人知，去亦不令人知。」",
    "T22n1425_034:0500a06_10": "諸比丘以是因緣往白世尊。",
    "T22n1425_034:0500a06_11": "佛言：「呼難陀來。」",
    "T22n1425_034:0500a07_12": "來已，佛問：「汝實爾不？」",
    "T22n1425_034:0500a07_13": "答言：「實爾。」",
    "T22n1425_034:0500a08_0": "佛言：「從今日後僧上座食應如是知。",
    "T22n1425_034:0500a08_1": "云何如是知？",
    "T22n1425_034:0500a09_2": "今日誰施食？",
    "T22n1425_034:0500a09_3": "為二部眾、為一部眾？",
    "T22n1425_034:0500a09_4": "為別房、請聚落中？",
    "T22n1425_034:0500a10_5": "若精舍中應知。",
    "T22n1425_034:0500a10_6": "若有人請明日飯僧，僧上座不得即受，應知前請人姓名客舊巷陌處所，恐有人試弄比丘故，不應即受。",
    "T22n1425_034:0500a13_7": "若有人識彼請人男女，得受請。",
    "T22n1425_034:0500a13_8": "受請已不得便隨去，至明旦應遣直月、若園民、若沙彌往看之，或遭縣官、水火、盜賊產生死亡不能得辦。",
    "T22n1425_034:0500a16_9": "若有此難，僧應自辦食，若無者語令乞食。",
    "T22n1425_034:0500a17_0": "使往問：『請主食辦未？』",
    "T22n1425_034:0500a17_1": "若言：『是何人？",
    "T22n1425_034:0500a17_2": "是何食？』",
    "T22n1425_034:0500a17_3": "當知彼誑。",
    "T22n1425_034:0500a18_4": "若僧伽藍有食應辦常食，若無應唱言：『比丘僧被誑，各自乞食。』",
    "T22n1425_034:0500a19_5": "若請主言：『尊者！",
    "T22n1425_034:0500a20_0": "正爾辦。』",
    "T22n1425_034:0500a20_1": "是時上座應知時。",
    "T22n1425_034:0500a20_2": "若冬時應一切集已共去，若春夏時應前後去。",
    "T22n1425_034:0500a21_3": "若到彼請家日早，食未辦欲餘行，應白比丘：『我欲至某甲家，若食辦者莫待我。』",
    "T22n1425_034:0500a23_4": "去已應早還。",
    "T22n1425_034:0500a23_5": "入檀越家時，上座應知坐左右。",
    "T22n1425_034:0500a24_6": "若檀越作吉祥會，右敷座者應坐。",
    "T22n1425_034:0500a25_7": "若為餓鬼會，左敷座者亦應坐。",
    "T22n1425_034:0500a25_8": "若敷長淨坐具，急者應以手按令緩，徐徐坐不得使裂。",
    "T22n1425_034:0500a27_9": "若不急者不得頓身坐，或下有器物、眠小兒，先應一手按座。",
    "T22n1425_034:0500a28_10": "不得持膩鉢及餅果著上，不得用拭手。",
    "T22n1425_034:0500a29_11": "上座當知誰看房？",
    "T22n1425_034:0500a29_12": "誰病應語與食。",
    "T22n1425_034:0500b01_13": "若檀越惜者，應語言：『長壽！",
    "T22n1425_034:0500b01_14": "法應與，不得不與。』",
    "T22n1425_034:0500b02_15": "若日早者應著行取，若日晚者應先取發遣令去。",
    "T22n1425_034:0500b03_16": "僧上座應知前人為何等施？",
    "T22n1425_034:0500b04_0": "當為應時呪願。",
    "T22n1425_034:0500b04_1": "若檀越行食時，多與上座者，上座應問：『一切僧盡得爾許不？』",
    "T22n1425_034:0500b05_2": "答言：『止上座得耳。』",
    "T22n1425_034:0500b06_3": "應語言：『一切平等與。』",
    "T22n1425_034:0500b06_4": "若言：『盡得者應受。』",
    "T22n1425_034:0500b07_0": "若須，少取少下者，應語：『多與。』",
    "T22n1425_034:0500b07_1": "若乳酪、餅肉、酥如是比好食，盡應語：『平等與。』",
    "T22n1425_034:0500b08_2": "僧上座法不得隨下便食，應待行遍唱等供已然後得食。",
    "T22n1425_034:0500b09_3": "上座法當徐徐食，不得速食竟住看，令年少狼狽食不飽。",
    "T22n1425_034:0500b11_4": "應相望看，不得食竟便在前出去，應待行淨水，隨順呪願已然後乃出。",
    "T22n1425_034:0500b12_5": "若為亡人施福者，不應作是吉祥歎：「『賢善已無常，　　今是吉祥日，　　種種設餚饍，　　供養良福田。』",
    "T22n1425_034:0500b16_0": "「應作如是呪願：「『一切眾生類，　　有命皆歸死，　　隨彼善惡行，　　自受其果報。",
    "T22n1425_034:0500b19_0": "　　行惡入地獄，　　為善者生天，　　若能修行道，　　漏盡得泥洹。』",
    "T22n1425_034:0500b21_0": "「若生子設福者，不應作如是說：「『僮子棄塚間，　　[口*束]指七日活，　　不遭蚊虻害，　　僮子功德力。』",
    "T22n1425_034:0500b24_0": "「應如是呪願：「『僮子歸依佛，　　如來毘婆施，　　尸棄毘葉婆，　　拘樓拘那鋡，　　迦葉及釋迦，　　七世大聖尊，　　譬如人父母，　　慈念於其子，　　舉世之樂具，　　皆悉欲令得。",
    "T22n1425_034:0500c01_0": "　　令子受諸福，　　復倍勝於彼，　　室家諸眷屬，　　受樂亦無極。』",
    "T22n1425_034:0500c03_0": "「若入新舍設供者，不得作是說：「『若火燒屋時，　　得出中所有，　　必為己財寶，　　不為火所焚。』",
    "T22n1425_034:0500c06_0": "「應作如是呪願：「『屋舍覆蔭施，　　所欲隨意得，　　吉祥賢聖眾，　　處中而受用。",
    "T22n1425_034:0500c09_0": "　　世有黠慧人，　　乃知於此處，　　請持戒梵行，　　修福設飲食。",
    "T22n1425_034:0500c11_0": "　　僧口呪願故，　　宅神常歡喜，　　善心生守護，　　長夜於中住。",
    "T22n1425_034:0500c13_0": "　　若入於聚落，　　及以曠野處，　　若晝若於夜，　　天神常隨護。』",
    "T22n1425_034:0500c15_0": "「若估客欲行設福者，不應作是說「『一切諸方面，　　賊難不可行，　　今正是其時，　　出家修梵行。』",
    "T22n1425_034:0500c18_0": "「應作如是說：「『諸方皆安隱，　　諸天吉祥應，　　聞已心歡喜，　　所欲皆悉得。",
    "T22n1425_034:0500c21_0": "　　兩足者安隱，　　四足者亦安，　　去時得安隱，　　來時亦安隱。",
    "T22n1425_034:0500c23_0": "　　夜安晝亦安，　　諸天常護助，　　諸伴皆賢善，　　一切悉安隱。",
    "T22n1425_034:0500c25_0": "　　康健賢善好，　　手足皆無病，　　舉體諸身分，　　無有疾苦處。",
    "T22n1425_034:0500c27_0": "　　若有所欲者，　　去得心所願。』",
    "T22n1425_034:0500c28_0": "「東方有七星，常護世間令得如願：一名吉利帝，二名路呵尼，三名僧陀那，四名分婆[口*束]，五名弗施，六名婆羅那，七名阿舍利，是名七星在東方常護世間，今當護汝令得安隱得利早還，一切星宿皆當護汝。",
    "T22n1425_034:0501a03_1": "復次東方有八天女：一名賴車摩提，二名尸沙摩提，三名名稱，四名耶輸陀羅，五名好覺，六名婆羅濕摩，七名婆羅浮陀，八名阿毘呵羅，是名八天女，在東方常護世間。",
    "T22n1425_034:0501a07_2": "有天王名提頭賴吒、揵闥婆王及一切諸天常護汝等，普令安隱得利早還。",
    "T22n1425_034:0501a09_3": "東方有支提名弓杖，常出光明，諸天恭敬供養，是一切供養天當護汝，令得財利安隱早還。",
    "T22n1425_034:0501a11_4": "「南方有七星，常護世間：一名摩伽，二、三同名頗求尼，四名容帝，五名質多羅，六名私婆帝，七名毘舍佉，是名七星，在南方常護世間。",
    "T22n1425_034:0501a14_5": "今當護汝令安隱得利早還，一切星宿皆當護汝。",
    "T22n1425_034:0501a15_6": "南方有八天女：一名賴車魔帝，二名施師魔帝，三名名稱，四名名稱持，五名好覺，六名好家，七名好力，八名非斷，常護世間。",
    "T22n1425_034:0501a18_7": "有天王名毘留荼俱魔荼鬼神王，共護汝等得利早還。",
    "T22n1425_034:0501a19_8": "南方有支提名阿毘鉢施，常放光明，諸天恭敬供養。",
    "T22n1425_034:0501a20_9": "一切供養支提諸天，常護汝等安隱得利早還。",
    "T22n1425_034:0501a21_10": "「西方有七星，常護世間：一名不滅，二名逝吒，三名牟邏，四名堅強精進，五、六同名阿沙荼，七名阿毘闍摩，是名七星。",
    "T22n1425_034:0501a24_11": "常護世間，當護汝等得利早還，一切星宿皆當護汝。",
    "T22n1425_034:0501a25_12": "西方有八天女：一名阿藍浮婆，二名雜髮，三名阿利吒，四名好光，五名伊迦提舍，六名那婆私迦，七名既色尼，八名沙陀羅，是名八天女。",
    "T22n1425_034:0501a28_13": "有天王名毘留博叉，常護世間，有龍王名婆留尼，及一切諸龍當護汝等得利早還。",
    "T22n1425_034:0501b01_14": "西方有山名饒益，日月居中，若有所求得心所願。",
    "T22n1425_034:0501b02_15": "「北方有七星常護世間：一名檀尼吒，二、三同名世陀帝，四名不魯具陀尼，五名離婆帝，六名阿濕尼，七名婆羅尼，是名七星，常護世間，當護汝等得利早還，一切星宿皆當護汝。",
    "T22n1425_034:0501b06_16": "北方有八天女：一名尼羅提毘，二名修羅提毘，三名俱吒毘，四名波頭摩，五名呵尼，六名波利，七名遮邏尼，八名迦摩，是名八天女。",
    "T22n1425_034:0501b09_17": "有天王名婆留那，常護世間，當護汝等得利早還。",
    "T22n1425_034:0501b10_18": "北方有山名枳羅蘇，鬼神常居中，一切諸鬼神當護汝等得利早還。",
    "T22n1425_034:0501b12_19": "二十八宿并日月三十二天女，并四大天王治世有名稱，東方提頭羅吒王、西方毘留博叉王、南方毘留荼王、北方婆留那王。",
    "T22n1425_034:0501b15_20": "八沙門、八婆羅門、八大國剎利、八帝釋女等，當護汝等得利早還。",
    "T22n1425_034:0501b16_21": "「若取婦施者，不應作是說：「『枯河無有水，　　國空王無護，　　女有兄弟十，　　亦名無覆護。』",
    "T22n1425_034:0501b20_0": "「應作是呪願：「『女人信持戒，　　夫主亦復然，　　由有信心故，　　能行修布施。",
    "T22n1425_034:0501b23_0": "　　二人俱持戒，　　修習正見行，　　歡喜共作福。",
    "T22n1425_034:0501b24_1": "　　諸天常隨喜，　　此業之果報，　　如行不齎糧。』",
    "T22n1425_034:0501b26_0": "「若出家人布施者，不得作是說：「『使子孫繁熾，　　奴婢及錢財，　　牛羊諸六畜，　　一切皆滋多。』",
    "T22n1425_034:0501b29_0": "「應作是呪願：「『持鉢家家乞，　　值瞋或遇喜，　　將適護其意，　　出家布施難。』",
    "T22n1425_034:0501c03_0": "「僧上座應如是知，若不如是者越威儀法。」",
    "T22n1425_034:0501c04_0": "佛住舍衛城，時檀越飯僧，難陀為上座先坐，優波難陀及餘比丘不時集，上座嫌言：「世尊獨制我，不制餘人耶？」",
    "T22n1425_034:0501c06_1": "乃至佛言：「從今日後應一切齊集食。",
    "T22n1425_034:0501c07_2": "上座應如上說，此中但以第二上座，及一切為異，乃至當留比坐坐處。",
    "T22n1425_034:0501c09_0": "若行食人過者，不得默然而看比坐，應語：『與是。』",
    "T22n1425_034:0501c10_1": "不得得食便先食，要待遍已然後食。",
    "T22n1425_034:0501c10_2": "若時逼者，隨下隨食無罪。",
    "T22n1425_034:0501c11_3": "上座應呪願，若不能者，第二上座呪願。",
    "T22n1425_034:0501c12_4": "若復不能者下過，乃至能者應呪願。",
    "T22n1425_034:0501c13_5": "如是一切食上座應知。",
    "T22n1425_034:0501c13_6": "若不如是知者越威儀法。」",
    "T22n1425_034:0501c14_7": "佛住舍衛城，時優波難陀度人出家受具足，受具足已不教誡，如天牛、天羊威儀不具足，不知承事和上、阿闍梨、長老比丘法，又不知入聚落阿練若法，入眾著衣持鉢法。",
    "T22n1425_034:0501c18_8": "諸比丘以是因緣往白世尊。",
    "T22n1425_034:0501c18_9": "佛言：「呼優波難陀來。」",
    "T22n1425_034:0501c19_10": "來已，佛問比丘：「汝實爾不？」",
    "T22n1425_034:0501c19_11": "答言：「實爾。」",
    "T22n1425_034:0501c20_12": "佛言：「從今日後和上應如是教共行弟子。",
    "T22n1425_034:0501c21_13": "云何教？",
    "T22n1425_034:0501c21_14": "受具足已應教誦二部比尼；若不能者教誦一部；復不能者教廣誦五篇戒；復不能者教誦四、三、二下至四事。",
    "T22n1425_034:0501c23_15": "日三教，晨起、日中、向冥。",
    "T22n1425_034:0501c24_16": "教法者，若阿毘曇、若比尼。",
    "T22n1425_034:0501c24_17": "阿毘曇者，九部經。",
    "T22n1425_034:0501c25_18": "比尼者，波羅提木叉略廣。",
    "T22n1425_034:0501c26_0": "若不能者，應教知罪輕重、知線經義、知比尼義、知陰界入義、知因緣義，教威儀、非威儀應遮，受經時、共誦時、坐禪時，即名教。",
    "T22n1425_034:0501c28_1": "若不受經、共誦、坐禪者，下至應教莫放逸。",
    "T22n1425_034:0501c29_2": "和上不如是教共行弟子者，越威儀法。」",
    "T22n1425_034:0502a02_0": "復次佛住舍衛城，時優波難陀共行弟子，不數至和上所，優波難陀嫌言：「世尊獨制我、不制弟子。",
    "T22n1425_034:0502a04_1": "弟子來我當教，不來我教誰？」",
    "T22n1425_034:0502a04_2": "諸比丘以是因緣往白世尊。",
    "T22n1425_034:0502a05_3": "佛言：「呼是比丘來。」",
    "T22n1425_034:0502a05_4": "來已，佛問比丘：「汝實爾不？」",
    "T22n1425_034:0502a06_5": "答言：「實爾。」",
    "T22n1425_034:0502a06_6": "佛言：「從今日後共行弟子應如是事和上。",
    "T22n1425_034:0502a07_7": "云何事？",
    "T22n1425_034:0502a07_8": "共行弟子法應晨起先右脚入和上戶，入已頭面禮足問：『安眠不？』",
    "T22n1425_034:0502a09_9": "若受經、若問事已應出。",
    "T22n1425_034:0502a09_10": "小行器唾壺著常處，先以水灑地然後掃，巨摩塗地。",
    "T22n1425_034:0502a11_11": "洗手已授水、齒木竟，持鉢與迎粥食。",
    "T22n1425_034:0502a11_12": "粥已洗器舉著常處。",
    "T22n1425_034:0502a12_13": "若有請處者應往迎食。",
    "T22n1425_034:0502a12_14": "欲入村時授入聚落衣，卷疊院中衣著常處。",
    "T22n1425_034:0502a13_15": "入聚落時應從師後行。",
    "T22n1425_034:0502a14_16": "若欲乞食時當白和上，和上應語：『如法莫放逸。』",
    "T22n1425_034:0502a15_17": "若先還者應與和上敷坐床，取淨水、辦草葉待和上。",
    "T22n1425_034:0502a16_18": "和上還已應授與院中衣，取入聚落衣抖擻疊著常處。",
    "T22n1425_034:0502a17_19": "若熱時應與水洗浴，寒時應然爐火。",
    "T22n1425_034:0502a18_20": "己若得好食者應授與和上，和上看已應問：『汝何處得是好食？』",
    "T22n1425_034:0502a20_21": "若言：『某甲婬女家、寡婦家、大童女家、不能男家、惡名比丘尼邊、惡名沙彌尼邊得。』",
    "T22n1425_034:0502a21_22": "和上應語：『此非行處，不應取彼食。』",
    "T22n1425_034:0502a22_23": "若言：『為說法故得。』",
    "T22n1425_034:0502a23_24": "應語：『不得邪命取人食。』",
    "T22n1425_034:0502a23_25": "食時應授水洗手授食，若是熱時與冷水、以扇扇之，食已收鉢取草葉洗鉢舉著常處。",
    "T22n1425_034:0502a25_26": "和上若欲入林坐禪時，應取尼師檀著肩，上持澡罐隨後。",
    "T22n1425_034:0502a26_27": "到已若受經問義，得已應在一處修習。",
    "T22n1425_034:0502a27_28": "若欲共他並誦時白和上，和上應問：『與誰共誦？』",
    "T22n1425_034:0502a28_29": "答言：『與某甲共誦。』",
    "T22n1425_034:0502a29_30": "和上觀前人，持律緩者應語：『莫去，此人不可與作往反。』",
    "T22n1425_034:0502b01_31": "若持律好者應語：『誦。』",
    "T22n1425_034:0502b02_0": "還時應取尼師檀著肩上、持澡罐隨還。",
    "T22n1425_034:0502b02_1": "和上欲禮塔時，應與水洗手授華。",
    "T22n1425_034:0502b03_2": "禮塔已與敷坐床、與洗脚、與油塗足。",
    "T22n1425_034:0502b04_3": "欲眠時應拂拭床褥安枕，應與然燈，內唾壺小行器。",
    "T22n1425_034:0502b05_4": "和上安隱已，然後受經問義。",
    "T22n1425_034:0502b06_5": "分房當次得時，先問和上然後取。",
    "T22n1425_034:0502b07_6": "二人共得房者，和上應問：『汝共誰得房舍？』",
    "T22n1425_034:0502b08_7": "答言：『共某甲。』",
    "T22n1425_034:0502b08_8": "應觀前人，持戒緩者應語：『莫取，生人過患。』",
    "T22n1425_034:0502b09_9": "若賢善者語：『取。』",
    "T22n1425_034:0502b09_10": "後更有上座來，出去時亦當白。",
    "T22n1425_034:0502b10_11": "若共行弟子，於和上所應如是作，若不作者越威儀法。」",
    "T22n1425_034:0502b11_12": "若弟子眾多，下至一拂拭床，是名事。",
    "T22n1425_034:0502b13_0": "佛住舍衛城，時難陀、優波難陀受人依止不教誡，如天牛、天羊，一一如上和上中廣說，但以阿闍梨為異耳。",
    "T22n1425_034:0502b16_0": "佛住舍衛城，爾時難陀、優波難陀受人依止，弟子不來，師嫌言：「世尊獨制我、不制弟子。",
    "T22n1425_034:0502b18_0": "弟子不來，我當教誰？」",
    "T22n1425_034:0502b18_1": "如上共行弟子中廣說，但此中以依止弟子為異耳。",
    "T22n1425_034:0502b20_0": "　上座布薩事、　　第二一切然、　上座食上法、　　第二一切然、　和上所教示、　　共行應隨順、　依止順法教、　　弟子應奉行。",
    "T22n1425_034:0502b24_0": "初跋渠竟。",
    "T22n1425_034:0502b25_0": "佛住舍衛城祇洹精舍，如來五日一行諸比丘房，見床處處側地，風飄日曝雨露其上，蟲食烏鳥糞上。",
    "T22n1425_034:0502b27_1": "佛知而故問：「比丘！",
    "T22n1425_034:0502b27_2": "此是誰床？",
    "T22n1425_034:0502b27_3": "處處側地烏鳥糞上。」",
    "T22n1425_034:0502b28_4": "乃至佛告諸比丘：「從今日床褥應如是知。",
    "T22n1425_034:0502b29_5": "云何知？",
    "T22n1425_034:0502b29_6": "不得見床處處側地，蟲噉、日曝、雨露、風飄、烏鳥糞上而置。",
    "T22n1425_034:0502c01_7": "若處處者應收檢著一處，側者當正，日曝、風雨飄者應著房內，蟲噉者當支脚，烏鳥糞上當抖擻內著房中。",
    "T22n1425_034:0502c04_8": "不得看房舍漏壞不治。",
    "T22n1425_034:0502c04_9": "若草覆者當草補，瓦覆還用瓦補，石灰覆者還用石灰補，泥覆者還泥補。",
    "T22n1425_034:0502c06_10": "壁破者當泥治巨摩塗地。",
    "T22n1425_034:0502c07_11": "眾僧床褥不得趣爾受用以單故布覆上，應以兩重尼師檀覆上。",
    "T22n1425_034:0502c08_12": "若臥具，眠時應以物廁裏，不得令近身。",
    "T22n1425_034:0502c09_13": "褥氍毺厚者，不得屈敷破壞僧物。",
    "T22n1425_034:0502c10_14": "褥枕拘執、若垢膩者應浣，破者應補已還成。",
    "T22n1425_034:0502c11_15": "若僧床褥臥具應如是舉持，若不爾者越威儀法。」",
    "T22n1425_034:0502c13_0": "佛住舍衛城祇洹精舍，爾時諸比丘春末月不修治房舍。",
    "T22n1425_034:0502c14_1": "如來五事利益故，五日一行諸比丘房。",
    "T22n1425_034:0502c15_2": "何等五？",
    "T22n1425_034:0502c15_3": "一者、我聲聞弟子中不貪著有為事不？",
    "T22n1425_034:0502c16_4": "二、不著世俗言論不？",
    "T22n1425_034:0502c16_5": "三、不著眠睡不？",
    "T22n1425_034:0502c17_6": "四、為看病比丘故。",
    "T22n1425_034:0502c17_7": "五、有信心年少比丘見如來威儀庠序發歡喜故。",
    "T22n1425_034:0502c18_8": "是名五事行房。",
    "T22n1425_034:0502c19_9": "見房舍破壞不治，佛知而故問比丘：「是何等房破壞不治？」",
    "T22n1425_034:0502c20_10": "諸比丘答言：「安居比丘自當治事。」",
    "T22n1425_034:0502c21_11": "佛言：「從今日後安居時房舍應如是治。",
    "T22n1425_034:0502c22_12": "云何治？",
    "T22n1425_034:0502c22_13": "若安居時欲至，不得看房舍破壞不治而言：『安居人自當治。』",
    "T22n1425_034:0502c23_14": "若草房者當草覆，乃至泥房者應泥補，壁孔應泥治。",
    "T22n1425_034:0502c24_15": "當塞鼠孔、泥治地，房中受用物應聚著一處。",
    "T22n1425_034:0502c25_16": "五法成就應拜作分房人。",
    "T22n1425_034:0502c26_17": "何等五？",
    "T22n1425_034:0502c26_18": "不隨愛、不隨瞋、不隨怖、不隨癡、得不得應知，是名五。",
    "T22n1425_034:0502c28_19": "羯磨者應作是說：『大德僧聽！",
    "T22n1425_034:0502c28_20": "某甲比丘五法成就，若僧時到，僧拜某甲作分房人。",
    "T22n1425_034:0502c29_21": "如是白。』",
    "T22n1425_034:0503a01_22": "白一羯磨，乃至『僧忍默然故，是事如是持。』",
    "T22n1425_034:0503a02_0": "是比丘得羯磨已，應修房、溫室、食堂、講堂、浴室、井屋、廁屋、門屋、經行處、樹下，疏記多少，若阿練若、住處離餘住處遠者，四月十二日、十三日應分房舍，若不受者應餘處去。",
    "T22n1425_034:0503a05_1": "若多近住處者，十四日、十五日分房，應僧中讀疏：『大德僧聽！",
    "T22n1425_034:0503a07_2": "某甲精舍有爾所房、爾所床褥、爾許食、爾許齋日飲食、有爾所安居衣。』",
    "T22n1425_034:0503a08_3": "上座應語分房舍。",
    "T22n1425_034:0503a09_4": "共一施應分房，從上座乃至無歲比丘，不得與沙彌房。",
    "T22n1425_034:0503a10_5": "若和上、阿闍梨言：『但與，我當治事。』",
    "T22n1425_034:0503a11_6": "應與。",
    "T22n1425_034:0503a11_7": "若房長者，一人應與兩房，若言：『我不須二，得一便足。』",
    "T22n1425_034:0503a12_8": "應語言：『不為受用故與，為治事故與。』",
    "T22n1425_034:0503a13_9": "若房少者，二人、三人共一房。",
    "T22n1425_034:0503a14_10": "如是復不受者，五人、六人共。",
    "T22n1425_034:0503a14_11": "若復不受，有大堂者一切盡共入大堂。",
    "T22n1425_034:0503a15_12": "若復不受者，上座敷大床，下座敷小床。",
    "T22n1425_034:0503a16_13": "若復不受者，上座小床，下坐草褥。",
    "T22n1425_034:0503a17_14": "若復不受者，上座草褥，下坐應加趺坐。",
    "T22n1425_034:0503a18_15": "若復不受者，上座加趺坐，下坐應立、若出樹下。",
    "T22n1425_034:0503a19_16": "冬時分房，治事故與、受用故與。",
    "T22n1425_034:0503a20_17": "上座來喚起，便應去。",
    "T22n1425_034:0503a20_18": "春時分房亦復如是。",
    "T22n1425_034:0503a21_0": "夏時分房，治事故與、受用故與。",
    "T22n1425_034:0503a21_1": "上座來喚起去，不應去。",
    "T22n1425_034:0503a22_2": "若比丘春末月應如是治房，若不如是者越威儀法。」",
    "T22n1425_034:0503a24_0": "佛住舍衛城祇洹精舍，爾時世尊五事利益故，五日一行諸比丘房，見房舍漏壞不治事、雨潦瀰滿、水瀆不通、門戶蟲噉、床褥[醛全+兩]青。",
    "T22n1425_034:0503a27_0": "佛知而故問：「比丘！",
    "T22n1425_034:0503a27_1": "是何等房？",
    "T22n1425_034:0503a27_2": "不治漏壞如是。」",
    "T22n1425_034:0503a28_3": "乃至佛言：「從今日後夏安居中應如是治房舍床褥。",
    "T22n1425_034:0503a29_4": "云何如是治？",
    "T22n1425_034:0503a29_5": "不得見房舍漏壞及以床褥而不治事。",
    "T22n1425_034:0503b01_6": "若草覆者應草補，乃至泥覆者泥補，通水瀆及長流。",
    "T22n1425_034:0503b02_7": "若臥床褥、坐床[醛全+兩]生者，應日中曬令乾。",
    "T22n1425_034:0503b03_8": "若房內濕者，應令離壁支脚，勿使蟲食。",
    "T22n1425_034:0503b04_9": "應掃屋間炱煤蟲網，半月應以巨摩塗地。",
    "T22n1425_034:0503b05_10": "若乾者應以水洽塗地，若濕者淳用巨摩塗。",
    "T22n1425_034:0503b06_11": "若房內濕者，不得洗手、洗足、洗鉢，不得閉戶。",
    "T22n1425_034:0503b07_12": "當時時開戶使風得入，不得以烟熏之。",
    "T22n1425_034:0503b08_13": "若比丘夏安居，房舍當如是治。",
    "T22n1425_034:0503b09_0": "若不如是，越威儀法。」",
    "T22n1425_034:0503b10_0": "佛住舍衛城，爾時比丘阿練若處安居竟，不囑便去，後野火來燒房舍。",
    "T22n1425_034:0503b11_1": "諸比丘以是因緣往白世尊。",
    "T22n1425_034:0503b12_2": "佛言：「比丘安居竟，房舍應如是治。",
    "T22n1425_034:0503b13_3": "云何治？",
    "T22n1425_034:0503b13_4": "若比丘在阿練若處安居竟，至冬時欲移就暖處者，不得盡去。",
    "T22n1425_034:0503b14_5": "當求兩人三人堪能者令住，應與飲食勿令乏短。",
    "T22n1425_034:0503b15_6": "若言：『不能，我何故住此空野中為？』",
    "T22n1425_034:0503b16_7": "若都無住者，若有床、枕褥、拘執銅鐵器物，一切應寄聚落中精舍，臥床、坐床當離壁以物支足，勿令蟲食。",
    "T22n1425_034:0503b18_8": "安居竟，不得見房舍漏壞不治事而去。",
    "T22n1425_034:0503b19_9": "若草覆者應草補，乃至泥覆者泥補。",
    "T22n1425_034:0503b20_10": "泥治房舍作白色壁，周匝尠火當囑託放牧人：『汝時時與我看視。』",
    "T22n1425_034:0503b22_11": "聚落中住處亦應如是治事，若溫室、講堂、食堂自污灑治事。",
    "T22n1425_034:0503b23_12": "若精舍檀越在者，應語令治、若差人治。",
    "T22n1425_034:0503b24_13": "若無主復不差人者，一切僧應治。",
    "T22n1425_034:0503b25_14": "當共分，人得一肘、二肘、三肘令周遍。",
    "T22n1425_034:0503b26_0": "臥床、坐床緩壞者，應更織令堅。",
    "T22n1425_034:0503b26_1": "若褥枕、拘執、臥具膩，應浣令淨。",
    "T22n1425_034:0503b27_2": "若破者應補。",
    "T22n1425_034:0503b27_3": "房中受用諸物，應聚著一處。",
    "T22n1425_034:0503b28_4": "若比丘安居竟，房舍床褥應如是治。",
    "T22n1425_034:0503b29_5": "若不如是治，越威儀法。」",
    "T22n1425_034:0503c01_0": "佛住舍衛城，爾時世尊五事利益故，五日一行諸比丘房，見臥床、坐床處處狼藉側地，佛知而故問：「是何等床狼藉不舉？」",
    "T22n1425_034:0503c03_1": "答言：「世尊！",
    "T22n1425_034:0503c03_2": "是舊比丘所安，我是客。」",
    "T22n1425_034:0503c04_3": "佛言：「從今日後客比丘應如是知。",
    "T22n1425_034:0503c05_4": "云何知？",
    "T22n1425_034:0503c05_5": "乃至不得見臥床、坐床狼藉蟲噉而置。",
    "T22n1425_034:0503c06_6": "若狼藉者應收置一處，若側者應正，以物支足勿使蟲噉。",
    "T22n1425_034:0503c07_7": "客比丘來至，不得便持物著屋中，當放物一處覓舊比丘。",
    "T22n1425_034:0503c08_8": "得房舍已，若地不平者應平，若有鼠孔者應塞泥治，若有炱煤蟲網應掃，臥床、坐床若緩者應織令急。",
    "T22n1425_034:0503c11_9": "褥枕拘執應抖擻屋中，應以水灑淨掃塗地。",
    "T22n1425_034:0503c12_10": "若木衣架者，當以物拭令淨。",
    "T22n1425_034:0503c12_11": "若是竹滑者以手拭之，應看壯堅者以鉢懸上。",
    "T22n1425_034:0503c13_12": "若半夜住者，亦應如是治竟去。",
    "T22n1425_034:0503c14_13": "客比丘若不如是治，越威儀法。」",
    "T22n1425_034:0503c16_0": "佛住舍衛城祇洹精舍，爾時如來五事利益故，五日一行諸比丘房，乃至言：「世尊！",
    "T22n1425_034:0503c17_1": "是客比丘敷置，非我舊比丘。」",
    "T22n1425_034:0503c18_2": "佛言：「從今已後舊比丘應如是知。",
    "T22n1425_034:0503c19_3": "云何知？",
    "T22n1425_034:0503c19_4": "舊比丘不得令床敷處處棄捐，令蟲噉食而置。",
    "T22n1425_034:0503c20_5": "若處處星散者應聚一處，若蟲噉者當以物支足。",
    "T22n1425_034:0503c21_6": "舊比丘法不得自住好房，床褥枕留弊壞垢膩者待客比丘來。",
    "T22n1425_034:0503c23_7": "自當治當修治好者待客比丘。",
    "T22n1425_034:0503c23_8": "舊比丘應如是知，若不如是，越威儀法。」",
    "T22n1425_034:0503c25_0": "佛住舍衛城祇桓精舍，如來五事利益故，五日一行諸比丘房，乃至佛見已知而故問：「比丘！",
    "T22n1425_034:0503c27_1": "是誰床敷？」",
    "T22n1425_034:0503c27_2": "答言：「世尊！",
    "T22n1425_034:0503c27_3": "是舊比丘敷，我方始住。」",
    "T22n1425_034:0503c28_4": "佛言：「從今已後床敷，一切比丘應如是知。",
    "T22n1425_034:0503c29_5": "云何知？",
    "T22n1425_034:0503c29_6": "一切比丘不得令床褥處處雨露日炙蟲噉，若見散在地者應聚著一處。",
    "T22n1425_034:0504a02_7": "若雨露日炙者應安覆處，若蟲噉者當支足，若房舍漏壞者應覆，草覆者草補，乃至泥覆者泥補，壁穿壞者當補治泥地。",
    "T22n1425_034:0504a04_8": "若床褥枕拘執垢膩破壞者，不得看置，應浣染補治，內毳當擘還斫，床繩緩者當織令堅緻。",
    "T22n1425_034:0504a06_9": "打揵椎治床褥時，不得徐徐來，應疾往集，集已應當共治。",
    "T22n1425_034:0504a08_10": "有應作繩者、有應織者當共作。",
    "T22n1425_034:0504a08_11": "若分者，各自持去。",
    "T22n1425_034:0504a09_12": "若如是打揵椎治床褥時，不得言：『我是阿練若、我乞食、我大德、我是上座，不能治。』",
    "T22n1425_034:0504a11_13": "此中受用者自當治，一切盡集共治。",
    "T22n1425_034:0504a11_14": "有繩線者、有縫者、有上色者，比丘應如是一切治。",
    "T22n1425_034:0504a13_15": "若不如是，越威儀法。」",
    "T22n1425_034:0504a14_0": "佛住舍衛城，爾時諸比丘處處大便，為世人所嫌：「云何沙門釋子似如牛驢？",
    "T22n1425_034:0504a15_1": "便右無常處。」",
    "T22n1425_034:0504a16_0": "諸比丘以是因緣往白世尊。",
    "T22n1425_034:0504a16_1": "佛言：「從今已後應作廁屋，廁屋不得在東在北，應在南在西開風道。",
    "T22n1425_034:0504a18_2": "作法者，若作坑、若依高岸、若坑底有水出者，當使淨人先起止中，然後比丘行。",
    "T22n1425_034:0504a19_3": "若臨岸上底有流水者應安板，令先墮板上後墮水中。",
    "T22n1425_034:0504a21_4": "應作兩孔三孔，孔廣一不舒手、長一肘半。",
    "T22n1425_034:0504a22_5": "屋中應安隔，使兩不相見。",
    "T22n1425_034:0504a22_6": "邊安廁篦，屋下應安衣架。」",
    "T22n1425_034:0504a23_7": "爾時有比丘先在廁上，後有比丘急行入廁便，欲在先比丘上行。",
    "T22n1425_034:0504a24_8": "彼比丘言：「長老莫污我。」",
    "T22n1425_034:0504a25_9": "比丘以是因緣往白世尊。",
    "T22n1425_034:0504a25_10": "佛言：「從今日後上廁法應如是知。",
    "T22n1425_034:0504a26_11": "云何如是知？",
    "T22n1425_034:0504a27_12": "不得臨急已然後上廁，應當如覺欲行便往。",
    "T22n1425_034:0504a28_13": "往時不得默然入，應彈指。",
    "T22n1425_034:0504a28_14": "若內有人，亦應逆彈指。",
    "T22n1425_034:0504a29_15": "若大急者，應背蹲先人、應相容處，不得未至便高舉衣來，當隨下隨褰。",
    "T22n1425_034:0504b01_16": "不得著僧臥具上廁，不得廁上嚼齒木、覆頭覆右肩，應當偏袒。",
    "T22n1425_034:0504b03_17": "不得在中誦經、禪定、不淨觀及以睡眠，令妨餘人。",
    "T22n1425_034:0504b04_18": "起時不得高舉衣起去，應隨下隨起。」",
    "T22n1425_034:0504b05_19": "復次爾時諸比丘用竹作籌草傷破身，諸比丘以是因緣往白世尊。",
    "T22n1425_034:0504b06_20": "佛言：「從今已後不聽竹片[竺二+韋]片木札及骨。",
    "T22n1425_034:0504b07_21": "應用滑物圓物。",
    "T22n1425_034:0504b07_22": "不得用已放廁中，應土毘夜置一處，若是深坑高岸放中無罪。",
    "T22n1425_034:0504b09_23": "大小行及涕唾，當使正墮孔中，不得污兩邊。",
    "T22n1425_034:0504b10_24": "若前人污者，當以木篦除令淨，不得大小行已不用水而受用僧坐具床褥。",
    "T22n1425_034:0504b12_0": "應安水瓶，若是坑者不得就中用水，若臨岸者得用，當用木石瓦作瓶蓋。",
    "T22n1425_034:0504b13_1": "年少比丘次第益水，時時當洗瓶。",
    "T22n1425_034:0504b14_2": "若木蓋者不得日中曬、勿令破，若是瓦石者得著日中曬。",
    "T22n1425_034:0504b15_3": "廁邊應著灰土巨摩。",
    "T22n1425_034:0504b16_4": "若水器有蟲者，不得言：『此中有蟲。』",
    "T22n1425_034:0504b16_5": "當持草橫上，令知有蟲相。",
    "T22n1425_034:0504b17_6": "不得多用水，應裁量用。",
    "T22n1425_034:0504b18_7": "若瓶水盡者，當語知水家使人益、若自益，下至一澡罐水令得一人用。",
    "T22n1425_034:0504b19_8": "若下部痔脫病不得洗者，當用軟物拭，若布、若樹葉。",
    "T22n1425_034:0504b20_9": "若無廁屋者應在房後。",
    "T22n1425_034:0504b21_10": "若壁不便右，不得並嚼楊枝及覆頭、覆肩、應偏袒。",
    "T22n1425_034:0504b22_11": "若夜患下者，應以瓦器盛棄之。",
    "T22n1425_034:0504b23_12": "若無器者當在水瀆邊，明當洗去。",
    "T22n1425_034:0504b24_13": "若溫室、講堂中卒下者，當出。",
    "T22n1425_034:0504b24_14": "若大急不得去者，當在一處，不得如牛隨行隨放，曉當除却、水洗處，持油塗之下至巨摩。",
    "T22n1425_034:0504b26_15": "若繞塔時，腹痛下者應當去。",
    "T22n1425_034:0504b27_16": "若大急者應在一處，不得如牛污脚而去。",
    "T22n1425_034:0504b28_17": "竟已，當除去，水洗、香泥塗之。",
    "T22n1425_034:0504b28_18": "若阿練若處無香者，當持油塗之。",
    "T22n1425_034:0504b29_19": "若欲入聚落，當先便右已而去。",
    "T22n1425_034:0504c01_20": "入聚落中若大行者，應往丈夫廁上，不得入女人廁。",
    "T22n1425_034:0504c02_21": "若無者，應問人求，隨所安處。",
    "T22n1425_034:0504c03_22": "問時不得問年少婦女，聞已當笑，應問長宿。",
    "T22n1425_034:0504c04_23": "若復無者，當入空舍。",
    "T22n1425_034:0504c04_24": "入時不得在淺露處，不得深處使人謂呼是賊。",
    "T22n1425_034:0504c05_25": "若復無者，應在道邊牆下。",
    "T22n1425_034:0504c06_26": "若有伴者令背向障。",
    "T22n1425_034:0504c06_27": "若共賈客，行時大便者應下道，勿在上風熏人，應在下風。",
    "T22n1425_034:0504c08_28": "若宿時欲便右者，不得默然去，當語賈客，勿呼是賊；亦當在下風，不得在上風。",
    "T22n1425_034:0504c10_0": "若隨賈客船上行時，若大便者當到大行處，應用木板著下，令先墮木上然後墮水。",
    "T22n1425_034:0504c11_1": "若無木者，乃至一廁草承。",
    "T22n1425_034:0504c12_2": "若無廁草，當用瓦器盛已棄之。",
    "T22n1425_034:0504c13_3": "若塔院僧院內見不淨者應除去。",
    "T22n1425_034:0504c14_4": "若二人共行見者，下坐應除，若下坐持戒緩者當自除。",
    "T22n1425_034:0504c15_5": "若被毒，醫言：『應服大便汁。』",
    "T22n1425_034:0504c15_6": "若自己許不須復受，若他許者當受。",
    "T22n1425_034:0504c16_7": "若比丘在廁上應如是。",
    "T22n1425_034:0504c17_8": "若不如是，越威儀法。」",
    "T22n1425_034:0504c18_0": "佛住舍衛城，爾時諸比丘處處小行，為世人所嫌：「云何沙門釋子如牛驢處處小行？",
    "T22n1425_034:0504c19_1": "此壞敗人，何道之有？」",
    "T22n1425_034:0504c20_2": "乃至佛言：「從今已後應作小行處。",
    "T22n1425_034:0504c21_3": "作法者，不得在北、在東，應在南、在西開風道。」",
    "T22n1425_034:0504c22_4": "時有比丘小行，復有比丘來於上欲小便，先比丘言：「長老！",
    "T22n1425_034:0504c23_5": "莫污我。」",
    "T22n1425_034:0504c23_6": "諸比丘以是因緣往白世尊。",
    "T22n1425_034:0504c24_7": "佛言：「從今已後小便法應如是知。",
    "T22n1425_034:0504c25_8": "云何知？",
    "T22n1425_034:0504c25_9": "不得臨急然後去，如覺欲行當去。",
    "T22n1425_034:0504c26_10": "應先彈指，若先有人者亦逆彈指。",
    "T22n1425_034:0504c26_11": "若急者應背先人，先人應容處。",
    "T22n1425_034:0504c27_12": "不得覆頭、覆肩並嚼齒木，應偏袒右肩。",
    "T22n1425_034:0504c28_13": "當上行，不得在上禪定、眠睡、誦經及不淨觀以妨後人，竟當時去。",
    "T22n1425_034:0505a01_0": "若無小便處者，應以甖盛，甖上當安穿底甌，別一甌中行以瀉中。",
    "T22n1425_034:0505a02_1": "若無甌者，當用木杓瀉中。",
    "T22n1425_034:0505a03_2": "不得大行涕唾中，年少比丘次第棄之。",
    "T22n1425_034:0505a04_3": "棄時當著屏處，不得棄塔院上流中，瀉已當水洗覆地，若無者應人人求器。",
    "T22n1425_034:0505a05_4": "若是瓦者洗已覆地、若木者洗已著陰中，勿令破。",
    "T22n1425_034:0505a07_0": "當施絃，夜當內著床下。",
    "T22n1425_034:0505a07_1": "若無器者，水瀆邊小便，不得在塔上流。",
    "T22n1425_034:0505a08_2": "若溫室、講堂上，欲小便時應出。",
    "T22n1425_034:0505a09_3": "若急失者不得行，失小便當住一處，訖然後以水洗油塗乃至巨摩。",
    "T22n1425_034:0505a10_4": "若繞塔欲小便者應去，若急者不得並行應住一處，訖以水洗之香塗。",
    "T22n1425_034:0505a12_5": "若阿練若處無香者，當用油塗。",
    "T22n1425_034:0505a13_0": "若欲入聚落，當先小便已而去。",
    "T22n1425_034:0505a13_1": "若聚落中欲小便者，當在屏處。",
    "T22n1425_034:0505a14_2": "若急不得至屏處者，當向牆，若有伴應背向障。",
    "T22n1425_034:0505a15_3": "若共賈客道行欲小便者，當在下風、不得上風。",
    "T22n1425_034:0505a16_4": "若夜宿時小便者，當在下風。",
    "T22n1425_034:0505a17_5": "起時當語人令知，勿令人呼是賊。",
    "T22n1425_034:0505a17_6": "若船行者當至小便處，若無者當小便器中已瀉棄。",
    "T22n1425_034:0505a19_7": "比丘病，醫言：『當服小便。』",
    "T22n1425_034:0505a19_8": "者，不得取初後應取中。",
    "T22n1425_034:0505a20_9": "若自己許，承取即名受。",
    "T22n1425_034:0505a20_10": "若在地及他許，當受，小便法應如是，若不如是，越威儀法。」",
    "T22n1425_034:0505a23_0": "佛住舍衛城，爾時六群比丘嚼未斷治齒木，為世人所嫌：「云何沙門釋子如凶惡人，合枝條嚼齒木？」",
    "T22n1425_034:0505a25_1": "諸比丘以是因緣往白世尊。",
    "T22n1425_034:0505a25_2": "佛言：「從今日後不聽用齒木。」",
    "T22n1425_034:0505a26_3": "復次佛住舍衛城，爾時世尊大會說法，時比丘口臭，在下風而住。",
    "T22n1425_034:0505a28_4": "佛知而故問：「是何比丘獨在一處如嫌恨人？」",
    "T22n1425_034:0505a29_5": "比丘答言：「世尊制戒不聽嚼齒木，口臭恐熏諸梵行人，故在下風。」",
    "T22n1425_034:0505b01_6": "佛言：「聽用齒木，應量用，極長者長十六指。」",
    "T22n1425_034:0505b02_7": "復次爾時有檀越在阿練若處種樹，比丘拔取作齒木用。",
    "T22n1425_034:0505b03_8": "主見已心生不悅，即往佛所，以是因緣而白世尊。",
    "T22n1425_034:0505b05_0": "佛為隨順說法，發喜心已禮佛而退。",
    "T22n1425_034:0505b05_1": "佛言：「呼是比丘來。」",
    "T22n1425_034:0505b06_2": "比丘來已，佛問：「汝實爾不？」",
    "T22n1425_034:0505b06_3": "答言：「實爾。」",
    "T22n1425_034:0505b07_4": "佛言：「汝云何取華果樹作齒木？",
    "T22n1425_034:0505b07_5": "從今已後不聽用花果樹作齒木。」",
    "T22n1425_034:0505b08_6": "嚼時不得在溫室、講堂、食屋，及僧前、和上阿闍梨前、塔前、像前，不得覆頭覆肩，應偏袒右肩在屏處。",
    "T22n1425_034:0505b10_7": "若僧房內者，應以器盛嚼，殘餘不得著器中，不得著塔院中、僧院中常行處。",
    "T22n1425_034:0505b12_8": "刮舌時不得如婬欲人法，刮已當洗著一處。",
    "T22n1425_034:0505b13_9": "若齒木難得者，當截所嚼處棄之，洗已殘者明日更用。",
    "T22n1425_034:0505b14_10": "復次爾時有比丘嚼齒木欲盡，見世尊來，以恭敬故咽之，細木著咽喉不樂。",
    "T22n1425_034:0505b16_11": "諸比丘以是因緣往白世尊。",
    "T22n1425_034:0505b17_12": "佛言：「從今已後不聽嚼盡，極長者十六指，極短者四指已上。",
    "T22n1425_034:0505b18_13": "嚼時當在屏處，先淨洗手，齒木嚼已水洗棄之。",
    "T22n1425_034:0505b19_14": "用時不得如婬欲人，當以除口臭穢故。",
    "T22n1425_034:0505b20_15": "嚼時不得咽汁，若誤咽者無罪。",
    "T22n1425_034:0505b21_16": "比丘病，若醫言：『嚼齒木咽之當差。』",
    "T22n1425_034:0505b22_17": "應受已嚼咽。",
    "T22n1425_034:0505b22_18": "若無齒木者，當用灰鹵、土塼、礓石、草木洗口已食。",
    "T22n1425_034:0505b23_19": "若塔院僧院中見所嚼齒木，當取棄之。",
    "T22n1425_034:0505b24_20": "若二人共見，小者應棄。",
    "T22n1425_034:0505b25_21": "若下坐持戒緩者，當自取棄之。",
    "T22n1425_034:0505b25_22": "齒木法應如是，若不如是，越威儀法。」",
    "T22n1425_034:0505b27_0": "　床敷春末月、　　安居坐已竟、　客比丘并舊、　　一切亦復然、　廁屋大小便、　　齒木二跋渠。",
    "T22n1425_034:0505c01_0": "佛住舍衛城，如來五事利益故，五日一行諸比丘房，見比丘敷衣地補，佛言：「從今日應作席。",
    "T22n1425_034:0505c03_1": "作法應用竹[竺二+韋]長十肘、廣六肘，欲縫衣時應在講堂上、若溫室、禪坊中，敷席已張衣上縫，當洗脚坐上。",
    "T22n1425_034:0505c05_2": "若不洗當背坐上，勿令脚近。",
    "T22n1425_034:0505c06_3": "不得在上曬穀曬衣染衣，不得使日炙雨露鳥獸污上。",
    "T22n1425_034:0505c07_4": "縫衣竟當內著覆處。",
    "T22n1425_034:0505c07_5": "若無席者應在床上作。",
    "T22n1425_034:0505c08_6": "若復無者溫室、講堂上巨摩塗地縫。",
    "T22n1425_034:0505c09_7": "縫衣時應如是，若不如是，越威儀法。」",
    "T22n1425_034:0505c11_0": "佛住舍衛城，爾時比丘坐禪還，持冷脚熨他，彼比丘心驚不安。",
    "T22n1425_034:0505c12_1": "諸比丘以是因緣往白世尊。",
    "T22n1425_034:0505c13_2": "佛言：「從今已後當作障隔。",
    "T22n1425_034:0505c13_3": "作法者，應用[竺二+韋]竹、若旃，竪四角施簾繩繫，坐禪還時開，入中還閉。",
    "T22n1425_034:0505c15_4": "不得晝閉應舉，夜當下。",
    "T22n1425_034:0505c15_5": "障隔法應如是。",
    "T22n1425_034:0505c16_6": "若不如是，越威儀法。」",
    "T22n1425_034:0505c17_0": "佛住舍衛城，爾時世尊五事利益故，五日一行諸比丘房，見房舍漏壞不治。",
    "T22n1425_034:0505c18_1": "佛知而故問：「是何房舍漏壞乃爾？",
    "T22n1425_034:0505c19_2": "從今日後房舍應如是知。",
    "T22n1425_034:0505c20_3": "云何如是知？",
    "T22n1425_034:0505c20_4": "不聽見房舍漏壞不治，若草覆者草補，乃至泥覆者泥補。",
    "T22n1425_034:0505c21_5": "應時時掃屋間蟲網塵埃。",
    "T22n1425_034:0505c22_6": "地高下者應平治，塞鼠孔泥治，半月當一巨摩塗地。",
    "T22n1425_034:0505c23_7": "若地燥者當水和塗，若濕者淳用。",
    "T22n1425_034:0505c24_8": "若是上屋地作紺青色者，當以物裹床足，不得在中然燈、經行及著革屣，不得唾地，當用唾壺。",
    "T22n1425_034:0505c26_9": "若是中屋者，得洗足洗手面盪鉢。",
    "T22n1425_034:0505c27_10": "下屋者，得然燈、經行、洗手足面、盪鉢。",
    "T22n1425_034:0505c28_11": "房舍應如是，若不如是，越威儀法。」",
    "T22n1425_034:0505c29_0": "佛住舍衛城，爾時世尊五日一行諸比丘房，見房舍講堂壁上涕唾淋落垂地，佛知而故問：「是何涕唾不淨乃爾？」",
    "T22n1425_034:0506a02_1": "佛言：「從今日後涕唾法應如是知。",
    "T22n1425_034:0506a03_2": "云何如是知？",
    "T22n1425_034:0506a03_3": "壁泥已不泥盡不得唾。",
    "T22n1425_034:0506a04_4": "若地不泥者當唾一處，以脚磨之，不得處處污。",
    "T22n1425_034:0506a05_5": "若作地者應用唾壺，底當安沙若灰礓石，當數棄之，勿令臭穢生蟲，清水淨洗覆乾，不得在中嚼齒木。",
    "T22n1425_034:0506a07_6": "若禪坊中欲唾者，應唾革屣底拭地，若地有覆者當用唾壺。",
    "T22n1425_034:0506a09_7": "若在食上欲唾者，不得大喀著地，使比坐比丘惡心，應唾兩足中間，以脚磨之。",
    "T22n1425_034:0506a10_8": "若大多出不止者，當出外唾已還坐。",
    "T22n1425_034:0506a11_9": "若和上、阿闍梨前欲唾者，當至屏處。",
    "T22n1425_034:0506a12_10": "若聚落中欲唾者，應唾足邊，以脚磨之。",
    "T22n1425_034:0506a13_11": "若是末，吐無罪。",
    "T22n1425_034:0506a13_12": "若塔院中、僧院中見涕唾者，應以足磨之。",
    "T22n1425_034:0506a14_13": "若二人共見，小者應磨。",
    "T22n1425_034:0506a15_14": "若小者持戒緩者，當自磨。",
    "T22n1425_034:0506a16_0": "比丘唾時應如是。",
    "T22n1425_034:0506a16_1": "若不如是，越威儀法。」",
    "T22n1425_034:0506a17_0": "佛住舍衛城，爾時比丘舉鉢著向孔中，旋風來吹墮地即破，聞食粥揵椎聲欲取鉢，正見一聚碎瓦。",
    "T22n1425_034:0506a19_1": "諸比丘以是因緣往白世尊。",
    "T22n1425_034:0506a19_2": "佛言：「呼是比丘來。」",
    "T22n1425_034:0506a20_3": "來已，佛問比丘：「汝實爾不？」",
    "T22n1425_034:0506a21_0": "答言：「實爾。」",
    "T22n1425_034:0506a21_1": "佛言：「從今日後鉢應如是知。",
    "T22n1425_034:0506a21_2": "云何知？",
    "T22n1425_034:0506a22_3": "不得舉著向孔中、岸邊、危處，不得著開戶扇處及行來處，不得用灰洗令脫色，當用樹葉汁、無沙巨磨洗。",
    "T22n1425_034:0506a24_4": "洗時不得在岸邊、危處、石上、塼上，不得在多羅樹下、迦毘陀樹下、那梨樹下。",
    "T22n1425_034:0506a26_5": "洗鉢應踞坐、若胡跪，離地一搩手。",
    "T22n1425_034:0506a26_6": "應先洗和上、阿闍梨鉢，然後自洗。",
    "T22n1425_034:0506a27_7": "不得持自鉢中殘水瀉和上、阿闍梨鉢中，當持和上、阿闍梨鉢中殘水洗己鉢。",
    "T22n1425_034:0506a29_8": "乾時亦先收和上、阿闍梨鉢。",
    "T22n1425_034:0506b01_9": "盛時應先盛和上、阿闍梨鉢。",
    "T22n1425_034:0506b01_10": "盛時當踞坐，持鉢囊帶串臂著膝上盛之。",
    "T22n1425_034:0506b02_11": "若著臥床上、若坐床上，鉢囊當用兩重三重作。",
    "T22n1425_034:0506b03_12": "欲懸鉢時，當先搖捎橛堅不？",
    "T22n1425_034:0506b04_13": "然後安之。",
    "T22n1425_034:0506b04_14": "若無懸處者當著床上，若向中有籠蔬遮者得安，若有鉢龕者得安，勿令相撐。",
    "T22n1425_034:0506b06_15": "鉢龕當作緣。",
    "T22n1425_034:0506b06_16": "不得闇中取鉢，不得不淨手取，應淨洗手、若以葉捻取。",
    "T22n1425_034:0506b08_0": "取鉢時一手捉兩、一手捉一，不得捉四。",
    "T22n1425_034:0506b08_1": "授鉢時不得卒放，應問言：『捉未？』",
    "T22n1425_034:0506b09_2": "若言：『捉已。』",
    "T22n1425_034:0506b09_3": "乃放。",
    "T22n1425_034:0506b09_4": "不得持鉢盛不淨物，亦不得用盛水剃髮、洗手足面、浴室中用及洗小便處用。",
    "T22n1425_034:0506b11_5": "護鉢如護眼，應當如是。",
    "T22n1425_034:0506b12_6": "若不如是，越威儀法。」",
    "T22n1425_034:0506b13_0": "佛住舍衛城，爾時六群比丘呰毀粥，若見薄者作是言：「此非粥，此是遙浮那河。」",
    "T22n1425_034:0506b14_1": "若見粥強者便言：「此非粥，是飯折人齒。」",
    "T22n1425_034:0506b15_2": "諸比丘以是因緣往白世尊。",
    "T22n1425_034:0506b16_3": "佛言：「呼是比丘來。」",
    "T22n1425_034:0506b16_4": "來已，佛問比丘：「汝實爾不？」",
    "T22n1425_034:0506b17_5": "答言：「實爾。」",
    "T22n1425_034:0506b17_6": "佛言：「從今已後粥應如是知。",
    "T22n1425_034:0506b18_7": "云何知？",
    "T22n1425_034:0506b18_8": "若聞打食粥揵椎聲時，當知此是二部僧粥？",
    "T22n1425_034:0506b19_9": "為是一部僧？",
    "T22n1425_034:0506b19_10": "為是師徒眷屬？",
    "T22n1425_034:0506b20_11": "知已應去。",
    "T22n1425_034:0506b20_12": "到已不得形相厚薄，隨得應取，不得越次取。",
    "T22n1425_034:0506b21_13": "取時不得覆頭、覆肩、著革屣，應脫革屣、偏袒右肩取。",
    "T22n1425_034:0506b22_14": "若行粥人去駃者，下至脫革屣根。",
    "T22n1425_034:0506b23_15": "若不及脫者，待還時取、若倩人取，若坐者次第取。",
    "T22n1425_034:0506b24_16": "若薄者不得言：『太清，如遙浮那河見月影。』",
    "T22n1425_034:0506b25_17": "若強者不得言：『此是飯折人齒。』",
    "T22n1425_034:0506b26_18": "隨得應取。",
    "T22n1425_034:0506b26_19": "粥法應如是。",
    "T22n1425_034:0506b26_20": "若不如是，越威儀法。」",
    "T22n1425_034:0506b28_0": "佛住王舍城迦蘭陀竹園，爾時比丘在帝釋石室山邊坐禪，時有比丘在前立住，坐禪比丘心不得定。",
    "T22n1425_034:0506c01_1": "諸比丘以是因緣往白世尊。",
    "T22n1425_034:0506c02_0": "佛言：「呼是比丘來。」",
    "T22n1425_034:0506c02_1": "來已，佛問言：「汝實爾不？」",
    "T22n1425_034:0506c02_2": "答言：「實爾。」",
    "T22n1425_034:0506c03_3": "佛言：「從今日後當如是住。",
    "T22n1425_034:0506c03_4": "云何如是住？",
    "T22n1425_034:0506c04_5": "不得在坐禪比丘前立，不得在僧中當前立，不得當徒眾坐前立，不得當和上、阿闍梨前立，及長老比丘前立，不得著革屣、叉腰、覆頭、放兩手在邊，若病者無罪。",
    "T22n1425_034:0506c07_6": "不得在婬女前住，樗蒱兒前、沽酒家前、屠兒前、獄囚前、殺人前住，不得在深邃處立住。",
    "T22n1425_034:0506c09_7": "住法應如是，若不如是，越威儀法。」",
    "T22n1425_034:0506c11_0": "摩訶僧祇律卷第三十四"
}