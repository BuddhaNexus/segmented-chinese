{
    "T07n0220_556:0865b02_0": "大般若經第五會序",
    "T07n0220_556:0865b04_0": "西明寺沙門玄則撰",
    "T07n0220_556:0865b05_0": "蓋聞申申夭夭，宴居而欲流誨；憤憤悱悱，離座而思請益。",
    "T07n0220_556:0865b06_1": "況深慈之遠鞠、遍知之委照，妙感之潛通、玄機之盛扣，其於說也，何能已乎！",
    "T07n0220_556:0865b08_2": "神運之來，亟諧景集，靈山之上，復動希聲。",
    "T07n0220_556:0865b09_3": "良由心塗易蕪、情靄難拂，滯識象之為識、昧空色之即空，豈知夫法體法如不一不二，性相唯寂言慮莫尋。",
    "T07n0220_556:0865b11_4": "既無一在而可舒，又無不在而可卷，諒非兆朕之可導，又非塵躅之可隨，斯則行不行矣！",
    "T07n0220_556:0865b13_5": "住不住矣！",
    "T07n0220_556:0865b13_6": "觀無二之性與二不二，則非一之名在一恒一，故紛之則萬舛、澄之則一如。",
    "T07n0220_556:0865b15_7": "一如未限而義區之，一義未易而名異之，一名未改而想貿之，一想未派而取亂之。",
    "T07n0220_556:0865b17_8": "過此以往，其不涯矣。",
    "T07n0220_556:0865b17_9": "故正乘之與大心、迴向之與隨喜，忘之則戒定慧蘊，存之則想心見倒。",
    "T07n0220_556:0865b19_10": "夫見生死者三有，著涅槃者二乘，是故知生死空斯出三界矣！",
    "T07n0220_556:0865b20_11": "知涅槃空斯過二地矣！",
    "T07n0220_556:0865b21_12": "釋五花之授記乃證菩提，搋七寶之校量方深福德。",
    "T07n0220_556:0865b22_13": "天供天護，加頂讚而徒殷；神呪神珠，語靈祥而不極。",
    "T07n0220_556:0865b23_14": "鋪惟此會，未傳茲壤。",
    "T07n0220_556:0865b24_15": "凡二十四品，今譯充十卷。",
    "T07n0220_556:0865b24_16": "其亹亹通韻、新新渴奉者，固當不以抵羽而輕積珍矣！",
    "T07n0220_556:0865c02_0": "大般若波羅蜜多經卷第五百五",
    "T07n0220_556:0865c03_0": "十六",
    "T07n0220_556:0865c05_0": "三藏法師玄奘奉　詔譯",
    "T07n0220_556:0865c06_0": "第五分善現品第一",
    "T07n0220_556:0865c07_0": "如是我聞：一時，薄伽梵住王舍城鷲峯山頂，與大苾芻眾萬二千人俱，皆阿羅漢，具壽善現、舍利子等而為上首，除阿難陀獨居學地。",
    "T07n0220_556:0865c10_0": "復有無量無數菩薩摩訶薩得無礙辯，慈氏菩薩、妙吉祥菩薩等而為上首。",
    "T07n0220_556:0865c11_1": "爾時，世尊告善現曰：「汝以辯才應為菩薩摩訶薩眾宣示般若波羅蜜多，令諸菩薩摩訶薩眾修行般若波羅蜜多速得成辦。」",
    "T07n0220_556:0865c14_2": "時，舍利子作是念言：「具壽善現為以自力為諸菩薩摩訶薩眾宣示般若波羅蜜多？",
    "T07n0220_556:0865c16_3": "為是如來威神之力？」",
    "T07n0220_556:0865c16_4": "爾時，善現知舍利子心之所念，便告之言：「諸佛弟子有所宣示，皆是如來威神之力。",
    "T07n0220_556:0865c18_5": "何以故？",
    "T07n0220_556:0865c18_6": "舍利子！",
    "T07n0220_556:0865c19_7": "佛為弟子宣示法要，彼依佛教精勤修學，乃至證得諸法實性，證已為他有所宣示，若與法性能不相違，皆是如來威神所致，亦是所證法性等流，是故我當為諸菩薩宣示般若波羅蜜多，皆是如來威神之力。」",
    "T07n0220_556:0865c23_8": "爾時，善現便白佛言：「世尊使我為諸菩薩摩訶薩眾宣示般若波羅蜜多，令諸菩薩眾修行般若波羅蜜多速得成辦。",
    "T07n0220_556:0865c26_9": "世尊！",
    "T07n0220_556:0865c26_10": "所言諸菩薩者，何法增語謂為菩薩？",
    "T07n0220_556:0865c27_11": "世尊！",
    "T07n0220_556:0865c27_12": "我不見有法可名菩薩摩訶薩，亦不見有法可名般若波羅蜜多。",
    "T07n0220_556:0865c29_13": "世尊！",
    "T07n0220_556:0865c29_14": "我於菩薩及菩薩法不見不得，亦復不見不得般若波羅蜜多，云何使我為諸菩薩摩訶薩眾宣示般若波羅蜜多？",
    "T07n0220_556:0866a02_15": "世尊！",
    "T07n0220_556:0866a02_16": "我教何等菩薩摩訶薩修行何等般若波羅蜜多令速成辦？",
    "T07n0220_556:0866a04_17": "「世尊！",
    "T07n0220_556:0866a04_18": "菩薩摩訶薩聞說是語，心不沈沒亦無退屈、不驚、不怖，如說而住修行般若波羅蜜多，是菩薩摩訶薩應有般若波羅蜜多令速成辦，若無所執即是般若波羅蜜多。",
    "T07n0220_556:0866a08_19": "「復次，世尊！",
    "T07n0220_556:0866a08_20": "若菩薩摩訶薩修行般若波羅蜜多，應如是學，謂不執著是菩薩心。",
    "T07n0220_556:0866a10_21": "何以故？",
    "T07n0220_556:0866a10_22": "是心非心本性淨故。」",
    "T07n0220_556:0866a10_23": "時，舍利子問善現言：「為有是心非心性不？」",
    "T07n0220_556:0866a11_24": "善現反問舍利子言：「心非心性若有若無為可得不？」",
    "T07n0220_556:0866a12_25": "舍利子言：「不也！",
    "T07n0220_556:0866a13_26": "善現！」",
    "T07n0220_556:0866a13_27": "善現便語舍利子言：「心非心性若有若無既不可得，如何可問為有是心非心性不？」",
    "T07n0220_556:0866a15_28": "時，舍利子問善現言：「何等名為心非心性？」",
    "T07n0220_556:0866a16_29": "善現答言：「若無變壞亦無分別，是則名為心非心性。」",
    "T07n0220_556:0866a17_30": "時，舍利子讚善現言：「善哉！",
    "T07n0220_556:0866a18_0": "善哉！",
    "T07n0220_556:0866a18_1": "誠如所說。",
    "T07n0220_556:0866a18_2": "佛說仁者住無諍定最為第一，實如聖言。",
    "T07n0220_556:0866a19_3": "若菩薩摩訶薩聞說是語，心不沈沒亦無退屈、不驚、不怖，如說而住修行般若波羅蜜多，是菩薩摩訶薩已於無上正等菩提得不退轉。",
    "T07n0220_556:0866a22_4": "若菩薩摩訶薩如是觀察心非心性，是菩薩摩訶薩不離般若波羅蜜多。",
    "T07n0220_556:0866a24_5": "若諸有情欲勤修學或聲聞地、或獨覺地、或菩薩地，皆於般若波羅蜜多，應常聽聞、受持、讀誦、令善通利、如說修行。",
    "T07n0220_556:0866a26_6": "所以者何？",
    "T07n0220_556:0866a26_7": "於此般若波羅蜜多甚深教中，廣說一切所應學法。",
    "T07n0220_556:0866a28_8": "諸菩薩摩訶薩於此般若波羅蜜多精勤修學，於一切處皆得善巧。」",
    "T07n0220_556:0866a29_9": "爾時，善現復白佛言：「我於菩薩心不知亦不得，我於菩薩摩訶薩眾及於般若波羅蜜多俱不見有實事可得，云何令我為諸菩薩摩訶薩眾宣示般若波羅蜜多？",
    "T07n0220_556:0866b04_10": "世尊！",
    "T07n0220_556:0866b04_11": "我觀一切若生若滅、若染若淨都不可得，而於其中說有菩薩、般若名等便有疑悔。",
    "T07n0220_556:0866b06_12": "世尊！",
    "T07n0220_556:0866b06_13": "菩薩等名俱無決定亦無住處。",
    "T07n0220_556:0866b06_14": "所以者何？",
    "T07n0220_556:0866b07_15": "菩薩名等都無所有，無所有法無定無住。",
    "T07n0220_556:0866b08_16": "若菩薩摩訶薩聞說是事，心不沈沒亦無退屈、不驚、不怖，當知是菩薩摩訶薩決定安住不退轉地，以無所住而為方便住無所住。",
    "T07n0220_556:0866b11_0": "「復次，世尊！",
    "T07n0220_556:0866b11_1": "諸菩薩摩訶薩行深般若波羅蜜多，不應住色，亦不應住受、想、行、識。",
    "T07n0220_556:0866b12_2": "所以者何？",
    "T07n0220_556:0866b13_0": "若住於色，便作色行，非行深般若波羅蜜多；若住受、想、行、識，便作受、想、行、識行，非行深般若波羅蜜多。",
    "T07n0220_556:0866b15_1": "所以者何？",
    "T07n0220_556:0866b15_2": "非作、行者能攝受般若波羅蜜多，若不能攝受般若波羅蜜多則不能修習般若波羅蜜多，若不能修習般若波羅蜜多則不能圓滿般若波羅蜜多，若不能圓滿般若波羅蜜多則不能成辦一切智智，若不能成辦一切智智便不能益所益有情。",
    "T07n0220_556:0866b20_3": "所以者何？",
    "T07n0220_556:0866b21_4": "色不應攝受受、想、行、識，亦不應攝受般若波羅蜜多，亦不應攝受色，不可攝受故即非色，受、想、行、識亦不可攝受故即非受、想、行、識，般若波羅蜜多亦不可攝受故便非般若波羅蜜多。",
    "T07n0220_556:0866b25_5": "「諸菩薩摩訶薩應如是學甚深般若波羅蜜多，若如是學甚深般若波羅蜜多，是名菩薩無所攝受三摩地輪，廣大資具無量無出，不為一切聲聞、獨覺之所引奪，亦不攝受一切智智。",
    "T07n0220_556:0866b29_6": "所以者何？",
    "T07n0220_556:0866b29_7": "是一切智智非取相修得，諸取相者皆是煩惱。",
    "T07n0220_556:0866c01_8": "若取修得一切智智者，則勝軍梵志於一切智智不應信解，是勝軍梵志雖由信解力歸趣佛法，名隨信行，而能以少分智觀一切法性空，悟入一切智智。",
    "T07n0220_556:0866c05_9": "既悟入已不取色相，亦不取受、想、行、識相，不以喜樂觀見此智，不以得聞觀見此智，不以內色觀見此智，不以外色觀見此智，不以內外色觀見此智，亦不離色觀見此智；不以內受、想、行、識觀見此智，不以外受、想、行、識觀見此智，不以內外受、想、行、識觀見此智，亦不離受、想、行、識觀見此智。",
    "T07n0220_556:0866c11_10": "勝軍梵志以如是等諸離相門，於一切智智深生信解，名隨信行，於一切法皆無取著。",
    "T07n0220_556:0866c13_11": "如是梵志以離相門，於一切智智得信解已，於一切法皆不取相，亦不思惟無相諸法。",
    "T07n0220_556:0866c15_12": "如是梵志由勝解力，於一切法不取、不捨、無得、無證。",
    "T07n0220_556:0866c16_13": "時，彼梵志於自信解乃至涅槃亦不取著，以真法性為定量故。",
    "T07n0220_556:0866c18_0": "「世尊！",
    "T07n0220_556:0866c18_1": "是菩薩摩訶薩甚深般若波羅蜜多，不攝受色，亦不攝受受、想、行、識，雖於諸法無所攝受，若未圓滿如來十力、四無所畏、四無礙解及十八佛不共法等，終不中道入般涅槃。",
    "T07n0220_556:0866c22_0": "當知如是諸菩薩摩訶薩甚深般若波羅蜜多，雖無取著而能成辦一切智智，利益安樂一切有情。",
    "T07n0220_556:0866c24_1": "「復次，世尊！",
    "T07n0220_556:0866c24_2": "諸菩薩摩訶薩行深般若波羅蜜多，應如是觀：何謂般若波羅蜜多？",
    "T07n0220_556:0866c25_3": "是誰般若波羅蜜多？",
    "T07n0220_556:0866c26_4": "若法無所有、不可得，是般若波羅蜜多耶？",
    "T07n0220_556:0866c27_5": "無所有中無彼無此何所繫屬？",
    "T07n0220_556:0866c28_6": "世尊！",
    "T07n0220_556:0866c28_7": "若菩薩摩訶薩於如是事審觀察時，心不沈沒亦無退屈、不驚、不怖，當知是菩薩摩訶薩不離般若波羅蜜多。」",
    "T07n0220_556:0867a01_8": "時，舍利子問善現言：「何因緣故色離色性，受、想、行、識離受、想、行、識性，般若波羅蜜多離般若波羅蜜多性，而說菩薩摩訶薩不離般若波羅蜜多？」",
    "T07n0220_556:0867a04_9": "善現答言：「如是！",
    "T07n0220_556:0867a05_10": "如是！",
    "T07n0220_556:0867a05_11": "色離色性，受、想、行、識離受、想、行、識性，般若波羅蜜多離般若波羅蜜多性。",
    "T07n0220_556:0867a07_0": "如是諸法，相亦離性，性亦離相，相亦離相，性亦離性，能相、所相俱不可得。",
    "T07n0220_556:0867a08_1": "若菩薩摩訶薩能如實知如是義者，不離般若波羅蜜多。」",
    "T07n0220_556:0867a09_2": "時，舍利子問善現言：「若菩薩摩訶薩於此中學，速能成辦一切智智耶？」",
    "T07n0220_556:0867a11_3": "善現答言：「如是！",
    "T07n0220_556:0867a11_4": "如是！",
    "T07n0220_556:0867a12_0": "若菩薩摩訶薩於此中學，速能成辦一切智智。",
    "T07n0220_556:0867a13_1": "何以故？",
    "T07n0220_556:0867a13_2": "舍利子！",
    "T07n0220_556:0867a13_3": "是菩薩摩訶薩知一切法無生滅故。",
    "T07n0220_556:0867a14_4": "舍利子！",
    "T07n0220_556:0867a14_5": "若菩薩摩訶薩能如是行，則為隣近一切智智。",
    "T07n0220_556:0867a15_6": "「復次，舍利子！",
    "T07n0220_556:0867a15_7": "諸菩薩摩訶薩若行色為行相，若行色生為行相，若行色壞為行相，若行色滅為行相，若行色空為行相，若謂我能行，是行有所得。",
    "T07n0220_556:0867a18_8": "若行受、想、行、識為行相，若行受、想、行、識生為行相，若行受、想、行、識壞為行相，若行受、想、行、識滅為行相，若行受、想、行、識空為行相，若謂我能行，是行有所得。",
    "T07n0220_556:0867a22_9": "若菩薩摩訶薩作如是念：『我是菩薩，能行般若波羅蜜多。』",
    "T07n0220_556:0867a23_10": "是為行相。",
    "T07n0220_556:0867a23_11": "若菩薩摩訶薩作如是念：『能如是行者，是修行般若波羅蜜多。』",
    "T07n0220_556:0867a25_12": "亦為行相，當知是菩薩無方便善巧。」",
    "T07n0220_556:0867a26_0": "時，舍利子問善現言：「諸菩薩摩訶薩當云何行，名行般若波羅蜜多？」",
    "T07n0220_556:0867a27_1": "善現答言：「諸菩薩摩訶薩若不行色，不行色相，不行色生，不行色壞，不行色滅，不行色空，是行般若波羅蜜多。",
    "T07n0220_556:0867b01_0": "諸菩薩摩訶薩若不行受、想、行、識，不行受、想、行、識相，不行受、想、行、識生，不行受、想、行、識壞，不行受、想、行、識滅，不行受、想、行、識空，是行般若波羅蜜多。",
    "T07n0220_556:0867b04_1": "若菩薩摩訶薩不取行，不取不行，不取亦行亦不行，不取非行非不行，於不取亦不取，是行般若波羅蜜多。",
    "T07n0220_556:0867b06_2": "何以故？",
    "T07n0220_556:0867b06_3": "舍利子！",
    "T07n0220_556:0867b07_4": "以一切法皆不可取，不可隨行，不可執受，離性相故，如是名為諸菩薩摩訶薩於一切法無生定輪，廣大資具無量無出，不共一切聲聞、獨覺。",
    "T07n0220_556:0867b10_5": "若菩薩摩訶薩安住此定，疾證無上正等菩提。」",
    "T07n0220_556:0867b11_6": "爾時，善現承佛神力，復告大德舍利子言：「若菩薩摩訶薩雖安住此定，而不見此定亦不著此定，亦不念言：『我於此定已、正、當入。』",
    "T07n0220_556:0867b14_7": "彼如是等思惟分別，由此定力一切不起，當知已為過去如來、應、正等覺授與無上正等菩提不退轉記。」",
    "T07n0220_556:0867b16_8": "時，舍利子問善現言：「若菩薩摩訶薩由住此定，已為過去諸佛世尊現前授記，是菩薩摩訶薩為能顯示如是定不？」",
    "T07n0220_556:0867b19_9": "善現答言：「不也！",
    "T07n0220_556:0867b19_10": "舍利子！",
    "T07n0220_556:0867b19_11": "何以故？",
    "T07n0220_556:0867b19_12": "是善男子於如是定無知無想。」",
    "T07n0220_556:0867b20_13": "舍利子言：「具壽說彼諸善男子於如是定無知無想耶？」",
    "T07n0220_556:0867b21_14": "善現報言：「我定說彼諸善男子於如是定無知無想。",
    "T07n0220_556:0867b22_15": "所以者何？",
    "T07n0220_556:0867b23_16": "如是諸定無所有故。",
    "T07n0220_556:0867b23_17": "彼善男子於如是定無知無想，如是諸定於一切法亦無知無想。",
    "T07n0220_556:0867b25_18": "所以者何？",
    "T07n0220_556:0867b25_19": "以一切法無所有故。」",
    "T07n0220_556:0867b25_20": "時，薄伽梵讚善現言：「善哉！",
    "T07n0220_556:0867b26_21": "善哉！",
    "T07n0220_556:0867b26_22": "如汝所說。",
    "T07n0220_556:0867b26_23": "故我說汝住無諍定最為第一。",
    "T07n0220_556:0867b27_24": "諸菩薩摩訶薩欲學般若波羅蜜多應如是學，若如是學名學般若波羅蜜多。」",
    "T07n0220_556:0867b29_25": "時，舍利子便白佛言：「若菩薩摩訶薩能如是學，名真學般若波羅蜜多耶？」",
    "T07n0220_556:0867c01_26": "佛告舍利子：「若菩薩摩訶薩能如是學，名真學般若波羅蜜多。」",
    "T07n0220_556:0867c03_27": "時，舍利子復白佛言：「諸菩薩摩訶薩如是學時，於何法學？」",
    "T07n0220_556:0867c04_28": "佛告舍利子：「諸菩薩摩訶薩如是學時，非於法學。",
    "T07n0220_556:0867c05_29": "何以故？",
    "T07n0220_556:0867c05_30": "舍利子！",
    "T07n0220_556:0867c06_31": "如諸愚夫異生所執，非一切法如是有故。」",
    "T07n0220_556:0867c07_0": "時，舍利子復白佛言：「若爾，諸法如何而有？」",
    "T07n0220_556:0867c07_1": "佛告舍利子：「如無所有如是而有。",
    "T07n0220_556:0867c08_2": "若於如是無所有法不能了達，說為無明。",
    "T07n0220_556:0867c09_3": "愚夫異生於一切法無所有性，無明貪愛增上勢力分別執著斷常二邊，由此不知不見諸法無所有性分別諸法，由分別故便生執著，由執著故分別諸法無所有性，由此於法不見不知。",
    "T07n0220_556:0867c13_4": "以於諸法不見不知，分別過去未來現在，由分別故貪著名色，著名色故分別執著無所有法，於無所有法分別執著故，於如實道不知不見，不能出離三界生死，不信諦法，不覺實際，是故墮在愚夫數中。",
    "T07n0220_556:0867c18_5": "由斯，菩薩摩訶薩眾於法性相都無執著。」",
    "T07n0220_556:0867c19_6": "時，舍利子復白佛言：「諸菩薩摩訶薩如是學時，豈不求學一切智智？」",
    "T07n0220_556:0867c20_7": "佛告舍利子：「諸菩薩摩訶薩如是學時，亦不求學一切智智。",
    "T07n0220_556:0867c22_8": "然諸菩薩如是學時，雖無所學，而名真學一切智智，速能成辦一切智智故。」",
    "T07n0220_556:0867c24_0": "爾時，具壽善現便白佛言：「世尊！",
    "T07n0220_556:0867c24_1": "設有人來作如是問：『幻士若學一切智智，彼亦能成辦一切智智不？』",
    "T07n0220_556:0867c26_2": "我得此問當云何答？」",
    "T07n0220_556:0867c26_3": "佛告善現：「我還問汝，隨汝意答。",
    "T07n0220_556:0867c27_4": "於意云何？",
    "T07n0220_556:0867c27_5": "幻異色、受、想、行、識不？」",
    "T07n0220_556:0867c28_6": "善現答言：「幻不異色，色不異幻，幻即是色，色即是幻，受、想、行、識亦復如是。」",
    "T07n0220_556:0868a01_7": "佛告善現：「於意云何？",
    "T07n0220_556:0868a02_8": "五取蘊中起想等想，施設言說假名菩薩摩訶薩不？」",
    "T07n0220_556:0868a03_9": "善現對曰：「如是！",
    "T07n0220_556:0868a03_10": "世尊！」",
    "T07n0220_556:0868a03_11": "佛告善現：「諸菩薩摩訶薩求趣無上正等菩提，修學般若波羅蜜多，一切皆如幻士修學。",
    "T07n0220_556:0868a05_12": "何以故？",
    "T07n0220_556:0868a06_13": "幻士即是五取蘊故。",
    "T07n0220_556:0868a06_14": "所以者何？",
    "T07n0220_556:0868a06_15": "我說五蘊、眼等六根，皆如幻化都非實有。」",
    "T07n0220_556:0868a07_16": "具壽善現復白佛言：「若菩薩摩訶薩新學大乘聞如是說，其心將無驚怖退屈？」",
    "T07n0220_556:0868a09_17": "佛告善現：「若菩薩摩訶薩新學大乘親近惡友，聞如是說心便驚怖則生退屈。",
    "T07n0220_556:0868a11_18": "若近善友，雖聞此說而不驚怖亦無退屈。」",
    "T07n0220_556:0868a12_19": "具壽善現復白佛言：「何等名為菩薩惡友？」",
    "T07n0220_556:0868a13_20": "佛告善現：「諸菩薩惡友者，謂教菩薩厭離般若波羅蜜多，捨菩提心取諸法相，令學取相世俗書典，令學聲聞相應經法，又令習近眾魔事業，此等名為菩薩惡友。」",
    "T07n0220_556:0868a16_21": "具壽善現復白佛言：「何等名為菩薩善友？」",
    "T07n0220_556:0868a17_22": "佛告善現：「諸菩薩善友者，謂教菩薩勤修般若波羅蜜多，乃至為說魔事、魔過，令其覺知方便棄捨，此等名為新學菩薩大誓莊嚴真淨善友。」",
    "T07n0220_556:0868a20_23": "具壽善現復白佛言言：「菩薩者是何句義？」",
    "T07n0220_556:0868a21_24": "佛告善現：「學一切法無著無礙，覺一切法無著無礙，求證菩提故名菩薩。」",
    "T07n0220_556:0868a23_25": "具壽善現復白佛言：「此復何緣名摩訶薩？」",
    "T07n0220_556:0868a24_26": "佛告善現：「以諸菩薩於大有情眾中當為上首故，復名摩訶薩。」",
    "T07n0220_556:0868a25_27": "時，舍利子便白佛言：「我今樂說摩訶薩義，唯願聽許！」",
    "T07n0220_556:0868a27_28": "佛告舍利子：「隨汝意說。」",
    "T07n0220_556:0868a27_29": "舍利子言：「以諸菩薩方便善巧，為諸有情宣說法要，令斷我見、有情見、命者見、補特伽羅見、有見、無見、斷常見等，依如是義名摩訶薩。」",
    "T07n0220_556:0868b01_30": "爾時，善現亦白佛言：「我今樂說摩訶薩義，唯願聽許！」",
    "T07n0220_556:0868b02_31": "佛告善現：「隨汝意說。」",
    "T07n0220_556:0868b03_32": "善現白言：「以諸菩薩發菩提心、無等等心、聲聞獨覺不能引心，於如是心亦不執著。",
    "T07n0220_556:0868b05_33": "所以者何？",
    "T07n0220_556:0868b05_34": "一切智心是真無漏不墮三界，不應於中而生執著。",
    "T07n0220_556:0868b06_35": "依如是義名摩訶薩。」",
    "T07n0220_556:0868b07_0": "時，舍利子問善現言：「何因緣故，於如是心亦不執著？」",
    "T07n0220_556:0868b08_1": "善現答言：「如是諸心無心性故不應執著。」",
    "T07n0220_556:0868b09_2": "時，滿慈子亦白佛言：「我今樂說摩訶薩義，唯願聽許！」",
    "T07n0220_556:0868b10_3": "佛告滿慈子：「隨汝意說。」",
    "T07n0220_556:0868b10_4": "滿慈子言：「以諸菩薩普為利樂一切有情被大願鎧故，發趣大乘故，乘大乘故，名摩訶薩。」",
    "T07n0220_556:0868b12_5": "爾時，善現便白佛言：「如世尊說諸菩薩摩訶薩被大願鎧，齊何言諸菩薩摩訶薩被大願鎧？」",
    "T07n0220_556:0868b14_6": "佛告善現：「諸菩薩摩訶薩作如是念：我應度脫無量無數無邊有情入無餘依般涅槃界。",
    "T07n0220_556:0868b16_7": "雖作是事，而無有法及諸有情得涅槃者。",
    "T07n0220_556:0868b17_8": "何以故？",
    "T07n0220_556:0868b18_0": "諸法實性法應爾故。",
    "T07n0220_556:0868b18_1": "譬如幻師或彼弟子，於四衢道化作大眾互相加害，於意云何？",
    "T07n0220_556:0868b19_2": "此中有實相害事不？」",
    "T07n0220_556:0868b20_3": "善現對曰：「不也！",
    "T07n0220_556:0868b20_4": "世尊！」",
    "T07n0220_556:0868b20_5": "佛告善現：「諸菩薩摩訶薩亦復如是，雖現度脫無量無數無邊有情入無餘依般涅槃界，而無有法及諸有情得涅槃者。",
    "T07n0220_556:0868b23_6": "若菩薩摩訶薩聞如是事，不驚、不怖亦無退屈，當知是菩薩摩訶薩被大願鎧。」",
    "T07n0220_556:0868b25_7": "爾時，善現便白佛言：「如我解佛所說義者，諸菩薩摩訶薩不被大願鎧，當知是為被大願鎧。」",
    "T07n0220_556:0868b27_8": "佛告善現：「如是！",
    "T07n0220_556:0868b27_9": "如是！",
    "T07n0220_556:0868b27_10": "所以者何？",
    "T07n0220_556:0868b27_11": "一切智智無造無作，一切有情亦無造無作，諸菩薩摩訶薩為欲饒益彼有情故被大願鎧。",
    "T07n0220_556:0868b29_12": "所以者何？",
    "T07n0220_556:0868c01_13": "色非造非不造，非作非不作，受、想、行、識亦非造非不造，非作非不作。",
    "T07n0220_556:0868c02_14": "何以故？",
    "T07n0220_556:0868c02_15": "色乃至識不可得故。」",
    "T07n0220_556:0868c03_16": "具壽善現便白佛言：「如我解佛所說義者，色乃至識無染無淨。",
    "T07n0220_556:0868c04_17": "所以者何？",
    "T07n0220_556:0868c04_18": "色無縛無脫，受、想、行、識亦無縛無脫。」",
    "T07n0220_556:0868c05_19": "時，滿慈子問善現言：「尊者說色無縛無脫，說受、想、行、識亦無縛無脫耶？」",
    "T07n0220_556:0868c07_20": "善現答言：「如是！",
    "T07n0220_556:0868c07_21": "如是！」",
    "T07n0220_556:0868c07_22": "滿慈子言：「說何等色無縛無脫？",
    "T07n0220_556:0868c08_23": "說何等受、想、行、識亦無縛無脫耶？」",
    "T07n0220_556:0868c09_24": "善現答言：「說如幻士色無縛無脫，說如幻士受、想、行、識亦無縛無脫。",
    "T07n0220_556:0868c10_25": "所以者何？",
    "T07n0220_556:0868c11_26": "色乃至識無所有故無縛無脫，遠離故無縛無脫，寂靜故無縛無脫，無生滅故無縛無脫，是名菩薩發趣大乘被大願鎧。」",
    "T07n0220_556:0868c13_27": "時，滿慈子聞如是說，歡喜信受默然而住。",
    "T07n0220_556:0868c14_28": "爾時，善現便白佛言：「諸菩薩摩訶薩發趣大乘，云何大乘？",
    "T07n0220_556:0868c16_0": "云何菩薩發趣大乘？",
    "T07n0220_556:0868c16_1": "如是大乘從何處出至何處住？",
    "T07n0220_556:0868c17_2": "誰復乘是大乘而出？」",
    "T07n0220_556:0868c17_3": "佛告善現：「言大乘者，即是無量無數增語，無邊功德共所成故。",
    "T07n0220_556:0868c19_4": "云何菩薩發趣大乘者，謂諸菩薩勤修六種波羅蜜多，能從一地進趣一地，是名菩薩發趣大乘。",
    "T07n0220_556:0868c21_5": "如是大乘從何處出至何處住者，謂此大乘從三界中出、至一切智智中住，然以無二為方便故無出無住。",
    "T07n0220_556:0868c23_6": "誰復乘是大乘出者？",
    "T07n0220_556:0868c24_7": "都無乘是大乘出者。",
    "T07n0220_556:0868c24_8": "所以者何？",
    "T07n0220_556:0868c24_9": "能乘、所乘如是二法俱無所有，無所有中誰乘何法可名乘者？」",
    "T07n0220_556:0868c26_10": "具壽善現復白佛言：「如是大乘普勝一切世間天、人、阿素洛等，如是大乘與虛空等。",
    "T07n0220_556:0868c28_11": "譬如虛空，普能容受無量無數無邊有情，大乘亦爾，普能容受無量無數無邊有情。",
    "T07n0220_556:0869a01_0": "又如虛空，無來無去、無住可見，大乘亦爾，無來無去、無住可見。",
    "T07n0220_556:0869a02_1": "又如虛空，前、後、中際皆不可得，大乘亦爾，前、後、中際皆不可得，三世平等故名大乘。」",
    "T07n0220_556:0869a04_2": "佛告善現：「善哉！",
    "T07n0220_556:0869a04_3": "善哉！",
    "T07n0220_556:0869a04_4": "如是！",
    "T07n0220_556:0869a04_5": "如是！",
    "T07n0220_556:0869a05_0": "如汝所說。」",
    "T07n0220_556:0869a05_1": "時，滿慈子便白佛言：「世尊先教大德善現為諸菩薩摩訶薩眾宣示般若波羅蜜多，而今何故乃說大乘？」",
    "T07n0220_556:0869a07_2": "爾時，善現即白佛言：「我說大乘，將無違越所說般若波羅蜜多？」",
    "T07n0220_556:0869a08_3": "佛告善現：「汝說大乘，皆順般若波羅蜜多無所違越。」",
    "T07n0220_556:0869a10_4": "具壽善現復白佛言：「我都不得前際後際中際菩薩。",
    "T07n0220_556:0869a11_5": "色無邊故菩薩亦無邊，受、想、行、識無邊故菩薩亦無邊；即色，離色，菩薩無所有不可得；即受、想、行、識，離受、想、行、識，菩薩亦無所有不可得。",
    "T07n0220_556:0869a14_6": "如是，世尊！",
    "T07n0220_556:0869a14_7": "我於此等一切法，以一切種、一切處、一切時，求諸菩薩都無所見竟不可得，云何令我為諸菩薩宣示般若波羅蜜多？",
    "T07n0220_556:0869a17_8": "「復次，世尊！",
    "T07n0220_556:0869a17_9": "言菩薩者，但有假名都無自性。",
    "T07n0220_556:0869a18_10": "如說我等畢竟不生，但有假名都無自性，諸法亦爾畢竟不生，但有假名都無自性。",
    "T07n0220_556:0869a20_11": "此中何等是色畢竟不生？",
    "T07n0220_556:0869a20_12": "若畢竟不生則不名色。",
    "T07n0220_556:0869a21_13": "何等是受、想、行、識畢竟不生？",
    "T07n0220_556:0869a21_14": "若畢竟不生則不名受、想、行、識。",
    "T07n0220_556:0869a22_15": "世尊！",
    "T07n0220_556:0869a22_16": "色是菩薩不可得，受、想、行、識是菩薩亦不可得，此不可得亦不可得。",
    "T07n0220_556:0869a24_17": "我於如是一切法，以一切種、一切處、一切時，求諸菩薩皆不可得，當教何等法？",
    "T07n0220_556:0869a25_18": "修何等法？",
    "T07n0220_556:0869a26_19": "於何等處、時證何等法？",
    "T07n0220_556:0869a26_20": "「復次，世尊！",
    "T07n0220_556:0869a26_21": "諸佛菩薩甚深般若波羅蜜多，但有假名都無自性。",
    "T07n0220_556:0869a28_22": "如說我等畢竟不生，但有假名都無自性，諸法亦爾，但有假名都無自性。",
    "T07n0220_556:0869a29_23": "何等是色既不可取亦不可生？",
    "T07n0220_556:0869b01_24": "何等是受、想、行、識既不可取亦不可生？",
    "T07n0220_556:0869b02_25": "諸法自性既不可取亦不可生，若法無性亦不可生，此無生法亦不可生，我豈能以畢竟不生甚深般若波羅蜜多，教畢竟不生菩薩摩訶薩？",
    "T07n0220_556:0869b05_26": "世尊！",
    "T07n0220_556:0869b05_27": "離不生法無法可得，亦無菩薩能行無上正等菩提。",
    "T07n0220_556:0869b06_28": "「世尊！",
    "T07n0220_556:0869b06_29": "若菩薩摩訶薩聞說是語不驚、不怖，當知是菩薩摩訶薩能行深般若波羅蜜多。",
    "T07n0220_556:0869b08_30": "所以者何？",
    "T07n0220_556:0869b09_0": "若時菩薩摩訶薩行深般若波羅蜜多，觀察諸法，是時菩薩摩訶薩即不取色。",
    "T07n0220_556:0869b10_1": "所以者何？",
    "T07n0220_556:0869b10_2": "色無生即非色，色無滅亦非色，既無生無滅即無二無別；若說色，即入無二法數。",
    "T07n0220_556:0869b12_3": "若時菩薩摩訶薩行深般若波羅蜜多觀察諸法，是時菩薩摩訶薩即不取受、想、行、識。",
    "T07n0220_556:0869b14_4": "所以者何？",
    "T07n0220_556:0869b15_0": "受、想、行、識無生即非受、想、行、識，受、想、行、識無滅亦非受、想、行、識，既無生無滅即無二無別。",
    "T07n0220_556:0869b17_0": "若說受、想、行、識，即入無二法數。」",
    "T07n0220_556:0869b17_1": "時，舍利子謂善現言：「如我領解仁所說義，諸菩薩等畢竟不生，若爾，何緣有諸菩薩為度無量無數有情，修多百千難行苦行，備受無量生死大苦？」",
    "T07n0220_556:0869b21_0": "善現報言：「非我於彼無生法中，許有菩薩為度無量無數有情，修多百千難行苦行，備受無量生死大苦，然諸菩薩雖為此事，而於其中無苦行想。",
    "T07n0220_556:0869b24_1": "何以故？",
    "T07n0220_556:0869b24_2": "舍利子！",
    "T07n0220_556:0869b24_3": "若於苦行作苦行想，不能饒益無邊有情，是故菩薩於諸苦行作樂行想，於難行行作易行想，於諸有情作父母及己身想，為度彼故發菩提心，由此乃能作大饒益。",
    "T07n0220_556:0869b28_4": "爾時，菩薩作是思惟：『如我自性，於一切法，以一切種、一切處、時求不可得，內外諸法亦復如是，都無所有皆不可得。』",
    "T07n0220_556:0869c01_5": "若住此想便不見有難行苦行，由此能為無邊有情修多百千難行苦行，與有情類作大饒益。」",
    "T07n0220_556:0869c04_6": "時，舍利子問善現言：「是諸菩薩實無生不？」",
    "T07n0220_556:0869c05_0": "善現答言：「如是！",
    "T07n0220_556:0869c05_1": "如是！",
    "T07n0220_556:0869c05_2": "一切菩薩皆實無生。」",
    "T07n0220_556:0869c05_3": "舍利子言：「為但菩薩實是無生，為一切智亦實無生？」",
    "T07n0220_556:0869c07_4": "善現答言：「此一切智亦實無生。」",
    "T07n0220_556:0869c07_5": "舍利子言：「為但一切智實是無生，為諸異生類亦實無生？」",
    "T07n0220_556:0869c09_6": "善現答言：「諸異生類亦實無生。」",
    "T07n0220_556:0869c09_7": "舍利子言：「若諸菩薩皆實無生，諸菩薩法亦應無生；若一切智實是無生，一切智法亦應無生；若異生類實是無生，異生類法亦應無生。",
    "T07n0220_556:0869c12_8": "若爾，菩薩得一切智，應無生法能證無生。」",
    "T07n0220_556:0869c13_9": "善現答言：「我意不許無生法中有得有證。",
    "T07n0220_556:0869c14_10": "何以故？",
    "T07n0220_556:0869c14_11": "無生法中證、得無故。」",
    "T07n0220_556:0869c15_12": "舍利子言：「為許生法證生法，為許無生法證無生法耶？」",
    "T07n0220_556:0869c16_13": "善現答言：「我意不許生法證生法，亦不許無生法證無生法。」",
    "T07n0220_556:0869c18_0": "舍利子言：「為許生法證無生法，為許無生法證生法耶？」",
    "T07n0220_556:0869c19_1": "善現答言：「我意不許生法證無生法，亦不許無生法證生法。」",
    "T07n0220_556:0869c20_2": "舍利子言：「若如是者應無得、證。」",
    "T07n0220_556:0869c21_3": "善現答言：「雖有得、證而非實有。」",
    "T07n0220_556:0869c22_0": "舍利子言：「為許未生法生，為許已生法生耶？」",
    "T07n0220_556:0869c23_0": "善現答言：「我意不許未生法生，亦不許已生法生。」",
    "T07n0220_556:0869c24_1": "舍利子言：「為許生生，為許不生生耶？」",
    "T07n0220_556:0869c25_0": "善現答言：「我意不許生生，亦不許不生生。」",
    "T07n0220_556:0869c25_1": "舍利子言：「仁者於所說無生法，樂辯說無生相耶？」",
    "T07n0220_556:0869c27_2": "善現答言：「我於所說無生法，亦不樂辯說無生相。」",
    "T07n0220_556:0869c28_3": "舍利子言：「於無生法起無生言，此無生言亦無生不？」",
    "T07n0220_556:0869c29_4": "善現答言：「於無生法起無生言，此法及言俱無生義，而隨世俗說無生相。」",
    "T07n0220_556:0870a02_0": "時，舍利子讚善現言：「說法人中仁為第一，除佛世尊無能及者。",
    "T07n0220_556:0870a03_1": "所以者何？",
    "T07n0220_556:0870a03_2": "隨所問詰種種法門皆能酬答。」",
    "T07n0220_556:0870a04_3": "善現報言：「諸佛弟子於一切法無依著者，法爾皆能隨所問詰，一一酬答自在無畏。",
    "T07n0220_556:0870a06_4": "所以者何？",
    "T07n0220_556:0870a06_5": "以一切法無所依故。」",
    "T07n0220_556:0870a06_6": "時，舍利子謂善現言：「善哉！",
    "T07n0220_556:0870a07_7": "善哉！",
    "T07n0220_556:0870a07_8": "若諸菩薩能作如是隨問而答，為由何等波羅蜜多威力所辦？」",
    "T07n0220_556:0870a09_9": "善現報言：「此是般若波羅蜜多威力所辦。",
    "T07n0220_556:0870a10_0": "所以者何？",
    "T07n0220_556:0870a10_1": "說一切法無所依止，要由般若波羅蜜多達一切法無所依故。",
    "T07n0220_556:0870a11_2": "舍利子！",
    "T07n0220_556:0870a11_3": "若菩薩摩訶薩聞如是語心不迷悶亦無疑惑，當知是菩薩能住如是住恒不捨離，亦常不離大悲作意。」",
    "T07n0220_556:0870a14_4": "時，舍利子謂善現言：「若諸菩薩住如是住恒不捨離，亦常不離如是作意者，則一切有情應是菩薩。",
    "T07n0220_556:0870a16_5": "所以者何？",
    "T07n0220_556:0870a16_6": "以一切有情亦於此住及此作意常不捨離，般若大悲性平等故，則諸菩薩與諸有情應無差別。」",
    "T07n0220_556:0870a18_7": "善現報曰：「善哉！",
    "T07n0220_556:0870a19_8": "善哉！",
    "T07n0220_556:0870a19_9": "雖似難我而成我義。",
    "T07n0220_556:0870a19_10": "何以故？",
    "T07n0220_556:0870a19_11": "舍利子！",
    "T07n0220_556:0870a20_12": "一切有情無自性故，當知如是住及作意亦無自性；一切有情性遠離故，當知如是住及作意性亦遠離；一切有情無覺知故，當知如是住及作意亦無覺知。",
    "T07n0220_556:0870a23_13": "由此因緣，是諸菩薩於如是住及此作意常不捨離，與諸有情亦無差別。",
    "T07n0220_556:0870a25_14": "若諸菩薩能如是知無所滯礙，是行般若波羅蜜多，我意欲令一切菩薩以此作意，行深般若波羅蜜多。」",
    "T07n0220_556:0870a28_0": "第五分天帝品第二",
    "T07n0220_556:0870a29_0": "爾時，天帝釋與四萬天子俱來集會，護世四天王與二萬天子俱來集會，索訶界主大梵天王與萬梵眾俱來集會，復有五千淨居天眾俱來集會，是諸天眾業果身光，對佛威光皆悉不現。",
    "T07n0220_556:0870b04_1": "時，天帝釋白善現言：「今有無量諸天子等，欲聞大德宣示般若波羅蜜多，唯願大德哀愍為說：云何菩薩應住般若波羅蜜多？」",
    "T07n0220_556:0870b07_2": "爾時，善現告帝釋言：「吾承佛力，為諸天眾宣示般若波羅蜜多，如諸菩薩所應安住。",
    "T07n0220_556:0870b08_3": "汝諸天等，未發無上菩提心者今皆應發。",
    "T07n0220_556:0870b09_4": "諸有已入聲聞、獨覺正性離生，不復能發大菩提心。",
    "T07n0220_556:0870b11_5": "何以故？",
    "T07n0220_556:0870b11_6": "憍尸迦！",
    "T07n0220_556:0870b11_7": "彼於生死有限礙故。",
    "T07n0220_556:0870b11_8": "其中若有能發無上正等覺心，我亦隨喜。",
    "T07n0220_556:0870b12_9": "何以故？",
    "T07n0220_556:0870b13_0": "憍尸迦！",
    "T07n0220_556:0870b13_1": "諸有勝人應求勝法，我終不礙他勝善品。」",
    "T07n0220_556:0870b14_2": "爾時，世尊讚善現曰：「善哉！",
    "T07n0220_556:0870b14_3": "善哉！",
    "T07n0220_556:0870b14_4": "汝今善能勸諸菩薩。」",
    "T07n0220_556:0870b15_5": "具壽善現便白佛言：「我既知恩云何不報！",
    "T07n0220_556:0870b16_6": "謂過去佛及諸弟子，教諸菩薩種種法要，方便趣入波羅蜜多。",
    "T07n0220_556:0870b17_7": "如來爾時亦於中學，今證無上正等菩提，轉妙法輪饒益我等。",
    "T07n0220_556:0870b19_8": "故我今者應隨佛教，攝受護念此諸菩薩，令疾證得無上菩提，轉妙法輪利樂一切，是則名為報彼恩德。」",
    "T07n0220_556:0870b21_9": "爾時，善現語帝釋言：「汝等諸天皆應諦聽，當為汝說諸菩薩眾於深般若波羅蜜多所應住相。",
    "T07n0220_556:0870b23_10": "「憍尸迦！",
    "T07n0220_556:0870b23_11": "諸菩薩眾大誓莊嚴發趣大乘，應以空相安住般若波羅蜜多，不應住色，亦不應住受、想、行、識；不應住預流果，亦不應住一來、不還、阿羅漢果、獨覺菩提；不應住此是色，亦不應住此是受、想、行、識；不應住此是預流果，亦不應住此是一來、不還、阿羅漢果、獨覺菩提；不應住色、受、想、行、識若常若無常、若樂若苦、若我若無我、若淨若不淨、若空若不空；不應住預流果乃至獨覺菩提，皆是無為所顯，是真福田，應受供養；不應住預流果，極七返有必入涅槃；不應住一來果，未至究竟，一來此間定盡眾苦；不應住不還果，往彼滅度不復還來；不應住阿羅漢果，今世定入無餘涅槃；不應住獨覺果，超聲聞地不至佛地，而般涅槃不應住佛，無為所顯，是真福田，應受供養，超諸聲聞、獨覺等地，利樂無量無數有情，令入無餘般涅槃界，假使一切有情界盡，亦入無餘般涅槃界。」",
    "T07n0220_556:0870c12_12": "時，舍利子作是念言：「若爾，菩薩當云何住？」",
    "T07n0220_556:0870c13_13": "爾時，善現知舍利子心之所念，便謂之曰：「於意云何？",
    "T07n0220_556:0870c14_14": "如來之心為何所住？」",
    "T07n0220_556:0870c14_15": "時，舍利子語善現言：「如來之心都無所住，以無所住故名如來，謂不住有為界，亦不住無為界，亦非不住。」",
    "T07n0220_556:0870c17_16": "善現報言：「菩薩亦爾，如諸如來於一切法心無所住亦非不住，謂諸菩薩於深般若波羅蜜多，以無所得而為方便，應如是住、應如是學。」",
    "T07n0220_556:0870c20_17": "爾時，眾中有諸天子竊作是念：「諸藥叉等言詞呪句，種種差別雖復隱密，而我等輩猶可了知，大德善現於深般若波羅蜜多，雖以種種言詞顯示，而我等輩竟不能解。」",
    "T07n0220_556:0870c23_18": "具壽善現知諸天子心之所念，便告彼言：「我於此中無說無示，汝亦不聞，當何所解？」",
    "T07n0220_556:0870c25_19": "時，諸天子復作是念：「尊者善現於此義中欲令易解，而轉深細難可測量。」",
    "T07n0220_556:0870c27_20": "具壽善現知彼天子心之所念，復告之言：「諸有欲證欲住預流、一來、不還、阿羅漢果、獨覺菩提、諸佛無上正等菩提，要依此忍乃能證住。」",
    "T07n0220_556:0871a01_21": "時，諸天子作是念言：「大德善現於今欲為何等有情說何等法？」",
    "T07n0220_556:0871a02_22": "具壽善現知諸天子心之所念，而告彼言：「吾今欲為如幻有情說如幻法，彼於所說無聞、無解、無所證故。」",
    "T07n0220_556:0871a05_23": "時，諸天子復作是念：「為聽法者及法如幻，為餘有情預流果等亦皆如幻？」",
    "T07n0220_556:0871a06_24": "善現知彼心之所念，便告之言：「餘有情類若預流果、若一來果、若不還果、若阿羅漢果、若獨覺菩提、若佛無上正等菩提亦皆如幻。」",
    "T07n0220_556:0871a09_25": "時，諸天子問善現言：「豈諸如來、應、正等覺所證無上正等菩提亦皆如幻？」",
    "T07n0220_556:0871a11_26": "善現答言：「如是！",
    "T07n0220_556:0871a11_27": "如是！",
    "T07n0220_556:0871a11_28": "乃至涅槃亦復如幻。」",
    "T07n0220_556:0871a12_29": "時，諸天子問善現言：「豈可涅槃亦復如幻？」",
    "T07n0220_556:0871a13_30": "善現答言：「設更有法勝涅槃者亦復如幻，何況涅槃！",
    "T07n0220_556:0871a14_31": "何以故？",
    "T07n0220_556:0871a14_32": "諸天子！",
    "T07n0220_556:0871a14_33": "幻與有情及一切法乃至涅槃無二無別，皆不可得、不可說故。」",
    "T07n0220_556:0871a16_34": "時，舍利子、執大藏、滿慈子、大飲光等問慶喜言：「所說般若波羅蜜多如是甚深，誰能信受？」",
    "T07n0220_556:0871a18_35": "慶喜答言：「有不退轉諸菩薩眾，於此所說甚深般若波羅蜜多能深信受，復有無量具足正見補特伽羅及願圓滿諸阿羅漢，於此所說甚深般若波羅蜜多亦能信受。」",
    "T07n0220_556:0871a22_36": "爾時，善現作如是言：「如是所說甚深般若波羅蜜多無能信受。",
    "T07n0220_556:0871a23_37": "所以者何？",
    "T07n0220_556:0871a23_38": "此中無法可顯可示故，信受者亦不可得。」",
    "T07n0220_556:0871a25_0": "時，天帝釋作是念言：「尊者善現雨大法雨，我應化作微妙音華奉散供養。」",
    "T07n0220_556:0871a26_1": "作是念已，即便化作微妙音華散善現上。",
    "T07n0220_556:0871a27_2": "爾時，善現作是念言：「今所散花，於諸天處未曾見有。",
    "T07n0220_556:0871a28_3": "是花微妙，定非水陸草木所生，應是諸天從心化出。」",
    "T07n0220_556:0871b01_0": "時，天帝釋既知善現心之所念，謂善現言：「此所散花，實非水陸草木所生，亦非諸天從心化出，以所散花無生性故。」",
    "T07n0220_556:0871b03_1": "具壽善現語帝釋言：「此花不生便無花性。」",
    "T07n0220_556:0871b04_2": "時，天帝釋作是念言：「尊者善現覺慧深廣，不壞假名而說實義。」",
    "T07n0220_556:0871b06_0": "作是念已，白善現言：「如是！",
    "T07n0220_556:0871b06_1": "如是！",
    "T07n0220_556:0871b06_2": "誠如尊教。",
    "T07n0220_556:0871b06_3": "諸菩薩眾於諸法中，應隨尊者所說而學。」",
    "T07n0220_556:0871b07_4": "爾時，善現語帝釋言：「如是！",
    "T07n0220_556:0871b08_5": "如是！",
    "T07n0220_556:0871b08_6": "如汝所說。",
    "T07n0220_556:0871b08_7": "諸菩薩眾於諸法中，皆應隨我所說而學。",
    "T07n0220_556:0871b09_8": "「憍尸迦！",
    "T07n0220_556:0871b09_9": "諸菩薩眾隨我所說，於深般若波羅蜜多如是學時，不依預流果學，不依一來、不還、阿羅漢果學，不依獨覺菩提學，若不依此諸地而學便學諸佛一切智智，若學諸佛一切智智則學無量無邊佛法，若學無量無邊佛法則不學色、受、想、行、識有增有減，若不學色、受、想、行、識有增有減則不學色、受、想、行、識有取有捨，若不學色、受、想、行、識有取有捨則不學一切法有可攝受及可滅壞，若不學一切法有可攝受及可滅壞則不學一切智智有可攝受及可滅壞。",
    "T07n0220_556:0871b20_10": "諸菩薩眾如是學時，名為真學一切智智，速能證得一切智智。」",
    "T07n0220_556:0871b21_11": "時，舍利子問善現言：「若諸菩薩不學一切智智有可攝受及可滅壞，是諸菩薩如是學時，名為真學一切智智，速能證得一切智智耶？」",
    "T07n0220_556:0871b24_12": "善現答言：「如是！",
    "T07n0220_556:0871b24_13": "如是！",
    "T07n0220_556:0871b25_0": "以無所得為方便故。」",
    "T07n0220_556:0871b25_1": "爾時，天帝釋問舍利子言：「菩薩所學甚深般若波羅蜜多，當於何求？」",
    "T07n0220_556:0871b27_0": "舍利子言：「菩薩所學甚深般若波羅蜜多，當於善現所說中求。」",
    "T07n0220_556:0871b28_1": "時，天帝釋問善現言：「是誰神力為依持故，令舍利子作如是說？」",
    "T07n0220_556:0871b29_2": "善現答言：「如來神力為依持故，令舍利子作如是說。」",
    "T07n0220_556:0871c02_0": "天帝釋言：「復誰神力為依持故，尊者能說甚深般若波羅蜜多？」",
    "T07n0220_556:0871c03_1": "善現報言：「如來神力為依持故，令我能說甚深般若波羅蜜多。",
    "T07n0220_556:0871c04_2": "「憍尸迦！",
    "T07n0220_556:0871c05_0": "汝之所問『菩薩所學甚深般若波羅蜜多，當於何求？』",
    "T07n0220_556:0871c06_1": "者，憍尸迦！",
    "T07n0220_556:0871c06_2": "菩薩所學甚深般若波羅蜜多，不應即色求，不應離色求；不應即受、想、行、識求，不應離受、想、行、識求。",
    "T07n0220_556:0871c08_3": "何以故？",
    "T07n0220_556:0871c08_4": "色非般若波羅蜜多，亦非離色別有般若波羅蜜多；受、想、行、識非般若波羅蜜多，亦非離受、想、行、識別有般若波羅蜜多。」",
    "T07n0220_556:0871c11_5": "時，天帝釋白善現言：「甚深般若波羅蜜多是大波羅蜜多，是無量波羅蜜多，是無邊波羅蜜多。」",
    "T07n0220_556:0871c13_6": "善現報言：「如是！",
    "T07n0220_556:0871c14_7": "如是！",
    "T07n0220_556:0871c14_8": "何以故？",
    "T07n0220_556:0871c14_9": "憍尸迦！",
    "T07n0220_556:0871c14_10": "色無邊故，當知般若波羅蜜多亦無邊，受、想、行、識無邊故，當知般若波羅蜜多亦無邊。",
    "T07n0220_556:0871c16_11": "「復次，憍尸迦！",
    "T07n0220_556:0871c16_12": "所緣無邊故，當知般若波羅蜜多亦無邊。",
    "T07n0220_556:0871c17_13": "憍尸迦！",
    "T07n0220_556:0871c17_14": "云何所緣無邊故，當知般若波羅蜜多亦無邊？",
    "T07n0220_556:0871c19_0": "謂一切法前、中、後際皆不可得說為無邊，法無邊故所緣無邊，由此般若波羅蜜多亦說無邊。",
    "T07n0220_556:0871c21_1": "「復次，憍尸迦！",
    "T07n0220_556:0871c21_2": "一切法無邊故，當知般若波羅蜜多亦無邊。",
    "T07n0220_556:0871c22_3": "憍尸迦！",
    "T07n0220_556:0871c22_4": "云何一切法無邊故，當知般若波羅蜜多亦無邊？",
    "T07n0220_556:0871c23_5": "謂一切法邊不可得。",
    "T07n0220_556:0871c24_6": "所以者何？",
    "T07n0220_556:0871c24_7": "色乃至識前、中、後邊皆不可得，由此般若波羅蜜多前、中、後邊亦不可得故說無邊。",
    "T07n0220_556:0871c26_8": "「復次，憍尸迦！",
    "T07n0220_556:0871c26_9": "有情無邊故，當知般若波羅蜜多亦無邊。",
    "T07n0220_556:0871c27_10": "憍尸迦？",
    "T07n0220_556:0871c27_11": "云何有情無邊故，當知般若波羅蜜多亦無邊？",
    "T07n0220_556:0871c28_12": "憍尸迦！",
    "T07n0220_556:0871c28_13": "非有情類其數甚多，計算其邊不可得故說為無邊。」",
    "T07n0220_556:0872a01_14": "天帝釋言：「為何義故作如是說？」",
    "T07n0220_556:0872a01_15": "善現答言：「我今問汝，隨汝意答。",
    "T07n0220_556:0872a02_16": "於意云何？",
    "T07n0220_556:0872a02_17": "言有情者何法增語？」",
    "T07n0220_556:0872a03_18": "天帝釋言：「言有情者非法增語，但是假立客名所攝、無事名所攝、無緣名所攝。」",
    "T07n0220_556:0872a05_19": "善現復告天帝釋言：「於意云何？",
    "T07n0220_556:0872a05_20": "此中頗有真實有情可顯示不？」",
    "T07n0220_556:0872a06_21": "天帝釋言：「不也！",
    "T07n0220_556:0872a06_22": "大德！」",
    "T07n0220_556:0872a07_0": "善現告言：「無實有情可顯示故說為無邊。",
    "T07n0220_556:0872a07_1": "憍尸迦！",
    "T07n0220_556:0872a08_2": "於意云何？",
    "T07n0220_556:0872a08_3": "假使如來、應、正等覺經如殑伽沙數大劫，以無邊音說有情類無量名字，此中頗有真實有情有生滅不？」",
    "T07n0220_556:0872a10_4": "天帝釋言：「不也！",
    "T07n0220_556:0872a11_5": "大德！",
    "T07n0220_556:0872a11_6": "何以故？",
    "T07n0220_556:0872a11_7": "以諸有情本性淨故。」",
    "T07n0220_556:0872a11_8": "善現告言：「由此故說：有情無邊故，當知般若波羅蜜多亦無邊。",
    "T07n0220_556:0872a13_9": "無性甚深，俱無邊故。」",
    "T07n0220_556:0872a14_0": "大般若波羅蜜多經卷第五百五十六"
}