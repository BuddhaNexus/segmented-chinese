{
    "T25n1509_075:0584c08_0": "大智度論釋燈喻品第五十七之",
    "T25n1509_075:0584c09_0": "餘(卷七十五)",
    "T25n1509_075:0584c11_0": "聖者龍樹造",
    "T25n1509_075:0584c12_0": "後秦龜茲國三藏鳩摩羅什譯",
    "T25n1509_075:0584c13_0": "◎【經】須菩提白佛言：「世尊！",
    "T25n1509_075:0584c13_1": "菩薩摩訶薩用初心得阿耨多羅三藐三菩提？",
    "T25n1509_075:0584c14_2": "用後心得阿耨多羅三藐三菩提？",
    "T25n1509_075:0584c15_3": "世尊！",
    "T25n1509_075:0584c15_4": "是初心不至後心，後心不在初心。",
    "T25n1509_075:0584c16_5": "世尊！",
    "T25n1509_075:0584c16_6": "如是心心數法不俱，云何善根增益？",
    "T25n1509_075:0584c17_7": "若善根不增，云何當得阿耨多羅三藐三菩提？」",
    "T25n1509_075:0584c18_8": "佛告須菩提：「我當為汝說譬喻，智者得譬喻，則於義易解。",
    "T25n1509_075:0584c19_9": "須菩提！",
    "T25n1509_075:0584c19_10": "譬如燃燈，為用初焰燋炷？",
    "T25n1509_075:0584c20_11": "為用後焰燋炷？」",
    "T25n1509_075:0584c21_0": "須菩提言：「世尊！",
    "T25n1509_075:0584c21_1": "非初焰燋炷，亦非離初焰。",
    "T25n1509_075:0584c22_0": "世尊！",
    "T25n1509_075:0584c22_1": "非後焰燋炷，亦非離後焰。」",
    "T25n1509_075:0584c22_2": "「須菩提！",
    "T25n1509_075:0584c22_3": "於汝意云何？",
    "T25n1509_075:0584c23_4": "炷為燋不？」",
    "T25n1509_075:0584c23_5": "「世尊！",
    "T25n1509_075:0584c23_6": "炷實燋。」",
    "T25n1509_075:0584c23_7": "佛告須菩提：「菩薩摩訶薩亦如是，不用初心得阿耨多羅三藐三菩提，亦不離初心得阿耨多羅三藐三菩提；不用後心得阿耨多羅三藐三菩提，亦不離後心得阿耨多羅三藐三菩提，而得阿耨多羅三藐三菩提。",
    "T25n1509_075:0584c28_8": "須菩提！",
    "T25n1509_075:0584c29_0": "是中菩薩摩訶薩從初發意行般若波羅蜜，具足十地，得阿耨多羅三藐三菩提。」",
    "T25n1509_075:0585a01_1": "須菩提白佛言：「世尊！",
    "T25n1509_075:0585a02_2": "何等是十地，菩薩具足已，得阿耨多羅三藐三菩提？」",
    "T25n1509_075:0585a03_3": "佛言：「菩薩摩訶薩具足乾慧地、性地、八人地、見地、薄地、離欲地、已作地、辟支佛地、菩薩地、佛地——具足是地，得阿耨多羅三藐三菩提。",
    "T25n1509_075:0585a06_4": "須菩提！",
    "T25n1509_075:0585a06_5": "菩薩摩訶薩學是十地已，非初心得阿耨多羅三藐三菩提，亦不離初心得阿耨多羅三藐三菩提；非後心得阿耨多羅三藐三菩提，亦非離後心得阿耨多羅三藐三菩提，而得阿耨多羅三藐三菩提。」",
    "T25n1509_075:0585a11_6": "須菩提言：「世尊！",
    "T25n1509_075:0585a11_7": "是因緣法甚深，所謂非初心、非離初心，非後心、非離後心得阿耨多羅三藐三菩提，而得阿耨多羅三藐三菩提。」",
    "T25n1509_075:0585a14_0": "佛告須菩提：「於汝意云何？",
    "T25n1509_075:0585a14_1": "若心滅已，是心更生不？」",
    "T25n1509_075:0585a15_2": "「不也！",
    "T25n1509_075:0585a15_3": "世尊！」",
    "T25n1509_075:0585a15_4": "「須菩提！",
    "T25n1509_075:0585a15_5": "於汝意云何？",
    "T25n1509_075:0585a15_6": "心生，是滅相不？」",
    "T25n1509_075:0585a16_7": "「世尊！",
    "T25n1509_075:0585a16_8": "是滅相。」",
    "T25n1509_075:0585a16_9": "「須菩提！",
    "T25n1509_075:0585a16_10": "於汝意云何？",
    "T25n1509_075:0585a17_11": "以心滅相，是滅不？」",
    "T25n1509_075:0585a17_12": "「不也！",
    "T25n1509_075:0585a17_13": "世尊！」",
    "T25n1509_075:0585a17_14": "佛告須菩提：「於汝意云何？",
    "T25n1509_075:0585a18_15": "亦如是住不？」",
    "T25n1509_075:0585a18_16": "須菩提言：「世尊！",
    "T25n1509_075:0585a19_17": "亦如是住，如如住。」",
    "T25n1509_075:0585a19_18": "佛告須菩提：「於汝意云何？",
    "T25n1509_075:0585a20_19": "若是心如如住，當作實際不？」",
    "T25n1509_075:0585a20_20": "「不也！",
    "T25n1509_075:0585a20_21": "世尊！」",
    "T25n1509_075:0585a21_0": "佛告須菩提：「於汝意云何？",
    "T25n1509_075:0585a21_1": "是如深不？」",
    "T25n1509_075:0585a21_2": "「世尊！",
    "T25n1509_075:0585a22_0": "甚深！」",
    "T25n1509_075:0585a22_1": "「須菩提！",
    "T25n1509_075:0585a22_2": "於汝意云何？",
    "T25n1509_075:0585a22_3": "但如是心不？」",
    "T25n1509_075:0585a22_4": "「不也！",
    "T25n1509_075:0585a23_5": "世尊！」",
    "T25n1509_075:0585a23_6": "「離如是心不？」",
    "T25n1509_075:0585a23_7": "「不也！",
    "T25n1509_075:0585a23_8": "世尊！」",
    "T25n1509_075:0585a23_9": "「須菩提！",
    "T25n1509_075:0585a23_10": "於汝意云何？",
    "T25n1509_075:0585a24_11": "如見如不？」",
    "T25n1509_075:0585a24_12": "「不也！",
    "T25n1509_075:0585a24_13": "世尊！」",
    "T25n1509_075:0585a24_14": "「須菩提！",
    "T25n1509_075:0585a24_15": "於汝意云何？",
    "T25n1509_075:0585a25_16": "若菩薩能如是行，為行深般若波羅蜜不？」",
    "T25n1509_075:0585a26_17": "須菩提言：「世尊！",
    "T25n1509_075:0585a26_18": "若菩薩摩訶薩能如是行，為行深般若波羅蜜。」",
    "T25n1509_075:0585a27_19": "「須菩提！",
    "T25n1509_075:0585a27_20": "於汝意云何？",
    "T25n1509_075:0585a28_21": "菩薩摩訶薩如是行，是何處行？」",
    "T25n1509_075:0585a28_22": "須菩提言：「世尊！",
    "T25n1509_075:0585a29_23": "若菩薩摩訶薩如是行，為無處所行。",
    "T25n1509_075:0585b01_0": "何以故？",
    "T25n1509_075:0585b01_1": "若菩薩摩訶薩行般若波羅蜜，住諸法如中，無如是念、無念處、無念者。」",
    "T25n1509_075:0585b02_2": "佛告須菩提：「若菩薩摩訶薩如是行，為何處行？」",
    "T25n1509_075:0585b03_3": "須菩提言：「世尊！",
    "T25n1509_075:0585b04_4": "是菩薩摩訶薩如是行，為第一義中行，二行不可得故。」",
    "T25n1509_075:0585b06_0": "「須菩提！",
    "T25n1509_075:0585b06_1": "於汝意云何？",
    "T25n1509_075:0585b06_2": "若菩薩第一義無念中行，為行相不？」",
    "T25n1509_075:0585b07_3": "「不也！",
    "T25n1509_075:0585b07_4": "世尊！」",
    "T25n1509_075:0585b07_5": "佛告須菩提：「於汝意云何？",
    "T25n1509_075:0585b08_6": "是菩薩摩訶薩壞相不？」",
    "T25n1509_075:0585b08_7": "「不也！",
    "T25n1509_075:0585b08_8": "世尊！」",
    "T25n1509_075:0585b08_9": "佛告須菩提：「云何名不壞相？」",
    "T25n1509_075:0585b09_10": "須菩提言：「世尊！",
    "T25n1509_075:0585b10_0": "是菩薩摩訶薩行般若波羅蜜，不作是念：『我當壞諸法相。』",
    "T25n1509_075:0585b11_1": "世尊！",
    "T25n1509_075:0585b11_2": "菩薩摩訶薩行般若波羅蜜，未具足佛十力、四無所畏、四無礙智、大慈大悲、十八不共法，不得阿耨多羅三藐三菩提。",
    "T25n1509_075:0585b14_3": "世尊！",
    "T25n1509_075:0585b14_4": "菩薩摩訶薩以方便力故，於諸法亦不取相，亦不壞相。",
    "T25n1509_075:0585b15_5": "何以故？",
    "T25n1509_075:0585b15_6": "世尊！",
    "T25n1509_075:0585b15_7": "是菩薩摩訶薩知一切諸法自相空故。",
    "T25n1509_075:0585b16_8": "菩薩摩訶薩住是自相空中，為眾生故入三三昧，用三三昧成就眾生。」",
    "T25n1509_075:0585b18_9": "須菩提言：「世尊！",
    "T25n1509_075:0585b18_10": "云何菩薩摩訶薩入三三昧成就眾生？」",
    "T25n1509_075:0585b19_11": "佛言：「菩薩住是三三昧，見眾生作法中行，菩薩以方便力故，教令得無作；見眾生我相中行，以方便力故，教令行空；見眾生一切相中行，以方便力故，教令行無相。",
    "T25n1509_075:0585b23_12": "如是，須菩提！",
    "T25n1509_075:0585b23_13": "菩薩摩訶薩行般若波羅蜜，入三三昧，以三三昧成就眾生。」",
    "T25n1509_075:0585b25_0": "【論】須菩提問佛：以初心得無上道，為用後心得者。",
    "T25n1509_075:0585b26_1": "問曰：須菩提何因緣故作是問難？",
    "T25n1509_075:0585b27_2": "答曰：須菩提上聞諸法不增不減，心自生疑：「若諸法不增不減，云何得無上道？",
    "T25n1509_075:0585b28_3": "復次，若以如實正行得無上道，唯佛能爾；菩薩未斷無明等煩惱，云何能如實正行？」",
    "T25n1509_075:0585c01_4": "復次，須菩提此中自說難問因緣，所謂：「初心不至後心，後心不在初心，云何增益善根得無上道？」",
    "T25n1509_075:0585c04_5": "如是等因緣，故作是問：「以初心得、後心得？」",
    "T25n1509_075:0585c05_6": "佛以深因緣法答，所謂：「不但以初心得，亦不離初心得。」",
    "T25n1509_075:0585c06_7": "所以者何？",
    "T25n1509_075:0585c06_8": "若但以初心得、不以後心者，菩薩初發心，便應是佛；若無初心，云何有第二、第三心？",
    "T25n1509_075:0585c08_9": "第二、第三心以初心為根本因緣。",
    "T25n1509_075:0585c09_10": "「亦不但後心、亦不離後心」者，是後心亦不離初心，若無初心，則無後心。",
    "T25n1509_075:0585c11_11": "初心集種種無量功德，後心則具足；具足故能斷煩惱習，得無上道。",
    "T25n1509_075:0585c12_12": "須菩提此中自說難因緣：「初、後心心數法不俱，不俱者，則過去已滅，不得和合；若無和合，則善根不集；善根不集，云何成無上道？」",
    "T25n1509_075:0585c16_0": "佛以現事譬喻答：「如燈炷，非獨初焰燋，亦不離初焰，非獨後焰燋，亦不離後焰而燈炷燋。」",
    "T25n1509_075:0585c18_1": "佛語須菩提：「汝自見炷燋，非初非後而炷燋；我亦以佛眼見菩薩得無上道，不以初心得，亦不離初心，亦不以後心得，亦不離後心而得無上道。」",
    "T25n1509_075:0585c21_2": "燈譬菩薩道，炷喻無明等煩惱，焰如初地相應智慧乃至金剛三昧相應智慧。",
    "T25n1509_075:0585c23_3": "燋無明等煩惱炷，亦非初心智焰，亦非後心智焰，而無明等煩惱炷燋盡，得成無上道。",
    "T25n1509_075:0585c25_4": "此中佛更解得無上道因緣，所謂：「菩薩從初發心來行般若波羅蜜，具足初地乃至十地，是十地皆佐助成無上道。」",
    "T25n1509_075:0585c28_5": "「十地」者，乾慧地等。",
    "T25n1509_075:0585c28_6": "「乾慧地」有二種：一者、聲聞，二者、菩薩。",
    "T25n1509_075:0585c29_7": "聲聞人獨為涅槃故，勤精進，持戒心清淨，堪任受道；或習觀佛三昧、或不淨觀，或行慈悲、無常等觀，分別集諸善法、捨不善法。",
    "T25n1509_075:0586a03_8": "雖有智慧，不得禪定水則不能得道，故名乾慧地。",
    "T25n1509_075:0586a04_9": "於菩薩，則初發心乃至未得順忍。",
    "T25n1509_075:0586a05_10": "「性地」者，聲聞人，從煖法乃至世間第一法。",
    "T25n1509_075:0586a06_11": "於菩薩，得順忍，愛著諸法實相，亦不生邪見，得禪定水。",
    "T25n1509_075:0586a08_12": "「八人地」者，從苦法忍乃至道比智忍，是十五心。",
    "T25n1509_075:0586a09_13": "於菩薩則是無生法忍，入菩薩位。",
    "T25n1509_075:0586a10_0": "「見地」者，初得聖果，所謂須陀洹果。",
    "T25n1509_075:0586a10_1": "於菩薩則是阿鞞跋致地。",
    "T25n1509_075:0586a11_2": "「薄地」者，或須陀洹、或斯陀含，欲界九種煩惱分斷故。",
    "T25n1509_075:0586a12_3": "於菩薩，過阿鞞跋致地，乃至未成佛；斷諸煩惱，餘氣亦薄。",
    "T25n1509_075:0586a14_4": "「離欲地」者，離欲界等貪欲諸煩惱，是名阿那含。",
    "T25n1509_075:0586a15_5": "於菩薩，離欲因緣故，得五神通。",
    "T25n1509_075:0586a15_6": "「已作地」者，聲聞人得盡智、無生智，得阿羅漢。",
    "T25n1509_075:0586a17_0": "於菩薩，成就佛地。",
    "T25n1509_075:0586a17_1": "「辟支佛地」者，先世種辟支佛道因緣，今世得少因緣出家，亦觀深因緣法成道，名辟支佛。",
    "T25n1509_075:0586a19_2": "辟支迦，秦言因緣，亦名覺。",
    "T25n1509_075:0586a20_3": "「菩薩地」者，從乾慧地乃至離欲地，如上說。",
    "T25n1509_075:0586a21_4": "復次，菩薩地，從歡喜地乃至法雲地，皆名菩薩地。",
    "T25n1509_075:0586a22_5": "有人言：從一發心來乃至金剛三昧，名菩薩地。",
    "T25n1509_075:0586a23_6": "「佛地」者，一切種智等諸佛法，菩薩於自地中行具足，於他地中觀具足，二事具故名具足。",
    "T25n1509_075:0586a25_7": "問曰：何以故不說菩薩似辟支佛地？",
    "T25n1509_075:0586a26_8": "答曰：餘地不說名字，辟支佛地說辟支佛名字故。",
    "T25n1509_075:0586a28_0": "復次，菩薩能分別知眾生可以辟支佛因緣度者，是故菩薩以智慧行辟支佛事。",
    "T25n1509_075:0586b01_0": "如《首楞嚴經》中，文殊尸利七十二億反作辟支佛。",
    "T25n1509_075:0586b02_1": "菩薩亦如是，滿足九地，修集佛法，十力、四無所畏等雖未具足，以修習近佛道故，名「具足」。",
    "T25n1509_075:0586b04_2": "以是故言：「十地具足故，得無上道。」",
    "T25n1509_075:0586b05_3": "是諸法皆因緣和合故，非初、亦不離初，非後、亦不離後，而得無上道。",
    "T25n1509_075:0586b06_4": "須菩提尊重是法故歎言：「世尊！",
    "T25n1509_075:0586b07_5": "是因緣法甚深，所謂過去心不滅、不住，而能增益得無上道。",
    "T25n1509_075:0586b08_6": "是事甚深希有，難可信解！",
    "T25n1509_075:0586b09_7": "此心為住、為滅耶？」",
    "T25n1509_075:0586b10_0": "「佛反問須菩提：『於汝意云何？",
    "T25n1509_075:0586b10_1": "若心滅已更生不』」者，諸法雖畢竟空、不生不滅，為眾生以六情所見生滅法故，問：「心已滅更生不？」",
    "T25n1509_075:0586b12_2": "須菩提言：「不也！",
    "T25n1509_075:0586b13_3": "世尊！」",
    "T25n1509_075:0586b13_4": "何以故？",
    "T25n1509_075:0586b13_5": "心滅已，云何當更生？",
    "T25n1509_075:0586b14_6": "若心滅已更生，則墮常中。",
    "T25n1509_075:0586b14_7": "「若心生，是滅相不」者，上問過去心已，今問：「現在心相當滅不？」",
    "T25n1509_075:0586b16_8": "是故答：「是滅相。」",
    "T25n1509_075:0586b16_9": "何以故？",
    "T25n1509_075:0586b16_10": "生滅是相待法，有生必有滅故，先無今有、已有還無故。",
    "T25n1509_075:0586b18_11": "「心滅相是滅不」者，若心滅相即是滅耶？",
    "T25n1509_075:0586b18_12": "更有滅耶？",
    "T25n1509_075:0586b19_13": "答言：「不也！",
    "T25n1509_075:0586b19_14": "世尊！」",
    "T25n1509_075:0586b19_15": "何以故？",
    "T25n1509_075:0586b19_16": "若即是滅，則一心有兩時：生時、滅時。",
    "T25n1509_075:0586b20_17": "說無常者，心不過一念時。",
    "T25n1509_075:0586b21_18": "如《阿毘曇經》說：「有生法，有不生法；有欲生法，有不欲生法；有滅法，有不滅法；有欲滅法，有不欲滅法。」",
    "T25n1509_075:0586b23_19": "生法現在一心中有二種：一者、生，二者、欲滅。",
    "T25n1509_075:0586b24_20": "生非欲滅相，欲滅相非生。",
    "T25n1509_075:0586b25_21": "是事不然，故言「不也」。",
    "T25n1509_075:0586b25_22": "「當如是住不」者，若滅相非即是滅者，應常住不？",
    "T25n1509_075:0586b27_23": "若常住，即是不滅相。",
    "T25n1509_075:0586b27_24": "佛如是翻覆難，須菩提理窮故，作是念：「我若言滅相即是滅，則一心墮二時；若言不滅，實是滅相，云何言不滅？」",
    "T25n1509_075:0586c01_25": "以上二理有過故，須菩提自以所證智慧答：「世尊！",
    "T25n1509_075:0586c02_26": "如是住，如如住。」",
    "T25n1509_075:0586c02_27": "「若是心如如住，當作實際不」者，若說「心相同如住」者，如即是實際；若爾者，心可即作實際不？",
    "T25n1509_075:0586c04_28": "須菩提言：「不也！",
    "T25n1509_075:0586c05_29": "世尊！」",
    "T25n1509_075:0586c05_30": "何以故？",
    "T25n1509_075:0586c05_31": "須菩提久尊重是實際；心是虛誑法，小乘智慧力少，不能觀心即作實際，是故言：「不也！」",
    "T25n1509_075:0586c07_32": "問曰：若須菩提已說「是心如如」，何以不得作實際？",
    "T25n1509_075:0586c08_33": "答曰：如名一切法實相，心實相亦名如。",
    "T25n1509_075:0586c09_34": "須菩提心謂「凡夫六情所見，虛妄顛倒故有過」，今說「心相如實」，無咎，故言「如如住」。",
    "T25n1509_075:0586c11_35": "今實際即是涅槃，須菩提久貴涅槃故，不能即以心為涅槃，是故言：「不也！」",
    "T25n1509_075:0586c13_36": "復次，以實際無相故，不得言「心即是實際」。",
    "T25n1509_075:0586c14_37": "「是如深不」者，以須菩提言「心如如住」，復言「不得作實際」，是故問：「如是甚深不？」",
    "T25n1509_075:0586c16_38": "須菩提不能遍知故，答言：「甚深！」",
    "T25n1509_075:0586c17_39": "「但如是心不？」",
    "T25n1509_075:0586c17_40": "須菩提答言：「不也！",
    "T25n1509_075:0586c17_41": "世尊！」",
    "T25n1509_075:0586c18_42": "何以故？",
    "T25n1509_075:0586c18_43": "如是一相、不二相；心憶想分別因緣生故，是二相。",
    "T25n1509_075:0586c19_44": "如無所知，心有所知。",
    "T25n1509_075:0586c19_45": "又復如畢竟清淨故無所知，心有所覺知故。",
    "T25n1509_075:0586c20_46": "離如，心亦如是。",
    "T25n1509_075:0586c21_47": "何以故？",
    "T25n1509_075:0586c21_48": "一切法皆有如，云何離如而有心？",
    "T25n1509_075:0586c22_49": "佛問須菩提：「如能見如不？」",
    "T25n1509_075:0586c22_50": "答：如中無分別——是知、是可知；是菩薩不住如、法性、實際，真行深菩薩道。",
    "T25n1509_075:0586c24_51": "佛問須菩提：「若如是行，能行深般若波羅蜜不？」",
    "T25n1509_075:0586c25_52": "須菩提自觀小乘淺薄、觀大乘法深故，答言：「如是行，是為行深般若波羅蜜。」",
    "T25n1509_075:0586c27_53": "爾時，有未得無生法忍菩薩聞是法則心高，自謂：「出小乘，深入大乘。」",
    "T25n1509_075:0586c29_54": "佛欲破其高心故，問須菩提：「菩薩如是行，為何處行？」",
    "T25n1509_075:0587a01_55": "須菩提言：「如是行，為無處所行。」",
    "T25n1509_075:0587a02_56": "何以故？",
    "T25n1509_075:0587a02_57": "菩薩住如中，無所分別故。",
    "T25n1509_075:0587a03_0": "菩薩聞無處所行，或墮斷滅中，是故佛復問須菩提：「菩薩行般若，為何處行？」",
    "T25n1509_075:0587a04_1": "須菩提言：「第一義中行。」",
    "T25n1509_075:0587a05_2": "第一義相者，無有二相。",
    "T25n1509_075:0587a05_3": "佛語須菩提：「於汝意云何？",
    "T25n1509_075:0587a06_4": "若菩薩無念行第一義，是行取相法不？」",
    "T25n1509_075:0587a07_5": "須菩提言：「不也！",
    "T25n1509_075:0587a07_6": "世尊！」",
    "T25n1509_075:0587a07_7": "何以故？",
    "T25n1509_075:0587a08_0": "一切法畢竟空，無憶念，即是不行相。",
    "T25n1509_075:0587a08_1": "佛問須菩提：「是菩薩壞相得無相不？」",
    "T25n1509_075:0587a09_2": "須菩提言：「不也！」",
    "T25n1509_075:0587a10_3": "相從本已來無，但為除顛倒故，不壞法相。",
    "T25n1509_075:0587a11_4": "佛語須菩提：「若不壞相，云何行無相行？」",
    "T25n1509_075:0587a12_0": "須菩提言：「世尊！",
    "T25n1509_075:0587a12_1": "菩薩不作是念：『我當破相故行般若。』",
    "T25n1509_075:0587a13_2": "是菩薩未具足佛十力等諸佛法，以方便力故，不作有相、不作無相。」",
    "T25n1509_075:0587a14_3": "何以故？",
    "T25n1509_075:0587a15_4": "若取相，是相皆虛誑妄語，有諸過失；若破相，則墮斷滅中，亦多過失。",
    "T25n1509_075:0587a16_5": "是故不取有相、不取無相。",
    "T25n1509_075:0587a17_6": "取相即是有法，不取相即是無法；方便力故，離是有、無二邊，行於中道。",
    "T25n1509_075:0587a18_7": "此中佛自說因緣，所謂：「知一切法自性空故，不著有無。」",
    "T25n1509_075:0587a20_8": "自相空破一切法相，亦自破其相。",
    "T25n1509_075:0587a21_0": "菩薩住是自相空中起三三昧，利益眾生。",
    "T25n1509_075:0587a22_0": "眾生於六道中，種種作願受身。",
    "T25n1509_075:0587a22_1": "有人不攝心，不能修福，自放恣隨意造業。",
    "T25n1509_075:0587a23_2": "若墮地獄，臨死時，冷風逼切，則願欲得火，便入地獄等三惡道；若得為人，貧窮下賤。",
    "T25n1509_075:0587a25_3": "有人攝心，能折伏慳貪，行布施、持戒等善行，是人生欲界人天中富樂處。",
    "T25n1509_075:0587a27_4": "有人離欲界，除五蓋，因信等五根，得五支等諸禪，則生色界。",
    "T25n1509_075:0587a28_5": "有人捨諸色相，滅有對相，不念雜相故，入無邊虛空處無色定等。",
    "T25n1509_075:0587b01_6": "是諸所作，皆是邪願。",
    "T25n1509_075:0587b01_7": "何以故？",
    "T25n1509_075:0587b02_8": "久久皆當破壞墮落；譬如以繩繫鳥，繩盡復還。",
    "T25n1509_075:0587b03_9": "菩薩以是無作三昧斷眾生作願。",
    "T25n1509_075:0587b04_10": "又復是身皆空，但有筋骨、五藏，血塗、皮裹，不淨充滿，風隨心動作；是心生滅不住，如幻如化，無定實相。",
    "T25n1509_075:0587b06_11": "眾生見是來去、語言諸相故，謂有人、有我、有我所，起顛倒心，但憶想分別故，有是錯謬。",
    "T25n1509_075:0587b08_12": "菩薩以空三昧斷眾生我、我所心，令住空中。",
    "T25n1509_075:0587b09_13": "又復眾生取諸男女、色聲香味、好醜、脩短相，以取相故，生種種煩惱，受諸憂苦。",
    "T25n1509_075:0587b11_14": "菩薩以是無相三昧斷眾生諸相，令住無相。",
    "T25n1509_075:0587b12_15": "問曰：若教化眾生令得空便足，何用無相、無作三昧？",
    "T25n1509_075:0587b13_16": "答曰：眾生根有利、鈍。",
    "T25n1509_075:0587b14_17": "利根者聞空，即得無相、無作。",
    "T25n1509_075:0587b14_18": "鈍根者聞空破諸法，即取空相，是故說「無相」。",
    "T25n1509_075:0587b16_0": "若人雖知空、無相，因是智慧，更欲作身；是有為法，有種種過患，是故不應作身，如經說：「離菩薩身，餘身彈指頃不可樂，何況久住！」",
    "T25n1509_075:0587b19_1": "是故說「無作」。",
    "T25n1509_075:0587b19_2": "以是因緣故，具說三三昧，教化眾生。",
    "T25n1509_075:0587b20_3": "◎◎大智度論釋夢中入三昧品第五十八【經】爾時，舍利弗問須菩提：「若菩薩摩訶薩夢中入三三昧：空、無相、無作三昧，寧有益於般若波羅蜜不？」",
    "T25n1509_075:0587b24_4": "須菩提報舍利弗：「若菩薩晝日入三三昧有益於般若波羅蜜，夜夢中亦當有益。",
    "T25n1509_075:0587b26_5": "何以故？",
    "T25n1509_075:0587b26_6": "晝、夜夢中等無異故。",
    "T25n1509_075:0587b26_7": "舍利弗！",
    "T25n1509_075:0587b27_8": "若菩薩摩訶薩晝日行般若波羅蜜有益，是菩薩夢中行般若波羅蜜亦應有益。」",
    "T25n1509_075:0587b29_0": "舍利弗問須菩提：「菩薩摩訶薩若夢中所作業，是業有集成不？",
    "T25n1509_075:0587c01_1": "如佛說，一切法如夢。",
    "T25n1509_075:0587c02_0": "以是故不應集成。",
    "T25n1509_075:0587c02_1": "何以故？",
    "T25n1509_075:0587c02_2": "夢中無有法集成。",
    "T25n1509_075:0587c03_0": "若覺時憶想分別，應有集成！」",
    "T25n1509_075:0587c03_1": "須菩提語舍利弗：「若人夢中殺眾生，覺已憶念，取相分別：『我殺是快耶？』",
    "T25n1509_075:0587c05_2": "舍利弗！",
    "T25n1509_075:0587c05_3": "是事云何？」",
    "T25n1509_075:0587c05_4": "舍利弗言：「無緣業不生，無緣思不生；有緣業生，有緣思生。」",
    "T25n1509_075:0587c07_5": "「舍利弗！",
    "T25n1509_075:0587c07_6": "如是！",
    "T25n1509_075:0587c07_7": "如是！",
    "T25n1509_075:0587c07_8": "無緣業不生，無緣思不生；有緣業生，有緣思生。",
    "T25n1509_075:0587c08_9": "於見聞覺知法中心生，不從不見聞覺知法中心生，是中心有淨有垢。",
    "T25n1509_075:0587c10_10": "以是故，舍利弗！",
    "T25n1509_075:0587c10_11": "有緣故業生，不從無緣生；有緣故思生，不從無緣生。」",
    "T25n1509_075:0587c11_12": "舍利弗語須菩提：「如佛說，一切諸業、諸思自相離。",
    "T25n1509_075:0587c13_0": "云何言『有緣故業生，無緣不生；有緣故思生，無緣不生』？」",
    "T25n1509_075:0587c14_1": "須菩提語舍利弗：「取相故，有緣業生，不從無緣生；取相故，有緣思生，不從無緣生。」",
    "T25n1509_075:0587c16_2": "舍利弗語須菩提：「若菩薩摩訶薩夢中布施、持戒、忍辱、精進、禪定、修智慧，是善根福德迴向阿耨多羅三藐三菩提，是實迴向不？」",
    "T25n1509_075:0587c19_3": "須菩提語舍利弗：「彌勒菩薩今現在前，佛授不退轉記，當作佛；當問彌勒，彌勒當答。」",
    "T25n1509_075:0587c21_0": "舍利弗白彌勒菩薩：「須菩提言：『彌勒菩薩今現在前，佛受不退轉記，當作佛；彌勒當答！』」",
    "T25n1509_075:0587c23_0": "彌勒菩薩語舍利弗：「當以彌勒名答耶？",
    "T25n1509_075:0587c23_1": "若色、受、想、行、識答耶？",
    "T25n1509_075:0587c24_2": "若色空答耶？",
    "T25n1509_075:0587c24_3": "若受、想、行、識空答？",
    "T25n1509_075:0587c25_4": "是色不能答，受、想、行、識不能答；色空不能答，受、想、行、識空不能答。",
    "T25n1509_075:0587c26_5": "我不見是法可答，不見能答者；我不見是人授記，亦不見法可授記者，亦不見授記處。",
    "T25n1509_075:0587c28_6": "是一切法皆無二無別。」",
    "T25n1509_075:0587c29_7": "舍利弗語彌勒菩薩：「如仁者所說，如是為得法作證不？」",
    "T25n1509_075:0588a01_8": "彌勒答舍利弗：「如我所說法，如是不證。」",
    "T25n1509_075:0588a02_9": "爾時，舍利弗作是念：「彌勒菩薩智慧甚深，久行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，用無所得故，能如是說。」",
    "T25n1509_075:0588a05_10": "爾時，佛告舍利弗：「於汝意云何？",
    "T25n1509_075:0588a06_11": "汝用是法得阿羅漢，見是法不？」",
    "T25n1509_075:0588a07_12": "舍利弗言：「不見也。」",
    "T25n1509_075:0588a07_13": "「舍利弗！",
    "T25n1509_075:0588a07_14": "菩薩摩訶薩行般若波羅蜜亦如是，不作是念：『是法當得授記，是法已授記，是法當得阿耨多羅三藐三菩提。』",
    "T25n1509_075:0588a10_15": "如是，舍利弗！",
    "T25n1509_075:0588a10_16": "菩薩摩訶薩行般若波羅蜜，不疑我若得、若不得，自知實得阿耨多羅三藐三菩提。」",
    "T25n1509_075:0588a12_17": "【論】問曰：舍利弗何以故夢難菩薩三三昧？",
    "T25n1509_075:0588a13_18": "答曰：以夢虛誑、如狂、非實見故；是三三昧是實法。",
    "T25n1509_075:0588a14_19": "又復餘處說：夢中亦有三種：善、不善、無記。",
    "T25n1509_075:0588a15_20": "若菩薩善心行三三昧，應得福德；然夢是狂癡法，不應於中行實法得果報！",
    "T25n1509_075:0588a17_21": "若有實法，不名為夢。",
    "T25n1509_075:0588a18_22": "以是故問：「若菩薩夢中行三三昧，增益般若波羅蜜福德，集善根，近佛道不？」",
    "T25n1509_075:0588a20_0": "須菩提意：「若言有益，夢是虛誑，般若是實法，云何得增益？",
    "T25n1509_075:0588a21_1": "若言無益，夢中有善，云何無益？」",
    "T25n1509_075:0588a22_2": "不得答言有益、無益，是故須菩提離此二邊難，故以諸法實相答，尚破晝日所行，何況夢中！",
    "T25n1509_075:0588a24_3": "作是言：「舍利弗！",
    "T25n1509_075:0588a24_4": "菩薩若晝日行般若有益者，夜亦應有益；而晝日無益故，何況夢中！」",
    "T25n1509_075:0588a26_5": "何以故？",
    "T25n1509_075:0588a26_6": "般若波羅蜜，不分別有晝、夜。",
    "T25n1509_075:0588a27_7": "舍利弗聞須菩提所說，既知般若無增無減，不應復難。",
    "T25n1509_075:0588a28_8": "今更因餘事問夢中：「須菩提！",
    "T25n1509_075:0588a29_9": "若夢中所作業，是業有集成不？」",
    "T25n1509_075:0588b01_0": "「集成」者，是業實集能成果報不？",
    "T25n1509_075:0588b01_1": "是業若有實，佛常說「一切法空如夢」，不應得集成！",
    "T25n1509_075:0588b02_2": "何以故？",
    "T25n1509_075:0588b03_3": "是夢心微弱故，不能集成。",
    "T25n1509_075:0588b03_4": "晝日微弱心，尚不能集成，何況夢中！",
    "T25n1509_075:0588b04_5": "若夢覺已，分別夢中生善、不善心，是應集成。",
    "T25n1509_075:0588b05_6": "須菩提語舍利弗：「如人夢中殺人，覺已，分別我殺是快耶？",
    "T25n1509_075:0588b07_7": "舍利弗！",
    "T25n1509_075:0588b07_8": "是業云何，為集成不？」",
    "T25n1509_075:0588b07_9": "舍利弗語須菩提：「一切業若晝、若夢皆從因緣生，無因緣則不生。」",
    "T25n1509_075:0588b09_10": "須菩提可其言：「如是！",
    "T25n1509_075:0588b09_11": "業有因緣生、無因緣不生，思有因緣生、無因緣不生。」",
    "T25n1509_075:0588b11_12": "業者，身口業；思者，但意業。",
    "T25n1509_075:0588b11_13": "思是真業，身口業為思故名為業。",
    "T25n1509_075:0588b12_14": "是三業因四種法：若見、若聞、若覺、若知，因此四種則心生；是心隨因緣生，或淨、或不淨。",
    "T25n1509_075:0588b14_15": "不淨，罪業；淨，福業。",
    "T25n1509_075:0588b15_0": "是故若夢中所見，皆因先見、聞、覺、知。",
    "T25n1509_075:0588b15_1": "夢中所作善惡，為眠覆心、不自在故，無有勢力，不能集成果報；若是業得覺時，善惡心和合故，能助成果報。",
    "T25n1509_075:0588b18_2": "須菩提意謂：「夢中業實有集成。",
    "T25n1509_075:0588b19_3": "何以故？",
    "T25n1509_075:0588b19_4": "有因緣起故。",
    "T25n1509_075:0588b19_5": "晝日心、夢中心無異。",
    "T25n1509_075:0588b20_6": "所以者何？",
    "T25n1509_075:0588b20_7": "皆因四種生故。」",
    "T25n1509_075:0588b20_8": "舍利弗以空難須菩提：「如佛說，一切諸業自相離。",
    "T25n1509_075:0588b21_9": "汝云何定說『諸業有因緣生，無因緣不生』？」",
    "T25n1509_075:0588b23_0": "須菩提答：「諸法雖空、遠離相，而凡夫取相，有因緣故業生；若不取相，無因緣則不生。",
    "T25n1509_075:0588b25_1": "是故一切業皆從取相因緣生故有，晝日、夢中無異。」",
    "T25n1509_075:0588b26_2": "舍利弗復問：「若菩薩夢中行六波羅蜜，迴向無上道，是實迴向不？」",
    "T25n1509_075:0588b27_3": "舍利弗難：「若夢中、晝日無異者，是夢中迴向應當是實！",
    "T25n1509_075:0588b29_4": "又復若晝日著心取相，不名為迴向，何況眠睡覆心！」",
    "T25n1509_075:0588c01_5": "須菩提以此二難深，難答故，語舍利弗：「當問彌勒。」",
    "T25n1509_075:0588c02_6": "問曰：彌勒何以但說空而不答？",
    "T25n1509_075:0588c03_7": "答曰：是二大弟子為利益菩薩故，分別覺、夢若同、若異。",
    "T25n1509_075:0588c04_8": "以佛常說「一切法如夢」故，若晝日行道，夢中亦應行道。",
    "T25n1509_075:0588c05_9": "彌勒知見二人各有所執、不能通達故，是故彌勒不答。",
    "T25n1509_075:0588c07_10": "復有人言：彌勒以是空答。",
    "T25n1509_075:0588c07_11": "舍利弗問彌勒：「如所說空，以此為證不？」",
    "T25n1509_075:0588c08_12": "舍利弗意：「若以此法為證，即欲生難：『云何為證？』",
    "T25n1509_075:0588c10_0": "若不證，汝自不得、不知，云何能說？」",
    "T25n1509_075:0588c10_1": "彌勒意：「汝以涅槃為證，我以涅槃亦空、無所得故不證。」",
    "T25n1509_075:0588c12_2": "有人言：彌勒未具足佛法故，說言「不證」；菩薩法，應知空、無相、無作法，不應證。",
    "T25n1509_075:0588c13_3": "爾時，舍利弗作是念：「彌勒菩薩其智甚深，能如是說。」",
    "T25n1509_075:0588c15_4": "能知涅槃相而不取證，是名甚深。",
    "T25n1509_075:0588c15_5": "此中舍利弗自說因緣：「久行六波羅蜜故，其智甚深。」",
    "T25n1509_075:0588c17_6": "舍利弗意：「彌勒次當作佛，應當能答而今不答。」",
    "T25n1509_075:0588c18_7": "是故佛還問舍利弗：「於汝意云何？",
    "T25n1509_075:0588c19_8": "汝見用是法得阿羅漢不？」",
    "T25n1509_075:0588c19_9": "舍利弗言：「不見。」",
    "T25n1509_075:0588c20_10": "何以故？",
    "T25n1509_075:0588c20_11": "是法空、無相、無作，云何得見？",
    "T25n1509_075:0588c20_12": "若見，即是有相。",
    "T25n1509_075:0588c21_13": "肉眼、天眼分別取相，故不應見；慧眼無分別相，故亦不見。",
    "T25n1509_075:0588c22_14": "以是故言不見。",
    "T25n1509_075:0588c23_0": "佛言：「菩薩摩訶薩亦如是，得無生忍時，不作是言：『見是法，得授記，當得無上道。』",
    "T25n1509_075:0588c24_1": "雖不作是見，亦不生疑：『我不得無上道。』",
    "T25n1509_075:0588c25_2": "如汝雖不見法，亦不疑我成阿羅漢、不成阿羅漢。」",
    "T25n1509_075:0588c28_0": "【經】佛告須菩提：「有菩薩摩訶薩行檀波羅蜜時，若見眾生飢寒凍餓、衣服弊壞，菩薩當作是願：『我隨爾所時行檀波羅蜜，我得阿耨多羅三藐三菩提時，令我國土眾生無如是事。",
    "T25n1509_075:0589a03_0": "衣服、飲食、資生之具，當如四天王天、三十三天、夜摩天、兜率陀天、化樂天、他化自在天。』",
    "T25n1509_075:0589a04_1": "須菩提！",
    "T25n1509_075:0589a05_2": "菩薩摩訶薩作如是行，能具足檀波羅蜜、近阿耨多羅三藐三菩提。",
    "T25n1509_075:0589a06_3": "「復次，須菩提！",
    "T25n1509_075:0589a07_0": "菩薩摩訶薩行尸羅波羅蜜時，見眾生殺生乃至邪見，短壽、多病、顏色不好、無有威德、貧乏財物、生下賤家、形殘醜陋，當作是願：『我隨爾所時行尸羅波羅蜜，如我得佛時，令我國土眾生無如是事。』",
    "T25n1509_075:0589a11_1": "須菩提！",
    "T25n1509_075:0589a11_2": "菩薩摩訶薩作如是行，能具足尸羅波羅蜜、近阿耨多羅三藐三菩提。",
    "T25n1509_075:0589a13_3": "「復次，須菩提！",
    "T25n1509_075:0589a13_4": "菩薩摩訶薩行羼提波羅蜜時，見諸眾生互相瞋恚罵詈，刀杖瓦石共相殘害奪命，當作是願：『我隨爾所時行羼提波羅蜜，我作佛時，令我國土眾生無如是事。",
    "T25n1509_075:0589a17_5": "相視如父、如母，如兄、如弟，如姊、如妹，如善知識，皆行慈悲。』",
    "T25n1509_075:0589a18_6": "須菩提！",
    "T25n1509_075:0589a18_7": "菩薩摩訶薩作如是行，能具足羼提波羅蜜、近阿耨多羅三藐三菩提。",
    "T25n1509_075:0589a20_8": "「復次，須菩提！",
    "T25n1509_075:0589a20_9": "菩薩摩訶薩行毘梨耶波羅蜜時，見眾生懈怠、不勤精進、棄捨三乘——聲聞、辟支佛、佛乘，當作是願：『我隨爾所時行毘梨耶波羅蜜，如我得阿耨多羅三藐三菩提時，令我國土眾生無如是事。",
    "T25n1509_075:0589a24_10": "一切眾生勤修精進，於三乘道各得度脫。』",
    "T25n1509_075:0589a25_11": "須菩提！",
    "T25n1509_075:0589a25_12": "菩薩摩訶薩作如是行，能具足毘梨耶波羅蜜、近阿耨多羅三藐三菩提。",
    "T25n1509_075:0589a27_13": "「復次，須菩提！",
    "T25n1509_075:0589a27_14": "菩薩摩訶薩行禪波羅蜜時，見眾生為五蓋所覆：婬欲、瞋恚、睡眠、掉悔、疑，失於初禪乃至第四禪，失慈、悲、喜、捨、虛空處、識處、無所有處、非有想非無想處，當作是願：『我隨爾所時行禪波羅蜜，如我得阿耨多羅三藐三菩提時，令我國土眾生無如是事。』",
    "T25n1509_075:0589b04_15": "須菩提！",
    "T25n1509_075:0589b04_16": "菩薩摩訶薩作如是行，能具足禪波羅蜜、近阿耨多羅三藐三菩提。",
    "T25n1509_075:0589b06_17": "「復次，須菩提！",
    "T25n1509_075:0589b06_18": "菩薩摩訶薩行般若波羅蜜時，見眾生愚癡，失世間、出世間正見，或說無業、無業因緣，或說神常、或說斷滅，或說無所有，當作是願：『我隨爾所時行般若波羅蜜，淨佛世界、成就眾生，如我得阿耨多羅三藐三菩提時，令我國土眾生無如是事。』",
    "T25n1509_075:0589b12_19": "須菩提！",
    "T25n1509_075:0589b12_20": "菩薩摩訶薩作如是行，能具足般若波羅蜜、近一切種智。",
    "T25n1509_075:0589b13_21": "「復次，須菩提！",
    "T25n1509_075:0589b14_22": "菩薩摩訶薩行六波羅蜜時，見眾生住於三聚：一者、必正聚，二者、必邪聚，三者、不定聚，當作是願：『我隨爾所時行六波羅蜜，淨佛世界、成就眾生，我得佛時，令我國土眾生無邪聚，乃至無其名。』",
    "T25n1509_075:0589b18_23": "須菩提！",
    "T25n1509_075:0589b18_24": "菩薩摩訶薩作如是行，能具足六波羅蜜、近一切種智。",
    "T25n1509_075:0589b20_0": "「復次，須菩提！",
    "T25n1509_075:0589b20_1": "菩薩摩訶薩行六波羅蜜時，見地獄中眾生，畜生、餓鬼中眾生，當作是願：『我隨爾所時行六波羅蜜，淨佛世界、成就眾生，我得佛時，令我國土中乃至無三惡道名！』",
    "T25n1509_075:0589b23_2": "須菩提！",
    "T25n1509_075:0589b24_3": "菩薩摩訶薩作如是行，能具足六波羅蜜、近一切種智。",
    "T25n1509_075:0589b26_0": "「復次，須菩提！",
    "T25n1509_075:0589b26_1": "菩薩摩訶薩行六波羅蜜時，見是大地株杌、荊棘、山陵、溝坑、穢惡之處，當作是願：『我隨爾所時行六波羅蜜，淨佛世界、成就眾生，我作佛時，令我國土無如是惡，地平如掌。』",
    "T25n1509_075:0589c01_2": "須菩提！",
    "T25n1509_075:0589c01_3": "菩薩摩訶薩作如是行，能具足六波羅蜜、近一切種智。",
    "T25n1509_075:0589c02_4": "「復次，須菩提！",
    "T25n1509_075:0589c02_5": "菩薩摩訶薩行六波羅蜜時，見是大地純土，無有金銀珍寶，當作是願：『我隨爾所時行六波羅蜜，淨佛世界、成就眾生，我作佛時，令我國土以金沙布地。』",
    "T25n1509_075:0589c06_6": "須菩提！",
    "T25n1509_075:0589c06_7": "菩薩摩訶薩作如是行，能具足六波羅蜜、近一切種智。",
    "T25n1509_075:0589c07_8": "「復次，須菩提！",
    "T25n1509_075:0589c08_9": "菩薩摩訶薩行六波羅蜜時，見眾生有所戀著，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無所戀著。』",
    "T25n1509_075:0589c11_10": "須菩提！",
    "T25n1509_075:0589c11_11": "菩薩摩訶薩作如是行，能具足六波羅蜜、近阿耨多羅三藐三菩提。",
    "T25n1509_075:0589c13_12": "「復次，須菩提！",
    "T25n1509_075:0589c13_13": "菩薩摩訶薩行六波羅蜜時，見四姓眾生——剎帝利、婆羅門、鞞舍、首陀羅，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無四姓之名。』",
    "T25n1509_075:0589c17_14": "須菩提！",
    "T25n1509_075:0589c17_15": "菩薩摩訶薩作如是行，能具足六波羅蜜、近阿耨多羅三藐三菩提。",
    "T25n1509_075:0589c18_16": "「復次，須菩提！",
    "T25n1509_075:0589c19_17": "菩薩摩訶薩行六波羅蜜時，見眾生有下、中、上，生下、中、上家，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無如是優劣。』",
    "T25n1509_075:0589c22_18": "須菩提！",
    "T25n1509_075:0589c23_19": "菩薩摩訶薩作如是行，能具足六波羅蜜，近一切種智。",
    "T25n1509_075:0589c24_20": "「復次，須菩提！",
    "T25n1509_075:0589c24_21": "菩薩摩訶薩行六波羅蜜時，見眾生種種別異色，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無種種別異色，一切眾生皆端政淨潔，妙色成就。』",
    "T25n1509_075:0589c28_22": "須菩提！",
    "T25n1509_075:0589c29_0": "菩薩摩訶薩作如是行，能具足六波羅蜜，近一切種智。",
    "T25n1509_075:0590a01_1": "「復次，須菩提！",
    "T25n1509_075:0590a01_2": "菩薩摩訶薩行六波羅蜜時，見眾生有主，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無有主名，乃至無其形像，除佛法王。』",
    "T25n1509_075:0590a05_3": "須菩提！",
    "T25n1509_075:0590a05_4": "菩薩摩訶薩作如是行，能具足六波羅蜜，近一切種智。",
    "T25n1509_075:0590a06_5": "「復次，須菩提！",
    "T25n1509_075:0590a07_6": "菩薩摩訶薩行六波羅蜜時，見眾生有六道別異，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無六道之名：是地獄，是畜生，是餓鬼，是神，是天，是人；一切眾生皆同一業，修四念處乃至八聖道分。』",
    "T25n1509_075:0590a12_7": "須菩提！",
    "T25n1509_075:0590a12_8": "菩薩摩訶薩作如是行，能具足六波羅蜜，近一切種智。",
    "T25n1509_075:0590a13_9": "「復次，須菩提！",
    "T25n1509_075:0590a14_10": "菩薩摩訶薩行六波羅蜜時，見眾生有四生：卵生、胎生、濕生、化生，當作是願：『我隨爾所時行六波羅蜜，淨佛世界、成就眾生，我作佛時，令我國土眾生無三種生，等一化生。』",
    "T25n1509_075:0590a18_11": "須菩提！",
    "T25n1509_075:0590a18_12": "菩薩摩訶薩作如是行，能具足六波羅蜜，近一切種智。",
    "T25n1509_075:0590a19_13": "「復次，須菩提！",
    "T25n1509_075:0590a19_14": "菩薩摩訶薩行六波羅蜜時，見眾生無五神通，當作是願：『我隨爾所時行六波羅蜜，淨佛世界、成就眾生，我作佛時，令我國土眾生一切皆得五神通。』",
    "T25n1509_075:0590a23_15": "乃至近一切種智。",
    "T25n1509_075:0590a23_16": "「復次，須菩提！",
    "T25n1509_075:0590a24_17": "菩薩摩訶薩行六波羅蜜時，見眾生有大小便患，當作是願：『我作佛時，令我國土眾生皆以法喜為食，無有便利之患。』",
    "T25n1509_075:0590a26_18": "乃至近一切種智。",
    "T25n1509_075:0590a28_0": "「復次，須菩提！",
    "T25n1509_075:0590a28_1": "菩薩摩訶薩行六波羅蜜時，見眾生無有光明，當作是願：『我作佛時，令我國土眾生皆有光明。』",
    "T25n1509_075:0590b01_2": "乃至近一切種智。",
    "T25n1509_075:0590b01_3": "「復次，須菩提！",
    "T25n1509_075:0590b02_4": "菩薩摩訶薩行六波羅蜜時，見有日月、時節、歲數，當作是願：『我作佛時，令我國土中無有日月、時節、歲數之名。』",
    "T25n1509_075:0590b04_5": "乃至近一切種智。",
    "T25n1509_075:0590b05_6": "「復次，須菩提！",
    "T25n1509_075:0590b05_7": "菩薩摩訶薩行六波羅蜜時，見眾生短命，當作是願：『我作佛時，令我國土中眾生壽命無量劫。』",
    "T25n1509_075:0590b07_8": "乃至近一切種智。",
    "T25n1509_075:0590b07_9": "「復次，須菩提！",
    "T25n1509_075:0590b08_10": "菩薩摩訶薩行六波羅蜜時，見眾生無有相好，當作是願：『我作佛時，令我國土中眾生皆有三十二相成就。』",
    "T25n1509_075:0590b10_11": "乃至近一切種智。",
    "T25n1509_075:0590b11_12": "「復次，須菩提！",
    "T25n1509_075:0590b11_13": "菩薩摩訶薩行六波羅蜜時，見眾生離諸善根，當作是願：『我作佛時，令我國土中眾生諸善根成就，以是福德，供養諸佛。』",
    "T25n1509_075:0590b14_14": "乃至近一切種智。",
    "T25n1509_075:0590b14_15": "「復次，須菩提！",
    "T25n1509_075:0590b14_16": "菩薩摩訶薩行六波羅蜜時，見眾生有三毒、四病，當作是願：『我作佛時，令我國土中眾生無四種病：冷、熱、風病、三種雜病，及三毒病。』",
    "T25n1509_075:0590b17_17": "乃至近一切種智。",
    "T25n1509_075:0590b18_18": "「復次，須菩提！",
    "T25n1509_075:0590b18_19": "菩薩摩訶薩行六波羅蜜時，見眾生有三乘，當作是願：『我作佛時，令我國土中眾生無二乘之名，純一大乘。』",
    "T25n1509_075:0590b21_20": "乃至近一切種智。",
    "T25n1509_075:0590b21_21": "「復次，須菩提！",
    "T25n1509_075:0590b21_22": "菩薩摩訶薩行六波羅蜜時，見眾生有增上慢，當作是願：『我作佛時，令我國土中眾生無增上慢之名。』",
    "T25n1509_075:0590b24_23": "乃至近一切種智。",
    "T25n1509_075:0590b24_24": "「復次，須菩提！",
    "T25n1509_075:0590b24_25": "菩薩摩訶薩行六波羅蜜時，應作是願：『若我光明、壽命有量，僧數有限，當作是願：「我行六波羅蜜，淨佛世界、成就眾生；我作佛時，令我光明、壽命無量，僧數無限。」』",
    "T25n1509_075:0590b28_26": "乃至近一切種智。",
    "T25n1509_075:0590b28_27": "「復次，須菩提！",
    "T25n1509_075:0590b29_28": "菩薩摩訶薩行六波羅蜜時，應作是願：『若我國土有量，當作是願：「我隨爾所時行六波羅蜜，淨佛世界、成就眾生；我作佛時，令我一國土如恒河沙等諸佛世界。」』",
    "T25n1509_075:0590c03_29": "須菩提！",
    "T25n1509_075:0590c04_30": "菩薩摩訶薩作如是行，能具足六波羅蜜，近一切種智。",
    "T25n1509_075:0590c05_31": "「復次，須菩提！",
    "T25n1509_075:0590c05_32": "菩薩摩訶薩行六波羅蜜時，當作是念：『雖生死道長、眾生性多，爾時應如是正憶念——生死邊如虛空，眾生性邊亦如虛空，是中實無生死往來，亦無解脫者。』",
    "T25n1509_075:0590c09_33": "菩薩摩訶薩作如是行，能具足六波羅蜜，近一切種智。」",
    "T25n1509_075:0590c10_34": "【論】問曰：有何次第故，說菩薩見眾生饑寒、凍餓等？",
    "T25n1509_075:0590c11_35": "答曰：菩薩過聲聞、辟支佛地，得無生法忍、授記，更無餘事，唯行淨佛世界、成就眾生。",
    "T25n1509_075:0590c13_36": "今說淨佛世界因緣，見不淨世界相，願我國土無如是事。",
    "T25n1509_075:0590c15_37": "是故次第說是事。",
    "T25n1509_075:0590c15_38": "菩薩行檀波羅蜜時，若見眾生飢渴、衣服弊壞，即作念言：「我今福德、智慧未成就，不能給足眾生所須；若我但行慈悲心，則於眾生無益。",
    "T25n1509_075:0590c19_0": "我當爾所時，深行三種福德，住三種福德中，能令貧窮眾生皆得滿足：若作轉輪聖王、若作天王、若作神通聖人，則能多引導眾生，破其堅貪，令住布施。」",
    "T25n1509_075:0590c22_1": "以是眾生布施乃至菩薩布施因緣故，後成佛時，國土中無有貧窮者，心生隨意所得，如欲界第六天所有諸物。",
    "T25n1509_075:0590c25_2": "菩薩如是隨爾所時積集檀波羅蜜功德故，充滿一切。",
    "T25n1509_075:0590c26_3": "何以故？",
    "T25n1509_075:0590c26_4": "一切有為法屬因緣，行善因緣具足故，皆隨意得果報。",
    "T25n1509_075:0590c28_0": "復次，眾生破尸羅波羅蜜因緣故，短命、多病、無有威德等；菩薩作是願：「我自具足持戒，亦教眾生令持戒。」",
    "T25n1509_075:0591a01_1": "餘殘諸願亦如是，隨義分別。",
    "T25n1509_075:0591a02_2": "最後願義不明了，今當略說。",
    "T25n1509_075:0591a02_3": "菩薩作如是上願已，疲厭心起：「佛道無量無數阿僧祇劫行諸功德，然後可得；但一劫歲數不可得數，故佛以譬喻示人，何況無量無邊阿僧祇劫經此生死受諸苦惱！",
    "T25n1509_075:0591a06_4": "眾生亦無量無邊，非可譬喻算數所及，但以三千大千世界中微塵等眾生猶尚難度，何況十方無量世界微塵等眾生而可得度！」",
    "T25n1509_075:0591a09_5": "以是事故，或心生退沒，是名邪憶念。",
    "T25n1509_075:0591a10_6": "是故佛教是菩薩正憶念：生死雖長，是事皆空，如虛空、如夢中所見，非實長遠，不應生厭心。",
    "T25n1509_075:0591a12_7": "又未來世亦是一念所緣，亦非長遠。",
    "T25n1509_075:0591a13_8": "復次，菩薩無量福德智慧力故，能超無量劫。",
    "T25n1509_075:0591a14_9": "如是種種因緣故，不應生厭心。",
    "T25n1509_075:0591a15_10": "此中佛說大因緣，所謂：「生死如虛空，眾生亦如是；眾生雖多，亦無定實眾生。",
    "T25n1509_075:0591a17_11": "如眾生無量無邊，佛智慧亦無量無邊，度亦不難，是故菩薩不應生疲厭心。」",
    "T25n1509_075:0591a20_0": "大智度論釋恒伽提婆品第五十九",
    "T25n1509_075:0591a21_0": "【經】爾時，有一女人，字恒伽提婆，在眾中坐。",
    "T25n1509_075:0591a22_0": "是女人從坐起，偏袒右肩，右膝著地，合掌白佛言：「世尊！",
    "T25n1509_075:0591a23_1": "我當行六波羅蜜，取淨佛世界，如般若波羅蜜中所說，我盡當行。」",
    "T25n1509_075:0591a24_2": "是時，女人以金銀華及水陸生華、種種莊嚴供養之具、金縷織成疊兩張，以散佛上；散已，於佛頂上虛空中化成四柱寶臺，端正嚴好。",
    "T25n1509_075:0591a27_3": "是女人持是功德，與一切眾生共之，迴向阿耨多羅三藐三菩提。",
    "T25n1509_075:0591a29_4": "爾時，世尊知是女人深心因緣，即時微笑。",
    "T25n1509_075:0591b01_5": "如諸佛法種種色光從口中出，青、黃、赤、白、紅、縹，遍照十方無量無邊佛國，還遶佛三匝，從頂上入。",
    "T25n1509_075:0591b03_6": "爾時，阿難從座起，右膝著地，合掌白佛：「佛何因緣微笑？",
    "T25n1509_075:0591b04_7": "諸佛法不以無因緣而笑。」",
    "T25n1509_075:0591b05_8": "佛告阿難：「是恒伽提婆姊未來世中當作佛，劫名星宿，佛號金花。",
    "T25n1509_075:0591b06_9": "阿難！",
    "T25n1509_075:0591b07_10": "是女人畢女身，受男子形，當生阿閦佛阿毘羅提國土，於彼淨修梵行。",
    "T25n1509_075:0591b08_11": "阿難！",
    "T25n1509_075:0591b08_12": "是菩薩在彼國土，亦號金花。",
    "T25n1509_075:0591b09_13": "是金華菩薩於彼壽終，復至他方佛國；從一佛國至一佛國，不離諸佛。",
    "T25n1509_075:0591b11_14": "譬如轉輪聖王，從一觀至一觀，從生至終，足不蹈地。",
    "T25n1509_075:0591b12_15": "阿難！",
    "T25n1509_075:0591b12_16": "是金花菩薩摩訶薩亦如是，從一佛國至一佛國，乃至阿耨多羅三藐三菩提，未甞不見佛。」",
    "T25n1509_075:0591b14_17": "時，阿難作是念言：「是金華菩薩摩訶薩後作佛時，諸菩薩摩訶薩會，當知為如佛會。」",
    "T25n1509_075:0591b16_18": "佛知阿難意所念，告阿難言：「如是！",
    "T25n1509_075:0591b17_19": "如是！",
    "T25n1509_075:0591b17_20": "是金花佛時菩薩摩訶薩會，當知為如佛會。",
    "T25n1509_075:0591b18_21": "阿難！",
    "T25n1509_075:0591b18_22": "是金花佛比丘僧無量無邊、不可數不可數，若干百千萬億那由他。",
    "T25n1509_075:0591b19_23": "阿難！",
    "T25n1509_075:0591b20_0": "是金花菩薩作佛時，其國土無有是諸眾惡，如上所說。」",
    "T25n1509_075:0591b21_1": "阿難白佛言：「世尊！",
    "T25n1509_075:0591b21_2": "是女人從何處殖德本、種善根？」",
    "T25n1509_075:0591b22_3": "佛告阿難：「是女人從然燈佛所種善根，初發阿耨多羅三藐三菩提心，以是功德，迴向阿耨多羅三藐三菩提；亦以金華散然燈佛上，求阿耨多羅三藐三菩提。",
    "T25n1509_075:0591b26_4": "阿難！",
    "T25n1509_075:0591b26_5": "如我爾時以五華散然燈佛上，求阿耨多羅三藐三菩提。",
    "T25n1509_075:0591b27_6": "然燈佛知我善根成就，與我受阿耨多羅三藐三菩提記。",
    "T25n1509_075:0591b28_7": "是女人聞我受記，發心言：『我當來世亦如是菩薩，得受阿耨多羅三藐三菩提記。』",
    "T25n1509_075:0591c01_8": "阿難！",
    "T25n1509_075:0591c01_9": "當知是女人於然燈佛所初發心。」",
    "T25n1509_075:0591c02_10": "阿難白佛言：「世尊！",
    "T25n1509_075:0591c02_11": "是女人久習行阿耨多羅三藐三菩提。」",
    "T25n1509_075:0591c03_12": "佛言：「如是！",
    "T25n1509_075:0591c04_13": "如是！",
    "T25n1509_075:0591c04_14": "是女人久習行阿耨多羅三藐三菩提。」",
    "T25n1509_075:0591c05_15": "【論】問曰：如是大眾聞說淨國土行，何以但一女人取淨國土願？",
    "T25n1509_075:0591c06_16": "答曰：多有發淨國土願者，但不發言；女人性輕躁好勝，世世習氣故發言。",
    "T25n1509_075:0591c08_17": "復次，有人言：大人有得道分，餘人無分；佛法不然，隨眾生業因緣。",
    "T25n1509_075:0591c09_18": "譬如良藥療治諸病，不擇貴賤。",
    "T25n1509_075:0591c10_19": "雖復女人淺智，而先世業因緣，應得受記；心生欲說，故佛聽自說。",
    "T25n1509_075:0591c12_20": "復次，若佛默然與受記者，人則生疑：「有何因緣故，獨與此女受記？」",
    "T25n1509_075:0591c13_21": "是故佛因其自說故而與受記。",
    "T25n1509_075:0591c14_22": "問曰：何以名為「恒伽提婆」？",
    "T25n1509_075:0591c15_23": "答曰：一切皆有名字，為識故，何足求義？",
    "T25n1509_075:0591c16_24": "有人言：是女父母供養恒伽神，得此女故，言恒伽提婆。",
    "T25n1509_075:0591c17_25": "恒伽是河名，提婆名天。",
    "T25n1509_075:0591c18_26": "是女人福德因緣，生於富家，聞佛法信樂故，能以金銀寶華、金縷織成上下衣，并莊嚴自身瓔珞具，用供養上佛。",
    "T25n1509_075:0591c20_27": "佛報以受記，觀是女人宿世所行，便微笑。",
    "T25n1509_075:0591c21_28": "微笑義如先說。",
    "T25n1509_075:0591c22_29": "此中小因緣而起大事，故佛微笑。",
    "T25n1509_075:0591c22_30": "問曰：是女福德應久轉女人，何以方於阿閦佛國乃轉女身？",
    "T25n1509_075:0591c24_31": "答曰：世間五欲難斷，女人著欲情多故，雖世世行諸福德，不能得男子身；今得受記，諸煩惱折薄，是故於阿閦佛國方得男子身。",
    "T25n1509_075:0591c27_32": "有人言：此女宿世以人多輕女人故，願女身受記。",
    "T25n1509_075:0591c28_33": "如是等因緣，不轉女身而得受記。",
    "T25n1509_075:0591c29_34": "復次，經說女人五礙，不說不得受記，是故不應生難。",
    "T25n1509_075:0592a01_35": "阿難聞是女人無量劫中從一佛國至一佛國廣集功德，當來得淨佛世界，其中菩薩皆有三十二相、八十種隨形好、無量光明，是故阿難歎未曾有：「能如是淨佛國土，便為如佛會。」",
    "T25n1509_075:0592a05_36": "佛可其言已，阿難等疑此女人希有，聞少法而得大果報，是故難問：「是女人從何處殖諸德本？」",
    "T25n1509_075:0592a08_37": "佛答：「定光佛授我記時，是女人持金華散佛，彼作是願：『此人後成佛時，亦當受與我記。』",
    "T25n1509_075:0592a10_38": "從彼種善根，今得果報。」",
    "T25n1509_075:0592a11_0": "◎",
    "T25n1509_075:0592a12_0": "大智度論卷第七十五"
}