{
    "T17n0765_005:0683c02_0": "本事經卷第五",
    "T17n0765_005:0683c04_0": "大唐三藏法師玄奘奉　詔譯",
    "T17n0765_005:0683c05_0": "二法品第二之三",
    "T17n0765_005:0683c06_0": "吾從世尊聞如是語：「苾芻當知！",
    "T17n0765_005:0683c06_1": "施有二種。",
    "T17n0765_005:0683c06_2": "云何為二？",
    "T17n0765_005:0683c07_3": "一者財施；二者法施。",
    "T17n0765_005:0683c07_4": "云何財施？",
    "T17n0765_005:0683c07_5": "謂有一類補特伽羅，能施種種美妙飲食、香鬘、衣、乘、房舍、臥具、資產、燈明、病緣醫藥，捨如是等，分布惠他，名為財施。",
    "T17n0765_005:0683c10_6": "云何法施？",
    "T17n0765_005:0683c10_7": "謂廣為他宣說正法，初、中、後善，文義巧妙，純滿清白梵行之法，令諸有情聞已解脫生、老、病、死、愁、歎、憂、苦，諸熱惱法，是名法施。",
    "T17n0765_005:0683c13_8": "於此財、法二種施中，法施最上勝妙第一。",
    "T17n0765_005:0683c14_9": "譬如世間，從牛出乳，從乳出酪，酪出生酥，從此生酥，出於熟酥，復從熟酥出於醍醐。",
    "T17n0765_005:0683c16_10": "於是種種牛諸味中，醍醐最上勝妙第一。",
    "T17n0765_005:0683c17_11": "如是財、法二種施中，法施最上勝妙第一。",
    "T17n0765_005:0683c18_12": "於法施中，能無顛倒行法施者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」",
    "T17n0765_005:0683c20_13": "爾時，世尊重攝此義而說頌曰：「於二種施中，　　法施為第一，　能行法施者，　　善逝最為尊。",
    "T17n0765_005:0683c24_0": "　受財施田中，　　如來為第一，　行財施不定，　　受法施眾生。",
    "T17n0765_005:0683c26_0": "　財施令眾生，　　得世安隱樂；　法施令受者，　　究竟證涅槃。」",
    "T17n0765_005:0683c28_0": "吾從世尊聞如是語：「苾芻當知！",
    "T17n0765_005:0683c28_1": "祠祀有二。",
    "T17n0765_005:0683c29_0": "云何為二？",
    "T17n0765_005:0683c29_1": "一、財祠祀；二、法祠祀。",
    "T17n0765_005:0683c29_2": "財祠祀者，謂有一類補特伽羅，祠祀種種美妙飲食、香鬘、衣、乘、房舍、臥具、資產、燈明，如是等類，名財祠祀。",
    "T17n0765_005:0684a03_3": "法祠祀者，謂能祠祀契經、應頌、記別、伽他、自說、本事、本生、方廣、未曾有法，以無量門，如理宣說、施設建立、分別開示，名法祠祀。",
    "T17n0765_005:0684a06_4": "於此財、法二祠祀中，法祠最上勝妙第一。",
    "T17n0765_005:0684a07_0": "譬如世間從牛出乳，從乳出酪，酪出生酥，從此生酥，出於熟酥，復從熟酥出於醍醐，於是種種牛諸味中，醍醐最上勝妙第一。",
    "T17n0765_005:0684a09_1": "如是財、法二祠祀中，法祠最上勝妙第一。",
    "T17n0765_005:0684a10_2": "於法祠中，能無顛倒行法祠者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」",
    "T17n0765_005:0684a13_3": "爾時，世尊重攝此義而說頌曰：「於二種祠中，　　法祠為第一，　能行法祠者，　　善逝最為尊。",
    "T17n0765_005:0684a17_0": "　受財祀田中，　　如來為第一，　行財祀不定，　　受法祀眾生。",
    "T17n0765_005:0684a19_0": "　財祀令眾生，　　得世安隱樂；　法祠令受者，　　究竟證涅槃。」",
    "T17n0765_005:0684a21_0": "吾從世尊聞如是語：「苾芻當知！",
    "T17n0765_005:0684a21_1": "諸修行者，同集會時，應作二事：一者法言；二者宴默。",
    "T17n0765_005:0684a22_2": "由法言故，審知有德；審知德故，便深敬信；深敬信故，便往詣彼；往詣彼故，親近供事；親供事故，求聞正法；求聞法故，攝耳不亂；耳不亂故，聽聞正法；聞正法故，於法通利；法通利故，能記持法；記持法故，能觀察義；觀察義時，堪能於法審諦思惟；堪能於法審諦思時，便生欲樂；生欲樂已，便得勢力；得勢力已，便能稱量；由稱量故，便能決擇；能決擇故，於諦隨覺，便自了知：我生已盡，梵行已立，所作已辦，不受後有。",
    "T17n0765_005:0684b03_3": "「由宴默故，心便寂定，清淨鮮白無有瑕釁，離隨煩惱，調順堪任，安住不動，堪能引發；能引發故，如實了知；如實知故，便能厭背；能厭背故，便能離欲；既離欲已，便得解脫；得解脫已，便自了知：我已解脫，我生已盡，梵行已立，所作已辦，不受後有。",
    "T17n0765_005:0684b09_4": "汝等苾芻應說上法、應了上法。",
    "T17n0765_005:0684b09_5": "若能如是，乃名真實攝受仙幢。",
    "T17n0765_005:0684b10_6": "非眾集會戲論語言，能正了知諸法實相、能斷諸漏、能證涅槃。",
    "T17n0765_005:0684b12_7": "我常集會宣說上法、了知上法，故名第一攝受仙幢。」",
    "T17n0765_005:0684b13_8": "爾時，世尊重攝此義而說頌曰：「行者集會時，　　應修作二事，　謂寂然宴默，　　及說正法言。",
    "T17n0765_005:0684b17_0": "　由說正法言，　　及寂然宴默，　知諸法實相，　　究竟證涅槃。",
    "T17n0765_005:0684b19_0": "　汝等諸苾芻，　　若說了上法，　乃得名真實，　　攝受大仙幢。",
    "T17n0765_005:0684b21_0": "　我常處眾中，　　宣說照了法，　是故名第一，　　攝受大仙幢。",
    "T17n0765_005:0684b23_0": "　若依正法幢，　　能說能修行，　定速脫生死，　　至究竟涅槃。」",
    "T17n0765_005:0684b25_0": "吾從世尊聞如是語：「苾芻當知！",
    "T17n0765_005:0684b25_1": "若諸苾芻於言說時非理作意，起欲尋思、起恚尋思、起害尋思，如是苾芻，名多惡者、行慢緩者。",
    "T17n0765_005:0684b27_2": "趣向多惡為方便故，於斷於離棄捨善軛，放逸懈怠、下劣精進，亡失正念、有不正知，不定心亂縱任諸根，無出離見，不知出離、如實正慧，趣向惡魔、惡不善法，為諸惡魔、惡不善法之所摧伏，增長一切惡不善法。",
    "T17n0765_005:0684c03_3": "若諸苾芻於宴默時非理作意，廣說乃至增長一切惡不善法。",
    "T17n0765_005:0684c05_4": "如是苾芻，為諸有智同梵行者之所訶毀，我亦於彼常不稱讚。",
    "T17n0765_005:0684c06_5": "如是苾芻，雖得出家受具足戒，而名惡慧樂有癡人。",
    "T17n0765_005:0684c07_6": "是故汝等應如是學：我當云何方便斷除非理作意，方便修習如理作意？",
    "T17n0765_005:0684c09_7": "汝等苾芻，應如是學。」",
    "T17n0765_005:0684c09_8": "爾時，世尊重攝此義而說頌曰：「言說、宴默時，　　縱諸根造惡，　不奉行我教，　　是愚昧癡人。",
    "T17n0765_005:0684c13_0": "　故汝等苾芻，　　應修不放逸，　離非理作意，　　當如理思惟。",
    "T17n0765_005:0684c15_0": "　汝等若正勤，　　語默無放逸，　不久度生死，　　證無上涅槃。」",
    "T17n0765_005:0684c17_0": "吾從世尊聞如是語：「苾芻當知！",
    "T17n0765_005:0684c17_1": "若諸苾芻於言說時如理作意，出離尋思、無恚尋思、無害尋思，如是苾芻，名多善者、無慢緩者。",
    "T17n0765_005:0684c19_2": "趣向多善為方便故，於斷於離不捨善軛，離諸放逸、勇猛精進，正念正知、心定無亂、密護諸根，有出離見，能知出離、如實正慧，棄背惡魔、惡不善法，摧伏惡魔、惡不善法，損減一切惡不善法。",
    "T17n0765_005:0684c24_3": "若諸苾芻於宴默時如理作意，廣說乃至損減一切惡不善法。",
    "T17n0765_005:0684c25_4": "如是苾芻，為諸有智同梵行者之所稱讚，我亦於彼恒常稱讚。",
    "T17n0765_005:0684c27_5": "如是苾芻，名真出家受具足戒，有大智慧，不樂諸有，名不癡人。",
    "T17n0765_005:0684c28_6": "是故汝等應如是學：我當云何方便修習如理作意，方便斷除非理作意？",
    "T17n0765_005:0685a01_7": "汝等苾芻，應如是學。」",
    "T17n0765_005:0685a01_8": "爾時，世尊重攝此義而說頌曰：「言說、宴默時，　　不縱根造惡，　能奉行我教，　　是聰慧智人。",
    "T17n0765_005:0685a05_0": "　修出離尋思，　　及無恚無害，　有出離正見，　　於如實能知；　能摧伏惡魔，　　諸惡不善法，　永斷諸煩惱，　　證究竟涅槃。",
    "T17n0765_005:0685a09_0": "　故汝等苾芻，　　應修不放逸，　當如理作意，　　離非理思惟。",
    "T17n0765_005:0685a11_0": "　汝等若正勤，　　語默無放逸，　不久度生死，　　證無上涅槃。」",
    "T17n0765_005:0685a13_0": "吾從世尊聞如是語：「苾芻當知！",
    "T17n0765_005:0685a13_1": "有學苾芻，有二種力。",
    "T17n0765_005:0685a14_2": "云何為二？",
    "T17n0765_005:0685a14_3": "謂思擇力及修習力。",
    "T17n0765_005:0685a14_4": "云何苾芻有思擇力？",
    "T17n0765_005:0685a15_5": "所謂一類有學苾芻，受用種種衣服、飲食、房舍、臥具、病緣醫藥資生具時，皆善思擇非不思擇而便受用。",
    "T17n0765_005:0685a17_6": "於所未得衣服、飲食、房舍、臥具、病緣醫藥諸資生具，不甚希求；於所已得衣服、飲食、房舍、臥具、病緣醫藥諸資生具，不深耽著。",
    "T17n0765_005:0685a20_7": "堪能忍受寒熱飢渴、風日蚊虻、蛇蝎等觸，堪能忍受他所毀謗、罵辱等言，堪能忍受身內所生，猛利辛楚、酸疼難忍、奪命臨終難治苦受，堪能忍受一切世間極難忍事。",
    "T17n0765_005:0685a24_8": "能善思擇，諸身、語、意三種惡行，能照現法、生法、後法不可愛樂苦異熟果。",
    "T17n0765_005:0685a26_9": "作是思惟：我今定當斷身、語、意三種惡行，我今定當修身、語、意三種妙行。",
    "T17n0765_005:0685a27_10": "能正了知三種惡行所有過患，復正了知三種妙行所有功德。",
    "T17n0765_005:0685a29_11": "既正知已，勤斷勤修惡行妙行，修治自身令其清淨，離諸罪法。",
    "T17n0765_005:0685b01_12": "如是名為有學苾芻，初思擇力。",
    "T17n0765_005:0685b02_13": "云何苾芻有修習力？",
    "T17n0765_005:0685b03_0": "所謂一類有學苾芻，所得憶念，一切皆與覺支相順而不相違，所得擇法及精進、喜、輕安、定、捨，一切皆與覺支相順而不相違；修念覺支，皆依止厭、皆依止離、皆依止滅，迴向於捨，修習擇法及精進、喜、輕安、定、捨覺支，皆依止厭、皆依止離、皆依止滅，迴向於捨。",
    "T17n0765_005:0685b08_1": "如是名為有學苾芻後修習力。",
    "T17n0765_005:0685b09_2": "是名有學苾芻二力。」",
    "T17n0765_005:0685b10_0": "爾時，世尊重攝此義而說頌曰：「諸有學苾芻，　　略有二種力，　思擇及修習，　　能伏惡魔軍。",
    "T17n0765_005:0685b13_0": "　見惡過能斷，　　知妙德能修，　能忍受思惟，　　是名思擇力。",
    "T17n0765_005:0685b15_0": "　依止厭離滅，　　及迴向於捨，　而修七覺支，　　是名修習力。」",
    "T17n0765_005:0685b17_0": "吾從世尊聞如是語：「苾芻當知！",
    "T17n0765_005:0685b17_1": "由二種法盡滅故死。",
    "T17n0765_005:0685b18_2": "云何二法？",
    "T17n0765_005:0685b18_3": "一、業；二、壽。",
    "T17n0765_005:0685b18_4": "由業盡故及壽盡故，決定命終。",
    "T17n0765_005:0685b19_5": "若時有業，爾時有壽；若時有壽，爾時有業。",
    "T17n0765_005:0685b20_6": "所以者何？",
    "T17n0765_005:0685b20_7": "如是二法恒常和合、無不和合，如是二法不可施設分析離散。",
    "T17n0765_005:0685b22_8": "此時有業，彼時有壽；此時有壽，彼時有業。",
    "T17n0765_005:0685b23_9": "若有其業，即有其壽；若有其壽，即有其業。",
    "T17n0765_005:0685b24_0": "若無其業，即無其壽；若無其壽，即無其業。",
    "T17n0765_005:0685b24_1": "譬如燃燈，生焰發明，若有其焰，即有其明；若有其明，即有其焰。",
    "T17n0765_005:0685b26_2": "若無其焰，即無其明；若無其明，即無其焰。",
    "T17n0765_005:0685b27_3": "業、壽亦爾。",
    "T17n0765_005:0685b27_4": "若有其業，即有其壽；若有其壽，即有其業。",
    "T17n0765_005:0685b28_5": "若無其業，即無其壽；若無其壽，即無其業。",
    "T17n0765_005:0685b29_6": "如是二法盡滅故死。」",
    "T17n0765_005:0685c01_0": "爾時，世尊重攝此義而說頌曰：「二法恒相隨，　　謂業及與壽，　業有壽亦有，　　業無壽亦無。",
    "T17n0765_005:0685c04_0": "　壽業未消亡，　　有情終不死，　壽業若盡滅，　　含識死無疑。」",
    "T17n0765_005:0685c06_0": "吾從世尊聞如是語：「苾芻當知！",
    "T17n0765_005:0685c06_1": "有二種行，世間眾生皆共造作。",
    "T17n0765_005:0685c07_2": "云何為二？",
    "T17n0765_005:0685c07_3": "一者能感短壽之行；二者能感長壽之行。",
    "T17n0765_005:0685c08_4": "云何能感短壽之行？",
    "T17n0765_005:0685c09_5": "謂有一類補特伽羅，常樂殺生，為性兇暴，血塗其手，傷害物命，無有慚羞，無有慈愍，於諸眾生常行殺害，乃至殺害折脚蟻子，是名能感短壽之行。",
    "T17n0765_005:0685c12_6": "云何能感長壽之行？",
    "T17n0765_005:0685c13_0": "謂有一類補特伽羅，遠離殺生，棄捨殺具，慚羞慈愍，於諸眾生常不殺害，乃至不害折脚蟻子，是名能感長壽之行。",
    "T17n0765_005:0685c15_1": "如是名為有二種行，世間眾生皆共造作。」",
    "T17n0765_005:0685c16_2": "爾時，世尊重攝此義而說頌曰：「世間諸有情，　　略有二種行，　由二行差別，　　感壽有短長。",
    "T17n0765_005:0685c20_0": "　謂常樂殺生，　　兇暴血塗手，　無慚羞慈愍，　　感短壽無疑。",
    "T17n0765_005:0685c22_0": "　常樂離殺生，　　棄捨諸殺具，　有慚羞慈愍，　　感長壽無疑。」",
    "T17n0765_005:0685c24_0": "吾從世尊聞如是語：「苾芻當知！",
    "T17n0765_005:0685c24_1": "由二行相應取心相。",
    "T17n0765_005:0685c25_2": "云何為二？",
    "T17n0765_005:0685c25_3": "一者名為所緣行相；二者名為作意行相。",
    "T17n0765_005:0685c26_4": "所有一切已取、現取、當取心相，皆由如是二種行相。",
    "T17n0765_005:0685c27_5": "汝等苾芻由二行相，應當正勤善取心相；取心相已，應善作意；善作意已，應善觀察；善觀察已，應善安住；善安住已，應同地界正勤修習無量無損，應同水界、火界、風界正勤修習無量無損。",
    "T17n0765_005:0686a03_6": "「苾芻當知！",
    "T17n0765_005:0686a03_7": "譬如地界，若於其中安置糞穢、洟唾、膿血，如是等類淨、不淨物雖置其中，而其地界曾無違順、欣慼、高下。",
    "T17n0765_005:0686a05_8": "如是安心應同地界，正勤修習無量無損。",
    "T17n0765_005:0686a06_9": "既同地界正勤修習無量無損，雖遇種種違順眾緣，而心都無分別計著，終不由此差別因緣其心高下。",
    "T17n0765_005:0686a09_10": "又如水界、火界、風界，若於其中安置糞穢、洟唾、膿血，如是等類淨、不淨物雖置其中，而其水界、火界、風界曾無違順、欣慼、高下。",
    "T17n0765_005:0686a11_11": "如是安心應同水界、火界、風界，正勤修習無量無損。",
    "T17n0765_005:0686a13_12": "既同水界、火界、風界正勤修習無量無損，雖遇種種違順眾緣，而心都無分別計著，終不由此差別因緣其心高下。",
    "T17n0765_005:0686a15_13": "「由此定故，於有識身及外一切所緣相中，我我所執、見、慢、隨眠，善伏善斷。",
    "T17n0765_005:0686a17_14": "於彼二種其心超越，離一切相，寂靜安樂，得善解脫。",
    "T17n0765_005:0686a18_15": "所有一切心善解脫、慧善解脫，皆於其中，我我所執、見、慢、隨眠，善伏善斷。",
    "T17n0765_005:0686a20_16": "於彼二種，其心超越，離一切相，寂靜安隱，得善解脫。",
    "T17n0765_005:0686a21_17": "於其所得利、譽、稱、樂，其心不欣；於其所遭衰、毀、譏、苦，其心不慼，是名超過世間八法。",
    "T17n0765_005:0686a23_18": "其心平等，猶如世間地、水、火、風，世間八法所不能染。」",
    "T17n0765_005:0686a24_19": "爾時，世尊重攝此義而說頌曰：「難調躁動心，　　遠行無第二，　能正勤取相，　　是謂世聰明。",
    "T17n0765_005:0686a28_0": "　善取心相已，　　復作意觀察，　正念住其心，　　勤修同四界。",
    "T17n0765_005:0686b01_0": "　如是正安住，　　能棄捨諸欲，　於世八法中，　　名善巧無染。」",
    "T17n0765_005:0686b03_0": "吾從世尊聞如是語：「苾芻當知！",
    "T17n0765_005:0686b03_1": "有二種法，雖共乖違未甞和合，然於其中無缺無間。",
    "T17n0765_005:0686b04_2": "云何為二？",
    "T17n0765_005:0686b05_3": "謂生與死。",
    "T17n0765_005:0686b05_4": "譬如世間光明、影闇，雖共乖違未甞和合，然於其中無缺無間。",
    "T17n0765_005:0686b06_5": "光明發時，影闇便沒；影闇起時，光明便謝。",
    "T17n0765_005:0686b07_6": "生、死亦爾，恒共乖違未甞和合，然於其中無缺無間。",
    "T17n0765_005:0686b09_7": "生法有時，死法便沒；死法有時，生法便謝。」",
    "T17n0765_005:0686b10_8": "爾時，世尊重攝此義而說頌曰：「如光明、影闇，　　雖恒共乖違，　然於二法中，　　未曾有間缺。",
    "T17n0765_005:0686b13_0": "　生、死亦如是，　　雖恒共乖違，　然於二法中，　　未曾有間缺。",
    "T17n0765_005:0686b15_0": "　無明根所生，　　愛水所滋潤，　纔死生便續，　　中無間缺時。」",
    "T17n0765_005:0686b17_0": "吾從世尊聞如是語：「苾芻當知！",
    "T17n0765_005:0686b17_1": "死有二種。",
    "T17n0765_005:0686b17_2": "云何為二？",
    "T17n0765_005:0686b18_3": "一者不調伏死；二者調伏死。",
    "T17n0765_005:0686b18_4": "云何名為不調伏死？",
    "T17n0765_005:0686b19_5": "謂諸愚夫無聞異生，未能親覲正見善士、未能了知善士之法，於善士法未自調順。",
    "T17n0765_005:0686b21_6": "彼隨觀見：色即是我，色屬於我，色在我中，我在色中。",
    "T17n0765_005:0686b22_7": "彼隨觀見：受即是我，受屬於我，受在我中，我在受中。",
    "T17n0765_005:0686b23_8": "彼隨觀見：想即是我，想屬於我，想在我中，我在想中。",
    "T17n0765_005:0686b24_9": "彼隨觀見：行即是我，行屬於我，行在我中，我在行中。",
    "T17n0765_005:0686b26_10": "彼隨觀見：識即是我，識屬於我，識在我中，我在識中。",
    "T17n0765_005:0686b27_11": "眼見色已，執取其相、執取隨好。",
    "T17n0765_005:0686b28_12": "由是因緣，於其眼根不能正念防守而住，發起貪憂，便有無量惡不善法隨心流漏不可堰塞。",
    "T17n0765_005:0686c01_13": "於其眼根不能防守，縱蕩眼根行諸境界，貪著色味，纏擾其心。",
    "T17n0765_005:0686c02_14": "緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由眼根不調伏故。",
    "T17n0765_005:0686c06_0": "如是或時，耳聞聲已、鼻嗅香已、舌甞味已、身覺觸已、意了法已，執取其相、執取隨好。",
    "T17n0765_005:0686c07_1": "由是因緣，於其意根不能正念防守而住，發生貪憂，便有無量惡不善法隨心流漏不可堰塞。",
    "T17n0765_005:0686c10_2": "於其意根不能防守，縱蕩意根行諸境界，貪著法味纏擾其心。",
    "T17n0765_005:0686c11_3": "緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由意根不調伏故。",
    "T17n0765_005:0686c14_4": "如是名為不調伏死。",
    "T17n0765_005:0686c15_5": "「云何名為調伏而死？",
    "T17n0765_005:0686c15_6": "謂諸賢聖多聞弟子，已能親覲正見善士、已能了知善士之法，於善士法已自調順。",
    "T17n0765_005:0686c17_7": "不隨觀見：色即是我，色屬於我，色在我中，我在色中。",
    "T17n0765_005:0686c19_8": "不隨觀見：受即是我，受屬於我，受在我中，我在受中。",
    "T17n0765_005:0686c20_9": "不隨觀見：想即是我，想屬於我，想在我中，我在想中。",
    "T17n0765_005:0686c21_10": "不隨觀見：行即是我，行屬於我，行在我中，我在行中。",
    "T17n0765_005:0686c22_11": "不隨觀見：識即是我，識屬於我，識在我中，我在識中。",
    "T17n0765_005:0686c24_12": "眼見色已，不執其相、不執隨好。",
    "T17n0765_005:0686c24_13": "由是因緣，於其眼根善能正念防守而住，不起貪憂，所有無量惡不善法隨心流漏皆能堰塞。",
    "T17n0765_005:0686c27_0": "於其眼根善能防守，不縱眼根行諸境界、不貪色味纏擾其心。",
    "T17n0765_005:0686c28_1": "不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由眼根善調伏故。",
    "T17n0765_005:0687a02_2": "如是或時，耳聞聲已、鼻嗅香已、舌甞味已、身覺觸已、意了法已，不執其相、不執隨好。",
    "T17n0765_005:0687a04_3": "由是因緣，於其意根善能正念防守而住，不起貪憂，所有無量惡不善法隨心流漏皆能堰塞。",
    "T17n0765_005:0687a06_4": "於其意根善能防守，不縱意根行諸境界，不貪法味纏擾其心。",
    "T17n0765_005:0687a08_5": "不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由意根善調伏故。",
    "T17n0765_005:0687a11_6": "如是名為調伏而死。",
    "T17n0765_005:0687a12_0": "「苾芻當知！",
    "T17n0765_005:0687a12_1": "不調伏死，沈沒無量生死苦海；調伏而死，超度無量生死苦海。",
    "T17n0765_005:0687a13_2": "是名二死。」",
    "T17n0765_005:0687a13_3": "爾時，世尊重攝此義而說頌曰：「略說諸有情，　　死法有二種，　調伏、不調伏，　　更無有第三。",
    "T17n0765_005:0687a17_0": "　若不調伏死，　　定於諸趣中，　受諸苦輪迴，　　經無量往返。",
    "T17n0765_005:0687a19_0": "　調伏而死者，　　終不墮惡趣，　於人天趣中，　　能永盡眾苦。」",
    "T17n0765_005:0687a21_0": "吾從世尊聞如是語：「苾芻當知！",
    "T17n0765_005:0687a21_1": "一切諸法略有二種。",
    "T17n0765_005:0687a22_2": "云何為二？",
    "T17n0765_005:0687a22_3": "一者雜染；二者清淨。",
    "T17n0765_005:0687a22_4": "應正觀察由一法生。",
    "T17n0765_005:0687a23_5": "所以者何？",
    "T17n0765_005:0687a23_6": "若於一法能正守護，則於一切能正守護；若於一法不能守護，則於一切不能守護。",
    "T17n0765_005:0687a25_7": "云何一法？",
    "T17n0765_005:0687a25_8": "謂眾生心。",
    "T17n0765_005:0687a26_9": "「若有於心不能守護，則不能護身、語、意業；若不能護身、語、意業，是人即為身、語、意業皆悉敗壞；身、語、意業皆敗壞故，其心即有擾濁、垢穢。",
    "T17n0765_005:0687a29_10": "心有擾濁及垢穢者，能正了知自利樂事、他利樂事、俱利樂事，無有是處；能正了知善言說義、惡言說義，無有是處；能證一切勝上人法真聖智見，亦無是處。",
    "T17n0765_005:0687b03_11": "所以者何？",
    "T17n0765_005:0687b04_0": "心有擾濁及垢穢故。",
    "T17n0765_005:0687b04_1": "「譬如世間所有臺觀，若一中心不善覆蔽，則椽梁壁皆被淋漏，以椽梁壁被淋漏故，皆悉敗壞。",
    "T17n0765_005:0687b06_2": "又如世間隣近村邑、聚落池沼，擾濁、垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極難可見。",
    "T17n0765_005:0687b09_3": "所以者何？",
    "T17n0765_005:0687b09_4": "水有擾濁及垢穢故。",
    "T17n0765_005:0687b10_5": "如是眾生，若有於心不能守護，則不能護身、語、意業；若不能護身、語、意業，是人即為身、語、意業皆悉敗壞；身、語、意業皆敗壞故，其心即有擾濁、垢穢。",
    "T17n0765_005:0687b13_6": "心有擾濁及垢穢者，能正了知自利樂事、他利樂事、俱利樂事，無有是處；能正了知善言說義、惡言說義，無有是處；能證一切勝上人法真聖智見，亦無是處。",
    "T17n0765_005:0687b17_7": "所以者何？",
    "T17n0765_005:0687b17_8": "心有擾濁及垢穢故。",
    "T17n0765_005:0687b17_9": "「若有於心能善守護，則能善護身、語、意業；若能善護身、語、意業，是人即為身、語、意業皆不敗壞；身、語、意業不敗壞故，其心即無擾濁、垢穢。",
    "T17n0765_005:0687b20_10": "心無擾濁及垢穢者，能正了知自利樂事、他利樂事、俱利樂事，斯有是處；能正了知善言說義、惡言說義，斯有是處；能證一切勝上人法真聖智見，斯有是處。",
    "T17n0765_005:0687b24_11": "所以者何？",
    "T17n0765_005:0687b24_12": "心無擾濁及垢穢故。",
    "T17n0765_005:0687b25_13": "「譬如世間所有臺觀，若一中心極善覆蔽，則椽梁壁皆無淋漏；以椽梁壁無淋漏故，皆不敗壞。",
    "T17n0765_005:0687b27_14": "又如世間遠離村邑、聚落池沼，無有擾濁及諸垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極易可見。",
    "T17n0765_005:0687c01_15": "所以者何？",
    "T17n0765_005:0687c01_16": "水無擾濁及垢穢故。",
    "T17n0765_005:0687c02_17": "如是眾生，若有於心能善守護，則能善護身、語、意業；若能善護身、語、意業，是人即為身、語、意業皆不敗壞；身、語、意業不敗壞故，其心即無擾濁、垢穢。",
    "T17n0765_005:0687c05_18": "心無擾濁及垢穢者，能正了知自利樂事、他利樂事、俱利樂事，斯有是處；能正了知善言說義、惡言說義，斯有是處；能證一切勝上人法真聖智見，斯有是處。",
    "T17n0765_005:0687c09_19": "所以者何？",
    "T17n0765_005:0687c09_20": "心無擾濁及垢穢故。",
    "T17n0765_005:0687c09_21": "「苾芻當知！",
    "T17n0765_005:0687c10_22": "心雜染故，有情雜染；心清淨故，有情清淨。",
    "T17n0765_005:0687c11_23": "是故雜染、清淨二法，皆依止心，從心所起。」",
    "T17n0765_005:0687c12_24": "爾時，世尊重攝此義而說頌曰：「若不護於心，　　隨順於諸欲，　恒馳散放逸，　　一切無不為。",
    "T17n0765_005:0687c15_0": "　若善護於心，　　不隨順諸欲，　無馳散放逸，　　一切皆防護。",
    "T17n0765_005:0687c17_0": "　世間聰慧人，　　能防身語意。",
    "T17n0765_005:0687c18_0": "　令不造諸惡，　　名真健丈夫。」",
    "T17n0765_005:0687c19_0": "復從世尊聞如是語：「苾芻當知！",
    "T17n0765_005:0687c19_1": "有二種見，令諸有情展轉相違互為怨害。",
    "T17n0765_005:0687c20_2": "云何為二？",
    "T17n0765_005:0687c20_3": "所謂有見及無有見。",
    "T17n0765_005:0687c21_4": "諸有沙門或婆羅門，攝受有見、習行有見、耽著有見，與諸愛樂無有見者，展轉相違互為怨害；稱讚有見，最為第一。",
    "T17n0765_005:0687c24_5": "諸有沙門或婆羅門，攝無有見、習無有見、著無有見，與其愛樂諸有見者，展轉相違互為怨害；讚無有見，最為第一。",
    "T17n0765_005:0687c26_6": "若有沙門或婆羅門，於此二見諸集、滅、味、過患、出離，不以正慧如實了知，我說彼人名無智見；有貪、瞋、癡，有違、有害，無慧、無明，不能解脫生老病死、愁歎憂苦熱惱等法，不能解脫生死眾苦。",
    "T17n0765_005:0688a02_7": "若有沙門或婆羅門，於此二見諸集、滅、味、過患、出離，能以正慧如實了知，我說彼人名有智見；無貪、瞋、癡，無違、無害，有慧、有明，定能解脫生老病死、愁歎憂苦熱惱等法，定能解脫生死大苦。」",
    "T17n0765_005:0688a06_8": "爾時，世尊重攝此義而說頌曰：「世間由二見，　　展轉互相違，　彼此作怨讎，　　謂見有、無有。",
    "T17n0765_005:0688a10_0": "　諸有於此見，　　愛樂不能捨，　是謂愚癡人，　　恒毀他自讚。",
    "T17n0765_005:0688a12_0": "　若不知此見，　　集滅味患出，　見毒箭所傷，　　無明闇所覆；　具足貪瞋癡，　　無智見明慧，　定不能解脫，　　生老病死等。",
    "T17n0765_005:0688a16_0": "　若能知此見，　　集滅味患出，　見毒箭不傷，　　破無明黑闇；　遠離貪瞋癡，　　具智見明慧，　決定能解脫，　　生老病死等。」",
    "T17n0765_005:0688a20_0": "復從世尊聞如是語：「苾芻當知！",
    "T17n0765_005:0688a20_1": "有二正見，應諦尋思、稱量、觀察。",
    "T17n0765_005:0688a21_2": "若諦尋思、稱量、觀察，能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。",
    "T17n0765_005:0688a23_3": "云何為二？",
    "T17n0765_005:0688a24_4": "所謂一切世間正見、出世正見。",
    "T17n0765_005:0688a24_5": "「云何名為世間正見？",
    "T17n0765_005:0688a25_6": "謂有一類起如是見，立如是論：決定有施，有受有祠，有善惡業，有異熟果，有此世間，有彼世間，有父有母，有諸有情化生種類於其世間，有諸沙門、婆羅門等，正至正行於此世間及彼世間，自然通達，作證領受。",
    "T17n0765_005:0688b01_7": "如是名為世間正見。",
    "T17n0765_005:0688b01_8": "「諸聖弟子於此所說世間正見，應諦尋思、稱量、觀察：依此所說世間正見，能令眾生畢竟解脫生老病死、愁歎憂苦熱惱等法不？",
    "T17n0765_005:0688b04_9": "諦觀察已，便正了知：依此所說世間正見，不令眾生畢竟解脫生老病死、愁歎憂苦熱惱等法。",
    "T17n0765_005:0688b06_10": "所以者何？",
    "T17n0765_005:0688b06_11": "如是所說世間正見，非真聖見、非出離見、非能究竟證涅槃見，非厭、非離，非滅、非靜，不證通慧，非成等覺、非得涅槃，而能感得生老病死、愁歎憂苦熱惱等法。",
    "T17n0765_005:0688b10_12": "如是知已，於世間法生怖畏想，於出世法生安靜想。",
    "T17n0765_005:0688b11_13": "以於世間生怖畏故，都無執受；無執受故，無所希求；無希求故，於內證得究竟涅槃。",
    "T17n0765_005:0688b13_14": "如是證已，便自了知：我生已盡，梵行已立，所作已辦，不受後有。",
    "T17n0765_005:0688b15_15": "如是汝等，於此所說世間正見，應諦尋思、稱量、觀察。",
    "T17n0765_005:0688b16_16": "「云何名為出世正見？",
    "T17n0765_005:0688b16_17": "謂知苦智、知苦集智、知苦滅智、知能趣向苦滅道智，如是名為出世正見。",
    "T17n0765_005:0688b18_18": "「諸聖弟子於此所說出世正見，應諦尋思、稱量、觀察：依此所說出世正見，能令眾生畢竟解脫生老病死、愁歎憂苦熱惱等法不？",
    "T17n0765_005:0688b21_19": "諦觀察已，便正了知：依此所說出世正見，能令眾生畢竟解脫生老病死、愁歎憂苦熱惱等法。",
    "T17n0765_005:0688b23_20": "所以者何？",
    "T17n0765_005:0688b23_21": "如是所說出世正見，是真聖見、是出離見、是能究竟證涅槃見，能厭、能離，能滅、能靜，能證通慧、能成等覺、能得涅槃，能超一切生老病死、愁歎憂苦熱惱等法。",
    "T17n0765_005:0688b27_22": "如是知已，於出世法生珍寶想，於世間法生下賤想。",
    "T17n0765_005:0688b28_23": "於出世法生珍寶想故，便生歡喜；生歡喜故，其心安適；心安適故，身得輕安；身輕安故，便受悅樂；受悅樂故，心得寂定；心寂定故，能實知見；實知見故，能深厭背；深厭背故，能正離欲；正離欲故，能得解脫。",
    "T17n0765_005:0688c04_24": "得解脫已，便自了知：我生已盡，梵行已立，所作已辦，不受後有。",
    "T17n0765_005:0688c05_25": "如是汝等，於此所說出世正見，應諦尋思、稱量、觀察。",
    "T17n0765_005:0688c07_0": "「如是名為二種正見，應諦尋思、稱量、觀察；能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。」",
    "T17n0765_005:0688c09_1": "爾時，世尊重攝此義而說頌曰：「正見有二種，　　世間、出世間，　智者諦尋思，　　能正盡眾苦。",
    "T17n0765_005:0688c13_0": "　諦思於世間，　　便生怖畏想，　由無執受等，　　究竟證涅槃。",
    "T17n0765_005:0688c15_0": "　諦思出世間，　　便生珍寶想，　歡喜心安適，　　從此獲輕安；　輕安故受樂，　　樂故心寂定，　心定生覺支，　　知見四如實；　見實斷諸疑，　　疑除無所取，　解脫一切苦，　　證無上涅槃。」",
    "T17n0765_005:0688c21_0": "重攝前經嗢拕南曰：　施、祠與集會　　如、不如、學、終　行、相、相違、死　　染淨及二見本事經卷第五"
}