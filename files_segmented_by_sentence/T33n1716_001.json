{
    "T33n1716_001:0681a03_0": "法華私記緣起",
    "T33n1716_001:0681a05_0": "沙門灌頂述",
    "T33n1716_001:0681a06_0": "大法東漸，《僧史》所載，詎有幾人不曾聽講，自解佛乘者乎？",
    "T33n1716_001:0681a07_1": "縱令發悟，復能入定得陀羅尼者不？",
    "T33n1716_001:0681a08_2": "縱具定慧，復帝京弘二法不？",
    "T33n1716_001:0681a08_3": "縱令盛席，謝遣徒眾隱居山谷不？",
    "T33n1716_001:0681a09_4": "縱避世守玄，被徵為二國師不？",
    "T33n1716_001:0681a10_5": "縱帝者所尊，太極對御講《仁王般若》不？",
    "T33n1716_001:0681a11_6": "縱正殿宣揚，為主上三禮不？",
    "T33n1716_001:0681a12_7": "縱令萬乘屈膝，百高座百官稱美讚歎，彈指喧殿不？",
    "T33n1716_001:0681a13_8": "縱道俗顒顒，玄悟《法華》圓意不？",
    "T33n1716_001:0681a14_9": "縱得經意，能無文字，以樂說辯，晝夜流瀉不？",
    "T33n1716_001:0681a15_10": "唯我智者，具諸功德。",
    "T33n1716_001:0681a15_11": "幸哉灌頂，昔於建業，始聽經文；次在江陵，奉蒙玄義；晚還台嶺，仍值鶴林。",
    "T33n1716_001:0681a17_12": "荊揚往復，途將萬里，前後補接，纔聞一遍。",
    "T33n1716_001:0681a18_13": "非但未聞不聞，亦乃聞者未了，卷舒鑽仰，彌覺堅高，猶恨緣淺，不再不三，諮詢無地，如犢思乳。",
    "T33n1716_001:0681a20_14": "並復惟念：斯言若墜，將來可悲。",
    "T33n1716_001:0681a21_15": "《涅槃》明若樹若石，今經稱若田若里，聿遵聖典，書而傳之，《玄》、《文》各十卷。",
    "T33n1716_001:0681a23_16": "或以經論誠言，符此深妙；或標諸師異解，驗彼非圓。",
    "T33n1716_001:0681a24_17": "後代行者，知甘露門之在茲。",
    "T33n1716_001:0681a25_0": "序王",
    "T33n1716_001:0681a26_0": "所言「妙」者，「妙」名不可思議也。",
    "T33n1716_001:0681a26_1": "所言「法」者，十界、十如、權實之法也。",
    "T33n1716_001:0681a27_2": "「蓮華」者，譬權實法也。",
    "T33n1716_001:0681a28_0": "良以妙法難解，假喻易彰！",
    "T33n1716_001:0681a28_1": "況意乃多，略擬前後，合成六也。",
    "T33n1716_001:0681a29_2": "一、為蓮故華，譬為實施權。",
    "T33n1716_001:0681b01_0": "文云「知第一寂滅，以方便力故，雖示種種道，其實為佛乘。」",
    "T33n1716_001:0681b02_1": "二、華敷譬開權，蓮現譬顯實。",
    "T33n1716_001:0681b03_2": "文云「開方便門，示真實相。」",
    "T33n1716_001:0681b03_3": "三、華落譬廢權，蓮成譬立實。",
    "T33n1716_001:0681b04_4": "文云「正直捨方便，但說無上道。」",
    "T33n1716_001:0681b05_5": "又蓮譬於本，華譬於迹，從本垂迹，迹依於本。",
    "T33n1716_001:0681b06_6": "文云「我實成佛來，久遠若斯。",
    "T33n1716_001:0681b06_7": "但教化眾生，作如是說：『我少出家，得三菩提。』」",
    "T33n1716_001:0681b08_0": "二、華敷譬開迹，蓮現譬顯本。",
    "T33n1716_001:0681b08_1": "文云「一切世間皆謂今始得道；我成佛來，無量無邊那由他劫。」",
    "T33n1716_001:0681b10_2": "三、華落譬廢迹，蓮成譬立本。",
    "T33n1716_001:0681b10_3": "文云「諸佛如來，法皆如是。",
    "T33n1716_001:0681b11_4": "為度眾生，皆實不虛。」",
    "T33n1716_001:0681b11_5": "是以先標妙法，次喻蓮華：蕩化城之執教，廢草庵之滯情；開方便之權門，示真實之妙理；會眾善之小行，歸廣大之一乘；上、中、下根，皆與記莂。",
    "T33n1716_001:0681b15_6": "又發眾聖之權巧，顯本地之幽微，故增道損生，位隣大覺。",
    "T33n1716_001:0681b16_7": "一期化導，事理俱圓，蓮華之譬，意在斯矣。",
    "T33n1716_001:0681b17_8": "「經」者，外國稱修多羅，聖教之都名。",
    "T33n1716_001:0681b18_9": "有翻、無翻，事如後釋。",
    "T33n1716_001:0681b18_10": "記者釋曰：蓋「序王」者，敘經玄意。",
    "T33n1716_001:0681b19_11": "玄意述於文心，文心莫過迹本。",
    "T33n1716_001:0681b20_12": "仰觀斯旨，眾義冷然。",
    "T33n1716_001:0681b20_13": "妙法蓮華，即敘名也；示真實之妙理，敘體也；歸廣大之一乘，敘宗也；蕩化城之執教，敘用也；一期化圓，敘教也；六譬，敘迹本也。",
    "T33n1716_001:0681b23_14": "文略意周矣。",
    "T33n1716_001:0681b25_0": "私序王",
    "T33n1716_001:0681b26_0": "夫理絕偏圓，寄圓珠而談理；極非遠近，託寶所而論極。",
    "T33n1716_001:0681b27_1": "極會圓冥，事理俱寂。",
    "T33n1716_001:0681b27_2": "而不寂者，良由耽無明酒，雖繫珠而不覺；迷涅槃道，路弗遠而言長。",
    "T33n1716_001:0681b29_3": "聖主世尊！",
    "T33n1716_001:0681b29_4": "愍斯倒惑，四華六動，開方便之門，三變千踊，表真實之地，咸令一切普得見聞。",
    "T33n1716_001:0681c02_5": "發祕密之奧藏，稱之為妙。",
    "T33n1716_001:0681c03_6": "示權實之正軌，故號為法。",
    "T33n1716_001:0681c03_7": "指久遠之本果，喻之以蓮。",
    "T33n1716_001:0681c04_8": "會不二之圓道，譬之以華。",
    "T33n1716_001:0681c05_9": "聲為佛事，稱之為經。",
    "T33n1716_001:0681c05_10": "圓詮之初，目之為序。",
    "T33n1716_001:0681c06_11": "序類相從，稱之為品。",
    "T33n1716_001:0681c06_12": "眾次之首，名為第一。",
    "T33n1716_001:0681c07_13": "釋曰：談記是敘名；會冥是敘體；圓珠是敘宗；俱寂是敘用；四華六動是敘教，本迹可知。",
    "T33n1716_001:0681c09_14": "此《妙法蓮華經》者，本地甚深之奧藏也。",
    "T33n1716_001:0681c10_0": "文云「是法不可示，世間相常住。」",
    "T33n1716_001:0681c10_1": "三世如來之所證得也。",
    "T33n1716_001:0681c11_2": "文云「是第一寂滅於道場知已，大事因緣出現於世。」",
    "T33n1716_001:0681c12_3": "始見我身，令入佛慧。",
    "T33n1716_001:0681c13_0": "為未入者，四十餘年，以異方便，助顯第一義。",
    "T33n1716_001:0681c14_1": "今正直捨方便，但說無上道。",
    "T33n1716_001:0681c14_2": "所言妙者，褒美不可思議之法也。",
    "T33n1716_001:0681c15_3": "又妙者，十法界、十如之法。",
    "T33n1716_001:0681c16_4": "此法即妙，此妙即法，無二無別，故言妙也。",
    "T33n1716_001:0681c17_5": "又妙者，自行權實之法妙也，故舉蓮華而況之也。",
    "T33n1716_001:0681c18_6": "又妙者，即迹而本，即本而迹，即非本非迹，或為開廢(云云)。",
    "T33n1716_001:0681c19_7": "又妙者，最勝脩多羅甘露之門，故言妙也。",
    "T33n1716_001:0681c20_8": "釋曰：妙無別體，體上褒美者，敘妙名也。",
    "T33n1716_001:0681c21_9": "妙即法界，法界即妙者，敘體也。",
    "T33n1716_001:0681c22_10": "自行權實者，敘宗也。",
    "T33n1716_001:0681c22_11": "本迹六喻者，敘用也。",
    "T33n1716_001:0681c23_12": "甘露門者，敘教也。",
    "T33n1716_001:0681c26_0": "妙法蓮華經玄義卷第一上",
    "T33n1716_001:0681c28_0": "天台智者大師說",
    "T33n1716_001:0681c29_0": "　釋名第一　辨體第二　明宗第三",
    "T33n1716_001:0682a01_0": "　論用第四　判教第五",
    "T33n1716_001:0682a02_0": "釋此五章，有通、有別。",
    "T33n1716_001:0682a02_1": "通是同義，別是異義。",
    "T33n1716_001:0682a03_0": "如此五章，遍解眾經，故言同也。",
    "T33n1716_001:0682a03_1": "釋名名異，乃至判教教異，故言別也。",
    "T33n1716_001:0682a04_2": "例眾經之初，皆安五事，則同義也。",
    "T33n1716_001:0682a05_3": "如是詮異，我聞人異，一時感應異，佛住處所異，若干人聽眾異，則別義也。",
    "T33n1716_001:0682a07_4": "又通者，共義；別者，各義。",
    "T33n1716_001:0682a07_5": "如此通、別，專在一部。",
    "T33n1716_001:0682a08_6": "通則七番共解，別則五重各說。",
    "T33n1716_001:0682a08_7": "例如利鈍，須廣略二門也。",
    "T33n1716_001:0682a09_8": "眾教通別，今所不論；一經通別，今當辨。",
    "T33n1716_001:0682a11_0": "△就通作七番共解：一、標章；二、引證；三、生起；四、開合；五、料簡；六、觀心；七、會異。",
    "T33n1716_001:0682a12_1": "標章令易憶持，起念心故。",
    "T33n1716_001:0682a13_2": "引證據佛語，起信心故。",
    "T33n1716_001:0682a14_3": "生起使不雜亂，起定心故。",
    "T33n1716_001:0682a14_4": "開合、料簡、會異等，起慧心故。",
    "T33n1716_001:0682a15_5": "觀心即聞、即行，起精進心故。",
    "T33n1716_001:0682a16_6": "五心立，成五根，排五障，成五力，乃至入三脫門。",
    "T33n1716_001:0682a17_7": "略說七重，共意如此。",
    "T33n1716_001:0682a17_8": "廣解五章者，一一廣起五心、五根，令開、示、悟、入佛之知見耳。",
    "T33n1716_001:0682a20_0": "○初標五章(云云)。",
    "T33n1716_001:0682a20_1": "標名為四：一、立；二、分別；三、結；四、譬。",
    "T33n1716_001:0682a21_2": "立名者，原聖建名，蓋為開深以進始，咸令視聽，俱得見聞，尋途趣遠，而至於極，故以名名法，施設眾生。",
    "T33n1716_001:0682a23_3": "分別者，但法有麁妙，若隔歷三諦，麁法也；圓融三諦，妙法也。",
    "T33n1716_001:0682a25_0": "此妙諦本有，文云「是法住法位，世間相常住。",
    "T33n1716_001:0682a26_1": "唯我知是相，十方佛亦然。」",
    "T33n1716_001:0682a26_2": "尚非不退菩薩、入證二乘所知，況復人天群萌之類。",
    "T33n1716_001:0682a27_3": "佛雖知是，不務速說。",
    "T33n1716_001:0682a28_4": "文云「我若讚佛乘，眾生沒在苦。",
    "T33n1716_001:0682a29_5": "謗法不信故，墜於三惡道。」",
    "T33n1716_001:0682a29_6": "所以初教建立融不融，小根併不聞；次教建立不融，大根都不用；次教俱建立，以融斥不融，令小根恥不融，慕於融；次教俱建立，令小根寄融向不融，令大根從不融向於融。",
    "T33n1716_001:0682b04_7": "雖種種建立，施設眾生，但隨他意語，非佛本懷故，言不務速說也。",
    "T33n1716_001:0682b06_8": "今經正直捨不融，但說於融，令一座席同一道味，乃暢如來出世本懷，故建立此經，名之為妙。",
    "T33n1716_001:0682b08_9": "結者，當知《華嚴》兼，《三藏》但，《方等》對，《般若》帶。",
    "T33n1716_001:0682b09_10": "此經無復兼、但、對、帶，專是正直無上之道，故稱為妙法也。",
    "T33n1716_001:0682b11_0": "譬蓮華者，例有麁妙。",
    "T33n1716_001:0682b11_1": "云何？",
    "T33n1716_001:0682b11_2": "麁狂華無果，或一華多菓，或多華一菓，或一華一菓，或前菓後華，或前華後菓。",
    "T33n1716_001:0682b13_3": "初喻外道，空修梵行，無所剋獲。",
    "T33n1716_001:0682b14_4": "次喻凡夫，供養父母，報在梵天。",
    "T33n1716_001:0682b14_5": "次喻聲聞，種種苦行，止得涅槃。",
    "T33n1716_001:0682b15_6": "次喻緣覺，一遠離行，亦得涅槃。",
    "T33n1716_001:0682b16_7": "次喻須陀洹，却後修道。",
    "T33n1716_001:0682b16_8": "次喻菩薩，先籍緣修，生後真修。",
    "T33n1716_001:0682b17_9": "皆是麁華，不以為喻。",
    "T33n1716_001:0682b18_10": "蓮華多奇：為蓮故華，華實具足，可喻即實而權；又華開蓮現，可喻即權而實；又華落蓮成，蓮成亦落，可喻非權非實。",
    "T33n1716_001:0682b21_0": "如是等種種義便故，以蓮華喻於妙法也。",
    "T33n1716_001:0682b22_0": "體者為四：一、釋字。",
    "T33n1716_001:0682b22_1": "二、引同。",
    "T33n1716_001:0682b22_2": "三、簡非。",
    "T33n1716_001:0682b22_3": "四、結正。",
    "T33n1716_001:0682b23_0": "體字訓禮。",
    "T33n1716_001:0682b23_1": "禮，法也：各親其親，各子其子，君臣撙節。",
    "T33n1716_001:0682b24_2": "若無禮者，則非法也。",
    "T33n1716_001:0682b24_3": "出世法體，亦復如是，善惡、凡聖、菩薩、佛，一切不出法性。",
    "T33n1716_001:0682b26_0": "正指實相，以為正體也。",
    "T33n1716_001:0682b26_1": "故〈壽量品〉云「不如三界，見於三界，非如非異。」",
    "T33n1716_001:0682b27_2": "若三界人見三界為異，二乘人見三界為如，菩薩人見三界亦如亦異，佛見三界非如非異、雙照如異。",
    "T33n1716_001:0682c01_3": "今取佛所見為實相正體也。",
    "T33n1716_001:0682c01_4": "金剛藏說「佛甚微智」，辭異意同。",
    "T33n1716_001:0682c02_5": "其辭曰：「空有、不二、不異、不盡。」",
    "T33n1716_001:0682c03_6": "空非斷無，故言空有。",
    "T33n1716_001:0682c03_7": "有即是空，空即是有，故言不二。",
    "T33n1716_001:0682c04_8": "非離空有外，別有中道，故言不異。",
    "T33n1716_001:0682c05_9": "遍一切處，故言不盡。",
    "T33n1716_001:0682c05_10": "此亦與龍樹意同。",
    "T33n1716_001:0682c06_11": "《中論》云「因緣所生法，即空、即假、即中。」",
    "T33n1716_001:0682c07_0": "因緣所生法即空者，此非斷無也。",
    "T33n1716_001:0682c07_1": "即假者，不二也。",
    "T33n1716_001:0682c08_2": "即中者，不異也。",
    "T33n1716_001:0682c08_3": "因緣所生法者，即遍一切處也。",
    "T33n1716_001:0682c09_4": "今言實相體，即權而實，離斷無謗也；即實而權，離建立謗也；權實即非權實，離異謗也；雙照權實，遍一切處，離盡謗也。",
    "T33n1716_001:0682c12_5": "斯乃總二經之雙美，申兩論之同致，顯二家之懸會，明今經之正體也。",
    "T33n1716_001:0682c13_6": "私謂實相之法，橫破凡夫之四執，竪破三聖之證得。",
    "T33n1716_001:0682c14_7": "破凡夫可解。",
    "T33n1716_001:0682c15_8": "破聖者，三藏二乘，指但空為極。",
    "T33n1716_001:0682c16_9": "譬頗梨珠，一往似真，再研便偽。",
    "T33n1716_001:0682c16_10": "身子云：「我等同入法性，失於如來無量知見。」",
    "T33n1716_001:0682c17_11": "空有之旨，正破此證也。",
    "T33n1716_001:0682c18_12": "通教人，指但空、不但空共為極。",
    "T33n1716_001:0682c19_13": "譬雜色裹珠，光隨色變。",
    "T33n1716_001:0682c19_14": "緣所見之光，亡其本體；逐玄黃之色，墮落二乘。",
    "T33n1716_001:0682c20_15": "《大經》云「聲聞之人，但見於空，不見不空。」",
    "T33n1716_001:0682c21_16": "菩薩之人，非但見空，亦見不空。",
    "T33n1716_001:0682c22_17": "所見既殊，不二之旨正破此證也。",
    "T33n1716_001:0682c23_18": "別教人，指不但空為極。",
    "T33n1716_001:0682c23_19": "逈出二邊，如雲外月，棄邊取中，如捨空求空，不異之旨，正破此證。",
    "T33n1716_001:0682c25_20": "若彼有此無，則正法不遍，不盡之旨，亦破此證也。",
    "T33n1716_001:0682c26_21": "此等皆非佛甚微智，不與金剛藏意同。",
    "T33n1716_001:0682c27_22": "非佛證得本有常住，不與〈方便品〉同。",
    "T33n1716_001:0682c28_23": "不遍一切處，不與〈壽量品〉同。",
    "T33n1716_001:0682c29_24": "既不會正體，攝屬何法？",
    "T33n1716_001:0682c29_25": "但空，是化他之實；但不但，是自行化他之實。",
    "T33n1716_001:0683a01_26": "出二邊中，是自行之權。",
    "T33n1716_001:0683a02_27": "並他經所說，非今體也。",
    "T33n1716_001:0683a02_28": "今經體者，體化他之權實，即是自行之權實，如垢衣內身，實是長者。",
    "T33n1716_001:0683a04_29": "體自行化他之權實，即是自行之權實，如衣內繫珠，即無價寶也。",
    "T33n1716_001:0683a05_30": "自行之權，即自行之實。",
    "T33n1716_001:0683a06_31": "如一切世間，治生產業，皆與實相不相違背。",
    "T33n1716_001:0683a07_32": "一色一香，無非中道。",
    "T33n1716_001:0683a07_33": "況自行之實而非實耶！",
    "T33n1716_001:0683a08_34": "宗者為三：一、示。",
    "T33n1716_001:0683a08_35": "二、簡。",
    "T33n1716_001:0683a09_0": "三、結。",
    "T33n1716_001:0683a09_1": "宗者，要也。",
    "T33n1716_001:0683a09_2": "所謂佛自行因果，以為宗也。",
    "T33n1716_001:0683a10_0": "云何為要？",
    "T33n1716_001:0683a10_1": "無量眾善，言因則攝；無量證得，言果則攝。",
    "T33n1716_001:0683a11_2": "如提綱維，無目而不動；牽衣一角，無縷而不來。",
    "T33n1716_001:0683a12_3": "故言宗要。",
    "T33n1716_001:0683a12_4": "然諸因果，善須明識，尚不取別教因果，況餘因果！",
    "T33n1716_001:0683a13_5": "餘因果者，昔三因大異，而三果小同；又三因大同，而三果小異。",
    "T33n1716_001:0683a15_6": "又一因逈出，一果不融。",
    "T33n1716_001:0683a15_7": "因不攝善，果不收德，則非佛自行之因，非佛道場證得之果。",
    "T33n1716_001:0683a17_8": "又簡者，諸經明佛往昔所行因果，悉皆被拂，咸是方便，非今經之宗要。",
    "T33n1716_001:0683a18_9": "取意為言，因窮久遠之實修，果窮久遠之實證，如此之因，竪高七種方便，橫包十法界法。",
    "T33n1716_001:0683a20_10": "初修此實相之行，名為佛因，道場所得，名為佛果。",
    "T33n1716_001:0683a22_11": "但可以智知，不可以言具。",
    "T33n1716_001:0683a22_12": "略舉如此因果，以為宗要耳。",
    "T33n1716_001:0683a23_13": "用者為三：一、示。",
    "T33n1716_001:0683a23_14": "二、簡。",
    "T33n1716_001:0683a24_15": "三、益。",
    "T33n1716_001:0683a24_16": "用者，力用也。",
    "T33n1716_001:0683a24_17": "三種權實二智，皆是力用。",
    "T33n1716_001:0683a25_18": "於力用中，更分別：自行二智，照理理周，名為力；二種化他二智，鑒機機遍，名為用。",
    "T33n1716_001:0683a26_19": "秖自行二智，即是化他二智；化他二智，即是自行二智；照理即鑒機，鑒機即照理。",
    "T33n1716_001:0683a28_20": "如薩婆悉達彎祖王弓滿，名為力；中七鐵鼓，貫一鐵圍山，洞地徹水輪，名為用。",
    "T33n1716_001:0683b01_21": "諸方便教，力用微弱，如凡人弓箭。",
    "T33n1716_001:0683b02_22": "何者？",
    "T33n1716_001:0683b02_23": "昔緣稟化他二智，照理不遍，生信不深，除疑不盡。",
    "T33n1716_001:0683b03_24": "今緣稟自行二智，極佛境界，起法界信，增圓妙道，斷根本惑，損變易生。",
    "T33n1716_001:0683b05_25": "非但生身、及生身得忍兩種菩薩俱益，法身、法身後心兩種菩薩亦俱益。",
    "T33n1716_001:0683b07_26": "化功廣大，利潤弘深，蓋茲經之力用也。",
    "T33n1716_001:0683b08_27": "教相為三：一、根性融、不融相。",
    "T33n1716_001:0683b08_28": "二、化道始終、不始終相。",
    "T33n1716_001:0683b09_29": "三、師弟遠近、不遠近相。",
    "T33n1716_001:0683b09_30": "教者，聖人被下之言也；相者，分別同異也。",
    "T33n1716_001:0683b10_31": "云何分別？",
    "T33n1716_001:0683b11_32": "如日初出，前照高山，厚殖善根，感斯頓說。",
    "T33n1716_001:0683b12_33": "頓說本不為小，小雖在座，如聾如瘂，良由小不堪大，亦是大隔於小，此如《華嚴》。",
    "T33n1716_001:0683b14_0": "約法被緣，緣得大益，名頓教相。",
    "T33n1716_001:0683b14_1": "約說次第，名從牛出乳味相。",
    "T33n1716_001:0683b15_2": "次照幽谷，淺行偏明當分漸解，此如三藏。",
    "T33n1716_001:0683b16_3": "三藏本不為大，大雖在座，多跢婆和，小所不識，此乃小隔於大，大隱於小。",
    "T33n1716_001:0683b18_4": "約法被緣，名漸教相。",
    "T33n1716_001:0683b18_5": "約說次第，名酪味相。",
    "T33n1716_001:0683b19_6": "次照平地，影臨萬水，逐器方圓，隨波動靜，示一佛土，令淨穢不同。",
    "T33n1716_001:0683b20_7": "示現一身，巨細各異，一音說法，隨類各解，恐畏、歡喜厭離、斷疑、神力不共，故見有淨、穢，聞有褒、貶，嗅有薝蔔、不薝蔔，華有著身、不著身，慧有若干、不若干，此如《淨名》、《方等》。",
    "T33n1716_001:0683b24_8": "約法被緣，猶是漸教。",
    "T33n1716_001:0683b25_9": "約說次第，生蘇味相。",
    "T33n1716_001:0683b25_10": "復有義，大人蒙其光用，嬰兒喪其睛明；夜遊者伏匿，作務者興成。",
    "T33n1716_001:0683b27_11": "故文云「但為菩薩說其實事，而不為我說斯真要。」",
    "T33n1716_001:0683b28_12": "雖三人俱學，二乘取證，具如《大品》。",
    "T33n1716_001:0683b29_13": "若約法被緣，猶是漸教。",
    "T33n1716_001:0683b29_14": "約說次第，名熟蘇味相。",
    "T33n1716_001:0683c01_15": "復有義，日光普照，高下悉均平。",
    "T33n1716_001:0683c02_16": "土圭測影，不縮不盈。",
    "T33n1716_001:0683c02_17": "若低頭，若小音，若散亂，若微善，皆成佛道。",
    "T33n1716_001:0683c03_18": "不令有人獨得滅度，皆以如來滅度而滅度之。",
    "T33n1716_001:0683c04_19": "具如今經。",
    "T33n1716_001:0683c05_0": "若約法被緣，名漸圓教。",
    "T33n1716_001:0683c05_1": "若說次第，醍醐味相。",
    "T33n1716_001:0683c06_2": "當知《華嚴》之譬，與《涅槃》義同。",
    "T33n1716_001:0683c06_3": "三子、三田、三馬等譬，皆先菩薩，次及二乘，後則平等凡聖(云云)。",
    "T33n1716_001:0683c08_4": "問：既以五味分別，那同稱漸？",
    "T33n1716_001:0683c08_5": "答：約漸得明五味耳。",
    "T33n1716_001:0683c09_6": "又若小不聞大，大一向是頓；若大不用小，小一向是漸；若以大破小，是漸頓並陳；若帶小明大，是漸頓相資；若會小歸大，是漸頓泯合。",
    "T33n1716_001:0683c12_7": "故《無量義》云「漸頓二法，三道、四果不合。」",
    "T33n1716_001:0683c13_8": "今時則合，即此義也。",
    "T33n1716_001:0683c13_9": "問：云何相資？",
    "T33n1716_001:0683c14_10": "答：小聞於大，恥小而慕大，是為頓資小；佛命善吉轉教，大益菩薩，是為漸資頓。",
    "T33n1716_001:0683c16_11": "如前分別，但約顯露，明漸頓五味之相。",
    "T33n1716_001:0683c17_0": "若論不定，義則不然。",
    "T33n1716_001:0683c17_1": "雖高山頓說，不動寂場，而遊化鹿苑；雖說四諦生滅，而不妨不生不滅；雖為菩薩說佛境界，而有二乘智斷；雖五人證果，不妨八萬諸天獲無生忍。",
    "T33n1716_001:0683c21_2": "當知即頓而漸，即漸而頓。",
    "T33n1716_001:0683c21_3": "《大經》云「或時說深，或時說淺。」",
    "T33n1716_001:0683c22_4": "應問即遮，應遮即問。",
    "T33n1716_001:0683c22_5": "一時、一說、一念之中，備有不定。",
    "T33n1716_001:0683c23_6": "不同舊義，專判一部。",
    "T33n1716_001:0683c24_7": "味味中悉如此，此乃顯露不定。",
    "T33n1716_001:0683c24_8": "祕密不定，其義不然。",
    "T33n1716_001:0683c25_9": "如來於法，得最自在，若智、若機、若時、若處，三密四門，無妨無礙。",
    "T33n1716_001:0683c26_10": "此座說頓，十方說漸、說不定。",
    "T33n1716_001:0683c27_11": "頓座不聞十方，十方不聞頓座。",
    "T33n1716_001:0683c28_12": "或十方說頓、說不定，此座說漸。",
    "T33n1716_001:0683c29_0": "各各不相知聞，於此是顯，於彼是密。",
    "T33n1716_001:0683c29_1": "或為一人說頓，或為多人說漸、說不定，或為一人說漸，為多人說頓。",
    "T33n1716_001:0684a02_2": "各各不相知，互為顯密。",
    "T33n1716_001:0684a03_3": "或一座默，十方說；十方默，一座說。",
    "T33n1716_001:0684a03_4": "或俱默，俱說。",
    "T33n1716_001:0684a04_5": "各各不相知，互為顯密。",
    "T33n1716_001:0684a04_6": "雖復如此，未盡如來於法自在之力。",
    "T33n1716_001:0684a05_7": "但可智知，不可言辨。",
    "T33n1716_001:0684a06_8": "雖復甚多，亦不出漸、頓、不定、祕密。",
    "T33n1716_001:0684a07_0": "今《法華》是顯露，非祕密；是漸頓，非漸漸；是合，非不合；是醍醐非四味；是定，非不定。",
    "T33n1716_001:0684a08_1": "如此分別，此經與眾經相異也。",
    "T33n1716_001:0684a09_2": "又異者，餘教當機益物，不說如來施化之意。",
    "T33n1716_001:0684a10_3": "此經明佛設教元始，巧為眾生作頓、漸、不定、顯密種子，中間以頓、漸五味調伏長養而成熟之，又以頓漸五味而度脫之。",
    "T33n1716_001:0684a13_4": "並脫、並熟、並種、番番不息，大勢威猛，三世益物，具如〈信解品〉中說，與餘經異也。",
    "T33n1716_001:0684a15_5": "又眾經咸云「道樹，師實智始滿；起道樹，始施權智」。",
    "T33n1716_001:0684a16_6": "今經明師之權實，在道樹前久久已滿。",
    "T33n1716_001:0684a17_7": "諸經明二乘弟子不得入實智，亦不能施權智；今經明弟子入實甚久，亦先解行權。",
    "T33n1716_001:0684a19_8": "又眾經尚不論道樹之前，師之與弟，近近權實，況復遠遠；今經明道樹之前，權實長遠，補處數世界不知，況其塵數！",
    "T33n1716_001:0684a22_9": "經云「昔所未曾說，今皆當得聞」，殷勤稱讚，良有以也。",
    "T33n1716_001:0684a23_10": "當知此經，異諸教也。",
    "T33n1716_001:0684a24_0": "○二、引證者，如文殊答問偈云「我見燈明佛，本光瑞如此，以是知今佛，欲說《法華經》」。",
    "T33n1716_001:0684a26_0": "何但二萬億？",
    "T33n1716_001:0684a26_1": "大通智勝及五佛章中三世佛說，皆名「法華」也。",
    "T33n1716_001:0684a27_2": "文云「今佛放光明，助發實相義」，又云「諸法實相義，已為汝等說」，又云「無量眾所尊，為說實相印」。",
    "T33n1716_001:0684a29_3": "此亦今古同以實相為體也。",
    "T33n1716_001:0684b01_4": "文云「佛當雨法雨，充足求道者」，即是會三歸一之法雨，令求佛道因者充足，乃至一切皆會令充足。",
    "T33n1716_001:0684b03_5": "若開近顯遠之法雨，令求佛道果者充足。",
    "T33n1716_001:0684b04_6": "文云「諸求三乘人，若有疑悔者，佛當為除斷，令盡無有餘」，又云「諸佛法久後，要當說真實」，即是斷三乘、五乘、七方便、九法界等疑，皆令生信。",
    "T33n1716_001:0684b07_7": "此證經用也。",
    "T33n1716_001:0684b08_8": "又〈如來神力品〉云「以要言之，如來一切所有之法，如來一切自在神力，如來一切祕要之藏，如來一切甚深之事，皆於此經宣示顯說」。",
    "T33n1716_001:0684b11_9": "一切法者，權實一切法皆攝也，此證經名。",
    "T33n1716_001:0684b12_10": "一切自在神力者，內用名自在，外用名神力，即證用也。",
    "T33n1716_001:0684b13_11": "一切祕要之藏者，非器莫授為祕，正體為要，多所含容而無積聚名藏，此證體也。",
    "T33n1716_001:0684b15_12": "一切甚深之事者，實相名甚深，為實相修因名深因，究竟實相名深果。",
    "T33n1716_001:0684b17_13": "又〈法師品〉云「若聞此經，乃是善行菩薩之道」，深因也。",
    "T33n1716_001:0684b18_14": "「求佛道者，咸於我前聞《妙法華經》一句，乃至一念隨喜，我皆與授記。",
    "T33n1716_001:0684b20_15": "乃至須臾聞之，即得究竟三菩提深果。」",
    "T33n1716_001:0684b21_0": "此證宗也。",
    "T33n1716_001:0684b21_1": "所以引二文者，古佛事定，舉要略以釋疑。",
    "T33n1716_001:0684b22_2": "今佛說竟，舉要略以付囑。",
    "T33n1716_001:0684b22_3": "中間正當機廣說，故不引證耳。",
    "T33n1716_001:0684b23_4": "若引者，「開、示、悟、入」，即其文也。",
    "T33n1716_001:0684b24_5": "「為大事因緣故」，證名；「佛之知見」，證體；「開示悟入」，證宗；「為令眾生」，證用；「此異餘經」，證教也。",
    "T33n1716_001:0684b26_6": "又〈藥王品〉舉十譬歎教，今引其六：大如海，高如山，圓如月，照如日，自在如梵王、極如佛。",
    "T33n1716_001:0684b28_7": "海是坎德，萬流歸故，同一鹹故。",
    "T33n1716_001:0684b29_8": "《法華》亦爾，佛所證得，萬善同歸，同乘佛乘。",
    "T33n1716_001:0684c01_9": "江湖川流，無此大德，餘經亦爾，故《法華》最大也。",
    "T33n1716_001:0684c02_10": "山王最高，四寶所成故，純諸天居故。",
    "T33n1716_001:0684c03_11": "《法華》亦爾，在四味教之頂，離四誹謗，開、示、悟、入，純一根一緣，同一道味，純是菩薩，無聲聞弟子故。",
    "T33n1716_001:0684c05_12": "月能虧盈故，月漸圓故。",
    "T33n1716_001:0684c05_13": "《法華》亦爾，同體權實故，會漸入頓故。",
    "T33n1716_001:0684c06_14": "燈、炬、星、月與闇共住，譬諸經存二乘道果，與小並立，日能破闇故。",
    "T33n1716_001:0684c08_15": "《法華》破化城，除草庵故。",
    "T33n1716_001:0684c08_16": "又日映奪星月，令不現故。",
    "T33n1716_001:0684c09_17": "《法華》拂迹，除方便故。",
    "T33n1716_001:0684c10_18": "輪王於四域自在，釋王於三十三天自在，大梵於三界自在。",
    "T33n1716_001:0684c11_19": "諸經或於俗諦自在，或於真諦自在，或於中道自在；但是歷別自在，非大自在。",
    "T33n1716_001:0684c13_20": "今經三諦圓融，最得自在，譬大梵王。",
    "T33n1716_001:0684c14_21": "餘經拔眾生出生死，如五佛子，於凡夫第一。",
    "T33n1716_001:0684c15_22": "或拔眾生出涅槃，如菩薩居無學上。",
    "T33n1716_001:0684c16_23": "今經拔出眾生，過方便教菩薩上，即成法王，最為第一。",
    "T33n1716_001:0684c17_24": "引諸譬喻，明教相最大。",
    "T33n1716_001:0684c18_0": "例知用、宗、體、名，亦大如海，境智乃至利益，亦大如海。",
    "T33n1716_001:0684c19_1": "教相如山，在四味教上，用、宗、體、名、境、智、利益，亦復如是。",
    "T33n1716_001:0684c20_2": "教相虧盈圓滿，如月；用、宗、體、名、境、智、利益，亦復如是。",
    "T33n1716_001:0684c21_3": "教破化城，用、宗、體、名、境、智、利益，亦復如是。",
    "T33n1716_001:0684c22_4": "教相自在，餘亦如是。",
    "T33n1716_001:0684c23_5": "教相王中王，餘亦如是。",
    "T33n1716_001:0684c23_6": "非但引文證教，餘義亦成。",
    "T33n1716_001:0684c25_0": "○三、生起者，能生為生，所生為起。",
    "T33n1716_001:0684c25_1": "前後有次第，麁細不相違。",
    "T33n1716_001:0684c26_2": "肇云：「名無召物之功，物無應名之實。",
    "T33n1716_001:0684c27_3": "無名無物，名、物安在？」",
    "T33n1716_001:0684c27_4": "蓋第一義中無相意耳。",
    "T33n1716_001:0684c28_5": "世諦為言，無名無以顯法，故初釋名。",
    "T33n1716_001:0684c29_6": "名，名於法，法即是體，尋名識體；體非宗不會，會體自行已圓，從體起用，導利含識；利益既多，須分別教相也。",
    "T33n1716_001:0685a02_7": "〈神力品〉中，約教次第，一切法本皆佛法。",
    "T33n1716_001:0685a03_8": "《大經》云「一切世諦，若於如來，即是第一義諦。」",
    "T33n1716_001:0685a04_9": "眾生顛倒，謂非佛法，今明言示之，故言一切法也。",
    "T33n1716_001:0685a05_10": "欲說此法，先以神力駭動，故言一切自在神力。",
    "T33n1716_001:0685a07_11": "既見變通，醒悟渴仰，得為說教，教詮實相，故言祕密之藏也。",
    "T33n1716_001:0685a08_12": "稟教修行，即有因果，故言甚深之事也。",
    "T33n1716_001:0685a09_13": "欲分別四義與餘經同異，次明教相耳。",
    "T33n1716_001:0685a10_14": "〈序品〉約行次第，初從經卷，若善知識，有所聞見，即聞名也。",
    "T33n1716_001:0685a11_15": "聞故推理體顯，顯體須行，行即因果，宗也。",
    "T33n1716_001:0685a12_16": "行自排惑，亦利眾生，是用也。",
    "T33n1716_001:0685a13_17": "分別同異，教相也。",
    "T33n1716_001:0685a13_18": "開、示、悟、入，亦約行次第，法本無開閉，今呼為方便門開，此聞名也。",
    "T33n1716_001:0685a15_19": "示真實相，體也。",
    "T33n1716_001:0685a15_20": "自迷得悟，悟因也。",
    "T33n1716_001:0685a16_21": "由因故悟果，宗也。",
    "T33n1716_001:0685a16_22": "悟故深入，亦令他入，用也。",
    "T33n1716_001:0685a17_23": "分別同異，教也。",
    "T33n1716_001:0685a17_24": "今之五義，依〈序品〉扶行次第也。",
    "T33n1716_001:0685a19_0": "○四、開合者，五章共釋一經，種種分別，令易解故。",
    "T33n1716_001:0685a20_1": "凡三種開合，謂五種、十種、譬喻。",
    "T33n1716_001:0685a20_2": "初、釋名通論事、理，顯體專論理，宗、用但論事，教相分別事、理。",
    "T33n1716_001:0685a22_3": "釋名通說教行，顯體非教、非行，宗、用但行，教相但教。",
    "T33n1716_001:0685a23_4": "釋名通說因果，顯體非因、非果，宗自因果，用教他因果，教相分別上法耳。",
    "T33n1716_001:0685a25_5": "釋名通論自行、化他，體非自、非他，宗是自行，用是化他，教相分別自、他。",
    "T33n1716_001:0685a26_6": "釋名通論說默，體非說、非默，宗默、用說，教相分別(云云)。",
    "T33n1716_001:0685a28_7": "十種者，釋名總論三軌：體、宗、用開對三軌，教相分別三軌。",
    "T33n1716_001:0685a29_8": "釋名總論三道：體、宗、用開對三道，教相分別三道。",
    "T33n1716_001:0685b01_9": "乃至第十，釋名總論三德：體、宗、用開對三德，教相分別三德(云云)。",
    "T33n1716_001:0685b03_10": "譬喻者，譬如總名人身，開身則有識、命、煖，分別諸身貴、賤、賢、愚，種種差降。",
    "T33n1716_001:0685b04_11": "人身譬名，識以譬體，命以譬宗，煖以譬用，分別譬教相(云云)。",
    "T33n1716_001:0685b07_0": "○五料簡者，若為蓮故華，華果必俱，將不墮因中有果耶？",
    "T33n1716_001:0685b08_1": "答：因中有果，舊醫邪法，已為初教所破，尚非麁權實義，況是妙因妙果、新醫真乳法邪？",
    "T33n1716_001:0685b10_2": "問：華以喻權，權是小乘之法，則不應破於草庵。",
    "T33n1716_001:0685b11_3": "草庵既破，何得以華喻權？",
    "T33n1716_001:0685b12_4": "答：小乘是化他之權，是故須破。",
    "T33n1716_001:0685b12_5": "今明自行之權，故以華喻耳。",
    "T33n1716_001:0685b13_6": "問：文內從火宅至醫子，凡七譬，悉不明蓮華，何以取此為題？",
    "T33n1716_001:0685b15_0": "答：七譬是別，蓮華是總，舉總攝別，故冠篇首也。",
    "T33n1716_001:0685b16_1": "問：一切法皆佛法，何意簡權取實為體？",
    "T33n1716_001:0685b17_2": "答：若開權顯實，諸法皆體；若廢權顯實，如前所用。",
    "T33n1716_001:0685b18_3": "問：何故雙用因果為宗？",
    "T33n1716_001:0685b18_4": "答：由因致果，果為因所辦。",
    "T33n1716_001:0685b19_5": "若從能辦，以因為宗；若從所辦，以果為宗。",
    "T33n1716_001:0685b20_6": "二義本是相成，不得單取。",
    "T33n1716_001:0685b21_7": "又迹本二文，俱說因果故。",
    "T33n1716_001:0685b21_8": "問：論宗簡化他因果，明用俱取自他權實？",
    "T33n1716_001:0685b22_9": "答：宗論自行，故須簡他，用是益他，是故雙取。",
    "T33n1716_001:0685b23_10": "又問：用是化他，亦不須自行權實？",
    "T33n1716_001:0685b24_11": "答：欲以自利、利他故。",
    "T33n1716_001:0685b25_12": "並宗亦應然，欲自行化他因果，是故應取他也？",
    "T33n1716_001:0685b26_13": "答：化他因果，不能致佛菩提，是故不取。",
    "T33n1716_001:0685b27_14": "並用他權實，亦不能令他至極，亦不應取？",
    "T33n1716_001:0685b28_15": "答：他宜須此利，是故取也。",
    "T33n1716_001:0685b28_16": "問：宗、用俱明智斷，云何分別？",
    "T33n1716_001:0685b29_17": "答：自行以智德為宗，斷德為用，若化他、自行，智斷俱為宗，化他，智斷俱為用。",
    "T33n1716_001:0685c02_18": "問：何故五章，不四不六？",
    "T33n1716_001:0685c02_19": "答：設作四六，亦復生疑，墮無窮問，非也。",
    "T33n1716_001:0685c03_20": "問：經經各有異意，那得五義共釋眾經耶？",
    "T33n1716_001:0685c04_21": "答：若經經別釋，但得別，不得同。",
    "T33n1716_001:0685c05_22": "今共論五義，得同不失別。",
    "T33n1716_001:0685c07_0": "○六明觀心者，從標章至料簡，悉明觀心。",
    "T33n1716_001:0685c08_1": "心如幻焰，但有名字，名之為心。",
    "T33n1716_001:0685c08_2": "適言其有，不見色質；適言其無，復起慮想。",
    "T33n1716_001:0685c09_3": "不可以有、無思度故，故名心為「妙」。",
    "T33n1716_001:0685c10_4": "妙心可軌，稱之為「法」。",
    "T33n1716_001:0685c11_5": "心法非因、非果，能如理觀，即辦因果，是名「蓮華」。",
    "T33n1716_001:0685c12_6": "由一心成觀，亦轉教餘心，名之為「經」。",
    "T33n1716_001:0685c13_7": "釋名竟。",
    "T33n1716_001:0685c13_8": "心本無名，亦無無名。",
    "T33n1716_001:0685c14_0": "心名不生，亦復不滅，心即實相。",
    "T33n1716_001:0685c14_1": "初觀為因，觀成為果。",
    "T33n1716_001:0685c15_2": "以觀心故，惡覺不起。",
    "T33n1716_001:0685c15_3": "心數塵勞，若同若異，皆被化而轉，是為觀心。",
    "T33n1716_001:0685c16_4": "標五章竟。",
    "T33n1716_001:0685c17_5": "觀心引證者，《釋論》云「一陰名色，四陰名名，心但是名也。」",
    "T33n1716_001:0685c18_6": "《大經》云「能觀心性，名為上定。",
    "T33n1716_001:0685c19_7": "上定者，第一義定。」",
    "T33n1716_001:0685c19_8": "證心是體。",
    "T33n1716_001:0685c19_9": "《大經》云：「夫有心者，皆當得三菩提。」",
    "T33n1716_001:0685c20_10": "心是宗也。",
    "T33n1716_001:0685c20_11": "《遺教》云：「制心一處，無事不辦。」",
    "T33n1716_001:0685c21_12": "心是用也。",
    "T33n1716_001:0685c21_13": "《釋論》云：「三界無別法，唯是一心作。」",
    "T33n1716_001:0685c22_14": "心能地獄、心能天堂，心能凡夫、心能賢聖。",
    "T33n1716_001:0685c23_15": "覺觀心是語本，以心分別於心，證心是教相也。",
    "T33n1716_001:0685c24_16": "觀心生起者，以心觀心，由能觀心，有所觀境。",
    "T33n1716_001:0685c25_17": "以觀契境故，從心得解脫故。",
    "T33n1716_001:0685c26_18": "若一心得解脫，能令一切數皆得解脫故。",
    "T33n1716_001:0685c27_19": "分別心王、心數，同起、偏起等，即是教相故。",
    "T33n1716_001:0685c28_20": "觀心開合者，心是諸法之本，心即總也。",
    "T33n1716_001:0685c29_21": "別說有三種心：煩惱心是三支；苦果心是七支；業心是二支。",
    "T33n1716_001:0686a01_22": "苦心即法身，是心體；煩惱心即般若，是心宗；業心即解脫，是心用：即開心為三也。",
    "T33n1716_001:0686a03_23": "分別十二因緣心生，即有六道差降。",
    "T33n1716_001:0686a04_24": "分別心滅，即有四聖高下，是為教相兼於開合也。",
    "T33n1716_001:0686a05_25": "觀心料簡者。",
    "T33n1716_001:0686a05_26": "問：事解已足，何煩觀心？",
    "T33n1716_001:0686a06_27": "答：《大論》云「佛為信行人，以樹為喻；為法行人，以身為喻。」",
    "T33n1716_001:0686a07_28": "今亦如是，為文字人，約事解釋；為坐禪人，作觀心解。",
    "T33n1716_001:0686a08_29": "又《論》作四句評「有慧無多聞，是不知實相，譬如大闇中，有目無所見；多聞無智慧，亦不知實相，譬如大明中，有燈而無照；多聞利智慧，是所說應受；無聞無智慧，是名人身牛。」",
    "T33n1716_001:0686a13_30": "今使聞、慧兼修，義、觀雙舉，《百論》有盲跛之譬，《牟子》有說行之義。",
    "T33n1716_001:0686a14_31": "《華嚴》云「譬如貧窮人，日夜數他寶，自無半錢分」，偏聞之失也。",
    "T33n1716_001:0686a16_32": "下文云「未得謂得，未證謂證」，偏觀之失也。",
    "T33n1716_001:0686a17_0": "何者？",
    "T33n1716_001:0686a17_1": "視聽馳散，如風中燈，照物不了。",
    "T33n1716_001:0686a17_2": "但貴耳入口出，都不治心，自是陵人，增見長非，把刃自傷，解牽惡道，由其不習觀也。",
    "T33n1716_001:0686a20_0": "若觀心人，謂即心而是，已則均佛。",
    "T33n1716_001:0686a20_1": "都不尋經論，墮增上慢，此則抱炬自燒，行牽惡道，由不習聞也。",
    "T33n1716_001:0686a22_2": "若欲免貧窮，當勤三觀；欲免上慢，當聞六即。",
    "T33n1716_001:0686a23_3": "世間相常住，理即也。",
    "T33n1716_001:0686a24_0": "於諸過去佛，若有聞一句，名字即也。",
    "T33n1716_001:0686a24_1": "深信隨喜，觀行即也。",
    "T33n1716_001:0686a25_2": "六根清淨，相似即也。",
    "T33n1716_001:0686a25_3": "安住實智中，分證即也。",
    "T33n1716_001:0686a26_4": "唯佛與佛究盡實相，究竟即也。",
    "T33n1716_001:0686a27_5": "修心內觀，則有法財；正信外聞，無復上慢。",
    "T33n1716_001:0686a28_6": "眼慧明聞，具足利益，何得不觀解耶？",
    "T33n1716_001:0686a29_0": "妙法蓮華經玄義卷第一上",
    "T33n1716_001:0686b02_0": "妙法蓮華經玄義卷第一下",
    "T33n1716_001:0686b04_0": "天台智者大師說",
    "T33n1716_001:0686b05_0": "七、會異者。",
    "T33n1716_001:0686b05_1": "問：佛有所說，依四悉檀。",
    "T33n1716_001:0686b05_2": "今解五義，與彼會不？",
    "T33n1716_001:0686b06_3": "答：此義今當說，先對五章，次解四悉檀。",
    "T33n1716_001:0686b07_4": "世界悉檀對釋名。",
    "T33n1716_001:0686b07_5": "名該一部，世界亦冠於三。",
    "T33n1716_001:0686b08_6": "第一義對體，最分明。",
    "T33n1716_001:0686b08_7": "為人對宗，宗論因果，為人生善，義同。",
    "T33n1716_001:0686b09_8": "對治對用，用破疑滯，與治病事齊。",
    "T33n1716_001:0686b10_9": "分別悉檀對教相，教相如後說。",
    "T33n1716_001:0686b11_10": "問：何不次第？",
    "T33n1716_001:0686b11_11": "答：悉檀是佛智慧，對利鈍緣則成四種。",
    "T33n1716_001:0686b12_12": "利人聞世界解第一義，此對釋名辨體即足。",
    "T33n1716_001:0686b13_13": "若鈍人未悟，更須為人生善、對治破惡，乃入第一義，則具用四也。",
    "T33n1716_001:0686b15_14": "五重玄義，意兼利鈍。",
    "T33n1716_001:0686b15_15": "四悉檀法，專為鈍者，對義是同，次第則異。",
    "T33n1716_001:0686b16_16": "問：《論》專釋《大品》，不涉《法華》，何得指彼悉檀通此五義？",
    "T33n1716_001:0686b17_17": "《中論》通申諸經，何意不用？",
    "T33n1716_001:0686b18_18": "答：《釋論》云「四悉檀攝八萬法藏、十二部經」，《法華》何得不預耶！",
    "T33n1716_001:0686b19_19": "《中論》通申，理宜須用。",
    "T33n1716_001:0686b20_20": "若具引論，博而未巧。",
    "T33n1716_001:0686b20_21": "今取論題，申於五章，「中」字申體，「觀」字申宗，「論」字申用。",
    "T33n1716_001:0686b22_22": "《纓珞》云「破法方便、立法方便、利益眾生方便。」",
    "T33n1716_001:0686b23_23": "《論》有研覈、破執，立三寶、四諦，得四沙門果，故知「論」字申用。",
    "T33n1716_001:0686b24_24": "中觀理不可思議，申「妙」。",
    "T33n1716_001:0686b25_0": "觀境是權實，申「法」。",
    "T33n1716_001:0686b25_1": "觀智是因果，申「蓮華」。",
    "T33n1716_001:0686b25_2": "觀詮，申「經」。",
    "T33n1716_001:0686b26_3": "論之三字，合四悉檀，以對五義，通申意顯。",
    "T33n1716_001:0686b27_4": "若更以論申餘經者，取偈初句申三藏，次句申通，次句申別，次句申圓。",
    "T33n1716_001:0686b28_5": "《法華》又為第四句所申也。",
    "T33n1716_001:0686b29_6": "豈止兩論申此五章，五章通申諸經論也。",
    "T33n1716_001:0686c01_7": "次解四悉檀為十重：　一、釋名　二、辨相　三、釋成　四、對諦　五、起教觀　六、說默　七、用不用　八、權實　九、開顯　十、通經釋名者，悉檀，天竺語。",
    "T33n1716_001:0686c06_8": "一云：此無翻，例如脩多羅多含；一云：翻為宗、成、墨、印、實、成就、究竟等，莫知孰是。",
    "T33n1716_001:0686c08_9": "《地持．菩提分品》說：「一切行無常，一切行苦，一切法無我，涅槃寂滅，是名四優檀那。」",
    "T33n1716_001:0686c10_10": "此翻為印，亦翻為宗。",
    "T33n1716_001:0686c10_11": "印是楷定，不可改易。",
    "T33n1716_001:0686c11_12": "佛菩薩具此法，復以傳教，此就教釋印。",
    "T33n1716_001:0686c12_13": "如經世智所說，有無無二此法楷定，以此傳授，經過去寂默諸牟尼尊展轉相傳，此就行釋印也。",
    "T33n1716_001:0686c14_14": "經增上、踊出，乃至出第一有，最上，眾共歸仰，世間所無，此釋宗義。",
    "T33n1716_001:0686c15_15": "彼明文了義釋優檀那，諸師何得用宗印翻四悉檀？",
    "T33n1716_001:0686c17_16": "如此既謬，餘翻亦叵信。",
    "T33n1716_001:0686c17_17": "南岳師，例「大涅槃」，梵、漢兼稱。",
    "T33n1716_001:0686c18_18": "「悉」是此言，「檀」是梵語，悉之言遍，檀翻為施。",
    "T33n1716_001:0686c19_19": "佛以四法，遍施眾生，故言悉檀也。",
    "T33n1716_001:0686c20_20": "二、辨相者，世界如車，輪、輻、軸、輞和合故有車，無別車也。",
    "T33n1716_001:0686c21_21": "五眾和合故有人，無別人也。",
    "T33n1716_001:0686c22_22": "若無人者，佛是實語人，云何言：「我見六道眾生」？",
    "T33n1716_001:0686c23_23": "當知有人。",
    "T33n1716_001:0686c23_24": "人者，世界故有，非第一義；第一義可是實，餘不應實。",
    "T33n1716_001:0686c24_25": "答：各各實。",
    "T33n1716_001:0686c25_0": "如如法性等，世界故無，第一義故有。",
    "T33n1716_001:0686c25_1": "人等，第一義故無，世界故有。",
    "T33n1716_001:0686c26_2": "有於五陰、十二入、十八界，一切名相隔別，名為世界。",
    "T33n1716_001:0686c27_3": "外人迷此世界，不達法相，或計無因緣有世界，或計邪因緣有世界。",
    "T33n1716_001:0686c29_4": "大聖隨順眾生所欲樂聞，分別為說正因緣世界法，令得世間正見，是名世界悉檀相。",
    "T33n1716_001:0687a02_5": "二、各各為人悉檀者，大聖觀人心而為說法，人心各各不同，於一事中或聽或不聽。",
    "T33n1716_001:0687a04_6": "如雜業故，雜生世間，得雜觸雜受。",
    "T33n1716_001:0687a05_7": "更有《破群那經》說無人得觸，無人得受。",
    "T33n1716_001:0687a06_0": "為二人疑後世，不信罪福，墮斷常中，故作此說。",
    "T33n1716_001:0687a07_1": "此意傍為破執，正是生信。",
    "T33n1716_001:0687a07_2": "增長善根，施其善法也。",
    "T33n1716_001:0687a08_3": "故名各各為人悉檀。",
    "T33n1716_001:0687a08_4": "三、對治悉檀者，有法對治則有、實性則無。",
    "T33n1716_001:0687a09_5": "對治者：貪欲多，教觀不淨；瞋恚多，教修慈心；愚癡多，教觀因緣。",
    "T33n1716_001:0687a11_6": "對治惡病，說此法藥，遍施眾生，故名對治悉檀相也。",
    "T33n1716_001:0687a12_7": "四、第一義悉檀者，有二種：一、不可說；二、可說。",
    "T33n1716_001:0687a13_8": "不可說者，即是諸佛、辟支佛、羅漢所得真實法。",
    "T33n1716_001:0687a14_9": "引偈云：「言論盡竟，心行亦訖，不生不滅，法如涅槃。」",
    "T33n1716_001:0687a15_10": "說諸行處，名世界；說不行處，名第一義。",
    "T33n1716_001:0687a16_11": "二、約可說者，一切實、一切不實、一切亦實亦不實、一切非實非不實，皆名諸法之實相。",
    "T33n1716_001:0687a18_12": "佛於如是等處處經中說第一義悉檀相，此亦是一家明四門入實之意。",
    "T33n1716_001:0687a20_13": "故《中論》云：「為向道人說四句，如快馬見鞭影即入正路。」",
    "T33n1716_001:0687a21_14": "若聞四句，心生取著，皆是戲論，豈第一義耶？",
    "T33n1716_001:0687a22_15": "私十五番釋其相令易解：隨說事理，聞者適悅是世界；舊善心生是為人；新惡除遣是對治；得悟聖道是第一義。",
    "T33n1716_001:0687a25_16": "雙說假、實，是世界。",
    "T33n1716_001:0687a25_17": "《論》：「輪輻軸輞故有車，五陰和合故有人。」",
    "T33n1716_001:0687a26_18": "單說假人即為人。",
    "T33n1716_001:0687a27_19": "《論》：「或說有人，或說無人。」",
    "T33n1716_001:0687a27_20": "單說實法即對治。",
    "T33n1716_001:0687a28_21": "《論》：「對治則有，實性則無。」",
    "T33n1716_001:0687a28_22": "雙非假實即第一義。",
    "T33n1716_001:0687a29_23": "《論》：「言語道斷，心行亦訖。」",
    "T33n1716_001:0687a29_24": "(云云)。",
    "T33n1716_001:0687a29_25": "因緣和合，有善人、惡人之異，是世界；善緣和合有善人，是為人；惡緣和合有惡人，是對治；雙非善惡，是第一義。",
    "T33n1716_001:0687b03_26": "五陰實法隔歷，是世界；從善五陰生善五陰，是為人；以善五陰破惡五陰，是對治；無漏五陰，是第一義。",
    "T33n1716_001:0687b05_27": "善法惡法異，是世界；說今善法生後善法，是為人；以今善法破今惡法，是對治；非善非惡，是第一義。",
    "T33n1716_001:0687b08_28": "問曰：人通善惡，何得言生善是為人？",
    "T33n1716_001:0687b09_29": "答：善業為人所乘，令生其善，故言為人。",
    "T33n1716_001:0687b10_0": "問：為人生善，秖應生善，那復斷惡？",
    "T33n1716_001:0687b10_1": "答：為人者，生善是舊、是正，斷惡是傍、是新。",
    "T33n1716_001:0687b11_2": "治中、治惡是舊、是正，生善是新、是傍(云云)。",
    "T33n1716_001:0687b12_3": "三世隔別是世界；來世是為人；現世是對治；非三世是第一義。",
    "T33n1716_001:0687b14_4": "四善根內、外凡隔別是世界；煗、頂是為人；總、別念處是對治；世第一法近真是第一義。",
    "T33n1716_001:0687b16_0": "見道、脩道異是世界；見道是為人；脩道是對治；無學道是第一義。",
    "T33n1716_001:0687b17_1": "非學、非無學是世界；見學是為人；修學是對治；無學是第一義。",
    "T33n1716_001:0687b18_2": "世界悉檀中有為人，為人中有對治，對治中有第一義，第一義中無三悉檀(云云)。",
    "T33n1716_001:0687b20_3": "一悉檀通有四悉檀，《論》云：「陰入界隔別，是世界；因緣和合故有人，是為人；正世界破邪世界，是對治；聞正世界得悟入，是第一義。」",
    "T33n1716_001:0687b23_4": "為人有四者：雜業因緣得雜觸、雜受，是世界；於一事中或聽，是為人；或不聽，是對治；無人得觸、無人得受，是第一義。",
    "T33n1716_001:0687b26_5": "對治中有四者：佛三種法治人心病，藥病異故，是世界；治人是為人；對病是對治；實性則無，是第一義。",
    "T33n1716_001:0687b28_6": "第一義中四者：一切實，乃至四句，是世界；佛、支佛心中所得法豈非理善，是為人；一切語論、一切見、一切著皆可破，一切不能通，第一義能通，是對治；言語道斷，法如涅槃，是第一義。",
    "T33n1716_001:0687c03_7": "又通作者，四悉檀不同，通是世界悉檀也；四悉遍化眾生，通是為人；四悉檀皆破邪，通是對治；隨聞一種皆能悟道，通是第一義也。",
    "T33n1716_001:0687c06_8": "別作者，約苦集諦，明世界；約道諦能治，明為人；約道諦所治，明對治；約滅諦，明第一義。",
    "T33n1716_001:0687c09_9": "問：依《論》解相已足，何用多釋？",
    "T33n1716_001:0687c09_10": "答：《論》云：「四悉檀攝八萬四千法藏」，私約十五法分別，何咎！",
    "T33n1716_001:0687c11_11": "三、釋成者，四悉檀，是龍樹所說；四隨，《禪經》佛所說。",
    "T33n1716_001:0687c12_12": "今以經成論，於義彌明。",
    "T33n1716_001:0687c12_13": "所謂隨樂欲、隨便宜、隨對治、隨第一義。",
    "T33n1716_001:0687c13_14": "樂欲從因得名，世界從果立稱。",
    "T33n1716_001:0687c14_15": "《釋論》云：「一切善惡，欲為其本。」",
    "T33n1716_001:0687c15_16": "《淨名》云：「先以欲鉤牽，後令入佛道。」",
    "T33n1716_001:0687c15_17": "佛經舉脩因之相，論明得果之相。",
    "T33n1716_001:0687c16_18": "舉隨樂欲，釋成世界悉檀也。",
    "T33n1716_001:0687c17_19": "隨便宜者，隨行人所宜之法。",
    "T33n1716_001:0687c18_20": "各各為人者，是化主鑒機，照其可否。",
    "T33n1716_001:0687c18_21": "《論》云：「於一事中，或聽、或不聽，宜聽、不宜不聽。」",
    "T33n1716_001:0687c20_0": "如金師子宜數息，浣衣子宜不淨。",
    "T33n1716_001:0687c20_1": "《經》舉行者之堪宜，《論》明化主之鑒照，以釋成也。",
    "T33n1716_001:0687c21_2": "餘兩種，經論名義同(云云)。",
    "T33n1716_001:0687c22_3": "四、對諦者，直對一番四諦，如前說。",
    "T33n1716_001:0687c23_4": "廣對四種四諦者，四種四諦，一一以四悉檀對之。",
    "T33n1716_001:0687c24_5": "復總對者，生滅四諦對世界，無生四諦對為人，無量四諦對對治，無作四諦對第一義。",
    "T33n1716_001:0687c26_6": "五、起觀教。",
    "T33n1716_001:0687c26_7": "幽微之理，非觀不明；契理之觀，非悉檀不起。",
    "T33n1716_001:0687c27_8": "脩從假入空觀時，先觀正因緣法。",
    "T33n1716_001:0687c28_9": "此法內、外、親、疎隔別，若不殷勤、樂欲，則所習不成，必須曉夜精勤、欣悅、無斁，此即世界悉檀起初觀也。",
    "T33n1716_001:0688a02_0": "若欲觀假入空，須識為人便宜。",
    "T33n1716_001:0688a02_1": "若宜修觀，即用擇、精進、喜三覺分起之。",
    "T33n1716_001:0688a03_2": "若宜修止，則用除、捨、定三覺分起之。",
    "T33n1716_001:0688a04_3": "念通兩處，是為隨宜，善心則發。",
    "T33n1716_001:0688a05_4": "若有沈、浮之病，須用對治悉檀。",
    "T33n1716_001:0688a06_5": "若心沈時，念、擇、進、喜治之。",
    "T33n1716_001:0688a06_6": "若心浮時，念、捨、除、定治之。",
    "T33n1716_001:0688a07_7": "若善用為人，善根則厚。",
    "T33n1716_001:0688a07_8": "若善用對治，煩惱則薄。",
    "T33n1716_001:0688a08_9": "於七覺中，隨依一覺，怳然如失。",
    "T33n1716_001:0688a09_10": "即依此覺分研修，能發真明，見第一義。",
    "T33n1716_001:0688a10_11": "是為用四悉檀，起從假入空觀，成一切智，發慧眼也。",
    "T33n1716_001:0688a11_12": "若從空入假觀，巧用四悉檀，取道種智，法眼亦如是。",
    "T33n1716_001:0688a12_13": "若修中道第一義觀，巧用四悉檀，取一切種智，佛眼亦如是。",
    "T33n1716_001:0688a14_14": "若一心三觀，巧用亦如是。",
    "T33n1716_001:0688a14_15": "起教者，《大論》云：「佛常樂默然，不樂說法。」",
    "T33n1716_001:0688a15_16": "《淨名》亦論杜口。",
    "T33n1716_001:0688a16_0": "此經云：「不可以言宣」，《大經》云：「生，生不可說，乃至不生，不生不可說」，又云：「亦可得說，十因緣法為生作因。」",
    "T33n1716_001:0688a18_1": "亦可得說十因緣者：從無明至有，此十成於眾生，具四根性，能感如來，說四種法。",
    "T33n1716_001:0688a20_2": "若十因緣所成眾生有下品樂欲，能生界內事善，拙度破惑，析法入空；具此因緣者，如來則轉生滅四諦法輪，起三藏教也。",
    "T33n1716_001:0688a23_3": "若十因緣法所成眾生有中品樂欲，能生界內理善，巧度破惑，體法入空；具此因緣者，如來則轉無生四諦法輪，起通教也。",
    "T33n1716_001:0688a26_4": "若十因緣所成眾生有上品樂欲，能生界外事善，歷別破惑，次第入中；具此因緣者，如來則轉無量四諦法輪，起別教也。",
    "T33n1716_001:0688a29_0": "若十因緣所成眾生有上上品樂欲，能生界外理善，一破惑一切破惑，圓頓入中；具此因緣者，如來則轉無作四諦法輪，起圓教也。",
    "T33n1716_001:0688b03_1": "復次一一教中，各各有十二部經，亦用悉檀起之。",
    "T33n1716_001:0688b04_2": "若十因緣法所成眾生樂聞正因緣世界事，如來則為直說陰、界、入等假實之法，是名脩多羅。",
    "T33n1716_001:0688b06_3": "或四、五、六、七、八、九言偈，重頌世界陰、入等事，是名祇夜。",
    "T33n1716_001:0688b07_4": "或直記眾生未來事，乃至記鴿、雀成佛等，是名和伽羅那。",
    "T33n1716_001:0688b09_5": "或孤起偈，說世界陰、入等事，是名伽陀。",
    "T33n1716_001:0688b10_0": "或無人問，自說世界事，是名優陀那。",
    "T33n1716_001:0688b10_1": "或約世界不善事而結禁戒，是名尼陀那。",
    "T33n1716_001:0688b11_2": "或以譬喻說世界事，是名阿波陀那。",
    "T33n1716_001:0688b12_3": "或說本昔世界事，是名伊帝目多伽。",
    "T33n1716_001:0688b13_4": "或說本昔受生事，是名闍陀伽。",
    "T33n1716_001:0688b14_5": "或說世界廣大事，是名毘佛略。",
    "T33n1716_001:0688b15_6": "或說世界未曾有事，是名阿浮陀達磨。",
    "T33n1716_001:0688b16_0": "或問難世界事，是名優波提舍。",
    "T33n1716_001:0688b16_1": "此是世界悉檀，為悅眾生故起十二部經，或作十二種說生眾生善，或作十二種說破眾生惡，或作十二種說令眾生悟，是名四悉檀起三藏十二部經。",
    "T33n1716_001:0688b20_2": "若十因緣法所成眾生樂聞空者，直為說五陰、十二入、十八界，無不即空。",
    "T33n1716_001:0688b22_0": "或四、五、六、七、八、九言偈重頌，陰、界、入即空。",
    "T33n1716_001:0688b22_1": "或說能達陰、入、界即空者，便與授記。",
    "T33n1716_001:0688b23_2": "或孤然說陰、界、入即空。",
    "T33n1716_001:0688b24_3": "或無問自說陰、界、入即空。",
    "T33n1716_001:0688b24_4": "或說知陰、界、入即空，名為禁戒。",
    "T33n1716_001:0688b25_5": "或舉如幻、如化等，喻陰、界、入即空。",
    "T33n1716_001:0688b26_6": "或說本昔世間、國土即空。",
    "T33n1716_001:0688b27_7": "或說本生陰、界、入即空。",
    "T33n1716_001:0688b27_8": "或說即空廣大。",
    "T33n1716_001:0688b28_9": "或說陰、入、界即空希有。",
    "T33n1716_001:0688b28_10": "或難問陰、界、入即空。",
    "T33n1716_001:0688b29_11": "是為隨樂欲世界悉檀，起通教十二部經，或作十二種說即空生善，或作十二種說即空破惡，或作十二種說即空令悟理，是為四悉檀起通教十二部經也。",
    "T33n1716_001:0688c03_12": "若有十因緣法所成眾生樂聞一切世界，一切陰、界、入，及不可說世界，不可說陰、界、入等事者，如來即直說一切正世界及陰、入等，一切翻覆世界及陰、入等，一切仰世界及陰、入等，一切倒住世界及陰、入等，一切穢國、一切淨國、一切凡國、一切聖國，如是等種種世界，不可說世界，種種陰、入、界，不可說陰、入、界(云云)。",
    "T33n1716_001:0688c10_13": "或作四言，乃至九言偈重頌，或孤起偈，或能知國土陰、入、界者，即與記成佛。",
    "T33n1716_001:0688c12_14": "或能知者，即具禁戒。",
    "T33n1716_001:0688c13_0": "或譬喻說，或說昔國土事。",
    "T33n1716_001:0688c13_1": "或說昔受生事。",
    "T33n1716_001:0688c14_0": "或說廣大事。",
    "T33n1716_001:0688c14_1": "或說希有事。",
    "T33n1716_001:0688c14_2": "或說論議事。",
    "T33n1716_001:0688c14_3": "如是等十二種說悅其樂欲，或生其善，或破其惡，或令悟入，是名四悉檀起別教十二部經。",
    "T33n1716_001:0688c17_4": "若十因緣所成眾生樂聞不可說國土、不可說陰界入，皆是真如實相，即直說一切國土依、正即是常寂光；一切陰、入即是菩提，離是無菩提；一色、一香無非中道，離是無別中道；眼、耳、鼻、舌、皆是寂靜門，離此無別寂靜門。",
    "T33n1716_001:0688c22_5": "或作偈重頌，或作孤起偈，或作無問自說，或知者與記，或知者具戒，或作譬說，或指昔世界，或指本生，或說廣大，或說希有，或作論議。",
    "T33n1716_001:0688c25_6": "是為赴樂欲世界悉檀，起圓教十二部經，或作十二種說生妙善，或作十二種說頓破惡，或作十二種說頓會理，是為四悉檀起圓教十二部經。",
    "T33n1716_001:0688c28_7": "復次，用別、圓兩種四悉檀說十二部經者，是起華嚴教也。",
    "T33n1716_001:0689a01_8": "但用一番四悉檀說十二部經者，是起三藏教也。",
    "T33n1716_001:0689a02_9": "若用四番四悉檀說十二部經者，是起方等教也。",
    "T33n1716_001:0689a03_10": "若用三番四悉檀說十二部經者，是起般若教也。",
    "T33n1716_001:0689a04_11": "若但用一番四悉檀說十二部經者，是起法華教也。",
    "T33n1716_001:0689a05_12": "《大論》云：「四悉檀攝十二部經」，其義如是。",
    "T33n1716_001:0689a06_13": "《地持》云：「菩薩入摩得勒伽，造不顛倒論，為令正法得久住禪而作論也。」",
    "T33n1716_001:0689a08_14": "菩薩住是禪，觀眾生於佛去世後，根、緣不同，作論通經。",
    "T33n1716_001:0689a09_15": "天親用兩番四悉檀造《地論》，通華嚴。",
    "T33n1716_001:0689a10_16": "舍利弗用初番四悉檀造《毘曇》，五百羅漢造《毘婆沙》，通三藏，見有得道意也。",
    "T33n1716_001:0689a12_17": "訶黎跋摩亦用初番四悉檀造《成實論》，通三藏，見空得道意也。",
    "T33n1716_001:0689a14_18": "迦栴延亦用初番四悉檀造《毘勒論》，通三藏，見空有得道意也。",
    "T33n1716_001:0689a15_19": "龍樹用四番四悉檀造《中論》，三番正通大乘，一番傍通三藏。",
    "T33n1716_001:0689a17_0": "彌勒用二番四悉檀造《地持》，通華嚴。",
    "T33n1716_001:0689a17_1": "無著亦用二番四悉檀造《攝大乘》。",
    "T33n1716_001:0689a18_2": "龍樹用三番四悉檀造《大智度》，通《大品》。",
    "T33n1716_001:0689a19_3": "天親用一番四悉檀，通《法華》。",
    "T33n1716_001:0689a20_4": "世人傳，天親、龍樹各作《涅槃論》，未來此土，準例可知。",
    "T33n1716_001:0689a21_5": "又，五通神仙種種諸論，釋天善論，大梵出欲論，皆用初番悉檀，方便利益意也。",
    "T33n1716_001:0689a23_6": "《書》云：「文行誠信，定禮刪詩，垂裕得昆。」",
    "T33n1716_001:0689a24_7": "即世界也。",
    "T33n1716_001:0689a24_8": "「官人以德，賞延于世。」",
    "T33n1716_001:0689a25_9": "即為人也。",
    "T33n1716_001:0689a25_10": "「叛而伐之，刑故無小。」",
    "T33n1716_001:0689a25_11": "即對治也。",
    "T33n1716_001:0689a26_12": "「政在清靜，道合天心，人王無上。」",
    "T33n1716_001:0689a26_13": "即是世間第一義悉檀也。",
    "T33n1716_001:0689a27_14": "六、起聖說、聖默者。",
    "T33n1716_001:0689a27_15": "《思益》云：「佛告諸比丘：汝等當行二事，若聖說法、若聖默然。」",
    "T33n1716_001:0689a29_16": "聖說如上辨。",
    "T33n1716_001:0689a29_17": "聖默然者，夫四種四諦並是三乘聖人所證之法，非下凡所知，故不可說；假令說之，如為盲人設燭，何益無目者乎！",
    "T33n1716_001:0689b03_18": "故不可說，名聖默然。",
    "T33n1716_001:0689b03_19": "華嚴中數世界，不可說、不可說，明理極不可說、不可說。",
    "T33n1716_001:0689b04_20": "約無量、無作兩番四諦，不生生、不生不生法，明不可說。",
    "T33n1716_001:0689b06_21": "不可說，名聖默然。",
    "T33n1716_001:0689b06_22": "若三藏中，憍陳如比丘最初獲得真實之知見，寂然無聲字。",
    "T33n1716_001:0689b07_23": "身子云：「吾聞解脫之中，無有言說者。」",
    "T33n1716_001:0689b08_24": "是約生滅四諦生生之法，明不可說。",
    "T33n1716_001:0689b09_25": "不可說，名聖默然。",
    "T33n1716_001:0689b10_26": "《淨名》杜口，《大集》無言菩薩不可智知，不可識識，言語道斷，心行亦訖，不生不滅，法如涅槃。",
    "T33n1716_001:0689b12_27": "此約四番四諦不可說。",
    "T33n1716_001:0689b12_28": "不可說，名聖默然。",
    "T33n1716_001:0689b13_29": "若《大品》句句悉不可得。",
    "T33n1716_001:0689b13_30": "不可得者，不可以身得，不可以心得，不可以口得。",
    "T33n1716_001:0689b14_31": "此約三番四諦，生、不生、不生生、不生不生法，明不可得。",
    "T33n1716_001:0689b16_32": "不可得，故不可說。",
    "T33n1716_001:0689b16_33": "不可說，名聖默然。",
    "T33n1716_001:0689b17_0": "此經明「止止不須說，我法妙難思」；「是法不可示，言辭相寂滅」，不可以言宣，非思量分別之所能解。",
    "T33n1716_001:0689b19_1": "此約無作四諦，不生不生法，明不可說。",
    "T33n1716_001:0689b20_2": "不可說故，名聖默然。",
    "T33n1716_001:0689b20_3": "問：為樂他故，有聖說法；為自樂故，名聖默然。",
    "T33n1716_001:0689b21_4": "默然則不益他？",
    "T33n1716_001:0689b22_5": "答：正為自樂，傍亦益他。",
    "T33n1716_001:0689b22_6": "若人厭文，不好言語，為悅是人，故聖默然。",
    "T33n1716_001:0689b23_7": "如《律》中：為福他故受供，聖則默然。",
    "T33n1716_001:0689b24_8": "如脇比丘，對破馬鳴，是故默然。",
    "T33n1716_001:0689b25_9": "如佛結跏正念，身心不動，令無量人得悟道跡。",
    "T33n1716_001:0689b26_10": "是故默然，皆是四悉檀，起此默然，利益一切，何謂無益！",
    "T33n1716_001:0689b27_11": "問：《論》云：「四悉檀攝八萬四千法藏」，其相云何？",
    "T33n1716_001:0689b28_12": "答：《賢劫經》云：「從佛初發心去，乃至分舍利，凡三百五十法門，一一門各有六度，合二千一百度。",
    "T33n1716_001:0689c02_0": "用是度，對破四分煩惱，合成八千四百。",
    "T33n1716_001:0689c02_1": "約一變為十，合八萬四千也。」",
    "T33n1716_001:0689c03_2": "若作八萬四千法藏名，是世界悉檀攝。",
    "T33n1716_001:0689c04_3": "若作八萬四千塵勞門名，為人悉檀攝；八萬四千三昧、八萬四千陀羅尼門，亦如是。",
    "T33n1716_001:0689c06_4": "若作八萬四千對治、八萬四千空門，對治悉檀攝。",
    "T33n1716_001:0689c07_5": "若作八萬四千諸波羅蜜、八萬四千度無極，第一義悉檀攝。",
    "T33n1716_001:0689c08_6": "又一說：佛地三百五十法門，一一門有十善，合三千五百善。",
    "T33n1716_001:0689c10_7": "治四分，則一萬四千。",
    "T33n1716_001:0689c10_8": "又治六根，即八萬四千也。",
    "T33n1716_001:0689c11_9": "七、明得用、不得用者。",
    "T33n1716_001:0689c11_10": "夫四悉檀獨有如來究竟具得，微妙能用。",
    "T33n1716_001:0689c12_11": "下地已去，得、用不同，凡有四句：不得不用、得而不用、不得而用、亦得亦用。",
    "T33n1716_001:0689c14_12": "凡夫外道苦集流轉，尚不能知四悉檀名字，誰論其得？",
    "T33n1716_001:0689c15_13": "既其不得，云何能用也！",
    "T33n1716_001:0689c16_14": "若三藏教二乘殷勤自行者，知苦、斷集、修道、證滅、入真，亦名為得。",
    "T33n1716_001:0689c17_15": "不度眾生，故不能用。",
    "T33n1716_001:0689c18_16": "假令用者，差機不當，故淨名訶滿願云：「不知人根，不應說法，無以穢食，置於寶器。」",
    "T33n1716_001:0689c20_17": "如富樓那九旬化外道，反被蚩笑！",
    "T33n1716_001:0689c21_18": "文殊暫往，師徒皆伏。",
    "T33n1716_001:0689c21_19": "此是不知樂欲，不能用世界悉檀也。",
    "T33n1716_001:0689c22_20": "如身子教二弟子，善根不發，更生邪疑，此不能用為人悉檀也。",
    "T33n1716_001:0689c24_21": "如五百羅漢為迦絺那說四諦，都無利益；佛為說不淨觀，即得破惡。",
    "T33n1716_001:0689c25_22": "此不能用對治悉檀也。",
    "T33n1716_001:0689c26_23": "如身子不度福增，大醫不治，小醫拱手，五百皆不度，佛度即得羅漢，此不能用第一義悉檀也。",
    "T33n1716_001:0689c28_24": "支佛亦然，是名得而不用也。",
    "T33n1716_001:0689c29_25": "次明三藏教菩薩者，雖知苦、集、修道，止伏、結惑，未有滅證，但得三悉檀。",
    "T33n1716_001:0690a01_26": "雖未得一，而能用四。",
    "T33n1716_001:0690a02_27": "所以者何？",
    "T33n1716_001:0690a02_28": "如病導師，具足船栰，身在此岸，而度人彼岸，常以化人為事，自未得度先度人，是為不得而用。",
    "T33n1716_001:0690a04_29": "通教二乘，體門雖巧，得而不用，與三藏同也。",
    "T33n1716_001:0690a06_0": "通教菩薩，初心至六地，亦得亦用，用而未巧；七地入假，其用則勝也。",
    "T33n1716_001:0690a07_1": "若別教十住，但得析法、體法兩種四悉檀，而未能用；十行方能用；十迴向進得相似四悉檀，亦能相似用；登地分真得，亦分真用。",
    "T33n1716_001:0690a10_2": "圓教五品弟子，未能得用；六根清淨，相似得用；初住分真，得用也；唯佛究竟得、究竟用。",
    "T33n1716_001:0690a12_3": "八、明四悉檀權實者，四諦各辨四悉檀者，此通途說耳。",
    "T33n1716_001:0690a13_4": "《釋論》云：「諸經多說三悉檀，不說第一義」者，此指三藏。",
    "T33n1716_001:0690a15_5": "三藏多說因緣生生事相，滅色取空，少說第一義。",
    "T33n1716_001:0690a16_6": "就三藏菩薩，但約三悉檀明四，若就佛即具四。",
    "T33n1716_001:0690a17_7": "雖爾，終是拙度，權逗小機也。",
    "T33n1716_001:0690a18_8": "若通教四諦明四悉檀，體法即真，其門則巧故。",
    "T33n1716_001:0690a19_9": "《釋論》云：「今欲說第一義悉檀故，說《摩訶般若波羅蜜經》。」",
    "T33n1716_001:0690a20_10": "就佛、菩薩，皆得有四；而約方便真諦以明悉檀，猶屬權也。",
    "T33n1716_001:0690a21_11": "若別教四諦明四悉檀，約於中道，此意則深；而猶是歷別，別相未融，教道是權，此則非妙。",
    "T33n1716_001:0690a24_0": "今圓教四諦明四悉檀，其相圓融，最實之說。",
    "T33n1716_001:0690a25_0": "故四悉檀，是實、是妙。",
    "T33n1716_001:0690a25_1": "若用此權、實約五味教者：乳教則有四權、四實；酪教但有四權；生蘇則有十二權、四實；熟蘇則有八權、四實；涅槃十二權、四實；法華四種俱實(云云)。",
    "T33n1716_001:0690a28_2": "問：三藏菩薩雖得四悉檀，望通教但成三悉檀。",
    "T33n1716_001:0690a29_3": "今通教望別教云何？",
    "T33n1716_001:0690b01_4": "答：有二義，當通是得四，望別但得三。",
    "T33n1716_001:0690b02_5": "問：別教望圓，亦爾不？",
    "T33n1716_001:0690b02_6": "答：不例，圓、別證道同故。",
    "T33n1716_001:0690b03_7": "並曰：三藏、通教俱證真諦，亦應俱得四？",
    "T33n1716_001:0690b04_8": "答：三藏真諦雖同，菩薩不斷惑，故闕一。",
    "T33n1716_001:0690b05_9": "圓、別俱斷惑，是故俱四。",
    "T33n1716_001:0690b05_10": "又，並三藏、通等雖四而三可是權，別教四而不三應非是權？",
    "T33n1716_001:0690b07_11": "答：三藏、通教，教、證俱是權，故但三無四。",
    "T33n1716_001:0690b07_12": "別教教道權、證道實，從證則四，從教則權。",
    "T33n1716_001:0690b08_13": "又，並證道有四，教道應三？",
    "T33n1716_001:0690b09_14": "答：若取地前為教道，應如所問(云云)。",
    "T33n1716_001:0690b10_15": "九、開權顯實者，一切諸法莫不皆妙，一色一香無非中道，眾生情隔於妙耳。",
    "T33n1716_001:0690b12_16": "大悲順物，不與世諍，是故明諸權、實不同。",
    "T33n1716_001:0690b13_17": "故《無量義》云：「四十餘年，三法、四果、二道不合」、「今開方便門，示真實相」、「唯以一大事因緣，但說無上道」、「開佛知見，悉使得入究竟實相」。",
    "T33n1716_001:0690b16_18": "除滅化城，即是決麁；皆至寶所，即是入妙。",
    "T33n1716_001:0690b17_19": "若乳教四妙，與今妙不殊。",
    "T33n1716_001:0690b17_20": "唯決其四權，入今之妙。",
    "T33n1716_001:0690b18_21": "是故文云：「菩薩聞是法，疑網皆已除」，即此意也。",
    "T33n1716_001:0690b19_22": "決酪教四權、生蘇十二權、熟蘇八權，皆得入妙。",
    "T33n1716_001:0690b20_23": "故文云：「千二百羅漢，悉亦當作佛」，又云：「決了聲聞法，是眾經之王，聞已諦思惟，得近無上道」。",
    "T33n1716_001:0690b22_24": "《方等》、《般若》所論妙者，亦與今妙不殊。",
    "T33n1716_001:0690b23_25": "開權顯實，其意在此。",
    "T33n1716_001:0690b24_26": "問曰：決諸權悉檀同成妙第一義，為當爾不？",
    "T33n1716_001:0690b25_27": "答：決權入妙，自在無礙。",
    "T33n1716_001:0690b25_28": "假令妙第一義不隔於三，三不隔一，一三自在。",
    "T33n1716_001:0690b26_29": "今且作一種解釋也。",
    "T33n1716_001:0690b27_30": "若決諸權世界悉檀為妙世界悉檀者，即是對於釋名妙也。",
    "T33n1716_001:0690b28_31": "亦是九法界、十如是性相之名，同成佛法界性相，攝一切名也。",
    "T33n1716_001:0690c01_32": "亦是會天性、定父子，更與作字，名之為兒，我實汝父，汝實我子也。",
    "T33n1716_001:0690c02_33": "若決諸權第一義悉檀為妙第一義悉檀者，即對經體妙也。",
    "T33n1716_001:0690c04_34": "即是開佛知見，示真實相，引至寶所也。",
    "T33n1716_001:0690c05_35": "若決諸權為人悉檀為妙為人悉檀者，即是對宗妙也。",
    "T33n1716_001:0690c06_36": "如此經云：「各賜諸子等一大車也」。",
    "T33n1716_001:0690c07_37": "若決諸權對治悉檀入妙對治悉檀者，即是對用妙也。",
    "T33n1716_001:0690c08_38": "文云：「以此寶珠用貿所須」，又云：「如此良藥，今留在此，可用服之，勿憂不差」：經云：「正直捨方便，但說無上道」，動執生疑，佛當為除斷，令盡無有餘。",
    "T33n1716_001:0690c12_39": "又云：「我已得漏盡，聞亦除憂惱也。」",
    "T33n1716_001:0690c12_40": "若是分別諸權四悉檀同異，決入此經妙悉檀中，不復見同異，昔所未曾說，今皆當得聞，即是妙不同異，即對教相妙也。",
    "T33n1716_001:0690c15_41": "即如文云：「雖示種種道，其實為一乘」，雖分別諸同異，為顯不同異，說無分別法也。",
    "T33n1716_001:0690c17_42": "十通經者。",
    "T33n1716_001:0690c17_43": "問：今以四悉檀通此經，此經何文明四悉檀耶？",
    "T33n1716_001:0690c19_44": "答：文中處處皆有此意，不能具引。",
    "T33n1716_001:0690c19_45": "今略引迹本兩文。",
    "T33n1716_001:0690c20_46": "〈方便品〉云：「知眾生諸行，深心之所念，過去所習業，欲性精進力，及諸根利鈍，以種種因緣，譬喻亦言辭，隨應方便說。」",
    "T33n1716_001:0690c22_47": "此豈非是四悉檀之語耶？",
    "T33n1716_001:0690c23_48": "欲者即是樂欲，世界悉檀也；性者是智慧性，為人悉檀也；精進力即是破惡，對治悉檀也；諸根利鈍即是兩人得悟不同，即是第一義悉檀也。",
    "T33n1716_001:0690c26_49": "又〈壽量品〉云：「如來明見，無有錯謬。",
    "T33n1716_001:0690c27_50": "以諸眾生，有種種性、種種欲、種種行、種種憶想分別故。",
    "T33n1716_001:0690c28_51": "欲令生諸善根，以若干因緣，譬喻言辭，種種說法，所作佛事，未曾暫廢。」",
    "T33n1716_001:0691a01_52": "種種性者，即是為人；種種欲者，即是世界；種種行者，即是對治；種種憶想分別，即是推理轉邪憶想得見第一義。",
    "T33n1716_001:0691a03_53": "兩處明文，四義具足，而皆言為眾生說法，豈非四悉檀設教之明證也！",
    "T33n1716_001:0691a06_0": "△第二、別解五章。",
    "T33n1716_001:0691a06_1": "初釋名，為四：一、判通別。",
    "T33n1716_001:0691a07_0": "二、定前後。",
    "T33n1716_001:0691a07_1": "三、出舊。",
    "T33n1716_001:0691a07_2": "四、正解。",
    "T33n1716_001:0691a07_3": "「妙法蓮華」名異眾典，別也；俱稱為經，通也。",
    "T33n1716_001:0691a08_4": "立此二名，凡約三意，謂教、行、理。",
    "T33n1716_001:0691a09_5": "從緣故教別，從說故教通；從能契故行別，從所契故行通；理從名故別，名從理故通。",
    "T33n1716_001:0691a11_6": "略說竟。",
    "T33n1716_001:0691a11_7": "夫教本應機，機宜不同，故部部別異。",
    "T33n1716_001:0691a12_8": "金口梵聲，通是佛說。",
    "T33n1716_001:0691a12_9": "故通、別二名也。",
    "T33n1716_001:0691a13_10": "約行者，泥洹真法寶，眾生以種種門入。",
    "T33n1716_001:0691a14_11": "如五百比丘各說身因，佛言：無非正說。",
    "T33n1716_001:0691a15_12": "三十二菩薩各入不二法門，文殊稱善。",
    "T33n1716_001:0691a16_0": "《大論》明阿那波那皆是摩訶衍，以不可得故。",
    "T33n1716_001:0691a17_0": "當知，從行則別，所契則同。",
    "T33n1716_001:0691a17_1": "求那跋摩云：「諸論各異端，修行理無二」(云云)。",
    "T33n1716_001:0691a18_2": "約理者，理則不二，名字非一。",
    "T33n1716_001:0691a19_3": "《智度》云：「般若是一法，佛說種種名。」",
    "T33n1716_001:0691a20_4": "《大經》云：「解脫亦爾」多諸名字，如天帝釋有千種名。",
    "T33n1716_001:0691a21_5": "名異故別，理一故通。",
    "T33n1716_001:0691a21_6": "今稱妙法之經，即是教之通別。",
    "T33n1716_001:0691a22_7": "各賜諸子等一大車，乘是寶乘，直至道場，即行之通別。",
    "T33n1716_001:0691a23_8": "或言實相，或言佛知見、大乘家業、一地、實事、寶所、繫珠、平等大慧等，即是理之通別。",
    "T33n1716_001:0691a25_9": "約此三義，故立兩名也。",
    "T33n1716_001:0691a26_10": "問：教主不同，設教亦異。",
    "T33n1716_001:0691a26_11": "云何而言金口梵聲，名為教通？",
    "T33n1716_001:0691a27_12": "答：此有兩義：一、當分，二、跨節。",
    "T33n1716_001:0691a28_13": "當分者，如三藏佛赴種種緣，說種種教，緣異故教別，主一故教通。",
    "T33n1716_001:0691a29_14": "依此教行，有能契、所契，種種名理，理無種種。",
    "T33n1716_001:0691b01_15": "經言：「即脫纓珞，著弊垢衣。",
    "T33n1716_001:0691b02_16": "語言勤作，勿復餘去，并加汝價，及塗足油。」",
    "T33n1716_001:0691b03_17": "此則身口行理齊分而說，不得作餘解也。",
    "T33n1716_001:0691b04_18": "通、別、圓等，教、行、理，當分亦爾。",
    "T33n1716_001:0691b05_19": "斯義易解，而理難融(云云)。",
    "T33n1716_001:0691b05_20": "二、跨節者，何處別有四教主，各各身，各各口，各各說？",
    "T33n1716_001:0691b07_0": "秪隱其無量功德莊嚴之身，現為丈六紫金輝；不說甘恬、常樂之味，說於鹹酢、無常、辛辣；棄王者服飾，執持糞器，名為方便。",
    "T33n1716_001:0691b09_1": "若開方便門，示真實相，即向身是圓常之身，向法是圓法。",
    "T33n1716_001:0691b11_2": "向行、向理，皆即真實。",
    "T33n1716_001:0691b11_3": "如此通是一音之教，而小大差別。",
    "T33n1716_001:0691b12_4": "能契有長短，所契唯一。",
    "T33n1716_001:0691b13_0": "極種種名、名一究竟；唯一究竟，應於眾名。",
    "T33n1716_001:0691b14_0": "作如此論教、行、理通別者，相則難解，理則易明(云云)。",
    "T33n1716_001:0691b15_1": "二、定妙法前後者，若從義便，應先明法，却論其妙。",
    "T33n1716_001:0691b16_2": "下文云：「我法妙難思」，若從名便，應先妙、次法。",
    "T33n1716_001:0691b17_3": "如欲美彼，稱為好人。",
    "T33n1716_001:0691b18_4": "篤論無人，何所稱好？",
    "T33n1716_001:0691b18_5": "必應先人後好。",
    "T33n1716_001:0691b19_0": "今題從名便故，先妙後法；解釋義便故，先法後妙。",
    "T33n1716_001:0691b20_1": "雖復前後，亦不相乖(云云)。",
    "T33n1716_001:0691b20_2": "三、出舊解，舊解甚多，略出四家：道場觀云：「應物說三，三非真實，終歸其一，謂之無上，無上故妙也。」",
    "T33n1716_001:0691b23_3": "引經云：「是乘微妙，清淨第一。",
    "T33n1716_001:0691b23_4": "於諸世間，為無有上。」",
    "T33n1716_001:0691b24_5": "又云：「寄言譚於象外，而其體絕精麁，所以稱妙。」",
    "T33n1716_001:0691b25_6": "又引經：「是法不可示，言辭相寂滅。」",
    "T33n1716_001:0691b26_7": "會稽基云：「妙者，表同之稱也。",
    "T33n1716_001:0691b26_8": "昔三因異趣，三果殊別，不得稱妙。」",
    "T33n1716_001:0691b27_9": "北地師云：「理則非三，三教為麁，非三之旨為妙。」",
    "T33n1716_001:0691b28_10": "此意同而辭弱。",
    "T33n1716_001:0691b29_11": "光宅雲云：「妙者，一乘因果法也。",
    "T33n1716_001:0691b29_12": "待昔因果各有三麁，今教因果各有三妙。",
    "T33n1716_001:0691c01_13": "昔因果麁者，因體狹，因位下，因用短。",
    "T33n1716_001:0691c02_14": "聲聞修四諦，支佛修十二因緣，菩薩修六度，三因差別，不得相收，因體是狹。",
    "T33n1716_001:0691c04_15": "昔第九無礙道中行，名菩薩。",
    "T33n1716_001:0691c05_16": "伏道不斷，未出三界，故名因位下。",
    "T33n1716_001:0691c05_17": "第九無礙，止伏四住。",
    "T33n1716_001:0691c06_18": "不伏無明，故言用短。",
    "T33n1716_001:0691c06_19": "是為昔因三義故麁也。",
    "T33n1716_001:0691c07_20": "昔果麁者，體狹、位下、用短。",
    "T33n1716_001:0691c08_0": "有餘、無餘，眾德不備，故言體狹。",
    "T33n1716_001:0691c08_1": "位在化城，不出變易，故言位下。",
    "T33n1716_001:0691c09_2": "第九解脫，止除四住，不破無明。",
    "T33n1716_001:0691c10_3": "又八十年壽，前不過恒沙，後不倍上數，是故用短。",
    "T33n1716_001:0691c11_4": "是為昔果三義故麁。",
    "T33n1716_001:0691c11_5": "今因體廣、位高、用長者，會三為一，收束萬善，故言體廣。",
    "T33n1716_001:0691c13_6": "不止界內，無礙道中行，出於界外，行菩薩道，故言位高。",
    "T33n1716_001:0691c14_7": "無礙伏惑，不止四住，進伏無明，故用長。",
    "T33n1716_001:0691c15_8": "今因三義妙也。",
    "T33n1716_001:0691c15_9": "今果三義妙者，體廣、位高、用長。",
    "T33n1716_001:0691c16_10": "體備萬德，眾善普會，故言體廣。",
    "T33n1716_001:0691c17_11": "位至寶所，故言位高。",
    "T33n1716_001:0691c17_12": "斷五住惑，神通延壽，利益眾生，故言用長。",
    "T33n1716_001:0691c18_13": "今果三義故妙。",
    "T33n1716_001:0691c19_14": "即是一乘因果之法妙也。」",
    "T33n1716_001:0691c19_15": "今古諸釋，世以光宅為長。",
    "T33n1716_001:0691c20_16": "觀南方釋大乘，多承肇、什。",
    "T33n1716_001:0691c21_17": "肇、什多附通意。",
    "T33n1716_001:0691c21_18": "光宅釋妙，寧得遠乎？",
    "T33n1716_001:0691c21_19": "今先難光宅，餘者望風(云云)。",
    "T33n1716_001:0691c22_20": "因體廣狹四難者：若謂昔因體狹為麁，指何為昔？",
    "T33n1716_001:0691c23_21": "若指三藏等，可然。",
    "T33n1716_001:0691c24_22": "若指《法華》已前皆稱為昔，此不應爾。",
    "T33n1716_001:0691c25_23": "何者？",
    "T33n1716_001:0691c25_24": "《般若》說：「一切法皆摩訶衍，靡不運載。」",
    "T33n1716_001:0691c26_25": "《思益》明「解諸法相，是菩薩遍行。」",
    "T33n1716_001:0691c26_26": "《華嚴》：「入法界，不動祇洹。」",
    "T33n1716_001:0691c27_27": "《淨名》：「一念知一切法，是為坐道場。」",
    "T33n1716_001:0691c28_28": "昔因如此，無所不收，若為是狹？",
    "T33n1716_001:0691c28_29": "若言今因體廣，那忽言《法華》明一乘是了，不明佛性是不了？",
    "T33n1716_001:0692a01_30": "那復言《法華》明緣因是滿，不明了因是不滿？",
    "T33n1716_001:0692a02_31": "那復言前過恒沙，後倍上數，猶是無常因？",
    "T33n1716_001:0692a03_32": "既以無常因，那得常果？",
    "T33n1716_001:0692a03_33": "因果俱無常，此無常人，那見佛性？",
    "T33n1716_001:0692a04_34": "非了義故，體不收行一。",
    "T33n1716_001:0692a05_35": "非滿字故，體不收教一。",
    "T33n1716_001:0692a05_36": "非常住故，體不收人一。",
    "T33n1716_001:0692a06_37": "不見佛性故，體不收理一。",
    "T33n1716_001:0692a07_38": "當知今因狹中之狹，狹則是麁；昔體既廣，昔還是妙。",
    "T33n1716_001:0692a08_39": "此一難已知麁妙，薳復具作後難耳。",
    "T33n1716_001:0692a09_40": "因位高下四難者：般若是無上明呪，無等等明呪。",
    "T33n1716_001:0692a10_41": "上人應求上法，因教則不下。",
    "T33n1716_001:0692a11_42": "《大論》云：「菩薩出三界外，受法性身，行菩薩行。」",
    "T33n1716_001:0692a12_43": "因位則不下。",
    "T33n1716_001:0692a12_44": "《淨名》歎菩薩德，近無等等佛自在慧；十方作魔王者，皆是住不可思議解脫。",
    "T33n1716_001:0692a14_45": "則因人不下。",
    "T33n1716_001:0692a14_46": "《淨名》云：「雖成佛道，轉法輪，而行菩薩道。」",
    "T33n1716_001:0692a15_47": "又云：「諸佛祕藏，無不得入。」",
    "T33n1716_001:0692a16_48": "則見理不下。",
    "T33n1716_001:0692a16_49": "如是因位，四一皆高，云何言麁？",
    "T33n1716_001:0692a17_50": "若言今因位高者，教那忽是第四時？",
    "T33n1716_001:0692a18_51": "位那忽住無礙道伏無明？",
    "T33n1716_001:0692a18_52": "人那忽是生死身，非法性身？",
    "T33n1716_001:0692a19_53": "理那忽無常，不見佛性？",
    "T33n1716_001:0692a19_54": "當知，今因皆無四一，其位下而麁；昔因具四一，高而妙。",
    "T33n1716_001:0692a21_55": "因用長短四難者，《釋論》云：「處處說破無明三昧」，是教用長。",
    "T33n1716_001:0692a22_56": "是事不知，名為無明。",
    "T33n1716_001:0692a23_57": "佛一切種智，知一切法，明、無明無二。",
    "T33n1716_001:0692a24_0": "若知無明不可得，亦無無明，是為入不二法門。",
    "T33n1716_001:0692a25_1": "是則行長。",
    "T33n1716_001:0692a25_2": "又一日行般若，如日照世，勝螢火蟲。",
    "T33n1716_001:0692a26_3": "若人入薝蔔林，不嗅餘香，誰復樂二乘功德？",
    "T33n1716_001:0692a27_4": "座不須禮，華不著身，皆是阿惟越類。",
    "T33n1716_001:0692a28_5": "則人用長。",
    "T33n1716_001:0692a28_6": "色無邊故，般若亦無邊；受、想、行、識無邊故，般若亦無邊。",
    "T33n1716_001:0692a29_7": "是則理長。",
    "T33n1716_001:0692a29_8": "當知，昔教、行、人、理俱長，長故是妙。",
    "T33n1716_001:0692b01_9": "若謂今因用長，那復言《法華》是覆相教，教則短；行覆相，行則短；覆相不明佛性，理則短？",
    "T33n1716_001:0692b03_10": "四一既闕，今短而麁；昔用既長，長則是妙。",
    "T33n1716_001:0692b04_11": "果體廣狹四難者，若昔果體是有餘、無餘，不備眾德，為狹、為麁者，此豈然乎？",
    "T33n1716_001:0692b06_12": "般若是佛母，十方佛皆護。",
    "T33n1716_001:0692b06_13": "《淨名》云：「未曾聞此實相深經」，當知昔果體備眾德也。",
    "T33n1716_001:0692b08_14": "若謂今果體廣，應備滿、了，何故復言亦滿、不滿，亦了、不了？",
    "T33n1716_001:0692b09_15": "何故復言：佛果無常，亦無我、樂、淨等。",
    "T33n1716_001:0692b10_16": "眾德缺然，廣義安在？",
    "T33n1716_001:0692b10_17": "若體廣者，法身應遍一切處，何故復言壽止八十？",
    "T33n1716_001:0692b11_18": "或七百阿僧祇灰斷入滅，去此不至彼耶？",
    "T33n1716_001:0692b12_19": "若言體廣，應備五眼見佛性。",
    "T33n1716_001:0692b13_20": "當知今果闕於四一，狹而是麁；將今望昔，昔還是妙。",
    "T33n1716_001:0692b14_21": "果位高下四難者，今果位若高，設教何得在第五教下？",
    "T33n1716_001:0692b16_22": "行那不出無常？",
    "T33n1716_001:0692b16_23": "人那不出變易？",
    "T33n1716_001:0692b17_0": "理那不窮祕藏？",
    "T33n1716_001:0692b17_1": "當知今果之位闕四一，皆下、皆麁；昔果位具四一，皆高、皆妙。",
    "T33n1716_001:0692b18_2": "果用長短四難者，若今果用長，教何不明常住？",
    "T33n1716_001:0692b19_3": "行何不頓破無明？",
    "T33n1716_001:0692b20_4": "人何不即是毘盧遮那？",
    "T33n1716_001:0692b20_5": "理何不即是祕藏？",
    "T33n1716_001:0692b21_6": "當知今果無有妙法，豈非麁耶(云云)？",
    "T33n1716_001:0692b22_7": "而復言神通延壽，是何神通？",
    "T33n1716_001:0692b22_8": "若作意神通，同彼外道；若無漏神通，同彼小乘；若實相神通，則非延、非不延，能延、能不延。",
    "T33n1716_001:0692b24_9": "能延，何止延壽，而不延眼令見佛性？",
    "T33n1716_001:0692b25_10": "何不延舌說於常住？",
    "T33n1716_001:0692b26_11": "眼不見性，則知非實相神通，非麁何謂？",
    "T33n1716_001:0692b27_12": "前一難已知麁，後難重來耳。",
    "T33n1716_001:0692b27_13": "彼作因果六種以判麁妙，又以四一專判妙。",
    "T33n1716_001:0692b28_14": "今難其麁皆備四一，則昔麁非麁；難其妙全無四一，則今妙非妙。",
    "T33n1716_001:0692c01_15": "於其一句，設四句難，四六二十四耳。",
    "T33n1716_001:0692c02_16": "用彼矛盾，自相擊故，不盈不縮，應爾許耳。",
    "T33n1716_001:0692c04_0": "妙法蓮華經玄義卷第一下"
}