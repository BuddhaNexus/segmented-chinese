{
    "T13n0399_002:0458a02_0": "寶女所問經卷第二",
    "T13n0399_002:0458a04_0": "西晉月支三藏竺法護譯",
    "T13n0399_002:0458a05_0": "發意三十二寶品第二",
    "T13n0399_002:0458a06_0": "爾時，賢者舍利弗問寶女曰：「今者女身豈能脩於至誠之法、誼律行乎？」",
    "T13n0399_002:0458a07_1": "寶女答曰：「唯，舍利弗！",
    "T13n0399_002:0458a08_2": "其至誠者無有言辭，法者無欲誼不可獲，計於律者身心寂然；又如彼者不可發遣、亦無所受。",
    "T13n0399_002:0458a10_3": "唯，舍利弗！",
    "T13n0399_002:0458a10_4": "其至誠者，則滅盡相、法憺怕相，儀離嚴飾律解脫相。",
    "T13n0399_002:0458a11_5": "以是之故，不有言辭亦不可說。",
    "T13n0399_002:0458a12_6": "唯，舍利弗！",
    "T13n0399_002:0458a12_7": "至誠無本法無差特，議無有二律無造誼，以是之故不有所說，亦無言辭不可讚詠。」",
    "T13n0399_002:0458a14_8": "時，舍利弗復問寶女：「女所執寶為何等類，而爾名曰為寶女也？」",
    "T13n0399_002:0458a15_9": "於是寶女答舍利弗：「菩薩則以三十二事，而現目前興發寶心，一切聲聞緣覺之乘所不能及。",
    "T13n0399_002:0458a18_0": "何謂三十二事？",
    "T13n0399_002:0458a18_1": "救濟一切黎庶之類，皆令興發諸通慧心。",
    "T13n0399_002:0458a19_2": "不斷佛教則發寶心。",
    "T13n0399_002:0458a19_3": "將護法教則發寶心。",
    "T13n0399_002:0458a20_4": "亦不斷絕聖眾之令，則發寶心。",
    "T13n0399_002:0458a20_5": "勸導眾生立賢聖安，無極之珍，則發寶心。",
    "T13n0399_002:0458a21_6": "蠲除黎庶塵勞之欲，去諸惱患至于大哀，則發寶心。",
    "T13n0399_002:0458a23_0": "一切所有琦珍異寶悉能捨施，內外所有璝琦之物無所貪惜，則發寶心。",
    "T13n0399_002:0458a24_1": "自能護己禁戒善行，能以救濟毀戒之人，則發寶心。",
    "T13n0399_002:0458a25_2": "忍辱之力和雅安詳，精進合集，令諸瞋諍、患厭怒害、貢高自大，懷結之眾群黎之類，恃怙力勢欲有所加，使興忍辱，而令眾生觀于道法，忍辱之力，則發寶心。",
    "T13n0399_002:0458a29_3": "不怯不弱、亦無懈怠，堅固慇懃永不迴還，於大乘行而不懈倦，開化懈怠眾生朋黨令大精進，則發寶心。",
    "T13n0399_002:0458b02_4": "心意專精而修一行，同等禪定三昧正受，所歸差特開化眾生，令於欲界而無所著，以權方便退還於禪，則發寶心。",
    "T13n0399_002:0458b05_5": "智慧分別，破壞一切諸窈冥法，猶如真正而無有二，入施一品感動聖達，則發寶心。",
    "T13n0399_002:0458b07_6": "等心一切而無加害，道無若干，尋以一味為諸通慧，則發寶心。",
    "T13n0399_002:0458b08_7": "離諸結滯而以平等，有為無為有形無形，亦無歡欣不離寂然，無心熙怡善住安諦，意不動搖苦樂不移，將護群黎，則發寶心。",
    "T13n0399_002:0458b11_8": "離於恐懼，於深緣起十二相連，奧妙之誼而無所畏，所當度者曉了超越，不取諸見，則發寶心。",
    "T13n0399_002:0458b13_9": "積累功德而無厭足周滿相好，則發寶心。",
    "T13n0399_002:0458b14_10": "常志好樂欲見正覺而不違遠，恒覩諸佛，則發寶心。",
    "T13n0399_002:0458b15_11": "求聞經法聽省典籍，稱量誼趣，則發寶心。",
    "T13n0399_002:0458b16_12": "如所聞法，可講說者發無量心，所興諸法無所師受，則發寶心。",
    "T13n0399_002:0458b18_13": "建立所行，覩毀戒者而以恩濟，則發寶心。",
    "T13n0399_002:0458b19_0": "其無所學，志存新學而不輕慢，則發寶心。",
    "T13n0399_002:0458b19_1": "捨于貢高自大、甚慢邪憍之心，卑下謙順而受教命，自屈稽首一切眾生，則發寶心。",
    "T13n0399_002:0458b21_2": "志存微妙諸根明達，蠲除卑賤下劣之乘，信樂大乘直心向道，則發寶心。",
    "T13n0399_002:0458b23_3": "離於魔事除去勞塵，潔淨清白而無垢濁便無瑕疵，貪欲染污乃以永除，樂處所有不以懈厭，則發寶心。",
    "T13n0399_002:0458b25_4": "而常專精行在澹泊，秉閑居德身心寂然，澹虛之行亦不污穢，生死之難志于大哀，則發寶心。",
    "T13n0399_002:0458b28_0": "「於是菩薩捨於己身一切之安，欲安天人開化眾生，遭苦患者於眾惱熱不以懈惓，則發寶心。",
    "T13n0399_002:0458c01_1": "斯菩薩者光明寂然，而如勢力逮無漏法，觀於解脫如察己事，假使欲令而不遠捨所有之事，悉欲具足十方諸佛之法，則發寶心。",
    "T13n0399_002:0458c04_2": "斯為菩薩非常苦空無我非身，觀斯諸法則無有厭，不染塵欲樂志無欲道品之法，則發寶心。",
    "T13n0399_002:0458c06_3": "斯為菩薩空無想無願，於一切法而無所行，則以觀察覩見眾生，便於諸法而不造證，則發寶心。",
    "T13n0399_002:0458c08_4": "斯為菩薩覩於諸趣恐懼之難，忽如失火燒其頭髮，精進具足不可計會，無央數劫遊於生死，而不懈廢諸通之慧，則發寶心。",
    "T13n0399_002:0458c11_5": "是為菩薩設使親近於佛道者，漸漸加增微妙之身聖慧之業，彼時行者不捨大法，伏意樂順隨諸窮匱，不增穢之不以懈厭，則發寶心。",
    "T13n0399_002:0458c14_6": "是為菩薩假使勸化群黎之黨，第一精懃樂于道誼，不計吾我堅固志性至于大哀，則發寶心。",
    "T13n0399_002:0458c16_7": "「唯，舍利弗！",
    "T13n0399_002:0458c16_8": "斯為菩薩三十二事而發寶心，則為名曰無極妙珍寶，一切菩薩之寶心也。」",
    "T13n0399_002:0458c19_0": "於時，世尊讚寶女曰：「善哉善哉！",
    "T13n0399_002:0458c19_1": "甚快說此菩薩之行，所發寶心而得入道。",
    "T13n0399_002:0458c20_2": "又復寶女！",
    "T13n0399_002:0458c20_3": "斯諸正士有無量德所可歎詠，發於無上正真道意。",
    "T13n0399_002:0458c22_4": "所以者何？",
    "T13n0399_002:0458c22_5": "非聲聞寶、非緣覺寶，斯則名曰為佛道寶、為菩薩寶。",
    "T13n0399_002:0458c23_6": "加復興隆佛道之寶，因而生出聲聞、緣覺。",
    "T13n0399_002:0458c24_7": "菩薩發心所興之寶，皆悉出生一切諸寶。」",
    "T13n0399_002:0458c26_0": "聰明品第三",
    "T13n0399_002:0458c27_0": "於是賢者舍利弗白世尊曰：「至未曾有，天中天！",
    "T13n0399_002:0458c28_1": "此寶女身所問辯才，分別解說如所了慧聰明之慧，本豈達乎演暢要事？」",
    "T13n0399_002:0458c29_2": "世尊問曰：「於舍利弗所念云何？",
    "T13n0399_002:0459a01_3": "斯寶女者，不以聰明慧演說法要。",
    "T13n0399_002:0459a02_4": "莫造斯觀。",
    "T13n0399_002:0459a02_5": "此寶女者，已得聰明無斷辯才。」",
    "T13n0399_002:0459a03_6": "於時，耆年舍利弗問寶女曰：「女樂堪任分別聰慧解說緣便？」",
    "T13n0399_002:0459a04_7": "寶女報曰：「唯，舍利弗！",
    "T13n0399_002:0459a05_8": "一切諸法悉而應說，皆歸聰明所造之業。",
    "T13n0399_002:0459a06_0": "唯，舍利弗！",
    "T13n0399_002:0459a06_1": "菩薩意者分別解說為聰明慧。",
    "T13n0399_002:0459a06_2": "所以者何？",
    "T13n0399_002:0459a07_3": "攝取一切諸誼之要故發道心，是為於誼聰明之慧；等御法界故發道心，是則名曰辯才之慧；彼所說者皆歸滅除，是為滅盡辯才哲慧；一切順旨為聰明慧，發此心已至無礙頌無斷辯才，是為辯才聰明之慧。」",
    "T13n0399_002:0459a12_0": "寶女復謂：「舍利弗！",
    "T13n0399_002:0459a12_1": "無所行誼無所著誼，心志大誼聰明了誼，而常善思法如幻誼。",
    "T13n0399_002:0459a13_2": "計其心者則為法事，聰達之心心了諸門，有所歸者歸於明哲，不倚六情心無所著，辯才無礙分別聰辯，所有誼者則為非誼。",
    "T13n0399_002:0459a16_3": "見法澹泊，所謂順趣假音聲耳！",
    "T13n0399_002:0459a17_4": "其辯才者託於言辭，所云佛者無不覺誼，由是法生，緣斯順應分別法矣！",
    "T13n0399_002:0459a19_5": "有辯才者，分別自恣法誼為誼。",
    "T13n0399_002:0459a19_6": "無恣之法乃為法矣！",
    "T13n0399_002:0459a20_7": "應順之法乃為順矣！",
    "T13n0399_002:0459a20_8": "法之辯才乃為辯才。",
    "T13n0399_002:0459a21_9": "無所有誼無為之誼，合會之誼為聰明誼，合會法者一法味誼，聖眾順滅乃為順滅，有所分別乃為辯才。",
    "T13n0399_002:0459a23_10": "是為，舍利弗！",
    "T13n0399_002:0459a23_11": "諸法講說章句，常觀此法則為聰明誼也。」",
    "T13n0399_002:0459a25_0": "問寶女品第四",
    "T13n0399_002:0459a26_0": "爾時，賢者舍利弗問世尊曰：「其寶女者，發無上正真道意以來久如？",
    "T13n0399_002:0459a27_1": "為於何佛而志大道？」",
    "T13n0399_002:0459a28_0": "佛告舍利弗：「乃往過去久遠世，不可計會無央數劫，爾時有佛，號曰維衛如來、至真、等正覺，興出于世，明行成為、善逝、世間解、無上士、道法御、天人師，為佛、眾祐。",
    "T13n0399_002:0459b02_1": "世界曰清淨佛土，衣被飲食、居宅遊觀，皆如第四兜術天上諸菩薩眾。",
    "T13n0399_002:0459b04_2": "又彼佛時，純悉一類唯菩薩眾，菩薩之會七十六億皆不退轉，得諸總持出于辯才。」",
    "T13n0399_002:0459b06_0": "佛言舍利弗：「時維衛如來至真，有轉輪王名曰福報清淨，主千世界，帑藏珍寶不可稱計。",
    "T13n0399_002:0459b08_0": "福報清淨中宮之內，夫人綵女八萬四千，皆國中上真人玉女，王有千子悉皆力士威勢難論。",
    "T13n0399_002:0459b10_1": "其王供養維衛大聖，三十六億歲一切施安，而諸菩薩奉衣食、床臥之具、病瘦醫藥。」",
    "T13n0399_002:0459b12_0": "舍利弗問曰：「唯然大聖！",
    "T13n0399_002:0459b12_1": "維衛如來壽命幾何？」",
    "T13n0399_002:0459b13_0": "世尊告曰：「壽十中劫。",
    "T13n0399_002:0459b13_1": "福報清淨王供養維衛如來不可稱限，中宮諸子眷屬枝黨九十二姟，侍從圍繞詣維衛佛，稽首足下，明月珠瓔其價百千奉上世尊，則而叉手白維衛佛：『唯然大聖！",
    "T13n0399_002:0459b17_2": "吾身所有供養眾備，寧有供養超過此者進如來乎？』」",
    "T13n0399_002:0459b18_3": "佛告舍利弗：「維衛如來答福報清淨王曰：『大王！",
    "T13n0399_002:0459b19_4": "欲知有異供養，為尊為上、為無儔匹。",
    "T13n0399_002:0459b20_5": "王所未施設，百倍千倍萬倍億倍巨億萬倍，超勝於王前所施與供養之具。』」",
    "T13n0399_002:0459b22_0": "又問：「何謂維衛如來見彼大王心之所念？」",
    "T13n0399_002:0459b22_1": "則說頌曰：「億千諸佛國，　　無數如恒沙；　至億百千劫，　　滿中珍寶施。",
    "T13n0399_002:0459b26_0": "　而供養如來，　　合集其福德；　不及愍眾生，　　而發道意者。",
    "T13n0399_002:0459b28_0": "　事億千諸佛，　　姟數如恒沙；　奉無數億劫，　　亦如江河沙。",
    "T13n0399_002:0459c01_0": "　佛道心哀勝，　　七步為超殊；　斯供養諸佛，　　最尊豪無上。",
    "T13n0399_002:0459c03_0": "　斯施為超越，　　誡無量上忍；　此精進堅強，　　定意慧無動。",
    "T13n0399_002:0459c05_0": "　其發道意者，　　志願於導師；　是福最無限，　　所積不可盡。",
    "T13n0399_002:0459c07_0": "　名稱遠流布，　　眷屬巍巍妙；　財寶勢力豪，　　心念如僥獲。",
    "T13n0399_002:0459c09_0": "　為轉輪聖王，　　威力天帝梵，　若志性欣豫，　　斷意諸通慧。",
    "T13n0399_002:0459c11_0": "　消滅諸惡趣，　　悉無八難畏；　長益清淨道，　　常處天人路。",
    "T13n0399_002:0459c13_0": "　若人建立志，　　離垢無上道；　諸根恒明達，　　聖聰無闇塞。",
    "T13n0399_002:0459c15_0": "　覩諸佛奉事，　　而聽聞經典；　精求智慧聖，　　常知弘道心。",
    "T13n0399_002:0459c17_0": "　心無猶豫結，　　離諂常質直；　愍濟眾生故，　　其志願道意。",
    "T13n0399_002:0459c19_0": "　不樂諸欲樂，　　志慕于法樂；　普世無所著，　　行如水蓮華。",
    "T13n0399_002:0459c21_0": "　不厭福德慧，　　志求度無極；　發道心如是，　　孰不建大道？",
    "T13n0399_002:0459c23_0": "　則以巨錠鐐，　　炤濟諸群黎；　為尊上明師，　　眾生大導師！",
    "T13n0399_002:0459c25_0": "　處世為最上，　　施藥除諸病；　建立於道意，　　億無量無盡。」",
    "T13n0399_002:0459c27_0": "佛告舍利弗：「福報清淨王者從維衛如來聞發道意，咨嗟功德不可限量，歡喜踊躍不能自勝，則發無上正真道意。",
    "T13n0399_002:0459c29_1": "時王中宮太子、官屬群臣百官，及諸小王眷屬翼從，說此頌曰：「『今以建立，　　最尊道意；　　興發慈心，　　愍傷眾生。",
    "T13n0399_002:0460a04_2": "　　假使欲得，　　吾所敬重；　　則發道意，　　令其堅固。",
    "T13n0399_002:0460a05_3": "　　生死本際，　　而不可知；　　坐行非事，　　墮於苦惱。",
    "T13n0399_002:0460a07_0": "　　慇懃精進，　　志尚佛道；　　為眾生故，　　行愍善哉。",
    "T13n0399_002:0460a08_1": "　　則能長益，　　辯才智慧；　　具足供養，　　聖達如是。",
    "T13n0399_002:0460a09_2": "　　維衛之佛，　　得不可量；　　為通慧心，　　所行若斯。",
    "T13n0399_002:0460a11_0": "　　欲獲天世，　　之所安隱，　　帝釋梵天，　　轉輪聖王，　　有為之安，　　無為之樂；　　則當遵修，　　於斯道意。",
    "T13n0399_002:0460a13_1": "　　思攝禪定，　　不可限量；　　度于彼岸，　　道亦如之。",
    "T13n0399_002:0460a15_0": "　　聖通之慧，　　靡所不達；　　諸一切智，　　所行如是。",
    "T13n0399_002:0460a16_1": "　　十方佛勢，　　不可思議；　　四無所畏，　　如來所有。",
    "T13n0399_002:0460a17_2": "　　諸佛之法，　　弘廣無邊；　　從清淨心，　　而獲致斯。",
    "T13n0399_002:0460a19_0": "　　假使欲動，　　億千國土；　　音聲普告，　　而悉聞知。",
    "T13n0399_002:0460a20_1": "　　修清淨行，　　恢弘無垢；　　有聰達者，　　當發道意。",
    "T13n0399_002:0460a21_2": "　　則為十力，　　之所奉敬；　　而諸如來，　　悉咨嗟之！",
    "T13n0399_002:0460a23_0": "　　為諸眾生，　　無請之友；　　有聰慧者，　　當發道意。",
    "T13n0399_002:0460a24_1": "　　設使佛道，　　現無慧慈；　　說其功德，　　無數億劫。",
    "T13n0399_002:0460a25_2": "　　佛之道意，　　所有功祚；　　不可盡極，　　況欲限乎！』",
    "T13n0399_002:0460a27_0": "「爾時，福報清淨大王適說此偈，九十二姟民人之眾及王後宮并千子，則發無上正真道意，三千大千世界六反震動，十四億天演勸助音發大道心。",
    "T13n0399_002:0460b01_1": "然後彼王轉輪聖帝，則更恭肅十億載供養維衛如來之尊，一切施安淨修梵行清淨之戒，常聽如來所說經典，眷屬俱往啟受法教，則立長子而為國主，便下鬚髮以家之信，離家為道行作沙門。",
    "T13n0399_002:0460b06_2": "作沙門已！",
    "T13n0399_002:0460b06_3": "尋則學是四無盡句，次第咨嗟稱限求趣。",
    "T13n0399_002:0460b07_4": "何謂為四？",
    "T13n0399_002:0460b07_5": "至誠章句、法典章句、妙誼章句、律令章句。",
    "T13n0399_002:0460b08_6": "具億千歲入權方便。",
    "T13n0399_002:0460b08_7": "其王出家學此以後，於千世界三昧正受超度眾生，悉於維衛如來之所而作沙門。」",
    "T13n0399_002:0460b10_8": "佛告舍利弗：「欲知爾時轉輪聖王福報清淨者，豈異人乎？",
    "T13n0399_002:0460b12_9": "莫造斯觀，則是寶女！",
    "T13n0399_002:0460b12_10": "斯寶女者於維衛佛初，發無上正真道意。」",
    "T13n0399_002:0460b13_11": "時，舍利弗問世尊曰：「以何罪蓋受女人身？」",
    "T13n0399_002:0460b14_12": "佛告舍利弗：「菩薩大士不以罪蓋受女身也。",
    "T13n0399_002:0460b15_13": "所以者何？",
    "T13n0399_002:0460b15_14": "菩薩大士以慧神通，善權方便聖明之故，現女人身開化群黎。",
    "T13n0399_002:0460b17_15": "於舍利弗意趣云何？",
    "T13n0399_002:0460b17_16": "斯寶女者為女人乎？",
    "T13n0399_002:0460b18_0": "莫造斯觀，承聖通力而有所變，則真菩薩也；當造斯觀，無男子法無女人法，具足一切諸法之要，無來無去。",
    "T13n0399_002:0460b20_1": "此寶女者處閻浮提，開化教授九萬二千諸童女眾，皆發無上正真道意。」",
    "T13n0399_002:0460b22_2": "於時寶女謂舍利弗：「耆年豈能現女人身，而為眾生講說法乎？」",
    "T13n0399_002:0460b23_3": "舍利弗曰：「如今吾者則不好樂男子之身，況當復受女人之像？」",
    "T13n0399_002:0460b25_4": "寶女問曰：「卿為穢厭於己身乎？」",
    "T13n0399_002:0460b25_5": "便答女曰：「實患厭之。」",
    "T13n0399_002:0460b26_6": "寶女答曰：「是故菩薩超越一切眾生之類而無有侶。」",
    "T13n0399_002:0460b27_7": "舍利弗曰：「以何等故？」",
    "T13n0399_002:0460b28_0": "其女答曰：「唯，舍利弗！",
    "T13n0399_002:0460b28_1": "聲聞之家所可穢厭，其諸菩薩不以患難。」",
    "T13n0399_002:0460b29_2": "「聲聞之家何所穢厭？」",
    "T13n0399_002:0460b29_3": "「五陰、四大、衰入之事，聲聞所患；菩薩執持五陰、四大、六入之事，不以為患。",
    "T13n0399_002:0460c02_4": "聲聞穢厭所生周旋及受吾我；菩薩受身無所患厭。",
    "T13n0399_002:0460c03_5": "諸聲聞眾惡受生死；菩薩遊入無量終始不以患厭。",
    "T13n0399_002:0460c04_6": "聲聞穢厭所生眾難；菩薩所生而無患難。",
    "T13n0399_002:0460c05_7": "聲聞懈厭功德之業；菩薩積累眾德，不以厭足亦無患難。",
    "T13n0399_002:0460c07_8": "聲聞惡厭在於眾會；菩薩開化群黎之黨不以患難。",
    "T13n0399_002:0460c08_9": "聲聞穢厭郡國、縣邑；菩薩普入郡國、縣邑、州域大邦不以惡厭。",
    "T13n0399_002:0460c09_10": "聲聞穢厭己身塵勞；菩薩不患一切眾生塵勞之欲。",
    "T13n0399_002:0460c10_11": "唯，舍利弗！",
    "T13n0399_002:0460c11_12": "聲聞之家所可穢厭，菩薩大士無所患難。」",
    "T13n0399_002:0460c13_0": "八力品第五",
    "T13n0399_002:0460c14_0": "於是舍利弗問寶女曰：「菩薩大士承何威力無所穢厭？」",
    "T13n0399_002:0460c15_1": "寶女答曰：「唯，舍利弗！",
    "T13n0399_002:0460c15_2": "菩薩八力無所患厭。",
    "T13n0399_002:0460c16_3": "何謂為八？",
    "T13n0399_002:0460c16_4": "一曰、慈力無所加害。",
    "T13n0399_002:0460c17_0": "二曰、哀力不捨群黎。",
    "T13n0399_002:0460c17_1": "三曰、和性之力不為下劣。",
    "T13n0399_002:0460c18_2": "四曰、慧力離於塵勞。",
    "T13n0399_002:0460c18_3": "五曰、權力心無所厭。",
    "T13n0399_002:0460c19_0": "六曰、德力行無所著。",
    "T13n0399_002:0460c19_1": "七曰、聖力則無愚戇。",
    "T13n0399_002:0460c19_2": "八曰、進力本志上願。",
    "T13n0399_002:0460c20_3": "是為八力。",
    "T13n0399_002:0460c20_4": "菩薩周旋之所建立，道德之力無所患厭。」",
    "T13n0399_002:0460c21_5": "耆年舍利弗問寶女曰：「汝豈具足如斯力乎，若能平等往來周旋耶？」",
    "T13n0399_002:0460c23_6": "寶女答曰：「若以平等平等住者，設能如斯行諸平等，彼則無力亦不羸劣。",
    "T13n0399_002:0460c24_7": "其平等者，彼則不有亦復不無，無無所造不造所行，斯謂平等。",
    "T13n0399_002:0460c26_8": "平等猶空，一切諸法亦如虛空，其如空者則無虛空，空虛曰寂，便無言說若如曠野，一切諸法亦復如是！",
    "T13n0399_002:0460c28_9": "猶如虛空慌惚無形亦無言辭，如是平等則無羸劣亦無力勢。",
    "T13n0399_002:0461a01_10": "「唯，舍利弗！",
    "T13n0399_002:0461a01_11": "菩薩羸劣則有勢力。",
    "T13n0399_002:0461a01_12": "所以者何？",
    "T13n0399_002:0461a02_13": "假使若以塵勞、愛欲而羸劣者，則以智慧而有力勢。",
    "T13n0399_002:0461a03_14": "若慳貪劣，則用布施致於堅強。",
    "T13n0399_002:0461a03_15": "設以犯戒而羸劣者，則以戒禁而堅強矣！",
    "T13n0399_002:0461a04_16": "設以瞋恚而羸劣者，則以忍辱為力勢矣！",
    "T13n0399_002:0461a05_17": "其以懈怠為羸劣者，則以精進為力勢矣！",
    "T13n0399_002:0461a06_18": "其以亂意為羸劣者，則以禪定為力勢矣！",
    "T13n0399_002:0461a07_19": "設以邪智為羸劣者，則以正智為力勢矣！",
    "T13n0399_002:0461a08_20": "斯一切法設使菩薩於不善德而羸劣者，則以德本為力勢矣！」",
    "T13n0399_002:0461a10_21": "於時，世尊讚寶女曰：「善哉善哉！",
    "T13n0399_002:0461a10_22": "若有欲言，當作斯說。」",
    "T13n0399_002:0461a11_23": "說是語時，五百菩薩逮得法忍。",
    "T13n0399_002:0461a13_0": "十種力品第六",
    "T13n0399_002:0461a14_0": "寶女白佛：「所可謂言如來十力，以何等力為十力乎而得成就？」",
    "T13n0399_002:0461a15_1": "佛告寶女：「假令菩薩行菩薩道，未曾歸于成立下乘也，終不興造不善之業，彼則以斯堅固之力遵詣道場。」",
    "T13n0399_002:0461a17_2": "寶女又問：「何謂十力？」",
    "T13n0399_002:0461a18_3": "佛告寶女曰：「力達處處，以處處力審如有知；有限無限審如有知。",
    "T13n0399_002:0461a19_4": "設令，寶女！",
    "T13n0399_002:0461a20_5": "如來處處非處處事，有限無限審如有知，是為如來第一之力也。",
    "T13n0399_002:0461a21_6": "如來以斯，於眾會中而師子吼，解無著要轉淨法輪，沙門、梵志、天龍、魔王、梵天、世人，巍巍之德莫能當焉，常如法故。",
    "T13n0399_002:0461a25_0": "「復次寶女！",
    "T13n0399_002:0461a25_1": "行菩薩道，欲令餘殃罪福之報未之有也，彼以得蒙遵修力勢，逮成佛道，過去、當來、現在罪福悉知其原。",
    "T13n0399_002:0461a27_2": "設使如來知去來今罪福報應，善惡所趣審如有知，是為如來第二之力也。",
    "T13n0399_002:0461a29_3": "如來之力而於眾會則師子吼，解無著處轉淨法輪，沙門、梵志、天龍、魔王、梵天、世人，巍巍之德莫能當焉！",
    "T13n0399_002:0461b02_4": "「復次寶女！",
    "T13n0399_002:0461b03_0": "行菩薩道，觀眾生根而為說法，知其原已而度脫之，若使應于眾人之根，以此具足逮成佛道，為諸眾生以精進根限了黎庶審如有知。",
    "T13n0399_002:0461b06_1": "假令，寶女！",
    "T13n0399_002:0461b06_2": "如來現知眾人根本而師子吼，是為如來第三之力，應如法故。",
    "T13n0399_002:0461b07_3": "「復次寶女！",
    "T13n0399_002:0461b08_0": "行菩薩道，入于眾生人物之界，隨人所好如其黎庶而建立之，彼入斯界究竟之力，逮成佛道，而曉世間無數之形若干種體。",
    "T13n0399_002:0461b10_1": "假令如來入眾生界，各從信喜而開導之，是為如來第四之力，應如法故。",
    "T13n0399_002:0461b13_0": "「復次寶女！",
    "T13n0399_002:0461b13_1": "行菩薩道，群萌之類志若欲脫，因其所信而得勉濟，求于慧見，覩如慈信而不惡穢，彼則以是信解脫力究竟之事，逮成佛道，而知黎庶若干種信，無量之樂審如有知。",
    "T13n0399_002:0461b17_0": "假使，寶女！",
    "T13n0399_002:0461b17_1": "如來了知仙人眾生若干種信，所樂無量審如有知，是為如來第五之力。",
    "T13n0399_002:0461b18_2": "而於眾中則師子吼，沙門、梵志、天龍、魔王、梵天，巍巍之德莫能當焉！",
    "T13n0399_002:0461b20_3": "「復次寶女！",
    "T13n0399_002:0461b20_4": "行菩薩道顯發遣慧，有為無為、有形無形之所有法，求聲聞乘緣覺之乘若復大乘，彼以斯慧具足之力逮成佛道，一切盡入究竟之慧審如有知。",
    "T13n0399_002:0461b24_0": "假使，寶女！",
    "T13n0399_002:0461b24_1": "如來普入眾慧，靡不周達審如有知。",
    "T13n0399_002:0461b25_2": "獨步眾中而師子吼，天上世間巍巍之德莫能當焉，常應如法。",
    "T13n0399_002:0461b26_3": "是為如來第六之力也。",
    "T13n0399_002:0461b28_0": "「復次寶女！",
    "T13n0399_002:0461b28_1": "行菩薩道，未曾廢失往古德本，而不放逸超越本願。",
    "T13n0399_002:0461b29_2": "彼則以斯往古本德不忘失力，具足究竟逮成佛道，心念過去無數劫事審如有知。",
    "T13n0399_002:0461c02_3": "假使，寶女！",
    "T13n0399_002:0461c02_4": "如來知己及他眾生，不可計量往古之事，悉誠念之審如有知，而於大眾師子之吼，是為第七之力。",
    "T13n0399_002:0461c04_5": "沙門、梵志、天龍、魔王、梵天，莫能當焉！",
    "T13n0399_002:0461c05_6": "常如應法故。",
    "T13n0399_002:0461c06_0": "「復次寶女！",
    "T13n0399_002:0461c06_1": "行菩薩道，遵修禪定三昧正受心無所生，離于欲塵調隱柔仁。",
    "T13n0399_002:0461c07_2": "彼則以斯柔仁之力，具足究竟逮成佛道。",
    "T13n0399_002:0461c08_3": "了於黎庶一切禪思脫門、定意正受之行，塵勞懷結審如有知。",
    "T13n0399_002:0461c10_0": "假令，寶女！",
    "T13n0399_002:0461c10_1": "如來曉於黎庶一切禪思脫門、三昧正受，塵勞懷結審如有知，是為如來第八之力。",
    "T13n0399_002:0461c12_2": "而於大眾師子之吼，沙門、梵志、天龍、魔王、梵天，巍巍之德莫能當焉！",
    "T13n0399_002:0461c14_0": "「復次寶女！",
    "T13n0399_002:0461c14_1": "行菩薩道，未曾覆蔽眾生之功，不輕未學不慢不及，逮致顯明照於眾生。",
    "T13n0399_002:0461c15_2": "彼則以斯弘大光耀，究竟具足逮成佛道，天眼徹視如有悉知。",
    "T13n0399_002:0461c17_3": "假使，寶女！",
    "T13n0399_002:0461c17_4": "如來至真道眼徹視，靡不覩見，是為如來第九之力。",
    "T13n0399_002:0461c18_5": "獨遊大眾而師子吼，沙門、梵志、天龍、魔王、梵天，巍巍之德莫能當焉！",
    "T13n0399_002:0461c21_0": "「復次寶女！",
    "T13n0399_002:0461c21_1": "行菩薩道，不御眾生至有漏法，則為黎庶說漏盡法不長諸漏，以無漏道求于眾生顯示正路。",
    "T13n0399_002:0461c23_2": "彼此無漏篤信之力，具足究竟逮成佛道，普達一切盡諸漏慧審如有知。",
    "T13n0399_002:0461c25_0": "假使，寶女！",
    "T13n0399_002:0461c25_1": "如來悉盡諸漏慧者，開示一切無漏之慧，是為如來第十之力。",
    "T13n0399_002:0461c26_2": "如來以致斯真力者，則於眾會而師子吼，了無著處轉淨法輪，沙門、梵志、天龍、魔王、梵天、世人莫能當焉！",
    "T13n0399_002:0461c29_0": "是為，寶女！",
    "T13n0399_002:0461c29_1": "如來十力。",
    "T13n0399_002:0461c29_2": "如來以是十種之力具足成就，乃得謂正覺。",
    "T13n0399_002:0462a01_3": "假使菩薩逮聞此力，以斯菩薩十種之力，而逮成就如來十力。」",
    "T13n0399_002:0462a03_0": "四無所畏品第七",
    "T13n0399_002:0462a04_0": "寶女白佛：「斯所可謂如來至尊四無所畏、十八不共諸佛之法？",
    "T13n0399_002:0462a05_1": "又彼菩薩則以何行致四無畏、十八不共諸佛之法？」",
    "T13n0399_002:0462a06_2": "世尊告曰：「行菩薩道，未曾於法違失師命，了知是像，常以等心愍于眾生，一切所有施而不悋，等奉行法觀察所歸，無若干想以離眾著，適成佛道則師子吼，吾以逮成平等之覺。",
    "T13n0399_002:0462a10_3": "汝等當知，吾以曉了於此之法無不覺達。",
    "T13n0399_002:0462a11_4": "假使若有沙門、梵志、天龍、鬼神、魔王、梵天及與世人，不能覩見如來瑞應弘雅威曜。",
    "T13n0399_002:0462a13_5": "設不能覩現應之德欲求佛短，都不覩見而敢生意，心自念言：『佛不得成平等正覺。』",
    "T13n0399_002:0462a15_6": "設有言爾，佛無恐懼、行無所畏，獨步大眾而師子吼，知無著處轉淨法輪，沙門、梵志、天龍、鬼神、魔王、梵天及與世人，巍巍之德莫能當焉！",
    "T13n0399_002:0462a18_7": "是為如來第一無畏。",
    "T13n0399_002:0462a20_0": "「復次寶女！",
    "T13n0399_002:0462a20_1": "行菩薩道，知於內行別內外法，又復曉了罣礙之法，亦不習行廢退之法，亦不順從亦不自行，不以化人亦不宣布，見諸罣礙悉棄捐之。",
    "T13n0399_002:0462a23_2": "逮成佛道為師子吼，永不覩見沙門、梵志、天龍、鬼神、魔王、梵天及餘世人而訟理言：『如來講說罣礙之法而令人行。』",
    "T13n0399_002:0462a25_3": "雖有斯言，不以恐懼、行無所畏，轉弘法輪於大眾中而師子吼，是為如來第二無畏。",
    "T13n0399_002:0462a28_0": "「復次寶女！",
    "T13n0399_002:0462a28_1": "行菩薩道而常奉行清白之法，無諍訟路講說經典，淨化一切眾生之類，現在歸趣超異之德，無數重擔無為之業，則普得入淨除結恨，而自積累無為之業，其佛勸化黎庶之原，逮成佛道則師子吼，吾以淨除諸結恨事，而講說法遵修此行，悉得嚴淨。",
    "T13n0399_002:0462b04_2": "永不覩見，沙門、梵志、天龍、鬼神、魔王、梵天及餘世人而訟理言：『如來講說結恨之法。』",
    "T13n0399_002:0462b06_3": "雖有斯言，不以恐懼、行無所畏，轉大法輪於大眾中而師子吼，是為如來第三無畏。",
    "T13n0399_002:0462b09_0": "「復次寶女！",
    "T13n0399_002:0462b09_1": "行菩薩道，未曾處於甚重憍慢，吾有所知吾有所見，餘人無知而無所見。",
    "T13n0399_002:0462b10_2": "志常謙遜而不自大，覺了眾事不著惡行。",
    "T13n0399_002:0462b11_3": "彼遵此法悉令具足，逮成佛道則師子吼，當知我身以盡諸漏，如是蠲除生死之患。",
    "T13n0399_002:0462b13_4": "復為眾生廣說經典，蠲除諸漏。",
    "T13n0399_002:0462b14_5": "永不覩見，沙門、梵志、天龍、鬼神、魔王、梵天及餘世人而訟理言：『如來講說不除諸漏諸漏未盡。』",
    "T13n0399_002:0462b16_6": "雖有斯言，不以恐懼、行無所畏，轉大法輪於大眾中而師子吼，是為如來第四無畏。",
    "T13n0399_002:0462b19_0": "寶女所問經卷第二"
}