{
    "T11n0310_066:0375a11_0": "大寶積經卷第六十六",
    "T11n0310_066:0375a13_0": "北齊三藏那連提耶舍譯",
    "T11n0310_066:0375a14_0": "菩薩見實會第十六之六◎虛空行天授記品第十二爾時復有八萬虛空行天，見阿修羅、伽樓羅及龍女、龍王、鳩槃茶、乾闥婆、夜叉、緊那羅等，供養如來并聞授記，皆大欣喜踊躍無量，於佛法中深心愛樂。",
    "T11n0310_066:0375a19_1": "為供養佛故，起勇猛心。",
    "T11n0310_066:0375a19_2": "彼虛空行天，於迦毘羅城外周遍八方六十由旬，雨曼陀羅花，遍布其地至於人膝。",
    "T11n0310_066:0375a21_3": "雨曼陀羅花遍布地已，持供養佛，遶佛三匝，即以偈頌而讚佛言：「諸根寂靜微笑面，　　救護一切諸眾生，　善逝具足大慈悲，　　故為世尊人師子。",
    "T11n0310_066:0375a26_0": "　如來大眾皆安住，　　於佛法中及涅槃，　導師世尊勝妙足，　　我今頭面而頂禮。",
    "T11n0310_066:0375a28_0": "　如十五日月盛滿，　　世人皆禮星中月，　如是一切諸天眾，　　覩佛笑面咸敬禮。",
    "T11n0310_066:0375b01_0": "　積集無量大福聚，　　亦復成就智慧身，　具足無量大威德，　　故我頂禮世間親。",
    "T11n0310_066:0375b03_0": "　具足十力功德山，　　於諦無畏離三垢，　成就十八不共法，　　明見無疑說中勝。",
    "T11n0310_066:0375b05_0": "　具足三十二種相，　　八十種好而自嚴，　其心勝上如帝幢，　　故我頂禮無等等。",
    "T11n0310_066:0375b07_0": "　已能究竟持戒力，　　禪力決定不傾動，　執持最上智慧劍，　　最勝勇健降天魔。",
    "T11n0310_066:0375b09_0": "　於智慧力到彼岸，　　調御聲聞心無悋，　其心寂靜遊諸方，　　度脫一切諸天人。",
    "T11n0310_066:0375b11_0": "　世尊人中勝師子，　　得於最上寂滅法，　惟然十力願我等，　　亦當得此勝妙法。",
    "T11n0310_066:0375b13_0": "　願我亦當天人中，　　為諸世間所信樂，　願如世尊等無異，　　了知眾生心樂欲。",
    "T11n0310_066:0375b15_0": "　願我得利諸世間，　　以憐愍心大悲心，　墮生死海苦眾生，　　願我皆能得度脫。",
    "T11n0310_066:0375b17_0": "　願我於諸天人中，　　得作無上大導師，　我當解脫諸有趣，　　為百苦逼諸眾生。」",
    "T11n0310_066:0375b19_0": "爾時世尊知虛空行天深心信樂已，即便微笑。",
    "T11n0310_066:0375b20_1": "時馬勝比丘即以偈頌而問佛言：「佛牟尼王非無緣，　　三界照明現微笑，　唯願十力為我說，　　為何眾生現喜相？",
    "T11n0310_066:0375b23_0": "　見佛如來最勝面，　　現微笑相令眾喜，　一切大眾皆懷疑，　　願聞佛說笑因緣。",
    "T11n0310_066:0375b25_0": "　願大導師速為說，　　微笑因緣利益事，　願為除斷眾疑網，　　沙門中王為宣說。",
    "T11n0310_066:0375b27_0": "　孰能令佛現喜笑？",
    "T11n0310_066:0375b27_1": "　　誰於佛所上供養？",
    "T11n0310_066:0375b28_0": "　令誰能達生死底？",
    "T11n0310_066:0375b28_1": "　　願人師子除我疑。",
    "T11n0310_066:0375b29_0": "　誰於今日動魔宮，　　令魔狂亂心不安？",
    "T11n0310_066:0375c01_0": "　誰於今日令天眾，　　悉皆欣喜大踊躍？",
    "T11n0310_066:0375c02_0": "　唯願為我速宣說，　　除斷一切世疑網，　大眾若得聞佛說，　　一切皆悉大欣喜。」",
    "T11n0310_066:0375c04_0": "爾時世尊即以偈頌答馬勝言：「馬勝汝今請問我，　　虛空行天受記事，　汝今問我大利益，　　無量世間諸人天。",
    "T11n0310_066:0375c07_0": "　十力師子若無問，　　不得為說佛子記，　汝於今日問如來，　　廣利一切世間故。",
    "T11n0310_066:0375c09_0": "　是空行天於我所，　　以欣喜心供養我，　過於阿僧祇劫數，　　滅除煩惱得成佛。",
    "T11n0310_066:0375c11_0": "　從於此間終沒已，　　便即生於天勝處，　於無量億諸佛所，　　悉知香花修供養。",
    "T11n0310_066:0375c13_0": "　於彼佛所發道心，　　亦復增進菩提意，　以諸無量勝妙偈，　　讚人師子自然智。",
    "T11n0310_066:0375c15_0": "　此等當於未來世，　　無量無邊諸佛所，　以勝香花而供養，　　亦以妙偈而讚佛。",
    "T11n0310_066:0375c17_0": "　那羅延身菩薩等，　　供養讚歎諸佛已，　於當來世欣喜劫，　　得成最勝無上智。",
    "T11n0310_066:0375c19_0": "　其佛號曰花幢尊，　　名稱普聞無譏毀，　彼等八萬天神眾，　　皆同一劫得作佛。",
    "T11n0310_066:0375c21_0": "　彼佛剎中無地獄，　　亦無餓鬼及畜生，　彼土亦無修羅趣，　　無有一切八難等。",
    "T11n0310_066:0375c23_0": "　此空行天成佛時，　　彼土一切諸人民，　彼諸眾生壽無量，　　果報猶如忉利天。",
    "T11n0310_066:0375c25_0": "　其國不聞惡道名，　　何況而有作惡者，　彼時眾生皆如法，　　一切悉是調伏眾。",
    "T11n0310_066:0375c27_0": "　彼佛度人無量億，　　其數過於恒河沙，　為說無依無著法，　　十力度脫彼眾生。",
    "T11n0310_066:0375c29_0": "　彼佛入般涅槃已，　　廣布舍利起佛塔，　彼佛一一諸舍利，　　於中皆現佛身相。",
    "T11n0310_066:0376a02_0": "　名稱無毀諸身分，　　為彼眾生示神變，　無量億數諸眾生，　　皆發無上菩提心。」",
    "T11n0310_066:0376a04_0": "　導師如是智方便，　　為彼空行天授記，　一切大眾聞記已，　　皆悉欣喜大踊躍。",
    "T11n0310_066:0376a06_0": "四天王授記品第十三",
    "T11n0310_066:0376a07_0": "爾時九萬四天王天，見阿修羅、伽樓羅、龍女、龍王、鳩槃茶、乾闥婆、夜叉、緊那羅等，供養如來并聞授空行天記，皆大欣喜踊躍無量，於佛法中深心信樂。",
    "T11n0310_066:0376a10_1": "譬如有人乘於瓦船入於河中，心作是念：「如此瓦船不久當壞，未沒以來，可速度岸以免水難。」",
    "T11n0310_066:0376a12_2": "如是九萬四天王天亦復如是，覩佛威神，為得佛法故，起深信樂發勇猛心供養如來。",
    "T11n0310_066:0376a14_3": "爾時四天王天并四天王，變化九萬七寶妙帳，雜色種種端妙希奇廣大嚴麗，其中多有赤真珠帳、火珠寶帳、琉璃寶帳、天金色帳、金剛珠帳。",
    "T11n0310_066:0376a17_4": "化作如是九萬七寶帳已，於虛空中遶佛三匝。",
    "T11n0310_066:0376a18_5": "又復化作九萬天樂，於虛空中亦復旋轉遶佛三匝。",
    "T11n0310_066:0376a20_6": "又復化作曼陀羅花、摩訶曼陀羅花、曼殊沙花、摩訶曼殊沙花、迦迦羅婆花、摩訶迦迦羅婆花，持此化花而散佛上，復遶三匝，即以偈頌而讚佛言：「諸天有九億，　　悉於導師所，　皆一心合掌，　　願樂佛功德。",
    "T11n0310_066:0376a26_0": "　無掉亦無沒，　　無貪亦無悔，　無舉亦無下，　　故禮兩足尊。",
    "T11n0310_066:0376a28_0": "　斷除諸有種，　　亦滅無明闇，　拔除煩惱刺，　　能摧我慢山。",
    "T11n0310_066:0376b01_0": "　佛善拔毒箭，　　能滅諸瘡疣，　善修不逸行，　　身圓滿無減。",
    "T11n0310_066:0376b03_0": "　滅除諸煩惱，　　解脫一切縛，　斷除諸結使，　　出離諸憒閙。",
    "T11n0310_066:0376b05_0": "　空及無相法，　　是佛之所行，　一切諸有中，　　其心無願樂。",
    "T11n0310_066:0376b07_0": "　除斷渴愛根，　　棄捨無明闇，　於諸四顛倒，　　悉皆能遠離。",
    "T11n0310_066:0376b09_0": "　佛能知實際，　　世間無知者，　凡夫聞生懼，　　如鹿怖獵師。",
    "T11n0310_066:0376b11_0": "　墮身見眾生，　　於空不能知，　無明所覆蔽，　　著世間繫縛。",
    "T11n0310_066:0376b13_0": "　如實見真如，　　觀世猶空拳，　為世顯實智，　　由彼獲淨眼。",
    "T11n0310_066:0376b15_0": "　顯示諸陰空，　　名色亦復然，　界法體非有，　　諸入亦如是。",
    "T11n0310_066:0376b17_0": "　此法及餘法，　　以名字而說，　此名字諸法，　　佛說悉皆空。",
    "T11n0310_066:0376b19_0": "　譬如大幻師，　　化作種種像，　無眾生施設，　　無命亦無人。",
    "T11n0310_066:0376b21_0": "　如是諸陰界，　　諸根十二入，　皆從幻化生，　　如來作是說。",
    "T11n0310_066:0376b23_0": "　譬如善畫師，　　畫作白象身，　枝節皆相似，　　高下亦復然。",
    "T11n0310_066:0376b25_0": "　實無高下相，　　但惑愚者眼，　是法界平等，　　愚者自迷惑。",
    "T11n0310_066:0376b27_0": "　佛皆為顯示，　　如掌菴羅果，　智者不迷惑，　　善學諸佛教。",
    "T11n0310_066:0376b29_0": "　如來大智慧，　　為世間智炬，　轉於妙法輪，　　教化諸群生。",
    "T11n0310_066:0376c02_0": "　當願開覺我，　　無上寂菩提，　轉於妙法輪，　　如佛今所轉。",
    "T11n0310_066:0376c04_0": "　我等於世間，　　迷失道路者，　當為說妙法，　　如今佛所說。」",
    "T11n0310_066:0376c06_0": "爾時世尊知彼四天王天深心所念，即便微笑，其佛口中出於種種五色光明。",
    "T11n0310_066:0376c07_1": "爾時馬勝即以偈頌問如來言：「佛非無因緣，　　而現微笑相。",
    "T11n0310_066:0376c10_0": "　大雄佛世尊，　　願為說笑緣。",
    "T11n0310_066:0376c11_0": "　覩佛現微笑，　　一切諸會眾，　悉懷大疑惑，　　人尊應當知。",
    "T11n0310_066:0376c13_0": "　誰今壞魔眾？",
    "T11n0310_066:0376c13_1": "　　誰今得除疑？",
    "T11n0310_066:0376c14_0": "　誰於法決定？",
    "T11n0310_066:0376c14_1": "　　唯願人尊說。",
    "T11n0310_066:0376c15_0": "　誰今得供佛？",
    "T11n0310_066:0376c15_1": "　　誰奉佛教行？",
    "T11n0310_066:0376c16_0": "　此眾皆懷疑，　　願導師為說。",
    "T11n0310_066:0376c17_0": "　兩足尊說記，　　眾生若聞已，　悉皆除疑網，　　唯願導師說。",
    "T11n0310_066:0376c19_0": "　復令諸眾生，　　依於種智道，　速逮得菩提，　　是故應說記。」",
    "T11n0310_066:0376c21_0": "爾時世尊復以偈答馬勝言：「善哉汝馬勝！",
    "T11n0310_066:0376c22_1": "　　為眾故請佛，　其微笑因緣。",
    "T11n0310_066:0376c23_2": "　　諦聽為汝說。",
    "T11n0310_066:0376c24_0": "　為愍諸世間，　　當一心專聽，　諸天滿九萬，　　悉皆住我前。",
    "T11n0310_066:0376c26_0": "　以清淨信心，　　已曾供養佛，　復以偈讚歎，　　了知諸空法，　於法得決定，　　安住我法中。",
    "T11n0310_066:0376c29_0": "　此等諸天眾，　　曾供八億佛，　復於當來世，　　無量億佛所，　供養彼諸佛，　　求於無上道。",
    "T11n0310_066:0377a03_0": "　於無量億佛，　　若不供養者，　彼於菩提樹，　　終不坐取證。",
    "T11n0310_066:0377a05_0": "　彼等當來世，　　得成於佛道，　號名曰大持，　　於世間最上。",
    "T11n0310_066:0377a07_0": "　彼諸世間燈，　　各有聲聞眾，　八十眾會集，　　知見無障礙。",
    "T11n0310_066:0377a09_0": "　彼等成佛已，　　彼土諸眾生，　一切皆壽命，　　具足八億歲。",
    "T11n0310_066:0377a11_0": "　彼佛無量智，　　無數億比丘，　皆遠塵離垢，　　悉住最後身。",
    "T11n0310_066:0377a13_0": "　彼佛滅度後，　　為彼功德者，　莊嚴彼佛剎，　　遣作無量塔。",
    "T11n0310_066:0377a15_0": "　彼無量千眾，　　及百那由他，　供養彼塔廟，　　利益世間人，　或發菩提心，　　或有證涅槃。",
    "T11n0310_066:0377a18_0": "　彼佛滅度已，　　正法久住世，　經於八億歲，　　無量那由他。",
    "T11n0310_066:0377a20_0": "　彼諸法王子，　　受持護法故，　四天王天眾，　　彼佛授記已，　為利益世間，　　成熟眾生故。」",
    "T11n0310_066:0377a23_0": "　大眾得聞已，　　心皆大欣喜。",
    "T11n0310_066:0377a24_0": "　踊躍無有量，　　奉順如來教。",
    "T11n0310_066:0377a24_1": "◎◎三十三天授記品第十四爾時復有八億忉利諸天，其天帝釋最為上首，見阿修羅、伽樓羅、龍女、龍王、鳩槃茶、乾闥婆、夜叉、緊那羅、虛空行天，乃至四天王天，供養如來及聞授記，皆大欣喜踊躍無量，於佛法中深心信樂。",
    "T11n0310_066:0377b01_2": "深信樂已，爾時帝釋及忉利天，起勇猛心供養如來。",
    "T11n0310_066:0377b02_3": "即便化作八億七寶重閣，種種雜色端嚴殊特精妙希奇，皆悉垂布赤珠瓔珞、琉璃瓔珞、雜瓔珞、火珠寶瓔珞。",
    "T11n0310_066:0377b05_4": "一一重閣皆有百級莊嚴幢門，一一級中皆悉復有四小重閣，莊飾窓牖及師子座、幢幡、帳蓋、寶鈴、羅網。",
    "T11n0310_066:0377b07_5": "有天童女端嚴第一，侍重閣所及師子座，擊諸天樂。",
    "T11n0310_066:0377b08_6": "又復化作八億善調馬車，天莊嚴具而嚴飾之，所謂寶幢、幡蓋及諸音樂。",
    "T11n0310_066:0377b10_7": "於一切迦毘羅大城，周遍縱廣六十由旬，散曼陀羅花、摩訶曼陀羅花、曼殊沙花、摩訶曼殊沙花、迦迦羅婆花、摩訶迦迦羅婆花、波盧使迦花、摩訶波盧使迦花，遍布其地至於人膝。",
    "T11n0310_066:0377b14_8": "爾時帝釋又復化作八億伊羅龍象，一一龍象有八億頭，一一象頭各有六牙，一一牙上有七花池，一一池中有七蓮花，一一蓮花皆有千葉，一一葉中有七天女，一一天女有七侍女種種莊嚴。",
    "T11n0310_066:0377b18_9": "於重閣間安置龍象寶車隨後，供養如來。",
    "T11n0310_066:0377b19_10": "天重閣上雨天栴檀末、天沈水末、天真金末，雨天曼陀羅花、摩訶曼陀羅花、曼殊沙花、摩訶曼殊沙花、波盧沙花、摩訶波盧沙花、迦迦羅婆花、摩訶迦迦羅花、金花、銀花、毘琉璃花、種種雜色波吒梨花，如是化作一切種種勝妙寶花而散佛上。",
    "T11n0310_066:0377b25_0": "彼天童女或作音樂、或歌或舞、或動其身，如阿修羅中廣說。",
    "T11n0310_066:0377b26_1": "又復化作八億善調馬王，種種莊嚴而乘其上。",
    "T11n0310_066:0377b27_2": "復以種種天諸供具而散佛上。",
    "T11n0310_066:0377b28_3": "復有八億諸天音樂，在虛空中自然而作。",
    "T11n0310_066:0377b29_4": "復於八億寶車之上，一一各有一化天女，彼八億天女或歌或舞、或作音樂、或動其身，如修羅中廣說。",
    "T11n0310_066:0377c02_5": "彼伊羅龍王頭中所化天女悉作音樂，如阿修羅供養中廣說。",
    "T11n0310_066:0377c03_6": "爾時八億天女悉供養佛。",
    "T11n0310_066:0377c04_7": "爾時彼八億天作如是念：「是化天女供養如來，一切諸法亦復如是，如佛所說。」",
    "T11n0310_066:0377c06_8": "彼知一切法如幻化已，於諸法中無有疑網。",
    "T11n0310_066:0377c07_9": "彼諸法中得無疑已，遶佛三匝，頂禮佛足，却住一面。",
    "T11n0310_066:0377c08_10": "彼於諸法知如幻已，亦知自身同於幻化，知彼供養及以如來亦同於幻，佛所說法亦復如是。",
    "T11n0310_066:0377c10_11": "於諸幻法得無疑已，即以偈頌而讚佛言：「此諸化人設供養，　　一切諸人亦復然，　帝釋天等及諸法，　　一切悉皆如幻化。",
    "T11n0310_066:0377c14_0": "　如來導師亦如幻，　　聲聞眾從法化生，　於佛所說悉無疑，　　能解如來所說記。",
    "T11n0310_066:0377c16_0": "　如來世尊所說法，　　愚癡凡夫不能了，　如來所說諸法等，　　一切悉皆猶如幻。",
    "T11n0310_066:0377c18_0": "　若諸學人及無學，　　佛弟子眾調伏者，　此等亦復如幻化，　　我於此法得無疑。",
    "T11n0310_066:0377c20_0": "　世尊若人樂寂默，　　獨一無惱如騏驎，　此等一切悉同幻，　　我於此法亦無疑。",
    "T11n0310_066:0377c22_0": "　若行佛行菩薩行，　　利益眾生不放逸，　彼是菩薩如來子，　　一切悉皆如幻化。",
    "T11n0310_066:0377c24_0": "　善逝導師自然智，　　十力大悲智無量，　智慧自在世間最，　　彼佛如是亦如幻。",
    "T11n0310_066:0377c26_0": "　如佛世尊所說法，　　清涼寂靜無所依，　得涅槃法及涅槃，　　彼等亦復猶如幻。",
    "T11n0310_066:0377c28_0": "　善逝如法無所有，　　一切猶如幻化性，　於此佛法及智慧，　　我等於中悉無疑。",
    "T11n0310_066:0378a01_0": "　我等常願得如佛，　　見一切法亦如幻，　我等行此佛境界，　　願得成佛無有疑。」",
    "T11n0310_066:0378a03_0": "爾時世尊知八億三十三天深心信樂已，即便微笑。",
    "T11n0310_066:0378a04_1": "爾時慧命馬勝即以偈頌請問佛言：「名稱無比具諸德，　　如來現笑非無因。",
    "T11n0310_066:0378a07_0": "　如來今日為何笑？",
    "T11n0310_066:0378a07_1": "　　唯願為說除我疑。",
    "T11n0310_066:0378a08_0": "　眾見如來現微笑，　　見已眾皆懷猶豫，　唯願除彼眾疑惑，　　令眾勿懷諸疑網。",
    "T11n0310_066:0378a10_0": "　彼諸天眾皆欣喜，　　讚歎如來及供養，　如來現笑今為誰？",
    "T11n0310_066:0378a11_1": "　　願佛為說令眾喜。",
    "T11n0310_066:0378a12_0": "　諸德清淨猶如月，　　應供養者願為說，　如來所說彼若聞，　　此等欣喜得成佛。",
    "T11n0310_066:0378a14_0": "　如此諸天大眾等，　　知一切法猶如幻，　諸天修學無障礙，　　唯願十力說此事。",
    "T11n0310_066:0378a16_0": "　一切大眾若除疑，　　以欣喜心修菩提，　起增上欲不下劣，　　眾聞即發勇猛心。」",
    "T11n0310_066:0378a18_0": "爾時世尊以偈頌答馬勝言：「馬勝汝今問如來，　　善合時機大利益，　佛知天眾欣喜已，　　我現笑緣今當說。",
    "T11n0310_066:0378a21_0": "　汝為天眾問笑因，　　今大利益諸眾生，　我今為汝說笑因，　　以清淨心善諦聽。",
    "T11n0310_066:0378a23_0": "　如是諸天大眾等，　　知一切法猶如幻，　無量無礙智見慧，　　當來離闇得作佛。",
    "T11n0310_066:0378a25_0": "　過去流轉生死中，　　曾供諸佛如恒沙，　於彼佛所數修習，　　一切諸法猶如幻。",
    "T11n0310_066:0378a27_0": "　今復於我設勝供，　　亦知諸法同幻化，　此於佛法深信樂，　　當來之世必成佛。",
    "T11n0310_066:0378a29_0": "　於此佛法所作福，　　無有失壞及障礙，　天眾於我供養已，　　復知諸法猶如幻。",
    "T11n0310_066:0378b02_0": "　當來世近住劫中，　　得成最勝說中勝，　彼勝福者皆同號，　　名因陀羅幢王佛。",
    "T11n0310_066:0378b04_0": "　彼佛宣說如幻法，　　度脫無量億眾生，　是故汝等捨放逸，　　修一切法應如幻。",
    "T11n0310_066:0378b06_0": "　是不逸者我所化，　　為滿菩提分法故，　精進由如救頭然，　　速求寂滅勝菩提。」",
    "T11n0310_066:0378b08_0": "夜摩天授記品第十五",
    "T11n0310_066:0378b09_0": "爾時復有四億夜摩天眾，見阿修羅、伽樓羅、龍女、龍王、鳩槃茶、乾闥婆、夜叉、緊那羅、虛空行天、四天王天、忉利天等，供養如來并聞授記，皆大欣喜踊躍無量。",
    "T11n0310_066:0378b12_1": "爾時夜摩天眾知佛如來以無礙智授彼記已，即於佛法起信樂心。",
    "T11n0310_066:0378b14_2": "起信樂已即作是念：「如是佛法甚奇微妙。",
    "T11n0310_066:0378b15_3": "若證佛法者，無有不知、無有不見、無不簡擇、無有不證，於已生、未生、現生，或已滅、當滅、現滅，若業及報，皆如實知。",
    "T11n0310_066:0378b17_4": "甚奇如來能知世諦及第一義，善知此二更無有餘。",
    "T11n0310_066:0378b18_5": "彼佛世尊於其空法善能知見、善知簡擇、善證相應，故名薩波若。",
    "T11n0310_066:0378b20_6": "何謂世諦？",
    "T11n0310_066:0378b20_7": "一切世俗生死所行，於此諸法悉能曉知。",
    "T11n0310_066:0378b21_8": "第一義者，無有言說、無有知者、非心所行。",
    "T11n0310_066:0378b22_9": "以無知故，無能說者、無顯示者、無開說者、無有聞者。",
    "T11n0310_066:0378b23_10": "以無說故，亦無知者。",
    "T11n0310_066:0378b24_0": "無生無示，無有見者。",
    "T11n0310_066:0378b24_1": "無有施設、無有取著、無有覺知、無有能到亦無所到、無能親近、無能惻量、無有建立、無有棄捨、無有所作亦無能作、無譽無毀無利無衰無稱無譏無苦無樂。",
    "T11n0310_066:0378b28_2": "非色非非色、非數非非數、非明非非明、非有煩惱非離煩惱、非世間非涅槃、非覺非觀、非進非退、無動無作。",
    "T11n0310_066:0378c01_3": "無有戲論，過諸戲論。",
    "T11n0310_066:0378c02_0": "所說色相不可得，受想行識亦不可得。",
    "T11n0310_066:0378c02_1": "眼相不可得，耳鼻舌身意諸相亦復如是。",
    "T11n0310_066:0378c03_2": "色相不可得，聲香味觸法相不可得。",
    "T11n0310_066:0378c04_3": "眼識相不可得，耳鼻舌身意識亦不可得。",
    "T11n0310_066:0378c05_4": "眼觸相不可得，耳鼻舌身及意觸相亦復如是。",
    "T11n0310_066:0378c06_5": "眼觸生受亦不可得，耳鼻舌身意觸生受亦復如是。",
    "T11n0310_066:0378c07_6": "色思覺相亦不可得，乃至法思覺相亦復如是。",
    "T11n0310_066:0378c08_7": "意相不可得，空相不可得，地界水界火界風界識界亦不可得。",
    "T11n0310_066:0378c10_8": "欲界相不可得，色界相不可得，無色界相不可得。",
    "T11n0310_066:0378c11_9": "有為相不可得，無為相不可得。",
    "T11n0310_066:0378c12_10": "如是等若彼彼法言說無能說者，如是如是法名不可說法也。",
    "T11n0310_066:0378c13_11": "佛法最勝，無聞愚癡凡夫眾生不能知故。",
    "T11n0310_066:0378c14_12": "聞已驚怖，彼於佛法心生怖畏，於一切智智便即退失。",
    "T11n0310_066:0378c15_13": "諸天世人應當憐愍，如此眾生常處生死恒為苦切。」",
    "T11n0310_066:0378c16_14": "爾時夜摩天觀諸世間煩惱眾生已，為得佛法故、為供養如來故，起勇猛心，所設供具過忉利天，而供養佛。",
    "T11n0310_066:0378c19_15": "供養佛已頂禮佛足，右遶三匝，却住一面。",
    "T11n0310_066:0378c20_16": "爾時夜摩天即以偈頌而歎佛言：「佛見諸陰皆空寂，　　於其界入亦復然，　諸根聚積皆離相，　　如來如實悉了知。",
    "T11n0310_066:0378c23_0": "　世間智者於實法，　　不從他聞自然解，　所謂世諦及真諦，　　離此更無第三法。",
    "T11n0310_066:0378c25_0": "　如來悲愍於一切，　　為利世間說俗諦，　如來宣說於世間，　　為諸眾生顯六趣。",
    "T11n0310_066:0378c27_0": "　地獄畜生及餓鬼，　　人天之道及修羅，　下劣之家及勝家，　　所有貧家及富家，　奴僕之屬及婢使，　　男女等類及二根，　所有世間諸六道，　　佛無比身悉已說。",
    "T11n0310_066:0379a02_0": "　觀於世諦諸法已，　　佛為利世故宣說，　眾生樂著於生死，　　不能離於世八法，　所謂利衰及毀譽，　　所有稱譏及苦樂，　得利便即生欣喜，　　失利心即生瞋惱，　餘如所說應當知。",
    "T11n0310_066:0379a06_1": "　　世間皆隨此八法，　於俗諦中說真者，　　彼顛倒慧應當知。",
    "T11n0310_066:0379a08_0": "　不淨樂中說樂淨，　　於無我中說為我，　無常法中說為常，　　住此相中而取著。",
    "T11n0310_066:0379a10_0": "　聞於如來所說教，　　恐怖誹謗不信受，　誹謗如來實教已，　　墜墮極苦地獄中，　凡愚貪求世樂故，　　轉受無邊百種苦。",
    "T11n0310_066:0379a13_0": "　若有於其佛法中，　　如實觀察不顛倒，　棄捨諸有入涅槃，　　猶如蛇脫其故皮。",
    "T11n0310_066:0379a15_0": "　一切諸法體性無，　　空無有相第一義，　若聞此法生愛樂，　　必得無上勝菩提。",
    "T11n0310_066:0379a17_0": "　如來如實說此法，　　除斷天眾諸疑惑，　悉發無上菩提心，　　為度一切眾生故。",
    "T11n0310_066:0379a19_0": "　如此天眾發心已，　　皆悉欣喜心清淨，　得聞最勝佛法已，　　此諸天眾皆成佛。」",
    "T11n0310_066:0379a21_0": "爾時世尊知彼四億夜摩天眾深心信樂，即便微笑。",
    "T11n0310_066:0379a22_1": "爾時馬勝即以偈頌問如來曰：「佛為世間故現笑，　　一切時眾皆生疑。",
    "T11n0310_066:0379a24_0": "　唯願世尊說笑因，　　令此眾會皆欣喜。",
    "T11n0310_066:0379a25_0": "　聞於諸天授記已，　　一切皆悉大踊躍，　有智慧者發勇猛，　　於佛法中如說行。",
    "T11n0310_066:0379a27_0": "　此佛如來諸勝眾，　　具足有佛功德器，　善哉宣說美妙言，　　為攝如是大眾故。",
    "T11n0310_066:0379a29_0": "　聞佛功德心喜樂，　　此諸大眾必當得，　聞於如來授記已，　　如法當勤修精進。",
    "T11n0310_066:0379b02_0": "　善哉人尊說中勝，　　於疑惑眾二心者，　唯願世尊速為說，　　時眾一心樂欲聞。",
    "T11n0310_066:0379b04_0": "　彼夜摩天授勝記，　　願人師子速為說，　此諸大眾皆欣喜，　　一切悉發菩提心。」",
    "T11n0310_066:0379b06_0": "爾時世尊即以偈頌答馬勝曰：「為利世間故現笑，　　馬勝合時善諮問，　利益無量諸大眾，　　聞佛如來功德故。",
    "T11n0310_066:0379b09_0": "　樂著貪瞋諸眾生，　　於佛功德無樂惠，　其心愚癡所惑亂，　　當沒生死大海中。",
    "T11n0310_066:0379b11_0": "　若於佛法深信樂，　　曾於先佛已請問，　與大悲心相應者，　　是人能得佛功德。",
    "T11n0310_066:0379b13_0": "　若人見彼衰惱逼，　　勝人於彼起悲心，　彼諸眾生聞佛德，　　頂受佛教如花鬘。",
    "T11n0310_066:0379b15_0": "　我諸眾會大清淨，　　於先佛所曾修福，　彼於如來功德所，　　頂受猶如婆師鬘。",
    "T11n0310_066:0379b17_0": "　夜摩天眾先佛所，　　曾修持戒除貪著，　厭離煩惱心清淨，　　於穢眾生起悲心。",
    "T11n0310_066:0379b19_0": "　於無量佛曾親近，　　其數猶如恒河沙，　彼曾修習無量善，　　為求無上菩提故。",
    "T11n0310_066:0379b21_0": "　知眾生沒煩惱已，　　於苦眾生起悲心，　於人師子利世者，　　問諸法門無有量。",
    "T11n0310_066:0379b23_0": "　我今導師為彼說，　　聞者悉得成佛道，　知彼眾生煩惱鉤，　　為說最上勝妙法。",
    "T11n0310_066:0379b25_0": "　彼勝丈夫大導師，　　為彼眾生說空法，　彼聞諸佛所說已，　　悉皆了知諸法空。",
    "T11n0310_066:0379b27_0": "　所謂空無諸法相，　　說無自性無相法，　如是了知諸佛法，　　悉皆安住佛功德。",
    "T11n0310_066:0379b29_0": "　此等勝妙供養我，　　如法各自受記莂，　當於來世星宿劫，　　悉皆得成無上道。",
    "T11n0310_066:0379c02_0": "　如是如來無增減，　　其數滿足四十億，　其佛同號淨智尊，　　開悟無量諸眾生。」",
    "T11n0310_066:0379c04_0": "　大仙降伏諸怨者，　　答於馬勝所諮問，　滿夜摩天所願求，　　大眾天人皆欣喜。",
    "T11n0310_066:0379c05_1": "◎大寶積經卷第六十六"
}