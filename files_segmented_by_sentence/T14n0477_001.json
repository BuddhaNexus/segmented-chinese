{
    "T14n0477_001:0588b03_0": "佛說大方等頂王經(一名維摩詰子問)西晉月氏三藏竺法護譯聞如是：一時，佛遊於維耶離奈氏樹園，與大比丘眾俱，比丘八百，菩薩一萬——一切大聖神通以達，悉得總持、辯才無礙，攝三世慧至三達智，空無相願不中取證，行於大慈、奉無蓋哀，不計吾我以度彼岸；通于三世無去來今，曉一切法如幻、化、夢、影、嚮、野馬、芭蕉、水泡聚沫，解于三處本無所有從緣對生，有利無利、若譽若謗、得名失譽、若苦若樂，以過世間之所有法，因權方便周旋三塗，以超欲界、色界、無色界，解暢道義救度一切；諸天來侍，諮受深法，開發愚心悉入道明。",
    "T14n0477_001:0588b17_0": "爾時世尊，明旦著衣持鉢，入維耶離城分衛，至維摩詰舍。",
    "T14n0477_001:0588b18_1": "時維摩詰有子，名曰善思，明旦沐浴以香塗身，體著新衣手執蓮華，與妻室俱上樓閣，觀作妓相娛，宿命德本之所感應。",
    "T14n0477_001:0588b21_0": "遙見佛來，與聖眾俱入城分衛，現大瑞變，以偈語妻，所說雅頌歌佛功德：「聞斯和雅音，　　同時今俱作，　眾妓在其處，　　速徹樓閣上；　大雄來不疑，　　護世演光輝，　必以足右指，　　蹈於城門閫。",
    "T14n0477_001:0588b27_0": "　百鳥諸禽獸，　　發哀悲和聲，　從古未曾聞，　　如是諸妙嚮；　大雄來不疑，　　欲導利眾生，　今舉右足指，　　以安著門閫。",
    "T14n0477_001:0588c02_0": "　我今日覩佛，　　猶寶瓔珞身，　眾妓不鼓鳴，　　微妙可悅心；　三千聖無疑，　　威德淨莊嚴，　必以右足指，　　蹈于城門閫。",
    "T14n0477_001:0588c06_0": "　譬如有大鉢，　　著池河水至，　則聞調和音，　　周遍其土地；　人中天無疑，　　大聖演尊光，　佛開導世間，　　定來入城門。",
    "T14n0477_001:0588c10_0": "　神通化眾生，　　猶樹華茂盛，　若干色芬葩，　　流布極美香；　大龍無所疑，　　誓願建立本，　今以右足指，　　安於城門閫。",
    "T14n0477_001:0588c14_0": "　普照于虛空，　　周遍於天地，　日明為以蔽，　　永不復現光；　一切尊無疑，　　現威大晃耀，　今以右足指，　　安於城門閫。",
    "T14n0477_001:0588c18_0": "　猶如諸天人，　　住於虛空中，　眾庶佛後從，　　如天侍梵王；　愍傷世無疑，　　尊人聖導師，　今以右足指，　　安於城門閫。",
    "T14n0477_001:0588c22_0": "　今日觀城人，　　各慈向不恨，　展轉相示談，　　如父母子孫；　德光無沈吟，　　福威自莊嚴，　今以右足指，　　安於城門閫。",
    "T14n0477_001:0588c26_0": "　察男女大小，　　各執若干花，　叉手而自歸，　　歡悅遙散花；　大導無猶豫，　　德花嚴飾身，　今以右足指，　　安於城門閫。",
    "T14n0477_001:0589a01_0": "　諸天人間華，　　遍布于虛空，　散華而燒香，　　其香可意悅；　大勇無疑結，　　欲入維耶離，　因化悅大眾，　　最勝故到此。」",
    "T14n0477_001:0589a05_0": "爾時善思妻室，聞說是言心中抱恐，衣毛為竪身內和涼，住於蘭邊心自念言：「是何等神？",
    "T14n0477_001:0589a07_1": "為天、龍、鬼魅、反足手、真陀羅、摩休勒、人非人耶？",
    "T14n0477_001:0589a08_2": "口宣人語。」",
    "T14n0477_001:0589a08_3": "在其處所，不動不搖、不敢移轉。",
    "T14n0477_001:0589a09_4": "時佛往詣善思童子所居里中，在於舍邊，立在門前。",
    "T14n0477_001:0589a10_5": "善思童子見佛世尊，即欲下樓閣往自奉迎，心中喜悅不能自勝，已投樓下承佛聖旨，住於虛空以偈歎佛：「聖慧尊且住，　　人中雄愍待，　用哀眾生故，　　唯受斯水漿。」",
    "T14n0477_001:0589a15_0": "於是世尊，為善思說偈言：「以住真本際，　　世俗所不達，　彼際無所有，　　是為本際相。」",
    "T14n0477_001:0589a18_0": "善思童子以偈問佛：「云何住本際？",
    "T14n0477_001:0589a19_1": "　　真本際化導，　無明之猗際，　　何謂立虛無？」",
    "T14n0477_001:0589a21_0": "時佛復以偈告善思曰：「其際真本際，　　是際則如來，　如審住本際，　　了了住如是；　如際真本際，　　斯則如來際，　猶了真本際，　　童子住亦然。」",
    "T14n0477_001:0589a26_0": "善思童子復以偈白佛言：「無際際何際，　　何所是際相？",
    "T14n0477_001:0589a28_0": "　以何權方便，　　名曰為本際？」",
    "T14n0477_001:0589a29_0": "於是世尊，覩見善思心欲暢了解道無處，告於善思童子，以偈報曰：「無際不可待，　　乃曰真本際，　其際相虛空，　　虛空亦無相。」",
    "T14n0477_001:0589b04_0": "善思為佛說偈問言：「甚哉真正處，　　其處玄無上，　使一切眾生，　　住如今導師！」",
    "T14n0477_001:0589b07_0": "時善思童子前白佛言：「世尊垂愍，受斯蓮華。」",
    "T14n0477_001:0589b08_0": "佛便受之。",
    "T14n0477_001:0589b08_1": "善思童子口身發言：「以是功德致無上正真之道，成最正覺；為諸眾生班宣經典，令不得至凡夫之法，不至道法。」",
    "T14n0477_001:0589b10_2": "爾時賢者舍利弗，亦在會中，謂善思童子：「於善思心所趣云何？",
    "T14n0477_001:0589b12_3": "所成正覺，法何所像？",
    "T14n0477_001:0589b12_4": "欲為眾生而班宣之。」",
    "T14n0477_001:0589b13_5": "善思以誦答說偈言：「佛志無所得，　　諸聲聞亦然，　當成斯正覺，　　為眾生班宣。",
    "T14n0477_001:0589b16_0": "　彼無所向說，　　亦復無所致，　大智當解斯，　　本淨明如是。",
    "T14n0477_001:0589b18_0": "　過去諸正覺，　　護世無上尊，　亦不得諸法，　　導世因滅度；　計求無法界，　　亦無眾生界，　是則為本際，　　世俗所不暢；　假號曰世界，　　人猗相名號，　亦無諸所想，　　更無有異業。」",
    "T14n0477_001:0589b24_0": "爾時邠耨文陀尼子，為善思童子說是偈言：「童子卿云何，　　而欲學斯法？",
    "T14n0477_001:0589b26_0": "　是處深難逮，　　明者所迷惑。",
    "T14n0477_001:0589b27_0": "　仁生來久如，　　智慧獨勇猛，　與聲聞談語，　　卒對慧無畏；　處處能分別，　　所住像紫金，　立王路巍巍，　　猶虛空月盛。」",
    "T14n0477_001:0589c02_0": "時善思童子以偈答言：「唯仁問所生，　　所生無所生，　諸法無所起，　　誰當復生者？",
    "T14n0477_001:0589c05_0": "　其法無所生，　　自然無所有，　是曰本清淨，　　無法無所得。",
    "T14n0477_001:0589c07_0": "　諸法本清淨，　　未曾能得是，　以斯無明慢，　　佛故說是法。",
    "T14n0477_001:0589c09_0": "　在於仙人野，　　第一轉此輪，　多存聲聞業，　　係志在虛空；　宣暢法音嚮，　　為眾多辯才，　以權來聖慧，　　宣說如審諦；　有生乃終沒，　　斯愚之行無，　處在顛倒業，　　如邠耨所說。",
    "T14n0477_001:0589c15_0": "　以生有老死，　　是為方俗言，　其法無言辭，　　託假造言教。」",
    "T14n0477_001:0589c17_0": "爾時賢者邠耨文陀尼子前白佛言：「至未曾有，世尊！",
    "T14n0477_001:0589c18_1": "今是善思童子，深入智慧巍巍乃爾，所宣獨步眾所不逮。」",
    "T14n0477_001:0589c19_2": "佛言：「如是如是！",
    "T14n0477_001:0589c19_3": "如邠耨言而無有異也。」",
    "T14n0477_001:0589c20_4": "時佛告菩薩善思童子：「卿以何故，欲逮無上正真之道，為最正覺乎？」",
    "T14n0477_001:0589c21_5": "善思答曰：「聖尊所明故復相問，用最大聖故被弘誓，大聖至仁因宣是語。",
    "T14n0477_001:0589c23_6": "我身寂然不有所為，以被弘誓悉無罣礙，無所開化爾乃名曰斯深上句。",
    "T14n0477_001:0589c25_7": "眾生無人亦然，其不或斯是等能度。",
    "T14n0477_001:0589c26_8": "至賢詳序深妙上句，曉了斯本真際本末，其以無數無有若干，解達深妙無上章句，以用法故化此眾生，其行各異誨無眾生。",
    "T14n0477_001:0589c28_9": "設無眾生彼一切空，無智智慧眾生本淨，以達本淨無有各異，以解斯義是世明智。",
    "T14n0477_001:0590a01_10": "唯然聖尊，我蒙解斯，自成正覺為眾說法。」",
    "T14n0477_001:0590a03_0": "賢者阿難前白佛言：「至未曾有，是善思童子，辯才乃深入如是乎，乃能宣斯應順妙章，無所著句。",
    "T14n0477_001:0590a05_1": "天上世間凡庶眾人、阿須輪聞，必當恐怖不肯受學，誰當信樂此深妙法？",
    "T14n0477_001:0590a06_2": "往昔宿世曾聞學是深遠之行，爾乃信受。」",
    "T14n0477_001:0590a07_3": "於時阿難以偈歎曰：「猶如須彌頂，　　遠現微妙好，　今此善思德，　　在眾妙如是；　若如眾山王，　　堅住於大海，　今處斯眾中，　　快宣此妙句。",
    "T14n0477_001:0590a13_0": "　善思所咨嗟，　　說名不有無，　亦光於本際，　　世俗所不觀；　其辭無所畏，　　莫不敬歎者，　唯善思說之，　　云何知本末。」",
    "T14n0477_001:0590a17_0": "善思以偈報曰：「吾以棄身命，　　被無罣礙鎧，　志不貪正覺，　　爾乃曰博聞。",
    "T14n0477_001:0590a20_0": "　猗欲故墮落，　　合集極殃禍，　誰不墮災者，　　唯見世導師。",
    "T14n0477_001:0590a22_0": "　是諸佛境界，　　護世所持濟，　其身無所厄，　　住於佛尊道。",
    "T14n0477_001:0590a24_0": "　虛空及人身，　　二俱不可得，　如法不可得，　　法懷無所畏；　曉虛空佛身，　　真實無處所，　若成是忍辱，　　永悉無所畏。",
    "T14n0477_001:0590a28_0": "　其虛空至地，　　自然無所有，　是自然善思，　　達悉無處所；　其虛空至地，　　善思不可得，　無生無自然，　　虛寂無所有；　虛空無有高，　　亦復無有下，　以解了是法，　　彼悉無所畏。」",
    "T14n0477_001:0590b05_0": "爾時佛告善思童子：「仁者體性無所畏乎？」",
    "T14n0477_001:0590b05_1": "白佛：「不也。」",
    "T14n0477_001:0590b06_2": "世尊佛復重問：「卿審不畏乎？」",
    "T14n0477_001:0590b06_3": "白曰：「不也。」",
    "T14n0477_001:0590b07_4": "佛言：「善哉善哉！",
    "T14n0477_001:0590b07_5": "仁乃無畏，不懷恐懼。」",
    "T14n0477_001:0590b07_6": "時佛頌曰：「從有而生畏，　　假現無所有，　若能解是忍，　　爾乃近佛道。",
    "T14n0477_001:0590b11_0": "　因人想有畏，　　眾生本永無，　若能解如是，　　於斯無所住。",
    "T14n0477_001:0590b13_0": "　其不得正覺，　　無覺亦如斯，　若餘無所獲，　　此儻無所畏；　若能曉了斯，　　不住有無際，　善思解如是，　　是為由佛道。」",
    "T14n0477_001:0590b17_0": "佛告善思：「若有菩薩疾欲永安，逮無上正真之道，為最正覺者，便當消除有常想、安想、苦想、眾生之想、人壽命想，分別解了無所著行，悉無所猗。",
    "T14n0477_001:0590b20_1": "作是慕業，逮成無上正真之道也。",
    "T14n0477_001:0590b21_0": "佛往宿世行菩薩業時，作是行道以，便懷來慧無能得法，乃曰佛道。」",
    "T14n0477_001:0590b22_1": "時佛頌曰：「解常想猶幻，　　計常致生死，　常無常虛無，　　求業無所有。",
    "T14n0477_001:0590b25_0": "　眾生有安想，　　了不安自然，　是想為顛倒，　　用想有人故。",
    "T14n0477_001:0590b27_0": "　若解了法者，　　無有各各異，　則不懷望想，　　無命無有人。",
    "T14n0477_001:0590b29_0": "　道明不得由，　　無道亦復然，　是乃曰本淨，　　法無所有故。",
    "T14n0477_001:0590c02_0": "　若有明達者，　　曉有悉本淨，　善思當解斯，　　是為道正道。",
    "T14n0477_001:0590c04_0": "　不行于道乘，　　佛乘所救濟，　若有人諍斯，　　便不暢道法；　不行於慧業，　　不為道所護，　用不順此行，　　佛法深難解。",
    "T14n0477_001:0590c08_0": "　諸法無所法，　　本悉無形貌，　所有亦虛無，　　三界永不安。",
    "T14n0477_001:0590c10_0": "　計諸樂眾苦，　　猶如行虛空，　若能思是行，　　斯乃心解脫。",
    "T14n0477_001:0590c12_0": "　有身云吾我，　　彼法亦虛無，　其不有吾我，　　所知無所有。",
    "T14n0477_001:0590c14_0": "　斯等不想命，　　不得究本末，　虛無想真實，　　少明為迷惑；　吾我及壽命，　　本淨無所有，　愚冥之所行，　　計本淨而有。",
    "T14n0477_001:0590c18_0": "　佛道無思議，　　不念是所有，　若聞深妙法，　　不能受奉持。",
    "T14n0477_001:0590c20_0": "　未曾有班宣，　　如是經法者，　法不可逮得，　　所說亦無獲。",
    "T14n0477_001:0590c22_0": "　坐於佛樹下，　　因是成道慧，　若不致道慧，　　則亦無所知。",
    "T14n0477_001:0590c24_0": "　佛道及慧場，　　亦無有言說，　凡夫懷望想，　　慕佛所演法；　斯則真實教，　　佛所宣深妙，　其意覺甚深，　　是為魔所行。",
    "T14n0477_001:0590c28_0": "　若有得聞是，　　佛所說經典，　不解經義味，　　諸法所救護。",
    "T14n0477_001:0591a01_0": "　菩薩甚勤苦，　　不求道安隱，　於斯無道覺，　　是二事無像。",
    "T14n0477_001:0591a03_0": "　意當倚慕斯，　　有是佛所說，　是何此云何，　　著於顛倒業；　若有過苦惱，　　甚著於深妙，　各稱舉大音，　　快佛無思議。」",
    "T14n0477_001:0591a07_0": "佛復告善思：「學是法者當習深典，勿得志存雜句多辭無益之義，不成正真無極大慧；深遠之法乃曰優奧，是乃應法斯曰無得。",
    "T14n0477_001:0591a09_1": "眾生墮邪不能行斯，不用三昧可解利義。",
    "T14n0477_001:0591a10_2": "慧無境界，無慧亦然，當了斯際非智所行。",
    "T14n0477_001:0591a11_3": "佛往宿世聞是深法，以解寂淨，心無所著。",
    "T14n0477_001:0591a12_4": "若聞斯典得悅豫喜，曾於無數佛所造行立功勳德，受著心懷、諷誦奉行，以化他人，宣布十方。」",
    "T14n0477_001:0591a15_0": "佛復告善思童子：「菩薩當修如是弘誓，世人所在常抱恐畏，勤學至真不當懷懼也；畏難退却當作是解，宣布奉行乃入道慧。」",
    "T14n0477_001:0591a17_1": "善思前白佛言：「唯然信樂也，世俗所不信，獨篤無窮，志曠如空，永無所慕。」",
    "T14n0477_001:0591a19_2": "佛復語善思：「若菩薩大士志深妙法，斯諸正士以是方便順如佛教，則於道法無所諍訟，以不諍訟，一切諸法則無恐怖，皆不可斷；一切諸法了之本無，志無所慕，便入道慧。",
    "T14n0477_001:0591a23_3": "若有聞說一切法有，不以為怖；若說言無，不以為懅。",
    "T14n0477_001:0591a24_4": "於有無法，不以增損聞：諸法應、諸法不應、諸法精進、諸法懈怠。",
    "T14n0477_001:0591a25_5": "解是一切十方諸法，慧所歸趣。",
    "T14n0477_001:0591a26_6": "若無所趣，若復不解諸法有念、諸法無念，不以恐怖；諸法有為、諸法無為，諸法有界、諸法無界，諸法忻喜、諸法無喜，不以恐怖；一切諸法亦不有為、亦不無為，一切諸法本有所有、本無所有，諸法寂然、諸法憒亂，不以恐怖；諸法顛倒、無有顛倒，諸法虛無、真實無為，不以恐怖；諸法一切有戒、無戒，有明、無明，有名、無名，有興、無興，有畏、無畏，有生、無生，有死、無死，不以恐怖；諸法有道、諸法無道，諸法有度、若不滅度，諸法是、非，不以恐怖。",
    "T14n0477_001:0591b07_7": "所以者何？",
    "T14n0477_001:0591b07_8": "諸法皆空，虛無不真，猶如幻、化、泡沫、芭蕉、影、嚮、野馬；夢中所見，本無從來、去無所至；猶如虛空，忽現雲霧塵烟灰等，託現虛空不能為垢，忽然便滅，虛空自然亦無所淨。",
    "T14n0477_001:0591b11_9": "有道無道世俗慧明，普解自然乃無所著。",
    "T14n0477_001:0591b12_10": "了無所了，乃應道慧無上正真，無所恐畏心不懷懅。」",
    "T14n0477_001:0591b13_11": "佛於是頌曰：「諸法無所有，　　自然虛不真，　其自然虛無，　　是相便滅度；　諸法無所諍，　　斯亦無所有，　以了諸法無，　　達不有自然。",
    "T14n0477_001:0591b18_0": "　所諍訟諸法，　　是亦無所有，　以曉法虛無，　　則解不諍訟。",
    "T14n0477_001:0591b20_0": "　諸法無所有，　　本淨永無形，　本淨不可得，　　亦無所忘失。",
    "T14n0477_001:0591b22_0": "　斷一切諸法，　　故曰為明智，　斯謂永毀壞，　　亦現無所壞；　諸法無所滅，　　計亦無起立，　亦多無所壞，　　法亦不可得。",
    "T14n0477_001:0591b26_0": "　諸法本虛無，　　亦不可得見，　設使無所得，　　方便現所有；　諸法無所有，　　因緣從對生，　所有無所有，　　班宣於經典。",
    "T14n0477_001:0591c01_0": "　諸法能相應，　　示現無所諍，　不諍為自然，　　究竟無有形；　諸法無所應，　　無作不滅度，　如是不可得，　　常離于諸數。",
    "T14n0477_001:0591c05_0": "　諸法不可得，　　亦無有過去，　甚哉永無實，　　乃曰本真際。",
    "T14n0477_001:0591c07_0": "　諸法皆悅豫，　　亦不可悅喜，　若法不可得，　　彼亦無言說。",
    "T14n0477_001:0591c09_0": "　諸法無放逸，　　二俱無所有，　自然無可取，　　是為深妙相。",
    "T14n0477_001:0591c11_0": "　諸法不可知，　　無我而自然，　以解無志求，　　至於自然號。",
    "T14n0477_001:0591c13_0": "　無為無所樂，　　彼亦無所有，　用有無明業，　　因號曰無為。",
    "T14n0477_001:0591c15_0": "　若念於諸法，　　究竟不可見，　此則真實言，　　故名曰意念；　不念於諸法，　　無住無所歸，　了斯無眾生，　　是號法中法。",
    "T14n0477_001:0591c19_0": "　一切法猶幻，　　其幻無所有，　以法無明故，　　因宣說生死。",
    "T14n0477_001:0591c21_0": "　諸法無形貌，　　是其自然義，　若無有諸法，　　解脫無解脫。",
    "T14n0477_001:0591c23_0": "　假號曰境界，　　自然無境界，　愚冥所倚著，　　故名曰部界。」",
    "T14n0477_001:0591c25_0": "佛復告善思：「色、痛、想、行、識，空本無所有；眼、耳、鼻、口、身、心，空本無所有；地、水、火、風，空本亦無形；因緣合成，猶如五事，成其屋宅。",
    "T14n0477_001:0591c27_1": "何謂為五？",
    "T14n0477_001:0591c28_0": "一曰材木，二曰瓦草，三曰土塹，四曰人功，五曰泥水，以是五事乃成為屋。",
    "T14n0477_001:0591c29_1": "本各別時都無屋名。",
    "T14n0477_001:0592a01_2": "因緣合成，身亦如是。",
    "T14n0477_001:0592a01_3": "五陰緣對便有四大，因名曰身。",
    "T14n0477_001:0592a02_4": "地水火風各緣來合，猶屋四柱四壁皆因緣會，合成散壞皆無處所。",
    "T14n0477_001:0592a03_5": "猶如夢中見屋宅城郭、樹木華實、流水田地、犁牛諸種，下其五穀，各隨時生，人主用意獲之自給。",
    "T14n0477_001:0592a06_6": "心神無明，不達一切三界皆空，因倚望求便生意識，十二牽連往來周旋，輪轉無際勞於神識，沈迷五趣無懈息時。",
    "T14n0477_001:0592a08_7": "不解本空如夢所見，覺不知處何所歸趣？",
    "T14n0477_001:0592a09_8": "至成正覺，乃了五趣本無處所，獨步無畏。」",
    "T14n0477_001:0592a10_9": "佛於是頌曰：「色痛想識空，　　眼耳鼻口意，　本寂無所有，　　地水風火異；　了界得自在，　　班宣無部章，　所言上佛土，　　其境滅度想。",
    "T14n0477_001:0592a15_0": "　諸法各有形，　　本亦無合會，　不曉知空寂，　　其本無有身；　無得不可逮，　　從緣對合成，　無獲不可致，　　又現望得生。",
    "T14n0477_001:0592a19_0": "　在彼不修戒，　　亦復不犯禁，　無行無有戒，　　是為諸法相。",
    "T14n0477_001:0592a21_0": "　諸法無所有，　　因無明而生，　以有無明法，　　便造明達智。",
    "T14n0477_001:0592a23_0": "　諸法假有名，　　是名無所有，　假號無有法，　　乃名曰滅度。",
    "T14n0477_001:0592a25_0": "　所起無所生，　　因現有五陰，　其陰無所見，　　因號有所現。",
    "T14n0477_001:0592a27_0": "　所有無處所，　　因變示有法，　法離生死業，　　長無生死難。",
    "T14n0477_001:0592a29_0": "　如幻師化形，　　愚冥謂有人，　所有無所有，　　明者不為迷。",
    "T14n0477_001:0592b02_0": "　法生無所生，　　慧者無是計，　諸法皆悉空，　　愚者不解此。",
    "T14n0477_001:0592b04_0": "　法適有所生，　　便當有終沒，　其生及病死，　　捨是無所畏。",
    "T14n0477_001:0592b06_0": "　諸法一切空，　　法亦無所歸，　善思當了斯，　　是佛所演法。",
    "T14n0477_001:0592b08_0": "　正覺無所作，　　則為不可逮，　若不得道處，　　乃見三界事。",
    "T14n0477_001:0592b10_0": "　若望想佛道，　　則不求正覺，　若行志存道，　　永不造無想。",
    "T14n0477_001:0592b12_0": "　諸生死自然，　　不觀自然法，　自然無所有，　　是為無為想。",
    "T14n0477_001:0592b14_0": "　究竟無所生，　　所說不可得，　以行無明業，　　因示無為法。",
    "T14n0477_001:0592b16_0": "　以懷來眾義，　　諸法則自然，　彼悉無所生，　　便無諍訟事；　彼無不奉行，　　所宣深妙法，　用一切起生，　　菩薩行愍哀。」",
    "T14n0477_001:0592b20_0": "爾時善思以偈答世尊曰：「佛興出現世，　　皆用愍我等，　身以為疑網，　　宣布是法義。",
    "T14n0477_001:0592b23_0": "　佛出無思議，　　為具足興變，　以壞魔羅網，　　說除六十二；　以絕生死元，　　因坐佛樹下，　永無有沈吟，　　宣消眾想著；　解暢虛偽業，　　能仁滅諸見，　勇猛為世俗，　　斷我眾狐疑。」",
    "T14n0477_001:0592b29_0": "爾時世尊告善思童子：「菩薩所行未曾虛妄，多所救護，以恩加濟，無有諍訟，除去眾瑕一切無穢，愍傷眾生行深遠義，不懷望想，世無堅固消去貪欲，以無貪欲蠲棄眾結，常行等心加於眾生，志不虛妄，大慈之行法不可得，修大義吼不捨精進，心行至真不失勤業，無有嬈害奉行忍辱而不諍訟，無所覩見夙夜尊行；善思一心棄于懈怠成就道行，定意正受其心寂靜，修於善慧，一切諸法永無所得，行無所畏心不怯羸，顯發道心行無罣礙，成就如來十種之力，當以何行至殊特業，尊其至慧奉無等倫，遊於十方諸佛世界，行無罣礙度脫一切。」",
    "T14n0477_001:0592c12_1": "時佛頌曰：「行無虛妄業，　　是諸菩薩辭，　以奉於脫門，　　不畏諸礙行。",
    "T14n0477_001:0592c15_0": "　無行謂正行，　　是菩薩之業，　若能解是行，　　則無所貪求；　以法救攝之，　　諸菩薩所宣，　其無所得義，　　是行為無上。",
    "T14n0477_001:0592c19_0": "　言吾行道法，　　則住於顛倒，　以住顛倒業，　　便得有所畏；　假使有諍訟，　　不見諍所在，　明者作是達，　　行於無上乘。",
    "T14n0477_001:0592c23_0": "　是乘無所畏，　　大乘最無極，　畏與無所畏，　　是亦無放逸；　一切無所有，　　眾行中最勝，　設了悉虛靜，　　彼行無上道。",
    "T14n0477_001:0592c27_0": "　斯行甚微妙，　　救護一切法，　所濟亦深遠，　　消除眾望想；　所行邈玄妙，　　二俱無處所，　若能知本際，　　不倚念於法。",
    "T14n0477_001:0593a02_0": "　法永無眾垢，　　亦不離垢去，　是法本清淨，　　反宣捨於欲；　而示現邪逆，　　愛欲不堅固，　不轉文字業，　　斯句為無上。",
    "T14n0477_001:0593a06_0": "　不著猶如幻，　　此則無言教，　以棄反倒行，　　便無諍訟意；　一切眾生行，　　是實不可得，　若能曉了斯，　　此行乃善教。",
    "T14n0477_001:0593a10_0": "　眾生以無明，　　故曰名黎庶，　眾生法亦爾，　　是道則無上。",
    "T14n0477_001:0593a12_0": "　其念及眾生，　　是永不可得，　此為第一慈，　　歎慈乃無極；　是曰世大施，　　斯乃為大士，　常慕樂放捨，　　乃曰慧道心。",
    "T14n0477_001:0593a16_0": "　正使不得法，　　諸法虛無實，　云菩薩明達，　　是曰好布施；　解法不可得，　　便無所恐畏，　無尊是之法，　　乃曰為布施。",
    "T14n0477_001:0593a20_0": "　法貌不可獲，　　佛法不可思，　是戒無所犯，　　諸法無所著；　佛土不可議，　　此不見諸界，　於戒不望想，　　諸菩薩所歎。",
    "T14n0477_001:0593a24_0": "　能忍諸眾生，　　一切不可得，　佛所教訓誨，　　是法第一忍。」",
    "T14n0477_001:0593a26_0": "佛復告善思：「色空不可得，痛、想、行、識空亦不可得；所謂空者，色則為空，無復異空，痛、想、行、識空，無復異空，四大、五陰、十八諸種、三界本空，十二因緣無則為空，無復異空。",
    "T14n0477_001:0593a29_1": "現世度世、有為無為，四大皆空，無復異空。",
    "T14n0477_001:0593b01_2": "色如聚沫、痛痒如泡、思想如芭蕉、生死如夢、識如幻、三界猶化、五趣如影，所以如影，從緣對生。",
    "T14n0477_001:0593b04_3": "三界本末，欲界、色界及無色界，心意所為，猶如畫師治素壁板，因緣合成。",
    "T14n0477_001:0593b05_4": "猶如飛鳥飛行空中，菩薩如是，行無望想，旋到十方；猶日宮殿行於虛空，不污眾冥，菩薩如是，獨步三界心無所著；去婬、怒、癡三毒窈冥，猶如蓮華生於泥中不與其合，菩薩如是，在於生死，成最正覺，心淨如空，永無所著度脫一切。」",
    "T14n0477_001:0593b10_5": "佛時頌曰：「其心不可得，　　則無有諍訟，　若不得眾生，　　是為第一忍。",
    "T14n0477_001:0593b14_0": "　菩薩離懈怠，　　其志無所行，　永無所勤修，　　乃曰最精進。",
    "T14n0477_001:0593b16_0": "　其身及心意，　　所遣直無邪，　菩薩無所說，　　是第一精進；　若有懈怠者，　　菩薩化立之，　無心無所行，　　住第一精進。",
    "T14n0477_001:0593b20_0": "　其心不可得，　　內外無所著，　若心不可逮，　　是則為定意；　心常自勤修，　　自然無所有，　無思無正受，　　乃曰逮三昧；　所以言定意，　　以能作是行，　安住名自然，　　是第一定意。",
    "T14n0477_001:0593b26_0": "　不知慧所在，　　何所自然法，　自然及與慧，　　二俱無所有；　是法不可得，　　斯識行正法，　不以識知法，　　自然無所有。",
    "T14n0477_001:0593c01_0": "　若有了此行，　　菩薩意堅強，　行第一之義，　　世所無所趣。",
    "T14n0477_001:0593c03_0": "　眾會無等倫，　　為眾而宣法，　斯等雖遊居，　　無眾生望想。」",
    "T14n0477_001:0593c05_0": "佛復告善思：「一切諸法猶如幻化，幻化本空悉無所有，迷惑愚俗自計己身及與他人，悉有所有故沈五趣，敢能曉了是悉無所畏；諸法本末無有內外，以了如是心不怯弱。",
    "T14n0477_001:0593c08_1": "不難三界三界悉空，若有菩薩曉是本無，獨步三世而無所難，達於生死猶如虛空，無形本亦無名，一切諸法亦復如是無形無名。",
    "T14n0477_001:0593c11_2": "用無明故馳逸三界，轉輪無際，猶如五事住於虛空不能為垢。",
    "T14n0477_001:0593c13_3": "自然之故心本清淨，權未即解便有三毒，五陰六衰客塵所蔽，雖有是非不污本淨，心亘開達，暢三世空便入大道。」",
    "T14n0477_001:0593c15_4": "佛時頌曰：「眾生猶如幻，　　其幻無所有，　所宣如是者，　　永無所復畏；　己身與他人，　　二俱虛無寂，　以能曉了是，　　則永無所畏。",
    "T14n0477_001:0593c21_0": "　其內及外法，　　不計有所在，　無以怯弱心，　　不難於世俗。",
    "T14n0477_001:0593c23_0": "　諸法無所礙，　　猶如旋虛空，　所至如虛空，　　是法為自然。",
    "T14n0477_001:0593c25_0": "　若能曉了斯，　　菩薩無所畏，　分別一切法，　　解了眾生行；　彼不得眾生，　　其法皆如是，　以剖判諸界，　　其界無所有；　是曰入道行，　　斯曰無上道，　以致此至業，　　知眾生心行。",
    "T14n0477_001:0594a02_0": "　諸界及眾生，　　二俱無所有，　以念彼如是，　　皆了一切法；　其內及外事，　　無合會望想，　以為不除法，　　乃曰真本際。",
    "T14n0477_001:0594a06_0": "　斯法無思議，　　乃曰為佛法，　此悉無所有，　　悉亦無所成；　所行能如是，　　計數無有人，　以無為之慧，　　乃曰為佛慧。",
    "T14n0477_001:0594a10_0": "　是乘為大乘，　　普安於一切，　永不畏此世，　　世亦無所有；　其在於世界，　　普世一切界，　菩薩無所行，　　求於無上慧；　是法為深遠，　　佛法不可思，　若法無可獲，　　是則近佛道。",
    "T14n0477_001:0594a16_0": "　其佛及經法，　　此一切悉無，　若行如是者，　　則得近佛道。",
    "T14n0477_001:0594a18_0": "　以行如是者，　　俗人無與侶，　其心無所著，　　彼乃近佛道。」",
    "T14n0477_001:0594a20_0": "佛復告善思：「若有菩薩大士聞是深經，若讀持諷誦，心不恐怖，善被弘誓心如金剛，疾近佛樹坐於道場，近佛境界得親至真，無礙脫門，觀于無為無合會處，到於十方諸佛世界，建習大慈無蓋道哀，成十八不共諸佛之法，三世最尊慧喻日月，德無等侶慧過虛空，道明巍巍不可為喻，逮無邊聖無見頂相。",
    "T14n0477_001:0594a27_0": "若有聞是無限雅典，以斯深卷為人班宣而信樂者，往過去世曾見諸佛亦不可計。",
    "T14n0477_001:0594a28_1": "又不輕慢戲笑之者，佛以豫見觀其人本，早信此經如來久覩。",
    "T14n0477_001:0594b01_2": "若不信樂習斯經典，聞之調戲，則外異學、諸魔官屬、放逸之人也。",
    "T14n0477_001:0594b02_3": "信是法者是佛弟子，佛則是師為親成就，下其鬚髮而作沙門；其不信者則外邪業，九十六種反逆道法。」",
    "T14n0477_001:0594b05_4": "佛時頌曰：「見佛坐樹下，　　行於真道場，　其不信佛道，　　是慧不可得。",
    "T14n0477_001:0594b08_0": "　其無罣礙法，　　究竟不可得，　了法無處所，　　是曰為解脫。",
    "T14n0477_001:0594b10_0": "　意入於聖慧，　　一切法之王，　諸法及道慧，　　非佛之所宣。",
    "T14n0477_001:0594b12_0": "　有為及無為，　　愚所發望想，　諸菩薩無想，　　諸佛大聖明。",
    "T14n0477_001:0594b14_0": "　普觀於斯世，　　世悉不可得，　所用曉了世，　　是亦無處所。",
    "T14n0477_001:0594b16_0": "　佛聖及眾生，　　於是無望想，　其無思想者，　　善哉慈無上。",
    "T14n0477_001:0594b18_0": "　假使眾生界，　　法界亦復然，　是乃名之曰，　　菩薩無所著。",
    "T14n0477_001:0594b20_0": "　以覩於悲哀，　　其哀無形貌，　其哀以無貌，　　非愚所了行。",
    "T14n0477_001:0594b22_0": "　五事在虛空，　　不有無處所，　一切俗如是，　　是乃無上哀。",
    "T14n0477_001:0594b24_0": "　其無上正法，　　乃曰為佛法，　此無所貪世，　　是為自然法；　護世之所照，　　其色無所有，　以是無色法，　　乃曰無見頂；　虛空無有邊，　　普平不可獲，　是為佛正法，　　名曰無能觀。",
    "T14n0477_001:0594c01_0": "　其慧不可逮，　　是無上大道，　慧以不可得，　　斯無有堅固。",
    "T14n0477_001:0594c03_0": "　此際及彼岸，　　所見若不見，　深解不行斯，　　是非妄想求。",
    "T14n0477_001:0594c05_0": "　念是智慧法，　　斯法則平等，　違此佛教法，　　則非善親友；　無勤若勤度，　　乃曰到虛妄，　其不行平等，　　則非善親友。",
    "T14n0477_001:0594c09_0": "　以發興斯法，　　若復滅斯法，　此等諸比丘，　　不善思佛教；　以能斷眾苦，　　本淨無所有，　如是說法者，　　則班宣佛教。」",
    "T14n0477_001:0594c13_0": "佛復告善思：「若說諸行皆從習致，用三界習故修道習，有計吾我故行大慈，修無蓋哀，倚於三界行三脫門，慕四大故，行無常、苦、空、非身，以生老病死求四無畏，用十二因緣了十二部經，以十八種行十八不共諸佛之法，用十方眾犯十惡故，行十善求十種力，用三弊故致三達智，著六情故行六度無極，六通獨步，應病與藥使濟危厄。",
    "T14n0477_001:0594c20_1": "佛猶良醫經法如藥，用疾病故而有醫藥，無病則無藥，一切本空，無形無名亦無假號，心等如空無比無侶，忽然無際，爾乃應道。」",
    "T14n0477_001:0594c23_2": "佛時頌曰：「其無所住法，　　於中習所行，　班宣修消除，　　去佛法大遠；　若於斯寂法，　　造虛妄思想，　以虛妄之法，　　不親近滅度。",
    "T14n0477_001:0594c28_0": "　其宣於諍訟，　　斯為之滅度，　善思當了是，　　斯無正見行；　若有修行道，　　宣布反逆事，　朋友亂顛倒，　　是為學者業。",
    "T14n0477_001:0595a03_0": "　佛所演講說，　　菩薩大名稱，　當來諸就學，　　故勸化行道。",
    "T14n0477_001:0595a05_0": "　若有奉持是，　　佛所化深妙，　用一切眾生，　　以為供養佛；　若有明智者，　　受持是真法，　斯等將來世，　　用正法存立。",
    "T14n0477_001:0595a09_0": "　其不行是法，　　心立存思想，　自謂則應慧，　　不用餘致道。」",
    "T14n0477_001:0595a11_0": "佛說是經時，善思童子，尋時逮得無所從生法忍，忻然大悅湧在虛空，去地四丈九尺。",
    "T14n0477_001:0595a13_0": "時佛忻笑，五色光明巍巍甚妙，青黃赤白紅紫之色從佛口出，照於十方無量佛土，還繞佛三匝從頂上入，六反振動是三千大千世界，上虛空中，天雨細擣栴檀香、木蜜眾香，雨天好華晃耀人目，箜篌樂器不鼓自鳴，莊嚴虛空周匝十方靡不校飾。",
    "T14n0477_001:0595a18_1": "此三千大千世界，羅列諸寶交露[王*屈]琦，妙帳高閣樹木，流水浴池，五音俱發和雅悲哀，聞見此變莫不悅豫得未曾有。",
    "T14n0477_001:0595a21_2": "賢者阿難即從坐起，偏露右臂更整衣服，長跪叉手前白佛言：「以何緣笑？",
    "T14n0477_001:0595a23_0": "既笑當有意。」",
    "T14n0477_001:0595a23_1": "以偈歎佛：「聖尊未曾妄，　　大明不虛忻，　慈愍世雄說，　　何緣而忻笑？",
    "T14n0477_001:0595a26_0": "　天處虛空中，　　供養人中上，　各口而歌詠，　　快哉宣經典。",
    "T14n0477_001:0595a28_0": "　如高燈電光，　　若干色微妙，　斯耀亦如斯，　　光光照遠近。",
    "T14n0477_001:0595b01_0": "　如諸佛之法，　　授與正道決，　還繞身三匝，　　忽沒於頂上；　聖尊笑輝燿，　　若干種光色，　出佛口入頂，　　唯說此瑞意。」",
    "T14n0477_001:0595b05_0": "爾時世尊，為賢者阿難說頌曰：「善思族姓子，　　造立德無量，　當成如來覺，　　逮致天人尊。」",
    "T14n0477_001:0595b08_0": "佛語阿難：「是善思童子，當值不可計會億姟兆佛，世世隨侍未曾遠之，常用至心供養諸佛，衣被飯食、床榻臥具、病瘦醫藥；佛滅度後供養舍利，興眾寶塔高四萬里，以持舍利著眾寶塔奉事供養，以好名香眾華衣服、眾妙若干種寶、伎樂幢幡、栴檀雜香，以解脫華及眾繒綵，以用供事諸如來、至真、等正覺。",
    "T14n0477_001:0595b14_1": "最後末世當得佛道，號無垢光如來、至真、等正覺、明行成為、善逝、世間解、無上士、道法御、天人師、佛、世尊。」",
    "T14n0477_001:0595b17_2": "爾時大聖，即說頌曰：「若以眾雜寶，　　充滿十方界，　以用施諸佛，　　護世眾如來；　若聞是經典，　　德多過彼施，　住力講說法，　　護世照三界。」",
    "T14n0477_001:0595b22_0": "爾時舍利弗聞佛所說，歡喜心悅得未曾有，念佛至聖德踰須彌，慧超三世，道不可比如空無侶，探古知今所覩無限，智明曠然無以為喻，救厄通明猶空無際一切蒙慈。",
    "T14n0477_001:0595b25_1": "時舍利弗，念佛恩德恭恪說偈，而歎頌曰：「是經甚微妙，　　護世之所宣，　不說其名號，　　云何知其稱？",
    "T14n0477_001:0595b29_0": "　古來未曾聞，　　班宣於斯法，　彼不得住處，　　甚哉說法快。",
    "T14n0477_001:0595c02_0": "　假使有漏法，　　及與無漏法，　計亦無所得，　　甚哉快說法。",
    "T14n0477_001:0595c04_0": "　若令有為界，　　及與無為界，　斯二無所積，　　是經歸如斯。",
    "T14n0477_001:0595c06_0": "　護世宣妙法，　　道行正真教，　覩不得處所，　　此經義如是。",
    "T14n0477_001:0595c08_0": "　所說諸佛法，　　於斯無所歎，　吾我不可得，　　甚哉快說經。",
    "T14n0477_001:0595c10_0": "　設使十方世，　　自然無所有，　護世之所宣，　　未及此經趣。",
    "T14n0477_001:0595c12_0": "　唯愍世宣之，　　人中最願演，　班宣是經名，　　今所未稱號。」",
    "T14n0477_001:0595c14_0": "佛告舍利弗：「是經名『頂王』，當共傳號。",
    "T14n0477_001:0595c14_1": "大智當了，所以名頂王。",
    "T14n0477_001:0595c15_2": "如須彌頂皆見四天下，解是經慧，得四無畏無上大道，無生老病死，度三界厄，若世人好喜是法，十方靡不蒙濟，故名頂王。",
    "T14n0477_001:0595c18_3": "常奉持斯，若有持此佛所宣經，當為世護諸天人民百萬億眾，興無數德無上正真，不為緣覺及與聲聞。",
    "T14n0477_001:0595c20_4": "若宣是法，必得成就無極世護，以得聞法深難究暢，處處演義，解了是法深奧無上，當得成佛。",
    "T14n0477_001:0595c22_5": "以能奉持，於一切法無復狐疑。",
    "T14n0477_001:0595c23_6": "若受斯經所宣至化、所喻頂王，不但當得第一法忍，第二第三具三忍法。",
    "T14n0477_001:0595c25_7": "其法不可得，道無處所無所光顯，乃布大道於一切法。",
    "T14n0477_001:0595c26_8": "此人無欲現在無求，若持是經佛所班宣頂王言辭，諷誦化人福不可量。",
    "T14n0477_001:0595c28_0": "若有女人受持斯經，以行智慧疾得殊勝，捨女惡態知一切一，以知眾一便持是法，班宣斯經入諸行業，明了一切諸所歸趣。",
    "T14n0477_001:0596a01_1": "以入此法說多所照，知若干品所行精進，無數眾人悉受道教，本空無法所可班宣，皆無處所悉不可得。",
    "T14n0477_001:0596a04_2": "所以者何？",
    "T14n0477_001:0596a04_3": "本末空故。",
    "T14n0477_001:0596a04_4": "從古以來義不可逮，一切法然，奉持是門法無可得，則不有無是本淨法，乃名執持。",
    "T14n0477_001:0596a06_5": "其慕斯光無量普明，當以隨時講是《頂王》，廣求法界志斯光目，不得境界乃曰執持。",
    "T14n0477_001:0596a08_6": "諸法甚深法不可得，若不可得則不有無，辯才具足志存佛道，覺亦若斯。",
    "T14n0477_001:0596a10_7": "以暢經義無卷無形，如龍化生，先興其雲然後乃雨。",
    "T14n0477_001:0596a11_8": "心無從來因緣合成，斯慧無形是無思議，若欲宣布無央數法，當學斯經。",
    "T14n0477_001:0596a12_9": "解一切空，無所著法，思惟經典不知從來，所說甚善。",
    "T14n0477_001:0596a14_10": "斯法無生如經所傳，其光玄照猶如日明，光無從來去無所至。",
    "T14n0477_001:0596a15_11": "經典如是，照諸所有令無所有。",
    "T14n0477_001:0596a16_12": "若有比丘執持辯才清淨無斷，當以至心學是《頂王》，因法光明所耀無量諦廣布法，疾得逮入無礙辯才。",
    "T14n0477_001:0596a18_13": "以學《頂王》饒益世俗，其不學此不知法味；無玄妙典《頂王》無上，若不奉是遠佛法教。",
    "T14n0477_001:0596a21_0": "「諸比丘眾、若比丘尼，若不從是法典訓誨不歸義趣，其不求是不至正真。",
    "T14n0477_001:0596a22_1": "若有比丘、比丘尼求歸是法，為一切世而作法因，一切諸法悉不可喻。",
    "T14n0477_001:0596a24_2": "猶如有人住忉利天，處天宮殿悉見天下。",
    "T14n0477_001:0596a25_3": "學斯經者，普超眾生濟度一切，若住須彌頂，在於其上觀察天下。",
    "T14n0477_001:0596a26_4": "斯經如是，解暢諸法覩一切無，開導眾生。",
    "T14n0477_001:0596a27_5": "猶如有人執大炬火，入于冥室消除窈冥；斯經如是，以法光明普照諸法，習持是典未曾遭冥。",
    "T14n0477_001:0596a29_6": "猶如日光，出照天下靡不周遍；斯經如是，以道法明咸耀三界，一切眾生示以道慧。",
    "T14n0477_001:0596b02_7": "猶如月殿，遊行虛空而不休廢；斯經如是，照十方界一切蒙荷。",
    "T14n0477_001:0596b04_8": "是則法印印一切法，建立此印為諸菩薩。",
    "T14n0477_001:0596b05_9": "又計其印，猶如虛空悉無所有不可令有，虛空及印是二無望。",
    "T14n0477_001:0596b06_10": "佛與正法亦復如是，班宣是經亦無所說；猶如國王所愛敬子，欲立太子任以國財。",
    "T14n0477_001:0596b09_0": "「王告大臣：『以是洪業付其太子，又斯聖財天下國土，一切萬民委任係後。』",
    "T14n0477_001:0596b10_1": "諸臣奉命。",
    "T14n0477_001:0596b10_2": "今斯經法亦復如是。",
    "T14n0477_001:0596b11_3": "善思童子從佛啟受，當以授與無數菩薩使入上法，佛以建立是經法要，諸菩薩故也。",
    "T14n0477_001:0596b13_4": "熾盛德本，若以手執福不可量，其持是經所宣頂王，不當疑是不成正覺。",
    "T14n0477_001:0596b14_5": "欲逮辯才於一切法而無所著，當學斯經所宣頂王。",
    "T14n0477_001:0596b16_6": "所云世法是則正道。",
    "T14n0477_001:0596b16_7": "所以者何？",
    "T14n0477_001:0596b16_8": "俗人信道，若入此經或復不信，用聞經恩會久成道。",
    "T14n0477_001:0596b18_0": "若受是經廣為人說，皆謂至賢，普世諸人莫能虛欺，解諸佛法饒益眾生，世護無上，若說是經，諸天億千住於虛空，而嗟歎言：『善哉正覺！",
    "T14n0477_001:0596b21_1": "所宣甚哉！",
    "T14n0477_001:0596b21_2": "難及難及。』",
    "T14n0477_001:0596b21_3": "乃說妙典，是舉道英慧英，所益不可思議。",
    "T14n0477_001:0596b22_4": "若四句誦為人講說，若復精學無央數經，以是深法不可思議，廣為人說，其人蒙慈，為與佛談愛樂聖典，以為宣傳斯頂王法，訓誨經典無上道要，是乃名曰不可思議。」",
    "T14n0477_001:0596b27_0": "佛告阿難：「若有奉受如是像法純淑經卷，持諷誦讀，若有比丘、比丘尼、清信士、清信女，能從啟受持諷誦讀，其德無量功不可限，莫能稱載得崖底者，猶如虛空不可得際。",
    "T14n0477_001:0596c01_1": "如是，阿難！",
    "T14n0477_001:0596c02_2": "若受是經雖不能多，受四句頌諷誦宣布為他人說，福不可計德無崖底，無邊無際不可為喻。」",
    "T14n0477_001:0596c04_3": "佛爾時頌曰：「虛空尚可度，　　眾想可窮說，　斯功德福祐，　　不可竟盡極。",
    "T14n0477_001:0596c07_0": "　奉十方世界，　　諸無上護世，　若有受持是，　　為供斯諸佛。",
    "T14n0477_001:0596c09_0": "　若覩諸神通，　　舉十方世界，　不如聞此經，　　普奉是諸佛。",
    "T14n0477_001:0596c11_0": "　其於十方世，　　棄捐第十業，　以斯奉事佛，　　聞不如供養。",
    "T14n0477_001:0596c13_0": "　若供諸滅度，　　及當來正覺，　於今十方土，　　現在天人尊；　一切有為業，　　歸大仁師子，　若持是經卷，　　正覺所宣說。",
    "T14n0477_001:0596c17_0": "　若以衣食養，　　斯非精智慧，　其有持是業，　　此慧供無上。",
    "T14n0477_001:0596c19_0": "　一切十方世，　　滿中眾珍寶，　以施諸正覺，　　是福不殊特；　其有學是經，　　頂王所班宣，　斯供養諸佛，　　是所宣第一。",
    "T14n0477_001:0596c23_0": "　我所宣經典，　　不著諸佛道，　其心倚於是，　　欲供養如來；　其不倚世俗，　　是第一奉事，　都無舉無下，　　是乃曰供養。",
    "T14n0477_001:0596c27_0": "　其佛正覺法，　　一切不可得，　如來所班宣，　　是第一禮敬；　其定光諸佛，　　所供養奉事，　見諸菩薩法，　　是第一供養；　是供養第一，　　如奉佛世尊，　從其授決已，　　當得致正覺。",
    "T14n0477_001:0597a04_0": "　欲住於佛道，　　正覺眾生尊，　習是清淨法，　　則供養導師；　以如是供養，　　得道無所至，　愍眾生奉法，　　皆趣一切慧。",
    "T14n0477_001:0597a08_0": "　十方諸佛法，　　護世所敷演，　是皆歸趣正，　　是第一供養。",
    "T14n0477_001:0597a10_0": "　已得入佛界，　　佛慧不可議，　便能師子吼，　　亦如我今日；　因其師子吼，　　在諸法勇猛，　濟脫億載眾，　　滅度無有漏。」",
    "T14n0477_001:0597a14_0": "佛復告善思：「受斯經典宣布十方，一切受持奉行正法，無極大慧開示同學，令得習行六度無極救於三界。",
    "T14n0477_001:0597a16_1": "若族姓子及族姓女，受是經典為他人說，德不可量，猶如虛空不可限度。」",
    "T14n0477_001:0597a18_2": "佛說如是，善思童子一切聖眾，諸天龍神、諸阿須倫、世間人民，聞佛所說莫不歡喜，作禮而去。",
    "T14n0477_001:0597a21_0": "佛說大方等頂王經"
}