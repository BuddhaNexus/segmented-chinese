{
    "T11n0310_054:0315c24_0": "大寶積經卷第五十四",
    "T11n0310_054:0315c26_0": "大唐三藏法師玄奘奉　詔譯",
    "T11n0310_054:0315c27_0": "菩薩藏會第十二之二十大自在天授記品第十二爾時佛告舍利子：「往昔過去大蘊如來、應、正等覺，為精進行童子廣說如是四無量法及說六波羅蜜多已，爾時彼佛復告精進行童子：『云何菩薩摩訶薩隨攝法轉？",
    "T11n0310_054:0316a03_1": "童子當知，菩薩摩訶薩具足如來四攝之法，由是法故菩薩摩訶薩恒處長夜攝諸眾生。",
    "T11n0310_054:0316a05_2": "何等為四？",
    "T11n0310_054:0316a05_3": "所謂布施、愛語、利行、同事，如是名為四種攝法。",
    "T11n0310_054:0316a07_0": "童子！",
    "T11n0310_054:0316a07_1": "云何名為如是攝法？",
    "T11n0310_054:0316a07_2": "童子！",
    "T11n0310_054:0316a07_3": "所言施者具有二種：一者財施，二者法施，是為布施。",
    "T11n0310_054:0316a08_4": "言愛語者，謂於一切諸來求乞或樂聞法，菩薩悉能愛語慰喻。",
    "T11n0310_054:0316a10_5": "言利行者，謂能滿足若自若他所有意樂。",
    "T11n0310_054:0316a11_6": "言同事者，隨己所有智及功德，為他演說攝受建立一切眾生，令其安住若智若法。",
    "T11n0310_054:0316a13_7": "復次童子！",
    "T11n0310_054:0316a13_8": "言布施者，於來乞求諸眾生所心意清淨。",
    "T11n0310_054:0316a14_9": "言愛語者，於來乞求諸眾生所善言安慰。",
    "T11n0310_054:0316a15_10": "言利行者，隨諸眾生所有義利皆令成熟。",
    "T11n0310_054:0316a16_11": "言同事者，於來乞求諸眾生所行平等心成其義利。",
    "T11n0310_054:0316a17_12": "復次童子！",
    "T11n0310_054:0316a17_13": "言布施者，謂諸菩薩發意行捨。",
    "T11n0310_054:0316a18_14": "言愛語者，方便無斷。",
    "T11n0310_054:0316a18_15": "言利行者，深心無悔。",
    "T11n0310_054:0316a19_16": "言同事者，迴向大乘。",
    "T11n0310_054:0316a19_17": "復次童子！",
    "T11n0310_054:0316a19_18": "言布施者，謂隨慈心而行於捨。",
    "T11n0310_054:0316a20_19": "言愛語者，常不捨離歡喜之心。",
    "T11n0310_054:0316a21_20": "言利行者，成就大悲，心恒欣樂利眾生事。",
    "T11n0310_054:0316a22_21": "言同事者，修捨平等無有高下，心恒迴向一切智智。",
    "T11n0310_054:0316a23_22": "復次童子！",
    "T11n0310_054:0316a23_23": "言布施者，如法求財，常思行捨拯濟貧乏。",
    "T11n0310_054:0316a24_24": "言愛語者，既施財已，重復安處令住法義。",
    "T11n0310_054:0316a25_25": "言利行者，自利利他平等攝取。",
    "T11n0310_054:0316a26_26": "言同事者，為欲利益諸眾生故，究竟發起一切智心。",
    "T11n0310_054:0316a27_27": "復次童子！",
    "T11n0310_054:0316a27_28": "言布施者，一切所有內外諸法悉皆捨離。",
    "T11n0310_054:0316a28_29": "言愛語者，於一切法功德智慧無所祕惜。",
    "T11n0310_054:0316a29_30": "言利行者，棄捨自利專務利他。",
    "T11n0310_054:0316b01_31": "言同事者，總攝財物如置掌中，隨緣惠施情無憂慼。",
    "T11n0310_054:0316b03_0": "「『復次童子！",
    "T11n0310_054:0316b03_1": "言法施者，如所聞法廣為他說。",
    "T11n0310_054:0316b03_2": "言愛語者，以無染心分別開示。",
    "T11n0310_054:0316b04_3": "言利行者，謂為於他授誦經典，乃至說法無有厭倦。",
    "T11n0310_054:0316b05_4": "言同事者，以不捨離一切智心，安置含生於正法所。",
    "T11n0310_054:0316b07_0": "復次童子！",
    "T11n0310_054:0316b07_1": "所言法施，若為往返求聽法者，如佛正教不亂宣說。",
    "T11n0310_054:0316b08_2": "言愛語者，以微妙音開示正法。",
    "T11n0310_054:0316b09_3": "言利行者，謂以衣服飲食床敷醫藥及餘隨用什物眾具，於求法者及說法者但有匱乏即便給施。",
    "T11n0310_054:0316b11_4": "言同事者，常起深心無間說法。",
    "T11n0310_054:0316b12_5": "復次童子！",
    "T11n0310_054:0316b12_6": "言法施者，由是菩薩了知法施諸施中上，常行法施。",
    "T11n0310_054:0316b13_7": "言愛語者，謂所演說利益之事。",
    "T11n0310_054:0316b14_8": "言利行者，演暢其義不依於文。",
    "T11n0310_054:0316b14_9": "言同事者，欲令圓滿一切佛法，常為眾生如應敷化。",
    "T11n0310_054:0316b16_10": "復次童子！",
    "T11n0310_054:0316b16_11": "言布施者，所謂柁那波羅蜜多。",
    "T11n0310_054:0316b17_12": "言愛語者，所謂尸羅波羅蜜多及以羼底波羅蜜多。",
    "T11n0310_054:0316b18_13": "言利行者，所謂毘利耶波羅蜜多。",
    "T11n0310_054:0316b19_0": "言同事者，所謂靜慮波羅蜜多及般若波羅蜜多。",
    "T11n0310_054:0316b20_1": "復次童子！",
    "T11n0310_054:0316b20_2": "言布施者，謂初發心一切菩薩。",
    "T11n0310_054:0316b21_0": "言愛語者，謂已發行一切菩薩。",
    "T11n0310_054:0316b21_1": "言利行者，謂不退轉一切菩薩。",
    "T11n0310_054:0316b22_2": "言同事者，所謂繫屬一生諸大菩薩。",
    "T11n0310_054:0316b23_3": "復次童子！",
    "T11n0310_054:0316b23_4": "言布施者，為欲堅固菩提根本。",
    "T11n0310_054:0316b24_5": "言愛語者，為欲成就菩提萌芽。",
    "T11n0310_054:0316b24_6": "言利行者，為欲開發菩提妙花。",
    "T11n0310_054:0316b25_7": "言同事者，為欲成熟菩提勝果。",
    "T11n0310_054:0316b26_8": "如是童子！",
    "T11n0310_054:0316b26_9": "是名菩薩摩訶薩四種攝法。",
    "T11n0310_054:0316b27_10": "菩薩摩訶薩為欲修行大菩提故，以如是等四攝之法處於長夜攝受眾生，是名菩薩摩訶薩隨攝法轉。",
    "T11n0310_054:0316b29_11": "童子！",
    "T11n0310_054:0316b29_12": "如是攝法無量無邊，皆說名為菩提之道。』",
    "T11n0310_054:0316c02_0": "「舍利子！",
    "T11n0310_054:0316c02_1": "爾時薄伽梵大蘊如來、應、正等覺為是精進行童子開示如是大菩提道，時彼童子具於佛所聞是法已，又聞讚說過去未來現在諸佛，得大歡喜，即以上妙衣服肴饍飲食床敷醫藥什物眾具，持以奉獻大蘊如來及聲聞眾。",
    "T11n0310_054:0316c07_2": "如是乃經九十六拘胝歲，供養恭敬尊重讚歎，又復興菩提大願。",
    "T11n0310_054:0316c08_3": "雖作如是無量功德，而大蘊如來未與童子授於阿耨多羅三藐三菩提記。",
    "T11n0310_054:0316c10_4": "舍利子！",
    "T11n0310_054:0316c10_5": "汝謂彼時精進行童子豈異人乎？",
    "T11n0310_054:0316c11_6": "勿作餘疑，即我身是也。",
    "T11n0310_054:0316c11_7": "我於彼佛所，以諸供養奉佛及僧經爾所歲，又復起發大菩提願，然彼如來不授我記：『汝於來世當得作佛，號釋迦牟尼如來、應、正等覺。』",
    "T11n0310_054:0316c14_8": "舍利子！",
    "T11n0310_054:0316c15_9": "從大蘊如來滅度之後，經阿僧企耶劫，爾時有佛出興于世，名曰寶性如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T11n0310_054:0316c18_10": "舍利子！",
    "T11n0310_054:0316c18_11": "寶性如來有八十那庾多聲聞弟子共會說法，一切皆是大阿羅漢，諸漏已盡無復煩惱，乃至其心自在，證得第一波羅蜜。",
    "T11n0310_054:0316c21_12": "時彼世中有轉輪聖王，名曰善見，七寶來應，所謂成就金輪乃至主將兵寶。",
    "T11n0310_054:0316c23_13": "是善見王以其輪寶威四天下，正法治世名為法王，仁德育物眾所欣重，國界人民居住寬博。",
    "T11n0310_054:0316c25_14": "所治大城名曰圓滿，東西長十二踰繕那，南北廣七踰繕那，安隱豐樂人民熾盛甚可愛樂，多諸財寶資具充溢。",
    "T11n0310_054:0316c27_15": "爾時城中有大長者名曰善慧，其家巨富財寶充積，已曾供養過去諸佛殖眾德本。",
    "T11n0310_054:0316c29_16": "舍利子！",
    "T11n0310_054:0316c29_17": "時薄伽梵寶性如來觀是長者深心欲解，作是思惟：『此大長者善根已熟，堪為如是大菩薩藏法門之器，又是諸佛正法之器。』",
    "T11n0310_054:0317a03_18": "既了知已，便往其所現大神變，上住虛空結跏趺坐，為彼長者開菩提道，又復讚說過去未來現在諸佛。",
    "T11n0310_054:0317a05_19": "舍利子！",
    "T11n0310_054:0317a06_20": "爾時善慧聞佛開示大菩薩道，又聞讚說三世佛已，獲得廣大歡喜淨信，即以上妙衣服肴饍飲食及餘資具，以用奉獻寶性如來及弟子眾。",
    "T11n0310_054:0317a09_21": "經於千歲，供養恭敬尊重讚歎，又復興起阿耨多羅三藐三菩提微妙大願。",
    "T11n0310_054:0317a11_0": "雖作如是廣發眾行，然彼如來未為授記。",
    "T11n0310_054:0317a11_1": "舍利子！",
    "T11n0310_054:0317a12_2": "汝謂爾時善慧長者豈異人乎？",
    "T11n0310_054:0317a12_3": "勿餘異疑，即我身是也。",
    "T11n0310_054:0317a13_4": "我於爾時雖以種種供養奉佛及僧，并起廣大菩提勝願，然彼如來不授我記，云於來世當得作佛，號釋迦牟尼如來、應、正等覺。",
    "T11n0310_054:0317a16_5": "舍利子！",
    "T11n0310_054:0317a16_6": "自寶性如來滅度之後，經阿僧企耶劫，有佛出世，名曰放光如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T11n0310_054:0317a19_7": "舍利子！",
    "T11n0310_054:0317a19_8": "以何義故佛名放光？",
    "T11n0310_054:0317a20_9": "舍利子！",
    "T11n0310_054:0317a20_10": "當於爾時有王出世，名曰勝怨。",
    "T11n0310_054:0317a21_0": "所都大城名盛蓮花，安隱豐樂人民熾盛，財寶眾具充積流溢。",
    "T11n0310_054:0317a22_1": "王有大臣婆羅門種，名曰光主，其家巨富，財產倉庫具足盈滿。",
    "T11n0310_054:0317a23_2": "而是大臣為勝怨王偏所愛重欣慕其德，常所見遇情無厭逆。",
    "T11n0310_054:0317a25_3": "舍利子！",
    "T11n0310_054:0317a25_4": "時勝怨王割所王國四分之一，賜此大臣封以為王。",
    "T11n0310_054:0317a26_5": "時光主王治于小國，以法御世不行邪抂。",
    "T11n0310_054:0317a27_6": "舍利子！",
    "T11n0310_054:0317a27_7": "是光主王於後異時誕生太子，形貌端正眾所樂觀，成就第一圓滿淨色，以三十二大丈夫相具足莊嚴。",
    "T11n0310_054:0317b01_8": "又於王子一切身分皆放光明，猶如日輪之所照耀，因為立號名曰放光。",
    "T11n0310_054:0317b02_9": "舍利子！",
    "T11n0310_054:0317b03_0": "時光主王召集國中諸婆羅門善占相者皆悉集已，便示王子令其相之。",
    "T11n0310_054:0317b04_1": "諸婆羅門既覩相已，便作是言：『今此王子定當作佛。』",
    "T11n0310_054:0317b05_2": "時光主王即以王子付諸養母。",
    "T11n0310_054:0317b06_3": "其後不久，身相長大聰叡明達。",
    "T11n0310_054:0317b07_4": "時淨居天處色究竟天宮，以通智力知是王子將登正覺，便於彼沒來至放光王子菩薩所止處已，右遶菩薩，即於其前說是頌曰：「『非謂安處大王宮，　　能生清淨勝功德；　　要假仙幢袈裟相，　　果證無上妙菩提。",
    "T11n0310_054:0317b13_0": "　　盛壯須臾若流逝，　　迅速過於大猛風，　　不可憙樂弊衰老，　　摧壞世間之所愛。",
    "T11n0310_054:0317b15_0": "　　衰老能令薄勢力，　　難得欣樂趣非家，　　大仙今者極盛年，　　宜當及時發精進。",
    "T11n0310_054:0317b17_0": "　　善哉善哉大慧者，　　善哉善哉大超悟，　　善哉善哉速出家，　　定成堅固正等覺。』",
    "T11n0310_054:0317b19_0": "「舍利子！",
    "T11n0310_054:0317b19_1": "時放光菩薩摩訶薩為淨居天所開悟已，以清淨信趣於非家。",
    "T11n0310_054:0317b20_2": "當出家夜，即成阿耨多羅三藐三菩提。",
    "T11n0310_054:0317b21_3": "時彼世尊便以如是廣大名稱出現世間，號曰放光如來，十號具足，為諸天人之所讚頌。",
    "T11n0310_054:0317b23_4": "時勝怨王聞光主王子出家修行證得無上正等菩提，名曰放光，即便往告光主王言：『我聞卿子出家成佛，不審世尊大慈悲故能來降不？",
    "T11n0310_054:0317b26_5": "若不垂愍至於此者，我當嚴備四種力軍往如來所躬事奉敬。』",
    "T11n0310_054:0317b28_0": "舍利子！",
    "T11n0310_054:0317b28_1": "時光主王即集大臣守衛軍眾具宣是事。",
    "T11n0310_054:0317b29_2": "諸大臣言：『王於今者應自往詣放光如來諮問是事。",
    "T11n0310_054:0317c01_3": "大悲世尊愍眾生故，為欲往彼勝怨王所？",
    "T11n0310_054:0317c02_4": "為不往耶？』",
    "T11n0310_054:0317c02_5": "時光主王即便嚴駕，與諸大臣侍衛導從，往如來所。",
    "T11n0310_054:0317c03_6": "既到彼已頂禮佛足，即以上事具白世尊。",
    "T11n0310_054:0317c04_7": "時放光如來告父王曰：『大王當知，我今往詣勝怨王所，愍眾生故。』",
    "T11n0310_054:0317c06_8": "舍利子！",
    "T11n0310_054:0317c06_9": "時放光如來隨所樂欲別住一處勝怨王都，即與二十拘胝大阿羅漢出詣彼國。",
    "T11n0310_054:0317c08_10": "爾時父王亦備四種強力軍眾隨從佛後，辦具種種上妙衣服餚膳飲食床敷醫藥及餘資具供佛及僧，乃至隨逐如來到己王領國界之際，便禮佛足，遶無數匝，涕泣哽噎辭退而還。",
    "T11n0310_054:0317c12_11": "時勝怨王聞放光如來與諸大眾將來詣此盛蓮花城，即便嚴飾所都大城，除去一切沙礫瓦石，清淨夷坦街巷道路，掃灑修治極令華麗。",
    "T11n0310_054:0317c15_12": "又以香水重增霑灑，散布名花量齊人膝，以妙香瓶列薰於道，敷置種種微妙寶衣，於上虛空張施幡蓋，作倡伎樂騰欝充滿。",
    "T11n0310_054:0317c18_13": "舍利子！",
    "T11n0310_054:0317c18_14": "時勝怨王作如是等莊嚴綺飾盛蓮花城大王都已，又下嚴勅擊鼓宣令，於此王都城之內外，所有花鬘及塗香等，無令有人輒自受用并將出賣，一切皆當奉獻供養放光如來；若違此令當加重罰。",
    "T11n0310_054:0317c22_15": "舍利子！",
    "T11n0310_054:0317c22_16": "時勝怨王齎持種種花鬘塗香末香、珍妙衣服幢幡寶蓋，鼓擊種種諸妙音樂，又設羽儀現大嚴備，以王威勢出所都城，為欲瞻仰彼如來故，并申禮拜陳諸供養，與四種軍及王城內所有婆羅門長者居士豪族類等往詣佛所。",
    "T11n0310_054:0317c27_17": "既到彼已，時勝怨王最先頂禮彼如來足，復以種種花鬘塗香末香上妙衣服幢幡寶蓋供養如來。",
    "T11n0310_054:0318a01_18": "自供養已，復令王子大臣及諸侍衛婆羅門長者居士等亦如大王廣修供養。",
    "T11n0310_054:0318a02_19": "舍利子！",
    "T11n0310_054:0318a03_20": "時勝怨王既供養已，具歡喜心、具妙善心、具離蓋心、具適悅心，與諸群臣而隨佛後。",
    "T11n0310_054:0318a04_21": "舍利子！",
    "T11n0310_054:0318a05_22": "爾時有婆羅門名曰珍寶，住大雪山王側，五百儒童以為弟子，眾人所宗、名德遠被、善持藝術，於三毘陀經達到彼岸，又於尼揵荼書及計羅婆論、分別字論、伊底訶婆論、五分記論、隨順世論、祠祀呪論、丈夫相論，於是等論皆善通達，及以自宗師傅三明大教，曉其理趣妙識開遮。",
    "T11n0310_054:0318a11_23": "舍利子！",
    "T11n0310_054:0318a11_24": "是婆羅門有一儒童近住弟子，名曰迷伽，受學珍寶備通幽旨，藝術經論並皆明達，智與師齊堪為導首。",
    "T11n0310_054:0318a13_25": "時彼迷伽白其師曰：『大師當知，所學經論皆已通達，我今當返自所生地。",
    "T11n0310_054:0318a15_26": "云何奉酬大師恩德？』",
    "T11n0310_054:0318a16_27": "時師告曰：『伐瑳迷伽！",
    "T11n0310_054:0318a16_28": "夫為弟子欲報師恩，當以財寶方陳厚意。",
    "T11n0310_054:0318a17_29": "所謂何等？",
    "T11n0310_054:0318a17_30": "若辦五百羯利沙鉢那者，足表深心。』",
    "T11n0310_054:0318a18_31": "舍利子！",
    "T11n0310_054:0318a18_32": "爾時迷伽儒童奉師教已，致敬右遶辭退而行，遍遊村城亭館國邑王都，處處追覓謝師財寶。",
    "T11n0310_054:0318a20_33": "既具集已將陳酬報，漸漸往詣盛蓮花城，遙見王都種種嚴飾明發華麗甚可愛樂，即問傍人：『今此王都有何盛事，榮飾周布莊嚴乃爾？』",
    "T11n0310_054:0318a23_34": "傍人答曰：『卿不知耶！",
    "T11n0310_054:0318a24_35": "今日放光如來、應、正等覺與八十拘胝大阿羅漢、八萬四千諸大菩薩將入此城，其中人民當行大施當興大福。",
    "T11n0310_054:0318a26_36": "由斯事故致此莊嚴。』",
    "T11n0310_054:0318a27_37": "時迷伽儒童忽聞如是佛名之聲，獲得廣大歡喜淨信，竊自惟忖：『諸佛如來出世甚難，極難得值過烏曇花，又似盲龜難遇浮孔，百千大劫時或一遇。",
    "T11n0310_054:0318b01_38": "我今奉見甚為希有，定應以此五百羯利沙鉢那貿花散奉放光如來，當更求財用酬師德。』",
    "T11n0310_054:0318b03_39": "舍利子！",
    "T11n0310_054:0318b04_40": "當於爾時有一女人，齎持七莖殟鉢羅花從市而來。",
    "T11n0310_054:0318b05_41": "迷伽告曰：『何處得此水生花來？』",
    "T11n0310_054:0318b05_42": "女曰：『我於某處賣花鬘所，以五百羯利沙鉢那買得此花。』",
    "T11n0310_054:0318b07_43": "迷伽告曰：『今酬本價能與花不？』",
    "T11n0310_054:0318b07_44": "女曰：『不然。』",
    "T11n0310_054:0318b08_45": "又曰：『若不許者，今有五百羯利沙鉢那，汝當獨取此七莖花，二人當共，為可爾不？』",
    "T11n0310_054:0318b10_0": "女曰：『卿用此花為作何等？』",
    "T11n0310_054:0318b10_1": "告曰：『將用奉散放光如來。』",
    "T11n0310_054:0318b11_2": "女曰：『如卿所言。",
    "T11n0310_054:0318b11_3": "從今已往，於諸有趣常能降及為我夫者，當以此花持用相委。』",
    "T11n0310_054:0318b12_4": "爾時迷伽便報女曰：『止止女人！",
    "T11n0310_054:0318b13_5": "勿作是說。",
    "T11n0310_054:0318b13_6": "何以故？",
    "T11n0310_054:0318b14_7": "汝女人性掉動輕轉多諸放逸，汝之所言不足收採。",
    "T11n0310_054:0318b15_8": "又我當於阿僧企耶劫，修集佛法廣行布施，或以金銀珍寶珊瑚末尼、真珠琉璃螺貝璧玉、象馬駝驢牛羊群畜，乃至或捨大國王位車輅服飾、內宮妃后男女眷屬，或捨手足耳鼻皮肉骨髓、髻中明珠眼目頭首。",
    "T11n0310_054:0318b20_0": "大略而言，無有一切內外之物於我施門而不捨者。",
    "T11n0310_054:0318b21_1": "或復有時當捨於汝，入佛法中以信出家趣於非家。",
    "T11n0310_054:0318b22_2": "汝性掉動輕轉放逸，或當爾時於我大捨而為障礙。』",
    "T11n0310_054:0318b23_3": "其女報曰：『審如所言我為大利。",
    "T11n0310_054:0318b24_4": "縱使卿今賣我此身，乃至充一羯利沙鉢那者，終無異心於施留礙。",
    "T11n0310_054:0318b25_5": "或復割截我身段段捨施，定無留礙修集佛法。』",
    "T11n0310_054:0318b26_6": "迷伽告曰：『若能如是此則為可，宜速與花。』",
    "T11n0310_054:0318b27_7": "爾時女人持花授與，迷伽取花便即往詣放光佛所。",
    "T11n0310_054:0318b28_8": "遙見如來為無量百千拘胝那庾多眾生前後圍遶，威儀庠序導眾而前，乃至以無量百千功德莊嚴從彼而來。",
    "T11n0310_054:0318c02_9": "於世尊所心生淨信，以無量種清淨歡喜深愛重心，前詣佛所恭敬禮拜不勝欣慶。",
    "T11n0310_054:0318c04_10": "又見多人以諸大價微妙衣服，為供佛故敷施行道，便作是念：『我今雖無上妙衣服，唯有所著弊鹿皮衣，當敷道中藉如來足。』",
    "T11n0310_054:0318c07_11": "作是念已脫衣布地。",
    "T11n0310_054:0318c07_12": "爾時諸人競取皮衣遠棄他所，咸生蚩責：『云何為是含靈中寶敷設如此弊鹿皮衣？』",
    "T11n0310_054:0318c09_13": "時彼迷伽即便馳往四衢道邊泥濕之處，取鹿皮衣敷置其上，作如是念：『放光如來大慈悲者，加哀憐我，以遍照眼及遍照智賜觀所為，希願以足蹈我衣上。』",
    "T11n0310_054:0318c13_14": "爾時如來愍其所念，便以足趾蹈鹿皮衣。",
    "T11n0310_054:0318c14_15": "迷伽見已心生慶悅踊躍歡喜，即以所持殟鉢羅花用散佛上。",
    "T11n0310_054:0318c15_16": "於時復有無量天子住虛空中，以天曼陀羅花、殟鉢羅花、鉢特摩花、拘貿陀花、奔荼利花及天栴檀末香俱散佛上，作天音樂詠天清歌，遍滿虛空大興供養。",
    "T11n0310_054:0318c19_17": "時彼迷伽所散之花列住空中，乃復變成無量千數殟鉢羅花葉，皆垂下合成花蓋隨佛而行。",
    "T11n0310_054:0318c21_18": "迷伽見已倍復踊躍心生淨信，於如來前解十二年金色髮髻以布于地，便發無上菩提大願：『若我來世當成如來、應、正等覺審不虛者，唯願今者放光如來授手安慰。』",
    "T11n0310_054:0318c24_19": "又發堅固勢力弘誓，作如是言：『若使如來不以足趾蹈金色髮授手安慰，及不授我菩提記者，我終不起，即於此地乾枯命終。』",
    "T11n0310_054:0318c27_20": "舍利子！",
    "T11n0310_054:0318c27_21": "爾時放光如來、應、正等覺具遍照眼及遍照智，於三世中無事不達，知彼迷伽意欲解已，便舉足趾躡其髮上。",
    "T11n0310_054:0319a01_22": "即便右顧如龍象迴，告諸聲聞一切大眾：『汝等苾芻勿蹈其髮。",
    "T11n0310_054:0319a02_23": "所以者何？",
    "T11n0310_054:0319a03_24": "此儒童者，却後過阿僧企耶劫，當成如來、應、正等覺，號釋迦牟尼。』",
    "T11n0310_054:0319a04_25": "舍利子！",
    "T11n0310_054:0319a04_26": "是時迷伽聞佛授記歡喜踊躍，上昇虛空高七多羅樹，證得百千那庾多拘胝無動諸定，又以神通智力觀見東方過殑伽沙等無量諸佛皆為授記，作如是言：『儒童當知，汝於來世經阿僧企耶劫，當得作佛，號釋迦牟尼。』",
    "T11n0310_054:0319a09_27": "如是南西北方四維上下，周遍十方各如殑伽沙等無量如來，皆如東方諸佛授記。",
    "T11n0310_054:0319a11_28": "舍利子！",
    "T11n0310_054:0319a11_29": "迷伽儒童既蒙諸佛授記安慰已，從虛空下來詣佛所，以信捨家趣於非家，修習堅固清淨梵行。",
    "T11n0310_054:0319a13_30": "舍利子！",
    "T11n0310_054:0319a14_31": "汝今於此無生疑惑，謂彼往世迷伽儒童是餘人乎？",
    "T11n0310_054:0319a15_32": "勿作是觀，即我為彼儒童菩薩。",
    "T11n0310_054:0319a16_0": "我於爾時以是五莖青色蓮花奉散彼佛，復解金髮敷置道上，興如是行便蒙授記。",
    "T11n0310_054:0319a17_1": "是故舍利子！",
    "T11n0310_054:0319a18_2": "若有菩薩摩訶薩欲得速受如來記者，當於如是大菩薩藏微妙法門，殷重聽聞受持讀誦通明義趣，廣為他說分別開示，復應修行無相正行。",
    "T11n0310_054:0319a21_3": "何以故？",
    "T11n0310_054:0319a21_4": "我憶往昔未得值遇放光佛前，無有一切白淨行法不修行者。",
    "T11n0310_054:0319a23_0": "雖作如是無量勤苦，然不蒙佛為我授記。",
    "T11n0310_054:0319a23_1": "所以者何？",
    "T11n0310_054:0319a24_2": "由修諸行皆有相故。",
    "T11n0310_054:0319a24_3": "從是已後，我方於是大菩薩藏微妙法門，隨所聞已安住正行。",
    "T11n0310_054:0319a26_4": "如是行者謂無相行、無功用行、無所得行，行如是等無相行已，放光如來乃為授記。",
    "T11n0310_054:0319a27_5": "舍利子！",
    "T11n0310_054:0319a28_6": "我憶往昔最初得見放光佛時，便得超過一切有相有功用行，又初見佛便能隨覺一切法性，又得通達一切諸法自性無生。",
    "T11n0310_054:0319b01_7": "從是已後放光如來乃為授記。",
    "T11n0310_054:0319b02_8": "作如是言：『迷伽儒童！",
    "T11n0310_054:0319b03_9": "汝於來世過阿僧企耶劫，當得作佛，號釋迦牟尼如來、應、正等覺。』",
    "T11n0310_054:0319b04_10": "舍利子！",
    "T11n0310_054:0319b04_11": "當授記時，我便證得無生法忍。",
    "T11n0310_054:0319b05_12": "舍利子！",
    "T11n0310_054:0319b05_13": "證得何等無生法忍？",
    "T11n0310_054:0319b06_14": "所謂證得一切色法無所得忍，證得受想行識法無所得忍，證得蘊界處法無所得忍。",
    "T11n0310_054:0319b08_0": "舍利子！",
    "T11n0310_054:0319b08_1": "言得忍者，是則名為忍受諸法都無所得。",
    "T11n0310_054:0319b09_2": "何以故？",
    "T11n0310_054:0319b09_3": "非於證得如是忍時世間之法而復現行，非異生法、非諸學法、非無學法、非獨覺法、非菩薩法、非諸佛法而復現行。",
    "T11n0310_054:0319b11_4": "所以者何？",
    "T11n0310_054:0319b12_5": "由一切法不現行故說名得忍，由一切法畢竟無得亦無所得，故名得忍。",
    "T11n0310_054:0319b13_6": "又是忍者，於一剎那盡一切相及諸所緣，故得名忍。",
    "T11n0310_054:0319b14_7": "又是忍者，不忍於眼、不壞於眼及諸所緣，故名得忍。",
    "T11n0310_054:0319b16_8": "不忍於耳鼻舌身意、不壞於意，如是忍者無盡境界、如是忍者非趣境界，故名得忍。",
    "T11n0310_054:0319b18_0": "是故舍利子！",
    "T11n0310_054:0319b18_1": "若有菩薩摩訶薩欲得速為如來授記證是忍者，當於如是大菩薩藏微妙法門，殷重聽聞受持讀誦通達義趣，廣為他說分別開示安住正行，謂無相行、無功用行、無所得行，如是等法名為正行。」",
    "T11n0310_054:0319b23_0": "爾時大眾中有長者子名那羅達多，從薄伽梵聞說如是大菩薩藏微妙法門，又聞讚歎諸佛菩薩勝功德已，即從坐起，披一肩衣，以右膝輪安置于地，向佛合掌頂禮恭敬，而白佛言：「世尊先為諸長者等廣說諸法相續不絕，如是開示如是教導，皆令證得阿羅漢果，即於此生盡老死際，而未聞說大菩薩藏微妙法門讚歎諸佛菩薩功德。",
    "T11n0310_054:0319c01_1": "我幸大利今具得聞，竊生是念：『如是大乘為尊為勝、為上為妙、為無有上，更無過上，所謂阿耨多羅三藐三菩提。』",
    "T11n0310_054:0319c04_2": "我今現前親聞佛說受持領悟開顯諸法，如是法者分別諸法無所依執、無我我所、無有攝受。",
    "T11n0310_054:0319c06_3": "世尊！",
    "T11n0310_054:0319c06_4": "我作是念：『如是妙法為尊為勝、為上為妙、為無有上，更無過上，如是法者我當修集。』",
    "T11n0310_054:0319c08_5": "世尊！",
    "T11n0310_054:0319c08_6": "我今思惟一切乘中為無上者，所謂佛乘。",
    "T11n0310_054:0319c09_7": "諸佛如來亦說此乘，置為第一、最為無上。",
    "T11n0310_054:0319c10_8": "我從今日發起無上正等覺心，為欲利安多眾生故，為欲悲愍諸世間故，利益安樂無量天人，如佛建立諸大菩薩所有學處，我今皆當悉依隨學。」",
    "T11n0310_054:0319c13_9": "說是語已，爾時世尊告長者子：「善哉善哉！",
    "T11n0310_054:0319c14_10": "善男子！",
    "T11n0310_054:0319c14_11": "阿耨多羅三藐三菩提甚難證信、甚難修習，汝今乃能深發是意。」",
    "T11n0310_054:0319c16_12": "時長者子白佛言：「世尊！",
    "T11n0310_054:0319c16_13": "無上菩提雖復甚難證信修集，然我今者發起如是勇猛精進，必當修集阿耨多羅三藐三菩提，不以為難。",
    "T11n0310_054:0319c19_14": "又我於此阿耨多羅三藐三菩提，奉修牢強定無退轉。",
    "T11n0310_054:0319c20_15": "世尊！",
    "T11n0310_054:0319c20_16": "我於今者發大弘誓，假使發菩提心如殑伽沙數方證無上正等覺者，我於是事彌增精進，乃至如上一一發心經如殑伽沙等劫，乃至隨是發菩提心，一一所發要由斬截殑伽沙等身分頭首方能起者是菩提心，雖復經履如是勤苦，我於是中倍加精進，終不放捨無上菩提。",
    "T11n0310_054:0319c26_17": "何以故？",
    "T11n0310_054:0319c27_0": "縱逢如是諸苦難事猶應修集，藉斯緣故必證菩提，何況為證無上菩提受諸安樂而不修學？",
    "T11n0310_054:0319c29_1": "所以者何？",
    "T11n0310_054:0319c29_2": "阿耨多羅三藐三菩提其性高廣，具足周大無上佛法，不可思議、不可稱量、無有涯際、不可宣說，雖復諸佛無障礙智，經歷百千拘胝那庾多劫，以諸言音說此菩提非易可盡。」",
    "T11n0310_054:0320a04_3": "爾時長者子那羅達多即於佛前而說頌曰：「百千拘胝劫，　　乃發菩提心，　雖眾苦所逼，　　不捨含生界。",
    "T11n0310_054:0320a08_0": "　隨發菩提心，　　要斷諸身首，　聚量高迷樓，　　我亦能堪忍。",
    "T11n0310_054:0320a10_0": "　我安住菩提，　　利樂含生故，　願我於來世，　　如今日世尊。",
    "T11n0310_054:0320a12_0": "　遠彼聲聞乘，　　兼濟下乘者，　願我於來世，　　如今日世尊。",
    "T11n0310_054:0320a14_0": "　此乘為大乘，　　最上佛稱讚，　我觀無與等，　　故欣樂菩提。",
    "T11n0310_054:0320a16_0": "　為拔濟危厄，　　為脫三惡趣，　為求是如來，　　出世現成佛。」",
    "T11n0310_054:0320a18_0": "爾時長者子那羅達多說是頌已，便自思惟：「我今明達廣大佛法，如何不以教化妻子諸眷屬等？",
    "T11n0310_054:0320a20_1": "此非我宜。」",
    "T11n0310_054:0320a20_2": "作是念已即從坐起，頂禮佛足右遶三匝，速疾還家。",
    "T11n0310_054:0320a21_3": "嚴辦種種諸供養具，與其七妻男女奴婢各有七人，齎持千雙上妙衣服，及諸花香供養之具，又與五百樂人相隨，疾出王舍大城，為欲奉見薄伽梵故。",
    "T11n0310_054:0320a25_0": "時王舍城有多人眾，見長者子與其眷屬速疾馳出，因而問曰：「汝等今者有何怱遽？",
    "T11n0310_054:0320a26_1": "與諸眷屬將往何所？」",
    "T11n0310_054:0320a27_2": "長者子言：「諸善男子豈不知乎？",
    "T11n0310_054:0320a28_3": "今者如來、應、正等覺止鷲峯山，無量百千天人大眾前後圍遶，無數方便為諸眾生分別開示廣大佛法故。",
    "T11n0310_054:0320b01_4": "我今者率領眷屬將往佛所，為求如是廣大佛法，為欲成辦不可思議不可稱量諸佛智慧，為欲種殖無上正等菩提善根。",
    "T11n0310_054:0320b04_5": "汝等若欲成就廣大諸佛法者，可共同詣彼如來所，當共種是廣大佛法無上善根。」",
    "T11n0310_054:0320b06_6": "爾時王舍城中人民之類，聞長者子說是語已，有十千人皆樂隨從往至佛所。",
    "T11n0310_054:0320b07_7": "時長者子那羅達多與其眷屬，及以隨從滿十千人，同時見佛，頂禮佛足却住一面。",
    "T11n0310_054:0320b09_8": "時長者子與諸俱來所有大眾，齎持花鬘塗香末香衣蓋幢幡，作倡伎樂歌詠讚歎供養如來，復以千雙淨妙珍服以覆佛上。",
    "T11n0310_054:0320b12_9": "時長者子作是奉已歡喜無量，即於佛前說伽他讚。",
    "T11n0310_054:0320b13_10": "其頌曰：「第一有情微妙者，　　成清淨行上菩提，　能發無邊勝智見，　　如是我今修供養。",
    "T11n0310_054:0320b16_0": "　昔無量劫多修行，　　為利眾生求大覺，　證法自在現成佛，　　如是我今修供養。",
    "T11n0310_054:0320b18_0": "　我與妻子眷屬眾，　　為利含識求菩提，　并及多千人民等，　　同共歸依大覺者。」",
    "T11n0310_054:0320b20_0": "爾時長者子說是伽陀讚歎佛已，便白佛言：「世尊！",
    "T11n0310_054:0320b21_1": "我今與此諸有情等至如來所，皆已安住阿耨多羅三藐三菩提，唯願世尊哀愍此等復為說法，當令一切於阿耨多羅三藐三菩提不復退轉。",
    "T11n0310_054:0320b24_2": "又我今者欲於佛所種諸善根，唯願世尊現為我證，當使如是善根力故，令諸眾生平等速證阿耨多羅三藐三菩提，又獲無量廣大佛法，亦如今者現在世尊。」",
    "T11n0310_054:0320b27_3": "時長者子與諸眷屬、五百樂工、十千人眾，一心同聲白佛言：「世尊！",
    "T11n0310_054:0320b29_4": "我等今者於如來前，同共至誠歸依於佛、歸依於法、歸依於僧，唯願世尊憶持我等是鄔波索迦，始從今日乃至壽終，寧棄身命不捨歸趣清淨信心。",
    "T11n0310_054:0320c03_5": "又復世尊憶持我等，始從今日乃至菩提，為阿耨多羅三藐三菩提故，發起增上勇猛之心。",
    "T11n0310_054:0320c05_6": "又復世尊憶持我等，唯願速證阿耨多羅三藐三菩提，為諸眾生宣說正法，亦如今者如來無異。",
    "T11n0310_054:0320c08_0": "又復世尊憶持我等，唯願來世成佛之時，大眾圍遶如今無異。",
    "T11n0310_054:0320c09_1": "又復世尊憶持我等，唯願來世度脫無量苦逼眾生，如今無異。」",
    "T11n0310_054:0320c10_2": "時長者子及諸來眾并五百樂工作是誓已，復以種種微妙音樂供養如來，右遶三匝。",
    "T11n0310_054:0320c12_3": "爾時世尊愍此等故，上昇虛空結加趺坐。",
    "T11n0310_054:0320c13_4": "時五百樂工既覩如來現此神變，於世尊所倍生淨信。",
    "T11n0310_054:0320c15_5": "以佛威力，諸音樂器不假攝持自然上踊，住在空中無所憑據，作眾伎樂繁會充溢右遶如來。",
    "T11n0310_054:0320c17_6": "時長者子俱來大眾，咸覩神變歎未曾有，心生慶悅踊躍歡喜，皆共合掌致敬如來。",
    "T11n0310_054:0320c19_7": "爾時空中周匝正等一踰繕那，復有無量百千音樂，亦無執持自然而現，猶如蜂房懸處虛空，作倡伎樂發微妙音。",
    "T11n0310_054:0320c21_8": "爾時長者子與其眷屬及五百樂工、十千城人，及以先來聽法眾內六十千人，諸苾芻眾千二百五十人，佛威力故皆踊空中。",
    "T11n0310_054:0320c24_9": "又佛神力於上空中五百樂臺自然出現，是諸臺中皆說妙法。",
    "T11n0310_054:0320c26_0": "又有四大樂臺現於佛前，莊嚴彫飾窮世瓌異。",
    "T11n0310_054:0320c27_1": "又有無量百千拘胝諸天子眾列住空中，以天曼陀羅花而散佛上。",
    "T11n0310_054:0320c28_2": "佛神力故，所散之花於虛空中變成八萬高妙花臺。",
    "T11n0310_054:0320c29_3": "時諸大眾。",
    "T11n0310_054:0321a01_0": "覩上臺中有如是等廣大莊嚴，於如來所倍生淨信愛敬之心，歎未曾有。",
    "T11n0310_054:0321a02_1": "爾時世尊知諸大眾其心清淨，又復了知那羅達多及俱來眾增上意已，便現微笑如前廣說，乃至其光還從頂沒。",
    "T11n0310_054:0321a05_2": "時長老阿難既覩微笑，披一肩衣，向佛合掌恭敬作禮，白佛言：「世尊！",
    "T11n0310_054:0321a06_3": "有何因緣現此微笑？",
    "T11n0310_054:0321a07_4": "我惟如來所現神相非無因緣。」",
    "T11n0310_054:0321a07_5": "佛告阿難：「汝今當知，此長者子那羅達多七婦男女并奴婢等三十六人，由供養我善根力故，當來之世經千拘胝劫不墮惡趣，人天往返受諸快樂。",
    "T11n0310_054:0321a11_6": "過是劫已值佛出世，名曰商主如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，於是佛所供養恭敬尊重讚歎廣修梵行，從是已後復經二十拘胝劫不墮惡道。",
    "T11n0310_054:0321a15_7": "阿難當知，是長者子七婦七女及以七婢，自此命終便捨女身得成男子，恒與那羅達多不相捨離行菩薩道，於當來世同處一劫，得成阿耨多羅三藐三菩提。",
    "T11n0310_054:0321a19_8": "阿難當知，長者子那羅達多菩薩摩訶薩當成佛時，號平等心如來、應、正等覺，出現於世，十號具足。",
    "T11n0310_054:0321a21_9": "是大菩薩所有眷屬當成佛時，皆同一號，阿若末若如來、應、正等覺，具足十號。",
    "T11n0310_054:0321a23_10": "是五百樂工以供養我善根力故，當來又經阿僧企耶劫不墮惡趣，又經於彼滿千拘胝轉輪聖王而為翼從。",
    "T11n0310_054:0321a25_11": "阿難當知，是五百樂工大略而言，於是劫中得值十千諸佛，皆得親承供養無空過者。",
    "T11n0310_054:0321a27_12": "從是已後同一劫中，得成阿耨多羅三藐三菩提，皆號美音。",
    "T11n0310_054:0321a28_13": "是十千人以供養我善根力故，中四百人當得值遇慈氏如來，於彼佛所淨修梵行，得盡諸漏便般涅槃。",
    "T11n0310_054:0321b02_14": "所餘人等，當來又經殑伽沙等如是大劫不墮惡道，漸次得值千拘胝佛，於彼佛所廣修諸行，爾後一切得成阿耨多羅三藐三菩提，皆同一號，名甚希有。",
    "T11n0310_054:0321b05_15": "阿難當知，是六萬眾中具滿千人，於我滅後正法已盡，又過於彼刀兵中劫，慈氏如來未出現前、眾生壽命漸增長時，爾時贍部當有八萬獨覺出現於世，是一千人皆得值遇供養修善，於後復值慈氏如來還得供養，從是已後經二十五拘胝那庾多劫不墮惡趣，最後人身諸善根力所覺曉故，淨信捨家趣於非家，便得證悟緣覺菩提。",
    "T11n0310_054:0321b13_16": "阿難當知，於此眾中有十千人，具生聖見。",
    "T11n0310_054:0321b14_17": "餘千人等，同發阿耨多羅三藐三菩提心。",
    "T11n0310_054:0321b15_18": "復有六十那庾多諸天子等，遠塵離垢於諸法中生淨法眼。",
    "T11n0310_054:0321b16_19": "如是阿難，誰有見斯殊特勝利，而於佛所不生淨信愛樂恭敬發希有心？",
    "T11n0310_054:0321b18_20": "唯除愚癡不肖之士。",
    "T11n0310_054:0321b18_21": "何以故？",
    "T11n0310_054:0321b18_22": "彼諸人等於如來所但修如是微細善根，乃能獲得如來大我，或復證入無上涅槃。」",
    "T11n0310_054:0321b20_23": "爾時世尊欲重宣此義而說頌曰：「於佛所修諸供養，　　獲得如斯勝功德，　若有希求高大果，　　當於導師修供養。",
    "T11n0310_054:0321b24_0": "　若佛現在修供養，　　或復於佛涅槃後，　供養馱都如芥子，　　常得奉侍諸如來。",
    "T11n0310_054:0321b26_0": "　若復欲修諸供養，　　如來住世或涅槃，　供養馱都如芥子，　　行平等心果平等。",
    "T11n0310_054:0321b28_0": "　若有具修平等心，　　供養平等人中上，　當成平等之勝報，　　及證平等妙菩提。",
    "T11n0310_054:0321c01_0": "　若有欲攝諸善趣，　　遮障絕除眾惡道，　及欲趣向涅槃路，　　如是獲得不為難。",
    "T11n0310_054:0321c03_0": "　佛具最勝淨尸羅，　　佛具最勝三摩地，　若生最勝淨信已，　　當獲最勝如來果。",
    "T11n0310_054:0321c05_0": "　若修最勝諸供養，　　速登最勝之善道，　及證最勝尊正見，　　能宣最勝微妙法。",
    "T11n0310_054:0321c07_0": "　若樂人中聰叡者，　　親持諸佛清淨法，　當修猛利正欲樂，　　多聞如理正思惟。",
    "T11n0310_054:0321c09_0": "　有得轉輪之聖主，　　或為帝釋梵天王，　廣修無量勝功德，　　定趣無餘大寂滅。」",
    "T11n0310_054:0321c11_0": "爾時世尊說是頌已，告長老舍利子：「若有安住大乘諸善男子及善女人，欲疾證得阿耨多羅三藐三菩提者，當於如是大菩薩藏微妙法門，發生猛利清淨欲樂殷重聽聞，受持讀誦通達義趣，廣為他說分別開示。",
    "T11n0310_054:0321c15_1": "何以故？",
    "T11n0310_054:0321c15_2": "若於是經受持讀誦，乃至為他分別說者，能令三寶永不斷絕，常不遠離四無量行，常勤修習六到彼岸，恒正方便以四攝法攝化眾生。",
    "T11n0310_054:0321c19_0": "舍利子！",
    "T11n0310_054:0321c19_1": "如是大乘大菩薩藏微妙法門，當知即是諸菩薩道。",
    "T11n0310_054:0321c20_2": "所以者何？",
    "T11n0310_054:0321c20_3": "是經典者善能攝持阿耨多羅三藐三菩提故。",
    "T11n0310_054:0321c21_4": "舍利子！",
    "T11n0310_054:0321c21_5": "是經乃是諸菩薩等聖珍寶藏，我依是經正修學已，畢竟證得生死永斷，又證一切波羅蜜多。",
    "T11n0310_054:0321c23_6": "由證是故，即號無上正等覺者。",
    "T11n0310_054:0321c24_7": "舍利子！",
    "T11n0310_054:0321c24_8": "如來於一切波羅蜜多皆已畢竟，如來於一切所作皆已靜息，如來於無量諸地皆已證得，又復更證無邊之地。",
    "T11n0310_054:0321c27_9": "何以故？",
    "T11n0310_054:0321c27_10": "由佛證是諸波羅蜜多故，而能究竟安住一切到彼岸法。",
    "T11n0310_054:0321c28_11": "是故諸菩薩摩訶薩應當於是大菩薩藏微妙法門，精進修行如我所證。」",
    "T11n0310_054:0322a01_12": "爾時世尊而說頌曰：「於業應知業，　　於報應知報，　無業亦無報，　　是安隱涅槃。",
    "T11n0310_054:0322a04_0": "　諸有為皆苦，　　於中無有智，　是故智生已，　　有為皆解脫。」",
    "T11n0310_054:0322a06_0": "爾時世尊說是頌已，長老舍利子及大苾芻，并諸天、人、健達縛、阿素洛等一切眾生，聞佛所說，皆大歡喜，信受奉行。",
    "T11n0310_054:0322a09_0": "大寶積經卷第五十四"
}