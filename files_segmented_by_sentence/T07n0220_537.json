{
    "T07n0220_537:0756b02_0": "大般若波羅蜜多經卷第五百三",
    "T07n0220_537:0756b03_0": "十七",
    "T07n0220_537:0756b05_0": "三藏法師玄奘奉　詔譯",
    "T07n0220_537:0756b06_0": "第三分宣化品第三十一之二",
    "T07n0220_537:0756b07_0": "爾時，具壽善現便白佛言：「世尊！",
    "T07n0220_537:0756b07_1": "諸菩薩摩訶薩云何覺知諸法實相？」",
    "T07n0220_537:0756b08_2": "佛告善現：「諸菩薩摩訶薩觀一切法無不皆空，是為覺知諸法實相。」",
    "T07n0220_537:0756b10_3": "具壽善現復白佛言：「云何菩薩摩訶薩觀一切法無不皆空？」",
    "T07n0220_537:0756b11_4": "佛告善現：「諸菩薩摩訶薩於一切法觀自相空，是為菩薩摩訶薩觀一切法無不皆空。",
    "T07n0220_537:0756b13_5": "「善現當知！",
    "T07n0220_537:0756b13_6": "諸菩薩摩訶薩以觀空相毘鉢舍那觀諸法空，都不見有諸法自性可於中住，證得無上正等菩提。",
    "T07n0220_537:0756b15_7": "所以者何？",
    "T07n0220_537:0756b16_8": "諸佛無上正等菩提及一切法，皆用無性而為自性，所謂色蘊乃至識蘊，皆用無性而為自性，廣說乃至一切菩薩摩訶薩行、諸佛無上正等菩提亦用無性而為自性。",
    "T07n0220_537:0756b19_9": "如是無性非諸如來應正等覺、獨覺、菩薩及諸聲聞向果所作亦非餘作，但為有情於一切法不知不見如實皆空。",
    "T07n0220_537:0756b22_10": "是故菩薩摩訶薩眾行深般若波羅蜜多方便善巧，如自所覺為諸有情宣說開示，令離執著，脫生死苦，得般涅槃畢竟安樂。」",
    "T07n0220_537:0756b25_11": "具壽善現便白佛言：「若一切法皆用無性而為自性，如是無性非諸如來應正等覺、獨覺、菩薩、聲聞等作，云何施設諸法有異？",
    "T07n0220_537:0756b28_0": "謂是地獄、傍生、鬼界、人及諸天種種差別，謂四大王眾天乃至非想非非想處，及有三乘分位差別，由如是業施設地獄，由如是業施設傍生，由如是業施設鬼界，由如是業施設人趣有贍部洲、勝身牛貨俱盧洲等種種差別，由如是業施設天趣有四大王眾天乃至非想非非想處種種差別，由如是業施設預流乃至獨覺，由如是業施設菩薩及諸如來？",
    "T07n0220_537:0756c07_0": "「世尊！",
    "T07n0220_537:0756c07_1": "無性之法必無作用，如何可言由此業故生於地獄，如是乃至由此業故生於非想非非想處，由此業故得預流果廣說乃至獨覺菩提，由此業故入菩薩位行菩薩道，由此業故便能證得一切智智，說名如來、應、正等覺，利益安樂一切有情？」",
    "T07n0220_537:0756c12_2": "佛告善現：「如是！",
    "T07n0220_537:0756c13_0": "如是！",
    "T07n0220_537:0756c13_1": "如汝所說。",
    "T07n0220_537:0756c13_2": "無性法中，不可施設諸法有異，無業、無果亦無作用。",
    "T07n0220_537:0756c14_3": "但諸愚夫不了聖法毘奈耶故，不如實知諸法皆以無性為性，愚癡顛倒發起諸業，隨業差別受種種身。",
    "T07n0220_537:0756c16_4": "依如是身品類差別，施設地獄、傍生、鬼界、人及諸天乃至非想非非想處。",
    "T07n0220_537:0756c18_5": "為欲拔濟如是愚夫愚癡顛倒受生死苦，施設聖法及毘奈耶分位差別，依此分位施設預流乃至獨覺、菩薩、如來。",
    "T07n0220_537:0756c21_6": "然一切法無不皆以無性為性，無性法中實無異法，無業、無果亦無作用，無性之法恒無性故。",
    "T07n0220_537:0756c23_7": "「復次，善現！",
    "T07n0220_537:0756c23_8": "如汝所說。",
    "T07n0220_537:0756c23_9": "無性之法必無作用，如何可言：由如是業得預流果，乃至證得一切智智，說名如來、應、正等覺，利益安樂一切有情？",
    "T07n0220_537:0756c26_10": "善現！",
    "T07n0220_537:0756c26_11": "於意云何？",
    "T07n0220_537:0756c26_12": "諸所修道是無性不？",
    "T07n0220_537:0756c27_13": "諸預流果、一來、不還、阿羅漢果、獨覺菩提、諸菩薩道、一切智智是無性不？」",
    "T07n0220_537:0756c28_14": "善現對曰：「如是！",
    "T07n0220_537:0756c29_15": "如是！",
    "T07n0220_537:0756c29_16": "諸所修道廣說乃至一切智智皆是無性。」",
    "T07n0220_537:0757a01_17": "佛告善現：「於意云何？",
    "T07n0220_537:0757a01_18": "無性法為能得無性法不？」",
    "T07n0220_537:0757a02_19": "善現對曰：「不也！",
    "T07n0220_537:0757a02_20": "世尊！」",
    "T07n0220_537:0757a02_21": "佛告善現：「無性及道，是一切法皆非相應非不相應，無色、無見、無對、一相，所謂無相。",
    "T07n0220_537:0757a04_22": "愚夫異生於無相法虛妄分別起有相想，執著諸蘊、諸處、諸界，於無常中妄生常想，於諸苦中妄生樂想，於無我中妄生我想，於不淨中妄生淨想，愚癡顛倒，於無性法執著有性。",
    "T07n0220_537:0757a08_23": "由此因緣，諸菩薩摩訶薩行深般若波羅蜜多，成就殊勝方便善巧，拔濟如是諸有情類，令離顛倒虛妄分別，方便安置無相法中，令勤修學解脫生死，證得涅槃畢竟安樂。」",
    "T07n0220_537:0757a13_0": "具壽善現復白佛言：「頗有少物是真、是實、非虛、非妄，愚夫異生於中執著造作諸業，由此因緣輪迴諸趣，不能解脫生死苦。",
    "T07n0220_537:0757a15_1": "不若無少物是真、是實、非虛、非妄，云何愚夫於中執著，造作諸業輪迴諸趣？」",
    "T07n0220_537:0757a17_2": "佛告善現：「愚夫異生所執著物，乃至無有如細毛端是真、是實、非虛、非妄。",
    "T07n0220_537:0757a19_3": "執著彼故造作諸業，由此因緣輪迴諸趣，不能解脫生死眾苦，唯有顛倒虛妄執著。",
    "T07n0220_537:0757a20_4": "吾今為汝廣說譬喻，重顯斯義令其易了，諸有智者由譬喻故，於所說義便生正解。",
    "T07n0220_537:0757a22_5": "「善現！",
    "T07n0220_537:0757a22_6": "於意云何？",
    "T07n0220_537:0757a23_7": "夢中見人受五欲樂，夢中頗有少分實事，可令彼人受欲樂不？」",
    "T07n0220_537:0757a24_8": "善現對曰：「不也！",
    "T07n0220_537:0757a24_9": "世尊！",
    "T07n0220_537:0757a25_10": "夢所見人尚非實有，況有實事可令彼人住在夢中受五欲樂！」",
    "T07n0220_537:0757a26_11": "佛告善現：「於意云何？",
    "T07n0220_537:0757a26_12": "頗有諸法或是有漏，或是無漏，或是世間，或是出世間，或是有為，或是無為，非如夢中所見事不？」",
    "T07n0220_537:0757a29_13": "善現對曰：「不也！",
    "T07n0220_537:0757a29_14": "世尊！",
    "T07n0220_537:0757a29_15": "定無有法或是有漏，或是無漏，或是世間，或是出世間，或是有為，或是無為，非如夢中所見事者。」",
    "T07n0220_537:0757b02_16": "佛告善現：「於意云何？",
    "T07n0220_537:0757b03_17": "夢中頗有真實諸趣於中往來生死事不？」",
    "T07n0220_537:0757b04_18": "善現對曰：「不也！",
    "T07n0220_537:0757b04_19": "世尊！」",
    "T07n0220_537:0757b04_20": "佛告善現：「於意云何？",
    "T07n0220_537:0757b05_21": "夢中頗有真實修道，依彼修道有離雜染得清淨不？」",
    "T07n0220_537:0757b06_22": "善現對曰：「不也！",
    "T07n0220_537:0757b06_23": "世尊！",
    "T07n0220_537:0757b06_24": "所以者何？",
    "T07n0220_537:0757b07_25": "夢所見法都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757b09_0": "佛告善現：「於意云何？",
    "T07n0220_537:0757b09_1": "明鏡等中所見諸像，為有實事可依造業，由所造業或墮惡趣、或生人天受苦樂不？」",
    "T07n0220_537:0757b11_2": "善現對曰：「不也！",
    "T07n0220_537:0757b11_3": "世尊！",
    "T07n0220_537:0757b11_4": "明鏡等中所見諸像，都無實事但誑愚童，云何可依造作諸業，由所造業或墮惡趣、或生人天受諸苦樂？」",
    "T07n0220_537:0757b14_5": "佛告善現：「於意云何？",
    "T07n0220_537:0757b14_6": "明鏡等中所現諸像，彼像頗有真實修道，依彼修道有離雜染得清淨不？」",
    "T07n0220_537:0757b16_7": "善現對曰：「不也！",
    "T07n0220_537:0757b16_8": "世尊！",
    "T07n0220_537:0757b16_9": "所以者何？",
    "T07n0220_537:0757b17_10": "彼所現像都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757b19_11": "佛告善現：「於意云何？",
    "T07n0220_537:0757b19_12": "山谷等中所發諸響，為有實事可依造業，由所造業或墮惡趣、或生人天受苦樂不？」",
    "T07n0220_537:0757b21_13": "善現對曰：「不也！",
    "T07n0220_537:0757b21_14": "世尊！",
    "T07n0220_537:0757b21_15": "山谷等中所發諸響，都無實事但誑愚童，云何可依造作諸業，由所造業或墮惡趣、或生人天受諸苦樂？」",
    "T07n0220_537:0757b24_16": "佛告善現：「於意云何？",
    "T07n0220_537:0757b24_17": "諸響頗有真實修道，依彼修道有離雜染得清淨不？」",
    "T07n0220_537:0757b26_0": "善現對曰：「不也！",
    "T07n0220_537:0757b26_1": "世尊！",
    "T07n0220_537:0757b26_2": "所以者何？",
    "T07n0220_537:0757b26_3": "山谷等響都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757b28_4": "佛告善現：「於意云何？",
    "T07n0220_537:0757b29_5": "陽焰等中現似水等，為有實事可依造業，由所造業或墮惡趣、或生人天受苦樂不？」",
    "T07n0220_537:0757c02_0": "善現對曰：「不也！",
    "T07n0220_537:0757c02_1": "世尊！",
    "T07n0220_537:0757c02_2": "諸陽焰中所現水等，都無實事但誑愚童，云何可依造作諸業，由所造業或墮惡趣、或生人天受諸苦樂？」",
    "T07n0220_537:0757c04_3": "佛告善現：「於意云何？",
    "T07n0220_537:0757c05_4": "諸陽焰中水等，頗有真實修道，依彼修道有離雜染得清淨不？」",
    "T07n0220_537:0757c06_5": "善現對曰：「不也！",
    "T07n0220_537:0757c07_6": "世尊！",
    "T07n0220_537:0757c07_7": "所以者何？",
    "T07n0220_537:0757c07_8": "陽焰水等都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757c09_9": "佛告善現：「於意云何？",
    "T07n0220_537:0757c09_10": "諸光影中所現色相，為有實事可依造業，由所造業或墮惡趣、或生人天受苦樂不？」",
    "T07n0220_537:0757c11_11": "善現對曰：「不也！",
    "T07n0220_537:0757c12_12": "世尊！",
    "T07n0220_537:0757c12_13": "諸光影中所現色相，都無實事但誑愚童，云何可依造作諸業，由所造業或墮惡趣、或生人天受諸苦樂？」",
    "T07n0220_537:0757c14_14": "佛告善現：「於意云何？",
    "T07n0220_537:0757c15_15": "諸光影中色相，頗有真實修道，依彼修道有離雜染得清淨不？」",
    "T07n0220_537:0757c16_16": "善現對曰：「不也！",
    "T07n0220_537:0757c16_17": "世尊！",
    "T07n0220_537:0757c16_18": "所以者何？",
    "T07n0220_537:0757c17_19": "光影色相都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757c19_20": "佛告善現：「於意云何？",
    "T07n0220_537:0757c19_21": "幻師幻作象、馬軍等種種形像，為有實事可依造業，由所造業或墮惡趣、或生人天受苦樂不？」",
    "T07n0220_537:0757c21_22": "善現對曰：「不也！",
    "T07n0220_537:0757c22_23": "世尊！",
    "T07n0220_537:0757c22_24": "幻象、馬等都無實事但誑愚童，云何可依造作諸業，由所造業或墮惡趣、或生人天受諸苦樂？」",
    "T07n0220_537:0757c24_25": "佛告善現：「於意云何？",
    "T07n0220_537:0757c24_26": "幻事頗有真實修道，依彼修道有離雜染得清淨不？」",
    "T07n0220_537:0757c25_27": "善現對曰：「不也！",
    "T07n0220_537:0757c26_28": "世尊！",
    "T07n0220_537:0757c26_29": "所以者何？",
    "T07n0220_537:0757c26_30": "幻象、馬等都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0757c28_31": "佛告善現：「於意云何？",
    "T07n0220_537:0757c29_32": "諸能化者所作化身，為有實事可依造業，由所造業或墮惡趣、或生人天受苦樂不？」",
    "T07n0220_537:0758a01_33": "善現對曰：「不也！",
    "T07n0220_537:0758a02_34": "世尊！",
    "T07n0220_537:0758a02_35": "諸變化身都無實事，云何可依造作諸業，由所造業或墮惡趣、或生人天受諸苦樂？」",
    "T07n0220_537:0758a04_36": "佛告善現：「於意云何？",
    "T07n0220_537:0758a04_37": "化身頗有真實修道，依彼修道有離雜染得清淨不？」",
    "T07n0220_537:0758a06_38": "善現對曰：「不也！",
    "T07n0220_537:0758a06_39": "世尊！",
    "T07n0220_537:0758a06_40": "所以者何？",
    "T07n0220_537:0758a06_41": "諸變化身都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0758a08_42": "佛告善現：「於意云何？",
    "T07n0220_537:0758a09_43": "尋香城中所現物類，為有實事可依造業，由所造業或墮惡趣、或生人天受苦樂不？」",
    "T07n0220_537:0758a11_44": "善現對曰：「不也！",
    "T07n0220_537:0758a11_45": "世尊！",
    "T07n0220_537:0758a11_46": "尋香城中所現物類都無實事，云何可依造作諸業，由所造業或墮惡趣、或生人天受諸苦樂？」",
    "T07n0220_537:0758a13_47": "佛告善現：「於意云何？",
    "T07n0220_537:0758a14_48": "尋香城中物類，頗有真實修道，依彼修道有離雜染得清淨不？」",
    "T07n0220_537:0758a15_49": "善現對曰：「不也！",
    "T07n0220_537:0758a15_50": "世尊！",
    "T07n0220_537:0758a16_51": "所以者何？",
    "T07n0220_537:0758a16_52": "彼城物類都無實事，非能施設、非所施設，修道尚無，況依修道有離雜染及得清淨！」",
    "T07n0220_537:0758a18_53": "佛告善現：「於意云何？",
    "T07n0220_537:0758a18_54": "頗有諸法或是有漏，或是無漏，或是世間，或是出世間，或是有為，或是無為，非如像、響、陽焰、光影、幻事、變化、尋香城中物類者不？」",
    "T07n0220_537:0758a21_55": "善現對曰：「不也！",
    "T07n0220_537:0758a22_0": "世尊！",
    "T07n0220_537:0758a22_1": "定無有法或是有漏，或是無漏，或是世間，或是出世間，或是有為，或是無為，非如像等。」",
    "T07n0220_537:0758a24_2": "佛告善現：「於意云何？",
    "T07n0220_537:0758a24_3": "此中頗有實雜染者、清淨者不？」",
    "T07n0220_537:0758a25_4": "善現對曰：「不也！",
    "T07n0220_537:0758a25_5": "世尊！",
    "T07n0220_537:0758a25_6": "此中都無實雜染者及清淨者。」",
    "T07n0220_537:0758a26_7": "佛告善現：「如染、淨者實無所有，由此因緣雜染、清淨亦非實有。",
    "T07n0220_537:0758a27_8": "所以者何？",
    "T07n0220_537:0758a28_9": "住我、我所諸有情類虛妄分別，謂有雜染及清淨者，由此因緣謂有雜染及有清淨。",
    "T07n0220_537:0758b01_10": "非見實者，謂有雜染及清淨者，如見實者，知無雜染及清淨者，如是亦無雜染、清淨，以一切法自相空故。」",
    "T07n0220_537:0758b04_0": "爾時，善現便白佛言：「諸見實者無染無淨，不見實者亦無染淨。",
    "T07n0220_537:0758b05_1": "所以者何？",
    "T07n0220_537:0758b05_2": "以一切法皆用無性而為自性。",
    "T07n0220_537:0758b06_3": "世尊！",
    "T07n0220_537:0758b06_4": "諸實說者無染無淨，不實說者亦無染淨。",
    "T07n0220_537:0758b07_5": "所以者何？",
    "T07n0220_537:0758b07_6": "以一切法皆用無性而為自性。",
    "T07n0220_537:0758b08_7": "世尊！",
    "T07n0220_537:0758b08_8": "無自性法無染無淨，有自性法亦無染淨，諸無自性有自性法亦無染淨。",
    "T07n0220_537:0758b10_9": "所以者何？",
    "T07n0220_537:0758b10_10": "以一切法皆用無性而為自性。",
    "T07n0220_537:0758b11_11": "世尊！",
    "T07n0220_537:0758b11_12": "若見實者及實說者無染無淨，不見實者、不實說者亦無染淨，云何世尊有時說有清淨法耶？」",
    "T07n0220_537:0758b13_13": "佛告善現：「我說一切法平等性為清淨法。」",
    "T07n0220_537:0758b14_14": "具壽善現復白佛言：「何謂一切法平等性？」",
    "T07n0220_537:0758b15_15": "佛告善現：「諸法真如廣說乃至不思議界，如來出世、若不出世性相常住，是名一切法平等性。",
    "T07n0220_537:0758b17_16": "此平等性名清淨法，此依世俗說為清淨，不依勝義。",
    "T07n0220_537:0758b18_17": "所以者何？",
    "T07n0220_537:0758b18_18": "勝義諦中既無分別亦無戲論，一切名字言語道斷，不可說為若染若淨。」",
    "T07n0220_537:0758b20_19": "具壽善現復白佛言：「若一切法皆如夢境廣說乃至如尋香城，雖現似有而無實事，云何菩薩摩訶薩依止如是非實有法，發趣無上正等覺心，作是願言：『我當圓滿布施等六波羅蜜多，廣說乃至我當圓滿三十二相、八十隨好，我當發起無量光明遍照十方無邊世界，我當發起一妙音聲遍滿十方無邊世界，隨諸有情心、心所法勝解差別，為說種種微妙法門，令勤修學隨應各得諸饒益事？』」",
    "T07n0220_537:0758b29_20": "佛告善現：「於意云何？",
    "T07n0220_537:0758b29_21": "汝所說法，豈不皆如夢境乃至尋香城耶？」",
    "T07n0220_537:0758c01_22": "善現對曰：「如是！",
    "T07n0220_537:0758c02_23": "如是！",
    "T07n0220_537:0758c02_24": "然我有疑，若一切法如夢乃至如尋香城皆無實事，云何菩薩摩訶薩行深般若波羅蜜多時，發誠諦言：我當圓滿一切佛法，利益安樂無量有情？",
    "T07n0220_537:0758c05_25": "非夢所見廣說乃至尋香城中所現物類，能行布施乃至般若波羅蜜多，況能圓滿廣說乃至三十二相、八十隨好！",
    "T07n0220_537:0758c08_26": "亦如是說：非夢所見廣說乃至尋香城中所現物類，能成一切所願事業。",
    "T07n0220_537:0758c09_27": "餘一切法亦應如是，俱非實故。」",
    "T07n0220_537:0758c10_28": "佛告善現：「如是！",
    "T07n0220_537:0758c11_0": "如是！",
    "T07n0220_537:0758c11_1": "如汝所說。",
    "T07n0220_537:0758c11_2": "非實有法尚不能行布施等六波羅蜜多廣說乃至三十二相、八十隨好，況能圓滿！",
    "T07n0220_537:0758c13_3": "非實有法不能成辦所願事業，亦不能得一切智智。",
    "T07n0220_537:0758c14_4": "「復次，善現！",
    "T07n0220_537:0758c14_5": "布施等六波羅蜜多及餘無量無邊佛法非實有故，不能證得一切智智。",
    "T07n0220_537:0758c16_6": "善現當知！",
    "T07n0220_537:0758c16_7": "如是諸法一切皆是思惟造作，諸有思惟所造作法，皆不能得一切智智。",
    "T07n0220_537:0758c18_8": "「復次，善現！",
    "T07n0220_537:0758c18_9": "如是諸法於菩提道雖能引發，而於其果無資助能，由此諸法無生、無起，無實相故。",
    "T07n0220_537:0758c20_10": "諸菩薩摩訶薩從初發心，雖起種種殊勝善法，謂修布施乃至般若波羅蜜多廣說乃至一切相智，而知一切皆如夢境廣說乃至如尋香城實無所有。",
    "T07n0220_537:0758c23_11": "「復次，善現！",
    "T07n0220_537:0758c23_12": "如是諸法雖非實有，若不圓滿決定不能成熟有情、嚴淨佛土，亦不能得一切智智。",
    "T07n0220_537:0758c25_13": "謂菩薩摩訶薩，若不圓滿布施等六波羅蜜多廣說乃至一切相智，決定不能成熟有情、嚴淨佛土，亦不能得一切智智。",
    "T07n0220_537:0758c28_14": "「復次，善現！",
    "T07n0220_537:0758c28_15": "是諸菩薩摩訶薩行深般若波羅蜜多時，隨所修住一切善法，皆如實知如夢乃至如尋香城，謂若修行布施等六波羅蜜多廣說乃至一切相智，能如實知如夢乃至如尋香城；若成熟有情、嚴淨佛土及求證得一切智智，亦能如實知如夢乃至如尋香城，亦如實知諸有情類心行差別如夢乃至如尋香城。",
    "T07n0220_537:0759a06_16": "「復次，善現！",
    "T07n0220_537:0759a06_17": "是諸菩薩摩訶薩行深般若波羅蜜多時，於一切法不取為有、不取為無。",
    "T07n0220_537:0759a08_18": "若由如是取故證得一切智智，亦知彼法如夢乃至如尋香城，不取為有、不取為無。",
    "T07n0220_537:0759a10_19": "所以者何？",
    "T07n0220_537:0759a10_20": "布施等六波羅蜜多廣說乃至一切相智皆不可取，若有漏法、若無漏法、若世間法、若出世間法、若有為法、若無為法亦不可取。",
    "T07n0220_537:0759a13_21": "是菩薩摩訶薩知一切法不可取已，求趣無上正等菩提。",
    "T07n0220_537:0759a14_22": "所以者何？",
    "T07n0220_537:0759a15_23": "以一切法皆不可取、都無實事。",
    "T07n0220_537:0759a15_24": "如夢乃至如尋香城不可取法不能證得不可取法，然諸有情於如是法不知不見。",
    "T07n0220_537:0759a17_25": "是菩薩摩訶薩為饒益彼諸有情故，求趣無上正等菩提。",
    "T07n0220_537:0759a18_26": "「復次，善現！",
    "T07n0220_537:0759a19_27": "是菩薩摩訶薩從初發心，為欲饒益諸有情故，修行布施乃至般若波羅蜜多，不為自身非為餘事。",
    "T07n0220_537:0759a21_28": "為欲饒益諸有情故，求趣無上正等菩提，不為自身非為餘事。",
    "T07n0220_537:0759a22_29": "「復次，善現！",
    "T07n0220_537:0759a23_30": "是諸菩薩摩訶薩行深般若波羅蜜多時，見諸愚夫於非我中而住我想，廣說乃至於非見者住見者想。",
    "T07n0220_537:0759a25_31": "是菩薩摩訶薩見此事已，深生憐愍方便教導，令離顛倒妄想執著，安置無相甘露界中，住此界中不復現起我想乃至使見者想，爾時一切掉動、散亂、戲論、分別不復現行，心多安住寂靜、淡泊、無戲論界。",
    "T07n0220_537:0759b01_0": "「善現當知！",
    "T07n0220_537:0759b01_1": "是菩薩摩訶薩由此方便行深般若波羅蜜多，自於諸法無所執著，亦能教他於一切法無所執著，此依世俗，不依勝義。」",
    "T07n0220_537:0759b03_2": "具壽善現便白佛言：「佛證無上正等覺時，所得佛法為依世俗說名為得，為依勝義說名得耶？」",
    "T07n0220_537:0759b06_3": "佛告善現：「此依世俗，不依勝義。",
    "T07n0220_537:0759b06_4": "若依勝義，能得、所得俱不可得。",
    "T07n0220_537:0759b07_5": "所以者何？",
    "T07n0220_537:0759b07_6": "若謂此人得如是法便有所得，有所得者便執有二，執有二者不能得果亦無現觀。」",
    "T07n0220_537:0759b09_7": "具壽善現復白佛言：「若執有二不能得果亦無現觀，執無二者為能得果、有現觀耶？」",
    "T07n0220_537:0759b11_8": "佛告善現：「執有二者不能得果亦無現觀，執無二者亦復如是，有所執故如執有二。",
    "T07n0220_537:0759b13_9": "若不執二、不執無二，則名得果亦名現觀。",
    "T07n0220_537:0759b14_10": "所以者何？",
    "T07n0220_537:0759b14_11": "若執由此便能得果亦有現觀，及執由彼不能得果亦無現觀，俱是戲論。",
    "T07n0220_537:0759b16_12": "非一切法平等性中有諸戲論，若離戲論乃可名為法平等性。」",
    "T07n0220_537:0759b17_13": "具壽善現復白佛言：「若一切法皆用無性而為自性，此中何謂法平等性？」",
    "T07n0220_537:0759b19_14": "佛告善現：「若於是處都無有性亦無無性，亦不可說為平等性，如是乃名法平等性。",
    "T07n0220_537:0759b21_15": "善現當知！",
    "T07n0220_537:0759b21_16": "法平等性既不可說亦不可知，除平等性無法可得，離一切法無平等性。",
    "T07n0220_537:0759b23_17": "善現當知！",
    "T07n0220_537:0759b23_18": "法平等性，異生、聖者俱不能行，非彼境故。」",
    "T07n0220_537:0759b24_19": "具壽善現便白佛言：「法平等性豈亦非佛所行境耶？」",
    "T07n0220_537:0759b25_20": "佛告善現：「法平等性，一切聖者皆不能行亦不能證，謂諸預流乃至獨覺、若諸菩薩、若諸如來，皆不能以法平等性為所行境，此中一切戲論分別皆不行故。」",
    "T07n0220_537:0759b29_0": "具壽善現復白佛言：「如來於法皆得自在，云何可言法平等性，亦非如來所行境界？」",
    "T07n0220_537:0759c01_1": "佛告善現：「如來於法雖得自在，若平等性與佛有異，可言是佛所行境界，然平等性與佛無異，云何可說佛行彼境？",
    "T07n0220_537:0759c04_2": "「善現當知！",
    "T07n0220_537:0759c04_3": "若諸異生法平等性乃至如來法平等性，皆同一相，所謂無相，是一平等無二無別故，不可說此是異生法平等性廣說乃至此是如來法平等性。",
    "T07n0220_537:0759c08_0": "於此一法平等性中，諸平等性既不可得，於中異生及諸聖者差別之相亦不可得。」",
    "T07n0220_537:0759c09_1": "具壽善現便白佛言：「若一切法平等性中，諸差別相皆不可得，則諸異生及預流等法及有情應無差別。」",
    "T07n0220_537:0759c12_2": "佛告善現：「如是！",
    "T07n0220_537:0759c12_3": "如是！",
    "T07n0220_537:0759c12_4": "如汝所說。",
    "T07n0220_537:0759c12_5": "於一切法平等性中，異生、聖者法及有情皆無差別。」",
    "T07n0220_537:0759c14_6": "具壽善現復白佛言：「若一切法平等性中，異生、聖者法及有情皆無差別，云何三寶出現世間？",
    "T07n0220_537:0759c16_7": "又佛、法、僧應無差別？」",
    "T07n0220_537:0759c16_8": "佛告善現：「於意云何？",
    "T07n0220_537:0759c17_9": "佛、法、僧寶與平等性各有異不？」",
    "T07n0220_537:0759c17_10": "善現對曰：「如我解佛所說義者，佛、法、僧寶與平等性皆無差別。",
    "T07n0220_537:0759c19_11": "所以者何？",
    "T07n0220_537:0759c19_12": "佛、法、僧寶與平等性，如是一切皆非相應非不相應，無色、無見、無對、一相，所謂無相。",
    "T07n0220_537:0759c21_13": "然諸如來於無相法方便善巧，建立種種法及有情名相差別，所謂此是異生及法，乃至此是如來及法。」",
    "T07n0220_537:0759c23_14": "佛告善現：「如是！",
    "T07n0220_537:0759c24_15": "如是！",
    "T07n0220_537:0759c24_16": "如汝所說。",
    "T07n0220_537:0759c24_17": "諸佛於法方便善巧，建立種種法及有情名相差別。",
    "T07n0220_537:0759c25_18": "「復次，善現！",
    "T07n0220_537:0759c25_19": "於意云何？",
    "T07n0220_537:0759c26_20": "若佛不證無上菩提，設證不為有情施設諸法名相種種差別，諸有情類為能自知，此是地獄廣說乃至此是非想非非想處，此是色、受、想、行、識蘊廣說乃至一切相智，此是一切相妙願智，此是一切智智，此是三寶，此是三乘。",
    "T07n0220_537:0760a02_21": "諸有情類於如是等差別名相能自知不？」",
    "T07n0220_537:0760a03_22": "善現對曰：「不也！",
    "T07n0220_537:0760a03_23": "世尊！",
    "T07n0220_537:0760a03_24": "若佛不為有情施設諸如是等差別名相，諸有情類不能自知。」",
    "T07n0220_537:0760a05_25": "佛告善現：「是故諸佛於無相法方便善巧，雖為有情施設種種差別名相，而於諸法平等性中都無所動。」",
    "T07n0220_537:0760a07_26": "具壽善現復白佛言：「如佛於法平等性中都無所動，異生乃至菩薩於法平等性中亦不動不？」",
    "T07n0220_537:0760a09_27": "佛告善現：「如是！",
    "T07n0220_537:0760a09_28": "如是！",
    "T07n0220_537:0760a10_29": "以一切法及諸有情皆不出過平等性故。",
    "T07n0220_537:0760a11_0": "如平等性，當知真如廣說乃至不思議界亦復如是，諸法異生及諸聖者於真如等無差別故。」",
    "T07n0220_537:0760a13_1": "具壽善現復白佛言：「若諸異生及諸聖者并一切法平等之性無差別者，令一切法及諸有情相各異故性亦應別，是則法性亦應各別，謂色等蘊相各異故性亦應別，廣說乃至有為、無為相各異故性亦應別。",
    "T07n0220_537:0760a17_2": "「世尊！",
    "T07n0220_537:0760a17_3": "如是法等性若各別，是則法性亦應各別，云何於諸異相法等可得安立法性一相？",
    "T07n0220_537:0760a19_4": "云何菩薩摩訶薩行深般若波羅蜜多時，不分別法及諸有情有種種性？",
    "T07n0220_537:0760a21_5": "若不分別法及有情有種種性，則應不能行深般若波羅蜜多。",
    "T07n0220_537:0760a22_6": "若不能行甚深般若波羅蜜多，則應不能從一菩薩地至一菩薩地。",
    "T07n0220_537:0760a24_7": "若定不能從一菩薩地至一菩薩地，則應不能趣入菩薩正性離生。",
    "T07n0220_537:0760a25_8": "若定不能趣入菩薩正性離生，則應不能超諸聲聞、獨覺等地。",
    "T07n0220_537:0760a27_9": "若定不能超諸聲聞、獨覺等地，則應不能圓滿神通波羅蜜多。",
    "T07n0220_537:0760a28_10": "若定不能圓滿神通波羅蜜多，則應不能於諸神通遊戲自在。",
    "T07n0220_537:0760b01_11": "若定不能於諸神通遊戲自在，則應不能圓滿布施乃至般若波羅蜜多。",
    "T07n0220_537:0760b02_12": "若定不能圓滿布施乃至般若波羅蜜多，則應不能從一佛土至一佛土，親近供養諸佛世尊。",
    "T07n0220_537:0760b04_13": "若定不能從一佛土至一佛土，親近供養諸佛世尊，則應不能於諸佛所聽受正法種諸善根。",
    "T07n0220_537:0760b07_0": "若定不能於諸佛所聽受正法種諸善根，則應不能成熟有情、嚴淨佛土。",
    "T07n0220_537:0760b08_1": "若定不能成熟有情、嚴淨佛土，應不能得一切智智轉妙法輪度有情眾。」",
    "T07n0220_537:0760b10_2": "佛告善現：「如汝所言『若諸異生及諸聖者并一切法平等之性無差別者，令一切法及諸有情相各異故性亦應別，是則法性亦應各別，云何於諸異相法等可得安立法性一相？",
    "T07n0220_537:0760b14_3": "云何菩薩摩訶薩行深般若波羅蜜多時，不分別法及諸有情有種種性等？』",
    "T07n0220_537:0760b16_4": "者，於意云何？",
    "T07n0220_537:0760b16_5": "色蘊法性是空性不？",
    "T07n0220_537:0760b16_6": "受、想、行、識蘊法性是空性不？",
    "T07n0220_537:0760b17_7": "廣說乃至有為法性是空性不？",
    "T07n0220_537:0760b18_8": "無為法性是空性不？」",
    "T07n0220_537:0760b18_9": "善現對曰：「如是！",
    "T07n0220_537:0760b19_10": "如是！",
    "T07n0220_537:0760b19_11": "一切法性皆是空性。」",
    "T07n0220_537:0760b19_12": "佛告善現：「於意云何？",
    "T07n0220_537:0760b20_13": "於空性中，法等異相為可得不？",
    "T07n0220_537:0760b20_14": "謂色蘊異相為可得不？",
    "T07n0220_537:0760b21_15": "受、想、行、識蘊異相為可得不？",
    "T07n0220_537:0760b22_16": "廣說乃至有為法異相為可得不？",
    "T07n0220_537:0760b22_17": "無為法異相為可得不？」",
    "T07n0220_537:0760b23_18": "善現對曰：「不也！",
    "T07n0220_537:0760b23_19": "世尊！",
    "T07n0220_537:0760b23_20": "於空性中，一切異相皆不可得。」",
    "T07n0220_537:0760b24_21": "佛告善現：「由此應知法平等性，非即異生，非離異生，廣說乃至非即諸佛，非離諸佛。",
    "T07n0220_537:0760b26_22": "法平等性，非即色蘊，非離色蘊，非即受、想、行、識蘊，非離受、想、行、識蘊，廣說乃至非即有為法，非離有為法，非即無為法，非離無為法。」",
    "T07n0220_537:0760b29_23": "具壽善現復白佛言：「法平等性為是有為、為是無為？」",
    "T07n0220_537:0760c01_24": "佛告善現：「法平等性非是有為，非是無為，然離有為法，無為法不可得，離無為法，有為法亦不可得。",
    "T07n0220_537:0760c03_25": "善現當知！",
    "T07n0220_537:0760c04_26": "若有為界、若無為界，如是二種皆非相應非不相應，無色、無見、無對、一相，所謂無相，諸佛世尊依世俗說不依勝義。",
    "T07n0220_537:0760c06_27": "所以者何？",
    "T07n0220_537:0760c06_28": "非勝義中有身行、語行、意行可得，非離身行、語行、意行勝義可得。",
    "T07n0220_537:0760c08_29": "即有為法及無為法平等法性說名勝義，非離一切有為、無為別有勝義。",
    "T07n0220_537:0760c10_0": "是故菩薩摩訶薩行深般若波羅蜜多時，不動勝義而行菩薩摩訶薩行，成熟有情、嚴淨佛土，能疾證得一切智智，盡未來際利樂有情。」",
    "T07n0220_537:0760c14_0": "爾時，善現便白佛言：「若諸法等平等之性皆本性空，此本性空於一切法皆非能作亦非所作，云何菩薩摩訶薩行深般若波羅蜜多時，不動勝義以四攝事攝益有情？」",
    "T07n0220_537:0760c17_1": "佛告善現：「如是！",
    "T07n0220_537:0760c18_2": "如是！",
    "T07n0220_537:0760c18_3": "如汝所說。",
    "T07n0220_537:0760c18_4": "一切法等平等之性皆本性空，此本性空於有無法皆非能作亦非所作，然諸菩薩能為有情以四攝事作大饒益。",
    "T07n0220_537:0760c21_5": "若諸有情自知諸法皆本性空，則佛、菩薩不現神通作希有事，謂於諸法本性空中雖無所動，而令有情遠離種種虛妄分別、住諸法空、脫生死苦，謂令有情遠離我想廣說乃至使見者想，亦令有情遠離色想乃至識想，亦令有情遠離眼處想乃至意處想，亦令有情遠離色處想乃至法處想，亦令有情遠離眼界想乃至意界想，亦令有情遠離色界想乃至法界想，亦令有情遠離眼識界想乃至意識界想，亦令有情遠離眼觸想乃至意觸想，亦令有情遠離眼觸為緣所生諸受想乃至意觸為緣所生諸受想，亦令有情遠離地界想乃至識界想，亦令有情遠離因緣想乃至增上緣想，亦令有情遠離從緣所生諸法想，亦令有情遠離無明想乃至老死想，亦令有情遠離有漏、無漏法想，亦令有情遠離世間、出世間法想，亦令有情遠離有為、無為法想，亦令有情遠離諸想已，住無為界解脫一切生老病死。",
    "T07n0220_537:0761a10_6": "無為界者即諸法空，依世俗說名無為界。」",
    "T07n0220_537:0761a11_7": "具壽善現便白佛言：「以何空故說諸法空？」",
    "T07n0220_537:0761a12_8": "佛告善現：「以色乃至一切智智皆性空故說諸法空。",
    "T07n0220_537:0761a13_9": "「復次，善現！",
    "T07n0220_537:0761a13_10": "於意云何？",
    "T07n0220_537:0761a13_11": "若所化身復化作事，此有實事而不空耶？」",
    "T07n0220_537:0761a14_12": "善現對曰：「不也！",
    "T07n0220_537:0761a15_13": "世尊！",
    "T07n0220_537:0761a15_14": "諸所幻化都無實事，一切皆空。」",
    "T07n0220_537:0761a15_15": "佛告善現：「所化與空，如是二法非合非散，此二俱以空空故空，不應分別是空是化。",
    "T07n0220_537:0761a17_16": "所以者何？",
    "T07n0220_537:0761a18_17": "非空性中有空、有化二事可得，以一切法畢竟空故。",
    "T07n0220_537:0761a19_18": "「復次，善現！",
    "T07n0220_537:0761a19_19": "無色乃至諸佛無上正等菩提而非化者，諸是化者無不皆空。",
    "T07n0220_537:0761a20_20": "復次，善現！",
    "T07n0220_537:0761a21_21": "依如是法，施設種種補特伽羅，所謂異生、聲聞、獨覺、菩薩、如來，無非是化，諸是化者無不皆空。」",
    "T07n0220_537:0761a23_22": "具壽善現便白佛言：「蘊、處、界等世間諸法及諸有情可皆是化，四念住等出世間法及諸有情豈亦是化？」",
    "T07n0220_537:0761a25_23": "佛告善現：「一切世間、出世間法等無非是化，然於其中有聲聞化，有獨覺化，有菩薩化，有如來化，有煩惱化，有是業化。",
    "T07n0220_537:0761a28_24": "由此因緣，我說一切皆如幻化等無差別。」",
    "T07n0220_537:0761a29_25": "具壽善現復白佛言：「所有斷果，謂預流果、一來、不還、阿羅漢果，獨覺、如來永斷煩惱習氣相續，豈亦是化？」",
    "T07n0220_537:0761b02_26": "佛告善現：「如是諸法若與生滅二相相應亦皆是化。」",
    "T07n0220_537:0761b03_27": "具壽善現便白佛言：「何法非化？」",
    "T07n0220_537:0761b04_28": "佛告善現：「若法不與生滅相應是法非化。」",
    "T07n0220_537:0761b05_29": "具壽善現復白佛言：「何法不與生滅相應？」",
    "T07n0220_537:0761b06_30": "佛告善現：「不虛誑法即是涅槃，此法不與生滅相應。」",
    "T07n0220_537:0761b07_31": "具壽善現便白佛言：「如世尊說平等法性，一切皆空無能動者，無二可得，無有少法非自性空，云何涅槃可說非化？」",
    "T07n0220_537:0761b10_32": "佛告善現：「如是！",
    "T07n0220_537:0761b10_33": "如是！",
    "T07n0220_537:0761b10_34": "如汝所說。",
    "T07n0220_537:0761b10_35": "無有少法非自性空。",
    "T07n0220_537:0761b11_36": "此自性空非聲聞作，非獨覺作，非菩薩作，非諸佛作亦非餘作，有佛無佛自性常空，此即涅槃。",
    "T07n0220_537:0761b13_37": "是故我說涅槃非化，非實有法名為涅槃，可說無生、無滅、非化。",
    "T07n0220_537:0761b14_38": "「復次，善現！",
    "T07n0220_537:0761b15_39": "新學菩薩聞一切法皆畢竟空乃至涅槃亦皆如化，心便驚怖不能修善，故我為說若法不與生滅相應，此法非化，非別實有不空涅槃。」",
    "T07n0220_537:0761b18_40": "爾時，善現便白佛言：「云何方便教誡教授新發無上正等覺心諸菩薩摩訶薩，令知諸法本性常空，聞畢竟空不生怖畏？」",
    "T07n0220_537:0761b20_41": "佛告善現：「豈一切法先有後無非本性空？",
    "T07n0220_537:0761b21_42": "然一切法先既非有後亦非無，本性常空無所怖畏。",
    "T07n0220_537:0761b23_0": "應作如是教誡教授新發無上正等覺心諸菩薩摩訶薩，令知諸法本性常空，聞畢竟空歡喜信受。」",
    "T07n0220_537:0761b25_1": "時，薄伽梵說是經已，無量菩薩摩訶薩眾，及諸聲聞、人非人等一切大眾，聞佛所說皆大歡喜，信受奉行。",
    "T07n0220_537:0761b28_0": "大般若波羅蜜多經卷第五百三十七"
}