{
    "T17n0726_001:0455a16_0": "六趣輪迴經",
    "T17n0726_001:0455a18_0": "馬鳴菩薩集",
    "T17n0726_001:0455a19_0": "西天譯經三藏朝散大夫",
    "T17n0726_001:0455a20_0": "試鴻臚少卿宣梵大師賜紫",
    "T17n0726_001:0455a21_0": "沙門臣日稱等奉　詔譯",
    "T17n0726_001:0455a22_0": "　歸命三世尊，　　正等覺所說，　常行於利他，　　積集諸功德。",
    "T17n0726_001:0455a24_0": "　若自身口意，　　所作善惡業，　感果定非差，　　無別造作者。",
    "T17n0726_001:0455a26_0": "　最勝之導師，　　現證垂慈愍，　普為諸有情，　　說隨業受報。",
    "T17n0726_001:0455a28_0": "　此相應正理，　　聞已當領受，　作業皆自心，　　為因馳六趣。",
    "T17n0726_001:0455b01_0": "　由三毒怖畏，　　販賣諸物命，　養已殺於他，　　當墮等活獄；　彼壽百千歲，　　加刀杖捶打，　死已更復生，　　受如是苦報。",
    "T17n0726_001:0455b05_0": "　於父母朋屬，　　而生於損害，　起妄語欺誑，　　當墮黑線獄；　黑線絣其身，　　如世間解木，　鋸發焰熾然，　　受如是苦報。",
    "T17n0726_001:0455b09_0": "　以火焚山川，　　林木及原野，　燒害諸有情，　　當墮炎熱獄；　火焰遍燒然，　　苦叫聲不絕，　兩目無有明，　　受如是苦報。",
    "T17n0726_001:0455b13_0": "　謂法說非法，　　無根而誹謗，　令他生熱惱，　　墮極炎熱獄；　是諸罪眾生，　　為大火逼切，　燒然不暫停，　　受如是苦報。",
    "T17n0726_001:0455b17_0": "　於猪羊狐兔，　　及餘生類等，　殺害彼無邊，　　當墮眾合獄；　生彼地獄已，　　備受諸楚毒，　拷掠滅還生，　　受如是苦報。",
    "T17n0726_001:0455b21_0": "　起惡身語意，　　讒構相離間，　如是罪眾生，　　當墮號叫獄；　彼熾猛火焰，　　燒然無休息，　常發大惡聲，　　受如是苦報。",
    "T17n0726_001:0455b25_0": "　若於佛法僧，　　及諸貧乏者，　剽竊彼財物，　　墮大號叫獄；　為火所燒炙，　　受最極熱惱，　出大猛惡聲，　　受如是苦報。",
    "T17n0726_001:0455b29_0": "　於父母師長，　　及有德賢者，　起增上殺害，　　定墮無間獄；　炎熾大火聚，　　洞然徹骨髓，　長時受極苦，　　決定無暫樂。",
    "T17n0726_001:0455c04_0": "　起冤敵鬪諍，　　戈戟相殘害，　死墮銅爪獄，　　其狀極鋒利，　互相而擘裂，　　或變為刀杖，　競斫刺其身，　　受如是苦報。",
    "T17n0726_001:0455c08_0": "　強暴侵他色，　　後墮鐵刺獄，　刺長十六指，　　削肉而穿骨；　復有大鐵女，　　焰牙甚可怖，　噉頂至其踵，　　受如是苦報。",
    "T17n0726_001:0455c12_0": "　若陰謀害他，　　墮彼劍葉林，　猘狗及鵰鷲，　　奔逐競分食。",
    "T17n0726_001:0455c14_0": "　若劫奪他財，　　當受其極苦，　常吞熱鐵丸，　　復灌以銅汁。",
    "T17n0726_001:0455c16_0": "　無辜害眾生，　　當墮鐵鷹獄，　利爪而搏擊，　　長時受苦惱。",
    "T17n0726_001:0455c18_0": "　若人好傷殺，　　水族諸物命，　後墮鎔銅河，　　為業火燒煮。",
    "T17n0726_001:0455c20_0": "　若自貪盛事，　　而掩斥他善，　墮彼鐵磨獄，　　悲號無救度。",
    "T17n0726_001:0455c22_0": "　若人不饒益，　　當受多種形，　兩山夾其身，　　逼切復加[打丁+屑]。",
    "T17n0726_001:0455c24_0": "　若人說非法，　　破壞於橋梁，　鋒刃以為路，　　驅彼而來往。",
    "T17n0726_001:0455c26_0": "　以甲傷蚤虱，　　墮二羺頭山，　相擊死還生，　　展轉而受苦。",
    "T17n0726_001:0455c28_0": "　依止出離道，　　而不護禁戒，　墮煻煨獄中，　　肢體皆消爛。",
    "T17n0726_001:0456a01_0": "　矯現諸威儀，　　苟求邪活命，　墮屍糞獄中，　　為蛆虫咂食。",
    "T17n0726_001:0456a03_0": "　見五穀中虫，　　不擇而礱伐，　墮鐵碓獄中，　　常為彼舂擣。",
    "T17n0726_001:0456a05_0": "　見他苦生喜，　　諂曲多疑惑，　常懷忿惡心，　　作焰摩羅卒。",
    "T17n0726_001:0456a07_0": "　諸苦果種子，　　少略而分別，　清淨身語心，　　畢竟常遠離。",
    "T17n0726_001:0456a09_0": "地獄趣竟。",
    "T17n0726_001:0456a10_0": "　若人不樂施，　　復盜眾飲食，　墮大癭鬼中，　　常噉諸糞穢。",
    "T17n0726_001:0456a12_0": "　若障人布施，　　於己物生悋，　墮針口鬼中，　　腹大常飢渴。",
    "T17n0726_001:0456a14_0": "　無嗣慳財物，　　不捨不受用，　墮匱乏鬼中，　　得他享殘棄。",
    "T17n0726_001:0456a16_0": "　希望他施惠，　　自少施生悔，　墮下劣鬼中，　　常食於涎吐。",
    "T17n0726_001:0456a18_0": "　樂聞他過失，　　加惡語宣傳，　墮焰口鬼中，　　長受諸苦惱。",
    "T17n0726_001:0456a20_0": "　好起諸鬪諍，　　無少慈愍心，　墮疲極鬼中，　　食蜎蠕虫類。",
    "T17n0726_001:0456a22_0": "　恐愶取他財，　　得已或少施，　墮極醜鬼中，　　他怖獲微祀。",
    "T17n0726_001:0456a24_0": "　若人多讌樂，　　廣殺諸物命，　自食復與他，　　後墮羅剎鬼。",
    "T17n0726_001:0456a26_0": "　於供養香花，　　或嗅或私取，　由起少貪心，　　後作尋香鬼。",
    "T17n0726_001:0456a28_0": "　若人相崇奉，　　於己有所求，　怒色希彼財，　　後作猛惡鬼。",
    "T17n0726_001:0456b01_0": "　若人於他娶，　　常樂作媒伐，　後懷惡相離，　　死作步多鬼。",
    "T17n0726_001:0456b03_0": "　若人樂飲酒，　　過量復顛酗，　或持勸他人，　　後作藥叉鬼。",
    "T17n0726_001:0456b05_0": "　於父母師長，　　所欲相違背，　後生藥叉宮，　　勇健多卒暴。",
    "T17n0726_001:0456b07_0": "　彼慳貪過失，　　常生餓鬼中，　苦樂隨自因，　　是故勿復造。",
    "T17n0726_001:0456b09_0": "餓鬼趣竟。",
    "T17n0726_001:0456b10_0": "　人天三惡趣，　　唯自能救拔，　奔馳六趣中，　　如夢境和合。",
    "T17n0726_001:0456b12_0": "　覩自他眷屬，　　傷嘆豈長久，　如彼俳優人，　　數數易形色。",
    "T17n0726_001:0456b14_0": "　受地獄苦畢，　　或生於天中，　福盡復沈淪，　　墮彼畜生趣。",
    "T17n0726_001:0456b16_0": "　受種種形色，　　後得生人間，　貧苦極艱辛，　　譬車輪旋轉。",
    "T17n0726_001:0456b18_0": "畜生趣竟。",
    "T17n0726_001:0456b19_0": "　彼人趣壽命，　　分量本長遠，　多造殺生因，　　由此而減少。",
    "T17n0726_001:0456b21_0": "　縈纏諸病苦，　　癩瘦時疫等，　為鬼魅所著，　　及王法捶打。",
    "T17n0726_001:0456b23_0": "　若人於財利，　　勞役廣希求，　無少惠施心，　　後作守財鬼。",
    "T17n0726_001:0456b25_0": "　若人盜他財，　　用已或能施，　後墮鬼趣中，　　隨得隨散失。",
    "T17n0726_001:0456b27_0": "　若人於己財，　　隨分而行施，　當獲於富饒，　　不為他侵損。",
    "T17n0726_001:0456b29_0": "　若人以淨財，　　離慳廣行施，　得上妙飲食，　　所欲皆如意。",
    "T17n0726_001:0456c02_0": "　若人以珍饌，　　淨心而奉施，　其所得福報，　　色力命安隱。",
    "T17n0726_001:0456c04_0": "　若人以衣施，　　彼得生愛樂，　獲色相端嚴，　　具慚愧衣服。",
    "T17n0726_001:0456c06_0": "　若人造僧坊，　　歡喜而用施，　感宮殿莊嚴，　　五欲皆具足。",
    "T17n0726_001:0456c08_0": "　若人建橋梁，　　及車乘等施，　得最上安隱，　　珍寶之輦輿。",
    "T17n0726_001:0456c10_0": "　若人於曠野，　　施池井泉流，　於在所生處，　　無渴乏熱惱。",
    "T17n0726_001:0456c12_0": "　若人以嬖妾，　　嚴飾而為施，　彼所得果報，　　具欲樂富貴。",
    "T17n0726_001:0456c14_0": "　若人以經教，　　及世俗文典，　能持施於他，　　感博學大智。",
    "T17n0726_001:0456c16_0": "　若人以醫藥，　　及以無畏施，　彼所得果報，　　安樂離恐怖。",
    "T17n0726_001:0456c18_0": "　若施以燈明，　　其眼常清淨；　若施以音樂，　　得其聲美妙；　若施以臥具，　　獲安隱快樂；　若施以僮僕，　　營從常圍繞；　施乳牛等物，　　得色力壽命；　若施以良田，　　得倉庫盈溢。",
    "T17n0726_001:0456c24_0": "　如彼彼求者，　　各各隨所欲，　花果及清泉，　　愛語善安慰。",
    "T17n0726_001:0456c26_0": "　復有雖行施，　　役他而少與，　因恐怖發心，　　及希他讚譽；　或求現富貴，　　生天受快樂，　如是等行施，　　獲福極微少。",
    "T17n0726_001:0457a01_0": "　若樂行利他，　　不惜於身命，　常懷悲愍心，　　聖果不難得。",
    "T17n0726_001:0457a03_0": "　諸有來乞者，　　依時而給與，　令彼生忻悅，　　感果得如意。",
    "T17n0726_001:0457a05_0": "　施彼若艱難，　　受報時亦爾，　輟己惠於他，　　最上安樂法。",
    "T17n0726_001:0457a07_0": "　施為諸樂本，　　如種生其果，　愍彼來希求，　　隨與無空返。",
    "T17n0726_001:0457a09_0": "　慎勿侵外色，　　視之如己子，　設復於自妻，　　舉心即令止。",
    "T17n0726_001:0457a11_0": "　若人於欲境，　　繫心而樂著，　後生於世間，　　定受女身報。",
    "T17n0726_001:0457a13_0": "　若人厭女身，　　捨欲持淨戒，　發生堅固心，　　轉身作男子。",
    "T17n0726_001:0457a15_0": "　若人修梵行，　　則無諸損惱，　具福德威神，　　天人常恭敬。",
    "T17n0726_001:0457a17_0": "　若人不飲酒，　　安住於正念，　常出真實言，　　現獲於安隱。",
    "T17n0726_001:0457a19_0": "　若見他相違，　　勸喻令和悅，　感眷屬廣多，　　無別離苦惱。",
    "T17n0726_001:0457a21_0": "　於師長教勅，　　常歡喜聽受，　損益更籌量，　　則具善巧智。",
    "T17n0726_001:0457a23_0": "　貧窶執役者，　　好行於捶打，　無過而惱他，　　己苦更加苦。",
    "T17n0726_001:0457a25_0": "　若人具形色，　　恃之而起慢，　戲弄於他人，　　當獲矬傴報。",
    "T17n0726_001:0457a27_0": "　若人性慳鄙，　　善誘佯不聞，　彼極重愚癡，　　當獲聾瘂報。",
    "T17n0726_001:0457a29_0": "　行善有餘慶，　　積惡招苦惱，　各成辨彼因，　　隨業定當受。",
    "T17n0726_001:0457b02_0": "人趣報竟。",
    "T17n0726_001:0457b03_0": "　常行於諂誑，　　樂忿恚鬪諍，　由昔行施故，　　而作修羅主。",
    "T17n0726_001:0457b05_0": "修羅趣竟。",
    "T17n0726_001:0457b06_0": "　樂修十善因，　　於他無損害，　諸天常護持，　　得生四王天。",
    "T17n0726_001:0457b08_0": "　於父母三寶，　　恭敬隨能施，　具忍辱柔和，　　得生忉利天。",
    "T17n0726_001:0457b10_0": "　自不樂忿諍，　　勸他令和順，　純善修淨因，　　得生焰摩天。",
    "T17n0726_001:0457b12_0": "　樂多聞正法，　　專修解脫惠，　喜讚他功德，　　得生兜率天。",
    "T17n0726_001:0457b14_0": "　於施戒諸行，　　自性常愛樂，　起精進勇猛，　　得生變化天。",
    "T17n0726_001:0457b16_0": "　是最上有情，　　具沙門梵行，　增長解脫因，　　得生他化天。",
    "T17n0726_001:0457b18_0": "　以戒定熏修，　　普資於願力，　生天上人間，　　達真如實際。",
    "T17n0726_001:0457b20_0": "　如是善惡報，　　已分明顯示，　作善招人天，　　造惡縈極苦。",
    "T17n0726_001:0457b22_0": "　老病死未至，　　勤思求正法，　自果報一來，　　所愛皆離別。",
    "T17n0726_001:0457b24_0": "　彼貪等過失，　　深可生厭患，　智者善思惟，　　是故當遠離。",
    "T17n0726_001:0457b26_0": "　若常行利他，　　則無諸障惱，　罪福定無差，　　略說宜諦聽。",
    "T17n0726_001:0457b28_0": "六趣輪迴經"
}