{
    "T15n0639_010:0611c20_0": "月燈三昧經卷第十",
    "T15n0639_010:0611c22_0": "高齊天竺三藏那連提耶舍譯",
    "T15n0639_010:0611c23_0": "「童子！",
    "T15n0639_010:0611c23_1": "是故，菩薩應當具足修學身戒。",
    "T15n0639_010:0611c23_2": "云何菩薩具足身戒？",
    "T15n0639_010:0611c24_3": "若菩薩具足身戒，於一切法得無礙智，謂身善修行。",
    "T15n0639_010:0611c25_4": "若身善修行者，於一切法得無礙智，是名菩薩具足身戒。",
    "T15n0639_010:0611c27_0": "「復次，童子！",
    "T15n0639_010:0611c27_1": "若具足身戒菩薩，能獲三十二大人之相、得如來十力、四無所畏、四無礙智、十八不共法。",
    "T15n0639_010:0611c29_2": "童子！",
    "T15n0639_010:0611c29_3": "是名菩薩具足身戒。",
    "T15n0639_010:0612a01_0": "「復次，童子！",
    "T15n0639_010:0612a01_1": "具足身戒菩薩，能獲三解脫門。",
    "T15n0639_010:0612a01_2": "何者為三？",
    "T15n0639_010:0612a02_3": "謂空解脫門、無相解脫門、無願解脫門，是名具足身戒。",
    "T15n0639_010:0612a04_0": "「復次，童子！",
    "T15n0639_010:0612a04_1": "若具足身戒菩薩，能得具足四梵住。",
    "T15n0639_010:0612a05_2": "何等為四？",
    "T15n0639_010:0612a05_3": "謂慈念一切眾生，悲、喜、捨心亦復如是。",
    "T15n0639_010:0612a06_4": "童子！",
    "T15n0639_010:0612a06_5": "是名菩薩具足身戒。",
    "T15n0639_010:0612a07_0": "「復次，童子！",
    "T15n0639_010:0612a07_1": "云何菩薩修身善行？",
    "T15n0639_010:0612a07_2": "謂四念處、四正勤、四如意足、五根、五力、七覺分、八聖道分，是名菩薩身戒具足。",
    "T15n0639_010:0612a10_0": "「復次，童子！",
    "T15n0639_010:0612a10_1": "具足身戒菩薩，能得四禪及四正受、能住大悲，得善覺觀、得寂滅覺觀，是名菩薩具足身戒。",
    "T15n0639_010:0612a13_0": "「復次，童子！",
    "T15n0639_010:0612a13_1": "若菩薩具足身戒，遠離殺生、偷盜、邪婬、妄語、兩舌、惡口、綺語、貪、瞋、邪見十不善業。",
    "T15n0639_010:0612a15_2": "斗秤欺誑、語言欺誑、衣服欺誑、因官形勢割截、破壞、凌押、繫縛、邪曲、虛妄、與貪共行，一切惡業悉皆遠離，自禁防制，無貪、無取，悉皆斷除；猶如斷截多羅樹頭，於未來世不復更起，無有生法。",
    "T15n0639_010:0612a19_3": "童子應知：此法是為菩薩具足身戒。",
    "T15n0639_010:0612a20_4": "「童子！",
    "T15n0639_010:0612a20_5": "乃於往昔過阿僧祇阿僧祇廣大無量無邊不可思議劫，爾時有佛號曰智光如來、應供、正遍知、明行足、善逝、世間解、無上士、調御丈夫、天人師、佛、世尊，於時住世六十億歲。",
    "T15n0639_010:0612a24_6": "「爾時，有王號曰勝思惟，與其眷屬八萬億人俱，往智光如來所，頂禮佛足，右遶三匝，退坐一面。",
    "T15n0639_010:0612a26_7": "「爾時，智光如來即以偈頌說身律儀：「『猶如虛空無垢穢，　　自性光潔畢竟淨；　　如斯身戒亦如是，　　不可音聲而演說。",
    "T15n0639_010:0612b01_0": "　　音聲與空不可知，　　如是二種同一相。",
    "T15n0639_010:0612b02_0": "　　說於虛空無相貌，　　彼相便同於身戒；　　若知其戒惟一相，　　彼便具足戒律儀。",
    "T15n0639_010:0612b04_0": "　　智性無生境亦寂，　　真無漏中妄想盡，　　亦無貪著及愛欲，　　不於財色起渴愛。",
    "T15n0639_010:0612b06_0": "　　若不見於諸有過，　　終不能知是身戒；　　若有能知無漏戒，　　彼便無復一切生。",
    "T15n0639_010:0612b08_0": "　　當知羅漢法如是，　　非諸外道之所知。",
    "T15n0639_010:0612b09_0": "　　於諸三界心怖畏、　　於欲資產無貪愛，　　不悕王位及資財，　　彼能具足此身戒；　　我今說此身戒義，　　此義聲教不能說，　　若能知是法母者，　　是人常能住身戒；　　智者愛樂是義母，　　信樂是義故我說，　　遠離非義應真義，　　斯則常名住身戒；　　諸佛法中說何義？",
    "T15n0639_010:0612b15_1": "　　云何善能知是義？",
    "T15n0639_010:0612b16_0": "　　若能知於相應義，　　是即名為住身戒。",
    "T15n0639_010:0612b17_0": "　　若有觀察於無相，　　一切無我悉空無，　　彼人不名無戒者，　　是人修學實際故。",
    "T15n0639_010:0612b19_0": "　　觀一切有知非有，　　是人恒住非有際；　　於一切有無所著，　　是人能證無相定。",
    "T15n0639_010:0612b21_0": "　　若人知於無我法，　　自體空無性非有，　　是人不名無戒者，　　已覺決定真實故；　　若人能知五陰空，　　諸法寂滅無神我，　　彼便名為持戒者，　　其身不復行惡業。",
    "T15n0639_010:0612b25_0": "　　無有律儀取相者，　　存於我想心執著，　　若取色相執著人，　　起於愛欲無律儀。",
    "T15n0639_010:0612b27_0": "　　若常修學於實際，　　是人究竟真妙空，　　彼不更起於愛欲，　　不為無戒墮惡道。",
    "T15n0639_010:0612b29_0": "　　蟻子堪能動虛空、　　須彌安固復令動，　　若有善學實法者，　　諸天妙色不能動；　　彩色可以畫虛空、　　亦可手執於太虛，　　一切諸魔愛、欲等，　　無有能得動搖者；　　呼響音聲猶可捉、　　大石沈水亦可浮，　　如是學於身戒者，　　無有能知彼心念；　　所有一切諸音聲，　　悉皆盛內於篋中，　　若住如是身戒者，　　無有能知彼住所；　　所有雲、雷及電光、　　日、月明等悉可執，　　若有住於身戒者，　　無能知彼身自性；　　四方所有諸風輪，　　羅網、鈎羂可繫縛，　　若有住於身戒者，　　無有能知彼身量。",
    "T15n0639_010:0612c12_0": "　　其有住於制心者，　　非諸眾生之境界，　　能善修習身戒者，　　猶如虛空無能染。",
    "T15n0639_010:0612c14_0": "　　於其四方風行道，　　虛空鳥迹猶可見，　　彼之身量不可測，　　及心所行難可思。",
    "T15n0639_010:0612c16_0": "　　若住如是身戒者，　　彼無一切諸過惡，　　遠離一切煩惱聚，　　由學如是身戒故；　　住於清淨寂滅定，　　不為刀、火之所害，　　彼身無能執捉者，　　由常修學身戒故；　　如是住者無怖畏，　　心無紛動、無嫉妬，　　遠離一切諸厄難，　　修學如是身戒故；　　不畏刀杖及毒藥，　　亦不怖畏水、火災，　　遠離一切諸厄難，　　修學如是身戒故。",
    "T15n0639_010:0612c24_0": "　　不畏雨雹及盜賊、　　所有一切毒害等，　　彼離一切我想故，　　以離想故無怖畏；　　遠離怖畏及恐懼，　　以無怖畏心不動，　　心不動轉無怖畏，　　億諸魔眾不能怖。",
    "T15n0639_010:0612c28_0": "　　若於菩薩身戒所，　　演說開曉及顯示，　　若有學是身戒者，　　諸億魔眾不能擾；　　若有欲知諸佛法，　　當知無有其限齊，　　若有修學身戒者，　　是人能為三界塔；　　若有欲知是佛法，　　不可思議寂滅眾，　　若學如是身戒者，　　其行堅固速成佛；　　若有欲得大仙法，　　不可思議佛十力，　　若學如是身戒者，　　修習佛力得不難；　　十八最勝不共法，　　諸佛、如來所安住，　　若有修學是身戒，　　彼得此法不為難；　　若於七覺支寶所，　　及與神足、辯才等，　　若有修學身戒者，　　獲彼妙果不為難；　　於其梵住及四禪，　　及以三種解脫門、　　安隱覺觀及寂滅，　　住身戒者得不難；　　四念處等及正勤，　　大仙五根及五力，　　亦於聖寶八正道，　　住身戒者得不難；　　於餘諸佛所有法，　　不可思議無限量，　　彼得此法悉不難，　　以學如是身戒故。』",
    "T15n0639_010:0613a17_0": "　　得聞如是身戒已，　　是王獲得最勝利，　　歡喜踊躍而愛樂，　　於彼佛法便出家。",
    "T15n0639_010:0613a19_0": "　　出家已經十億歲，　　修行最勝淨梵行，　　恒常修行四梵住，　　利益世間諸天人。",
    "T15n0639_010:0613a21_0": "　　善修清淨梵住已，　　便得如是勝身戒，　　復見十方億千佛，　　修行如是菩提行。",
    "T15n0639_010:0613a23_0": "　　於彼勝法出家已，　　修行最勝淨梵行，　　具足多聞妙辯才，　　是名聰慧大法師。",
    "T15n0639_010:0613a25_0": "　　堅持禁戒無缺漏，　　戒身清淨無瑕穢，　　所謂聖戒無漏戒，　　當知聖戒是常住。",
    "T15n0639_010:0613a27_0": "　　童子！",
    "T15n0639_010:0613a27_1": "我昔修菩提，　　爾時化作勝思王，　　汝勿致疑為異人，　　當知即是我身也。",
    "T15n0639_010:0613a29_0": "　　童子！",
    "T15n0639_010:0613a29_1": "汝應隨順學，　　安住如是勝身戒，　　當為億眾廣宣說，　　不久亦當得如我。",
    "T15n0639_010:0613b02_0": "「童子！",
    "T15n0639_010:0613b02_1": "是故，菩薩當修行清淨身業。",
    "T15n0639_010:0613b02_2": "何以故？",
    "T15n0639_010:0613b02_3": "修行淨業菩薩摩訶薩，不畏墮於地獄、畜生、餓鬼、閻魔羅等，亦不畏八難、五趣苦厄，又不畏水、火、五兵、毒藥、王賊、師子、虎、豹、豺狼、犀、象、熊、羆一切惡獸、毒蟲食肉之屬，亦復不畏人非人難。",
    "T15n0639_010:0613b07_4": "「童子！",
    "T15n0639_010:0613b07_5": "修行清淨身行菩薩摩訶薩，欲以手掌舉此三千大千世界，若高一多羅乃至十多羅，隨其所欲悉能舉之。",
    "T15n0639_010:0613b09_6": "「童子！",
    "T15n0639_010:0613b09_7": "淨身行菩薩摩訶薩能達究竟神通彼岸。",
    "T15n0639_010:0613b10_8": "彼以報得神足福德力故，攝取遠離隨順無染寂滅之定，悉皆能入；依是定故，無漏成就得一切世間無礙之眼。",
    "T15n0639_010:0613b13_9": "云何神足？",
    "T15n0639_010:0613b13_10": "謂隨念能為威力自在解了無滯，隨欲能成故名神足。",
    "T15n0639_010:0613b15_0": "「復次，童子！",
    "T15n0639_010:0613b15_1": "住神足菩薩摩訶薩能為種種神變之事，所謂一能為多、多能為一，隱顯自在，石壁諸山徹過無礙如風行空，在於空中加趺而坐猶如飛鳥，履水如地，出沒地中如水無異，身出煙焰如大火聚，日月有大威德而能捫摸，欲為大身自在無礙乃至梵天。」",
    "T15n0639_010:0613b20_2": "爾時，世尊即說偈言：「神通自在遊十方，　　於諸石壁及諸山，　隨意徹過無有礙；　　猶如飛鳥順風行，　履於大地猶如水，　　出沒自在無所礙；　遊行於水不沈沒，　　猶若履於堅[革*卬]地；　一身能現於千身，　　無量多身能為一，　隨意能現種種色，　　智者為渡眾生故；　遊行空中如飛鳥，　　身出煙焰如火聚，　復能己身悉流出，　　清淨涼冷香美水。",
    "T15n0639_010:0613c01_0": "　智者端坐於此地，　　而能以手摩日、月，　一念能往梵天所，　　而為梵眾演勝法；　千億梵眾聞法已，　　樂求無上獲勝利，　復能往餘勝天處，　　而為演說最勝法。",
    "T15n0639_010:0613c05_0": "　若其意欲說法時，　　便能震動大千界，　又令無量億佛剎，　　微妙音聲悉充滿。",
    "T15n0639_010:0613c07_0": "「童子！",
    "T15n0639_010:0613c07_1": "是故，菩薩應當修學清淨身行。",
    "T15n0639_010:0613c07_2": "何以故？",
    "T15n0639_010:0613c08_0": "修行清淨身行菩薩摩訶薩，天耳界清淨過人聞於音聲——若地獄、畜生、閻魔羅處，天上、人中，若近、若遠——是名天耳通。",
    "T15n0639_010:0613c10_1": "「童子！",
    "T15n0639_010:0613c10_2": "菩薩復應修學清淨身行。",
    "T15n0639_010:0613c11_3": "何以故？",
    "T15n0639_010:0613c11_4": "修行清淨身行菩薩摩訶薩，常能知他心：有欲心如實知有欲心、無欲心如實知無欲心、有瞋心如實知有瞋心、無瞋心如實知無瞋心、有癡心如實知有癡心、無癡心如實知無癡心、有取心如實知有取心、無取心如實知無取心、有顛倒心如實知有顛倒心、無顛倒心如實知無顛倒心、有小心如實知有小心、無小心如實知無小心、有大心如實知有大心、無大心如實知無大心、有光潔心如實知有光潔心、無光潔心如實知無光潔心、無量心如實知無量心、有量心如實知有量心、總心如實知總心、無總心如實知無總心、亂心如實知亂心、無亂心如實知無亂心、定心如實知定心、非定心如實知非定心、上心如實知上心、無上心如實知無上心、解脫心如實知解脫心、非解脫心如實知非解脫心、無學心如實知無學心、學心如實知學心。",
    "T15n0639_010:0613c28_5": "童子！",
    "T15n0639_010:0613c28_6": "是名菩薩於他眾生心如實了知。",
    "T15n0639_010:0614a01_0": "「復次，童子！",
    "T15n0639_010:0614a01_1": "菩薩應當修學清淨身行。",
    "T15n0639_010:0614a01_2": "何者菩薩清淨身行？",
    "T15n0639_010:0614a02_3": "所謂念知種種宿命之事，若一生、二生、三生，乃至十生、二十生、三十生，百生、千生、萬生、十萬生、百萬生、千萬生、萬萬生，復念知一劫、百劫，乃至千、萬劫事，知劫成、知劫壞、及知劫成壞、乃至知於無量劫成壞事，及知劫中彼曾有眾生如是名、如是姓、如是生處、如是飲食、如是長壽、如是短壽、如是久住、如是壽盡、知如是受苦、如是受樂、若於此處死彼處生、彼處死此處生、如是狀貌、如是國土，如是往事悉皆憶知，是名菩薩宿命智通。",
    "T15n0639_010:0614a13_0": "「復次，童子！",
    "T15n0639_010:0614a13_1": "菩薩應當修習清淨身行。",
    "T15n0639_010:0614a13_2": "何者菩薩清淨身行？",
    "T15n0639_010:0614a14_3": "所謂天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自作業皆悉了知。",
    "T15n0639_010:0614a17_4": "是諸眾生成就身惡行、成就口惡行、成就意惡行、毀謗賢聖、邪見業因緣故，身壞命終墮於地獄；是諸眾生若成就身善行、成就口善行、成就意善行、不謗賢聖、正見因緣故，身壞命終趣於善處，生於天上。",
    "T15n0639_010:0614a22_5": "童子！",
    "T15n0639_010:0614a22_6": "是名菩薩天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自己業皆悉了知，是名天眼通。",
    "T15n0639_010:0614a27_0": "「復次，童子！",
    "T15n0639_010:0614a27_1": "若修行清淨身行菩薩摩訶薩，以一念三世相應智慧，所有若知、若見、若得、若證、應當了知，彼一切悉知、悉見、悉得、悉證、悉皆了達。",
    "T15n0639_010:0614b01_2": "彼法云何？",
    "T15n0639_010:0614b01_3": "所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂悲、苦惱。",
    "T15n0639_010:0614b04_4": "如是，十二因緣應知、應見、應得、應證、應當覺了。",
    "T15n0639_010:0614b05_5": "如是，無明滅故行滅、行滅故識滅、識滅故名色滅、名色滅故六入滅、六入滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故老、死滅、憂悲、苦惱一切皆滅，如實知見、如實得證、如實覺了。",
    "T15n0639_010:0614b10_0": "於四聖諦亦如實了知，是名漏盡通。」",
    "T15n0639_010:0614b10_1": "爾時，世尊而說偈言：「菩薩已顯示，　　神通之次第，　安住三昧中，　　悉能隨意到。",
    "T15n0639_010:0614b14_0": "　善修其耳根，　　得難思天耳，　其耳能得聞，　　導師所說法。",
    "T15n0639_010:0614b16_0": "　能知眾生心，　　有欲及離欲，　有瞋及無瞋，　　有癡及無癡。",
    "T15n0639_010:0614b18_0": "　了知宿世事，　　本昔所居處，　於其千億劫，　　智慧能照達。",
    "T15n0639_010:0614b20_0": "　善修於眼根，　　得難思天眼，　以眼見眾生，　　死此生於彼。",
    "T15n0639_010:0614b22_0": "　一念能悉知，　　一切眾生念，　如是悉了知，　　彼智不思議。",
    "T15n0639_010:0614b24_0": "「童子！",
    "T15n0639_010:0614b24_1": "云何口戒？",
    "T15n0639_010:0614b24_2": "菩薩摩訶薩若成就口戒，則得佛六十種無礙清淨美妙音聲不可思議，是名口戒。",
    "T15n0639_010:0614b27_0": "「復次，童子！",
    "T15n0639_010:0614b27_1": "若具足口戒菩薩摩訶薩有所言說，人皆信受，是名口戒。",
    "T15n0639_010:0614b29_0": "「復次，童子！",
    "T15n0639_010:0614b29_1": "具足口戒菩薩摩訶薩得三十二大人相、得如來十力——所謂是處非處智力、知諸眾生過去未來現在業處因果智力、知諸禪定解脫三昧正受有煩惱無煩惱智力、知他壽命知他眾生根差別智力、知眾生種種無量欲智力、知諸眾生種種無量性智力、知一切至處道智力、知宿命智力、知一切眾生生死智力、知漏盡智力。",
    "T15n0639_010:0614c08_0": "「復次，童子！",
    "T15n0639_010:0614c08_1": "若具足口戒菩薩摩訶薩能得四無畏、十八不共法，是名口戒具足。",
    "T15n0639_010:0614c10_0": "「復次，童子！",
    "T15n0639_010:0614c10_1": "若具足口戒菩薩摩訶薩得三解脫門、得四梵住，是名具足口戒。",
    "T15n0639_010:0614c12_0": "「復次，童子！",
    "T15n0639_010:0614c12_1": "具足口戒菩薩摩訶薩，略而言之，得四念處、四正勤、四如意足、五根、五力、七覺分、八聖道分，是名菩薩具足口戒。",
    "T15n0639_010:0614c15_0": "「復次，童子！",
    "T15n0639_010:0614c15_1": "若具足口戒菩薩摩訶薩得大悲梵住、得大捨梵住、得安隱覺、得寂滅覺，是名菩薩具足口戒。",
    "T15n0639_010:0614c18_0": "「復次，童子！",
    "T15n0639_010:0614c18_1": "若菩薩摩訶薩具足口戒者，得遠離妄語、兩舌、惡口、綺語，於父母師長所不出麁言，一切過惡之言菩薩悉皆遠離。",
    "T15n0639_010:0614c20_2": "於彼言說，如實了知如響、如夢、如幻、如化、如陽焰、如光影，於此響聲乃至光影悉無所得、無分別、無取、無緣、無執著，是名菩薩具足口戒。",
    "T15n0639_010:0614c23_3": "「童子！",
    "T15n0639_010:0614c24_0": "清淨口戒菩薩摩訶薩得一切佛語、得一切佛神足、得一切佛神通。」",
    "T15n0639_010:0614c25_1": "爾時，世尊而說頌曰：「若與口戒相應者，　　是諸菩薩必獲得，　一切諸法無礙智，　　是名具足於口戒；　若與口戒相應者，　　獲三十二大人相、　得佛十力、不共法，　　是名具足於口戒；　若與口戒相應者，　　能得一切諸佛法，　謂我已說諸佛法，　　是名具足於口戒；　若與口戒相應者，　　能獲梵住及辯才，　逮不思議希有法，　　是名具足於口戒；　若與口戒相應者，　　得四念處及正勤，　具四神足、根、力等，　　是名具足於口戒；　若與口戒相應者，　　得於大捨無所畏，　得大悲愍清淨住，　　是名具足於口戒；　若與口戒相應者，　　能得清淨安隱覺，　及得寂靜覺觀等，　　是名具足於口戒；　若與口戒相應者，　　遠離妄語及兩舌，　復離惡口及綺語，　　是名具足於口戒；　若與口戒相應者，　　終不誹謗於正法，　亦不毀訾於如來，　　是名具足於口戒；　若與口戒相應者，　　於其父母、師長所，　不作非法麁惡言，　　是名具足於口戒；　若與口戒相應者，　　終不起口一切過，　彼能悉離無有餘，　　是名具足於口戒；　若與口戒相應者，　　能知語言猶如響，　覺了音聲猶如夢，　　是名具足於口戒；　了知無我及壽命，　　緣起虛妄猶如夢，　能知語言如是者，　　是名具足於口戒；　滅諦不實猶如夢，　　涅槃之體如夢性，　菩薩知言如是者，　　是名具足於口戒；　諸餘語言不可得，　　無有分別、無滯著、　無有攀緣、無取執，　　是名具足於口戒。",
    "T15n0639_010:0615a29_0": "「童子！",
    "T15n0639_010:0615a29_1": "云何名意戒？",
    "T15n0639_010:0615a29_2": "若具足意戒菩薩摩訶薩，得一切佛法、得一切神通、心得不動解脫，若具足意戒菩薩摩訶薩得金剛三昧定，是名意戒成就。",
    "T15n0639_010:0615b04_0": "「復次，童子！",
    "T15n0639_010:0615b04_1": "若具足意戒菩薩摩訶薩得熾然光明，是名具足意戒；若具足意戒菩薩摩訶薩得六十種美妙音聲相應，是名具足意戒。",
    "T15n0639_010:0615b07_0": "「復次，童子！",
    "T15n0639_010:0615b07_1": "若具足意戒菩薩摩訶薩得三十二大人相、十力、四無畏、四無礙智、十八不共法，是名具足意戒。",
    "T15n0639_010:0615b10_0": "「復次，童子！",
    "T15n0639_010:0615b10_1": "具足意戒菩薩摩訶薩得三解脫門——謂空、無相、無願——是名具足意戒。",
    "T15n0639_010:0615b12_0": "「復次，童子！",
    "T15n0639_010:0615b12_1": "具足意戒菩薩摩訶薩得四梵住——謂大慈、大悲、大喜、大捨——是名具足意戒。",
    "T15n0639_010:0615b14_0": "「復次，童子！",
    "T15n0639_010:0615b14_1": "具足意戒菩薩摩訶薩得四念處、四正勤、四如意足、五根、五力、七覺分、八聖道分，是名具足意戒。",
    "T15n0639_010:0615b17_0": "「復次，童子！",
    "T15n0639_010:0615b17_1": "若具足意戒菩薩摩訶薩得住大悲、得住大捨、得安隱覺、得寂滅覺、得利益、得威儀、得勝行，是名具足意戒。",
    "T15n0639_010:0615b20_0": "「復次，童子！",
    "T15n0639_010:0615b20_1": "若菩薩摩訶薩棄捨邪見，不與邪見俱；斷除瞋恚，不與瞋恚俱；斷除慳貪，不與慳貪俱；棄捨懈怠，不與懈怠俱；於父母師長所不起諂曲心、貪瞋癡心，亦不與俱；不捨菩提心、不捨信樂心，諸餘過惡覺觀心悉皆捨離，亦不與俱，是名具足意戒。",
    "T15n0639_010:0615b25_2": "「善知諸法如幻、如夢、如化、如焰、如響、如光影，無去、無來，亦復知苦如夢、知無我如夢、知無常如夢、知無眾生如夢、知空如夢，意無所得、無分別、無滯著、無攀緣、無取執。",
    "T15n0639_010:0615b29_3": "童子！",
    "T15n0639_010:0615b29_4": "是名菩薩具足意戒。",
    "T15n0639_010:0615c01_0": "「若菩薩具足清淨意戒法者便遠離一切諸難，得不可思議一切諸佛法、得一切諸佛神通、得心解脫不動。",
    "T15n0639_010:0615c03_1": "童子！",
    "T15n0639_010:0615c03_2": "是名具足意戒。」",
    "T15n0639_010:0615c03_3": "爾時，世尊而說頌曰：「一心諦聽勿亂想，　　所說意戒淨無垢，　得聞法已起諸行，　　便能速悟於菩提。",
    "T15n0639_010:0615c07_0": "　智者若持於意戒，　　第一寂靜廣不動，　佛法難思未曾有，　　是則名為意戒淨；　智者若持於意戒，　　心得解脫常不動，　得如金剛最勝定，　　是則名為意戒淨；　智者若能發起此，　　稱欲敷演廣利益，　獲得六十微妙聲，　　是則名為意戒淨；　智者意戒最為上，　　得三十二大人相，　得佛十力、諸功德，　　是則名說勝意戒；　智者若持於意戒，　　獲得辯才及無畏、　得勝希有難思法，　　是則名為勝意戒；　智者若持於意戒，　　得四念處及神足，　復獲正勤及根、力，　　是名已說勝意戒；　智者若持於意戒，　　能得清淨七覺支，　亦能獲得八聖道，　　是則已說勝意戒；　智者若持於意戒，　　獲得最勝大捨住，　及大悲住淨無垢，　　是名已說勝意戒；　智者若持於意戒，　　得安隱覺淨無垢，　得遠離覺諸功德，　　是則名說勝意戒；　智者若持於意戒，　　不與一切邪見居，　恒常不起無明恚，　　是則名為意戒淨。",
    "T15n0639_010:0615c27_0": "　若能具足意戒者，　　乃至少時不諂曲，　父母、師所無諂偽，　　是則已說意戒淨；　智者若具於意戒，　　貪、瞋等事悉永離，　愚癡之法亦皆斷，　　是則已說勝意戒；　智者若具於意戒，　　恒常不捨菩提心，　信心決定終不壞，　　是則已說勝意戒；　智者若具於意戒，　　所有一切諸過惡，　皆悉遠離不與居，　　是則已說勝意戒；　心能入於如幻法，　　猶如睡夢、陽焰等，　亦如光影、呼聲響，　　是則已說勝意戒；　知苦惱事猶如夢，　　及與無常、空無我，　心意能知如是者，　　是則已說勝意戒；　知無眾生、無壽命，　　悟諸因緣如輪轉，　無所從來、無去處，　　是則已說勝意戒；　推求彼意無可得，　　亦無分別、無滯著、　無有攀緣、無取執，　　是則已說勝意戒；　第一義諦猶如夢，　　觀知涅槃亦復然，　智者若了意如是，　　是則已說勝意戒。",
    "T15n0639_010:0616a16_0": "「童子！",
    "T15n0639_010:0616a16_1": "彼云何名業清淨？",
    "T15n0639_010:0616a16_2": "見於三有猶如夢想，於彼厭離不起貪愛，是名業清淨。",
    "T15n0639_010:0616a17_3": "「云何名過於攀緣？",
    "T15n0639_010:0616a18_4": "謂知陰界入如幻而遠離故。",
    "T15n0639_010:0616a18_5": "「云何名了知諸陰？",
    "T15n0639_010:0616a19_6": "謂悟知諸陰猶如陽焰故。",
    "T15n0639_010:0616a19_7": "「云何得諸界平等？",
    "T15n0639_010:0616a20_8": "謂知界等如化而棄捨故。",
    "T15n0639_010:0616a20_9": "「云何遣除諸入？",
    "T15n0639_010:0616a21_10": "謂入如光影而棄捐故。",
    "T15n0639_010:0616a21_11": "「云何名斷除渴愛？",
    "T15n0639_010:0616a22_12": "謂於一切法無諸攀緣故。",
    "T15n0639_010:0616a22_13": "「云何名證於無生忍？",
    "T15n0639_010:0616a23_14": "於一切法無所得故。",
    "T15n0639_010:0616a23_15": "「云何名知於諸業？",
    "T15n0639_010:0616a24_16": "謂發起精進斷除諸苦故。",
    "T15n0639_010:0616a24_17": "「云何名顯示諸因？",
    "T15n0639_010:0616a25_18": "謂陰如響，無有生故。",
    "T15n0639_010:0616a25_19": "「云何名不壞於果？",
    "T15n0639_010:0616a25_20": "謂業果如夢而無所壞故。",
    "T15n0639_010:0616a26_21": "「云何名現見諸法？",
    "T15n0639_010:0616a26_22": "謂諸法中得無生忍故。",
    "T15n0639_010:0616a27_23": "「云何名修集於道？",
    "T15n0639_010:0616a27_24": "於一切法無所修故。",
    "T15n0639_010:0616a28_25": "「云何名值遇諸佛？",
    "T15n0639_010:0616a28_26": "謂具一切諸佛戒行故。",
    "T15n0639_010:0616a29_27": "「云何名智慧明利？",
    "T15n0639_010:0616a29_28": "謂於一切法獲無生忍故。",
    "T15n0639_010:0616b01_29": "「云何名入諸眾生樂欲？",
    "T15n0639_010:0616b01_30": "謂知諸眾生前後根差別故。",
    "T15n0639_010:0616b02_31": "「云何名得於法智？",
    "T15n0639_010:0616b02_32": "謂於一切法無所得故。",
    "T15n0639_010:0616b03_33": "「云何名無礙辯智？",
    "T15n0639_010:0616b03_34": "謂能達如實法式故。",
    "T15n0639_010:0616b04_35": "「云何名善知文字差別智？",
    "T15n0639_010:0616b04_36": "謂知三種語言差別故。",
    "T15n0639_010:0616b05_37": "「云何名過於諸事？",
    "T15n0639_010:0616b05_38": "謂悟解無事故。",
    "T15n0639_010:0616b06_39": "「云何名知於音聲？",
    "T15n0639_010:0616b06_40": "謂入音聲如響智故。",
    "T15n0639_010:0616b07_41": "「云何名得歡喜？",
    "T15n0639_010:0616b07_42": "謂於一切法無所得，遠離苦惱、棄捨重擔而出離故。",
    "T15n0639_010:0616b08_43": "「云何名得於愛喜？",
    "T15n0639_010:0616b09_44": "謂於乞求者令得歡喜，知施時見利益故。",
    "T15n0639_010:0616b10_45": "「云何名心調正直？",
    "T15n0639_010:0616b10_46": "謂能了知四真諦故。",
    "T15n0639_010:0616b11_0": "「云何名正直威儀？",
    "T15n0639_010:0616b11_1": "謂調均身故。",
    "T15n0639_010:0616b11_2": "「云何名遠離怒色？",
    "T15n0639_010:0616b12_3": "謂斷諸瞋過故。",
    "T15n0639_010:0616b12_4": "「云何名面常怡悅？",
    "T15n0639_010:0616b12_5": "謂善戒共住安隱故。",
    "T15n0639_010:0616b13_6": "「云何名美妙言？",
    "T15n0639_010:0616b13_7": "謂與他人說利益事故。",
    "T15n0639_010:0616b14_8": "「云何名先言慰喻？",
    "T15n0639_010:0616b14_9": "謂先言：『善來。』",
    "T15n0639_010:0616b14_10": "速起迎接故。",
    "T15n0639_010:0616b15_11": "「云何名不懈怠？",
    "T15n0639_010:0616b15_12": "謂不捨策勤故。",
    "T15n0639_010:0616b15_13": "「云何名恭敬尊長？",
    "T15n0639_010:0616b16_14": "謂敬懼尊長如善知識想故。",
    "T15n0639_010:0616b17_0": "「云何名供養尊長？",
    "T15n0639_010:0616b17_1": "謂隨所侍養從教故。",
    "T15n0639_010:0616b17_2": "「云何名生便知足？",
    "T15n0639_010:0616b18_3": "謂於一切資生而不樂著故。",
    "T15n0639_010:0616b18_4": "「云何名求白法無厭？",
    "T15n0639_010:0616b19_5": "謂集諸善法故。",
    "T15n0639_010:0616b19_6": "「云何名命清淨？",
    "T15n0639_010:0616b20_7": "謂隨宜所得便生知足，若不知足便生諂曲、誇談、誑誘、激發他人、以利求利，是事悉捨故。",
    "T15n0639_010:0616b22_8": "「云何名不捨住阿蘭若處？",
    "T15n0639_010:0616b22_9": "所謂不棄策勤，樂於邊閑及以叢林、巖穴、澗谷，愛樂於法，不與在家、出家交遊，不著利養，斷除渴愛，受禪定喜故。",
    "T15n0639_010:0616b25_10": "「云何名地地住處智？",
    "T15n0639_010:0616b25_11": "謂聲聞果處智、辟支佛果處智，菩薩地住處智故。",
    "T15n0639_010:0616b27_0": "「云何名憶念不忘？",
    "T15n0639_010:0616b27_1": "謂念無常、苦、空、無我故。",
    "T15n0639_010:0616b27_2": "「云何名得陰巧便智？",
    "T15n0639_010:0616b28_3": "謂知陰、界、入差別而無所得故。",
    "T15n0639_010:0616b29_4": "「云何名證於神通？",
    "T15n0639_010:0616b29_5": "謂獲四神足能為變現故。",
    "T15n0639_010:0616c01_6": "「云何名滅諸煩惱？",
    "T15n0639_010:0616c01_7": "謂斷除貪、瞋、癡故。",
    "T15n0639_010:0616c02_0": "「云何名斷除習氣？",
    "T15n0639_010:0616c02_1": "謂厭昔愚行，不樂聲聞、辟支佛地故。",
    "T15n0639_010:0616c03_2": "「云何名為轉勝行？",
    "T15n0639_010:0616c03_3": "謂能起如來力、無畏、四無礙辯故。",
    "T15n0639_010:0616c04_4": "「云何名修習因？",
    "T15n0639_010:0616c04_5": "謂斷除憎愛故。",
    "T15n0639_010:0616c05_6": "「云何名知犯方便？",
    "T15n0639_010:0616c05_7": "謂知波羅提木叉、知毘尼、知戒故。",
    "T15n0639_010:0616c06_8": "「云何名斷諸悔惱？",
    "T15n0639_010:0616c06_9": "於諸罪過至誠懺悔，更不重造，修諸善法故。",
    "T15n0639_010:0616c07_10": "「云何名斷除愛戀？",
    "T15n0639_010:0616c08_11": "拔於三界渴愛枝條，發生未起之善、已生之善令不壞失故。",
    "T15n0639_010:0616c09_12": "「云何名越過諸有？",
    "T15n0639_010:0616c09_13": "謂於諸三界而無所得又不顧念，是名過於諸有。",
    "T15n0639_010:0616c11_14": "「云何名明達宿命？",
    "T15n0639_010:0616c11_15": "謂憶知過去世事故。",
    "T15n0639_010:0616c12_0": "「云何名於業果無疑？",
    "T15n0639_010:0616c12_1": "謂離諸斷常故。",
    "T15n0639_010:0616c12_2": "「云何名思惟於法？",
    "T15n0639_010:0616c13_3": "謂思念如實之法故。",
    "T15n0639_010:0616c13_4": "「云何名習於多聞？",
    "T15n0639_010:0616c14_5": "謂修習、受持聲聞藏、辟支佛藏、菩薩藏故。",
    "T15n0639_010:0616c15_6": "「云何名得捷利智？",
    "T15n0639_010:0616c15_7": "謂觀無生智猶如夢故。",
    "T15n0639_010:0616c16_0": "「云何名樂欲於智？",
    "T15n0639_010:0616c16_1": "所謂常習智慧故。",
    "T15n0639_010:0616c16_2": "「云何名通達智慧？",
    "T15n0639_010:0616c17_3": "所謂起於阿耨多羅三藐三菩提故。",
    "T15n0639_010:0616c18_4": "「云何名得調伏地？",
    "T15n0639_010:0616c18_5": "謂菩薩所修學處故。",
    "T15n0639_010:0616c18_6": "「云何名譬如於山？",
    "T15n0639_010:0616c19_7": "所謂不捨菩提心故。",
    "T15n0639_010:0616c19_8": "「云何不動？",
    "T15n0639_010:0616c20_9": "所謂無分別，不為煩惱所奪故。",
    "T15n0639_010:0616c20_10": "「云何名不躁動？",
    "T15n0639_010:0616c21_11": "所謂於一切相無緣念故。",
    "T15n0639_010:0616c21_12": "「云何名不退相？",
    "T15n0639_010:0616c22_13": "謂於六波羅蜜無所缺減，恒常得見他剎諸佛故。",
    "T15n0639_010:0616c23_14": "「云何名出生善法？",
    "T15n0639_010:0616c23_15": "謂親近阿耨多羅三藐三菩提故。",
    "T15n0639_010:0616c24_16": "「云何名厭離惡業？",
    "T15n0639_010:0616c24_17": "所謂堅持禁戒，更不起惡故。",
    "T15n0639_010:0616c25_18": "「云何名不行煩惱？",
    "T15n0639_010:0616c25_19": "所謂不起無明、有愛及瞋故。",
    "T15n0639_010:0616c26_20": "「云何名不捨於戒？",
    "T15n0639_010:0616c26_21": "所謂信因果、恭敬如來故。",
    "T15n0639_010:0616c27_22": "「云何名分別諸禪？",
    "T15n0639_010:0616c27_23": "所謂知心及數，善巧方便而得一心故。",
    "T15n0639_010:0616c28_24": "「云何名知一切眾生樂欲？",
    "T15n0639_010:0616c29_25": "所謂知根差別故。",
    "T15n0639_010:0616c29_26": "「云何名善分別生處智？",
    "T15n0639_010:0617a01_27": "所謂知五趣差別故。",
    "T15n0639_010:0617a01_28": "「云何名無邊智？",
    "T15n0639_010:0617a02_29": "所謂自然知於世間、出世間法故。",
    "T15n0639_010:0617a02_30": "「云何名言語次第智？",
    "T15n0639_010:0617a03_31": "所謂能知如來權密言說故。",
    "T15n0639_010:0617a04_0": "「云何名棄捨俗緣？",
    "T15n0639_010:0617a04_1": "所謂身心遠離而出家故。",
    "T15n0639_010:0617a05_0": "「云何名不樂三界？",
    "T15n0639_010:0617a05_1": "所謂於三界如實見過故。",
    "T15n0639_010:0617a06_0": "「云何名不下劣心？",
    "T15n0639_010:0617a06_1": "所謂不捨於心，若入正受亦復不捨故。",
    "T15n0639_010:0617a07_2": "「云何名於諸法無執著？",
    "T15n0639_010:0617a07_3": "所謂於一切法棄捨愛故。",
    "T15n0639_010:0617a08_4": "「云何名攝受正法？",
    "T15n0639_010:0617a08_5": "所謂護佛如是修多羅故，是名攝受正法。",
    "T15n0639_010:0617a09_6": "「云何名守護正法？",
    "T15n0639_010:0617a10_7": "所謂一切謗法眾生以法降伏，是名護法。",
    "T15n0639_010:0617a11_8": "「云何名信於業報？",
    "T15n0639_010:0617a11_9": "所謂於諸惡業羞恥厭離，修習善法故。",
    "T15n0639_010:0617a12_10": "「云何名知律方便？",
    "T15n0639_010:0617a12_11": "所謂知自性犯不犯、知性罪犯不犯故。",
    "T15n0639_010:0617a13_12": "「云何名滅諸違諍？",
    "T15n0639_010:0617a14_13": "所謂棄捨眾閙故。",
    "T15n0639_010:0617a14_14": "「云何名不相違返？",
    "T15n0639_010:0617a15_15": "所謂不憙一切世間語言故。",
    "T15n0639_010:0617a15_16": "「云何名忍地？",
    "T15n0639_010:0617a16_17": "所謂忍於身心逼惱故。",
    "T15n0639_010:0617a16_18": "「云何名攝受於忍？",
    "T15n0639_010:0617a17_0": "所謂於他所說麁惡語言悉能棄捨，忍辱無減故。",
    "T15n0639_010:0617a18_1": "「云何名選擇於法？",
    "T15n0639_010:0617a18_2": "所謂知陰界入差別，知有漏助道、清淨助道，於彼法而無所得故。",
    "T15n0639_010:0617a20_3": "「云何名決定巧便？",
    "T15n0639_010:0617a20_4": "所謂於一切法無所言說故。",
    "T15n0639_010:0617a21_5": "「云何名善知句義差別智？",
    "T15n0639_010:0617a21_6": "所謂通達一切諸法故。",
    "T15n0639_010:0617a22_7": "「云何名法句出生善巧智？",
    "T15n0639_010:0617a22_8": "所謂說於如實法故。",
    "T15n0639_010:0617a23_9": "「云何名知義非義差別智？",
    "T15n0639_010:0617a23_10": "所謂知法性無增、無減故。",
    "T15n0639_010:0617a24_11": "「云何名前際智？",
    "T15n0639_010:0617a24_12": "所謂因智故。",
    "T15n0639_010:0617a25_13": "「云何名後際智？",
    "T15n0639_010:0617a25_14": "所謂緣智故。",
    "T15n0639_010:0617a25_15": "「云何名三世平等智？",
    "T15n0639_010:0617a26_16": "所謂於一切事法了知無有差別，安住無事法故。",
    "T15n0639_010:0617a27_17": "「云何名知三世差別智？",
    "T15n0639_010:0617a28_18": "所謂於三世法無所得，亦無思念故。",
    "T15n0639_010:0617a28_19": "「云何名心住？",
    "T15n0639_010:0617a29_20": "所謂不得於心故。",
    "T15n0639_010:0617a29_21": "「云何名身住？",
    "T15n0639_010:0617b01_0": "所謂身念處，是名身住。",
    "T15n0639_010:0617b01_1": "「云何名護威儀？",
    "T15n0639_010:0617b01_2": "所謂威儀無有錯亂故。",
    "T15n0639_010:0617b02_3": "「云何名不壞威儀？",
    "T15n0639_010:0617b02_4": "所謂覆藏善事故。",
    "T15n0639_010:0617b03_5": "「云何名不分別威儀？",
    "T15n0639_010:0617b03_6": "所謂離樂欲惡心故。",
    "T15n0639_010:0617b04_7": "「云何名諸根端嚴？",
    "T15n0639_010:0617b04_8": "所謂思量法趣，所說相應、能知時節，於如實法如實演說故。",
    "T15n0639_010:0617b05_9": "「云何名世諦智？",
    "T15n0639_010:0617b06_10": "善知去來法故，是名世智。",
    "T15n0639_010:0617b06_11": "「云何名解脫捨？",
    "T15n0639_010:0617b07_12": "所謂隨所有財不隱藏、不慳嫉故。",
    "T15n0639_010:0617b08_13": "「云何名常舒施手？",
    "T15n0639_010:0617b08_14": "所謂善共同戒故。",
    "T15n0639_010:0617b08_15": "「云何名無有悋心？",
    "T15n0639_010:0617b09_16": "所謂信心盡施故。",
    "T15n0639_010:0617b09_17": "「云何名慚？",
    "T15n0639_010:0617b10_18": "所謂恥諸暴惡故。",
    "T15n0639_010:0617b10_19": "「云何名愧？",
    "T15n0639_010:0617b10_20": "所謂羞諸愚害故。",
    "T15n0639_010:0617b11_21": "「云何名憎棄惡心？",
    "T15n0639_010:0617b11_22": "所謂知愚癡法，棄之不與共俱故。",
    "T15n0639_010:0617b12_23": "「云何名不捨頭陀？",
    "T15n0639_010:0617b12_24": "所謂要期堅固而無退轉故。",
    "T15n0639_010:0617b13_25": "「云何名受於信義？",
    "T15n0639_010:0617b13_26": "所謂如言所作故。",
    "T15n0639_010:0617b14_27": "「云何名起於喜行？",
    "T15n0639_010:0617b14_28": "所謂思念善法利益故。",
    "T15n0639_010:0617b15_29": "「云何名近尊長住？",
    "T15n0639_010:0617b15_30": "所謂棄捨憍慢，離懈怠事故。",
    "T15n0639_010:0617b16_31": "「云何名降伏憍慢？",
    "T15n0639_010:0617b16_32": "所謂我不可得，無攀緣故。",
    "T15n0639_010:0617b17_33": "「云何名攝伏於心？",
    "T15n0639_010:0617b17_34": "所謂思念一切白法不失利益智故。",
    "T15n0639_010:0617b18_35": "「云何名策舉心智？",
    "T15n0639_010:0617b18_36": "所謂知精進果不失智故。",
    "T15n0639_010:0617b19_37": "「云何名知義辯智？",
    "T15n0639_010:0617b19_38": "所謂通達如實智故。",
    "T15n0639_010:0617b20_39": "「云何名了知於智？",
    "T15n0639_010:0617b20_40": "所謂知世間法、出世法故。",
    "T15n0639_010:0617b21_41": "「云何名遠離非智智？",
    "T15n0639_010:0617b21_42": "所謂於如實法遠離取執故。",
    "T15n0639_010:0617b22_43": "「云何名入心智？",
    "T15n0639_010:0617b22_44": "所謂不生滅智故。",
    "T15n0639_010:0617b23_45": "「云何名部分別巧便智？",
    "T15n0639_010:0617b23_46": "所謂明利差別智故。",
    "T15n0639_010:0617b24_47": "「云何名知諸言音智？",
    "T15n0639_010:0617b24_48": "所謂示如實法智故。",
    "T15n0639_010:0617b25_49": "「云何名知處所智？",
    "T15n0639_010:0617b25_50": "所謂入於如實智故。",
    "T15n0639_010:0617b26_51": "「云何名義決定方便智？",
    "T15n0639_010:0617b26_52": "所謂奉覲一切諸佛、菩薩、聲聞故。",
    "T15n0639_010:0617b27_53": "「云何名棄捨非義？",
    "T15n0639_010:0617b27_54": "所謂善入過彼諸有故。",
    "T15n0639_010:0617b28_55": "「云何名親近善人與共同事？",
    "T15n0639_010:0617b29_56": "所謂親覲諸佛、菩薩、聲聞故。",
    "T15n0639_010:0617b29_57": "「云何名遠離惡人？",
    "T15n0639_010:0617c01_58": "所謂遠離取我、懈怠故。",
    "T15n0639_010:0617c01_59": "「云何名修禪發通？",
    "T15n0639_010:0617c02_60": "所謂離於欲刺、不捨禪喜故。",
    "T15n0639_010:0617c02_61": "「云何名不著禪味？",
    "T15n0639_010:0617c03_62": "所謂欲出三界故。",
    "T15n0639_010:0617c03_63": "「云何名神通自在？",
    "T15n0639_010:0617c04_0": "謂住五通，佛法難知而能為他顯示故。",
    "T15n0639_010:0617c04_1": "「云何名解假名？",
    "T15n0639_010:0617c05_2": "所謂了知名不究竟故。",
    "T15n0639_010:0617c05_3": "「云何名了言說施設？",
    "T15n0639_010:0617c06_4": "所謂知世俗名數、文字故。",
    "T15n0639_010:0617c06_5": "「云何名出過假名？",
    "T15n0639_010:0617c07_6": "謂了知無言說智故。",
    "T15n0639_010:0617c07_7": "「云何名離世間？",
    "T15n0639_010:0617c08_8": "所謂先觀世間過惡故。",
    "T15n0639_010:0617c08_9": "「云何不欣名利？",
    "T15n0639_010:0617c09_0": "所謂自性少欲故。",
    "T15n0639_010:0617c09_1": "「云何不著利養？",
    "T15n0639_010:0617c09_2": "所謂無諸貪求、離惡欲故。",
    "T15n0639_010:0617c10_3": "「云何聞人譏罵不生瞋嫌？",
    "T15n0639_010:0617c10_4": "所謂體知諸陰界故。",
    "T15n0639_010:0617c11_5": "「云何聞歎實德不生欣悅？",
    "T15n0639_010:0617c12_0": "所謂隱覆善法功德，知利養過故。",
    "T15n0639_010:0617c12_1": "「云何不悕恭敬？",
    "T15n0639_010:0617c13_2": "體知因果故。",
    "T15n0639_010:0617c13_3": "「云何不得恭敬心不嫌恨？",
    "T15n0639_010:0617c14_4": "所謂不捨禪定心故。",
    "T15n0639_010:0617c14_5": "「云何毀辱不恚？",
    "T15n0639_010:0617c14_6": "所謂觀察世法悟因果故。",
    "T15n0639_010:0617c15_7": "「云何聞讚譽不高？",
    "T15n0639_010:0617c15_8": "為求善法出家故。",
    "T15n0639_010:0617c16_9": "「云何名無諸利養心不憂慼？",
    "T15n0639_010:0617c17_0": "所謂觀察昔所作業故。",
    "T15n0639_010:0617c17_1": "「云何不與俗人交通？",
    "T15n0639_010:0617c18_0": "所謂不悕資生故。",
    "T15n0639_010:0617c18_1": "「云何名不樂非法出家人同止？",
    "T15n0639_010:0617c19_2": "所謂親近如法人、不近非法人故。",
    "T15n0639_010:0617c19_3": "「云何遠離非境界處？",
    "T15n0639_010:0617c20_4": "所謂棄捨五蓋故。",
    "T15n0639_010:0617c20_5": "「云何名住所行境界？",
    "T15n0639_010:0617c21_6": "謂修四念處故。",
    "T15n0639_010:0617c21_7": "「云何成就法式？",
    "T15n0639_010:0617c22_0": "所謂將護彼故。",
    "T15n0639_010:0617c22_1": "「云何遠離非法？",
    "T15n0639_010:0617c22_2": "為自護善法故。",
    "T15n0639_010:0617c23_3": "「云何不污他家？",
    "T15n0639_010:0617c23_4": "所謂離於親知過故。",
    "T15n0639_010:0617c23_5": "「云何名護法？",
    "T15n0639_010:0617c24_6": "所謂具足求法，如法作故。",
    "T15n0639_010:0617c24_7": "「云何名宴默少言？",
    "T15n0639_010:0617c25_8": "所謂得寂滅智故。",
    "T15n0639_010:0617c25_9": "「云何名善巧問答？",
    "T15n0639_010:0617c26_10": "所謂隨問能答智故。",
    "T15n0639_010:0617c26_11": "「云何名降伏怨讎？",
    "T15n0639_010:0617c27_12": "所謂分別顯示如實法，遠離取著故。",
    "T15n0639_010:0617c27_13": "「云何知時？",
    "T15n0639_010:0617c28_14": "所謂能知歲月時故。",
    "T15n0639_010:0617c28_15": "「云何不親凡愚？",
    "T15n0639_010:0617c29_0": "所謂見愚法過故。",
    "T15n0639_010:0617c29_1": "「云何不輕凌貧賤者？",
    "T15n0639_010:0617c29_2": "所謂於一切眾生起平等心故。",
    "T15n0639_010:0618a01_3": "「云何以財速施貧苦？",
    "T15n0639_010:0618a02_4": "所謂有乞求者即令施財、施法故。",
    "T15n0639_010:0618a02_5": "「云何於貧窮所能無礙施？",
    "T15n0639_010:0618a03_6": "所謂於彼眾生起於悲愍，任乞求意捨內、外物故。",
    "T15n0639_010:0618a04_7": "「云何救濟破戒？",
    "T15n0639_010:0618a05_0": "所謂除犯戒業，安置淨戒中故。",
    "T15n0639_010:0618a05_1": "「云何名為利益之事？",
    "T15n0639_010:0618a06_2": "謂能長養眾生故。",
    "T15n0639_010:0618a06_3": "「云何名悲智？",
    "T15n0639_010:0618a07_0": "能見眾生未來苦惱故。",
    "T15n0639_010:0618a07_1": "「云何名攝受於法？",
    "T15n0639_010:0618a08_0": "謂能令眾生入於如實法故。",
    "T15n0639_010:0618a08_1": "「云何棄捨資財？",
    "T15n0639_010:0618a09_0": "所謂捨離諸陰，以財惠彼故。",
    "T15n0639_010:0618a09_1": "「云何不營積聚？",
    "T15n0639_010:0618a10_0": "所謂厭離資生，見守護過故。",
    "T15n0639_010:0618a10_1": "「云何讚述持戒？",
    "T15n0639_010:0618a11_0": "所謂善知持戒果報故。",
    "T15n0639_010:0618a11_1": "「云何訶責毀戒？",
    "T15n0639_010:0618a11_2": "所謂善解犯戒過故。",
    "T15n0639_010:0618a12_3": "「云何以無諂心奉事持戒？",
    "T15n0639_010:0618a12_4": "所謂於持戒者生難遭想故。",
    "T15n0639_010:0618a13_5": "「云何名一切棄捨？",
    "T15n0639_010:0618a14_0": "所謂善信樂故。",
    "T15n0639_010:0618a14_1": "「云何名增上信誠心勸請？",
    "T15n0639_010:0618a14_2": "所謂為他求樂，利眾生故。",
    "T15n0639_010:0618a15_3": "「云何如說能行？",
    "T15n0639_010:0618a15_4": "所謂具足善信，聞即受行故。",
    "T15n0639_010:0618a16_5": "「云何奉事比丘智人？",
    "T15n0639_010:0618a17_6": "所謂請問善事故。",
    "T15n0639_010:0618a17_7": "「云何共他言論能生愛樂？",
    "T15n0639_010:0618a18_8": "所謂有證智教智故。",
    "T15n0639_010:0618a18_9": "「云何名譬喻智？",
    "T15n0639_010:0618a18_10": "所謂以喻曉知法相本末故。",
    "T15n0639_010:0618a19_11": "「云何名前際善巧？",
    "T15n0639_010:0618a20_12": "所謂自識宿命多聞故。",
    "T15n0639_010:0618a20_13": "「云何名以善根為首？",
    "T15n0639_010:0618a21_14": "所謂於菩提起增上信復勸他故。",
    "T15n0639_010:0618a21_15": "「云何名善巧方便？",
    "T15n0639_010:0618a22_16": "所謂懺悔、隨喜、勸請，所作善根悉善迴向故。",
    "T15n0639_010:0618a23_17": "「云何名斷除有相？",
    "T15n0639_010:0618a23_18": "所謂觀察諸事，見諸法如夢故。",
    "T15n0639_010:0618a24_19": "「云何名斷除於想？",
    "T15n0639_010:0618a24_20": "所謂遠離顛倒想故。",
    "T15n0639_010:0618a25_21": "「云何名善觀事相？",
    "T15n0639_010:0618a25_22": "所謂得無相智故。",
    "T15n0639_010:0618a26_23": "「云何名善說諸經？",
    "T15n0639_010:0618a26_24": "所謂能顯示譬喻本事，善非善法故。",
    "T15n0639_010:0618a27_25": "「云何名分別於諦？",
    "T15n0639_010:0618a27_26": "滅無明已，名色不起故。",
    "T15n0639_010:0618a28_27": "「云何名證於解脫？",
    "T15n0639_010:0618a28_28": "所謂得金剛三昧不動，無分別故。",
    "T15n0639_010:0618a29_29": "「云何名但說一言？",
    "T15n0639_010:0618b01_0": "所謂厭惡外道，證於無生智故。",
    "T15n0639_010:0618b01_1": "「云何名得於無畏？",
    "T15n0639_010:0618b02_2": "所謂知佛法力故。",
    "T15n0639_010:0618b02_3": "「云何名安住於戒？",
    "T15n0639_010:0618b03_0": "所謂禁防身、口，波羅提木叉戒故。",
    "T15n0639_010:0618b03_1": "「云何名入於三昧？",
    "T15n0639_010:0618b04_2": "所謂不染三界故。",
    "T15n0639_010:0618b04_3": "「云何名得於智慧？",
    "T15n0639_010:0618b05_0": "所謂善得無功用智故。",
    "T15n0639_010:0618b05_1": "「云何名樂於獨靜？",
    "T15n0639_010:0618b06_0": "所謂遠離憒閙之過，常不捨空閑故。",
    "T15n0639_010:0618b06_1": "「云何名憙少親知？",
    "T15n0639_010:0618b07_2": "所謂少欲知足故。",
    "T15n0639_010:0618b07_3": "「云何名不濁心？",
    "T15n0639_010:0618b08_0": "所謂入禪定除諸蓋故。",
    "T15n0639_010:0618b08_1": "「云何名棄捨諸見？",
    "T15n0639_010:0618b09_0": "所謂遠離取著見故。",
    "T15n0639_010:0618b09_1": "「云何名得陀羅尼？",
    "T15n0639_010:0618b09_2": "所謂隨所見法如實不忘顯示故。",
    "T15n0639_010:0618b10_3": "「云何名得智照明？",
    "T15n0639_010:0618b11_4": "所謂知自性入故。",
    "T15n0639_010:0618b11_5": "「云何名處？",
    "T15n0639_010:0618b11_6": "所謂心處所故。",
    "T15n0639_010:0618b12_7": "「云何名安住？",
    "T15n0639_010:0618b12_8": "所謂信心所住故。",
    "T15n0639_010:0618b12_9": "「云何名行？",
    "T15n0639_010:0618b13_10": "所謂住信行法故。",
    "T15n0639_010:0618b13_11": "「云何名辯智？",
    "T15n0639_010:0618b13_12": "所謂知辯道故。",
    "T15n0639_010:0618b14_13": "「云何名因？",
    "T15n0639_010:0618b14_14": "所謂無明因生諸行故。",
    "T15n0639_010:0618b14_15": "「云何名相應？",
    "T15n0639_010:0618b15_16": "所謂應解脫法故。",
    "T15n0639_010:0618b15_17": "「云何名法？",
    "T15n0639_010:0618b15_18": "所謂斷除渴愛故。",
    "T15n0639_010:0618b16_19": "「云何名門？",
    "T15n0639_010:0618b16_20": "所謂斷除諸過故。",
    "T15n0639_010:0618b17_21": "「云何名道？",
    "T15n0639_010:0618b17_22": "所謂無常、苦、空、無我智故。",
    "T15n0639_010:0618b17_23": "「云何名地？",
    "T15n0639_010:0618b18_24": "所謂十種無願地故。",
    "T15n0639_010:0618b18_25": "「云何遠離於生？",
    "T15n0639_010:0618b19_26": "所謂斷除生法故。",
    "T15n0639_010:0618b19_27": "「云何名智地？",
    "T15n0639_010:0618b19_28": "所謂不忘智故。",
    "T15n0639_010:0618b20_29": "「云何捨離無知？",
    "T15n0639_010:0618b20_30": "所謂斷除愚故。",
    "T15n0639_010:0618b20_31": "「云何安住於智？",
    "T15n0639_010:0618b21_32": "所謂智無所住故。",
    "T15n0639_010:0618b21_33": "「云何名方便地？",
    "T15n0639_010:0618b22_34": "所謂修三十七助菩提法故。",
    "T15n0639_010:0618b22_35": "「云何名菩薩境界？",
    "T15n0639_010:0618b23_36": "所謂行六波羅蜜故。",
    "T15n0639_010:0618b23_37": "「云何親近善人？",
    "T15n0639_010:0618b24_0": "所謂近諸佛故。",
    "T15n0639_010:0618b24_1": "「云何遠離惡人？",
    "T15n0639_010:0618b24_2": "所謂離於外道見取故。",
    "T15n0639_010:0618b25_3": "「云何名如來所說？",
    "T15n0639_010:0618b25_4": "謂住如來力、智，自性解脫故。",
    "T15n0639_010:0618b26_5": "「云何名佛地？",
    "T15n0639_010:0618b26_6": "謂得一切善法故。",
    "T15n0639_010:0618b27_7": "「云何名智者隨喜？",
    "T15n0639_010:0618b27_8": "所謂過去、未來、現在諸佛、聲聞、辟支佛隨喜故。",
    "T15n0639_010:0618b28_9": "「云何名愚者所謗？",
    "T15n0639_010:0618b29_0": "所謂一切愚者不能知故。",
    "T15n0639_010:0618b29_1": "「云何名聲聞不能知？",
    "T15n0639_010:0618c01_2": "謂佛法不可思議故。",
    "T15n0639_010:0618c01_3": "「云何名外道地？",
    "T15n0639_010:0618c01_4": "謂外道見慢方便故。",
    "T15n0639_010:0618c02_5": "「云何名為如來所攝？",
    "T15n0639_010:0618c02_6": "所謂為大醫王難可得故。",
    "T15n0639_010:0618c03_7": "「云何名速得十力？",
    "T15n0639_010:0618c03_8": "所謂勤修方便故。",
    "T15n0639_010:0618c04_9": "「云何名為一切諸天供養？",
    "T15n0639_010:0618c04_10": "所謂善能出生一切樂故。",
    "T15n0639_010:0618c05_11": "「云何名梵王禮拜？",
    "T15n0639_010:0618c05_12": "所謂從彼出生解脫故。",
    "T15n0639_010:0618c06_13": "「云何名龍禮拜？",
    "T15n0639_010:0618c06_14": "所謂能斷一切惡道及諸見故。",
    "T15n0639_010:0618c07_15": "「云何名野叉隨喜？",
    "T15n0639_010:0618c07_16": "所謂蔽諸惡道故。",
    "T15n0639_010:0618c08_17": "「云何名甄陀羅讚歎？",
    "T15n0639_010:0618c08_18": "所謂能致歡喜解脫故。",
    "T15n0639_010:0618c09_19": "「云何名羅睺羅歎美？",
    "T15n0639_010:0618c09_20": "所謂斷除生死故。",
    "T15n0639_010:0618c10_21": "「云何名菩薩所修？",
    "T15n0639_010:0618c10_22": "所謂能獲一切智故。",
    "T15n0639_010:0618c11_23": "「云何名智者所求？",
    "T15n0639_010:0618c11_24": "謂為得不退轉地故。",
    "T15n0639_010:0618c12_25": "「云何名得無上財？",
    "T15n0639_010:0618c12_26": "所謂能得人天果報及解脫故。",
    "T15n0639_010:0618c13_27": "「云何名非財施？",
    "T15n0639_010:0618c13_28": "所謂能除一切煩惱病故。",
    "T15n0639_010:0618c14_29": "「云何名病患良藥？",
    "T15n0639_010:0618c14_30": "所謂滅貪、瞋、癡患故。",
    "T15n0639_010:0618c15_31": "「云何名智藏？",
    "T15n0639_010:0618c15_32": "所謂常樂修習智故。",
    "T15n0639_010:0618c15_33": "「云何名無盡辯？",
    "T15n0639_010:0618c16_34": "所謂見如實智故。",
    "T15n0639_010:0618c16_35": "「云何名遠離憂愁？",
    "T15n0639_010:0618c17_36": "所謂知虛妄苦而棄捐之，悟無我故。",
    "T15n0639_010:0618c18_0": "「云何名知於三界？",
    "T15n0639_010:0618c18_1": "所謂了知三界如夢幻故。",
    "T15n0639_010:0618c19_0": "「云何名舟筏渡於彼岸？",
    "T15n0639_010:0618c19_1": "所謂信樂入般涅槃，修無常、苦、空無我智故。",
    "T15n0639_010:0618c20_2": "「云何名渡四流舡？",
    "T15n0639_010:0618c21_3": "所謂速得涅槃故。",
    "T15n0639_010:0618c21_4": "「云何名求稱譽者？",
    "T15n0639_010:0618c21_5": "所謂能獲廣大法故。",
    "T15n0639_010:0618c22_6": "「云何名讚顯如來功德？",
    "T15n0639_010:0618c22_7": "稱言施無量功德法藥故。",
    "T15n0639_010:0618c23_8": "「云何名美歎如來名稱？",
    "T15n0639_010:0618c24_9": "謂言施一切功德解脫，樂施主故。",
    "T15n0639_010:0618c24_10": "「云何讚歎十力？",
    "T15n0639_010:0618c25_11": "謂稱言：『能施難得之法是大法寶主。』",
    "T15n0639_010:0618c26_0": "故。",
    "T15n0639_010:0618c26_1": "「云何名菩薩功德？",
    "T15n0639_010:0618c26_2": "所謂能學此經三昧法故。",
    "T15n0639_010:0618c27_3": "「云何名慈滅瞋恚？",
    "T15n0639_010:0618c27_4": "所謂對治瞋恚故。",
    "T15n0639_010:0618c27_5": "「云何名為悲？",
    "T15n0639_010:0618c28_6": "謂滅除一切眾生苦惱故。",
    "T15n0639_010:0618c28_7": "「云何名為喜？",
    "T15n0639_010:0618c29_8": "謂於一切眾生所生歡喜故。",
    "T15n0639_010:0618c29_9": "「云何名為捨？",
    "T15n0639_010:0619a01_10": "謂無緣之悲，能作佛所作故。",
    "T15n0639_010:0619a01_11": "「云何名為安慰大乘人？",
    "T15n0639_010:0619a02_12": "隨所樂求，一切佛法悉皆能與充足故。",
    "T15n0639_010:0619a03_13": "「云何名為發行師子吼？",
    "T15n0639_010:0619a03_14": "所謂能致最上法故。",
    "T15n0639_010:0619a04_15": "「云何名為佛智慧道？",
    "T15n0639_010:0619a04_16": "所謂於一切善法無所取著而得善法故。",
    "T15n0639_010:0619a05_17": "「云何名為解脫一切眾生？",
    "T15n0639_010:0619a06_18": "所謂能知從此岸到彼岸故。",
    "T15n0639_010:0619a06_19": "「云何名為獲得一切智智？",
    "T15n0639_010:0619a07_20": "所謂斷除一切不善法故，集一切善法及一切解脫故。",
    "T15n0639_010:0619a08_21": "「云何名菩薩園苑？",
    "T15n0639_010:0619a09_22": "能得喜悅自身安樂，亦令一切眾生安樂故。",
    "T15n0639_010:0619a10_23": "「云何名降伏魔軍？",
    "T15n0639_010:0619a10_24": "所謂能獲一切力、能滅一切煩惱故。",
    "T15n0639_010:0619a11_25": "「云何名安隱行呪術？",
    "T15n0639_010:0619a12_0": "所謂能盡一切苦難故。",
    "T15n0639_010:0619a12_1": "「云何成就吉祥事？",
    "T15n0639_010:0619a12_2": "所謂能獲一切果報故。",
    "T15n0639_010:0619a13_3": "「云何名為防捍怨敵？",
    "T15n0639_010:0619a14_0": "所謂斷除一切邪見及取著見故。",
    "T15n0639_010:0619a14_1": "「云何名為降伏怨家？",
    "T15n0639_010:0619a15_2": "所謂以正法降伏諸外道故。",
    "T15n0639_010:0619a15_3": "「云何得無所畏？",
    "T15n0639_010:0619a16_4": "謂於一切法能善觀察、溫習故。",
    "T15n0639_010:0619a17_0": "「云何求如實力？",
    "T15n0639_010:0619a17_1": "所謂求不顛倒法力故。",
    "T15n0639_010:0619a17_2": "「云何名為十八不共法初相？",
    "T15n0639_010:0619a18_3": "所謂作一切善法故。",
    "T15n0639_010:0619a19_0": "「云何莊嚴法身？",
    "T15n0639_010:0619a19_1": "所謂得三十二相莊嚴故。",
    "T15n0639_010:0619a19_2": "「云何樂於解脫？",
    "T15n0639_010:0619a20_3": "所謂得初、中、後善故。",
    "T15n0639_010:0619a20_4": "「云何名為所愛長子？",
    "T15n0639_010:0619a21_5": "謂能獲諸佛父之餘財故。",
    "T15n0639_010:0619a21_6": "「云何名為滿足佛智？",
    "T15n0639_010:0619a22_7": "所謂惟長養一切白法故。",
    "T15n0639_010:0619a22_8": "「云何名為非辟支佛地？",
    "T15n0639_010:0619a23_9": "所謂能獲最上無邊佛法故。",
    "T15n0639_010:0619a24_10": "「云何名為清淨心？",
    "T15n0639_010:0619a24_11": "謂能斷除一切垢穢故。",
    "T15n0639_010:0619a25_12": "「云何名為身清淨？",
    "T15n0639_010:0619a25_13": "所謂滅一切病患故。",
    "T15n0639_010:0619a26_0": "「云何成就解脫門？",
    "T15n0639_010:0619a26_1": "觀察無常、苦、空、無我寂滅故。",
    "T15n0639_010:0619a27_2": "「云何名為離諸雜欲？",
    "T15n0639_010:0619a27_3": "所謂能得甘露法句故。",
    "T15n0639_010:0619a28_4": "「云何名離於瞋恚？",
    "T15n0639_010:0619a28_5": "所謂獲得大慈、大悲故。",
    "T15n0639_010:0619a29_6": "「云何名為非愚癡地？",
    "T15n0639_010:0619a29_7": "所謂得如實明故。",
    "T15n0639_010:0619a29_8": "「云何名為阿含智？",
    "T15n0639_010:0619b01_9": "所謂知一切世間、出世間所作業智故。",
    "T15n0639_010:0619b02_10": "「云何名為能發起於明？",
    "T15n0639_010:0619b02_11": "所謂惟憶念趣一切善道故。",
    "T15n0639_010:0619b03_12": "「云何名為斷除無明？",
    "T15n0639_010:0619b03_13": "謂滅一切非善趣憶想故。",
    "T15n0639_010:0619b04_14": "「云何名為滿足解脫？",
    "T15n0639_010:0619b05_0": "所謂得大聖法故。",
    "T15n0639_010:0619b05_1": "「云何名為修禪者猗悅？",
    "T15n0639_010:0619b05_2": "所謂能得喜樂一心故。",
    "T15n0639_010:0619b06_3": "「云何名為眼見者？",
    "T15n0639_010:0619b06_4": "所謂見於實義無所見故。",
    "T15n0639_010:0619b07_5": "「云何名為神通變現？",
    "T15n0639_010:0619b07_6": "所謂善修無障法故。",
    "T15n0639_010:0619b08_7": "「云何名為神足現前？",
    "T15n0639_010:0619b08_8": "謂能獲一切法無分別智，無有障礙故。",
    "T15n0639_010:0619b09_9": "「云何名為樂聞陀羅尼？",
    "T15n0639_010:0619b10_10": "所謂了知一切法，於一切法能趣向涅槃平等故。",
    "T15n0639_010:0619b11_11": "「云何念持不忘？",
    "T15n0639_010:0619b11_12": "謂一切攀緣自性滅故。",
    "T15n0639_010:0619b12_13": "「云何名為如來住持？",
    "T15n0639_010:0619b12_14": "謂出生諸功德、智慧不可壞故。",
    "T15n0639_010:0619b13_15": "「云何名為方便善巧導師？",
    "T15n0639_010:0619b14_16": "謂令他趣向安隱快樂大城故。",
    "T15n0639_010:0619b14_17": "「云何名為微細智猶如毛端？",
    "T15n0639_010:0619b15_18": "謂難可測知故。",
    "T15n0639_010:0619b15_19": "「云何難知、難可相應？",
    "T15n0639_010:0619b16_20": "謂昔所未曾得故。",
    "T15n0639_010:0619b16_21": "「云何遠離文字？",
    "T15n0639_010:0619b17_22": "謂言語道不可得故。",
    "T15n0639_010:0619b17_23": "「云何名為音聲難知？",
    "T15n0639_010:0619b18_24": "謂一切法不可思議故。",
    "T15n0639_010:0619b18_25": "「云何名為智人能知？",
    "T15n0639_010:0619b19_26": "謂知法是無價寶故。",
    "T15n0639_010:0619b19_27": "「云何名為已知調伏智所知？",
    "T15n0639_010:0619b20_28": "謂如言而作故。",
    "T15n0639_010:0619b20_29": "「云何名為知於少欲？",
    "T15n0639_010:0619b21_30": "謂知多欲過故。",
    "T15n0639_010:0619b21_31": "「云何名為勇猛精進？",
    "T15n0639_010:0619b21_32": "謂知不捨要期故。",
    "T15n0639_010:0619b22_33": "「云何名為憶念總持？",
    "T15n0639_010:0619b22_34": "謂隨所為作不失故。",
    "T15n0639_010:0619b23_35": "「云何名為窮盡於苦？",
    "T15n0639_010:0619b23_36": "謂斷除貪、恚、癡故。",
    "T15n0639_010:0619b24_37": "「云何名為一切法無生？",
    "T15n0639_010:0619b24_38": "謂滅一切識、一切願故。",
    "T15n0639_010:0619b25_39": "「云何名為一言演說能知一切生死諸趣？",
    "T15n0639_010:0619b26_40": "謂觀一切法猶如夢幻，以不取著故。",
    "T15n0639_010:0619b27_0": "「童子！",
    "T15n0639_010:0619b27_1": "是名解釋三百句法門義了矣。",
    "T15n0639_010:0619b27_2": "童子！",
    "T15n0639_010:0619b27_3": "是為一切諸法體性平等無戲論三昧。」",
    "T15n0639_010:0619b28_4": "爾時，世尊而說偈言：「佛法智無量，　　演說無窮盡，　廣說諸法已，　　普獲諸功德。",
    "T15n0639_010:0619c03_0": "　廣大如虛空，　　是法相如是，　此為究竟寶，　　故名為方廣；　眾生行無邊，　　為說法亦廣，　無盡阿含義，　　故號為方廣。」",
    "T15n0639_010:0619c07_0": "說此法時，無量眾生悉發阿耨多羅三藐三菩提心、無量眾生於菩提得不退轉、無量眾生發辟支佛心、無量眾生證於三果。",
    "T15n0639_010:0619c09_1": "復於此三千大千世界六種震動，雨天妙香、灑散天花、擊作百千萬種諸天音樂、於虛空中雨諸天衣，旋轉而下作如是言：「是諸眾生聞此法故，獲大善利；是諸眾生於無量佛所宿殖善本故，聞此法歡喜受持、讀誦、書寫、為人解說，與一切眾生作上福田、成就利益一切眾生，不斷佛種；是諸眾生決定能為菩提先道，聞是法門起如實行。」",
    "T15n0639_010:0619c18_0": "爾時，佛告阿難：「汝當受持如是法門，讀誦、受持、書寫、為人廣說。」",
    "T15n0639_010:0619c19_1": "阿難白佛言：「當何名斯經？",
    "T15n0639_010:0619c20_0": "云何奉持？」",
    "T15n0639_010:0619c20_1": "佛告阿難：「是經名為『入於大悲』，汝當受持；名為『一切諸法體性平等無戲論三昧』，汝當受持。」",
    "T15n0639_010:0619c22_2": "阿難白佛言：「如佛勅旨，我當受持此法門。」",
    "T15n0639_010:0619c23_3": "說此經已，爾時月光童子歡喜踊躍，阿逸多菩薩等八十億那由他菩薩，長老阿難及諸四眾——比丘、比丘尼、優婆塞、優婆夷——淨居天子、娑婆世界主梵天王，及天帝釋、四天王等諸天、世人、阿修羅眾，聞佛所說，歡喜奉行。",
    "T15n0639_010:0619c29_0": "月燈三昧經卷第十",
    "T15n0639_010:0620a01_0": "存疑　卷第八六百頁上段九行思議上疑脫可字。"
}