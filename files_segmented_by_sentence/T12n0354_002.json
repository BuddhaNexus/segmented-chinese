{
    "T12n0354_002:0228c20_0": "毘耶娑問經卷下",
    "T12n0354_002:0228c22_0": "元魏婆羅門瞿曇般若流支譯",
    "T12n0354_002:0228c23_0": "「復次，大仙！",
    "T12n0354_002:0228c23_1": "四大天王生退之相，復應當知。",
    "T12n0354_002:0228c24_0": "如是，大仙！",
    "T12n0354_002:0228c24_1": "若於貧人、若於病人生憐愍心，若衣、若食、病患因緣所須醫藥隨時給施，為除寒苦。",
    "T12n0354_002:0228c26_2": "道巷殖樹，行人坐息。",
    "T12n0354_002:0228c26_3": "造立池、井、溝渠、水槽，給施一切。",
    "T12n0354_002:0228c27_4": "如是信心、喜心施與彼人。",
    "T12n0354_002:0228c27_5": "以是善業因緣，臨欲死時，身無垢穢亦不羸瘦，身色不變，不膩、不爛，一切身分不受苦惱、聲不破壞，諸親眷屬悉皆聚集。",
    "T12n0354_002:0229a01_6": "無分散者，故不憂惱、不患飢渴、腳不申縮、不受苦惱、不失便利。",
    "T12n0354_002:0229a03_7": "境界不礙，故不愁苦、諸根不壞。",
    "T12n0354_002:0229a03_8": "彼人如是一切樂足，不苦惱死。",
    "T12n0354_002:0229a04_9": "「若捨身時，識心歡喜，見四天王、諸天之眾在樹林中戲樂之處。",
    "T12n0354_002:0229a05_10": "見天眾已，死屍面色如生蓮花，口出好香——其香猶如阿娑婆香——種種花香隨風熏屍。",
    "T12n0354_002:0229a07_11": "彼死人識。",
    "T12n0354_002:0229a08_12": "見四大王天中生處父母相近。",
    "T12n0354_002:0229a09_0": "「爾時，天中彼父天子在戲樂處遊行嬉戲，欲心起發，右手摩觸天女臍下。",
    "T12n0354_002:0229a10_1": "以摩觸故，識託懷中，至滿七日乃有頭髮具足莊嚴，天童子生。",
    "T12n0354_002:0229a12_2": "生即知欲，戲笑、歌舞一切皆能。",
    "T12n0354_002:0229a12_3": "「復次，大仙！",
    "T12n0354_002:0229a13_0": "彼四大王諸天住處，所有宮殿純金為地，種種莊嚴、種種綵色、彫飾分明，百千天女在天宮殿，有百千樹妙莊嚴枝，有隨意風觸身受樂。",
    "T12n0354_002:0229a17_0": "「復次，大仙！",
    "T12n0354_002:0229a17_1": "彼四大王天眾住處，城隍平正，其城四方，縱廣八萬四千由旬。",
    "T12n0354_002:0229a18_2": "大仙當知，於彼林中有天寶珠以為燈明，踈妙繒綵以衣樹身，懸幡枝上。",
    "T12n0354_002:0229a20_3": "樹極柔軟，諸天見之心生愛樂，於彼林中吹笛、拍手、琵琶、鼓等，和合樂聲在彼窟中。",
    "T12n0354_002:0229a23_0": "「復次，大仙！",
    "T12n0354_002:0229a23_1": "彼天童子種種食力，所謂揣食天飯善香，能生天力，香、色、味等功德具足。",
    "T12n0354_002:0229a24_2": "有天粳米名蓮華光，自然而熟，甜如甘露，種種色味具足相應。",
    "T12n0354_002:0229a26_3": "有二食盤，一是金盤、一是寶盤，隨彼天子所須飯食何者何等、如是如是，彼彼飲食皆盤中生。",
    "T12n0354_002:0229a29_0": "「復次，大仙！",
    "T12n0354_002:0229a29_1": "彼天爾時牟佉離汁生彼盤中即變為花，名阿娑婆。",
    "T12n0354_002:0229b01_2": "彼有善香，其汁清冷，飲則涼樂。",
    "T12n0354_002:0229b02_3": "又復彼香令天童子醉樂怡適。",
    "T12n0354_002:0229b03_0": "「復次，大仙！",
    "T12n0354_002:0229b03_1": "彼四大王子[阿-可+聶]宮殿，周匝常有妙好華蔓，多饒妙花莊嚴殿柱，以如是柱莊嚴宮殿、金寶、金剛。",
    "T12n0354_002:0229b05_2": "有勝天樹，娑羅翅蔓上攀樹枝。",
    "T12n0354_002:0229b06_3": "有百千柱床臥敷具莊嚴宮殿。",
    "T12n0354_002:0229b06_4": "六萬天女在中行坐，令彼宮殿端嚴勝妙。",
    "T12n0354_002:0229b07_5": "彼女殊勝身相、舉動皆可觀瞻，天衣光明莊嚴其身，妙聲、環釧以姿其媚，善香妙色，欲心相應，身極軟弱。",
    "T12n0354_002:0229b10_6": "歌舞、戲笑恒常不絕，多有姿媚，兩兩共合出美妙聲與笛一音。",
    "T12n0354_002:0229b11_7": "彼天宮殿如是具足。",
    "T12n0354_002:0229b12_0": "「復次，大仙！",
    "T12n0354_002:0229b12_1": "彼天宮柱金寶間錯，懸以繒幡，處處垂下。",
    "T12n0354_002:0229b14_0": "「復次，大仙！",
    "T12n0354_002:0229b14_1": "彼四大王受勝欲樂。",
    "T12n0354_002:0229b14_2": "提頭賴吒、毘樓勒叉、毘樓博叉、拘毘樓等，彼四大王在宮殿中，喜笑、歌舞、嘯咏等聲，天食充飽，諸根喜樂，善愛意生。",
    "T12n0354_002:0229b17_3": "彼處勝樂皆悉具足。",
    "T12n0354_002:0229b18_0": "「復次，大仙！",
    "T12n0354_002:0229b18_1": "彼四大王天眾之中，諸天童子長臂洪直，不麁、不細，行如醉象，具丈夫力，柔軟之身具足天相。",
    "T12n0354_002:0229b20_2": "彼天行時，則有勝香熏一由旬。",
    "T12n0354_002:0229b22_0": "「復次，大仙！",
    "T12n0354_002:0229b22_1": "彼壽天年五百歲命，無中夭傷。",
    "T12n0354_002:0229b22_2": "彼處勝樂一切具受，開眼看視有喜愛相。",
    "T12n0354_002:0229b23_3": "彼諸天眾多有戲處——謂蘇婆伽荼迦之處、迦曇婆迦及毘摩羅、光明莊嚴林王之處、闍那迦等勝戲樂處，有如是等第一香處——受用心喜。",
    "T12n0354_002:0229b26_4": "彼諸天子行彼處已，花、珠、金、寶間錯階陛。",
    "T12n0354_002:0229b27_5": "其階方正，勝妙莊嚴，名寶珠階。",
    "T12n0354_002:0229b28_6": "百千天女妙聲歌咏，珠寶、樂器自然出聲，多受欲樂。",
    "T12n0354_002:0229b29_7": "「福盡命終則有相現：初則失影，不聞花香，迦陵、頻伽、天女妙聲耳不復聞。",
    "T12n0354_002:0229c02_8": "「大仙當知，又天眾中彼天童子。",
    "T12n0354_002:0229c03_9": "於天宮殿眾集之處，至日不往彼宮殿中。",
    "T12n0354_002:0229c04_0": "百千天女，樹生瓔珞有妙勝花，俱翅羅聲、欲鳥之聲林中具有，心不生樂，在地旋轉。",
    "T12n0354_002:0229c05_1": "衣裳垢膩，其身極熱，悲苦看視，地上旋轉。",
    "T12n0354_002:0229c06_2": "於花帳處心不憙樂，身中汗出。",
    "T12n0354_002:0229c07_3": "彼目常開，今則眄瞬。",
    "T12n0354_002:0229c08_4": "彼處動轉，如魚出水，為日所暴，翻覆迴轉，獨在地住。",
    "T12n0354_002:0229c09_5": "「天女見已皆來圍遶，詳共悲哀，同聲啼哭，如是說言：『何期愛人欲向何處？",
    "T12n0354_002:0229c10_6": "何期第一種種莊嚴柔軟之身——異異無垢，胸膺寬博，兩肩可憙——平正之身、柔軟之身？",
    "T12n0354_002:0229c12_7": "何期戲處、遊戲常樂種種處行，今忽捨我、復捨天宮，欲向何處？』",
    "T12n0354_002:0229c14_8": "彼諸天女既傷歎已，復說偈言：「『種種善心作，　　天樹妙莊嚴，　　此四大王處，　　多饒飲食樂。",
    "T12n0354_002:0229c17_0": "　　有四柱相應，　　福德天勝處，　　多饒天女愛，　　豐華善心喜。",
    "T12n0354_002:0229c19_0": "　　何忽惡無常，　　令捨此而去？』",
    "T12n0354_002:0229c20_0": "「彼諸天女如是圍遶，大聲號哭，涎出聲壞，並啼並言，可憐可愍。",
    "T12n0354_002:0229c21_1": "彼諸天女作如是言，離而遠住，復申右臂取花散之，作如是言：『生善道去，君善道去。",
    "T12n0354_002:0229c23_2": "向人界去，生福處地，信心犁之。』",
    "T12n0354_002:0229c24_3": "應知，彼天如是之身，彼欲死天既聞此已，如是思惟，自知身死。",
    "T12n0354_002:0229c25_4": "極大愁苦，舉體烝熱。",
    "T12n0354_002:0229c26_5": "以烝熱故，身則消洋猶如蘇渧，於彼死處墓田之中消洋盡壞，身體萎蔫。",
    "T12n0354_002:0229c27_6": "有掃風來，吹彼天身作一千分，碎末散去遍在虛空。",
    "T12n0354_002:0229c29_0": "「於彼處退欲受人身，見閻浮提父母和合。",
    "T12n0354_002:0229c29_1": "彼既見已，歡喜愛樂，即彼處生。",
    "T12n0354_002:0230a01_2": "初受生已，其母相出，所謂喜笑，欲得勝食、不憙食肉，憙著赤衣、光明之衣，樂見人眾聚會之處，於兄弟等生勝愛心。",
    "T12n0354_002:0230a04_3": "藏內、脇中不受苦惱，無有涎唾、又不惡心、無有身病。",
    "T12n0354_002:0230a05_4": "在彼藏中善具足、手，然後出生。",
    "T12n0354_002:0230a06_5": "「彼既生已，端正好色，見者愛念。",
    "T12n0354_002:0230a06_6": "彼若增長，聞四王天心則歡喜。",
    "T12n0354_002:0230a07_7": "修行施戒，飲酒不醉，心常惺悟，身則肥鮮，恒以眾香莊嚴其身。",
    "T12n0354_002:0230a09_8": "愛林戲處、心多欲染，自身諸根樂近婦女，數數飲食，樂好美饍。",
    "T12n0354_002:0230a10_9": "常修歌樂，身體膩潤，不黑、不白，其眼猶如青毘琉璃。",
    "T12n0354_002:0230a11_10": "大仙當知，四大王天退生人中本性如是，四大王處所熏相續有如是相。",
    "T12n0354_002:0230a14_0": "「復次，大仙！",
    "T12n0354_002:0230a14_1": "若有眾生捨離殺生、信心清淨、修行布施、離偷盜已，以佉陀尼、蒲闍尼、食梨、何朱沙、餘所須物衣裳、財物、寶珠、金等捨以布施，信樂心喜，以諸花等而為供養、禮拜塔寺，奉施供養。",
    "T12n0354_002:0230a18_2": "命終之時身不壞爛，膩垢、便利、臭穢皆無，心生歡喜，自憶念身所作善根。",
    "T12n0354_002:0230a20_0": "臨欲死時則有相現，面如金色，鼻正不曲，心不動亂，咽不杼氣，亦不咳[口*數]及上氣等，身不蒸熱，根不破壞，節脈不斷，身不苦惱，在於臥處身不迴轉，語聲不破。",
    "T12n0354_002:0230a24_0": "「復次，大仙！",
    "T12n0354_002:0230a24_1": "如是眾生或熱病死、或中毒死、或貪華果而上樹上墮樹而死、或食好食不消故死。",
    "T12n0354_002:0230a26_2": "彼欲捨陰內識往見三十三天宮殿莊嚴，有珠、金寶及金剛等於分分處種種間雜，作金魚形、摩伽羅形莊嚴殿門。",
    "T12n0354_002:0230a28_3": "門上金幢有種種樂，迭相打觸出美好聲，能令心喜。",
    "T12n0354_002:0230a29_4": "饒種種枝相應好樹莊嚴林中，謂憂荼、迦娑羅、栴檀。",
    "T12n0354_002:0230b02_5": "香汁作泥以塗地處，金色綵畫、白真珠帶遍懸樹下。",
    "T12n0354_002:0230b03_6": "地皆柔軟，常有莊嚴，一切時淨。",
    "T12n0354_002:0230b04_0": "有好金沙遍布其地，遶天珠焰以為燈鬘。",
    "T12n0354_002:0230b04_1": "多有天女，天所分處光明莊嚴，常作天歌、美妙音聲，肘後莊嚴，胸有瓔珞、咽半瓔珞、臂釧、指環及耳璩等，種種莊嚴端正天女。",
    "T12n0354_002:0230b07_2": "「大仙當知，三十三天諸天之眾彼處天子，當於爾時遊戲受樂、受諸欲行，彼於戲處樹林中行，心生愛善。",
    "T12n0354_002:0230b10_3": "彼福德識見彼天上天子、天女同一處坐，心喜愛樂，速生彼處——如綖穿珠，牽綖珠走——不生異道。",
    "T12n0354_002:0230b12_4": "即於生時，彼天婦女手中花生。",
    "T12n0354_002:0230b13_5": "彼女見已，自知有兒，即以此花授與夫言：『君今得子，可生歡喜。』",
    "T12n0354_002:0230b14_6": "彼天見之喜心增上，必知其妻得天童子。",
    "T12n0354_002:0230b15_7": "如是，二天心生喜悅。",
    "T12n0354_002:0230b15_8": "如是，童子七日滿已，長髮旋動，清淨無垢，天衣具足。",
    "T12n0354_002:0230b17_9": "「彼天未生，七日之中如是憶念：『我某處退，生此天中，某我父母，我作善業。』",
    "T12n0354_002:0230b18_10": "如是思惟極生喜心，喜心生已，生則欲發，有欲即癡。",
    "T12n0354_002:0230b19_11": "彼樂欲者，遙見宮殿天戲樂處。",
    "T12n0354_002:0230b20_12": "如是見已，悕望欲得，即便行往詣彼戲處，如醉象行。",
    "T12n0354_002:0230b21_13": "臂如象手，洪圓纖長，胸則平正，臂如金色，上下身麁，中身則細。",
    "T12n0354_002:0230b23_14": "行則詳審，深心勇健。",
    "T12n0354_002:0230b23_15": "腰如弓弝，背骨平直，兩髀洪滿，如芭蕉樹，善知天法，髭鬢斷細。",
    "T12n0354_002:0230b25_16": "天香甚香，瓜甲赤薄，身體香潔，無主莊嚴取以嚴身。",
    "T12n0354_002:0230b26_17": "天無病苦，身有善香，著妙天衣，色相殊妙，天華嚴身，於宮殿中次第漸行。",
    "T12n0354_002:0230b28_18": "「彼處見有無主天女，見天童子，一切悉來圍遶而住，作如是言：『聖子！",
    "T12n0354_002:0230b29_19": "善來。",
    "T12n0354_002:0230b29_20": "善來，聖子！",
    "T12n0354_002:0230b29_21": "此汝宮殿，我無夫主，久離夫主，獨有童子。",
    "T12n0354_002:0230c01_22": "我今色少，妙色具足，應相供養，乳若金瓶，面如蓮花開敷之色。",
    "T12n0354_002:0230c03_23": "我身猶如雲中電行，端正可憙。",
    "T12n0354_002:0230c04_0": "我是天女，今相供養奉給走使。",
    "T12n0354_002:0230c04_1": "此戲樂處，波離耶多、俱枳陀邏、俱邏婆迦多有枝心，柔軟可喜而為莊嚴。",
    "T12n0354_002:0230c06_2": "六萬天女娛樂此處，今相娛樂奉給聖子，餘宮殿處皆悉不空。』",
    "T12n0354_002:0230c07_3": "彼有琵琶、鼓、笛……等樂，種種音聲天敷莊嚴，師子座處自然出生。",
    "T12n0354_002:0230c09_4": "「彼天既見種種莊嚴、妙好幡蓋，如王受位坐師子座，彼天童子亦復如是坐師子座。",
    "T12n0354_002:0230c11_5": "彼既坐已，諸樂器中出可愛聲，普一切相唱聲說言：『此善眾生於閻浮提造福德業，而來生此天宮殿中。』",
    "T12n0354_002:0230c13_6": "語天女言：『汝來，汝來。",
    "T12n0354_002:0230c14_0": "速近此處，可為戲樂、善作歌舞樂此天子——此於人中作善根者。』",
    "T12n0354_002:0230c15_1": "此聲出已，六萬天女彼樹林中兩手取花，善香莊嚴。",
    "T12n0354_002:0230c16_2": "第一天衣名頭居羅，彼衣輕踈，勝上珠寶以為腳釧，釧有妙聲。",
    "T12n0354_002:0230c18_3": "如是婦女而來近之，奉給供養。",
    "T12n0354_002:0230c18_4": "彼諸天女端正可憙，猶如初月；面如蓮花，其香猶如阿娑婆花。",
    "T12n0354_002:0230c20_5": "如是婦女來近童子，作如是言：『如是，聖子！",
    "T12n0354_002:0230c21_6": "我以一切所須之物供養供給，隨彼所用。』",
    "T12n0354_002:0230c22_7": "此是童子自善根力和集所得、自福所攝，於今在此受天欲樂。",
    "T12n0354_002:0230c23_8": "「如是，大仙！",
    "T12n0354_002:0230c23_9": "彼天童子天女相隨，三十三天歡喜園林眾雜林中，白衣石上有勝光明、娑卑都林、佉羅佉囉、陀陀羅迦、池泉流水、阿吒婆迦、妙色好花、波離耶多，俱枳陀羅，在如是等戲樂之處第一涼樂，彼處無有大力惡風。",
    "T12n0354_002:0230c28_10": "彼處彼處林中多有若干妙聲眾鳥、多有天花、亦饒天果，皆有妙香。",
    "T12n0354_002:0231a01_0": "毘琉璃珠、牟娑羅珠及馬瑙等，種種寶珠以為燈明。",
    "T12n0354_002:0231a02_1": "復有眾蜂及諸欲醉俱翅羅等，種種諸鳥有美妙聲，有他眷鳥、有金翅鳥，此鳥青咽以妙珠寶間錯其身，毘琉璃[口*(隹/乃)]長而嚴妙，有種種聲、娑陀離多美妙歌聲。",
    "T12n0354_002:0231a05_2": "於彼林中有種種花，雜色間錯莊嚴其地。",
    "T12n0354_002:0231a06_3": "彼天童子在如是處受諸欲樂。",
    "T12n0354_002:0231a08_0": "「復次，大仙！",
    "T12n0354_002:0231a08_1": "三十三天宮殿地處有妙池水，清冷如月，八分具足，清而無垢。",
    "T12n0354_002:0231a09_2": "復有勝妙百葉蓮花開敷鮮榮，其池岸邊寶樹莊嚴，花落在地。",
    "T12n0354_002:0231a11_3": "如是功德微妙之水，天子、天女於彼池中相隨戲樂，彼於戲處如心稱意。",
    "T12n0354_002:0231a12_4": "若須食者，有種種寶間錯槃生，隨其所須皆悉具足。",
    "T12n0354_002:0231a13_5": "食色香白，如君陀花、拘物陀花，如雪等色，色香具足。",
    "T12n0354_002:0231a15_6": "天女斟張奉天童子，食足安樂，尋即消化，離辛、澁、苦三種食過。",
    "T12n0354_002:0231a16_7": "如是食者，天力無上——名曰蘇陀——在彼槃中揣而食之，如業所得。",
    "T12n0354_002:0231a18_8": "大仙當知，若人施時垢心布施，得報亦爾，同一槃食，食揣色異，有赤揣者、有黃揣者、有異揣者。",
    "T12n0354_002:0231a20_9": "身服一種、成就一色，而槃中食異異不同。",
    "T12n0354_002:0231a21_10": "如是，大仙！",
    "T12n0354_002:0231a21_11": "若人施已心生悔熱，彼業得報食色則劣。",
    "T12n0354_002:0231a23_0": "「復次，大仙！",
    "T12n0354_002:0231a23_1": "三十三天有戲樂處，彼處名為尸利沙紺，有種種樹枝花嚴好，種種天樹百千和合，地處清淨猶如頗梨，無垢柔軟。",
    "T12n0354_002:0231a25_2": "復有天樹，花果具足。",
    "T12n0354_002:0231a26_3": "如是處者，非欲者住尸利沙迦清淨之處，天女不住如是勝妙尸利沙紺戲樂之處。",
    "T12n0354_002:0231a28_4": "一切樹林常有好花，如是花林常有諸天在下語說。",
    "T12n0354_002:0231a29_5": "「大仙當知，我之所有聲聞之人、諸弟子中最為勝者，所謂長老伽婆波帝，於婆羅門種姓中生，遊心禪思、慈心、悲心，三昧眼開住慈三昧，於七日中息不出入。",
    "T12n0354_002:0231b03_6": "大仙當知，彼時既入慈三昧已，心若須風則有風吹、若其不須則無風吹。",
    "T12n0354_002:0231b05_7": "劫盡燒時地為一焰，彼身乃至如芥子許亦不能燒。",
    "T12n0354_002:0231b06_8": "若須彌山墮其身分，於節節上即令停住，不能令動。",
    "T12n0354_002:0231b08_9": "若復難陀、憂波難陀二惡龍王毒力熾盛，彼惡力毒，若以氣噓能動須彌，如是毒力四大海水能令味醎。",
    "T12n0354_002:0231b10_10": "大仙當知，如是大力惡毒龍王，伽婆波帝三昧力故能令無毒。",
    "T12n0354_002:0231b11_11": "「又復，大仙！",
    "T12n0354_002:0231b12_12": "彼時長老伽婆波帝尸梨沙紺戲樂處行。",
    "T12n0354_002:0231b13_13": "彼諸天女染欲心強，或因遊戲至於彼處，若見長老伽婆波帝生愛信心，能以天中曼陀羅花、居世賒迦如是等花散而供養，合掌禮敬。",
    "T12n0354_002:0231b16_14": "又復彼處三十三天諸天子等，圍遶供養如是長老伽婆波帝，奉以天飯、天甘露汁施令飽足，於日日中如是供養。",
    "T12n0354_002:0231b18_15": "伽婆波帝於彼林處樹枝搖動深處遊行，為彼天子敷演伽他、憂陀那、尼陀那、伊帝毘利多、迦闍多迦、裴不略、阿浮多、達摩、毘尼、修多羅、憂波提舍、阿波提舍，令彼天子聞已生信心喜悅樂，故在彼處天妙宮殿，坐禪、讀誦、遊行、止住，亦復遊彼尸梨沙迦戲樂之處。",
    "T12n0354_002:0231b25_0": "「復次，大仙！",
    "T12n0354_002:0231b25_1": "三十三天有善法堂，天眾集處。",
    "T12n0354_002:0231b25_2": "大仙當知，善法堂柱八萬四千，彼柱皆是金寶、金剛、若牟娑羅及迦羅婆、若馬瑙等，勝栴檀椽並比在上，鈴鬘妙聲，金沙覆地。",
    "T12n0354_002:0231b28_3": "大仙當知，彼善法堂垂天繒幡，竪立寶幢，懸幡在上。",
    "T12n0354_002:0231b29_4": "復有樂聲，琵琶、箏、笛、大鼓、小鼓、拍手、吹貝、簫嘯美音。",
    "T12n0354_002:0231c02_5": "天子、天女手如妙花，柔軟之狀如樹枝心，迭相執手，心生愛喜，口常含笑。",
    "T12n0354_002:0231c03_6": "彼天童子、彼天婦女如是受樂。",
    "T12n0354_002:0231c04_7": "「大仙當知，彼善法堂多天集處，種種珠寶間錯其地。",
    "T12n0354_002:0231c05_8": "彼地青膩如毘琉璃，滑而無垢猶如淨鏡，多饒天花、種種香末，遠離風、日、青虫、蚊、虻如是等過，無有眠睡、懈怠、頻申。",
    "T12n0354_002:0231c08_9": "彼善法堂樂觸風窓、重樓、屋壁，種種莊嚴間錯之文，形如半月，狀似牛眼，天網縵覆。",
    "T12n0354_002:0231c10_10": "鵄尾妙門寬大廣博，有樂觸風，寶鬘莊嚴，遍散妙花，善香馨馥。",
    "T12n0354_002:0231c11_11": "多饒無量百千天女，欲心戲笑，無有嫉心、鬪諍等過，迭相染欲，愛心堅固，頰淨無垢如月鏡輪。",
    "T12n0354_002:0231c13_12": "天女之法以香綵色用點頰額以莊嚴面，天女咏聲共相娛樂。",
    "T12n0354_002:0231c15_13": "「大仙當知，彼善法堂四方四角，四廂寬博，多有樹林，邃密雲闇，有種種花。",
    "T12n0354_002:0231c16_14": "戲樂之處如是樹林廣百由旬，分分處處種種端嚴，有金蓮花，復有散花遍布其地，復有種種微妙歌聲，有種種樹，其樹名為居迦那陀、波利耶多、拘毘陀羅，如是等樹處處多有，以為莊嚴。",
    "T12n0354_002:0231c22_0": "「復次，大仙！",
    "T12n0354_002:0231c22_1": "彼善法堂一切所須金寶、金剛、若牟娑羅及迦羅婆，復有白珠、毘琉璃等，各有大聚，無主、無護，多饒財物金寶之藏。",
    "T12n0354_002:0231c24_2": "彼一切物、一切寶聚，皆悉莊嚴善法堂處，彼諸寶聚有種種色以為莊嚴。",
    "T12n0354_002:0231c26_3": "彼善法堂周圍復有百千戲處以為莊嚴，無熱、無惱，種種衣服嚴飾其處。",
    "T12n0354_002:0231c28_4": "「復次，大仙！",
    "T12n0354_002:0231c28_5": "三十三天於戲樂處喜戲樂行，一切皆來集善法堂娛樂喜樂。",
    "T12n0354_002:0232a01_0": "「復次，大仙！",
    "T12n0354_002:0232a01_1": "三十三天善見宮殿淨如月鏡，多有香花垂鬘莊嚴。",
    "T12n0354_002:0232a02_2": "有千天女嚴飾微妙，遊戲娛樂，媚眼眄視，奮動眉面猶如亂波，行虛空中，以種種花莊嚴其身。",
    "T12n0354_002:0232a04_3": "善見宮殿莊嚴如是，多有珠瓶在宮殿中，鈴網簾障出微妙聲以為莊嚴。",
    "T12n0354_002:0232a06_4": "若馬、若象行在宮殿，腳足傷地則起金塵。",
    "T12n0354_002:0232a07_5": "彼處多有端正天女，身著寶珠赤色光明，若鳴、若抱、若捉衣裳，令彼戲處殊勝奇妙。",
    "T12n0354_002:0232a10_0": "「復次，大仙！",
    "T12n0354_002:0232a10_1": "善見宮殿有六萬柱，彼柱皆是天妙金寶，以毘琉璃及金剛寶為柱頭，間種種雜寶間錯其柱。",
    "T12n0354_002:0232a12_2": "彼宮殿中汁香、葉香、沈水等香種種香熏，復有種種善香勝熏。",
    "T12n0354_002:0232a13_3": "帝釋天王在彼勝處，百千天女之所圍遶，帝釋王手執金剛牙，在寶殿上娛樂戲樂。",
    "T12n0354_002:0232a16_0": "「復次，大仙！",
    "T12n0354_002:0232a16_1": "三十三天因陀羅王九千龍力，帝釋王臂如天象手，身色如金，鮮淨無垢，形體平正，身中則細，上下分麁，骨節不現，體實不虛，髮毛旋動，清淨無垢，身有光明，衣則舒長。",
    "T12n0354_002:0232a20_0": "知因陀羅所作釋論能破諍論，多有無量百千天子常隨親近，天林宮殿及遊戲處隨逐遊行。",
    "T12n0354_002:0232a22_1": "金繩絡身，天妙瓔珞、若半瓔珞莊嚴其胸。",
    "T12n0354_002:0232a23_2": "其身勝妙，不細、不麁，中腰則細，二髀平等。",
    "T12n0354_002:0232a24_3": "常以白飯、甘露汁食，百千天女目鬘視之，肩頰端正。",
    "T12n0354_002:0232a25_4": "彼有醉象耳扇生風，風聲美妙。",
    "T12n0354_002:0232a26_0": "「復次，大仙！",
    "T12n0354_002:0232a26_1": "彼大天王因陀羅主身脈不現，香氣勝妙如善華香，彼大天王軟美音聲。",
    "T12n0354_002:0232a27_2": "大仙當知，彼大天王自身善香，若天白象欲發極醉，聞王身香即時醒解。",
    "T12n0354_002:0232b01_0": "「復次，大仙！",
    "T12n0354_002:0232b01_1": "因陀羅王身量高下，與餘諸天乘馬之量高下平等。",
    "T12n0354_002:0232b02_2": "因陀羅王身色勝妙，見王身者金像不現。」",
    "T12n0354_002:0232b04_0": "爾時，毘耶娑大仙白佛言：「世尊！",
    "T12n0354_002:0232b04_1": "希有。",
    "T12n0354_002:0232b04_2": "世尊！",
    "T12n0354_002:0232b04_3": "彼帝釋王大因陀羅甚為勝妙，實如世尊——聖法具足——所說不異。」",
    "T12n0354_002:0232b06_4": "佛言：「大仙！",
    "T12n0354_002:0232b06_5": "汝以何義如是美歎此無常身大因陀羅，而言希有，心生驚怪？",
    "T12n0354_002:0232b08_0": "譬如伎兒，巧以泥團造作種種人、畜等形，又縛葉等、插華在外，以諸彩色畫為軍眾。",
    "T12n0354_002:0232b09_1": "木為機關，彩畫彫飾，如樹生花，畫飾莊嚴，不過少時花則萎蔫。",
    "T12n0354_002:0232b11_2": "如以燈炷置於爐中，以火燒之則有光明；帝釋王身亦復如是。",
    "T12n0354_002:0232b12_3": "「大仙當知，阿泥樓大父母所生，其身力大。",
    "T12n0354_002:0232b13_4": "大仙當知，因陀羅王所有身力，阿泥樓大父母所生，身力為大。",
    "T12n0354_002:0232b15_5": "「復次，大仙！",
    "T12n0354_002:0232b15_6": "汝今且觀阿泥樓大神通身力。」",
    "T12n0354_002:0232b16_7": "如是說時，阿泥樓大心即憶念：「如來加我。」",
    "T12n0354_002:0232b17_8": "如是念已，即入三昧。",
    "T12n0354_002:0232b17_9": "入三昧已，身如金色，即有天王新勝金冠——如洋金色——在其頭上，寶珠垂下，傍面連肩，動搖相摩。",
    "T12n0354_002:0232b19_10": "珠髻、青髮，身體色潤有勝光明，目如天上勝毘琉璃，其色紺青。",
    "T12n0354_002:0232b21_11": "復有珠寶、牟娑羅寶、迦羅婆寶、日珠等寶莊嚴身臂。",
    "T12n0354_002:0232b22_12": "彼以化力令身如是。",
    "T12n0354_002:0232b22_13": "復出天香遍諸大眾，一切普熏。",
    "T12n0354_002:0232b23_14": "彼毘耶娑見其身已，心則變動，從座而起，合掌恭敬，生希有心，高聲唱言：「子子善哉！",
    "T12n0354_002:0232b25_15": "何何快哉！",
    "T12n0354_002:0232b25_16": "我得人身，有果不空。",
    "T12n0354_002:0232b26_17": "我於今者到如來所，如來今者作一切智相應語說，令我今者得見如是未曾有法。」",
    "T12n0354_002:0232b29_0": "爾時，世尊語毘耶娑大仙人言：「汝意云何？",
    "T12n0354_002:0232b29_1": "若因陀羅帝釋王身、阿泥樓大長老之身，如是二身何者為勝？」",
    "T12n0354_002:0232c02_2": "爾時，毘耶娑大仙白佛言：「世尊！",
    "T12n0354_002:0232c03_3": "因陀羅王身比阿泥樓大身，百分之中不及其一，於千分中亦不及一，阿泥樓大身色具足。」",
    "T12n0354_002:0232c05_4": "如來語言：「如是，大仙！",
    "T12n0354_002:0232c05_5": "勿生歡喜，以作福德發如是願，故得彼身。」",
    "T12n0354_002:0232c07_0": "爾時，大仙毘耶娑眾歡喜心開，白佛言：「世尊！",
    "T12n0354_002:0232c08_0": "唯願世尊更為我說三十三天。」",
    "T12n0354_002:0232c08_1": "佛言：「大仙！",
    "T12n0354_002:0232c09_0": "三十三天帝釋天王第一天后名曰舍支。",
    "T12n0354_002:0232c09_1": "百千天女住歡喜林，有種種花開發光明集在其身，頰如蓮花、脣色猶如金頻婆果，第一光明微細衣服。",
    "T12n0354_002:0232c12_2": "林間戲處安行遨遊，以天莊嚴善莊嚴耳，寶釧、天珂莊嚴手臂，以好瓔珞及半瓔珞莊嚴其身，腳著寶釧，釧有妙聲、種種音樂。",
    "T12n0354_002:0232c15_3": "歡喜林中如是遊行，頰分寬博，妙花散地，在上而行。",
    "T12n0354_002:0232c16_4": "臍下陰上有細毛文，妙寶跨衣，行則聲出。",
    "T12n0354_002:0232c17_5": "目青而寬，開而有媚，髮青長黑，一一毛旋，鼻隆而直。",
    "T12n0354_002:0232c18_6": "遠離瞋、嫉、鬪諍等過，瞋怒、皺面、波奮、動亂皆悉遠離，身無藏過。",
    "T12n0354_002:0232c20_0": "「大仙當知，舍支天后有喜欲力勝彌樓山第一勝處。",
    "T12n0354_002:0232c21_1": "彼處廣長，多有樹林，其樹饒枝映障之處。",
    "T12n0354_002:0232c22_2": "心生愛樂，微風吹花，動散出香，復觸其身。",
    "T12n0354_002:0232c23_3": "舍支身形，不長、不短，不麁、不細，其面嚴好如開蓮花，口出妙香，善巧語說增長佛種。",
    "T12n0354_002:0232c24_4": "「大仙當知，三十三天一切天眾身體皆香，無有病患，於遊戲處、若於宮殿，如是遊行。",
    "T12n0354_002:0232c27_0": "「復次，大仙！",
    "T12n0354_002:0232c27_1": "三十三天壽命千歲。",
    "T12n0354_002:0232c27_2": "彼天彼處如是行已至命盡時，彼天宮殿本未曾有五種相出，應如是知。",
    "T12n0354_002:0232c29_3": "何等為五？",
    "T12n0354_002:0232c29_4": "地有清水猶如頗梨，冷而有文、有樂觸風。",
    "T12n0354_002:0233a01_5": "彼處多有種種枝花，既入池已油膩汗出。",
    "T12n0354_002:0233a02_6": "既見如是油膩汗已，心生疑慮，即便出水走向樹林。",
    "T12n0354_002:0233a03_7": "彼既速行，天女見之順後急行，與共相隨。",
    "T12n0354_002:0233a04_8": "既到一樹即便住坐。",
    "T12n0354_002:0233a05_9": "既住坐已，天女憂悲發聲歎息，咽中聲破，如是問言：『聖子！",
    "T12n0354_002:0233a06_10": "今者何故捨我，獨在樹下？",
    "T12n0354_002:0233a07_11": "此有何樂？』",
    "T12n0354_002:0233a07_12": "如是說已，彼天童子以憂歎聲語天女言：『我頭額上從本以來未有膩出。』",
    "T12n0354_002:0233a08_13": "如是說已，於兩腋下即有汗出。",
    "T12n0354_002:0233a09_14": "而彼天女見汗出已，捨離遠去。",
    "T12n0354_002:0233a10_15": "彼見天女遠離身已，心生憂懼，出入氣麁。",
    "T12n0354_002:0233a11_16": "氣麁出已，其心發熱。",
    "T12n0354_002:0233a11_17": "心既熱故，頭上妙鬘本未曾萎今者則蔫。",
    "T12n0354_002:0233a12_18": "鬘既蔫已，衣未曾垢今則垢出。",
    "T12n0354_002:0233a13_19": "天敷臥處不樂不樂。",
    "T12n0354_002:0233a15_0": "「彼諸天女見如是相，心即思念：『此天童子死相已出，將欲破壞。』",
    "T12n0354_002:0233a16_1": "知其必死，聞其氣臭不可堪耐，即爾遠之，圍遶而住。",
    "T12n0354_002:0233a17_2": "以聞其臭憐愍悲歎，咽喉聲破，口不能正，作如是言：『何期第一柔軟身天，在戲樂處林中行者——此三天處如是池水有鴛鴦鳥，善法堂處歡喜之林，鵝王、鴛鴦、曼陀耆泥池水香潔，多有樹林，樹名象塵、波利耶多俱、耆多羅，在彼戲處多有蜜蜂在雜林中以為莊嚴——常此處行，今忽捨我，去向何處？",
    "T12n0354_002:0233a24_3": "五相既現，壞破欲去。』",
    "T12n0354_002:0233a24_4": "彼諸天女如是啼哭，復更啼哭。",
    "T12n0354_002:0233a25_5": "彼見啼哭，心則破壞，生大怖畏。",
    "T12n0354_002:0233a26_6": "其身發熱，眼目亂視，如行道路失伴之人、亦如商人海行船沒、亦如遺失如意珠者心懊惱躄地。",
    "T12n0354_002:0233a28_7": "如大力風能墮山角，無常大風令天子墮亦復如是。",
    "T12n0354_002:0233a29_8": "「彼身極熱，在地旋轉——如伽樓羅所捉龍子——生大怖畏，舉身戰動，兩手合掌向天女言：『我今患熱，汝來汝來，可以手掌摩我令冷。』",
    "T12n0354_002:0233b03_9": "如是心急，身熱欲然，如是身心俱受苦惱。",
    "T12n0354_002:0233b04_10": "彼諸天女憂悲燒心，住在遠處，心生憐愍，憂悲苦惱，身不能近、不摩、不觸。",
    "T12n0354_002:0233b06_11": "於樹林中取枝花葉，舒手遙置天子心上，作如是言：『童子今者天福德盡，願汝速生閻浮提處。』",
    "T12n0354_002:0233b08_12": "彼天聞已知必定死，高聲唱言：『何期苦哉！",
    "T12n0354_002:0233b09_13": "何期苦哉！",
    "T12n0354_002:0233b09_14": "此三十三天處乃是惡處。",
    "T12n0354_002:0233b10_0": "如是種種具足莊嚴戲樂之處、第一宮殿受諸戲樂、多有天女種種愛染繫縛心已，忽於今者趣於死道，住在遠處如是說言：「願汝死已，生閻浮提。」』",
    "T12n0354_002:0233b13_1": "彼天如是數思惟已、聞彼語已，舉身欲起，極生悲苦，啼哭而言：『何期苦哉，歡喜樹林、種雜樹林、白衣石上、遊戲坐處。",
    "T12n0354_002:0233b15_2": "何其善法，彼留沙迦、波利耶多、此毘婆闍、曼陀耆尼、大波流沙迦。",
    "T12n0354_002:0233b17_3": "如是宮殿——第一宮殿——堅固門扇一切和集，我今忽捨此天宮殿，不得自在而便退此。』",
    "T12n0354_002:0233b19_4": "「三十三天命欲盡故，於自宮殿不能復見，唯見天女低面向下，以手拭眼，引氣破面。",
    "T12n0354_002:0233b21_5": "彼欲退天復作如是言：『我於今者欲行死道，何期汝等退我所愛、不共我語？",
    "T12n0354_002:0233b23_0": "我今欲行生死長道，愛人可來急抱我咽。",
    "T12n0354_002:0233b23_1": "我從今已不復見汝，汝亦如是不復見我。",
    "T12n0354_002:0233b24_2": "如是天處何期甚惡，業果盡已，闇無所見。",
    "T12n0354_002:0233b25_3": "云何此處三十三天，欲退之時皆悉空耶？",
    "T12n0354_002:0233b26_4": "云何此處三十三天，豈無琴樂、拍手等耶？",
    "T12n0354_002:0233b27_5": "而我今者不復聞聲。",
    "T12n0354_002:0233b28_6": "何期此處三十三天——第一可愛天——乾闥婆天色莊嚴，金剛堅地，如是千眼帝釋天王，復有何等福德眾生和集往彼而得見耶？",
    "T12n0354_002:0233c02_0": "波利耶多、俱枳陀羅、諸樹花鬘在我頭上，何期萎蔫？』",
    "T12n0354_002:0233c03_1": "「彼欲退天如是號喚，三十三天聞彼聲已，一切愁憂，取種種花以自莊嚴，清淨鬚髮。",
    "T12n0354_002:0233c05_2": "帝釋天王百千天眾而為圍遶，天后舍支、天女圍遶，那羅達離、支多伽大、般遮尸棄、敦扶盧等，天乾闥婆天樂歌聲、美妙音聲，而來向彼欲趣死道五相出者。",
    "T12n0354_002:0233c08_3": "既近見已，一切如是生憐愍心，同聲唱言：『何期苦哉！",
    "T12n0354_002:0233c09_4": "此惡無常，無有悲心。』",
    "T12n0354_002:0233c11_0": "「帝釋天王見彼如是欲退天已，梵聲說言：『我等一切法皆如是，莫生愛著，當斷愛心。",
    "T12n0354_002:0233c12_1": "若不斷愛則生惡道。』",
    "T12n0354_002:0233c13_2": "諸餘天子亦復如是，一切同聲如是說言：『君善道去，生於人中，一切眾生造善業之地。』",
    "T12n0354_002:0233c16_0": "「如是說已，彼欲退天心即念言：『我今實退。』",
    "T12n0354_002:0233c16_1": "即時合掌向彼天眾如是說言：『三十三天一切天子！",
    "T12n0354_002:0233c18_2": "唯願忍我，我退時至。』",
    "T12n0354_002:0233c18_3": "彼時天子引氣直視，有二相出：蓮花葉眼、一切莊嚴皆悉失沒。",
    "T12n0354_002:0233c20_4": "「彼諸天子見欲退天離莊嚴已，取曼羅婆、居世舍耶、居迦那大如是等花遙散其身。",
    "T12n0354_002:0233c21_5": "即作天樂，琵琶、鼓、笛種種音聲而以樂之。",
    "T12n0354_002:0233c22_6": "「彼見如是供養身已，雖退天處心生歡喜，於閻浮提心生悕望。",
    "T12n0354_002:0233c24_7": "眼中淚出，其聲則麁：『有因時、業法集，相應盡命。』",
    "T12n0354_002:0233c25_8": "命盡死已，伽阿那風吹彼死天。",
    "T12n0354_002:0233c26_9": "彼風善香，吹之令散。",
    "T12n0354_002:0233c26_10": "如是散已，即時遠離三十三天，不知所在、無有處所，不能生他若想、若知。",
    "T12n0354_002:0233c28_11": "「彼既退已，生於人間。",
    "T12n0354_002:0233c28_12": "在胎藏中，母則相現，憙笑歌舞，心憙染欲，心常歡喜，憙樂花、果、樹林之處，樂著種種雜色衣服，常憙飲食。",
    "T12n0354_002:0234a02_13": "雖住藏內，母脇不苦，不樂邪欲，心喜善香、花鬘莊嚴，臥則善夢，非顛倒見。",
    "T12n0354_002:0234a03_14": "大仙當知，三十三天退生此時，住母藏中有如是相。",
    "T12n0354_002:0234a05_0": "「大仙當知，其母爾時一切藏過皆悉遠離，後則出生。",
    "T12n0354_002:0234a06_1": "大仙當知，彼時童子既出生已，身分平正，掌文成就，可憙柔軟，腰細齒密，身體柔軟。",
    "T12n0354_002:0234a08_2": "其心愛樂勝功德欲，性愛欲事、心愛細衣，樂林戲處。",
    "T12n0354_002:0234a09_3": "身有勝香，大富豐財，金寶具足，大姓種族，常行施、戒；欲心多者則生貧家。",
    "T12n0354_002:0234a10_4": "心憙布施，不黑、不白，手足齊平，一切見者皆悉愛敬。",
    "T12n0354_002:0234a12_5": "性愛論義，其心柔軟，少於瞋心、樂行他妻，於自妻妾不生愛樂，於諸親舊、兄弟、眷屬心不愛戀。",
    "T12n0354_002:0234a14_6": "大仙當知，三十三天退生人中，本性如是。」",
    "T12n0354_002:0234a15_7": "世尊說已，毘耶娑仙、一切仙眾心生歡喜，歎言：「善哉。」",
    "T12n0354_002:0234a17_0": "毘耶娑問經卷下"
}