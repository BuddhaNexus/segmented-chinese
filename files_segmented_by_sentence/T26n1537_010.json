{
    "T26n1537_010:0498b11_0": "阿毘達磨法蘊足論卷第十",
    "T26n1537_010:0498b13_0": "尊者大目乾連造",
    "T26n1537_010:0498b14_0": "三藏法師玄奘奉　詔譯",
    "T26n1537_010:0498b15_0": "根品第十七",
    "T26n1537_010:0498b16_0": "一時薄伽梵在室羅筏，住逝多林給孤獨園。",
    "T26n1537_010:0498b17_0": "時有梵志名曰生聞，來詣佛所，合掌恭敬而白佛言：「我欲少問喬答摩尊。",
    "T26n1537_010:0498b18_1": "唯願聽許。」",
    "T26n1537_010:0498b18_2": "爾時世尊告彼梵志：「恣汝意問，吾當為說。」",
    "T26n1537_010:0498b19_3": "梵志問言：「根有幾種？」",
    "T26n1537_010:0498b20_4": "世尊告曰：「有二十二。",
    "T26n1537_010:0498b20_5": "何等二十二？",
    "T26n1537_010:0498b21_6": "謂眼根、耳根、鼻根、舌根、身根、意根、女根、男根、命根、樂根、苦根、喜根、憂根、捨根、信根、精進根、念根、定根、慧根、未知當知根、已知根、具知根。",
    "T26n1537_010:0498b24_7": "此二十二，攝一切根。」",
    "T26n1537_010:0498b24_8": "時彼梵志聞佛所說，歡喜踊躍，恭敬而去。",
    "T26n1537_010:0498b26_0": "云何眼根？",
    "T26n1537_010:0498b26_1": "謂眼於色已正當見及彼同分，是名眼根。",
    "T26n1537_010:0498b27_2": "又眼增上發眼識，於色已正當了別及彼同分，是名眼根。",
    "T26n1537_010:0498b28_3": "又眼於色已正當礙及彼同分，是名眼根。",
    "T26n1537_010:0498b29_4": "又眼於色已正當行及彼同分，是名眼根。",
    "T26n1537_010:0498c01_5": "如是過去未來現在諸所有眼，名為眼根，亦名所知、所識、所通達、所遍知、所斷、所解、所見、所得、所覺所現等覺、所了所等了、所觀所等觀、所審察、所決擇、所觸所等觸、所證所等證。",
    "T26n1537_010:0498c05_6": "此復云何？",
    "T26n1537_010:0498c05_7": "謂四大種所造淨色，或地獄、或傍生、或鬼界、或天或人或中有及脩所成，所有名號異語增語、想等想施設言說謂名眼、名眼處、名眼界、名眼根、名見、名道路、名引導、名白、名淨、名藏、名門、名田、名事、名流、名池、名海、名瘡、名瘡門、名此岸。",
    "T26n1537_010:0498c11_8": "如是眼根，是內處攝。",
    "T26n1537_010:0498c11_9": "云何耳根？",
    "T26n1537_010:0498c11_10": "謂耳於聲已正當聞及彼同分，是名耳根。",
    "T26n1537_010:0498c12_11": "又耳增上發耳識，於聲已正當了別及彼同分，是名耳根。",
    "T26n1537_010:0498c14_12": "又耳於聲已正當礙及彼同分，是名耳根。",
    "T26n1537_010:0498c15_13": "又耳於聲已正當行及彼同分，是名耳根。",
    "T26n1537_010:0498c16_0": "如是過去未來現在諸所有耳，名為耳根，亦名所知乃至所等證。",
    "T26n1537_010:0498c17_1": "此復云何？",
    "T26n1537_010:0498c17_2": "謂四大種所造淨色，或地獄乃至及脩所成，所有名號、異語增語、想等想施設言說謂名耳、名耳處、名耳界、名耳根、名聞、名道路乃至名此岸。",
    "T26n1537_010:0498c20_3": "如是耳根，是內處攝。",
    "T26n1537_010:0498c21_4": "云何鼻根？",
    "T26n1537_010:0498c21_5": "謂鼻於香已正當嗅及彼同分，是名鼻根。",
    "T26n1537_010:0498c22_6": "鼻根增上發鼻識，於香已正當了別及彼同分，是名鼻根。",
    "T26n1537_010:0498c23_7": "又鼻於香已正當礙及彼同分，是名鼻根。",
    "T26n1537_010:0498c24_8": "又鼻於香已正當行及彼同分，是名鼻根。",
    "T26n1537_010:0498c25_9": "如是過去未來現在諸所有鼻，名為鼻根，亦名所知乃至所等證。",
    "T26n1537_010:0498c27_10": "此復云何？",
    "T26n1537_010:0498c27_11": "謂四大種所造淨色，或地獄乃至或中有，非脩所成，所有名號、異語增語、想等想施設言說謂名鼻、名鼻處、名鼻界、名鼻根、名嗅、名道路乃至名此岸。",
    "T26n1537_010:0499a01_12": "如是鼻根，是內處攝。",
    "T26n1537_010:0499a02_13": "云何舌根？",
    "T26n1537_010:0499a02_14": "謂舌於味已正當嘗及彼同分，是名舌根。",
    "T26n1537_010:0499a03_15": "又舌增上發舌識，於味已正當了別及彼同分是名舌根。",
    "T26n1537_010:0499a04_16": "又舌於味已正當礙及彼同分，是名舌根。",
    "T26n1537_010:0499a05_17": "又舌於味已正當行及彼同分，是名舌根。",
    "T26n1537_010:0499a06_18": "如是過去未來現在諸所有舌，名為舌根，亦名所知乃至所等證。",
    "T26n1537_010:0499a08_19": "此復云何？",
    "T26n1537_010:0499a08_20": "謂四大種所造淨色，或地獄乃至中有，非脩所成，所有名號、異語增語、想等想施設言說謂名舌、名舌處、名舌界、名舌根、名嘗、名道路乃至名此岸。",
    "T26n1537_010:0499a11_21": "如是舌根，是內處攝。",
    "T26n1537_010:0499a12_22": "云何身根？",
    "T26n1537_010:0499a12_23": "謂身於觸已正當覺及彼同分，是名身根。",
    "T26n1537_010:0499a13_24": "又身增上發身識，於觸已正當了別及彼同分，是名身根。",
    "T26n1537_010:0499a14_25": "又身於觸已正當礙及彼同分，是名身根。",
    "T26n1537_010:0499a15_26": "又身於觸已正當行及彼同分，是名身根。",
    "T26n1537_010:0499a16_27": "如是過去未來現在諸所有身，名為身根，亦名所知乃至所等證。",
    "T26n1537_010:0499a18_28": "此復云何？",
    "T26n1537_010:0499a18_29": "謂四大種所造淨色，或地獄乃至中有，非脩所成，所有名號、異語增語、想等想施設言說謂名身、名身處、名身界、名身根、名覺、名道路乃至名此岸。",
    "T26n1537_010:0499a21_30": "如是身根，是內處攝。",
    "T26n1537_010:0499a22_31": "云何女根？",
    "T26n1537_010:0499a22_32": "謂女女體女性、女勢分、女作用。",
    "T26n1537_010:0499a23_33": "此復云何？",
    "T26n1537_010:0499a23_34": "謂臍輪下、膝輪上，所有肉身筋脈流注。",
    "T26n1537_010:0499a24_35": "若於是處與男交會，發生平等領納樂受，是名女根。",
    "T26n1537_010:0499a25_36": "云何男根？",
    "T26n1537_010:0499a26_0": "謂男男體男性、男勢分、男作用。",
    "T26n1537_010:0499a26_1": "此復云何？",
    "T26n1537_010:0499a26_2": "謂臍輪下、膝輪上，所有肉身筋脈流注。",
    "T26n1537_010:0499a27_3": "若於是處與女交會，發生平等領納樂受，是名男根。",
    "T26n1537_010:0499a29_4": "云何命根？",
    "T26n1537_010:0499a29_5": "謂彼彼有情，在彼彼有情聚中，不移不轉、不破不沒、不失不退、壽住存活、護隨護、轉隨轉、是命、是命根，是名命根。",
    "T26n1537_010:0499b03_0": "云何意根？",
    "T26n1537_010:0499b03_1": "謂意於法已正當知及彼同分，是名意根。",
    "T26n1537_010:0499b04_2": "又意增上發意識，於法已正當了別及彼同分，是名意根。",
    "T26n1537_010:0499b05_3": "又意於法已正當礙及彼同分，是名意根。",
    "T26n1537_010:0499b06_4": "又意於法已正當行及彼同分，是名意根。",
    "T26n1537_010:0499b07_5": "如是過去未來現在諸所有意，名為意根，亦名所知乃至等所證。",
    "T26n1537_010:0499b08_6": "此復云何？",
    "T26n1537_010:0499b09_7": "謂心意識，或地獄乃至或中有，或脩所成，所有名號、異語增語、想等想施設言說謂名意、名意處、名意界、名意根、名知、名道路乃至名此岸。",
    "T26n1537_010:0499b12_8": "如是意根，是內處攝。",
    "T26n1537_010:0499b12_9": "云何樂根？",
    "T26n1537_010:0499b13_10": "謂順樂觸所生身樂心樂，平等受受所攝，是名樂根。",
    "T26n1537_010:0499b14_11": "復次脩第三靜慮，順樂觸所生心樂，平等受受所攝，是名樂根。",
    "T26n1537_010:0499b15_12": "云何苦根？",
    "T26n1537_010:0499b15_13": "謂順苦觸所生身苦，不平等受受所攝，是名苦根。",
    "T26n1537_010:0499b17_14": "云何喜根？",
    "T26n1537_010:0499b17_15": "謂順喜觸所生心喜，平等受受所攝，是名喜根。",
    "T26n1537_010:0499b18_16": "復次脩初二靜慮，順喜觸所生心喜，平等受受所攝，是名喜根。",
    "T26n1537_010:0499b19_17": "云何憂根？",
    "T26n1537_010:0499b20_18": "謂順憂觸所生心憂，不平等受受所攝，是名憂根。",
    "T26n1537_010:0499b21_19": "云何捨根？",
    "T26n1537_010:0499b21_20": "謂順捨觸所生身捨心捨，非平等非不平等受受所攝，是名捨根。",
    "T26n1537_010:0499b22_21": "復次脩未至定靜慮中間第四靜慮及無色定，順不苦不樂觸所生心捨，非平等非不平等受受所攝，是名捨根。",
    "T26n1537_010:0499b25_22": "云何信根？",
    "T26n1537_010:0499b25_23": "謂依出家遠離所生善法，所起諸信信性現前信性、隨順印可、愛慕愛慕性、心澄淨，是名信根。",
    "T26n1537_010:0499b27_24": "復次學信無學信及一切非學非無學信，皆名信根。",
    "T26n1537_010:0499b29_0": "云何精進根？",
    "T26n1537_010:0499b29_1": "謂依出家遠離所生善法，所起勤精進勇健勢猛熾盛難制勵意不息，是名精進根。",
    "T26n1537_010:0499c02_2": "復次學精進無學精進及一切非學非無學精進，皆名精進根。",
    "T26n1537_010:0499c03_3": "云何念根？",
    "T26n1537_010:0499c03_4": "謂依出家遠離所生善法，所起諸念隨念、專念憶念、不忘不失、不遺不漏、不失法性、心明記性，是名念根。",
    "T26n1537_010:0499c06_5": "復次學念無學念及一切善非學非無學念，皆名念根。",
    "T26n1537_010:0499c07_6": "云何定根？",
    "T26n1537_010:0499c07_7": "謂依出家遠離所生善法，所起心住等住近住安住、不散不亂、攝正等持、心一境性，是名定根。",
    "T26n1537_010:0499c09_8": "復次學定無學定及一切善非學非無學定，皆名定根。",
    "T26n1537_010:0499c11_9": "云何慧根？",
    "T26n1537_010:0499c11_10": "謂依出家遠離所生善法，所起於法簡擇、極簡擇、最極簡擇、解了等了近了、機黠通達、審察聰叡、覺明慧行、毘鉢舍那，是名慧根。",
    "T26n1537_010:0499c14_11": "復次學慧無學慧及一切善非學非無學慧，皆名慧根。",
    "T26n1537_010:0499c15_12": "云何未知當知根？",
    "T26n1537_010:0499c15_13": "謂已入正性離生者，所有學慧慧根及隨信隨法行，於四聖諦未現觀，為現觀故諸根轉，是名未知當知根。",
    "T26n1537_010:0499c18_14": "云何已知根？",
    "T26n1537_010:0499c18_15": "謂已見諦者，所有學慧慧根及信勝解見至身證，於四聖諦已現觀而現觀，為斷餘煩惱故諸根轉，是名已知根。",
    "T26n1537_010:0499c21_16": "云何具知根？",
    "T26n1537_010:0499c21_17": "謂阿羅漢所有無學慧慧根，及慧解脫、俱解脫，於四聖諦已現觀而現觀，為得現法樂住故諸根轉，是名具知根。",
    "T26n1537_010:0499c25_0": "處品第十八",
    "T26n1537_010:0499c26_0": "一時薄伽梵在室羅筏，住逝多林給孤獨園。",
    "T26n1537_010:0499c27_0": "時有梵志名曰生聞，來詣佛所，合掌恭敬，以諸愛語慰問世尊。",
    "T26n1537_010:0499c28_1": "佛亦愛言而慰問彼。",
    "T26n1537_010:0499c28_2": "相慰問已，退坐一面，曲躬合掌而白佛言：「我欲少問喬答摩尊，唯願聽許，略為宣說。」",
    "T26n1537_010:0500a01_3": "爾時世尊告彼梵志：「恣汝意問，吾當為說。」",
    "T26n1537_010:0500a02_4": "梵志問言：「一切法者，何謂一切？」",
    "T26n1537_010:0500a03_5": "世尊告曰：「一切法者，謂十二處。",
    "T26n1537_010:0500a04_6": "何等十二？",
    "T26n1537_010:0500a04_7": "謂眼處、色處、耳處、聲處、鼻處、香處、舌處、味處、身處、觸處、意處、法處，是謂十二。",
    "T26n1537_010:0500a06_8": "若有說言此非一切，言一切者更別有法。",
    "T26n1537_010:0500a07_9": "彼但有言而無實事，若還詰問便不能了。",
    "T26n1537_010:0500a08_10": "彼後審思，自生迷悶，以一切法非彼境故。」",
    "T26n1537_010:0500a09_0": "時彼梵志聞佛所說，歡喜踊躍，恭敬而去。",
    "T26n1537_010:0500a10_0": "云何眼處？",
    "T26n1537_010:0500a10_1": "謂如眼根，應說其相。",
    "T26n1537_010:0500a10_2": "云何色處？",
    "T26n1537_010:0500a10_3": "謂色為眼已正當見及彼同分，是名色處。",
    "T26n1537_010:0500a11_4": "又色為眼增上發眼識，已正當了別及彼同分，是名色處。",
    "T26n1537_010:0500a13_5": "又色於眼已正當礙及彼同分，是名色處。",
    "T26n1537_010:0500a14_6": "又色為眼已正當行及彼同分，是名色處。",
    "T26n1537_010:0500a15_7": "如是過去未來現在諸所有色，名為色處，亦名所知乃至所等證。",
    "T26n1537_010:0500a16_8": "此復云何？",
    "T26n1537_010:0500a16_9": "謂四大種所造，青黃赤白、雲烟塵霧、長短方圓高下、正不正、影光明暗、空一顯色，相雜紅紫碧綠皂褐，及餘所有眼根所見、眼識所了，所有名號、異語增語、想等想施設言說。",
    "T26n1537_010:0500a20_10": "謂名色、名色界、名色處、名彼岸。",
    "T26n1537_010:0500a21_11": "如是色處，是外處攝。",
    "T26n1537_010:0500a22_12": "云何耳處？",
    "T26n1537_010:0500a22_13": "謂如耳根，應說其相。",
    "T26n1537_010:0500a22_14": "云何聲處？",
    "T26n1537_010:0500a23_15": "謂聲為耳已正當聞及彼同分，是名聲處。",
    "T26n1537_010:0500a24_16": "又聲為耳增上發耳識，已正當了別及彼同分，是名聲處。",
    "T26n1537_010:0500a25_17": "又聲於耳已正當礙及彼同分，是名聲處。",
    "T26n1537_010:0500a26_18": "又聲為耳已正當行及彼同分，是名聲處。",
    "T26n1537_010:0500a27_19": "如是過去未來現在諸所有聲，名為聲處，亦名所知乃至所等證。",
    "T26n1537_010:0500a28_20": "此復云何？",
    "T26n1537_010:0500a29_0": "謂四大種所造，象聲馬聲、車聲步聲、蠡聲鈴聲、大小鼓聲、歌聲詠聲、讚聲梵聲，及四大種互相觸聲，於晝夜分語言音聲，及餘所有耳根所聞、耳識所了，所有名號、異語增語、想等想施設言說謂名聲、名聲界、名聲處、名彼岸。",
    "T26n1537_010:0500b05_1": "如是聲處，是外處攝。",
    "T26n1537_010:0500b05_2": "云何鼻處？",
    "T26n1537_010:0500b05_3": "謂如鼻根，應說其相。",
    "T26n1537_010:0500b06_4": "云何香處？",
    "T26n1537_010:0500b06_5": "謂香為鼻已正當嗅及彼同分，是名香處。",
    "T26n1537_010:0500b07_6": "又香為鼻增上發鼻識，已正當了別及彼同分，是名香處。",
    "T26n1537_010:0500b08_7": "又香於鼻已正當礙及彼同分，是名香處。",
    "T26n1537_010:0500b09_8": "又香為鼻已正當行及彼同分，是名香處。",
    "T26n1537_010:0500b10_9": "如是過去未來現在諸所有香，名為香處，亦名所知乃至所等證。",
    "T26n1537_010:0500b12_10": "此復云何？",
    "T26n1537_010:0500b12_11": "謂四大種所造，根香莖香、枝香葉香、花香果香、好香惡香、平等香，及餘所有鼻根所嗅、鼻識所了，所有名號、異語增語、想等想施設言說謂名香、名香界、名香處、名彼岸。",
    "T26n1537_010:0500b16_12": "如是香處，是外處攝。",
    "T26n1537_010:0500b16_13": "云何舌處？",
    "T26n1537_010:0500b17_14": "謂如舌根，應說其相。",
    "T26n1537_010:0500b17_15": "云何味處？",
    "T26n1537_010:0500b17_16": "謂味為舌已正當嘗及彼同分，是名味處。",
    "T26n1537_010:0500b18_17": "又味為舌增上發舌識，已正當了別及彼同分，是名味處。",
    "T26n1537_010:0500b20_18": "又味於舌已正當礙及彼同分，是名味處。",
    "T26n1537_010:0500b21_19": "又味為舌已正當行及彼同分，是名味處。",
    "T26n1537_010:0500b22_20": "如是過去未來現在諸所有味，名為味處，亦名所知乃至所等證。",
    "T26n1537_010:0500b23_21": "此復云何？",
    "T26n1537_010:0500b23_22": "謂四大種所造，根味莖味、枝味葉味、花味果味、食味飲味，及諸酒味、苦味酢味、甘味辛味、醎味淡味、可意味不可意味、順捨處味，及餘所有舌根所嘗、舌識所了，所有名號、異語增語、想等想施設言說謂名味、名味界、名味處、名彼岸。",
    "T26n1537_010:0500b29_23": "如是味處，是外所攝。",
    "T26n1537_010:0500b29_24": "云何身處？",
    "T26n1537_010:0500b29_25": "謂如身根，應說其相。",
    "T26n1537_010:0500c01_26": "云何觸處？",
    "T26n1537_010:0500c01_27": "謂觸為身已正當覺及彼同分，是名觸處。",
    "T26n1537_010:0500c02_28": "又觸為身增上發身識，已正當了別及彼同分，是名觸處。",
    "T26n1537_010:0500c03_29": "又觸於身已正當礙及彼同分，是名觸處。",
    "T26n1537_010:0500c04_30": "又觸為身已正當行及彼同分，是名觸處。",
    "T26n1537_010:0500c05_31": "如是過去未來現在諸所有觸，名為觸處，亦名所知乃至所等證。",
    "T26n1537_010:0500c07_32": "此復云何？",
    "T26n1537_010:0500c07_33": "謂四大種及四大種所造滑性澁性、輕性重性、冷煖、飢渴，及餘所有身根所覺、身識所了，所有名號、異語增語、想等想施設言說謂名觸、名觸界、名觸處、名彼岸。",
    "T26n1537_010:0500c11_34": "如是觸處，是外所攝。",
    "T26n1537_010:0500c11_35": "云何意處？",
    "T26n1537_010:0500c12_36": "謂如意根，應說其相。",
    "T26n1537_010:0500c12_37": "云何法處？",
    "T26n1537_010:0500c12_38": "謂法為意已正當知，是名法處。",
    "T26n1537_010:0500c13_39": "又法為意增上發意識，已正當了別，是名法處。",
    "T26n1537_010:0500c14_40": "又法於意已正當礙，是名法處。",
    "T26n1537_010:0500c15_41": "又法為意已正當行，是名法處。",
    "T26n1537_010:0500c16_42": "如是過去未來現在諸所有法，名為法處，亦名所知乃至所等證。",
    "T26n1537_010:0500c17_43": "此復云何？",
    "T26n1537_010:0500c17_44": "謂受、想、思、觸、作意、欲、勝解、信精進念定慧、尋伺、放逸不放逸、善根不善根無記根、一切結縛隨眠隨煩惱纏、諸所有智見現觀、得無想定滅定無想事、命根、眾同分住、得事、得處、得生老住無常、名身句身文身、虛空擇滅非擇滅，及餘所有意根所知、意識所了，所有名號、異語增語、想等想施設言說謂名法、名法界、名法處、名彼岸。",
    "T26n1537_010:0500c25_45": "如是法處，是外處攝。",
    "T26n1537_010:0500c26_0": "蘊品第十九",
    "T26n1537_010:0500c27_0": "一時薄伽梵在室羅筏，住逝多林給孤獨園。",
    "T26n1537_010:0500c28_0": "爾時世尊告苾芻眾：「有五種蘊。",
    "T26n1537_010:0500c28_1": "何等為五？",
    "T26n1537_010:0500c28_2": "謂色蘊、受蘊、想蘊、行蘊、識蘊，是名五蘊。」",
    "T26n1537_010:0500c29_3": "云何色蘊？",
    "T26n1537_010:0501a01_4": "謂諸所有色，一切皆是四大種及四大種所造，是名色蘊。",
    "T26n1537_010:0501a02_5": "云何受蘊？",
    "T26n1537_010:0501a02_6": "謂諸受等受、別受受性，受所攝，是名受蘊。",
    "T26n1537_010:0501a03_7": "復有二受，說名受蘊，謂身受、心受。",
    "T26n1537_010:0501a04_8": "云何身受？",
    "T26n1537_010:0501a04_9": "謂五識身相應諸受乃至受所攝，是名身受。",
    "T26n1537_010:0501a05_10": "云何心受？",
    "T26n1537_010:0501a05_11": "謂意識相應諸受乃至受所攝，是名心受。",
    "T26n1537_010:0501a06_12": "復有二受，說名受蘊，謂有味受、無味受。",
    "T26n1537_010:0501a07_13": "云何有味受？",
    "T26n1537_010:0501a08_14": "謂有漏作意相應諸受乃至受所攝，是名有味受。",
    "T26n1537_010:0501a09_15": "云何無味受？",
    "T26n1537_010:0501a09_16": "謂無漏作意相應諸受乃至受所攝，是名無味受。",
    "T26n1537_010:0501a10_17": "有作是說，欲界作意相應受名有味受，色無色界作意相應受名無味受。",
    "T26n1537_010:0501a12_18": "今此義中有漏作意相應受名有味受，無漏作意相應受名無味受。",
    "T26n1537_010:0501a13_19": "如有味受無味受，如是墮受不墮受、耽嗜依受出離依受、順結受不順結受、順取受不順取受、順纏受不順纏受、世間受出世間受亦爾。",
    "T26n1537_010:0501a17_0": "復有三受，說名受蘊，謂樂受、苦受、不苦不樂受。",
    "T26n1537_010:0501a18_1": "云何樂受？",
    "T26n1537_010:0501a18_2": "謂順樂觸所生身樂心樂，平等受受所攝，是名樂受。",
    "T26n1537_010:0501a19_3": "復次脩初第二第三靜慮，順樂受觸所起心樂，平等受受所攝，是名樂受。",
    "T26n1537_010:0501a21_4": "云何苦受？",
    "T26n1537_010:0501a21_5": "謂順苦觸所生身苦心苦，不平等受受所攝，是名苦受。",
    "T26n1537_010:0501a22_6": "云何不苦不樂受？",
    "T26n1537_010:0501a23_7": "謂順不苦不樂觸所生身捨心捨，非平等非不平等受受所攝，是名不苦不樂受。",
    "T26n1537_010:0501a25_0": "復次脩未至定靜慮中間第四靜慮及無色定，順不苦不樂觸所生心捨，非平等非不平等受受所攝，是名不苦不樂受。",
    "T26n1537_010:0501a27_1": "復有四受，說名受蘊，謂欲界受、色界受、無色界受、不繫受。",
    "T26n1537_010:0501a29_2": "云何欲界受？",
    "T26n1537_010:0501a29_3": "謂欲界作意相應諸受乃至受所攝，是名欲界受。",
    "T26n1537_010:0501b01_4": "云何色界受？",
    "T26n1537_010:0501b01_5": "謂色界作意相應諸受乃至受所攝，是名色界受。",
    "T26n1537_010:0501b02_6": "云何無色界受？",
    "T26n1537_010:0501b03_7": "謂無色界作意相應諸受乃至受所攝，是名無色界受。",
    "T26n1537_010:0501b04_8": "云何不繫受？",
    "T26n1537_010:0501b04_9": "謂無漏作意相應諸受乃至受所攝，是名不繫受。",
    "T26n1537_010:0501b05_10": "復有五受，說為受蘊，謂樂受、苦受、喜受、憂受、捨受。",
    "T26n1537_010:0501b07_11": "如是五受，廣說如根品。",
    "T26n1537_010:0501b07_12": "復有六受，說為受蘊，謂眼觸所生受、耳鼻舌身意觸所生受。",
    "T26n1537_010:0501b09_13": "云何眼觸所生受？",
    "T26n1537_010:0501b09_14": "謂眼及色為緣生眼識，三和合故生觸，觸為緣故生受。",
    "T26n1537_010:0501b10_15": "此中眼為增上、色為所緣、眼觸為因、眼觸為等起，是眼觸種類、是眼觸所生、與眼觸所生作意相應。",
    "T26n1537_010:0501b13_0": "於眼識所了別色諸受乃至受所攝，是名眼觸所生受。",
    "T26n1537_010:0501b14_1": "如是耳鼻舌身意觸所生受，廣說亦爾。",
    "T26n1537_010:0501b15_2": "是名受蘊。",
    "T26n1537_010:0501b15_3": "如受蘊，如是想蘊識蘊，如其所應，廣說亦爾。",
    "T26n1537_010:0501b16_4": "云何行蘊？",
    "T26n1537_010:0501b16_5": "謂行蘊有二種：一、心相應行蘊；二、心不相應行蘊。",
    "T26n1537_010:0501b17_6": "云何心相應行蘊？",
    "T26n1537_010:0501b18_7": "謂思、觸、作意，廣說乃至諸所有智見現觀。",
    "T26n1537_010:0501b19_8": "復有所餘如是類法與心相應，是名心相應行蘊。",
    "T26n1537_010:0501b20_9": "云何心不相應行蘊？",
    "T26n1537_010:0501b20_10": "謂得、無想定廣說乃至文身。",
    "T26n1537_010:0501b21_11": "復有所餘如是類法不與心相應，是名心不相應行蘊。",
    "T26n1537_010:0501b22_12": "如是心相應行蘊及心不相應行蘊，總名行蘊。",
    "T26n1537_010:0501b24_0": "多界品第二十之一",
    "T26n1537_010:0501b25_0": "一時薄伽梵在室羅筏，住逝多林給孤獨園。",
    "T26n1537_010:0501b26_0": "時阿難陀獨居靜室作是思惟：「諸起怖畏及起災患擾惱事者，皆是愚夫、非諸智者。」",
    "T26n1537_010:0501b27_1": "既思惟已，於日後分從靜室出，往世尊所，頂禮雙足退住一面，以所思事具白世尊。",
    "T26n1537_010:0501b29_2": "佛印可言：「如是如是。",
    "T26n1537_010:0501c01_3": "諸起怖畏及起災患擾惱事者，皆是愚夫、非諸智者。",
    "T26n1537_010:0501c02_4": "如置火在乾蘆草舍、樓堂臺觀，亦被焚燒。",
    "T26n1537_010:0501c03_5": "愚夫亦爾，以無智故，起諸怖畏及災患等。",
    "T26n1537_010:0501c04_6": "慶喜當知，過去未來現在，怖畏災患擾惱，皆愚夫生、非諸智者，以諸智者不起彼故。",
    "T26n1537_010:0501c06_7": "慶喜當知，愚夫有怖畏、智者無怖畏。",
    "T26n1537_010:0501c07_8": "愚夫有災患、智者無災患。",
    "T26n1537_010:0501c07_9": "愚夫有擾惱、智者無擾惱。",
    "T26n1537_010:0501c08_10": "是故慶喜應知愚夫及智者法，知已遠離諸愚夫法，於智者法應正受行。」",
    "T26n1537_010:0501c09_11": "阿難陀言：「齊何施設諸愚夫數？」",
    "T26n1537_010:0501c10_12": "佛言：「若有於界、處、蘊及於緣起、處非處法不善巧者，是愚夫數。」",
    "T26n1537_010:0501c12_0": "阿難陀言：「齊何施設諸智者數？」",
    "T26n1537_010:0501c12_1": "佛言：「若有於界處蘊及於緣起、處非處法得善巧者，是智者數。」",
    "T26n1537_010:0501c14_2": "阿難陀言：「云何智者於界善巧？」",
    "T26n1537_010:0501c14_3": "佛言：「智者於十八界如實知見，是界善巧。",
    "T26n1537_010:0501c15_4": "謂如實知見，眼界色界眼識界、耳界聲界耳識界、鼻界香界鼻識界、舌界味界舌識界、身界觸界身識界、意界法界意識界。",
    "T26n1537_010:0501c18_5": "復於六界如實知見是界善巧，謂如實知見地界、水界、火界、風界、空界、識界。",
    "T26n1537_010:0501c20_6": "復於六界如實知見是界善巧，謂如實知見欲界、恚界、害界、無欲界、無恚界、無害界。",
    "T26n1537_010:0501c22_7": "復於六界如實知見是界善巧，謂如實知見樂界、苦界、喜界、憂界、捨界、無明界。",
    "T26n1537_010:0501c24_8": "復於四界如實知見是界善巧，謂如實知見受界、想界、行界、識界。",
    "T26n1537_010:0501c25_9": "復於三界如實知見是界善巧，謂如實知見欲界、色界、無色界。",
    "T26n1537_010:0501c26_10": "復於三界如實知見是界善巧，謂如實知見色界、無色界、滅界。",
    "T26n1537_010:0501c28_11": "復於三界如實知見是界善巧，謂如實知見過去界、未來界、現在界。",
    "T26n1537_010:0501c29_12": "復於三界如實知見是界善巧，謂如實知見劣界、中界、妙界。",
    "T26n1537_010:0502a02_13": "復於三界如實知見是界善巧，謂如實知見善界、不善界、無記界。",
    "T26n1537_010:0502a03_14": "復於三界如實知見是界善巧，謂如實知見學界、無學界、非學非無學界。",
    "T26n1537_010:0502a05_15": "復於二界如實知見是界善巧，謂如實知見有漏界、無漏界。",
    "T26n1537_010:0502a06_16": "復於二界如實知見是界善巧，謂如實知見有為界、無為界。",
    "T26n1537_010:0502a08_17": "是名智者於界善巧。」",
    "T26n1537_010:0502a08_18": "阿難陀言：「云何智者於處善巧？」",
    "T26n1537_010:0502a09_19": "佛言：「智者於十二處如實知見是處善巧，謂如實知見眼處色處、耳處聲處、鼻處香處、舌處味處、身處觸處、意處法處，是名智者於處善巧。」",
    "T26n1537_010:0502a12_20": "阿難陀言：「云何智者於蘊善巧？」",
    "T26n1537_010:0502a13_21": "佛言：「智者於五蘊如實知見是蘊善巧，謂如實知見色蘊、受蘊、想蘊、行蘊、識蘊，是名智者於蘊善巧。」",
    "T26n1537_010:0502a15_22": "阿難陀言：「云何智者於緣起善巧？」",
    "T26n1537_010:0502a16_23": "佛言：「智者於十二支緣起順逆如實知見是緣起善巧，謂如實知見依此有彼有、此生故彼生，謂無明緣行、行緣識、識緣名色、名色緣六處、六處緣觸、觸緣受、受緣愛、愛緣取、取緣有、有緣生、生緣老死發生愁歎苦憂擾惱，如是便集純大苦蘊。",
    "T26n1537_010:0502a21_24": "及如實知依此無彼無、此滅故彼滅，謂無明滅故行滅、行滅故識滅、識滅故名色滅、名色滅故六處滅、六處滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故老死愁歎苦憂擾惱滅，如是便滅純大苦蘊。",
    "T26n1537_010:0502a27_25": "是名智者於緣起善巧。」",
    "T26n1537_010:0502a27_26": "阿難陀言：「云何智者於處非處善巧？」",
    "T26n1537_010:0502a28_27": "佛言：「智者於處非處如實知見是處非處善巧，謂如實知無處無容身語意惡行，感可愛可樂可欣可意異熟。",
    "T26n1537_010:0502b02_0": "有處有容身語意惡行，感不可愛不可樂不可欣不可意異熟。",
    "T26n1537_010:0502b03_1": "無處無容身語意妙行，感不可愛不可樂不可欣不可意異熟。",
    "T26n1537_010:0502b04_2": "有處有容身語意妙行，感可愛可樂可欣可意異熟。",
    "T26n1537_010:0502b06_0": "無處無容行身語意惡行已，由此因緣身壞命終生諸善趣。",
    "T26n1537_010:0502b07_1": "有處有容行身語意惡行已，由此因緣身壞命終墮諸惡趣。",
    "T26n1537_010:0502b08_2": "無處無容行身語意妙行已，由此因緣身壞命終墮諸惡趣。",
    "T26n1537_010:0502b10_3": "有處有容行身語意妙行已，由此因緣身壞命終生諸善趣。",
    "T26n1537_010:0502b11_4": "是處非處善巧。",
    "T26n1537_010:0502b11_5": "復如實知見無處無容非前非後有二輪王生一世界。",
    "T26n1537_010:0502b13_0": "有處有容非前非後有一輪王生一世界。",
    "T26n1537_010:0502b13_1": "無處無容非前非後有二如來生一世界。",
    "T26n1537_010:0502b14_2": "有處有容非前非後有一如來生一世界。",
    "T26n1537_010:0502b15_3": "是處非處善巧。",
    "T26n1537_010:0502b16_4": "復如實知見無處無容女作輪王、帝釋、魔王、梵王，及證獨覺菩提、或證無上正等菩提。",
    "T26n1537_010:0502b18_5": "有處有容男作輪王帝釋魔王梵王、及證獨覺菩提或證無上正等菩提。",
    "T26n1537_010:0502b19_6": "是處非處善巧。",
    "T26n1537_010:0502b20_7": "復如實知見無處無容具聖見者，故思害母、害父、害阿羅漢、破和合僧及起惡心出佛身血。",
    "T26n1537_010:0502b22_8": "有處有容諸異生者作五無間。",
    "T26n1537_010:0502b23_0": "無處無容具聖見者，故思斷眾生命。",
    "T26n1537_010:0502b23_1": "有處有容諸異生者，故思斷眾生命。",
    "T26n1537_010:0502b24_2": "無處無容具聖見者，故思越諸學處。",
    "T26n1537_010:0502b25_3": "有處有容諸異生者，故思越諸學處。",
    "T26n1537_010:0502b26_4": "無處無容具聖見者，捨勝學處趣劣學處，或求外道為師、或求外道為福田、或瞻仰外道沙門婆羅門面、或種種占卜諸吉祥事執為清淨，或受第八有。",
    "T26n1537_010:0502b29_5": "有處有容諸異生者，有如是事。",
    "T26n1537_010:0502c01_6": "是處非處善巧。",
    "T26n1537_010:0502c01_7": "復如實知見無處無容未斷五蓋令心染污、令慧力羸、障礙道品、違涅槃者，心善安住四念住中。",
    "T26n1537_010:0502c04_8": "有處有容已斷五蓋令心染污、令慧力羸、障礙道品、違涅槃者，心善安住四念住中。",
    "T26n1537_010:0502c05_9": "無處無容未斷五蓋廣說乃至違涅槃者，心未善住四念住中而能修習七等覺支。",
    "T26n1537_010:0502c07_10": "有處有容已斷五蓋廣說乃至違涅槃者，心已善住四念住中乃能修習七等覺支。",
    "T26n1537_010:0502c09_11": "無處無容未斷五蓋廣說乃至違涅槃者，心未善住四念住中而能修習七等覺支，而證聲聞獨覺無上菩提。",
    "T26n1537_010:0502c12_12": "有處有容已斷五蓋廣說乃至違涅槃者，心已善住四念住中已，能修習七等覺支，乃能證得聲聞獨覺無上菩提。",
    "T26n1537_010:0502c14_13": "是名智者於處非處善巧。」",
    "T26n1537_010:0502c15_14": "阿難陀曰：「今此法門，其名何等？",
    "T26n1537_010:0502c16_15": "云何奉持？」",
    "T26n1537_010:0502c16_16": "佛告慶喜：「今此法門，名為四轉、亦名大法鏡、亦名甘露鼓、亦名多界，應如是持。」",
    "T26n1537_010:0502c18_17": "時阿難陀歡喜敬受。",
    "T26n1537_010:0502c19_0": "云何眼界？",
    "T26n1537_010:0502c19_1": "謂如眼根。",
    "T26n1537_010:0502c19_2": "云何色界？",
    "T26n1537_010:0502c19_3": "謂如色處。",
    "T26n1537_010:0502c20_0": "云何眼識界？",
    "T26n1537_010:0502c20_1": "謂眼色為緣所生眼識，此中眼為增上、色為所緣，於眼所識色，諸了別異了別各別了別色，是名眼識界。",
    "T26n1537_010:0502c22_2": "餘五三界，隨其所應，廣說亦爾。",
    "T26n1537_010:0502c24_0": "云何地界？",
    "T26n1537_010:0502c24_1": "謂地界有二種：一、內；二、外。",
    "T26n1537_010:0502c24_2": "云何內地界？",
    "T26n1537_010:0502c25_3": "謂此身內所有各別堅性堅類有執有受。",
    "T26n1537_010:0502c26_4": "此復云何？",
    "T26n1537_010:0502c26_5": "謂髮毛爪齒乃至糞穢。",
    "T26n1537_010:0502c26_6": "復有所餘身內各別堅性堅類有執有受，是名內地界。",
    "T26n1537_010:0502c28_7": "云何外地界？",
    "T26n1537_010:0502c28_8": "謂此身外諸外所攝堅性堅類無執無受。",
    "T26n1537_010:0502c29_9": "此復云何？",
    "T26n1537_010:0502c29_10": "謂大地山、諸石瓦礫、蜯蛤蝸牛、銅鐵錫鑞、末尼真珠、瑠璃螺貝、珊瑚璧玉、金銀石藏杵藏、頗胝迦、赤珠右旋、沙土草木、枝葉花果。",
    "T26n1537_010:0503a03_11": "或復有地依水輪住，復有所餘在此身外堅性堅類無執無受，是名外地界。",
    "T26n1537_010:0503a05_12": "前內此外，總名地界。",
    "T26n1537_010:0503a05_13": "云何水界？",
    "T26n1537_010:0503a06_14": "謂水界有二種：一、內；二、外。",
    "T26n1537_010:0503a06_15": "云何內水界？",
    "T26n1537_010:0503a07_16": "謂此身內所有各別濕性濕類有執有受。",
    "T26n1537_010:0503a08_0": "此復云何？",
    "T26n1537_010:0503a08_1": "謂諸淚汗乃至小便。",
    "T26n1537_010:0503a08_2": "復有所餘身內各別濕性濕類有執有受，是名內水界。",
    "T26n1537_010:0503a09_3": "云何外水界？",
    "T26n1537_010:0503a10_4": "謂此身外諸外所攝濕性濕類無執無受。",
    "T26n1537_010:0503a11_5": "此復云何？",
    "T26n1537_010:0503a11_6": "謂根莖枝葉花果等汁露、酒乳酪酥油蜜糖、池沼陂湖、殑伽河、鹽母那河、薩剌渝河、頞氏羅筏底河、莫呬河、東海西海南海北海、四大海水。",
    "T26n1537_010:0503a14_7": "或復有水依風輪住，復有所餘在此外濕性濕類無執無受，是名外水界。",
    "T26n1537_010:0503a16_8": "前內此外，總名水界。",
    "T26n1537_010:0503a16_9": "云何火界？",
    "T26n1537_010:0503a16_10": "謂火界有二種：一、內：二、外。",
    "T26n1537_010:0503a17_11": "云何內火界？",
    "T26n1537_010:0503a17_12": "謂此身內所有各別暖性暖類有執有受。",
    "T26n1537_010:0503a18_13": "此復云何？",
    "T26n1537_010:0503a19_0": "謂此身中諸所有熱等熱遍熱，由此所食所噉所飲正易消化，若此增盛令身燋熱。",
    "T26n1537_010:0503a20_1": "復有所餘身內各別暖性暖類有執有受，是名內火界。",
    "T26n1537_010:0503a22_2": "云何外火界？",
    "T26n1537_010:0503a22_3": "謂此身外諸外所攝暖性暖類無執無受。",
    "T26n1537_010:0503a23_4": "此復云何？",
    "T26n1537_010:0503a23_5": "謂地暖火、日藥末尼、宮殿星宿火聚燈焰、燒村燒城燒川燒野、燒十二十三十四十五十百千或無量擔薪草等火熾盛烔然，或在山澤河池巖窟房舍殿堂樓觀草木根莖枝葉花果等暖。",
    "T26n1537_010:0503a27_6": "復有所餘熱性熱類無執無受，是名外火界。",
    "T26n1537_010:0503a28_7": "前內此外，總名火界。",
    "T26n1537_010:0503a29_8": "云何風界？",
    "T26n1537_010:0503a29_9": "謂風界有二種：一、內；二外。",
    "T26n1537_010:0503b01_10": "云何內風界？",
    "T26n1537_010:0503b01_11": "謂此身內所有各別動性動類有執有受。",
    "T26n1537_010:0503b02_12": "此復云何？",
    "T26n1537_010:0503b02_13": "謂此身中，或上行風、或下行風、或傍行風、脇風背風、胸風肚風、心風臍風、嗢鉢羅風、蓽鉢羅風、刀風劍風針風、結風纏風、掣風努風強風、隨支節風、入出息風。",
    "T26n1537_010:0503b06_14": "復有所餘身內各別動性動類有執有受，是名內風界。",
    "T26n1537_010:0503b07_15": "云何外風界？",
    "T26n1537_010:0503b07_16": "謂此身外諸外所攝動性動類無執無受。",
    "T26n1537_010:0503b08_17": "此復云何？",
    "T26n1537_010:0503b08_18": "謂東風西風南風北風、有塵風無塵風、旋風暴風吠嵐婆風、小風大風無量風、風輪風、依空行風。",
    "T26n1537_010:0503b11_19": "復有所餘動性動類無執無受，是名外風界。",
    "T26n1537_010:0503b12_20": "前內此外，總名風界。",
    "T26n1537_010:0503b12_21": "云何空界？",
    "T26n1537_010:0503b12_22": "謂空界有二種：一、內；二、外。",
    "T26n1537_010:0503b13_23": "云何內空界？",
    "T26n1537_010:0503b13_24": "謂此身內所有各別空性空類有執有受。",
    "T26n1537_010:0503b14_25": "此復云何？",
    "T26n1537_010:0503b14_26": "謂此身中隨皮肉血骨髓等空、眼穴耳穴鼻穴面門咽喉心膓腸肚等穴，由此通貯所飲所食及令下棄。",
    "T26n1537_010:0503b17_27": "復有所餘身內各別空性空類，是名內空界。",
    "T26n1537_010:0503b18_28": "云何外空界？",
    "T26n1537_010:0503b18_29": "謂此身外諸外所攝空性空類無執無受。",
    "T26n1537_010:0503b19_30": "此復云何？",
    "T26n1537_010:0503b19_31": "謂外空逈隣呵伽色，是名外空界。",
    "T26n1537_010:0503b20_32": "前內此外，總名空界。",
    "T26n1537_010:0503b21_0": "云何識界？",
    "T26n1537_010:0503b21_1": "謂五識身及有漏意識，是名識界。",
    "T26n1537_010:0503b22_2": "◎說一切有部法蘊足論卷第十"
}