{
    "X08n0240_007:0526a17_0": "大方廣佛華嚴經綱要卷第七",
    "X08n0240_007:0526a18_0": "于闐國三藏沙門實义難陀　譯經",
    "X08n0240_007:0526a19_0": "清涼山大華嚴寺沙門澄觀　疏義",
    "X08n0240_007:0526a20_0": "明匡山法雲寺憨山沙門德清提挈",
    "X08n0240_007:0526a21_0": "普賢三昧品第三",
    "X08n0240_007:0526a22_0": "爾時普賢菩薩摩訶薩。",
    "X08n0240_007:0526a22_1": "於如來前坐蓮華藏師子之座。",
    "X08n0240_007:0526a23_2": "承佛神力。",
    "X08n0240_007:0526a23_3": "入于三昧。",
    "X08n0240_007:0526a23_4": "此三昧名一切諸佛毗盧遮那如來藏身。",
    "X08n0240_007:0526a24_5": "普入一切佛平等性。",
    "X08n0240_007:0526a24_6": "能於法界示眾影像。",
    "X08n0240_007:0526b01_7": "廣大無礙同於虗空。",
    "X08n0240_007:0526b01_8": "法界海旋靡不隨入。",
    "X08n0240_007:0526b01_9": "出生一切諸三昧法。",
    "X08n0240_007:0526b02_10": "普能包納十方法界。",
    "X08n0240_007:0526b02_11": "三世諸佛智光明海皆從此生。",
    "X08n0240_007:0526b03_12": "十方所有諸安立海悉能示現。",
    "X08n0240_007:0526b03_13": "含藏一切佛力解脫諸菩薩智。",
    "X08n0240_007:0526b04_14": "能令一切國土微塵普能容受無邊法界。",
    "X08n0240_007:0526b05_15": "成就一切佛功德海。",
    "X08n0240_007:0526b05_16": "顯示如來諸大願海。",
    "X08n0240_007:0526b06_17": "一切諸佛所有法輪流通護持使無斷絕。",
    "X08n0240_007:0526b06_18": "如此世界中普賢菩薩於世尊前入此三昧。",
    "X08n0240_007:0526b07_19": "如是盡法界虗空界十方三世微細無礙廣大光明佛眼所見佛力能到佛身所現一切國土。",
    "X08n0240_007:0526b09_20": "及此國土所有微塵。",
    "X08n0240_007:0526b09_21": "一一塵中。",
    "X08n0240_007:0526b10_22": "有世界海微塵數佛剎。",
    "X08n0240_007:0526b10_23": "一一剎中。",
    "X08n0240_007:0526b10_24": "有世界海微塵數諸佛。",
    "X08n0240_007:0526b11_25": "一一佛前有世界海微塵數普賢菩薩。",
    "X08n0240_007:0526b11_26": "皆亦入此一切諸佛毗盧遮那如來藏身三昧。",
    "X08n0240_007:0526b12_27": "爾時一一普賢菩薩。",
    "X08n0240_007:0526b13_28": "皆有十方一切諸佛而現其前。",
    "X08n0240_007:0526b13_29": "彼諸如來同聲讚言。",
    "X08n0240_007:0526b14_30": "善哉善哉。",
    "X08n0240_007:0526b14_31": "善男子。",
    "X08n0240_007:0526b14_32": "汝能入此一切諸佛毗盧遮那如來藏身菩薩三昧。",
    "X08n0240_007:0526b15_33": "佛子。",
    "X08n0240_007:0526b15_34": "此是十方一切諸佛共加於汝。",
    "X08n0240_007:0526b16_35": "以毗盧遮那如來本願力故。",
    "X08n0240_007:0526b16_36": "亦以汝修一切諸佛行願力故。",
    "X08n0240_007:0526b17_37": "所謂能轉一切佛法輪故。",
    "X08n0240_007:0526b17_38": "開顯一切如來智慧海故。",
    "X08n0240_007:0526b18_39": "普照十方諸安立海悉無餘故。",
    "X08n0240_007:0526b19_40": "令一切眾生淨治雜染得清淨故。",
    "X08n0240_007:0526b19_41": "普攝一切諸大國土。",
    "X08n0240_007:0526b20_42": "無所著故。",
    "X08n0240_007:0526b20_43": "深入一切諸佛境界無障礙故。",
    "X08n0240_007:0526b20_44": "普示一切佛功德故。",
    "X08n0240_007:0526b21_45": "能入一切諸法實相增智慧故。",
    "X08n0240_007:0526b21_46": "觀察一切諸法門故。",
    "X08n0240_007:0526b22_47": "了知一切眾生根故。",
    "X08n0240_007:0526b22_48": "能持一切諸佛如來教文海故。",
    "X08n0240_007:0526b23_49": "爾時十方一切諸佛。",
    "X08n0240_007:0526b23_50": "即與普賢菩薩摩訶薩能入一切智性力智。",
    "X08n0240_007:0526b24_51": "與入法界無邊量智。",
    "X08n0240_007:0526b24_52": "與成就一切佛境界智。",
    "X08n0240_007:0526c01_53": "與知一切世界海成壞智。",
    "X08n0240_007:0526c01_54": "與知一切眾生界廣大智。",
    "X08n0240_007:0526c02_55": "與住諸佛甚深解脫無差別諸三昧智。",
    "X08n0240_007:0526c03_56": "與入一切菩薩諸根海智。",
    "X08n0240_007:0526c03_57": "與知一切眾生語言海轉法輪詞辯智。",
    "X08n0240_007:0526c04_58": "與普入法界一切世界海身智。",
    "X08n0240_007:0526c05_0": "與得一切佛音聲智。",
    "X08n0240_007:0526c05_1": "如此世界中如來前普賢菩薩蒙諸佛與如是智。",
    "X08n0240_007:0526c06_2": "如是一切世界海及彼世界海一一塵中所有普賢悉亦如是。",
    "X08n0240_007:0526c07_3": "何以故。",
    "X08n0240_007:0526c07_4": "證彼三昧。",
    "X08n0240_007:0526c07_5": "法如是故。",
    "X08n0240_007:0526c08_6": "是時十方諸佛各舒右手摩普賢菩薩頂其。",
    "X08n0240_007:0526c08_7": "手皆以相好莊嚴妙網光舒香流燄發。",
    "X08n0240_007:0526c09_8": "復出諸佛種種妙音及以自在神通之事。",
    "X08n0240_007:0526c10_9": "過現未來一切菩薩普賢願海一切如來清淨法輪。",
    "X08n0240_007:0526c11_10": "及三世佛所有影像。",
    "X08n0240_007:0526c11_11": "皆於中現。",
    "X08n0240_007:0526c12_12": "如此世界中普賢菩薩為十方佛所共摩頂。",
    "X08n0240_007:0526c12_13": "如是一切世界海及彼世界海一一塵中所有普賢。",
    "X08n0240_007:0526c13_14": "悉亦如是為十方佛之所摩頂。",
    "X08n0240_007:0526c14_15": "爾時普賢菩薩即從是三昧而起。",
    "X08n0240_007:0526c15_16": "從此三昧起時。",
    "X08n0240_007:0526c15_17": "即從一切世界海微塵數三昧海門起。",
    "X08n0240_007:0526c16_18": "所謂從知三世念念無差別善巧智三昧門起。",
    "X08n0240_007:0526c17_19": "從知三世一切法界所有微塵三昧門起。",
    "X08n0240_007:0526c17_20": "從現三世一切佛剎三昧門起。",
    "X08n0240_007:0526c18_21": "從現一切眾生舍宅三昧門起。",
    "X08n0240_007:0526c19_22": "從知一切眾生心海三昧門起。",
    "X08n0240_007:0526c19_23": "從知一切眾生各別名字三昧門起。",
    "X08n0240_007:0526c20_24": "從知十方法界處所各差別三昧門起。",
    "X08n0240_007:0526c21_25": "從知一切微塵中。",
    "X08n0240_007:0526c21_26": "各有無邊廣大佛身雲三昧門起。",
    "X08n0240_007:0526c22_27": "從演說一切法理趣海三昧門起。",
    "X08n0240_007:0526c22_28": "普賢菩薩從如是等三昧門起時。",
    "X08n0240_007:0526c23_29": "其諸菩薩一一各得世界海微塵數三昧海雲。",
    "X08n0240_007:0526c24_30": "世界海微塵數陀羅尼海雲。",
    "X08n0240_007:0526c24_31": "世界海微塵數諸法方便海雲。",
    "X08n0240_007:0527a01_32": "世界海微塵數辯才門海雲。",
    "X08n0240_007:0527a02_33": "世界海微塵數修行海雲。",
    "X08n0240_007:0527a02_34": "世界海微塵數普照法界一切如來功德藏智光明海雲。",
    "X08n0240_007:0527a03_35": "世界海微塵數一切如來諸力智慧無差別方便海雲。",
    "X08n0240_007:0527a04_36": "世界海微塵數一切如來一一毛孔中各現眾剎海雲。",
    "X08n0240_007:0527a05_37": "世界海微塵數一一菩薩示現從兜率天宮歿下生成佛轉正法輪般涅槃等海雲。",
    "X08n0240_007:0527a07_38": "如此世界中普賢菩薩從三昧起諸菩薩眾獲如是益。",
    "X08n0240_007:0527a08_39": "如是一切世界海及彼世界海所有微塵一一塵中。",
    "X08n0240_007:0527a09_40": "悉亦如是。",
    "X08n0240_007:0527a10_0": "此品來意。",
    "X08n0240_007:0527a10_1": "以前眾既集光示法主。",
    "X08n0240_007:0527a10_2": "今將說法。",
    "X08n0240_007:0527a10_3": "是故法主入定受加。",
    "X08n0240_007:0527a11_4": "為近方便。",
    "X08n0240_007:0527a11_5": "以出定即說。",
    "X08n0240_007:0527a11_6": "故以三昧為近也。",
    "X08n0240_007:0527a12_7": "品標普賢者。",
    "X08n0240_007:0527a12_8": "明說法主以說普法故。",
    "X08n0240_007:0527a12_9": "三昧是業用。",
    "X08n0240_007:0527a13_10": "以非證不宣。",
    "X08n0240_007:0527a13_11": "此則人法合舉。",
    "X08n0240_007:0527a13_12": "言三昧名毗盧遮那如來藏身者。",
    "X08n0240_007:0527a14_13": "以毗者廣大也。",
    "X08n0240_007:0527a14_14": "盧遮者生也。",
    "X08n0240_007:0527a15_0": "那者思也。",
    "X08n0240_007:0527a15_1": "慈悲無邊故名廣。",
    "X08n0240_007:0527a15_2": "智慧無上故稱為大。",
    "X08n0240_007:0527a16_0": "生想已盡故云生息。",
    "X08n0240_007:0527a16_1": "涅槃云離有常住故名如來。",
    "X08n0240_007:0527a17_0": "萬德含攝是謂藏身。",
    "X08n0240_007:0527a17_1": "即出纏之法身也。",
    "X08n0240_007:0527a17_2": "以此法身是法界體故。",
    "X08n0240_007:0527a18_3": "言藏身者。",
    "X08n0240_007:0527a18_4": "謂諸佛法身周徧法界。",
    "X08n0240_007:0527a18_5": "塵中復含諸剎。",
    "X08n0240_007:0527a19_6": "重重無盡。",
    "X08n0240_007:0527a19_7": "明此徧剎之身包容所徧剎海。",
    "X08n0240_007:0527a20_8": "無不皆在如來身中。",
    "X08n0240_007:0527a20_9": "故名藏身。",
    "X08n0240_007:0527a20_10": "融通總有四句。",
    "X08n0240_007:0527a21_11": "一身徧剎海。",
    "X08n0240_007:0527a21_12": "二剎在身中。",
    "X08n0240_007:0527a21_13": "三身徧身內剎。",
    "X08n0240_007:0527a21_14": "四剎入徧剎身。",
    "X08n0240_007:0527a22_15": "即內即外。",
    "X08n0240_007:0527a22_16": "依正混融無障無礙。",
    "X08n0240_007:0527a22_17": "是此三昧所作。",
    "X08n0240_007:0527a23_18": "故以為名。",
    "X08n0240_007:0527a23_19": "將說此法故入茲定。",
    "X08n0240_007:0527a23_20": "佛平等性即如來藏。",
    "X08n0240_007:0527a24_21": "是故但入如來藏身。",
    "X08n0240_007:0527a24_22": "即是已入佛平等。",
    "X08n0240_007:0527b01_0": "故下文云。",
    "X08n0240_007:0527b01_1": "如此世界中普賢菩薩於世尊前入三昧。",
    "X08n0240_007:0527b02_2": "如是盡法界虗空界十方三世微細無礙廣大光明佛眼所見佛力能到佛身所現一切國土。",
    "X08n0240_007:0527b03_3": "及此國土所有微塵。",
    "X08n0240_007:0527b04_4": "一一塵中有世界海微塵數佛剎。",
    "X08n0240_007:0527b05_5": "一一剎中有微塵數諸佛。",
    "X08n0240_007:0527b05_6": "一一佛前有世界海微塵數普賢菩薩。",
    "X08n0240_007:0527b06_7": "皆亦入此一切諸佛毗盧遮那藏身三昧。",
    "X08n0240_007:0527b07_8": "一一普賢前皆有十方諸佛現前。",
    "X08n0240_007:0527b07_9": "讚普賢菩薩能入此三昧。",
    "X08n0240_007:0527b08_10": "即此三昧已彰法界重重無盡矣。",
    "X08n0240_007:0527b09_11": "此諸佛讚。",
    "X08n0240_007:0527b09_12": "以顯諸佛加持。",
    "X08n0240_007:0527b09_13": "此口加也。",
    "X08n0240_007:0527b09_14": "下文爾時十方一切諸佛即與普賢菩薩能入一切智大智。",
    "X08n0240_007:0527b11_15": "此意加也。",
    "X08n0240_007:0527b11_16": "次十方諸佛各舒右手摩普賢菩薩頂。",
    "X08n0240_007:0527b12_17": "此身加也。",
    "X08n0240_007:0527b12_18": "次結通云。",
    "X08n0240_007:0527b12_19": "如此世界十方諸佛摩普賢頂。",
    "X08n0240_007:0527b13_20": "一切世界海一一塵中所有普賢。",
    "X08n0240_007:0527b13_21": "皆為十方諸佛之所摩頂。",
    "X08n0240_007:0527b14_22": "此通顯加分也。",
    "X08n0240_007:0527b14_23": "下爾時普賢菩薩從三昧起。",
    "X08n0240_007:0527b15_24": "從此三昧起時。",
    "X08n0240_007:0527b15_25": "即從一切世界海微塵數三昧海門起。",
    "X08n0240_007:0527b16_26": "令諸菩薩各得法益。",
    "X08n0240_007:0527b16_27": "下結通云。",
    "X08n0240_007:0527b16_28": "如此世界乃至及彼世界海所有微塵。",
    "X08n0240_007:0527b17_29": "一一塵中悉亦如是。",
    "X08n0240_007:0527b19_0": "爾時十方一切世界海。",
    "X08n0240_007:0527b19_1": "以諸佛威神力。",
    "X08n0240_007:0527b19_2": "及普賢菩薩三昧力故。",
    "X08n0240_007:0527b20_3": "悉皆微動。",
    "X08n0240_007:0527b20_4": "一一世界眾寶莊嚴。",
    "X08n0240_007:0527b20_5": "及出妙音演說諸法。",
    "X08n0240_007:0527b21_6": "復於一切如來眾會道場海中。",
    "X08n0240_007:0527b21_7": "普雨十種大摩尼王雲。",
    "X08n0240_007:0527b22_8": "何等為十。",
    "X08n0240_007:0527b22_9": "所謂妙金星幢摩尼王雲。",
    "X08n0240_007:0527b22_10": "光明照耀靡尼王雲。",
    "X08n0240_007:0527b23_11": "寶輪垂下摩尼王雲。",
    "X08n0240_007:0527b23_12": "眾寶藏現菩薩像摩尼王雲。",
    "X08n0240_007:0527b24_13": "稱揚佛名摩尼王雲。",
    "X08n0240_007:0527b24_14": "光明熾盛普照一切佛剎道場摩尼王雲。",
    "X08n0240_007:0527c01_15": "光照十方種種變化摩尼王雲。",
    "X08n0240_007:0527c02_16": "稱讚一切菩薩功德摩尼王雲。",
    "X08n0240_007:0527c02_17": "如日光熾盛摩尼王雲。",
    "X08n0240_007:0527c03_18": "悅意樂音周聞十方摩尼王雲。",
    "X08n0240_007:0527c03_19": "普雨如是十種大摩尼王雲已。",
    "X08n0240_007:0527c04_20": "一切如來諸毛孔中咸放光明。",
    "X08n0240_007:0527c04_21": "於光明中而說頌言。",
    "X08n0240_007:0527c06_0": "　普賢徧住於諸剎　　坐寶蓮華眾所觀　一切神通靡不現　　無量三昧皆能入　普賢恒以種種身　　法界周流悉充滿　三昧神通方便力　　圓音廣說皆無礙　一切剎中諸佛所　　種種三昧現神通　一一神通悉周徧　　十方國土無遺者　如一切剎如來所　　彼剎塵中悉亦然　所現三昧神通事　　毗盧遮那之願力　普賢身相如虗空　　依真而住非國土　隨諸眾生心所欲　　示現普身等一切　普賢安住諸大願　　獲此無量神通力　一切佛身所有剎　　悉現其形而詣彼　一切眾海無有邊　　分身住彼亦無量　所現國土皆嚴淨　　一剎那中見多劫　普賢安住一切剎　　所現神通勝無比　震動十方靡不周　　令其觀者悉得見　一切佛智功德力　　種種大法皆成滿　以諸三昧方便門　　示己往昔菩提行　如是自在不思議　　十方國土皆示現　為顯普入諸三昧　　佛光雲中讚功德爾時一切菩薩眾。",
    "X08n0240_007:0528a02_1": "皆向普賢合掌瞻仰。",
    "X08n0240_007:0528a02_2": "承佛神力同聲讚言。",
    "X08n0240_007:0528a04_0": "　從諸佛法而出生　　亦因如來願力起　真如平等虗空藏　　汝已嚴淨此法身　一切佛剎眾會中　　普賢徧住於其所　功德智海光明者　　等照十方無不見　普賢廣大功德海　　徧往十方親近佛　一切塵中所有剎　　悉能詣彼而明現　佛子我曹常見汝　　諸如來所悉親近　住於三昧實境中　　一切國土微塵劫　佛子能以普徧身　　悉詣十方諸國土　眾生大海咸濟度　　法界微塵無不入　入於法界一切塵　　其身無盡無差別　譬如虗空悉周徧　　演說如來廣大法　一切功德光明者　　如雲廣大力殊勝　眾生海中皆往詣　　說佛所行無等法　為度眾生於劫海　　普賢勝行皆修習　演一切法如大雲　　其音廣大靡不聞　國土云何得成立　　諸佛云何而出現　及以一切眾生海　　願隨其義如實說　此中無量大眾海　　悉在尊前恭敬住　為轉清淨妙法輪　　一切諸佛皆隨喜此下現相作證分。",
    "X08n0240_007:0528a24_1": "以十方菩薩得益心喜。",
    "X08n0240_007:0528a24_2": "喜則地動及有諸瑞。",
    "X08n0240_007:0528b01_3": "諸會聞竟得。",
    "X08n0240_007:0528b01_4": "故現瑞證居後。",
    "X08n0240_007:0528b01_5": "此會雖即未聞。",
    "X08n0240_007:0528b02_6": "先已得益。",
    "X08n0240_007:0528b02_7": "故先現瑞。",
    "X08n0240_007:0528b02_8": "以此會辨果顯殊勝故。",
    "X08n0240_007:0528b04_0": "補義云以此果法初則海眾不言而請。",
    "X08n0240_007:0528b04_1": "然如來命普賢說。",
    "X08n0240_007:0528b05_2": "但以光加。",
    "X08n0240_007:0528b05_3": "亦未有言命。",
    "X08n0240_007:0528b05_4": "故今普賢入此如來藏身三昧。",
    "X08n0240_007:0528b06_5": "即此三昧已彰無盡法界之全體。",
    "X08n0240_007:0528b06_6": "故雖不言而已示答盡。",
    "X08n0240_007:0528b07_7": "故十方海眾亦不待說。",
    "X08n0240_007:0528b07_8": "而先默證乎絕言之體。",
    "X08n0240_007:0528b08_9": "此即普賢業已說畢。",
    "X08n0240_007:0528b08_10": "故海眾得益而地動現瑞以證其益也。",
    "X08n0240_007:0528b09_11": "故次一切如來諸毛孔中咸放光明。",
    "X08n0240_007:0528b10_12": "於光明中說頌讚德。",
    "X08n0240_007:0528b10_13": "以讚普賢。",
    "X08n0240_007:0528b10_14": "乃深入法界之說主也。",
    "X08n0240_007:0528b11_15": "故次一切菩薩以聞光中偈讚普賢之德。",
    "X08n0240_007:0528b12_16": "是則前雖得益。",
    "X08n0240_007:0528b12_17": "而不知益之所以。",
    "X08n0240_007:0528b12_18": "而今乃知從普賢得。",
    "X08n0240_007:0528b13_19": "故皆向普賢承佛神力。",
    "X08n0240_007:0528b13_20": "同聲說頌以讚請也。",
    "X08n0240_007:0528b14_21": "十偈分三。",
    "X08n0240_007:0528b14_22": "初一分總述前定。",
    "X08n0240_007:0528b14_23": "次八別顯徧相。",
    "X08n0240_007:0528b15_24": "後一結讚所由。",
    "X08n0240_007:0528b15_25": "以內堪受法。",
    "X08n0240_007:0528b15_26": "外有諸佛隨喜。",
    "X08n0240_007:0528b16_27": "故應說故。",
    "X08n0240_007:0528b16_28": "上普賢三昧品竟。",
    "X08n0240_007:0528b17_0": "世界成就品第四",
    "X08n0240_007:0528b18_0": "此品來意。",
    "X08n0240_007:0528b18_1": "以前說緣既具。",
    "X08n0240_007:0528b18_2": "此下正陳所說。",
    "X08n0240_007:0528b18_3": "總明果相。",
    "X08n0240_007:0528b19_4": "別答法界安立海問。",
    "X08n0240_007:0528b19_5": "故此品來。",
    "X08n0240_007:0528b19_6": "下華藏品為別明本師之所嚴淨。",
    "X08n0240_007:0528b20_7": "此品以為總明諸佛果相。",
    "X08n0240_007:0528b20_8": "釋名世界者。",
    "X08n0240_007:0528b21_9": "世謂三世。",
    "X08n0240_007:0528b21_10": "墮去來今故。",
    "X08n0240_007:0528b21_11": "界為方分。",
    "X08n0240_007:0528b21_12": "有彼此故。",
    "X08n0240_007:0528b22_13": "又世謂隱覆。",
    "X08n0240_007:0528b22_14": "界亦分齊。",
    "X08n0240_007:0528b22_15": "謂諸有為可壞者世。",
    "X08n0240_007:0528b22_16": "即隱覆無為不可壞法。",
    "X08n0240_007:0528b23_17": "從真性起同無為法。",
    "X08n0240_007:0528b23_18": "即隱覆有為可破壞世。",
    "X08n0240_007:0528b24_19": "名不相雜。",
    "X08n0240_007:0528b24_20": "是其分齊。",
    "X08n0240_007:0528b24_21": "是故感華藏者對娑婆而見華藏。",
    "X08n0240_007:0528c01_22": "感娑婆者對華藏而見娑婆。",
    "X08n0240_007:0528c02_0": "成就者即能成之緣。",
    "X08n0240_007:0528c02_1": "有十緣等。",
    "X08n0240_007:0528c02_2": "能所合目。",
    "X08n0240_007:0528c02_3": "故云世界成就。",
    "X08n0240_007:0528c04_0": "爾時普賢菩薩摩訶薩。",
    "X08n0240_007:0528c04_1": "以佛神力。",
    "X08n0240_007:0528c04_2": "徧觀察一切世界海。",
    "X08n0240_007:0528c05_3": "一切眾生海。",
    "X08n0240_007:0528c05_4": "一切諸佛海。",
    "X08n0240_007:0528c05_5": "一切法界海。",
    "X08n0240_007:0528c05_6": "一切眾生業海。",
    "X08n0240_007:0528c06_7": "一切眾生根欲海。",
    "X08n0240_007:0528c06_8": "一切諸佛法輪海。",
    "X08n0240_007:0528c06_9": "一切三世海。",
    "X08n0240_007:0528c07_10": "一切如來願力海。",
    "X08n0240_007:0528c07_11": "一切如來神變海。",
    "X08n0240_007:0528c07_12": "如是觀察已。",
    "X08n0240_007:0528c08_0": "普告一切道場眾海諸菩薩言。",
    "X08n0240_007:0528c08_1": "佛子。",
    "X08n0240_007:0528c08_2": "諸佛世尊。",
    "X08n0240_007:0528c08_3": "知一切世界海成壞清淨智不可思議。",
    "X08n0240_007:0528c09_4": "知一切眾生業海智不可思議。",
    "X08n0240_007:0528c10_5": "知一切法界安立海智不可思議。",
    "X08n0240_007:0528c10_6": "說一切無邊佛海智不可思議。",
    "X08n0240_007:0528c11_7": "入一切欲解根海智不可思議。",
    "X08n0240_007:0528c12_8": "一念普知一切三世智不可思議。",
    "X08n0240_007:0528c12_9": "顯示一切如來無量願海智不可思議。",
    "X08n0240_007:0528c13_10": "示現一切佛神變海智不可思議。",
    "X08n0240_007:0528c14_11": "轉法輪智不可思議。",
    "X08n0240_007:0528c14_12": "建立演說海不可思議。",
    "X08n0240_007:0528c15_0": "清淨佛身不可思議。",
    "X08n0240_007:0528c15_1": "無邊色相海普照明不可思議。",
    "X08n0240_007:0528c16_0": "相及隨好皆清淨不可思議。",
    "X08n0240_007:0528c16_1": "無邊色相光明輪海具足清淨不可思議。",
    "X08n0240_007:0528c17_2": "種種色相光明雲海不可思議。",
    "X08n0240_007:0528c17_3": "殊勝寶燄海不可思議。",
    "X08n0240_007:0528c18_4": "成就言音海不可思議。",
    "X08n0240_007:0528c18_5": "示現三種自在海調伏成熟一切眾生不可思議。",
    "X08n0240_007:0528c19_6": "勇猛調伏諸眾生海無空過者不可思議。",
    "X08n0240_007:0528c20_7": "安住佛地不可思議。",
    "X08n0240_007:0528c21_0": "入如來境界不可思議。",
    "X08n0240_007:0528c21_1": "威力護持不可思議。",
    "X08n0240_007:0528c21_2": "觀察一切佛智所行不可思議。",
    "X08n0240_007:0528c22_3": "諸力圓滿無能摧伏不可思議。",
    "X08n0240_007:0528c23_4": "無畏功德無能過者不可思議。",
    "X08n0240_007:0528c23_5": "住無差別三昧不可思議。",
    "X08n0240_007:0528c24_6": "神通變化不可思議。",
    "X08n0240_007:0528c24_7": "清淨自在智不可思議。",
    "X08n0240_007:0529a01_0": "一切佛法無能毀壞不可思議。",
    "X08n0240_007:0529a01_1": "如是等一切法。",
    "X08n0240_007:0529a01_2": "我當承佛神力及一切如來威神力故具足宣說。",
    "X08n0240_007:0529a02_3": "為令眾生入佛智慧海故。",
    "X08n0240_007:0529a03_4": "為令一切菩薩於佛功德海中得安住故。",
    "X08n0240_007:0529a04_5": "為令一切世界海一切佛自在所莊嚴故。",
    "X08n0240_007:0529a04_6": "為令一切劫海中如來種性恒不斷故。",
    "X08n0240_007:0529a05_7": "為令於一切世界海中顯示諸法真實性故。",
    "X08n0240_007:0529a06_8": "為令隨一切眾生無量解海而演說故。",
    "X08n0240_007:0529a07_9": "為令隨一切眾生諸根海方便令生諸佛法故。",
    "X08n0240_007:0529a08_10": "為令隨一切眾生樂欲海摧破一切障礙山故。",
    "X08n0240_007:0529a09_11": "為令隨一切眾生心行海。",
    "X08n0240_007:0529a09_12": "令淨修治出要道故。",
    "X08n0240_007:0529a10_0": "為令一切菩薩安住普賢願海中故。",
    "X08n0240_007:0529a10_1": "是時普賢菩薩復欲令無量道場眾海生歡喜故。",
    "X08n0240_007:0529a11_2": "令於一切法增長愛樂故。",
    "X08n0240_007:0529a12_3": "令生廣大真實信解海故。",
    "X08n0240_007:0529a12_4": "令淨治普門法界藏身故。",
    "X08n0240_007:0529a13_5": "令安立普賢願海故。",
    "X08n0240_007:0529a13_6": "令淨治入三世平等智眼故。",
    "X08n0240_007:0529a14_7": "令增長普照一切世間藏大慧海故。",
    "X08n0240_007:0529a14_8": "令生陀羅尼力持一切法輪故。",
    "X08n0240_007:0529a15_9": "令於一切道場中盡佛境界悉開示故。",
    "X08n0240_007:0529a16_10": "令開闡一切如來法門故。",
    "X08n0240_007:0529a16_11": "令增長法界廣大甚深一切智性故。",
    "X08n0240_007:0529a17_12": "即說頌言。",
    "X08n0240_007:0529a18_0": "　智慧甚深功德海　　普現十方無量國　隨諸眾生所應見　　光明徧照轉法輪　十方剎海叵思議　　佛無量劫皆嚴淨　為化眾生使成熟　　出興一切諸國土　佛境甚深難可思　　普示眾生令得入　其心樂小著諸有　　不能通達佛所悟　若有淨信堅固心　　常得親近善知識　一切諸佛與其力　　此乃能入如來智　離諸諂誑心清淨　　常樂慈悲性歡喜　志欲廣大深信人　　彼聞此法生欣悅　安住普賢諸願地　　修行菩薩清淨道　觀察法界如虗空　　此乃能知佛行處　此諸菩薩獲善利　　見佛一切神通力　修餘道者莫能知　　普賢行人方得悟　眾生廣大無有邊　　如來一切皆護念　轉正法輪靡不至　　毗盧遮那境界力　一切剎土入我身　　所住諸佛亦復然　汝應觀我諸毛孔　　我今示汝佛境界　普賢行願無邊際　　我已修行得具足　普眼境界廣大身　　是佛所行應諦聽此下正陳法海。",
    "X08n0240_007:0529b14_1": "有三品。",
    "X08n0240_007:0529b14_2": "於中初二品明果。",
    "X08n0240_007:0529b14_3": "後一品辨因。",
    "X08n0240_007:0529b15_4": "明果答前三十句果問。",
    "X08n0240_007:0529b15_5": "辨因答前十句因問。",
    "X08n0240_007:0529b16_0": "今初品通辨諸佛眾生所有剎海。",
    "X08n0240_007:0529b16_1": "後品別明本師之所嚴淨。",
    "X08n0240_007:0529b17_2": "此品答安立之問。",
    "X08n0240_007:0529b17_3": "具因具果。",
    "X08n0240_007:0529b17_4": "後品唯果徧觀等者先入三昧內契其源。",
    "X08n0240_007:0529b18_5": "今云徧觀外審其相。",
    "X08n0240_007:0529b19_6": "如是下正說。",
    "X08n0240_007:0529b19_7": "次諸佛世尊知一切世界海下十不可思議。",
    "X08n0240_007:0529b20_8": "牒上十句世界海等問。",
    "X08n0240_007:0529b20_9": "次清淨佛身不可思議下十不可思議。",
    "X08n0240_007:0529b21_10": "牒上六根三業十句問。",
    "X08n0240_007:0529b21_11": "次安住地不可思議下十不可思議。",
    "X08n0240_007:0529b22_12": "牒上最初德用圓備十句問。",
    "X08n0240_007:0529b23_13": "次如是等一切法至具足宣說。",
    "X08n0240_007:0529b23_14": "許說分齊。",
    "X08n0240_007:0529b24_15": "疏問云。",
    "X08n0240_007:0529b24_16": "若言具說者。",
    "X08n0240_007:0529b24_17": "何以下文唯說安立及世界耶。",
    "X08n0240_007:0529c01_18": "答經來不盡故。",
    "X08n0240_007:0529c01_19": "以遮那品末無有結屬故。",
    "X08n0240_007:0529c02_0": "若經具來。",
    "X08n0240_007:0529c02_1": "應更答餘三十八問。",
    "X08n0240_007:0529c02_2": "又雖說二世界海。",
    "X08n0240_007:0529c03_0": "亦已通具三十句問。",
    "X08n0240_007:0529c03_1": "次云為令眾生入佛智慧海故下十句說所成益。",
    "X08n0240_007:0529c04_2": "次是時普賢菩薩。",
    "X08n0240_007:0529c04_3": "復欲令無量眾海生歡喜故下讚勝勸聽。",
    "X08n0240_007:0529c05_4": "次令於一切法增長愛樂故下十句別顯喜義。",
    "X08n0240_007:0529c06_5": "次即說頌言十偈。",
    "X08n0240_007:0529c06_6": "初二偈明佛出現。",
    "X08n0240_007:0529c07_7": "次辨定法器。",
    "X08n0240_007:0529c07_8": "初一偈揀非器。",
    "X08n0240_007:0529c07_9": "次四偈明正是法器。",
    "X08n0240_007:0529c08_10": "後一偈結歸佛力。",
    "X08n0240_007:0529c08_11": "後二偈勸聽。",
    "X08n0240_007:0529c09_0": "下文正陳所說。",
    "X08n0240_007:0529c10_0": "爾時普賢菩薩摩訶薩。",
    "X08n0240_007:0529c10_1": "告諸大眾言。",
    "X08n0240_007:0529c11_0": "此一句乃結集生起。",
    "X08n0240_007:0529c12_0": "諸佛子。",
    "X08n0240_007:0529c12_1": "世界海有十種事。",
    "X08n0240_007:0529c12_2": "過去現在未來諸佛。",
    "X08n0240_007:0529c12_3": "已說現說當說。",
    "X08n0240_007:0529c14_0": "此下普賢顯說。",
    "X08n0240_007:0529c14_1": "於前三十句果問中。",
    "X08n0240_007:0529c14_2": "答世界安立海一問。",
    "X08n0240_007:0529c15_3": "餘並攝之。",
    "X08n0240_007:0529c15_4": "世界廣深目之為海。",
    "X08n0240_007:0529c15_5": "謂積剎成種。",
    "X08n0240_007:0529c16_6": "積種成海。",
    "X08n0240_007:0529c16_7": "海無別體乃世界之都名。",
    "X08n0240_007:0529c16_8": "然事類廣多。",
    "X08n0240_007:0529c17_9": "略舉其十。",
    "X08n0240_007:0529c18_0": "何者為十。",
    "X08n0240_007:0529c18_1": "所謂世界海起具因緣。",
    "X08n0240_007:0529c18_2": "世界海所依住。",
    "X08n0240_007:0529c18_3": "世界海形狀。",
    "X08n0240_007:0529c19_4": "世界海體性。",
    "X08n0240_007:0529c19_5": "世界海莊嚴。",
    "X08n0240_007:0529c19_6": "世界海清淨。",
    "X08n0240_007:0529c19_7": "世界海佛出興。",
    "X08n0240_007:0529c20_8": "世界海劫住。",
    "X08n0240_007:0529c20_9": "世界海劫轉變差別。",
    "X08n0240_007:0529c20_10": "世界海無差別門。",
    "X08n0240_007:0529c22_0": "此徵列世界海十種不同。",
    "X08n0240_007:0529c23_0": "諸佛子。",
    "X08n0240_007:0529c23_1": "略說世界海有此十事。",
    "X08n0240_007:0529c23_2": "若廣說者。",
    "X08n0240_007:0529c23_3": "與世界海微塵數等。",
    "X08n0240_007:0529c24_4": "過去現在未來諸佛。",
    "X08n0240_007:0529c24_5": "已說現說當說。",
    "X08n0240_007:0530a01_0": "此結略顯廣。",
    "X08n0240_007:0530a01_1": "言世界海塵者。",
    "X08n0240_007:0530a01_2": "智猶難測。",
    "X08n0240_007:0530a01_3": "言豈能陳。",
    "X08n0240_007:0530a02_0": "非證法雲。",
    "X08n0240_007:0530a02_1": "安受茲說。",
    "X08n0240_007:0530a02_2": "然上十事。",
    "X08n0240_007:0530a02_3": "於一一剎多少不定。",
    "X08n0240_007:0530a03_4": "具緣一種。",
    "X08n0240_007:0530a03_5": "或一或二。",
    "X08n0240_007:0530a03_6": "或三或多。",
    "X08n0240_007:0530a03_7": "清淨一種。",
    "X08n0240_007:0530a03_8": "或一或多。",
    "X08n0240_007:0530a04_9": "或無。",
    "X08n0240_007:0530a04_10": "以有純穢剎故。",
    "X08n0240_007:0530a04_11": "其無差別一切皆具。",
    "X08n0240_007:0530a04_12": "以約體性平等。",
    "X08n0240_007:0530a05_13": "佛力融攝故。",
    "X08n0240_007:0530a05_14": "說無差別所以染淨皆具也。",
    "X08n0240_007:0530a06_15": "言有世界海塵數者。",
    "X08n0240_007:0530a06_16": "約融攝無盡之說也。",
    "X08n0240_007:0530a06_17": "謂以世界海盡末為塵。",
    "X08n0240_007:0530a07_18": "一塵作一剎海。",
    "X08n0240_007:0530a07_19": "每一剎海其具緣等。",
    "X08n0240_007:0530a08_20": "又各有剎海塵數之緣等。",
    "X08n0240_007:0530a08_21": "謂剎海之多。",
    "X08n0240_007:0530a08_22": "而一一所具緣等。",
    "X08n0240_007:0530a09_23": "亦各有多多也。",
    "X08n0240_007:0530a09_24": "故云無盡。",
    "X08n0240_007:0530a10_0": "諸佛子。",
    "X08n0240_007:0530a10_1": "略說以十種因緣故。",
    "X08n0240_007:0530a10_2": "一切世界海。",
    "X08n0240_007:0530a10_3": "已成現成當成。",
    "X08n0240_007:0530a11_4": "何者為十。",
    "X08n0240_007:0530a11_5": "所謂如來神力故。",
    "X08n0240_007:0530a11_6": "法應如是故。",
    "X08n0240_007:0530a11_7": "一切眾生行業故。",
    "X08n0240_007:0530a12_8": "一切菩薩成一切智所得故。",
    "X08n0240_007:0530a12_9": "一切眾生及諸菩薩同集善根故。",
    "X08n0240_007:0530a13_10": "一切菩薩嚴淨國土願力故。",
    "X08n0240_007:0530a14_0": "一切菩薩成就不退行願故。",
    "X08n0240_007:0530a14_1": "一切菩薩清淨勝解自在故。",
    "X08n0240_007:0530a15_2": "一切如來善根所流及一切諸佛成道時自在勢力故。",
    "X08n0240_007:0530a16_3": "普賢菩薩自在願力故。",
    "X08n0240_007:0530a16_4": "諸佛子。",
    "X08n0240_007:0530a16_5": "是為略說十種因緣。",
    "X08n0240_007:0530a17_6": "若廣說者。",
    "X08n0240_007:0530a17_7": "有世界海微塵數。",
    "X08n0240_007:0530a17_8": "爾時普賢菩薩。",
    "X08n0240_007:0530a18_0": "欲重宣其義承佛威力。",
    "X08n0240_007:0530a18_1": "觀察十方。",
    "X08n0240_007:0530a18_2": "而說頌言。",
    "X08n0240_007:0530a19_0": "　所說無邊眾剎海　　毗盧遮那悉嚴淨　世尊境界不思議　　智慧神通力如是　菩薩修行諸願海　　普隨眾生心所欲　眾生心行廣無邊　　菩薩國土徧十方　菩薩趣於一切智　　勤修種種自在力　無量願海普出生　　廣大剎土皆成就　修諸行海無有邊　　入佛境界亦無量　為淨十方諸國土　　一一土經無量劫　眾生煩惱所擾濁　　分別欲樂非一相　隨心造業不思議　　一切剎海斯成立　佛子剎海莊嚴藏　　離垢光明寶所成　斯由廣大信解心　　十方所住咸如是　菩薩能修普賢行　　遊行法界微塵道　塵中悉現無量剎　　清淨廣大如虗空　等虗空界現神通　　悉詣道場諸佛所　蓮華座上示眾相　　一一身包一切剎　一念普現於三世　　一切剎海皆成立　佛以方便昔入中　　此是毗盧所嚴淨爾時普賢菩薩。",
    "X08n0240_007:0530b13_1": "復告大眾言。",
    "X08n0240_007:0530b13_2": "諸佛子。",
    "X08n0240_007:0530b13_3": "一一世界海。",
    "X08n0240_007:0530b13_4": "有世界海微塵數所依住。",
    "X08n0240_007:0530b14_5": "所謂或依一切莊嚴住。",
    "X08n0240_007:0530b14_6": "或依虗空住。",
    "X08n0240_007:0530b15_7": "或依一切寶光明住。",
    "X08n0240_007:0530b15_8": "或依一切佛光明住。",
    "X08n0240_007:0530b15_9": "或依一切寶色光明住。",
    "X08n0240_007:0530b16_10": "或依一切佛音聲住。",
    "X08n0240_007:0530b16_11": "或依如幻業生大力阿脩羅形金剛手住。",
    "X08n0240_007:0530b17_12": "或依一切世主身住。",
    "X08n0240_007:0530b18_0": "或依一切菩薩身住。",
    "X08n0240_007:0530b18_1": "或依普賢菩薩願所生一切差別莊嚴海住。",
    "X08n0240_007:0530b19_2": "諸佛子。",
    "X08n0240_007:0530b19_3": "世界海有如是等世界海微塵數所依住。",
    "X08n0240_007:0530b20_4": "爾時普賢菩薩。",
    "X08n0240_007:0530b20_5": "欲重宣其義。",
    "X08n0240_007:0530b20_6": "承佛威力。",
    "X08n0240_007:0530b20_7": "觀察十方。",
    "X08n0240_007:0530b21_8": "而說頌曰。",
    "X08n0240_007:0530b22_0-0": "　徧滿十方虗空界　　所有一切諸國土　如來神力之所加　　處處現前皆可見　或有種種諸國土　　無非離垢寶所成　清淨摩尼最殊妙　　熾然普現光明海　或有清淨光明剎　　依止虗空界而住　或在摩尼寶海中　　復有安住光明藏　如來處此眾會海　　演說法輪皆巧妙　諸佛境界廣無邊　　眾生見者心歡喜　有以摩尼作嚴飾　　狀如華燈廣分布　",
    "X08n0240_007:0530b22_0-1": "香燄光雲色熾然　　覆以妙寶光明網　或有剎土無邊際　　安住蓮華深大海　廣博清淨與世殊　　諸佛妙善華嚴故　或有剎海隨輪轉　　以佛威神得安住　諸菩薩眾安在中　　常見無央廣大寶　或有住於金剛手　　或復有住天主身　毗盧遮那無上尊　　常於此處轉法輪　或依寶樹平均住　　香燄雲中亦復然　或有依諸大水中　　有住堅固金剛海　",
    "X08n0240_007:0530b22_0-2": "或有依止金剛幢　　或有住於華海中　廣大神變無不周　　毗盧遮那此能現　或脩或短無量種　　其相旋環亦非一　妙莊嚴藏與世殊　　清淨修治乃能見　如是種種各差別　　一切皆依願海住　或有國土常在空　　諸佛如雲悉充徧　或有在空懸覆住　　或時而有或無有　或有國土極清淨　　住於菩薩寶冠中　十方諸佛大神通　　一切皆於此中見　",
    "X08n0240_007:0530b22_0-3": "諸佛音聲咸徧滿　　斯由業力之所化　或有國土周法界　　清淨離垢從心起　如影如幻廣無邊　　如因陀網各差別　或現種種莊嚴藏　　依止虗空而建立　諸業境界不思議　　佛力顯世皆令見　一一國土微塵內　　念念示現諸佛剎　數皆無量等眾生　　普賢所作恒如是　為欲成熟眾生故　　是中修行經劫海　廣大神變靡不興　　法界之中悉周徧　",
    "X08n0240_007:0530b22_0-4": "法界國土一一塵　　諸大剎海住其中　佛雲平等悉彌覆　　於一切處咸充滿　如一塵中自在用　　一切塵內亦復然　諸佛菩薩大神通　　毗盧遮那悉能現　一切廣大諸剎土　　如影如幻亦如燄　十方不見所從生　　亦復無來無去處　滅壞生成互循復　　於虗空中無蹔已　莫不皆由清淨願　　廣大業力之所持爾時普賢菩薩。",
    "X08n0240_007:0531a18_1": "復告大眾言。",
    "X08n0240_007:0531a18_2": "諸佛子。",
    "X08n0240_007:0531a18_3": "世界海有種種差別形相。",
    "X08n0240_007:0531a19_4": "所謂或圓或方。",
    "X08n0240_007:0531a19_5": "或非圓方。",
    "X08n0240_007:0531a19_6": "無量差別。",
    "X08n0240_007:0531a19_7": "或如水旋形。",
    "X08n0240_007:0531a20_8": "或如山燄形。",
    "X08n0240_007:0531a20_9": "或如樹形。",
    "X08n0240_007:0531a20_10": "或如華形。",
    "X08n0240_007:0531a20_11": "或如宮殿形。",
    "X08n0240_007:0531a21_12": "或如眾生形。",
    "X08n0240_007:0531a21_13": "或如佛形。",
    "X08n0240_007:0531a21_14": "如是等有世界海微塵數。",
    "X08n0240_007:0531a22_0": "爾時普賢菩薩。",
    "X08n0240_007:0531a22_1": "欲重宣其義。",
    "X08n0240_007:0531a22_2": "承佛威力。",
    "X08n0240_007:0531a22_3": "觀察十方。",
    "X08n0240_007:0531a22_4": "而說頌言。",
    "X08n0240_007:0531a24_0": "　諸國土海種種別　　種種莊嚴種種住　殊形共美徧十方　　汝等咸應共觀察　其狀或圓或有方　　或復三維及八隅　摩尼輪狀蓮華等　　一切皆由業令異　或有清淨燄莊嚴　　真金間錯多殊好　門闥競開無壅滯　　斯由業廣意無雜　剎海無邊差別藏　　譬如雲布在虗空　寶輪布地妙莊嚴　　諸佛光明照耀中　一切國土心分別　　種種光明而照現　佛於如是剎海中　　各各示現神通力　或有雜染或清淨　　受苦受樂各差別　斯由業海不思議　　諸流轉法恒如是　一毛孔內難思剎　　等微塵數種種住　一一皆有徧照尊　　在眾會中宣妙法　於一塵中大小剎　　種種差別如塵數　平坦高下各不同　　佛悉往詣轉法輪　一一塵中所現剎　　皆是本願神通力　隨其心樂種種殊　　相虗空中悉能作　一切國土所有塵　　一一塵中佛皆入　普為眾生起神變　　毗盧遮那法如是爾時普賢菩薩。",
    "X08n0240_007:0531b20_1": "復告大眾言。",
    "X08n0240_007:0531b20_2": "諸佛子。",
    "X08n0240_007:0531b20_3": "應知世界海有種種體。",
    "X08n0240_007:0531b21_4": "所謂或以一切寶莊嚴為體。",
    "X08n0240_007:0531b21_5": "或以一寶種種莊嚴為體。",
    "X08n0240_007:0531b22_6": "或以一切寶光明為體。",
    "X08n0240_007:0531b22_7": "或以種種色光明為體。",
    "X08n0240_007:0531b23_8": "或以一切莊嚴光明為體。",
    "X08n0240_007:0531b23_9": "或以不可壞金剛為體。",
    "X08n0240_007:0531b24_10": "或以佛力持為體。",
    "X08n0240_007:0531b24_11": "或以妙寶相為體。",
    "X08n0240_007:0531b24_12": "或以佛變化為體。",
    "X08n0240_007:0531c01_13": "或以日摩尼輪為體。",
    "X08n0240_007:0531c01_14": "或以極微細寶為體。",
    "X08n0240_007:0531c01_15": "或以一切寶燄為體。",
    "X08n0240_007:0531c02_16": "或以種種香為體。",
    "X08n0240_007:0531c02_17": "或以一切寶華冠為體。",
    "X08n0240_007:0531c03_18": "或以一切寶影像為體。",
    "X08n0240_007:0531c03_19": "或以一切莊嚴所示現為體。",
    "X08n0240_007:0531c04_20": "或以一念心普示現境界為體。",
    "X08n0240_007:0531c04_21": "或以菩薩形寶為體。",
    "X08n0240_007:0531c05_22": "或以寶華蕋為體。",
    "X08n0240_007:0531c05_23": "或以佛言音為體。",
    "X08n0240_007:0531c05_24": "爾時普賢菩薩。",
    "X08n0240_007:0531c06_25": "欲重宣其義。",
    "X08n0240_007:0531c06_26": "承佛威力。",
    "X08n0240_007:0531c06_27": "觀察十方。",
    "X08n0240_007:0531c06_28": "而說頌言。",
    "X08n0240_007:0531c07_0": "　或有諸剎海　　妙寶所合成　　堅固不可壞　安住寶蓮華　　或是淨光明　　出生不可知　一切光莊嚴　　依止虗空住　　或淨光為體　復依光明住　　光雲作嚴飾　　菩薩共遊處　或有諸剎海　　從於願力生　　猶如影像住　取說不可得　　或以摩尼成　　普放日藏光　珠輪以嚴地　　菩薩悉充滿　　有剎寶燄成　燄雲覆其上　　眾寶光殊妙　　皆由業所得　或從妙相生　　眾相莊嚴地　　如冠共持戴　斯由佛化起　　或從心海生　　隨心所解住　如幻無處所　　一切是分別　　或以佛光明　摩尼光為體　　諸佛於中現　　各現神通力　或普賢菩薩　　化現諸剎海　　願力所莊嚴　一切皆殊妙爾時普賢菩薩。",
    "X08n0240_007:0531c21_1": "復告大眾言。",
    "X08n0240_007:0531c21_2": "諸佛子。",
    "X08n0240_007:0531c21_3": "應知世界海有種種莊嚴。",
    "X08n0240_007:0531c22_4": "所謂或以一切莊嚴具中出上妙雲莊嚴。",
    "X08n0240_007:0531c23_0": "或以說一切菩薩功德莊嚴。",
    "X08n0240_007:0531c23_1": "或以說一切眾生業報莊嚴。",
    "X08n0240_007:0531c24_2": "或以示現一切菩薩願海莊嚴。",
    "X08n0240_007:0531c24_3": "或以表示一切三世佛影像莊嚴。",
    "X08n0240_007:0532a01_4": "或以一念頃示現無邊劫神通境界莊嚴。",
    "X08n0240_007:0532a02_5": "或以出現一切佛身莊嚴。",
    "X08n0240_007:0532a02_6": "或以出現一切寶香雲莊嚴。",
    "X08n0240_007:0532a03_7": "或以示現一切道場中諸珍妙物光明照耀莊嚴。",
    "X08n0240_007:0532a04_8": "或以示現一切普賢行願莊嚴。",
    "X08n0240_007:0532a04_9": "如是等有世界海微塵數。",
    "X08n0240_007:0532a05_10": "爾時普賢菩薩。",
    "X08n0240_007:0532a05_11": "欲重宣其義。",
    "X08n0240_007:0532a05_12": "承佛威力。",
    "X08n0240_007:0532a06_0": "觀察十方。",
    "X08n0240_007:0532a06_1": "而說頌言。",
    "X08n0240_007:0532a07_0": "　廣大剎海無有邊　　皆由清淨業所成　種種莊嚴種種住　　一切十方皆徧滿　無邊色相寶燄雲　　廣大莊嚴非一種　十方剎海常出現　　普現妙音而說法　菩薩無邊功德海　　種種大願所莊嚴　此土俱時出妙音　　普震十方諸剎網　眾生業海廣無量　　隨其感報各不同　於一切處莊嚴中　　皆由諸佛能演說　三世所有諸如來　　神通普現諸剎海　一一事中一切佛　　如是嚴淨汝應觀　過去未來現在劫　　十方一切諸國土　於彼所有大莊嚴　　一一皆於剎中見　一切事中無量佛　　數等眾生徧世間　為令調伏起神通　　以此莊嚴國土海　一切莊嚴吐妙雲　　種種華雲香燄雲　摩尼寶雲常出現　　剎海以此為嚴飾　十方所有成道處　　種種莊嚴皆具足　流光布逈若彩雲　　於此剎海咸令見　普賢願行諸佛子　　等眾生劫勤修習　無邊國土悉莊嚴　　一切處中皆顯現爾時普賢菩薩。",
    "X08n0240_007:0532b03_1": "復告大眾言。",
    "X08n0240_007:0532b03_2": "諸佛子。",
    "X08n0240_007:0532b03_3": "應知世界海有世界海微塵數清淨方便海。",
    "X08n0240_007:0532b04_4": "所謂諸菩薩親近一切善知識同善根故。",
    "X08n0240_007:0532b05_5": "增長廣大功德雲徧法界故。",
    "X08n0240_007:0532b05_6": "淨修廣大諸勝解故。",
    "X08n0240_007:0532b06_7": "觀察一切菩薩境界而安住故。",
    "X08n0240_007:0532b06_8": "修治一切諸波羅蜜悉圓滿故。",
    "X08n0240_007:0532b07_9": "觀察一切菩薩諸地而入住故。",
    "X08n0240_007:0532b08_10": "出生一切淨願海故。",
    "X08n0240_007:0532b08_11": "修習一切出要行故。",
    "X08n0240_007:0532b08_12": "入於一切莊嚴海故。",
    "X08n0240_007:0532b09_13": "成就清淨方便力故。",
    "X08n0240_007:0532b09_14": "如是等有世界海微塵數。",
    "X08n0240_007:0532b10_15": "爾時普賢菩薩。",
    "X08n0240_007:0532b10_16": "欲重宣其義。",
    "X08n0240_007:0532b10_17": "承佛威力。",
    "X08n0240_007:0532b10_18": "觀察十方。",
    "X08n0240_007:0532b11_19": "而說頌言。",
    "X08n0240_007:0532b12_0": "　一切剎海諸莊嚴　　無數方便願力生　一切剎海常光耀　　無量清淨業力起　久遠親近善知識　　同修善業皆清淨　慈悲廣大徧眾生　　以此莊嚴諸剎海　一切法門三昧等　　禪定解脫方便地　於諸佛所悉淨治　　以此出生諸剎海　發生無量決定解　　能解如來等無異　忍海方便已修治　　故能嚴淨無邊剎　為利眾生修勝行　　福德廣大常增長　譬如雲布等虗空　　一切剎海皆成就　諸度無量等剎塵　　悉已修行令具足　願波羅蜜無有盡　　清淨剎海從此生　淨修無等一切法　　生起無邊出要行　種種方便化群生　　如是莊嚴國土海　修習莊嚴方便地　　入佛功德法門海　普使眾生竭苦源　　廣大淨剎皆成就　力海廣大無與等　　普使眾生種善根　供養一切諸如來　　國土無邊悉清淨爾時普賢菩薩。",
    "X08n0240_007:0532c06_1": "復告大眾言。",
    "X08n0240_007:0532c06_2": "諸佛子。",
    "X08n0240_007:0532c06_3": "應知一一世界海。",
    "X08n0240_007:0532c07_4": "有世界海微塵數佛出現差別。",
    "X08n0240_007:0532c07_5": "所謂或現小身。",
    "X08n0240_007:0532c07_6": "或現大身。",
    "X08n0240_007:0532c08_7": "或現短壽。",
    "X08n0240_007:0532c08_8": "或現長壽。",
    "X08n0240_007:0532c08_9": "或唯嚴淨一佛國土。",
    "X08n0240_007:0532c08_10": "或有嚴淨無量佛土。",
    "X08n0240_007:0532c09_11": "或唯顯示一乘法輪。",
    "X08n0240_007:0532c09_12": "或有顯示不可思議諸乘法輪。",
    "X08n0240_007:0532c10_13": "或現調伏少分眾生。",
    "X08n0240_007:0532c10_14": "或示調伏無邊眾生。",
    "X08n0240_007:0532c11_15": "如是等有世界海微塵數。",
    "X08n0240_007:0532c11_16": "爾時普賢菩薩。",
    "X08n0240_007:0532c11_17": "欲重宣其義。",
    "X08n0240_007:0532c12_18": "承佛威力。",
    "X08n0240_007:0532c12_19": "觀察十方。",
    "X08n0240_007:0532c12_20": "而說頌言。",
    "X08n0240_007:0532c13_0": "　諸佛種種方便門　　出興一切諸剎海　皆隨眾生心所樂　　此是如來善權力　諸佛法身不思議　　無色無形無影像　能為眾生現眾相　　隨其心樂悉令見　或為眾生現短壽　　或現住壽無量劫　法身十方普現前　　隨宜出現於世間　或有嚴淨不思議　　十方所有諸剎海　或唯嚴淨一國土　　於一示現悉無餘　或隨眾生心所樂　　示現難思種種乘　或有唯宣一乘法　　一中方便現無量　或有自然成正覺　　令少眾生住於道　或有能於一念中　　開悟羣迷無有數　或於毛孔出化雲　　示現無量無邊佛　一切世間皆現覩　　種種方便度羣生　或有言音普周徧　　隨其心樂而說法　不可思議大劫中　　調伏無量眾生海　或有無量莊嚴國　　眾會清淨儼然坐　佛如雲布在其中　　十方剎海靡不充　諸佛方便不思議　　隨眾生心悉現前　普住種種莊嚴剎　　一切國土皆周徧爾時普賢菩薩。",
    "X08n0240_007:0533a09_1": "復告大眾言。",
    "X08n0240_007:0533a09_2": "諸佛子。",
    "X08n0240_007:0533a09_3": "應知世界海。",
    "X08n0240_007:0533a09_4": "有世界海微塵數劫住。",
    "X08n0240_007:0533a10_5": "所謂或有阿僧祇劫住。",
    "X08n0240_007:0533a10_6": "或有無量劫住。",
    "X08n0240_007:0533a11_7": "或有無邊劫住。",
    "X08n0240_007:0533a11_8": "或有無等劫住。",
    "X08n0240_007:0533a11_9": "或有不可數劫住。",
    "X08n0240_007:0533a12_10": "或有不可稱劫住。",
    "X08n0240_007:0533a12_11": "或有不可思劫住。",
    "X08n0240_007:0533a12_12": "或有不可量劫住。",
    "X08n0240_007:0533a13_13": "或有不可說劫住。",
    "X08n0240_007:0533a13_14": "或有不可說不可說劫住。",
    "X08n0240_007:0533a14_0": "如是等有世界海微塵數。",
    "X08n0240_007:0533a14_1": "爾時普賢菩薩。",
    "X08n0240_007:0533a14_2": "欲重宣其義。",
    "X08n0240_007:0533a15_3": "承佛威力。",
    "X08n0240_007:0533a15_4": "觀察十方。",
    "X08n0240_007:0533a15_5": "而說頌言。",
    "X08n0240_007:0533a16_0": "　世界海中種種劫　　廣大方便所莊嚴　十方國土咸觀見　　數量差別悉明了　我見十方世界海　　劫數無量等眾生　或長或短或無邊　　以佛音聲今演說　我見十方諸剎海　　或住國土微塵劫　或有一劫或無數　　以願種種各不同　或有純淨或純染　　或復染淨二俱雜　願海安立種種殊　　住於眾生心想中　往昔修行剎塵劫　　獲大清淨世界海　諸佛境界具莊嚴　　永住無邊廣大劫　有名種種寶光明　　或名等音燄眼藏　離塵光明及賢劫　　此清淨劫攝一切　有清淨劫一佛興　　或一劫中無量現　無盡方便大願力　　入於一切種種劫　或無量劫入一劫　　或復一劫入多劫　一切劫海種種門　　十方國土皆明現　或一切劫莊嚴事　　於一劫中皆現覩　或一劫內所莊嚴　　普入一切無邊劫　始從一念終成劫　　悉依眾生心想生　一切剎海劫無邊　　以一方便皆清淨爾時普賢菩薩。",
    "X08n0240_007:0533b12_1": "復告大眾言。",
    "X08n0240_007:0533b12_2": "諸佛子。",
    "X08n0240_007:0533b12_3": "應知世界海。",
    "X08n0240_007:0533b12_4": "有世界海微塵數劫轉變差別。",
    "X08n0240_007:0533b13_5": "所謂法如是故世界海無量成壞劫轉變。",
    "X08n0240_007:0533b14_6": "染汙眾生住故世界海成染汙劫轉變。",
    "X08n0240_007:0533b15_7": "修廣大福眾生住故世界海成染淨劫轉變。",
    "X08n0240_007:0533b15_8": "信解菩薩住故世界海成染淨劫轉變。",
    "X08n0240_007:0533b16_9": "無量眾生發菩提心故世界海純清淨劫轉變。",
    "X08n0240_007:0533b17_10": "諸菩薩各各遊諸世界故世界海無邊莊嚴劫轉變。",
    "X08n0240_007:0533b18_11": "十方一切世界海諸菩薩雲集故世界海無量大莊嚴劫轉變。",
    "X08n0240_007:0533b19_12": "諸佛世尊入涅槃故世界海莊嚴滅劫轉變。",
    "X08n0240_007:0533b20_13": "諸佛出現於世故一切世界海廣博嚴淨劫轉變。",
    "X08n0240_007:0533b21_14": "如來神通變化故世界海普清淨劫轉變。",
    "X08n0240_007:0533b22_15": "如是等有世界海微塵數。",
    "X08n0240_007:0533b22_16": "爾時普賢菩薩。",
    "X08n0240_007:0533b23_17": "欲重宣其義。",
    "X08n0240_007:0533b23_18": "承佛威力。",
    "X08n0240_007:0533b23_19": "觀察十方。",
    "X08n0240_007:0533b23_20": "而說頌言。",
    "X08n0240_007:0533c01_0": "　一切諸國土　　皆隨業力生　　汝等應觀察　轉變相如是　　染汙諸眾生　　業惑纏可怖　彼心令剎海　　一切成染汙　　若有清淨心　修諸福德行　　彼心令剎海　　雜染及清淨　信解諸菩薩　　於彼劫中生　　隨其心所有　雜染清淨見　　無量諸眾生　　悉發菩提心　彼心令剎海　　住劫恒清淨　　無量億菩薩　往詣於十方　　莊嚴無有殊　　劫中差別見　一一微塵內　　佛剎如塵數　　菩薩共雲集　國土皆清淨　　世尊入涅槃　　彼土莊嚴滅　眾生無法器　　世界成雜染　　若有佛興世　一切悉珍好　　隨其心清淨　　莊嚴皆具足　諸佛神通力　　示現不思議　　是時諸剎海　一切普清淨爾時普賢菩薩。",
    "X08n0240_007:0533c15_1": "復告大眾言。",
    "X08n0240_007:0533c15_2": "諸佛子。",
    "X08n0240_007:0533c15_3": "應知世界海。",
    "X08n0240_007:0533c15_4": "有世界海微塵數無差別。",
    "X08n0240_007:0533c16_5": "所謂一一世界海中。",
    "X08n0240_007:0533c16_6": "有世界海微塵數世界無差別。",
    "X08n0240_007:0533c17_7": "一一世界海中。",
    "X08n0240_007:0533c17_8": "諸佛出現所有威力無差別。",
    "X08n0240_007:0533c18_9": "一一世界海中一切道場。",
    "X08n0240_007:0533c18_10": "徧十方法界無差別。",
    "X08n0240_007:0533c19_11": "一一世界海中。",
    "X08n0240_007:0533c19_12": "一切如來道場眾會無差別。",
    "X08n0240_007:0533c20_13": "一一世界海中。",
    "X08n0240_007:0533c20_14": "一切佛光明徧法界無差別。",
    "X08n0240_007:0533c20_15": "一一世界海中。",
    "X08n0240_007:0533c21_16": "一切佛變化名號無差別。",
    "X08n0240_007:0533c21_17": "一一世界海中。",
    "X08n0240_007:0533c22_0": "一切佛音聲普徧世界海無邊劫住無差別。",
    "X08n0240_007:0533c22_1": "一一世界海中。",
    "X08n0240_007:0533c23_2": "法輪方便無差別。",
    "X08n0240_007:0533c23_3": "一一世界海中。",
    "X08n0240_007:0533c23_4": "一切世界海普入一塵無差別。",
    "X08n0240_007:0533c24_5": "一一世界海中。",
    "X08n0240_007:0533c24_6": "一一微塵一切三世諸佛世尊廣大境界。",
    "X08n0240_007:0534a01_7": "皆於中現無差別。",
    "X08n0240_007:0534a01_8": "諸佛子。",
    "X08n0240_007:0534a02_0": "世界海無差別略說如是。",
    "X08n0240_007:0534a02_1": "若廣說者。",
    "X08n0240_007:0534a02_2": "有世界海微塵數無差別。",
    "X08n0240_007:0534a03_3": "爾時普賢菩薩。",
    "X08n0240_007:0534a03_4": "欲重宣其義。",
    "X08n0240_007:0534a03_5": "承佛威力。",
    "X08n0240_007:0534a03_6": "普觀十方。",
    "X08n0240_007:0534a04_7": "而說頌言。",
    "X08n0240_007:0534a05_0": "　一微塵中多剎海　　處所各別悉嚴淨　如是無量入一中　　一一區分無雜越　一一塵內難思佛　　隨眾生心普現前　一切剎海靡不周　　如是方便無差別　一一塵中諸樹王　　種種莊嚴悉垂布　十方國土皆同現　　如是一切無差別　一一塵內微塵眾　　悉共圍繞人中主　出過一切徧世間　　亦不迫隘相雜亂　一一塵中無量光　　普徧十方諸國土　悉現諸佛菩提行　　一切剎海無差別　一一塵中無量身　　變化如雲普周徧　以佛神通導羣品　　十方國土亦無別　一一塵中說眾法　　其法清淨如輪轉　種種方便自在門　　一切皆演無差別　一塵普演諸佛音　　充滿法器諸眾生　徧住剎海無央劫　　如是音聲亦無異　剎海無量妙莊嚴　　於一塵中無不入　如是諸佛神通力　　一切皆由業性起　一一塵中三世佛　　隨其所樂悉令見　體性無來亦無去　　以願力故徧世間此下別釋十事不同。",
    "X08n0240_007:0534b01_1": "則為十段。",
    "X08n0240_007:0534b01_2": "一一皆有長行偈頌。",
    "X08n0240_007:0534b02_3": "今初起具因緣。",
    "X08n0240_007:0534b02_4": "標中略舉十種。",
    "X08n0240_007:0534b02_5": "通成三世一切佛剎。",
    "X08n0240_007:0534b03_6": "何者下徵列十緣。",
    "X08n0240_007:0534b03_7": "然佛土之義雖有多種。",
    "X08n0240_007:0534b03_8": "不出其三。",
    "X08n0240_007:0534b04_9": "一法性土。",
    "X08n0240_007:0534b04_10": "二受用土。",
    "X08n0240_007:0534b04_11": "三變化土。",
    "X08n0240_007:0534b04_12": "若開受用。",
    "X08n0240_007:0534b05_0": "有自有他則成四土。",
    "X08n0240_007:0534b05_1": "統唯二種。",
    "X08n0240_007:0534b05_2": "謂淨及穢。",
    "X08n0240_007:0534b05_3": "或性及相。",
    "X08n0240_007:0534b06_4": "今融而為一。",
    "X08n0240_007:0534b06_5": "有異餘宗。",
    "X08n0240_007:0534b06_6": "又此淨土一質不成。",
    "X08n0240_007:0534b06_7": "淨穢虧盈。",
    "X08n0240_007:0534b07_8": "異質不成一理齊平。",
    "X08n0240_007:0534b07_9": "有質不成搜源則冥。",
    "X08n0240_007:0534b08_0": "無質不成緣起萬形。",
    "X08n0240_007:0534b08_1": "故形奪圓融無有障礙。",
    "X08n0240_007:0534b08_2": "土既不等。",
    "X08n0240_007:0534b09_3": "因緣亦殊。",
    "X08n0240_007:0534b09_4": "今文十中初三通顯。",
    "X08n0240_007:0534b09_5": "次四分別明。",
    "X08n0240_007:0534b10_0": "後三即融攝轉變。",
    "X08n0240_007:0534b10_1": "言初三者。",
    "X08n0240_007:0534b10_2": "一如來神力者謂一切淨穢等土皆是如來通慧力成。",
    "X08n0240_007:0534b11_3": "為物而取。",
    "X08n0240_007:0534b11_4": "擬將普應。",
    "X08n0240_007:0534b12_5": "二法如是者。",
    "X08n0240_007:0534b12_6": "梵云達磨多此云法爾。",
    "X08n0240_007:0534b12_7": "或云法性。",
    "X08n0240_007:0534b13_8": "若是法性。",
    "X08n0240_007:0534b13_9": "即以本識如來藏身為所依持。",
    "X08n0240_007:0534b13_10": "恒頓變起外諸器界。",
    "X08n0240_007:0534b14_11": "三眾生業力者。",
    "X08n0240_007:0534b14_12": "業有善惡。",
    "X08n0240_007:0534b14_13": "土有淨穢。",
    "X08n0240_007:0534b15_14": "次四別明者。",
    "X08n0240_007:0534b15_15": "有因有緣。",
    "X08n0240_007:0534b15_16": "初一自受用土因。",
    "X08n0240_007:0534b15_17": "大圓鏡智之所成故。",
    "X08n0240_007:0534b16_18": "二變化土因。",
    "X08n0240_007:0534b16_19": "謂眾生菩薩共搆一緣。",
    "X08n0240_007:0534b17_20": "各隨行業來生其國。",
    "X08n0240_007:0534b17_21": "凡聖同居。",
    "X08n0240_007:0534b17_22": "三四二種他受用土因。",
    "X08n0240_007:0534b18_23": "然初即初地已上。",
    "X08n0240_007:0534b18_24": "如十大願中修淨土願是也。",
    "X08n0240_007:0534b19_25": "後即八地已上。",
    "X08n0240_007:0534b19_26": "功用不退行之所成故。",
    "X08n0240_007:0534b19_27": "八地中有淨土分。",
    "X08n0240_007:0534b20_28": "後三融攝者通於因緣。",
    "X08n0240_007:0534b20_29": "初一即八地已上。",
    "X08n0240_007:0534b21_30": "攪大海為酥酪。",
    "X08n0240_007:0534b21_31": "變大地作黃金。",
    "X08n0240_007:0534b21_32": "以染為淨。",
    "X08n0240_007:0534b21_33": "以淨為染。",
    "X08n0240_007:0534b22_34": "自在攝生故。",
    "X08n0240_007:0534b22_35": "十自在中有剎自在。",
    "X08n0240_007:0534b22_36": "窮其因者。",
    "X08n0240_007:0534b23_37": "清淨勝解。",
    "X08n0240_007:0534b23_38": "勝解印持隨心轉變。",
    "X08n0240_007:0534b23_39": "次一謂成正覺時。",
    "X08n0240_007:0534b24_40": "其身充滿十方世界微塵剎土。",
    "X08n0240_007:0534b24_41": "念劫圓融。",
    "X08n0240_007:0534b24_42": "一時成立。",
    "X08n0240_007:0534c01_43": "由二種因。",
    "X08n0240_007:0534c01_44": "一善根所流語因也。",
    "X08n0240_007:0534c01_45": "二成道勢力。",
    "X08n0240_007:0534c02_0": "明果用也。",
    "X08n0240_007:0534c02_1": "此一受用變化相融也。",
    "X08n0240_007:0534c02_2": "即如經初摩竭陀地堅固等。",
    "X08n0240_007:0534c03_3": "後一無問成與不成常能融攝。",
    "X08n0240_007:0534c03_4": "又前是妙覺。",
    "X08n0240_007:0534c04_5": "此是等覺。",
    "X08n0240_007:0534c04_6": "其法性土。",
    "X08n0240_007:0534c04_7": "為諸土之體。",
    "X08n0240_007:0534c04_8": "其偈頌中。",
    "X08n0240_007:0534c05_9": "初一偈頌如來神力。",
    "X08n0240_007:0534c05_10": "二一偈頌同集善根。",
    "X08n0240_007:0534c05_11": "三一偈頌成一切智。",
    "X08n0240_007:0534c06_12": "四一偈頌六七二句。",
    "X08n0240_007:0534c06_13": "五一偈頌眾生行業。",
    "X08n0240_007:0534c07_14": "六一偈頌菩薩勝解。",
    "X08n0240_007:0534c07_15": "七一偈頌普賢行願。",
    "X08n0240_007:0534c08_0": "八二偈頌如來自在。",
    "X08n0240_007:0534c09_0": "上總明世界起具因緣。",
    "X08n0240_007:0534c09_1": "次二所依住。",
    "X08n0240_007:0534c09_2": "三形狀。",
    "X08n0240_007:0534c09_3": "四體性。",
    "X08n0240_007:0534c10_4": "五莊嚴。",
    "X08n0240_007:0534c10_5": "六清淨。",
    "X08n0240_007:0534c10_6": "七佛出興。",
    "X08n0240_007:0534c10_7": "八住劫不同。",
    "X08n0240_007:0534c10_8": "九住劫轉變。",
    "X08n0240_007:0534c11_9": "十無差別。",
    "X08n0240_007:0534c11_10": "如是次第。",
    "X08n0240_007:0534c11_11": "下文各有長行偈頌。",
    "X08n0240_007:0534c11_12": "臨文可知。",
    "X08n0240_007:0534c12_13": "疏各有多義。",
    "X08n0240_007:0534c12_14": "學者尋之。",
    "X08n0240_007:0534c12_15": "上世界成就品竟。",
    "X08n0240_007:0534c15_0": "大方廣佛華嚴經綱要卷第七"
}