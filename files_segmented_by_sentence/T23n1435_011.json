{
    "T23n1435_011:0077c02_0": "十誦律卷第十一(第二誦之五)",
    "T23n1435_011:0077c04_0": "後秦北印度三藏弗若多羅譯",
    "T23n1435_011:0077c05_0": "九十波逸提法之三",
    "T23n1435_011:0077c06_0": "◎佛在舍衛國。",
    "T23n1435_011:0077c06_1": "爾時有二客比丘向暮來，次第得一房共住，一人得床、一人得草敷。",
    "T23n1435_011:0077c07_2": "二人夜宿已，不舉便去。",
    "T23n1435_011:0077c08_3": "時草敷中生蟲，噉是草、噉床脚、床梐、床檔、床繩、噉被褥枕，噉已入壁中住。",
    "T23n1435_011:0077c10_4": "爾時有一居士，請佛及僧明日食，佛默然受。",
    "T23n1435_011:0077c11_5": "居士知佛默然受已，即從座起頭面禮足右遶而去，還到自舍。",
    "T23n1435_011:0077c12_6": "是夜辦種種多美飲食，早起敷坐處已遣使白佛：「食具已辦，唯聖知時。」",
    "T23n1435_011:0077c14_7": "諸比丘往居士舍，佛自住房迎食分。",
    "T23n1435_011:0077c15_8": "諸佛常法，諸比丘往居士舍，爾時佛自持戶鉤，從一房至一房看諸房舍。",
    "T23n1435_011:0077c16_9": "佛即持戶鉤從一房至一房，開一房戶，見是草敷蟲生噉草、噉床脚、床梐、床檔、床繩被褥枕。",
    "T23n1435_011:0077c18_10": "佛見已入是舍內，徐徐舉被褥枕、安徐舉床，漸漸舉敷草却蟲已，掃灑埿塗竟。",
    "T23n1435_011:0077c20_11": "抖擻被褥枕，打床却蟲還著本處。",
    "T23n1435_011:0077c21_12": "敷臥具已閉戶下扂，還在房舍，獨坐床上結加趺坐。",
    "T23n1435_011:0077c22_13": "是時居士見僧坐已，自手行水，自與多美飲食自恣飽滿。",
    "T23n1435_011:0077c23_14": "爾時居士知僧飽滿已攝鉢竟，自手與水，取小床坐眾僧前欲聽說法。",
    "T23n1435_011:0077c25_15": "上座說法已，從座起去，諸比丘隨次第出，還詣佛所。",
    "T23n1435_011:0077c26_16": "諸佛常法，諸比丘食後還時，以如是語勞問諸比丘：「飲食多美，僧飽滿不？」",
    "T23n1435_011:0077c28_17": "佛即問諸比丘：「飲食多美，僧飽滿不？」",
    "T23n1435_011:0077c29_18": "諸比丘言：「飲食多美，眾僧飽滿。」",
    "T23n1435_011:0078a01_19": "佛語諸比丘：「汝等入居士舍已，我持戶鉤遊行諸房，開一房戶，見草敷中生蟲，蟲噉是草、噉床脚、床梐、床檔、床繩、噉被褥枕，噉已入壁中住欲齧人，是事不是、非法、不應爾。",
    "T23n1435_011:0078a05_20": "云何僧臥具，取用踐蹋不知護惜？",
    "T23n1435_011:0078a05_21": "諸居士血肉乾竭，為福德故，布施供養，汝等應少用，守護者善。」",
    "T23n1435_011:0078a07_22": "佛語諸比丘：「誰是中宿？」",
    "T23n1435_011:0078a07_23": "諸比丘言：「世尊！",
    "T23n1435_011:0078a08_24": "有二客比丘來，次第是中共住，一人得床、一人得草敷，夜宿已地了便去。」",
    "T23n1435_011:0078a09_25": "佛種種因緣訶責：「云何名比丘，用僧臥具，無所付囑便去？」",
    "T23n1435_011:0078a11_26": "種種因緣訶已，語諸比丘：「以十利故與諸比丘結戒。",
    "T23n1435_011:0078a12_27": "從今是戒應如是說：若比丘，比丘房中敷僧臥具，若自敷、若使人敷，是中坐臥，去時不舉、不教舉者，波逸提。」",
    "T23n1435_011:0078a14_28": "比丘房者，或屬眾僧、或屬一人，極小乃至容四威儀行立坐臥。",
    "T23n1435_011:0078a16_29": "自敷者，自手敷。",
    "T23n1435_011:0078a16_30": "使敷者，教他敷。",
    "T23n1435_011:0078a17_31": "坐者，坐上。",
    "T23n1435_011:0078a17_32": "臥者，身臥上。",
    "T23n1435_011:0078a17_33": "不舉者，不自手舉。",
    "T23n1435_011:0078a18_0": "不教舉者，不教他舉。",
    "T23n1435_011:0078a18_1": "波逸提者，煮燒覆障，若不悔過，能障礙道。",
    "T23n1435_011:0078a19_2": "是中犯者，若客比丘，比丘房中敷僧臥具，出界去，波逸提。",
    "T23n1435_011:0078a20_3": "若舊比丘，比丘房中敷僧臥具，出界去，作是念：「即日當還。」",
    "T23n1435_011:0078a22_4": "有急因緣不得即還，出界至地了時，突吉羅。",
    "T23n1435_011:0078a23_5": "佛言：「從今日聽付囑僧臥具已便行。」",
    "T23n1435_011:0078a23_6": "囑者，有三種言：「此是戶鑰、此是房舍、此是臥具。」",
    "T23n1435_011:0078a25_7": "若說：「此是戶鑰、此是房舍、此是臥具，應付囑誰耶？」",
    "T23n1435_011:0078a26_8": "應付囑敷臥具者。",
    "T23n1435_011:0078a26_9": "若無敷臥具者，應付囑典房者。",
    "T23n1435_011:0078a27_10": "若無典房者，應囑修治房舍人。",
    "T23n1435_011:0078a28_0": "若無是人，應付囑是中舊比丘、善好有功德持戒者。",
    "T23n1435_011:0078a29_1": "若無是人，是僧坊中，若有善好賢者、若守僧坊民，應付囑。",
    "T23n1435_011:0078b01_2": "不應付囑無慚愧破戒比丘，亦不應囑小沙彌。",
    "T23n1435_011:0078b02_3": "若不能得好人，若有衣架、象牙我，應持被褥枕著上便去。",
    "T23n1435_011:0078b03_4": "若無衣架、象牙我，是中有兩床者，持被褥枕著一床上，以一床覆上，去壁四寸便去。",
    "T23n1435_011:0078b05_5": "不犯者，是房中留物去，乃至留盛富羅囊。",
    "T23n1435_011:0078b06_6": "(十五事竟)佛在舍衛國。",
    "T23n1435_011:0078b07_7": "爾時長老耶舍，與五百眷屬俱，來向舍衛國欲安居。",
    "T23n1435_011:0078b08_8": "時諸比丘皆作安居先事，謂塞壁孔罅、塞土墮孔、罅補缺壞、解治繩床、抖擻被枕。",
    "T23n1435_011:0078b10_9": "爾時六群比丘懈惰不作，遙見他作便生是念：「我等上座，須彼作竟受臥具已，當於後入隨上座驅起。」",
    "T23n1435_011:0078b12_10": "作是念已，諸比丘作竟受臥具已，六群比丘便隨後入。",
    "T23n1435_011:0078b13_11": "諸比丘問六群比丘：「汝共我等來作先事不？」",
    "T23n1435_011:0078b14_12": "答言：「不作。」",
    "T23n1435_011:0078b15_13": "諸比丘言：「汝等共我等來不作先事，我等作先事竟，我不起。」",
    "T23n1435_011:0078b16_14": "六群比丘言：「如佛所說：『隨上座次第受房。』",
    "T23n1435_011:0078b17_15": "不說不作先事者不與。",
    "T23n1435_011:0078b18_16": "我是上座，云何不起？」",
    "T23n1435_011:0078b18_17": "六群比丘大力勦健，不大謹慎，即強牽出。",
    "T23n1435_011:0078b19_18": "是比丘柔軟樂人，頭手傷壞鉢破衣裂。",
    "T23n1435_011:0078b20_19": "是中有比丘少欲知足行頭陀，聞是事已心不喜，種種因緣訶責：「云何名比丘，比丘房中瞋恨不憙，便強牽出？」",
    "T23n1435_011:0078b23_0": "種種因緣訶已，向佛廣說。",
    "T23n1435_011:0078b23_1": "佛以是事集比丘僧，知而故問六群比丘：「汝等實作是事不？」",
    "T23n1435_011:0078b24_2": "答言：「實作。",
    "T23n1435_011:0078b25_3": "世尊！」",
    "T23n1435_011:0078b25_4": "佛以種種因緣訶責：「云何名比丘，比丘房中瞋恨不憙，便強牽出？」",
    "T23n1435_011:0078b26_5": "種種因緣訶已，語諸比丘：「以十利故與諸比丘結戒。",
    "T23n1435_011:0078b28_0": "從今是戒應如是說：若比丘，比丘房中瞋恨不憙，便自牽出、若使人牽出，癡人遠去，不應住此，除彼因緣，波逸提。」",
    "T23n1435_011:0078c01_1": "比丘房者，或屬僧、或屬一人，極小乃至容四威儀行立坐臥。",
    "T23n1435_011:0078c02_2": "瞋恨者，不隨意故。",
    "T23n1435_011:0078c03_3": "不憙者，瞋不憙見故。",
    "T23n1435_011:0078c03_4": "自牽者，自手牽出。",
    "T23n1435_011:0078c04_5": "使牽者，教他牽。",
    "T23n1435_011:0078c04_6": "若從床上至地、從房內至戶、從戶至行來處、從高上至下處、從土埵上至地，波逸提。",
    "T23n1435_011:0078c06_7": "波逸提者，煮燒覆障，若不悔過，能障礙道。",
    "T23n1435_011:0078c07_8": "是中犯者，若比丘瞋恨不憙牽捉比丘，能牽者，波逸提；不能牽，突吉羅。",
    "T23n1435_011:0078c08_9": "若使他牽，能者波逸提，不能者突吉羅。",
    "T23n1435_011:0078c09_10": "若從坐床上，能牽者，波逸提；不能者，突吉羅。",
    "T23n1435_011:0078c10_11": "若從臥床上、房內、戶外行處、高上、土埵上，若能牽者，波逸提；不能者，突吉羅。",
    "T23n1435_011:0078c12_12": "隨自牽、隨教牽，皆波逸提、突吉羅。",
    "T23n1435_011:0078c13_13": "若房舍欲破故牽出，不犯。",
    "T23n1435_011:0078c14_0": "(十六竟)",
    "T23n1435_011:0078c15_0": "佛在舍衛國。",
    "T23n1435_011:0078c15_1": "爾時長老迦留陀夷，惡眠不一心眠，鼾眠齘齒寱語頻申，拍手動足作大音聲。",
    "T23n1435_011:0078c17_2": "諸比丘聞是聲，不得眠故食不消，食不消故身體患癢，惱悶吐逆不樂。",
    "T23n1435_011:0078c18_3": "諸比丘各各共相近敷臥具，作是念：「莫令迦留陀夷入中臥。」",
    "T23n1435_011:0078c20_4": "時迦留陀夷，強來入中敷臥具。",
    "T23n1435_011:0078c20_5": "諸比丘言：「迦留陀夷，汝莫強入中臥。",
    "T23n1435_011:0078c21_6": "何以故？",
    "T23n1435_011:0078c21_7": "汝惡眠不一心眠，鼾眠齘齒寱語頻申，拍手動足作大音聲。",
    "T23n1435_011:0078c23_8": "諸比丘聞是聲，不得眠故食不消，食不消故身體患癢，惱悶吐逆不樂。」",
    "T23n1435_011:0078c24_9": "迦留陀夷言：「我自安樂，汝不樂者便自出去。」",
    "T23n1435_011:0078c25_10": "作是語已強敷臥具。",
    "T23n1435_011:0078c26_11": "是中有比丘少欲知足行頭陀，聞是事心不喜，種種因緣訶責：「云何名比丘，知比丘房中先敷臥具，後來強敷？」",
    "T23n1435_011:0078c28_12": "種種因緣訶已，向佛廣說。",
    "T23n1435_011:0078c29_13": "佛以是事集比丘僧，知而故問迦留陀夷：「汝實作是事不？」",
    "T23n1435_011:0079a01_14": "答言：「實作。",
    "T23n1435_011:0079a02_15": "世尊！」",
    "T23n1435_011:0079a02_16": "佛以種種因緣訶責迦留陀夷：「云何名比丘，知比丘房中先敷臥具，後來強敷？」",
    "T23n1435_011:0079a04_17": "種種因緣訶已，語諸比丘：「以十利故與諸比丘結戒。",
    "T23n1435_011:0079a05_18": "從今是戒應如是說：若比丘知比丘房中先敷臥具，後來強敷、若使人敷，不樂者自當出去，除彼因緣，波逸提。」",
    "T23n1435_011:0079a07_19": "知者，若自知、若從他聞、若彼人語。",
    "T23n1435_011:0079a08_20": "強敷者，不隨他意，自強敷故。",
    "T23n1435_011:0079a09_21": "使敷者，教人敷。",
    "T23n1435_011:0079a09_22": "若敷坐床前、若敷臥床前、若敷房內、若戶外行處、若高處、若土埵前敷者，波逸提。",
    "T23n1435_011:0079a11_23": "波逸提者，煮燒覆障，若不悔過，能障礙道。",
    "T23n1435_011:0079a12_24": "是中犯者，若比丘，知比丘在比丘房中先敷臥具竟，後來於坐床前強敷臥具，若能敷者，波逸提；不能敷者，突吉羅。",
    "T23n1435_011:0079a15_25": "若臥床前、若房內、戶外行處、高處、土埵前，若自敷、若使人敷，能敷者，波逸提；不能者，突吉羅。",
    "T23n1435_011:0079a17_26": "如是處隨自敷、教敷，一一波逸提、突吉羅。",
    "T23n1435_011:0079a18_27": "若比丘為惱他故，閉戶開戶、閉向開向；然火滅火、然燈滅燈；若唄、呪願、讀經、說法、問難，隨他所不憙樂事作，一一波逸提。",
    "T23n1435_011:0079a20_28": "(十七竟)佛在舍衛國。",
    "T23n1435_011:0079a21_29": "爾時有二客比丘向暮來，是二客比丘次得一房，一人得閣上、一人得閣下。",
    "T23n1435_011:0079a23_0": "得閣下者是坐禪人，寂靜早入房中，敷床褥結加趺坐，樂默然故。",
    "T23n1435_011:0079a24_1": "在閣上者多憙調戲，經唄、呪願、問難、大聲戲笑，作種種無益語言，然後入房，用力坐尖脚床上。",
    "T23n1435_011:0079a26_2": "以葦棧故，床脚及支陷下，傷比丘頭垂死。",
    "T23n1435_011:0079a27_3": "是比丘從房出，語諸比丘：「汝看是比丘，不一心坐臥故，床脚陷下傷我頭垂死。」",
    "T23n1435_011:0079a29_4": "是中有比丘少欲知足行頭陀，聞是事心不喜，種種因緣訶責：「云何名比丘，不一心坐臥，用力坐故，令床脚陷下，傷比丘頭垂死？」",
    "T23n1435_011:0079b03_5": "種種因緣訶已，向佛廣說。",
    "T23n1435_011:0079b03_6": "佛以是事集比丘僧，知而故問是比丘：「汝實作是事不？」",
    "T23n1435_011:0079b05_0": "答言：「實作。",
    "T23n1435_011:0079b05_1": "世尊！」",
    "T23n1435_011:0079b05_2": "佛以種種因緣訶責：「云何名比丘，不一心坐臥，令床脚陷下，傷比丘頭垂死？」",
    "T23n1435_011:0079b07_3": "種種因緣訶責已，語諸比丘：「以十利故與諸比丘結戒。",
    "T23n1435_011:0079b08_4": "從今是戒應如是說：若比丘，比丘房閣中，尖脚床用力坐臥，波逸提。」",
    "T23n1435_011:0079b09_5": "比丘房者，或屬僧、或屬一人、極小乃至容四威儀行立坐臥。",
    "T23n1435_011:0079b11_6": "閣者，一重已上皆名為閣。",
    "T23n1435_011:0079b11_7": "床者，臥床。",
    "T23n1435_011:0079b12_8": "臥床者，五種：阿珊蹄脚、波郎劬脚、羝羊角脚、尖脚、曲脚。",
    "T23n1435_011:0079b13_9": "坐禪床亦有五種：阿珊蹄脚、波郎劬脚、羝羊角脚、尖脚、曲脚。",
    "T23n1435_011:0079b14_10": "坐者，身坐上。",
    "T23n1435_011:0079b15_11": "臥者，身臥上。",
    "T23n1435_011:0079b15_12": "波逸提者，煮燒覆障，若不悔過，能障礙道。",
    "T23n1435_011:0079b16_13": "是中犯者，若比丘臥床，一脚尖、三脚阿珊蹄，若二脚尖、二脚阿珊蹄，若三脚尖、一脚阿珊蹄，若四脚尖，是中隨用力坐臥，一一波逸提。",
    "T23n1435_011:0079b19_14": "若臥床，一脚尖、三脚波郎劬，若二脚尖、二脚波郎劬，若三脚尖、一脚波郎劬，若四脚尖，是中隨用力坐臥，一一波逸提。",
    "T23n1435_011:0079b22_15": "若是臥床，一脚尖、三脚羝羊角，若二脚尖、二脚羝羊角，若三脚尖、一脚羝羊角，若四脚尖，是中隨用力坐臥，一一波逸提。",
    "T23n1435_011:0079b24_16": "若是臥床，一脚尖、三脚曲，若二脚尖、二脚曲，若三脚尖、一脚曲，若四脚尖，是中隨用力坐臥，一一波逸提。",
    "T23n1435_011:0079b27_17": "坐禪床亦如是。",
    "T23n1435_011:0079b27_18": "若以石支尖脚床，波逸提。",
    "T23n1435_011:0079b28_19": "若以甎支、若以木支、若以白鑞支、若鉛錫支，一一波逸提。",
    "T23n1435_011:0079b29_20": "若以材棧、板棧、櫂子棧、若厚泥、若是床脚支木朽腐、若草團支、若衣團支、若納團支，不犯(木支朽則軟，不能傷人，故言不犯)。",
    "T23n1435_011:0079c02_21": "(十八竟)佛在俱舍彌國。",
    "T23n1435_011:0079c03_22": "爾時長老闡那，用有蟲水澆草和泥。",
    "T23n1435_011:0079c04_23": "諸比丘語闡那言：「汝莫用有蟲水澆草、和泥，殺諸小蟲。」",
    "T23n1435_011:0079c05_24": "闡那答言：「我用水和泥，不用蟲。」",
    "T23n1435_011:0079c06_25": "諸比丘言：「汝知是水有蟲，云何用和泥？",
    "T23n1435_011:0079c07_26": "汝於畜生中無憐愍心。」",
    "T23n1435_011:0079c07_27": "是中有比丘少欲知足行頭陀，聞是事心不喜，種種因緣訶責：「云何名比丘，知水有蟲用澆草和泥？」",
    "T23n1435_011:0079c09_28": "種種因緣訶已，向佛廣說。",
    "T23n1435_011:0079c10_29": "佛以是事集比丘僧，知而故問闡那：「汝實作是事不？」",
    "T23n1435_011:0079c11_30": "答言：「實作。",
    "T23n1435_011:0079c11_31": "世尊！」",
    "T23n1435_011:0079c12_32": "佛以種種因緣訶責：「云何名比丘，知水有蟲用澆草和泥？」",
    "T23n1435_011:0079c13_33": "種種因緣訶已，語諸比丘：「以十利故與諸比丘結戒。",
    "T23n1435_011:0079c14_34": "從今是戒應如是說：若比丘知水有蟲，自用澆草和泥、若使人用，波逸提。」",
    "T23n1435_011:0079c16_35": "知者，若自知、若從他聞。",
    "T23n1435_011:0079c16_36": "蟲者，若眼所見、若漉水囊所漉。",
    "T23n1435_011:0079c17_37": "澆草者，自手澆。",
    "T23n1435_011:0079c17_38": "使澆者，教他澆。",
    "T23n1435_011:0079c18_39": "和泥者，自手和。",
    "T23n1435_011:0079c18_40": "使和者，教他和。",
    "T23n1435_011:0079c18_41": "波逸提者，煮燒覆障，若不悔過，能障礙道。",
    "T23n1435_011:0079c19_42": "是中犯者，若比丘知水有蟲用澆草，隨蟲死，一一波逸提。",
    "T23n1435_011:0079c21_43": "若使他澆草，隨蟲死，一一波逸提。",
    "T23n1435_011:0079c21_44": "若比丘知水有蟲用和泥，隨蟲死，一一波逸提。",
    "T23n1435_011:0079c23_45": "若使他和泥，隨蟲死，一一波逸提。",
    "T23n1435_011:0079c23_46": "牛屎、乾土乃至以竹蘆葉著有蟲水中，隨蟲死，一一波逸提。",
    "T23n1435_011:0079c25_47": "若比丘，有蟲水中有蟲想用者，波逸提。",
    "T23n1435_011:0079c26_48": "有蟲水中無蟲想用，波逸提。",
    "T23n1435_011:0079c26_49": "有蟲水疑用，波逸提。",
    "T23n1435_011:0079c27_50": "無蟲水中有蟲想用，突吉羅。",
    "T23n1435_011:0079c27_51": "無蟲水生疑用，突吉羅。",
    "T23n1435_011:0079c28_52": "無蟲水中無蟲想用，不犯。",
    "T23n1435_011:0079c29_53": "(十九竟)佛在俱舍彌國。",
    "T23n1435_011:0080a01_54": "爾時長老闡那，欲起大房閣，是人性懈墮，作是念：「誰能日日看視？」",
    "T23n1435_011:0080a02_55": "即一日掘地築基累壁竟，安戶向成第二重。",
    "T23n1435_011:0080a03_56": "安施戶向泥壁塗治架椽覆訖，即日作竟即日崩倒。",
    "T23n1435_011:0080a05_57": "是中有比丘少欲知足行頭陀，聞是事心不喜，種種因緣訶責：「云何名比丘，起大房閣大用草木泥土，即日作成即日崩倒？」",
    "T23n1435_011:0080a08_0": "種種因緣訶已，向佛廣說。",
    "T23n1435_011:0080a08_1": "佛以是事集比丘僧，知而故問闡那：「汝實作是事不？」",
    "T23n1435_011:0080a09_2": "答言：「實作。",
    "T23n1435_011:0080a10_3": "世尊！」",
    "T23n1435_011:0080a10_4": "佛以種種因緣訶責闡那：「云何名比丘，起大房閣大用草木泥土，即日作成即日崩倒？」",
    "T23n1435_011:0080a12_5": "種種因緣訶已，語諸比丘：「以十利故與諸比丘結戒。",
    "T23n1435_011:0080a13_6": "從今是戒應如是說：若比丘欲起大房，當壘壁安梁戶向治地，應再三覆。",
    "T23n1435_011:0080a15_7": "過是覆者，波逸提。」",
    "T23n1435_011:0080a15_8": "大房者，溫室、講堂、合霤堂、高樓、重閣、狹長屋。",
    "T23n1435_011:0080a16_9": "壁者，四壁若木、若土。",
    "T23n1435_011:0080a17_10": "梁者，棟所依處。",
    "T23n1435_011:0080a17_11": "戶者，安扇處。",
    "T23n1435_011:0080a17_12": "向者，窓向通明處。",
    "T23n1435_011:0080a18_13": "治地者，泥地、麁泥、糠泥。",
    "T23n1435_011:0080a18_14": "用赤白黑堊灑，塗治、彩畫、黑畫、青畫、白畫、赤畫。",
    "T23n1435_011:0080a20_0": "再三覆者，應若二若三覆。",
    "T23n1435_011:0080a20_1": "波逸提者，煮燒覆障，若不悔過，能障礙道。",
    "T23n1435_011:0080a21_2": "是中犯者，若比丘自知覆者，應自覆一分竟，第二分應發頭，第三分應約勅言：「當如是覆。」",
    "T23n1435_011:0080a23_3": "約勅已便去。",
    "T23n1435_011:0080a23_4": "是比丘若在中，即竟第三覆者，是舍若用草覆，隨所用草，一一波逸提。",
    "T23n1435_011:0080a25_5": "若用木簀覆，隨用木簀，一一簀波逸提。",
    "T23n1435_011:0080a26_6": "若以瓦覆，隨所用瓦，一一波逸提。",
    "T23n1435_011:0080a27_7": "不犯者，若用板覆，若用鳥翅覆，若用優尸羅草根覆，不犯。",
    "T23n1435_011:0080a28_8": "(二十事竟)佛在舍衛國。",
    "T23n1435_011:0080a29_9": "爾時佛告諸比丘：「我教化四眾疲極，令諸比丘當教誡比丘尼。」",
    "T23n1435_011:0080b01_10": "爾時諸比丘受佛教已，次第教誡比丘尼。",
    "T23n1435_011:0080b02_11": "上座比丘次第教誡竟，次至長老般特。",
    "T23n1435_011:0080b03_12": "時阿難往語般特言：「汝知不？",
    "T23n1435_011:0080b04_13": "汝明日次應教誡比丘尼。」",
    "T23n1435_011:0080b04_14": "般特語阿難言：「我鈍根、不多聞，未有所知。",
    "T23n1435_011:0080b05_15": "我夏四月乃能誦得一拘摩羅偈：『智者身口意，不作一切惡，常繫念現前，捨離於諸欲，亦不受世間，無益之苦行。』",
    "T23n1435_011:0080b08_16": "阿難！",
    "T23n1435_011:0080b08_17": "得過是次者善。」",
    "T23n1435_011:0080b08_18": "阿難再三語般特言：「諸上座已教誡竟，今次到汝。」",
    "T23n1435_011:0080b09_19": "般特比丘亦再三報阿難言：「我鈍根、不多聞，未有所知。",
    "T23n1435_011:0080b11_20": "夏四月乃能誦得拘摩羅一偈，得過次者善。」",
    "T23n1435_011:0080b12_21": "阿難復言：「汝明日次教誡比丘尼。」",
    "T23n1435_011:0080b12_22": "即受阿難語。",
    "T23n1435_011:0080b13_23": "夜過已，中前著衣持鉢，入舍衛城次第乞食。",
    "T23n1435_011:0080b14_24": "食後還自房舍，空地敷坐床已入室坐禪。",
    "T23n1435_011:0080b15_25": "爾時諸比丘尼聞今日般特比丘次教誡比丘尼，皆生輕心：「是不多聞、誦讀經少。",
    "T23n1435_011:0080b17_26": "夏四月過誦得一拘摩羅偈：『智者身口意，不作一切惡，常繫念現前，捨離於諸欲，亦不受世間，無益之苦行。』",
    "T23n1435_011:0080b19_27": "我等所未聞法云何得聞？",
    "T23n1435_011:0080b20_28": "我等所未知法云何得知？",
    "T23n1435_011:0080b20_29": "所誦拘摩羅偈，我等先已誦。」",
    "T23n1435_011:0080b21_30": "諸有比丘尼，先不入祇陀林聽法者，時皆共來。",
    "T23n1435_011:0080b22_31": "有五百比丘尼，出王園比丘尼精舍，往祇桓聽法。",
    "T23n1435_011:0080b23_32": "詣長老般特房前立，謦欬作聲扣戶言：「大德般特出來！」",
    "T23n1435_011:0080b24_33": "長老般特即從禪起出房，至獨坐床上端身大坐。",
    "T23n1435_011:0080b26_34": "諸比丘尼頭面禮竟，皆在前坐。",
    "T23n1435_011:0080b26_35": "時長老般特以柔軟語言：「諸姊妹！",
    "T23n1435_011:0080b27_36": "當知我鈍根、少所讀誦，夏四月過誦得一偈：『智者身口意，不作一切惡，常繫念現前，捨離於諸欲，亦不受世間，無益之苦行。』",
    "T23n1435_011:0080c01_37": "雖然我當隨所知說，汝等當一心行不放逸法。",
    "T23n1435_011:0080c02_38": "何以故？",
    "T23n1435_011:0080c02_39": "乃至諸佛，皆從一心不放逸行得阿耨多羅三藐三菩提。",
    "T23n1435_011:0080c04_0": "所有助道善法，皆以不放逸為本。」",
    "T23n1435_011:0080c04_1": "作是語已，用神通力於座上沒，在於東方虛空之中，現四威儀行立坐臥，入火光三昧身出光焰，青黃赤白種種色光，身下出火身上出水，身下出水身上出火，南西北方四維上下亦復如是，種種現神力已還坐本處。",
    "T23n1435_011:0080c09_2": "諸比丘尼見長老般特如是神力已，輕心滅盡，生信敬心故尊重淨心折伏憍慢。",
    "T23n1435_011:0080c11_3": "即隨比丘尼所憙樂法、所應解法而為演說。",
    "T23n1435_011:0080c12_4": "眾中有得須陀洹果、斯陀含果、阿那含果、阿羅漢果。",
    "T23n1435_011:0080c13_5": "有種聲聞道因緣、有種辟支佛道因緣、有發阿耨多羅三藐三菩提因者。",
    "T23n1435_011:0080c15_6": "爾時眾中，得如是種種大利益，是戒初因緣。",
    "T23n1435_011:0080c17_0": "佛在王舍城。",
    "T23n1435_011:0080c17_1": "爾時六群比丘次教誡比丘尼，時置教誡事、置教誨事、置說法語，作二種惡說麁惡說。",
    "T23n1435_011:0080c19_2": "爾時有下座年少比丘尼不深樂持戒，共六群比丘調戲輕語大笑，更相字名種種不清淨事。",
    "T23n1435_011:0080c21_3": "是中有上座長老比丘尼，深樂持戒在餘處經行，或立住待欲聞說法。",
    "T23n1435_011:0080c22_4": "又一時摩訶波闍波提比丘尼，與大比丘尼眾五百人俱，出王園精舍往詣佛所，頭面禮足在一面立。",
    "T23n1435_011:0080c25_5": "五百比丘尼亦頭面禮佛足在一面立，瞿曇彌比丘尼一面立已，白佛言：「世尊！",
    "T23n1435_011:0080c27_0": "佛為利益故，聽教誡比丘尼，我等不得是利。」",
    "T23n1435_011:0080c28_0": "佛問瞿曇彌：「云何我為利益故，聽教誡比丘尼，不得是利？」",
    "T23n1435_011:0080c29_1": "瞿曇彌比丘尼，向佛廣說是事。",
    "T23n1435_011:0081a01_2": "佛言：「實爾！",
    "T23n1435_011:0081a01_3": "我為利益故，聽教誡比丘尼，汝等實不得是利。」",
    "T23n1435_011:0081a02_4": "時佛為瞿曇彌及五百比丘尼，說種種法示教利喜已默然。",
    "T23n1435_011:0081a03_5": "時瞿曇彌五百比丘尼，知佛示教利喜已，頭面禮佛足右繞而去。",
    "T23n1435_011:0081a05_6": "時瞿曇彌五百比丘尼去不久，佛以是事集比丘僧，知而故問六群比丘：「汝實作是事不？」",
    "T23n1435_011:0081a07_7": "答言：「實作。",
    "T23n1435_011:0081a07_8": "世尊！」",
    "T23n1435_011:0081a07_9": "佛以種種因緣訶責六群比丘：「云何名比丘，僧不差便教誡比丘尼？」",
    "T23n1435_011:0081a09_10": "佛種種因緣訶已，語諸比丘：「以十利故與諸比丘結戒。",
    "T23n1435_011:0081a10_11": "從今是戒應如是說：若比丘，僧不差教誡比丘尼，教誡比丘尼者，波逸提。」",
    "T23n1435_011:0081a12_12": "僧不差者，僧未一心和合差令教誡。",
    "T23n1435_011:0081a12_13": "波逸提者，煮燒覆障，若不悔過，能障礙道。",
    "T23n1435_011:0081a13_14": "是中犯者，若一比丘，僧未差教誡一比丘尼者，一波逸提。",
    "T23n1435_011:0081a15_15": "若一比丘，教誡二、三、四比丘尼者，四波逸提。",
    "T23n1435_011:0081a16_16": "若二比丘，教誡二比丘尼者，二波逸提。",
    "T23n1435_011:0081a17_17": "若教誡三、四、一比丘尼者，一波逸提。",
    "T23n1435_011:0081a17_18": "若三比丘，教誡三比丘尼者，三波逸提。",
    "T23n1435_011:0081a18_19": "若教誡四、一、二比丘尼者，二波逸提。",
    "T23n1435_011:0081a19_20": "若四比丘，教誡四比丘尼者，四波逸提。",
    "T23n1435_011:0081a20_21": "若教誡一、二、三比丘尼者，三波逸提。",
    "T23n1435_011:0081a22_0": "佛在王舍城。",
    "T23n1435_011:0081a22_1": "爾時六群比丘，知僧不差教誡比丘尼，便出界外自相差次教誡比丘尼，然後入界。",
    "T23n1435_011:0081a24_2": "諸比丘尼來時，便語諸比丘尼言：「僧差我教誡比丘尼，汝來我當說教法。」",
    "T23n1435_011:0081a25_3": "以是因緣集比丘尼眾已，置教誡事、置教誨事、置說法語，作二種惡。",
    "T23n1435_011:0081a27_4": "是中有年少比丘尼不深樂持戒，共六群比丘調戲，輕語大笑更相字名種種不清淨事。",
    "T23n1435_011:0081a29_5": "是中有上座長老比丘尼，深樂持戒在餘處經行、或立住待，是時比丘尼僧共和合相近。",
    "T23n1435_011:0081b02_6": "佛遙見比丘尼僧共和合相近，佛知故問阿難：「何以故？",
    "T23n1435_011:0081b03_7": "比丘尼僧共和合相近。」",
    "T23n1435_011:0081b04_8": "阿難答言：「世尊！",
    "T23n1435_011:0081b04_9": "是六群比丘，知僧不羯磨令教誡比丘尼，便出界外自相羯磨教誡比丘尼，然後入界，見諸比丘尼來，便作是言：『僧一心羯磨我教誡比丘尼，汝等來，我當說教法。』",
    "T23n1435_011:0081b08_10": "以是因緣故集比丘尼，置教誡事、置教誨事、置說法語，作二種惡。",
    "T23n1435_011:0081b09_11": "是中有年少下座比丘尼不深樂持戒，共六群比丘調戲輕語更相字名。",
    "T23n1435_011:0081b11_12": "是中有上座長老比丘尼，深樂持戒在餘處經行立待。",
    "T23n1435_011:0081b12_13": "世尊！",
    "T23n1435_011:0081b12_14": "以是因緣故，比丘尼僧共和合相近。」",
    "T23n1435_011:0081b13_15": "佛以是因緣集比丘僧，語諸比丘：「從今日比丘有五法，不應差令教誡比丘尼。",
    "T23n1435_011:0081b15_16": "何等五？",
    "T23n1435_011:0081b15_17": "一者未滿二十歲、未過二十歲；二者不能持戒；三者不能多聞；四者不能正語說法；五者犯十三事處處污三眾。",
    "T23n1435_011:0081b18_18": "未滿二十歲者，從受具戒來未滿二十歲。",
    "T23n1435_011:0081b19_19": "不能持戒者，破佛所結戒、不隨具戒中教、不知威儀、不知應行處不應行處，乃至破小戒無怖畏心，不能次第學持戒。",
    "T23n1435_011:0081b21_20": "不多聞者，二部具戒不合義讀誦。",
    "T23n1435_011:0081b22_21": "不能正語說法者，不能善知世間正語上好言辭。",
    "T23n1435_011:0081b23_22": "犯十三事者，若十三事中，處處污式叉摩尼、沙彌、沙彌尼，是三眾邊犯罪，雖悔過亦不得教誡比丘尼。",
    "T23n1435_011:0081b26_23": "若比丘有是五法者，不得差教誡比丘尼。",
    "T23n1435_011:0081b27_0": "若比丘成就五法，應差教誡比丘尼。",
    "T23n1435_011:0081b27_1": "何等五？",
    "T23n1435_011:0081b28_0": "滿二十歲、若過二十歲；能持戒；能多聞；能正語說法；不犯十三事不污三眾。",
    "T23n1435_011:0081b29_1": "滿二十歲者，受具戒來滿二十歲若過。",
    "T23n1435_011:0081c01_2": "持戒者，不犯佛所結戒，隨大戒教，知威儀、知應行處、不應行處，乃至破小戒生大怖畏，知次第學、持戒。",
    "T23n1435_011:0081c04_3": "多聞者，二部大戒合義誦讀。",
    "T23n1435_011:0081c04_4": "能正語說法者，善知世間正語上好言辭。",
    "T23n1435_011:0081c05_5": "不犯十三事者，十三事中不處處污。",
    "T23n1435_011:0081c06_6": "三眾者，式叉摩尼、沙彌、沙彌尼。",
    "T23n1435_011:0081c07_7": "若比丘成就此五法者，僧應差教誡比丘尼。",
    "T23n1435_011:0081c08_8": "若比丘不滿二十歲、不能持戒、不能多聞、不能正語說法、犯十三事處處污三眾。",
    "T23n1435_011:0081c10_9": "若僧差是人教誡比丘尼者不成差，若是人教誡比丘尼者，波逸提。",
    "T23n1435_011:0081c11_10": "若滿二十歲若過、不能持戒、不能多聞、不能正語說法、犯十三事污三眾，若僧差是人者不成差，若差是人教誡比丘尼者，波逸提。",
    "T23n1435_011:0081c14_11": "若滿二十歲若過、能持戒、不能多聞、不能正語說法、犯十三事污三眾，若僧差是人者不成差，是人教誡比丘尼者，波逸提。",
    "T23n1435_011:0081c17_12": "若滿二十歲若過、能持戒、能多聞、不能正語說法、犯十三事污三眾，若僧差是人者不成差，是人教誡比丘尼者，波逸提。",
    "T23n1435_011:0081c20_13": "若滿二十歲若過、能持戒、能多聞、能正語說法、犯十三事污三眾，若僧差是人者不成差，是人教誡比丘尼者，波逸提。",
    "T23n1435_011:0081c22_14": "若滿二十歲若過、能持戒、能多聞、能正語說法、不犯十三事不污三眾，若僧未差便教誡比丘尼者，波逸提。",
    "T23n1435_011:0081c25_15": "成就五法已差，未僧中差便教誡者，波逸提。",
    "T23n1435_011:0081c26_16": "成就五法已差、已僧中差，未語便教誡者，突吉羅。",
    "T23n1435_011:0081c27_17": "成就五法已差、已僧中差，已語、未僧中語，便教誡者，突吉羅。",
    "T23n1435_011:0081c28_18": "成就五法已差、已僧中差，已語、已僧中語，不問來者言：『諸妹一切皆來集不？』",
    "T23n1435_011:0082a01_19": "便教誡者，突吉羅。",
    "T23n1435_011:0082a02_20": "成就五法已差，已僧中差，已語、已僧中語，已問：『諸妹一切皆來集不？』",
    "T23n1435_011:0082a03_21": "未說八敬法，便語後比丘者，突吉羅。",
    "T23n1435_011:0082a04_22": "成就五法已差、已僧中差，已語、已僧中語，已問：『諸妹一切皆來集不？』",
    "T23n1435_011:0082a06_23": "已說八敬法，次語後比丘者，不犯。」",
    "T23n1435_011:0082a06_24": "(二十一竟)佛在舍衛國。",
    "T23n1435_011:0082a07_25": "爾時佛告難陀言：「汝當教誡比丘尼，當教誨比丘尼，當為比丘尼說法。",
    "T23n1435_011:0082a09_0": "何以故？",
    "T23n1435_011:0082a09_1": "若汝教誡比丘尼，與我無異。」",
    "T23n1435_011:0082a09_2": "即時長老難陀默然受教。",
    "T23n1435_011:0082a10_3": "佛即時告諸比丘：「汝等差難陀教誡比丘尼。",
    "T23n1435_011:0082a11_4": "若更有如是比丘，亦當差令教誡比丘尼。",
    "T23n1435_011:0082a12_5": "應如是作，一心和合僧，一比丘唱言：『大德僧聽！",
    "T23n1435_011:0082a13_6": "是難陀比丘，僧差令教誡比丘尼。",
    "T23n1435_011:0082a14_7": "若僧時到僧忍聽，僧差難陀教誡比丘尼。",
    "T23n1435_011:0082a15_8": "白如是。』",
    "T23n1435_011:0082a15_9": "作白二羯磨。",
    "T23n1435_011:0082a15_10": "『僧差難陀比丘教誡比丘尼竟，僧忍，默然故，是事如是持！』」",
    "T23n1435_011:0082a17_0": "是夜過已，難陀比丘中前著衣持鉢入城乞食，食後還房，空地敷獨坐床，入室坐禪。",
    "T23n1435_011:0082a18_1": "時諸比丘尼聞難陀教誡比丘尼，先未來聽法者皆來集聽。",
    "T23n1435_011:0082a20_2": "五百比丘尼俱出王園精舍，入祇陀林詣難陀房前，立謦欬作聲扣戶言：「大德難陀！",
    "T23n1435_011:0082a22_3": "為我等說法教誡來。」",
    "T23n1435_011:0082a22_4": "時難陀從禪起開戶出，至獨坐床上端身大坐。",
    "T23n1435_011:0082a23_5": "時諸比丘尼頭面禮難陀足，皆在前坐。",
    "T23n1435_011:0082a24_6": "難陀即時說種種法示教利喜，示教利喜已默然。",
    "T23n1435_011:0082a25_7": "時諸比丘尼得善法味，深愛樂故不欲起去。",
    "T23n1435_011:0082a26_8": "難陀作是念：「是諸比丘尼得法味故，猶欲聞法。」",
    "T23n1435_011:0082a27_9": "即更為說種種法示教利喜，乃至日沒。",
    "T23n1435_011:0082a28_10": "語諸比丘尼言：「日沒可去。」",
    "T23n1435_011:0082a29_11": "諸比丘尼即起，頭面禮足右繞而去。",
    "T23n1435_011:0082b01_12": "出祇陀林欲入城，城門已閉，即住城下塹邊宿者、或在樹下、或在井邊、或在屏處障處宿。",
    "T23n1435_011:0082b03_13": "晨朝開門，諸比丘尼即便先入。",
    "T23n1435_011:0082b03_14": "時守門人問諸比丘尼：「諸善女！",
    "T23n1435_011:0082b04_15": "今從何來？」",
    "T23n1435_011:0082b04_16": "答言：「我從祇陀林聽法，日沒來還城門已閉，不及得入。」",
    "T23n1435_011:0082b06_17": "問曰：「何處宿？」",
    "T23n1435_011:0082b06_18": "各隨宿處答。",
    "T23n1435_011:0082b06_19": "有城下宿者答言：「城下。」",
    "T23n1435_011:0082b07_20": "樹下宿者答言：「樹下。」",
    "T23n1435_011:0082b07_21": "井邊宿者答言：「井邊。」",
    "T23n1435_011:0082b08_22": "屏障處宿者答言：「屏障處。」",
    "T23n1435_011:0082b08_23": "守門人言：「何有此法？",
    "T23n1435_011:0082b09_24": "諸沙門釋子破梵行，至夜共作惡，早起放來。",
    "T23n1435_011:0082b10_25": "如賊得婬女共宿，早起放來門下，諸釋子比丘亦如是，暮共宿已早起放來。」",
    "T23n1435_011:0082b12_26": "如是一人語二人，二人語三人，如是展轉惡名流布滿舍衛城。",
    "T23n1435_011:0082b13_27": "是中有比丘少欲知足行頭陀，聞是事心不喜，向佛廣說。",
    "T23n1435_011:0082b14_28": "佛以是事集比丘僧，知而故問難陀：「汝實作是事不？」",
    "T23n1435_011:0082b16_29": "答言：「實作。",
    "T23n1435_011:0082b16_30": "世尊！」",
    "T23n1435_011:0082b16_31": "佛以種種因緣訶責難陀：「汝不知時不知量，樂說法乃至日沒。」",
    "T23n1435_011:0082b17_32": "語諸比丘：「以十利故與諸比丘結戒。",
    "T23n1435_011:0082b18_33": "從今是戒應如是說：若比丘，僧差教誡比丘尼，至日沒者，波逸提。」",
    "T23n1435_011:0082b20_34": "波逸提者，煮燒覆障，若不悔過，能障礙道。",
    "T23n1435_011:0082b21_35": "是中犯者，若比丘地了時教誡比丘尼，乃至日沒竟時，波逸提。",
    "T23n1435_011:0082b22_36": "若比丘，地了竟時、中前時、日中時、晡時、下晡時、日沒時教誡比丘尼，至日沒竟時，波逸提。",
    "T23n1435_011:0082b24_37": "若日沒竟時，生日沒竟想教誡，波逸提。",
    "T23n1435_011:0082b25_38": "若日沒竟時，生不沒竟想教誡，波逸提。",
    "T23n1435_011:0082b26_39": "若日沒竟時，生疑教誡，波逸提。",
    "T23n1435_011:0082b27_40": "若日未沒，生沒竟想教誡，突吉羅。",
    "T23n1435_011:0082b28_41": "若日未沒，生疑教誡，突吉羅。",
    "T23n1435_011:0082b28_42": "若日未沒，生未沒想教誡，不犯。",
    "T23n1435_011:0082b29_43": "(二十二竟)佛在王舍城。",
    "T23n1435_011:0082c01_44": "爾時六群比丘，自知不復得教誡比丘尼，妬瞋作是言：「諸比丘為利養故教誡比丘尼，謂衣鉢、戶鉤、時藥、夜分藥、七日藥、終身藥。",
    "T23n1435_011:0082c04_45": "以是利故，諸比丘教誡比丘尼，不為善好法。」",
    "T23n1435_011:0082c05_46": "是中有比丘少欲知足，行頭陀聞是事心不喜，種種因緣訶責：「云何名比丘，作是言：『諸比丘為財利故教誡比丘尼。』」",
    "T23n1435_011:0082c07_47": "種種因緣訶已，向佛廣說。",
    "T23n1435_011:0082c08_48": "佛以是事集比丘僧，知而故問六群比丘：「汝實作是事不？」",
    "T23n1435_011:0082c09_49": "答言：「實作。",
    "T23n1435_011:0082c10_0": "世尊！」",
    "T23n1435_011:0082c10_1": "佛以種種因緣訶責：「云何名比丘，作是言：『諸比丘為財利故，教誡比丘尼。』」",
    "T23n1435_011:0082c11_2": "種種因緣訶已，語諸比丘：「以十利故與諸比丘結戒。",
    "T23n1435_011:0082c13_3": "從今是戒應如是說：若比丘作是言：『諸比丘為財利故，教誡比丘尼。』",
    "T23n1435_011:0082c14_4": "波逸提。」",
    "T23n1435_011:0082c14_5": "波逸提者，煮燒覆障，若不悔過，能障礙道。",
    "T23n1435_011:0082c15_6": "是中犯者，若比丘言：「諸比丘為鉢故教誡比丘尼。」",
    "T23n1435_011:0082c17_0": "者，波逸提。",
    "T23n1435_011:0082c17_1": "若為衣、戶鉤、時藥、夜分藥、七日藥、終身藥故，教誡比丘尼，皆波逸提。",
    "T23n1435_011:0082c18_2": "隨所說，隨得爾所波逸提。",
    "T23n1435_011:0082c19_3": "(二十三竟)佛在王舍城。",
    "T23n1435_011:0082c20_4": "爾時六群比丘，與助提婆達多比丘尼，共期同道行，調戲大笑、作麁惡語、種種不淨業。",
    "T23n1435_011:0082c22_5": "是中有居士逆道來者，有隨後來者，見已共相謂言：「汝等看是，為是婦耶？",
    "T23n1435_011:0082c24_0": "為是私通？",
    "T23n1435_011:0082c24_1": "必共作婬欲事。」",
    "T23n1435_011:0082c24_2": "是中有比丘少欲知足行頭陀，聞是事心不喜，向佛廣說。",
    "T23n1435_011:0082c25_3": "佛以是事集比丘僧，知而故問六群比丘：「汝實作是事不？」",
    "T23n1435_011:0082c27_4": "答言：「實作。",
    "T23n1435_011:0082c27_5": "世尊！」",
    "T23n1435_011:0082c27_6": "佛以種種因緣訶責：「云何名比丘，與比丘尼共期同道行，從一聚落至一聚落？」",
    "T23n1435_011:0082c29_7": "佛種種因緣訶已，語諸比丘：「以十利故與諸比丘結戒。",
    "T23n1435_011:0083a01_8": "從今是戒應如是說：若比丘與比丘尼共期同道行，從一聚落至一聚落，波逸提。」",
    "T23n1435_011:0083a03_9": "期者，若比丘作期、若比丘尼作期。",
    "T23n1435_011:0083a04_10": "道者，有二種：陸道、水道。",
    "T23n1435_011:0083a04_11": "波逸提者，煮燒覆障，若不悔過，能障礙道。",
    "T23n1435_011:0083a05_12": "是中犯者，若比丘與比丘尼，共期陸道行，從一聚落至一聚落，波逸提。",
    "T23n1435_011:0083a07_13": "若中道還，突吉羅。",
    "T23n1435_011:0083a08_0": "若向空地、無聚落處，乃至一拘盧舍(五百弓量)，波逸提。",
    "T23n1435_011:0083a09_1": "若中道還，突吉羅。",
    "T23n1435_011:0083a09_2": "水道亦如是。",
    "T23n1435_011:0083a09_3": "佛在舍衛國。",
    "T23n1435_011:0083a10_4": "爾時諸比丘尼，從憍薩羅國遊行向舍衛國，到險道中待多伴。",
    "T23n1435_011:0083a11_5": "時有諸比丘，亦從憍薩羅遊行向舍衛國。",
    "T23n1435_011:0083a12_6": "諸比丘尼遙見諸比丘，作是念：「我等共諸比丘去者，安隱得過。」",
    "T23n1435_011:0083a14_7": "諸比丘來漸近，比丘尼問言：「諸大德！",
    "T23n1435_011:0083a14_8": "欲何所去？」",
    "T23n1435_011:0083a15_9": "諸比丘答言：「向舍衛國。」",
    "T23n1435_011:0083a15_10": "比丘尼言：「我等當共諸大德去。」",
    "T23n1435_011:0083a16_11": "諸比丘答言：「佛結戒，諸比丘不得與比丘尼共期同道行。",
    "T23n1435_011:0083a17_12": "云何共去？」",
    "T23n1435_011:0083a18_13": "諸比丘尼言：「若然者大德前去。」",
    "T23n1435_011:0083a18_14": "時諸比丘眾多，安隱得過險道，賊不敢發。",
    "T23n1435_011:0083a19_15": "諸比丘尼隨後緩來，賊見女人眾少，尋出奪衣，悉皆裸形放去。",
    "T23n1435_011:0083a21_16": "諸比丘遊行，漸到舍衛國詣佛所，頭面禮足一面坐。",
    "T23n1435_011:0083a22_17": "諸佛常法，有客比丘來，以如是語勞問言諸比丘：「忍不？",
    "T23n1435_011:0083a23_18": "足不？",
    "T23n1435_011:0083a23_19": "安樂住不？",
    "T23n1435_011:0083a24_0": "乞食易不？",
    "T23n1435_011:0083a24_1": "道路不極耶？」",
    "T23n1435_011:0083a24_2": "諸比丘答言：「世尊！",
    "T23n1435_011:0083a25_0": "忍足、安樂住、乞食易得、道路不極。」",
    "T23n1435_011:0083a25_1": "即以是事向佛廣說。",
    "T23n1435_011:0083a26_2": "佛以是事集比丘僧，種種因緣讚戒、讚持戒，讚戒、讚持戒已，語諸比丘：「從今是戒應如是說：若比丘與比丘尼共期同道行，從一聚落至一聚落，除因緣，波逸提。",
    "T23n1435_011:0083a29_3": "因緣者，若是道中要須多伴，所行道有疑怖畏，是名因緣。」",
    "T23n1435_011:0083b02_4": "疑者有二種：一疑失衣鉢，二疑失糧食。",
    "T23n1435_011:0083b03_5": "若疑失糧食者，比丘尼飲食，比丘應取持去。",
    "T23n1435_011:0083b04_6": "若疑失衣鉢者，比丘尼衣鉢，比丘應取持去。",
    "T23n1435_011:0083b05_7": "若至安隱豐樂處，爾時應還比丘尼衣食，應語言：「姊妹！",
    "T23n1435_011:0083b06_8": "汝等隨意，不得共行。」",
    "T23n1435_011:0083b06_9": "若爾時即共同道行，至一聚落，波逸提。",
    "T23n1435_011:0083b07_10": "若中道還，突吉羅。",
    "T23n1435_011:0083b08_11": "若從聚落向空地，乃至一拘盧舍，波逸提。",
    "T23n1435_011:0083b09_12": "中道還，突吉羅。",
    "T23n1435_011:0083b09_13": "水道亦如是。",
    "T23n1435_011:0083b09_14": "不犯者，不期去、若有王夫人共行，不犯。",
    "T23n1435_011:0083b10_15": "(二十四竟)十誦律卷第十一"
}