{
    "T01n0001_019:0121b26_0": "佛說長阿含經卷第十九",
    "T01n0001_019:0121b27_0": "後秦弘始年佛陀耶舍共竺佛念譯",
    "T01n0001_019:0121b28_0": "第四分世記經地獄品第四",
    "T01n0001_019:0121b29_0": "佛告比丘：「此四天下有八千天下圍遶其外，復有大海水周匝圍遶八千天下，復有大金剛山遶大海水。",
    "T01n0001_019:0121c02_1": "金剛山外復有第二大金剛山，二山中間窈窈冥冥，日月神天有大威力，不能以光照及於彼。",
    "T01n0001_019:0121c04_2": "彼有八大地獄，其一地獄有十六小地獄。",
    "T01n0001_019:0121c05_3": "第一大地獄名想，第二名黑繩，第三名堆壓，第四名叫喚，第五名大叫喚，第六名燒炙，第七名大燒炙，第八名無間。",
    "T01n0001_019:0121c08_4": "其想地獄有十六小獄，小獄縱廣五百由旬，第一小獄名曰黑沙，二名沸屎，三名五百丁，四名飢，五名渴，六名一銅釜，七名多銅釜，八名石磨，九名膿血，十名量火，十一名灰河，十二名鐵丸，十三名釿斧，十四名犲狼，十五名劍樹，十六名寒氷。",
    "T01n0001_019:0121c14_0": "「云何名想地獄？",
    "T01n0001_019:0121c14_1": "其中眾生手生鐵爪，其爪長利，迭相瞋忿，懷毒害想，以爪相爴，應手肉墮，想為已死；冷風來吹，皮肉還生，尋活起立。",
    "T01n0001_019:0121c17_0": "自想言：『我今已活。』",
    "T01n0001_019:0121c17_1": "餘眾生言：『我想汝活。』",
    "T01n0001_019:0121c17_2": "以是想故，名想地獄。",
    "T01n0001_019:0121c18_3": "「復次，想地獄其中眾生懷毒害想，共相觸嬈，手執自然刀劍，刀劍鋒利，迭相斫刺，[利禾+皮]剝臠割，身碎在地，想謂為死；冷風來吹，皮肉更生，尋活起立。",
    "T01n0001_019:0121c21_4": "彼自想言：『我今已活。』",
    "T01n0001_019:0121c22_5": "餘眾生言：『我想汝活。』",
    "T01n0001_019:0121c22_6": "以此因緣故，名想地獄。",
    "T01n0001_019:0121c23_7": "「復次，想地獄其中眾生懷毒害想，迭相觸嬈，手執刀劍，刀劒鋒利，共相斫刺，[利禾+皮]剝臠割，想謂為死；冷風來吹，皮肉更生，尋活起立。",
    "T01n0001_019:0121c26_8": "自言：『我活。』",
    "T01n0001_019:0121c26_9": "餘眾生言：『我想汝活。』",
    "T01n0001_019:0121c26_10": "以此因緣故，名想地獄。",
    "T01n0001_019:0121c27_11": "「復次，想地獄其中眾生懷毒害想，迭相觸嬈，手執油影刀，其刀鋒利，更相斫刺，[利禾+皮]剝臠割，想謂為死；冷風來吹，皮肉更生，尋活起立。",
    "T01n0001_019:0122a01_12": "自言：『我活。』",
    "T01n0001_019:0122a01_13": "餘眾生言：『我想汝活。』",
    "T01n0001_019:0122a02_14": "以是因緣，名為想地獄。",
    "T01n0001_019:0122a02_15": "「復次，想地獄其中眾生懷毒害想，迭相觸嬈，手執小刀，其刀鋒利，更相斫刺，[利禾+皮]剝臠割，想謂為死；冷風來吹，皮肉更生，尋活起立。",
    "T01n0001_019:0122a05_16": "自言：『我活。』",
    "T01n0001_019:0122a06_0": "餘眾生言：『我想汝活。』",
    "T01n0001_019:0122a06_1": "以是因緣故，名想地獄。",
    "T01n0001_019:0122a07_2": "「其中眾生久受罪已，出想地獄，慞惶馳走，求自救護，宿罪所牽，不覺忽到黑沙地獄。",
    "T01n0001_019:0122a09_3": "時，有熱風暴起，吹熱黑沙，來著其身，舉體盡黑，猶如黑雲，熱沙燒皮，盡肉徹骨，罪人身中有黑焰起，遶身迴旋，還入身內，受諸苦惱，燒炙燋爛。",
    "T01n0001_019:0122a12_4": "以罪因緣，受此苦報，其罪未畢，故使不死。",
    "T01n0001_019:0122a13_5": "「於此久受苦已，出黑沙地獄，慞惶馳走，求自救護，宿罪所牽，不覺忽到沸屎地獄。",
    "T01n0001_019:0122a15_6": "其地獄中有沸屎鐵丸自然滿前，驅迫罪人使抱鐵丸，燒其身手，至其頭面，無不周遍。",
    "T01n0001_019:0122a17_7": "復使探撮，舉著口中，燒其脣舌，從咽至腹，通徹下過，無不燋爛。",
    "T01n0001_019:0122a19_8": "有鐵[口*(隹/乃)]虫，唼食皮肉，徹骨達髓，苦毒辛酸，憂惱無量。",
    "T01n0001_019:0122a20_9": "以罪未畢，猶復不死。",
    "T01n0001_019:0122a20_10": "「於沸屎地獄久受苦已，出沸屎地獄，慞惶馳走，求自救護，到鐵釘地獄。",
    "T01n0001_019:0122a22_11": "到已，獄卒撲之令墮，偃熱鐵上，舒展其身，以釘釘手、釘足、釘心，周遍身體，盡五百釘，苦毒辛酸，號咷呻吟。",
    "T01n0001_019:0122a25_12": "餘罪未畢，猶復不死。",
    "T01n0001_019:0122a25_13": "「久受苦已，出鐵釘地獄，慞惶馳走，求自救護，到飢餓地獄。",
    "T01n0001_019:0122a26_14": "獄卒來問：『汝等來此，欲何所求？』",
    "T01n0001_019:0122a27_15": "報言：『我餓。』",
    "T01n0001_019:0122a27_16": "獄卒即捉撲熱鐵上，舒展其身，以鐵鈎鈎口使開，以熱鐵丸著其口中，燋其脣舌，從咽至腹，通徹下過，無不燋爛，苦毒辛酸，悲號啼哭。",
    "T01n0001_019:0122b02_17": "餘罪未盡，猶復不死。",
    "T01n0001_019:0122b02_18": "「久受苦已，出飢地獄，慞惶馳走，求自救護，到渴地獄。",
    "T01n0001_019:0122b03_19": "獄卒問言：『汝等來此，欲何所求？』",
    "T01n0001_019:0122b04_20": "報言：『我渴。』",
    "T01n0001_019:0122b04_21": "獄卒即捉撲熱鐵上，舒展其身，以熱鐵鈎鈎口使開，消銅灌口，燒其脣舌，從咽至腹，通徹下過，無不燋爛，苦毒辛酸，悲號啼哭。",
    "T01n0001_019:0122b07_22": "餘罪未盡，猶復不死。",
    "T01n0001_019:0122b08_23": "「久受苦已，出渴地獄，慞惶馳走，求自救護，宿罪所牽，不覺忽到一銅鍑地獄。",
    "T01n0001_019:0122b10_24": "獄卒怒目捉罪人足，倒投鍑中，隨湯涌沸，上下迴旋，從底至口，從口至底，或在鍑腹，身體爛熟。",
    "T01n0001_019:0122b12_25": "譬如煮豆，隨湯涌沸，上下迴轉，中外爛壞，罪人在鍑，隨湯上下，亦復如是，號咷悲叫，萬毒普至。",
    "T01n0001_019:0122b15_26": "餘罪未盡，故復不死。",
    "T01n0001_019:0122b15_27": "「久受苦已，出一銅鍑地獄，慞惶馳走，求自救護，宿罪所牽，不覺忽至多銅鍑地獄。",
    "T01n0001_019:0122b17_28": "多銅鍑地獄縱廣五百由旬，獄鬼怒目捉罪人足，倒投鍑中，隨湯涌沸，上下迴旋，從底至口，從口至底，或在鍑腹，舉身爛壞。",
    "T01n0001_019:0122b20_29": "譬如煑豆，隨湯涌沸，上下迴轉，中外皆爛，罪人在鍑，亦復如是，隨湯上下，從口至底，從底至口，或手足現，或腰腹現，或頭面現，獄卒以鐵鈎鈎取置餘鍑中，號咷悲叫，苦毒辛酸。",
    "T01n0001_019:0122b24_30": "餘罪未畢，故使不死。",
    "T01n0001_019:0122b25_31": "「久受苦已，出多銅鍑地獄，慞惶馳走，求自救護，宿對所牽，不覺忽至石磨地獄。",
    "T01n0001_019:0122b27_32": "石磨地獄縱廣五百由旬，獄卒大怒，捉彼罪人撲熱石上，舒展手足，以大熱石壓其身上，迴轉揩磨，骨肉糜碎，膿血流出，苦毒切痛，悲號辛酸。",
    "T01n0001_019:0122c01_33": "餘罪未盡，故使不死。",
    "T01n0001_019:0122c02_34": "「久受苦已，出石磨地獄，慞惶馳走，求自救護，宿對所牽，不覺忽至膿血地獄。",
    "T01n0001_019:0122c03_35": "膿血地獄縱廣五百由旬，其地獄中有自然膿血，熱沸涌出，罪人於中東西馳走，膿血沸熱，湯其身體，手足頭面皆悉爛壞；又取膿血而自食之，湯其脣舌，從咽至腹，通徹下過，無不爛壞，苦毒辛酸，眾痛難忍。",
    "T01n0001_019:0122c08_36": "餘罪未畢，故使不死。",
    "T01n0001_019:0122c09_37": "「久受苦已，乃出膿血地獄，慞惶馳走，求自救護，宿罪所牽，不覺忽至量火地獄。",
    "T01n0001_019:0122c11_38": "量火地獄縱廣五百由旬，其地獄中有大火聚，自然在前。",
    "T01n0001_019:0122c12_39": "其火焰熾，獄卒瞋怒馳迫罪人，手執鐵斗，使量火聚，彼量火時，燒其手足，遍諸身體，苦毒熱痛，呻吟號哭。",
    "T01n0001_019:0122c15_40": "餘罪未畢，故使不死。",
    "T01n0001_019:0122c15_41": "「久受苦已，乃出量火地獄，慞惶馳走，自求救護，宿對所牽，不覺忽到灰河地獄。",
    "T01n0001_019:0122c17_42": "灰河地獄縱廣五百由旬，深五百由旬，灰湯涌沸，惡氣熢[火*孛]，迴波相搏，聲響可畏，從底至上，鐵刺縱廣鋒長八寸，其河岸邊生長刀劍，其邊皆有獄卒狐狼，又其岸上有劍樹林，枝葉花實皆是刀劍，鋒刃八寸。",
    "T01n0001_019:0122c22_43": "罪人入河，隨波上下，迴覆沈沒，鐵刺刺身，內外通徹，皮肉爛壞，膿血流出，苦痛萬端，悲號酸毒。",
    "T01n0001_019:0122c24_44": "餘罪未畢，故使不死。",
    "T01n0001_019:0122c24_45": "「久受苦已，乃出灰河地獄至彼岸上，岸上利劍割刺身體，手足傷壞。",
    "T01n0001_019:0122c26_46": "爾時，獄卒問罪人言：『汝等來此，欲何所求？』",
    "T01n0001_019:0122c27_47": "罪人報言：『我等飢餓。』",
    "T01n0001_019:0122c27_48": "獄卒即捉罪人撲熱鐵上，舒展身體，以鐵鈎擗口，洋銅灌之，燒其脣舌，從咽至腹，通徹下過，無不燋爛。",
    "T01n0001_019:0123a01_49": "復有犲狼，牙齒長利，來嚙罪人，生食其肉。",
    "T01n0001_019:0123a02_50": "於是，罪人為灰河所煮，利刺所刺，洋銅灌口，犲狼所食已，即便[馬*奔]馳走上劍樹，上劍樹時，劍刃下向，下劍樹時，劍刃上向，手攀手絕，足蹬足絕，劍刃刺身，中外通徹，皮肉墮落，膿血流出，遂有白骨筋脉相連。",
    "T01n0001_019:0123a07_51": "時，劍樹上有鐵[口*(隹/乃)]鳥，啄頭骨壞，唼食其腦，苦毒辛酸，號咷悲叫。",
    "T01n0001_019:0123a08_52": "餘罪未畢，故使不死。",
    "T01n0001_019:0123a09_53": "還復來入灰河獄中，隨波上下，廻覆沈沒，鐵刺刺身，內外通徹，皮肉爛壞，膿血流出，唯有白骨浮漂於外，冷風來吹，肌肉還復，尋便起立，慞惶馳走，求自救護，宿對所牽，不覺忽至鐵丸地獄。",
    "T01n0001_019:0123a13_54": "鐵丸地獄縱廣五百由旬，罪人入已，有熱鐵丸自然在前，獄鬼驅捉，手足爛壞，舉身火然，苦痛悲號，萬毒竝至。",
    "T01n0001_019:0123a16_55": "餘罪未畢，故使不死。",
    "T01n0001_019:0123a16_56": "「久受苦已，乃至出鐵丸地獄，慞惶馳走，求自救護，宿對所牽，不覺忽至釿斧地獄。",
    "T01n0001_019:0123a18_57": "釿斧地獄縱廣五百由旬，彼入獄已，獄卒瞋怒捉此罪人撲熱鐵上，以熱鐵釿斧破其手足、耳鼻、身體，苦毒辛酸，悲號叫喚。",
    "T01n0001_019:0123a21_58": "餘罪未盡，猶復不死。",
    "T01n0001_019:0123a21_59": "「久受罪已，出釿斧地獄，慞惶馳走，求自救護，宿罪所牽，不覺忽至犲狼地獄。",
    "T01n0001_019:0123a23_60": "犲狼地獄縱廣五百由旬，罪人入已，有群犲狼競來[齒*盧]掣，[齒*齊]嚙拖抴，肉墮傷骨，膿血流出，苦痛萬端，悲號酸毒。",
    "T01n0001_019:0123a26_61": "餘罪未畢，故使不死。",
    "T01n0001_019:0123a26_62": "「久受苦已，乃出犲狼地獄，慞惶馳走，求自救護，宿對所牽，不覺忽至劍樹地獄。",
    "T01n0001_019:0123a28_63": "劍樹地獄縱廣五百由旬，罪人入彼劍樹林中，有大暴風起吹，劍樹葉墮其身上，著手手絕，著足足絕，身體頭面無不傷壞。",
    "T01n0001_019:0123b02_64": "有鐵[口*(隹/乃)]鳥立其頭上，啄其兩目，苦痛萬端，悲號酸毒。",
    "T01n0001_019:0123b03_65": "餘罪未畢，故使不死。",
    "T01n0001_019:0123b04_66": "「久受苦已，乃出劍樹地獄，慞惶馳走，求自救護，宿罪所牽，不覺忽至寒氷地獄。",
    "T01n0001_019:0123b06_67": "寒氷地獄縱廣五百由旬，罪人入已，有大寒風來吹其身，舉體凍瘃，皮肉墮落，苦毒辛酸，悲號叫喚，然後命終。」",
    "T01n0001_019:0123b08_68": "佛告比丘：「黑繩大地獄有十六小地獄，周匝圍遶，各各縱廣五百由旬，從黑繩地獄至寒氷地獄。",
    "T01n0001_019:0123b10_69": "何故名為黑繩地獄？",
    "T01n0001_019:0123b11_70": "其諸獄卒捉彼罪人撲熱鐵上，舒展其身，以熱鐵繩絣之使直，以熱鐵斧逐繩道斫，絣彼罪人，作百千段，猶如工匠以繩絣木，利斧隨斫，作百千段。",
    "T01n0001_019:0123b15_0": "治彼罪人，亦復如是，苦毒辛酸，不可稱計。",
    "T01n0001_019:0123b16_0": "餘罪未畢，故使不死。",
    "T01n0001_019:0123b16_1": "是名為黑繩地獄。",
    "T01n0001_019:0123b16_2": "「復次，黑繩地獄獄卒捉彼罪人撲熱鐵上，舒展其身，以鐵繩絣，以鋸鋸之，猶如工匠以繩絣木，以鋸鋸之，治彼罪人，亦復如是，苦痛辛酸，不可稱計。",
    "T01n0001_019:0123b20_3": "餘罪未畢，故使不死。",
    "T01n0001_019:0123b21_0": "是故名為黑繩地獄。",
    "T01n0001_019:0123b21_1": "「復次，黑繩地獄捉彼罪人撲熱鐵上，舒展其身，以熱鐵繩置其身上，燒皮徹肉，燋骨沸髓，苦毒辛酸，痛不可計。",
    "T01n0001_019:0123b24_2": "餘罪未畢，故使不死。",
    "T01n0001_019:0123b24_3": "故名黑繩地獄。",
    "T01n0001_019:0123b25_0": "「復次，黑繩地獄獄卒，懸熱鐵繩交橫無數，驅迫罪人，使行繩間，惡風暴起，吹諸鐵繩，歷落其身，燒皮徹肉，燋骨沸髓，苦毒萬端，不可稱計。",
    "T01n0001_019:0123b28_1": "餘罪未畢，故使不死。",
    "T01n0001_019:0123b28_2": "故名黑繩。",
    "T01n0001_019:0123b29_3": "「復次，黑繩獄卒以熱鐵繩衣驅罪人被之，燒皮徹肉，燋骨沸髓，苦毒萬端，不可稱計。",
    "T01n0001_019:0123c02_4": "餘罪未畢，故使不死。",
    "T01n0001_019:0123c02_5": "故名黑繩。",
    "T01n0001_019:0123c02_6": "其彼罪人久受苦已，乃出黑繩地獄，慞惶馳走，求自救護，宿對所牽，不覺忽至黑沙地獄，乃至寒氷地獄，然後命終，亦復如是。」",
    "T01n0001_019:0123c06_0": "佛告比丘：「堆壓大地獄有十六小地獄，周匝圍遶，各各縱廣五百由旬。",
    "T01n0001_019:0123c07_1": "何故名為堆壓地獄？",
    "T01n0001_019:0123c08_2": "其地獄中有大石山，兩兩相對，罪人入中，山自然合，堆壓其身，骨肉糜碎，山還故處，猶如以木擲木，彈却還離，治彼罪人，亦復如是，苦毒萬端，不可稱計。",
    "T01n0001_019:0123c11_3": "餘罪未畢，故使不死。",
    "T01n0001_019:0123c12_4": "是故名曰堆壓地獄。",
    "T01n0001_019:0123c12_5": "「復次，堆壓地獄有大鐵象，舉身火然，哮呼而來，蹴蹹罪人，宛轉其上，身體糜碎，膿血流出，苦毒辛酸，號咷悲叫。",
    "T01n0001_019:0123c15_6": "餘罪未畢，故使不死。",
    "T01n0001_019:0123c16_0": "故名堆壓。",
    "T01n0001_019:0123c16_1": "「復次，堆壓地獄其中獄卒。",
    "T01n0001_019:0123c16_2": "捉諸罪人置於磨石中，以磨磨之，骨肉糜碎，膿血流出，苦毒辛酸，不可稱計。",
    "T01n0001_019:0123c18_3": "其罪未畢，故使不死。",
    "T01n0001_019:0123c19_4": "故名堆壓。",
    "T01n0001_019:0123c19_5": "「復次，堆壓獄卒捉彼罪人臥大石上，以大石壓，骨肉糜碎，膿血流出，苦痛辛酸，萬毒竝至。",
    "T01n0001_019:0123c21_6": "餘罪未畢，故使不死。",
    "T01n0001_019:0123c22_7": "故名堆壓。",
    "T01n0001_019:0123c22_8": "「復次，堆壓獄卒取彼罪人臥鐵臼中，以鐵杵擣從足至頭，皮肉糜碎，膿血流出，苦痛辛酸，萬毒竝至。",
    "T01n0001_019:0123c24_9": "餘罪未畢，故使不死。",
    "T01n0001_019:0123c25_10": "故名堆壓。",
    "T01n0001_019:0123c25_11": "其彼罪人久受苦已，乃出堆壓地獄，慞惶馳走，求自救護，宿罪所牽，不覺忽至黑沙地獄，乃至寒氷地獄，然後命終，亦復如是。」",
    "T01n0001_019:0123c29_0": "佛告比丘：「叫喚大地獄有十六小地獄，周匝圍遶，各各縱廣五百由旬。",
    "T01n0001_019:0124a01_1": "何故名為叫喚地獄？",
    "T01n0001_019:0124a02_2": "其諸獄卒捉彼罪人擲大鑊中，熱湯涌沸，煮彼罪人，號咷叫喚，苦痛辛酸，萬毒竝至。",
    "T01n0001_019:0124a04_3": "餘罪未畢，故使不死。",
    "T01n0001_019:0124a04_4": "故名叫喚地獄。",
    "T01n0001_019:0124a04_5": "「復次，叫喚地獄其諸獄卒，取彼罪人擲大鐵瓮中，熱湯涌沸而煮罪人，號咷叫喚，苦切辛酸。",
    "T01n0001_019:0124a07_0": "餘罪未畢，故使不死。",
    "T01n0001_019:0124a07_1": "故名叫喚。",
    "T01n0001_019:0124a07_2": "「復次，叫喚地獄其諸獄卒，取彼罪人置大鐵鍑中，熱湯涌沸，煮彼罪人，號咷叫喚，苦痛辛酸。",
    "T01n0001_019:0124a09_3": "餘罪未畢，故使不死。",
    "T01n0001_019:0124a10_4": "故名叫喚。",
    "T01n0001_019:0124a10_5": "「復次，叫喚地獄其諸獄卒，取彼罪人擲小鍑中，熱湯涌沸，煮彼罪人，號咷叫喚，苦痛辛酸。",
    "T01n0001_019:0124a12_6": "餘罪未畢，故使不死。",
    "T01n0001_019:0124a13_7": "故名叫喚地獄。",
    "T01n0001_019:0124a13_8": "「復次，叫喚地獄其諸獄卒，取彼罪人擲大鏊上，反覆煎熬，號咷叫喚，苦痛辛酸。",
    "T01n0001_019:0124a15_9": "餘罪未畢，故使不死。",
    "T01n0001_019:0124a15_10": "故名叫喚。",
    "T01n0001_019:0124a16_11": "久受苦已，乃出叫喚地獄，慞惶馳走，求自救護，宿對所牽，不覺忽至黑沙地獄，乃至寒氷地獄，爾乃至終。」",
    "T01n0001_019:0124a19_0": "佛告比丘：「大叫喚地獄有十六小獄，周匝圍遶。",
    "T01n0001_019:0124a20_1": "何故名為大叫喚地獄？",
    "T01n0001_019:0124a20_2": "其諸獄卒取彼罪人著大鐵釜中，熱湯涌沸而煮罪人，號咷叫喚、大叫喚，苦痛辛酸，萬毒並至。",
    "T01n0001_019:0124a22_3": "餘罪未畢，故使不死。",
    "T01n0001_019:0124a23_4": "故名大叫喚地獄。",
    "T01n0001_019:0124a23_5": "「復次，大叫喚地獄其諸獄卒，取彼罪人擲大鐵瓮中，熱湯涌沸而煮罪人，號咷叫喚、大叫喚，苦切辛酸，萬毒並至。",
    "T01n0001_019:0124a26_6": "餘罪未畢，故使不死。",
    "T01n0001_019:0124a26_7": "故名大叫喚地獄。",
    "T01n0001_019:0124a27_8": "「復次，大叫喚獄卒取彼罪人置鐵鑊中，熱湯涌沸，煮彼罪人，號咷叫喚，苦毒辛酸，萬毒並至。",
    "T01n0001_019:0124a29_9": "餘罪未畢，故使不死。",
    "T01n0001_019:0124a29_10": "故名大叫喚地獄。",
    "T01n0001_019:0124b01_11": "「復次，大叫喚地獄其諸獄卒，取彼罪人擲小鍑中，熱湯涌沸，煮彼罪人，號咷叫喚、大叫喚，苦痛辛酸，萬毒並至，故名大叫喚。",
    "T01n0001_019:0124b04_12": "「復次，大叫喚地獄其諸獄卒，取彼罪人擲大鏊上，反覆煎熬，號咷叫喚、大叫喚，苦痛辛酸，萬毒並至。",
    "T01n0001_019:0124b06_13": "餘罪未畢，故使不死。",
    "T01n0001_019:0124b06_14": "故名大叫喚。",
    "T01n0001_019:0124b07_15": "久受苦已，乃出大叫喚地獄，慞惶馳走，求自救護，宿對所牽，不覺忽至黑沙地獄，乃至寒氷地獄，爾乃命終。」",
    "T01n0001_019:0124b10_0": "佛告比丘：「燒炙大地獄有十六小獄，周匝圍遶，何故名為燒炙大地獄？",
    "T01n0001_019:0124b11_1": "爾時，獄卒將諸罪人置鐵城中，其城火然，內外俱赤，燒炙罪人，皮肉燋爛，苦痛辛酸，萬毒並至。",
    "T01n0001_019:0124b13_2": "餘罪未畢，故使不死。",
    "T01n0001_019:0124b14_3": "是故名為燒炙地獄。",
    "T01n0001_019:0124b14_4": "「復次，燒炙地獄其諸獄卒，將彼罪人入鐵室內，其室火然，內外俱赤，燒炙罪人，皮肉燋爛，苦痛辛酸，萬毒並至。",
    "T01n0001_019:0124b17_5": "餘罪未畢，故使不死。",
    "T01n0001_019:0124b17_6": "是故名為燒炙地獄。",
    "T01n0001_019:0124b18_7": "「復次，燒炙地獄其諸獄卒，取彼罪人著鐵樓上，其樓火然，內外俱赤，燒炙罪人，皮肉燋爛，苦痛辛酸，萬毒並至。",
    "T01n0001_019:0124b20_8": "餘罪未畢，故使不死。",
    "T01n0001_019:0124b21_9": "是故名為燒炙地獄。",
    "T01n0001_019:0124b21_10": "「復次，燒炙地獄其諸獄卒，取彼罪人擲著大鐵陶中，其陶火燃，內外俱赤，燒炙罪人，皮肉燋爛，苦痛辛酸，萬毒並至。",
    "T01n0001_019:0124b24_11": "餘罪未畢，故使不死。",
    "T01n0001_019:0124b25_12": "是故名為燒炙地獄。",
    "T01n0001_019:0124b25_13": "「復次，燒炙地獄其諸獄卒，取彼罪人擲大鏊上，其鏊火然，中外俱赤，燒炙罪人，皮肉燋爛，苦痛辛酸，萬毒並至。",
    "T01n0001_019:0124b28_14": "餘罪未畢，故使不死。",
    "T01n0001_019:0124b28_15": "久受苦已，乃出燒炙地獄，慞惶馳走，求自救護，宿罪所牽，不覺忽至黑沙地獄，乃至寒氷地獄，然後命終，亦復如是。」",
    "T01n0001_019:0124c03_0": "佛告比丘：「大燒炙地獄有十六小獄，周匝圍遶，各各縱廣五百由旬。",
    "T01n0001_019:0124c04_1": "云何名大燒炙地獄？",
    "T01n0001_019:0124c05_0": "其諸獄卒將諸罪人置鐵城中，其城火然，內外俱赤，燒炙罪人，重大燒炙，皮肉燋爛，苦痛辛酸，萬毒並至。",
    "T01n0001_019:0124c07_1": "餘罪未畢，故使不死。",
    "T01n0001_019:0124c07_2": "是故名為大燒炙地獄。",
    "T01n0001_019:0124c08_3": "「復次，大燒炙地獄其諸獄卒，將諸罪人入鐵室中，其室火燃，內外俱赤，燒炙罪人，重大燒炙，皮肉燋爛，苦痛辛酸，萬毒並至。",
    "T01n0001_019:0124c11_4": "餘罪未畢，故使不死。",
    "T01n0001_019:0124c11_5": "是故名為大燒炙地獄。",
    "T01n0001_019:0124c12_6": "「復次，大燒炙地獄其諸獄卒，取彼罪人著鐵樓上，其樓火燃，內外俱赤，燒炙罪人，重大燒炙，皮肉燋爛，苦痛辛酸，萬毒並至。",
    "T01n0001_019:0124c15_7": "餘罪未畢，故使不死。",
    "T01n0001_019:0124c15_8": "是故名曰大燒炙地獄。",
    "T01n0001_019:0124c16_9": "「復次，大燒炙地獄其諸獄卒，取彼罪人著大鐵陶中，其陶火然，內外俱赤，燒炙罪人，重大燒炙，苦痛辛酸，萬毒並至。",
    "T01n0001_019:0124c19_0": "餘罪未畢，故使不死。",
    "T01n0001_019:0124c19_1": "是故名為大燒炙地獄。",
    "T01n0001_019:0124c20_2": "「復次，大燒炙地獄中自然有大火坑，火焰熾盛，其坑兩岸有大火山，其諸獄卒捉彼罪人貫鐵叉上，竪著火中，燒炙其身，重大燒炙，皮肉燋爛，苦痛辛酸，萬毒並至。",
    "T01n0001_019:0124c23_3": "餘罪未畢，故使不死。",
    "T01n0001_019:0124c24_4": "久受苦已，然後乃出大燒炙地獄，慞惶馳走，求自救護，宿對所牽，不覺忽至黑沙地獄，乃至寒氷地獄，爾乃命終，亦復如是。」",
    "T01n0001_019:0124c28_0": "佛告比丘：「無間大地獄有十六小獄，周匝圍遶，各各縱廣五百由旬。",
    "T01n0001_019:0124c29_1": "云何名無間地獄？",
    "T01n0001_019:0124c29_2": "其諸獄卒捉彼罪人剝其皮，從足至頂，即以其皮纏罪人身，著火車輪，疾駕火車，輾熱鐵地，周行往返，身體碎爛，皮肉墮落，苦痛辛酸，萬毒並至。",
    "T01n0001_019:0125a04_3": "餘罪未畢，故使不死。",
    "T01n0001_019:0125a05_0": "是故名為無間地獄。",
    "T01n0001_019:0125a05_1": "「復次，無間大地獄有大鐵城，其城四面有大火起，東焰至西，西焰至東，南焰至北，北焰至南，上焰至下，下焰至上，焰熾迴遑，無間空處，罪人在中，東西馳走，燒炙其身，皮肉燋爛，苦痛辛酸，萬毒並至。",
    "T01n0001_019:0125a10_2": "餘罪未畢，故使不死。",
    "T01n0001_019:0125a10_3": "是故名為無間地獄。",
    "T01n0001_019:0125a11_4": "「復次，無間大地獄中有鐵城，火起洞然，罪人在中，火焰燎身，皮肉燋爛，苦痛辛酸，萬毒並至。",
    "T01n0001_019:0125a13_5": "餘罪未畢，故使不死。",
    "T01n0001_019:0125a13_6": "是故名為無間地獄。",
    "T01n0001_019:0125a14_7": "「復次，大無間地獄罪人在中，久乃門開，其諸罪人[馬*奔]走往趣。",
    "T01n0001_019:0125a15_8": "彼當走時，身諸肢節，皆火焰出，猶如力士執大草炬逆風而走，其焰熾然。",
    "T01n0001_019:0125a17_9": "罪人走時，亦復如是。",
    "T01n0001_019:0125a17_10": "走欲至門，門自然閉，罪人[跳兆+匍]蹈，伏熱鐵地，燒炙其身，皮肉燋爛，苦痛辛酸，萬毒並至。",
    "T01n0001_019:0125a19_11": "餘罪未畢，故使不死。",
    "T01n0001_019:0125a20_12": "是故名為無間地獄。",
    "T01n0001_019:0125a20_13": "「復次，無間地獄其中罪人，舉目所見，但見惡色，耳有所聞，但聞惡聲，鼻有所聞，但聞臭惡，身有所觸，但觸苦痛，意有所念，但念惡法。",
    "T01n0001_019:0125a23_14": "又其罪人彈指之頃，無不苦時，故名無間地獄。",
    "T01n0001_019:0125a25_0": "其中眾生久受苦已，從無間出，慞惶馳走，求自救護，宿對所牽，不覺忽到黑沙地獄，乃至寒氷地獄，爾乃命終，亦復如是。」",
    "T01n0001_019:0125a27_1": "爾時，世尊即說頌曰：「身為不善業，　　口意亦不善，　斯墮想地獄，　　怖懼衣毛竪。",
    "T01n0001_019:0125b02_0": "　惡意向父母，　　佛及諸聲聞，　則墮黑繩獄，　　苦痛不可稱。",
    "T01n0001_019:0125b04_0": "　但造三惡業，　　不修三善行，　墮堆壓地獄，　　苦痛不可稱。",
    "T01n0001_019:0125b06_0": "　瞋恚懷毒害，　　殺生血污手，　造諸雜惡行，　　墮叫喚地獄。",
    "T01n0001_019:0125b08_0": "　常習眾邪見，　　為愛網所覆，　造此卑陋行，　　墮大叫喚獄。",
    "T01n0001_019:0125b10_0": "　常為燒炙行，　　燒炙諸眾生，　墮燒炙地獄，　　長夜受燒炙。",
    "T01n0001_019:0125b12_0": "　捨於善果業，　　善果清淨道，　為眾弊惡行，　　墮大燒炙獄。",
    "T01n0001_019:0125b14_0": "　為極重罪行，　　必生惡趣業，　墮無間地獄，　　受罪不可稱。",
    "T01n0001_019:0125b16_0": "　想及黑繩獄，　　堆壓二叫喚，　燒炙大燒炙，　　無間為第八。",
    "T01n0001_019:0125b18_0": "　此八大地獄，　　洞然火光色，　斯由宿惡殃，　　小獄有十六。」",
    "T01n0001_019:0125b20_0": "佛告比丘：「彼二大金剛山間有大風起，名為增佉，若使此風來至此四天下及八千天下者，吹此大地及諸名山須彌山王去地十里，或至百里，飛颺空中，皆悉糜碎。",
    "T01n0001_019:0125b23_1": "譬如壯士，手把輕糠散於空中。",
    "T01n0001_019:0125b24_2": "彼大風力，若使來者，吹此天下，亦復如是。",
    "T01n0001_019:0125b25_3": "由有二大金剛山遮止此風，故使不來。",
    "T01n0001_019:0125b26_4": "比丘！",
    "T01n0001_019:0125b26_5": "當知此金剛山多所饒益，亦是眾生行報所致。",
    "T01n0001_019:0125b27_6": "「又彼二山間風，焰熾猛熱，若使彼風來至此四天下者，其中眾生、山河、江海、草木、叢林皆當燋枯。",
    "T01n0001_019:0125c01_7": "猶如盛夏斷生濡草，置於日中，尋時萎枯。",
    "T01n0001_019:0125c02_8": "彼風如是，若使來至此世界，熱氣燒炙，亦復如是。",
    "T01n0001_019:0125c03_9": "由此二金剛山遮止此風，故使不來。",
    "T01n0001_019:0125c04_10": "比丘！",
    "T01n0001_019:0125c04_11": "當知此金剛山多所饒益，亦是眾生行報所致。",
    "T01n0001_019:0125c05_12": "「又彼二山間風，臭處不淨，腥穢酷烈，若使來至此天下者，熏此眾生皆當失目。",
    "T01n0001_019:0125c07_13": "由此二大金剛山遮止此風，故使不來。",
    "T01n0001_019:0125c08_14": "比丘！",
    "T01n0001_019:0125c08_15": "當知此金剛山多所饒益，亦是眾生行報所致。",
    "T01n0001_019:0125c09_16": "「又彼二山中間復有十地獄：一名厚雲，二名無雲，三名呵呵，四名奈何，五名羊鳴，六名須乾提，七名優鉢羅，八名拘物頭，九名分陀利，十名鉢頭摩。",
    "T01n0001_019:0125c12_17": "云何厚雲地獄？",
    "T01n0001_019:0125c13_18": "其獄罪人自然生身，譬如厚雲，故名厚雲。",
    "T01n0001_019:0125c14_19": "云何名曰無雲？",
    "T01n0001_019:0125c14_20": "其彼獄中受罪眾生，自然生身，猶如段肉，故名無雲。",
    "T01n0001_019:0125c15_21": "云何名呵呵？",
    "T01n0001_019:0125c16_22": "其地獄中受罪眾生，苦痛切身，皆稱呵呵，故名呵呵。",
    "T01n0001_019:0125c17_23": "云何名奈何？",
    "T01n0001_019:0125c17_24": "其地獄中受罪眾生，苦痛酸切，無所歸依，皆稱奈何，故名奈何。",
    "T01n0001_019:0125c19_25": "云何名羊鳴？",
    "T01n0001_019:0125c19_26": "其地獄中受罪眾生，苦痛切身，欲舉聲語，舌不能轉，直如羊鳴，故名羊鳴。",
    "T01n0001_019:0125c21_27": "云何名須乾提？",
    "T01n0001_019:0125c21_28": "其地獄中舉獄皆黑，如須乾提華色，故名須乾提。",
    "T01n0001_019:0125c22_29": "云何名優鉢羅？",
    "T01n0001_019:0125c23_30": "其地獄中舉獄皆青，如優鉢羅華，故名優鉢羅。",
    "T01n0001_019:0125c24_31": "云何名俱物頭？",
    "T01n0001_019:0125c24_32": "其地獄中舉獄皆紅，如俱物頭華色，故名俱物頭。",
    "T01n0001_019:0125c25_33": "云何名分陀利？",
    "T01n0001_019:0125c26_34": "其地獄中舉獄皆白，如分陀利華色，故名分陀利。",
    "T01n0001_019:0125c27_35": "云何名鉢頭摩？",
    "T01n0001_019:0125c27_36": "其地獄中舉獄皆赤，如鉢頭摩華色，故名鉢頭摩。」",
    "T01n0001_019:0125c29_37": "佛告比丘：「喻如有篅受六十四斛，滿中胡麻，有人百歲持一麻去，如是至盡，厚雲地獄受罪未竟，如二十厚雲地獄壽與一無雲地獄壽等，如二十無雲地獄壽與一呵呵地獄壽等，如二十呵呵地獄壽與一奈何地獄壽等，如二十奈何地獄壽與一羊鳴地獄壽等，如二十羊鳴地獄壽與一須乾提地獄壽等，如二十須乾提地獄壽與一優鉢羅地獄壽等，如二十優鉢羅地獄壽與一拘物頭地獄壽等，如二十拘物頭地獄壽與一分陀利地獄壽等，如二十分陀利地獄壽與一鉢頭摩地獄壽等，如二十鉢頭摩地獄壽，名一中劫，如二十中劫，名一大劫。",
    "T01n0001_019:0126a13_38": "鉢頭摩地獄中火焰熱熾盛，罪人去火一百由旬，火已燒炙；去六十由旬，兩耳已聾，無所聞知；去五十由旬，兩目已盲，無所復見。",
    "T01n0001_019:0126a16_39": "瞿波梨比丘已懷惡心，謗舍利弗、目犍連，身壞命終，墮此鉢頭摩地獄中。",
    "T01n0001_019:0126a18_0": "「爾時，梵王說此偈言：「『夫士之生，　　斧在口中，　　所以斬身，　　由其惡口。",
    "T01n0001_019:0126a21_0": "　　應毀者譽，　　應譽者毀，　　口為惡業，　　身受其罪。",
    "T01n0001_019:0126a23_0": "　　技術取財，　　其過薄少，　　毀謗賢聖，　　其罪甚重。",
    "T01n0001_019:0126a25_0": "　　百千無雲壽，　　四十一雲壽，　　謗聖受斯殃，　　由心口為惡。』」",
    "T01n0001_019:0126a27_0": "佛告比丘：「彼梵天說如是偈，為真正言，佛所印可。",
    "T01n0001_019:0126a28_1": "所以者何？",
    "T01n0001_019:0126a28_2": "我今如來、至真、等正覺亦說此義。",
    "T01n0001_019:0126b01_0": "「夫士之生，　　斧在口中，　所以斬身，　　由其惡言。",
    "T01n0001_019:0126b03_0": "　應毀者譽，　　應譽者毀，　口為惡業，　　身受其罪。",
    "T01n0001_019:0126b05_0": "　技術取財，　　其過薄少，　毀謗賢聖，　　其罪甚重。",
    "T01n0001_019:0126b07_0": "　百千無雲壽，　　四十一雲壽，　謗聖受斯殃，　　由心口為惡。」",
    "T01n0001_019:0126b09_0": "佛告比丘：「閻浮提南大金剛山內，有閻羅王宮，王所治處縱廣六千由旬，其城七重，七重欄楯、七重羅網、七重行樹，乃至無數眾鳥相和悲鳴，亦復如是。",
    "T01n0001_019:0126b12_1": "然彼閻羅王晝夜三時，有大銅鑊自然在前。",
    "T01n0001_019:0126b13_2": "若鑊出宮內，王見畏怖，捨出宮外。",
    "T01n0001_019:0126b14_3": "若鑊出宮外，王見畏怖，捨入宮內。",
    "T01n0001_019:0126b15_4": "有大獄卒，捉閻羅王臥熱鐵上，以鐵鈎擗口使開，洋銅灌之，燒其脣舌，從咽至腹，通徹下過，無不燋爛。",
    "T01n0001_019:0126b17_5": "受罪訖已，復與諸婇女共相娛樂。",
    "T01n0001_019:0126b18_6": "彼諸大臣同受福者，亦復如是。」",
    "T01n0001_019:0126b19_7": "佛告比丘：「有三使者，云何為三？",
    "T01n0001_019:0126b20_8": "一者老，二者病，三者死。",
    "T01n0001_019:0126b20_9": "有眾生身行惡，口言惡，心念惡，身壞命終，墮地獄中。",
    "T01n0001_019:0126b21_10": "獄卒將此罪人詣閻羅王所，到已，白言：『此是天使所召也，唯願大王善問其辭。』",
    "T01n0001_019:0126b23_11": "王問罪人言：『汝不見初使耶？』",
    "T01n0001_019:0126b24_12": "罪人報言：『我不見也。』",
    "T01n0001_019:0126b25_0": "王復告曰：『汝在人中時，頗見老人頭白齒落，目視矇矇，皮緩肌[月*曷]，僂脊柱杖，呻吟而行，身體戰掉，氣力衰微。",
    "T01n0001_019:0126b27_1": "見此人不？』",
    "T01n0001_019:0126b27_2": "罪人言：『見。』",
    "T01n0001_019:0126b28_3": "王復告曰：『汝何不自念：「我亦如是。」』",
    "T01n0001_019:0126b28_4": "彼人報言：『我時放逸，不自覺知。』",
    "T01n0001_019:0126b29_5": "王復語言：『汝自放逸，不能修身、口、意，改惡從善，今當令汝知放逸苦。』",
    "T01n0001_019:0126c02_6": "王又告言：『今汝受罪，非父母過，非兄弟過，亦非天帝，亦非先祖，亦非知識、僮僕、使人，亦非沙門、婆羅門過。",
    "T01n0001_019:0126c04_7": "汝自有惡，汝今自受。』",
    "T01n0001_019:0126c05_8": "「時，閻羅王以第一天使問罪人已，復以第二天使問罪人言：『云何汝不見第二天使耶？』",
    "T01n0001_019:0126c07_9": "對曰：『不見。』",
    "T01n0001_019:0126c07_10": "王又問言：『汝本為人時，頗見人疾病困篤，臥著牀褥，屎尿臭處，身臥其上，不能起居，飲食須人，百節酸疼，流淚呻吟，不能言語。",
    "T01n0001_019:0126c10_11": "汝見是不？』",
    "T01n0001_019:0126c10_12": "答曰：『見。』",
    "T01n0001_019:0126c10_13": "王又報言：『汝何不自念：「如此病苦，我亦當爾？」』",
    "T01n0001_019:0126c12_0": "罪人報言：『我時放逸，不自覺知。』",
    "T01n0001_019:0126c12_1": "王又語言：『汝自放逸，不能修身、口、意，改惡從善，今當令汝知放逸苦。』",
    "T01n0001_019:0126c14_2": "王又告言：『今汝受罪，非父母過，非兄弟過，亦非天帝過，亦非先祖，亦非知識、僮僕、使人，亦非沙門、婆羅門過。",
    "T01n0001_019:0126c16_3": "汝自為惡，汝今自受。』",
    "T01n0001_019:0126c17_4": "「時，閻羅王以第二天使問罪人已，復以第三天使問罪人言：『云何汝不見第三天使耶？』",
    "T01n0001_019:0126c19_5": "答言：『不見。』",
    "T01n0001_019:0126c19_6": "王又問言：『汝本為人時，頗見人死，身壞命終，諸根永滅，身體挺直，猶如枯木，捐棄塚間，鳥獸所食，或衣棺槨，或以火燒。",
    "T01n0001_019:0126c22_7": "汝見是不？』",
    "T01n0001_019:0126c22_8": "罪人報曰：『實見。』",
    "T01n0001_019:0126c23_9": "王又報言：『汝何不自念：「我亦當死，與彼無異。」』",
    "T01n0001_019:0126c24_10": "罪人報言：『我時放逸，不自覺知。』",
    "T01n0001_019:0126c24_11": "王復語言：『汝自放逸，不能修身、口、意，改惡從善，今當令汝知放逸苦。』",
    "T01n0001_019:0126c26_12": "王又告言：『汝今受罪，非父母過，非兄弟過，亦非天帝，亦非先祖，亦非知識、僮僕、使人，亦非沙門、婆羅門過。",
    "T01n0001_019:0126c29_13": "汝自為惡，汝今自受。』",
    "T01n0001_019:0126c29_14": "時，閻羅王以三天使具詰問已，即付獄卒。",
    "T01n0001_019:0127a01_15": "時，彼獄卒即將罪人詣大地獄，其大地獄縱廣百由旬，下深百由旬。」",
    "T01n0001_019:0127a03_16": "爾時，世尊即說偈言：「四方有四門，　　巷陌皆相當，　以鐵為獄牆，　　上覆鐵羅網。",
    "T01n0001_019:0127a06_0": "　以鐵為下地，　　自然火焰出，　縱廣百由旬，　　安住不傾動。",
    "T01n0001_019:0127a08_0": "　黑焰熢[火*孛]起，　　赫烈難可覩，　小獄有十六，　　火熾由行惡。」",
    "T01n0001_019:0127a10_0": "佛告比丘：「時，閻羅王自生念言：『世間眾生迷惑無識，身為惡行，口、意為惡，其後命終，少有不受此苦。",
    "T01n0001_019:0127a12_1": "世間眾生若能改惡，修身、口、意為善行者，命終受樂，如彼天神。",
    "T01n0001_019:0127a13_2": "我若命終生人中者，若遇如來，當於正法中剃除鬚髮，服三法衣，出家修道，以清淨信修淨梵行，所作已辦，斷除生死，於現法中自身作證，不受後有。』」",
    "T01n0001_019:0127a17_3": "爾時，世尊以偈頌曰：「雖見天使者，　　而猶為放逸，　其人常懷憂，　　生於卑賤處。",
    "T01n0001_019:0127a21_0": "　若有智慧人，　　見於天使者，　親近賢聖法，　　而不為放逸。",
    "T01n0001_019:0127a23_0": "　見受生恐畏，　　由生老病死，　無受則解脫，　　生老病死盡。",
    "T01n0001_019:0127a25_0": "　彼得安隱處，　　現在得無為，　已渡諸憂畏，　　決定般涅槃。」",
    "T01n0001_019:0127a27_0": "佛說長阿含第四分世記經龍鳥品第五佛告比丘：「有四種龍。",
    "T01n0001_019:0127a28_1": "何等為四？",
    "T01n0001_019:0127a28_2": "一者卵生，二者胎生，三者濕生，四者化生，是為四種。",
    "T01n0001_019:0127b01_0": "有四種金翅鳥。",
    "T01n0001_019:0127b01_1": "何等為四？",
    "T01n0001_019:0127b01_2": "一者卵生，二者胎生，三者濕生，四者化生，是為四種。",
    "T01n0001_019:0127b02_3": "大海水底有娑竭龍王宮，縱廣八萬由旬，宮牆七重，七重欄楯、七重羅網、七重行樹，周匝嚴飾，皆七寶成，乃至無數眾鳥相和而鳴，亦復如是。",
    "T01n0001_019:0127b06_4": "須彌山王與佉陀羅山二山中間，有難陀、婆難陀二龍王宮，各各縱廣六千由旬，宮牆七重，七重欄楯、七重羅網、七重行樹，周匝校飾，以七寶成，乃至無數眾鳥相和而鳴，亦復如是。",
    "T01n0001_019:0127b10_5": "「大海北岸有一大樹，名究羅睒摩羅，龍王、金翅鳥共有此樹。",
    "T01n0001_019:0127b11_6": "其樹下圍七由旬，高百由旬，枝葉四布五十由旬。",
    "T01n0001_019:0127b12_7": "此大樹東有卵生龍王宮、卵生金翅鳥宮，其宮各各縱廣六千由旬，宮牆七重，七重欄楯、七重羅網、七重行樹，周匝校飾，以七寶成，乃至無數眾鳥相和悲鳴，亦復如是。",
    "T01n0001_019:0127b16_8": "其究羅睒摩羅樹南有胎生龍王宮、胎生金翅鳥宮，其宮各各縱廣六千由旬，宮牆七重，七重欄楯、七重羅網、七重行樹，周匝校飾，以七寶成，乃至無數眾鳥相和悲鳴，亦復如是。",
    "T01n0001_019:0127b20_9": "究羅睒摩羅樹西有濕生龍宮、濕生金翅鳥宮，其宮各各縱廣六千由旬，宮牆七重，七重欄楯、七重羅網、七重行樹，周匝校飾，以七寶成，乃至無數眾鳥相和而鳴，亦復如是。",
    "T01n0001_019:0127b24_10": "究羅睒摩羅樹北有化生龍王宮、化生金翅鳥宮，其宮各各縱廣六千由旬，宮牆七重，七重欄楯、七重羅網、七重行樹，周匝校飾，以七寶成，乃至無數眾鳥相和悲鳴，亦復如是。",
    "T01n0001_019:0127b28_11": "「若卵生金翅鳥欲搏食龍時，從究羅睒摩羅樹東枝飛下，以翅搏大海水，海水兩披二百由旬，取卵生龍食之，隨意自在，而不能取胎生、濕生、化生諸龍。",
    "T01n0001_019:0127c03_12": "「若胎生金翅鳥欲搏食卵生龍時，從樹東枝飛下，以翅搏大海水，海水兩披二百由旬，取卵生龍食之，自在隨意。",
    "T01n0001_019:0127c06_0": "若胎生金翅鳥欲食胎生龍時，從樹南枝飛下，以翅搏大海水，海水兩披四百由旬，取胎生龍食之，隨意自在，而不能取濕生、化生諸龍食也。",
    "T01n0001_019:0127c09_1": "「濕生金翅鳥欲食卵生龍時，從樹東枝飛下，以翅搏大海水，海水兩披二百由旬，取卵生龍食之，自在隨意。",
    "T01n0001_019:0127c11_2": "濕生金翅鳥欲食胎生龍時，於樹南枝飛下，以翅搏大海水，海水兩披四百由旬，取胎生龍食之，自在隨意。",
    "T01n0001_019:0127c14_3": "濕生金翅鳥欲食濕生龍時，於樹西枝飛下，以翅搏大海水，海水兩披八百由旬，取濕生龍食之，自在隨意，而不能取化生龍食。",
    "T01n0001_019:0127c17_4": "「化生金翅鳥欲食卵生龍時，從樹東枝飛下，以翅搏大海水，海水兩披二百由旬，取卵生龍食之，自在隨意。",
    "T01n0001_019:0127c20_5": "化生金翅鳥欲食胎生龍時，從樹南枝飛下，以翅搏大海水，海水兩披四百由旬，取胎生龍食之，隨意自在。",
    "T01n0001_019:0127c22_6": "化生金翅鳥欲食濕生龍時，從樹西枝飛下，以翅搏大海水，海水兩披八百由旬，取濕生龍食之。",
    "T01n0001_019:0127c24_7": "化生金翅鳥欲食化生龍時，從樹北枝飛下，以翅搏大海水，海水兩披千六百由旬，取化生龍食之，隨意自在。",
    "T01n0001_019:0127c27_8": "是為金翅鳥所食諸龍。",
    "T01n0001_019:0127c28_9": "「復有大龍，金翅鳥所不能得。",
    "T01n0001_019:0127c28_10": "何者是？",
    "T01n0001_019:0127c29_11": "娑竭龍王、難陀龍王、跋難陀龍王、伊那婆羅龍王、提頭賴吒龍王、善見龍王、阿盧龍王、伽拘羅龍王、伽毗羅龍王、阿波羅龍王、伽[少/兔]龍王、瞿伽[少/兔]龍王、阿耨達龍王、善住龍王、優睒伽波頭龍王、得叉伽龍王，此諸大龍王皆不為金翅鳥之所搏食，其有諸龍在近彼住者，亦不為金翅鳥之所搏食。」",
    "T01n0001_019:0128a07_0": "佛告比丘：「若有眾生奉持龍戒，心意向龍，具龍法者，即生龍中。",
    "T01n0001_019:0128a08_1": "若有眾生奉持金翅鳥戒，心向金翅鳥，具其法者，便生金翅鳥中。",
    "T01n0001_019:0128a10_2": "或有眾生持兔梟戒者，心向兔梟，具其法者，墮兔梟中。",
    "T01n0001_019:0128a11_3": "若有眾生奉持狗戒，或持牛戒，或持鹿戒，或持瘂戒，或持摩尼婆陀戒，或持火戒，或持月戒，或持日戒，或持水戒，或持供養火戒，或持苦行穢汙法，彼作是念：『我持此瘂法、摩尼婆陀法、火法、日月法、水法、供養火法、諸苦行法，我持此功德，欲以生天。』",
    "T01n0001_019:0128a17_4": "此是邪見。」",
    "T01n0001_019:0128a17_5": "佛言：「我說此邪見人必趣二處，若生地獄，有墮四生。",
    "T01n0001_019:0128a18_6": "或有沙門、婆羅門有如是論、如是見：『我、世間有常，此實餘虛；我及世間無常，此實餘虛；我及世間有常無常，此實餘虛；我及世間非有常非無常，此實餘虛。",
    "T01n0001_019:0128a22_7": "我、世有邊，此實餘虛；我、世無邊，此實餘虛；我、世有邊無邊，此實餘虛；我、世非有邊非無邊，此實餘虛。",
    "T01n0001_019:0128a24_8": "是命是身，此實餘虛；是命異身異，此實餘虛；非有命非無命，此實餘虛；無命無身，此實餘虛。』",
    "T01n0001_019:0128a26_9": "或有人言：『有如是他死，此實餘虛。』",
    "T01n0001_019:0128a27_10": "有言：『無如是他死，此實餘虛。』",
    "T01n0001_019:0128a28_11": "或言：『有如是無如是他死，此實餘虛。』",
    "T01n0001_019:0128a29_12": "又言：『非有非無如是他死，此實餘虛。』",
    "T01n0001_019:0128a29_13": "「彼沙門、婆羅門若作如是論、如是見者，言世是常，此實餘虛者，彼於行有我見、命見、身見、世間見，是故彼作是言：『我、世間有常。』",
    "T01n0001_019:0128b03_14": "彼言無常者，於行有我見、命見、身見、世間見，是故彼言：『我、世間無常。』",
    "T01n0001_019:0128b05_15": "彼言有常無常者，彼行於有我見、命見、身見、世間見，故言：『世間有常無常。』",
    "T01n0001_019:0128b07_16": "彼言非有常非無常者，於行有我見、命見、身見、世間見，故言：『我、世間非有常非無常。』",
    "T01n0001_019:0128b09_17": "「彼言我、世間有邊者，於行有我見、命見、身見、世間見，言：『命有邊，身有邊，世間有邊，從初受胎至於塚間，所有四大身如是展轉，極至七生，身、命行盡，我入清淨聚。』",
    "T01n0001_019:0128b13_0": "是故彼言：『我有邊。』",
    "T01n0001_019:0128b13_1": "彼言我、世間無邊者，於行有我見、命見、身見、世間見，言：『命無邊，身無邊。",
    "T01n0001_019:0128b15_2": "世間無邊，從初受胎至於塚間，所有四大身如是展轉，極至七生，身、命行盡，我入清淨聚。』",
    "T01n0001_019:0128b17_3": "是言：『我、世間無邊。』",
    "T01n0001_019:0128b17_4": "彼作是言：『此世間有邊無邊。』",
    "T01n0001_019:0128b18_5": "彼於行有我見、命見、身見、世間見：『命有邊無邊，從初受胎至於塚間，所有四大身如是展轉，極至七生，身、命行盡，我入清淨聚。』",
    "T01n0001_019:0128b21_6": "是故言：『我有邊無邊。』",
    "T01n0001_019:0128b21_7": "彼作是言：『我、世間非有邊非無邊。』",
    "T01n0001_019:0128b22_8": "於行有我見、命見、身見、世間見：『命身非有邊非無邊，從初受胎至於塚間，所有四大身如是展轉，極至七生，身、命行盡，我入清淨聚。』",
    "T01n0001_019:0128b25_9": "是故言：『我非有邊非無邊。』",
    "T01n0001_019:0128b26_10": "「彼言是命是身者，於此身有命見，於餘身有命見，是故言：『是命是身。』",
    "T01n0001_019:0128b27_11": "言命異身異者，於此身有命見，於餘身無命見，是故言：『命異身異。』",
    "T01n0001_019:0128b29_12": "彼言身命非有非無者，於此身無命見，於餘身有命見，是故言：『非有非無。』",
    "T01n0001_019:0128c02_13": "彼言無身命者，此身無命見，餘身無命見，是故言：『無命無身。』",
    "T01n0001_019:0128c03_14": "彼言有如是他死者，其人見今有命，後更有身、命遊行，是故言：『有如是他死。』",
    "T01n0001_019:0128c05_15": "無如是他死者，彼言今世有命，後世無命，是故言：『無如是他死。』",
    "T01n0001_019:0128c06_16": "有如是他死無如是他死者，彼言今世命斷滅，後世命遊行，是故言：『有如是他命無如是他命。』",
    "T01n0001_019:0128c09_17": "非有非無如是他死者，彼言今身、命斷滅，後身、命斷滅，是故言：『非有非無如是他死。』」",
    "T01n0001_019:0128c11_18": "爾時，世尊告諸比丘言：「乃往過去有王名鏡面，時，集生盲人聚在一處，而告之曰：『汝等生盲，寧識象不？』",
    "T01n0001_019:0128c13_19": "對曰：『大王！",
    "T01n0001_019:0128c13_20": "我不識、不知。』",
    "T01n0001_019:0128c14_21": "王復告言：『汝等欲知彼形類不？』",
    "T01n0001_019:0128c14_22": "對曰：『欲知。』",
    "T01n0001_019:0128c15_23": "時，王即勅侍者，使將象來，令眾盲子手自捫象。",
    "T01n0001_019:0128c16_24": "中有摸象得鼻者，王言此是象，或有摸象得其牙者，或有摸象得其耳者，或有摸象得其頭者，或有摸象得其背者，或有摸象得其腹者，或有摸象得其髀者，或有摸象得其膊者，或有摸象得其跡者，或有摸象得其尾者，王皆語言：『此是象也。』",
    "T01n0001_019:0128c22_25": "「時，鏡面王即却彼象，問盲子言：『象何等類？』",
    "T01n0001_019:0128c23_26": "其諸盲子，得象鼻者，言象如曲轅，得象牙者，言象如杵，得象耳者，言象如箕，得象頭者，言象如鼎，得象背者，言象如丘阜，得象腹者，言象如壁，得象髀者，言象如樹，得象膊者，言象如柱，得象跡者，言象如臼，得象尾者，言象如絙。",
    "T01n0001_019:0128c29_0": "各各共諍，互相是非，此言如是，彼言不爾，云云不已，遂至鬪諍。",
    "T01n0001_019:0129a01_1": "時，王見此，歡喜大笑。",
    "T01n0001_019:0129a02_0": "「爾時，鏡面王即說頌曰：「『諸盲人群集，　　於此競諍訟，　　象身本一體，　　異相生是非。』」",
    "T01n0001_019:0129a05_0": "佛告比丘：「諸外道異學亦復如是，不知苦諦，不知習諦、盡諦、道諦，各生異見，互相是非，謂己為是，便起諍訟。",
    "T01n0001_019:0129a07_1": "若有沙門、婆羅門能如實知苦聖諦、苦習聖諦、苦滅聖諦、苦出要諦，彼自思惟，相共和合，同一受，同一師，同一水乳，熾然佛法，安樂久住。」",
    "T01n0001_019:0129a10_2": "爾時，世尊而說偈言：「若人不知苦，　　不知苦所起，　亦復不知苦，　　所可滅盡處，　亦復不能知，　　滅於苦集道，　失於心解脫，　　慧解脫亦失，　不能究苦本，　　生老病死源。",
    "T01n0001_019:0129a17_0": "　若能諦知苦，　　知苦所起因，　亦能知彼苦，　　所可滅盡處，　又能善分別，　　滅苦集聖道，　則得心解脫，　　慧解脫亦然。",
    "T01n0001_019:0129a21_0": "　斯人能究竟，　　苦陰之根本，　盡生老病死，　　受有之根原。",
    "T01n0001_019:0129a23_0": "「諸比丘！",
    "T01n0001_019:0129a23_1": "是故汝等當勤方便思惟苦聖諦、苦集聖諦、苦滅聖諦、苦出要諦。」",
    "T01n0001_019:0129a25_0": "佛說長阿含經卷第十九"
}