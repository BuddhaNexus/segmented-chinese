{
    "T03n0183_001:0457c15_0": "一切智光明仙人慈心因緣不食",
    "T03n0183_001:0457c16_0": "肉經",
    "T03n0183_001:0457c18_0": "失譯人名今附秦錄",
    "T03n0183_001:0457c19_0": "如是我聞：一時佛住摩伽提國，寂滅道場，彌加女村，自在天祠精舍。",
    "T03n0183_001:0457c20_1": "時有迦波利婆羅門子，名彌勒，軀體金色，三十二相，八十種好，放銀光明，黃金校飾，如白銀山，威光無量，來至佛所。",
    "T03n0183_001:0457c23_2": "爾時世尊，與千二百五十比丘，經行林中；又有結髮梵志五百人等，遙見彌勒，威儀庠序、相好清淨，五體投地如銀山崩，成金花聚眾寶間廁。",
    "T03n0183_001:0457c26_3": "金花金臺，七寶為果，於臺閣中，有妙音聲，而說偈言：「我見牟尼尊，　　面貌常清淨，　百福相奇特，　　世間無倫匹；　煩惱垢永盡，　　智慧悉成滿，　一向常歸命，　　身心無疲倦。",
    "T03n0183_001:0458a03_0": "　故我以五體，　　欲得勝安樂，　脫苦無所畏，　　敬禮釋迦文。」",
    "T03n0183_001:0458a05_0": "時諸梵志，見聞此事，白佛言：「世尊！",
    "T03n0183_001:0458a05_1": "如此童子，威儀庠序，光明無量，與佛無異；於何佛所，初發道心，受持誰經？",
    "T03n0183_001:0458a07_2": "唯願天尊！",
    "T03n0183_001:0458a07_3": "為我解說。」",
    "T03n0183_001:0458a08_0": "佛告式乾梵志：「汝今諦聽！",
    "T03n0183_001:0458a08_1": "善思念之！",
    "T03n0183_001:0458a08_2": "吾當為汝，分別解說，令汝歡喜！",
    "T03n0183_001:0458a09_3": "「乃往過去，無量無邊，阿僧祇劫時，有世界名勝花敷，佛號彌勒！",
    "T03n0183_001:0458a10_4": "恒以慈心，四無量法，教化一切。",
    "T03n0183_001:0458a11_5": "「彼佛說經，名『慈三昧光大悲海雲』，若有聞者，即得超越，百億萬劫，生死之罪，必得成佛，無有疑慮。",
    "T03n0183_001:0458a13_6": "「時彼國中，有大婆羅門，名一切智光明，聰慧多智，廣博眾經；世間技藝，六十四能，無不綜練。",
    "T03n0183_001:0458a15_7": "「聞佛出世，說《慈三昧光大悲海雲經》，即以世間一切義論，難詰彼佛，盡其辭辯，而不能屈。",
    "T03n0183_001:0458a18_0": "「即便信伏為佛弟子，尋發阿耨多羅三藐三菩提心，而作是言：『我今於佛法中，誦持《大慈三昧光大悲海雲經》，以此功德，願於未來過算數劫，必得成佛而號彌勒。』",
    "T03n0183_001:0458a21_1": "「於是捨家即入深山，長髮為相，修行梵行；八千歲中，少欲無事，乞食自活，誦持是經，一心除亂。",
    "T03n0183_001:0458a23_2": "「彼時世間，有雨星現，國王婬荒，彗星橫流，連雨不止；洪水暴漲，仙人端坐，不得乞食，經歷七日。",
    "T03n0183_001:0458a25_3": "「時彼林中，有五百白兔，有一兔王母子二獸；見於仙人，七日不食，而作是言：『今此仙人，為佛道故，不食多日，命不云遠；法幢將崩，法海將竭，我今當為無上大法，令得久住，不惜身命。』",
    "T03n0183_001:0458b01_0": "「即告諸兔：『一切諸行，皆悉無常，眾生愛身，空生空死，未曾為法；我今欲為一切眾生，作大橋梁，令法久住，供養法師。』",
    "T03n0183_001:0458b03_1": "「爾時，兔王即為群兔，而說偈言：「『若有畜生類，　　得聞諸佛名，　　永離三惡道，　　不生八難處。",
    "T03n0183_001:0458b07_0": "　　若聞法奉行，　　生處常值佛，　　信法無疑惑，　　歸依賢聖僧。",
    "T03n0183_001:0458b09_0": "　　隨順諸戒行，　　如是疾得佛，　　必至大涅槃，　　常受無上樂。』",
    "T03n0183_001:0458b11_0": "「爾時，兔王說此偈已，告諸兔言：『我今以身欲供養法，汝等宜當各各隨喜。",
    "T03n0183_001:0458b12_1": "所以者何？",
    "T03n0183_001:0458b12_2": "我從多劫喪身無數，三毒所使為鳥獸形，唐生唐死未曾為法；吾今欲為無上法故，棄捨身命供養法師。』",
    "T03n0183_001:0458b15_3": "「時，山樹神即積香薪以火然之，兔王母子，圍遶仙人足滿七匝，白言：『大師！",
    "T03n0183_001:0458b17_0": "我今為法供養尊者。』",
    "T03n0183_001:0458b17_1": "仙人告言：『汝是畜生，雖有慈心何緣能辦？』",
    "T03n0183_001:0458b18_2": "兔白仙人：『我自以身供養仁者，為法久住，令諸眾生得饒益故。』",
    "T03n0183_001:0458b19_3": "作此語已，即語其子：『汝可隨意求覓水草，繫心思惟正念三寶。』",
    "T03n0183_001:0458b21_4": "「爾時，兔子聞母所說，跪白母言：『如尊所說，無上大法，欲供養者，我亦願樂。』",
    "T03n0183_001:0458b22_5": "作此語已，自投火中，母隨後入。",
    "T03n0183_001:0458b23_6": "「當於菩薩捨身之時，天地大動，乃至色界及以諸天，皆雨天華持用供養。",
    "T03n0183_001:0458b25_7": "「肉熟之後，時山樹神白仙人言：『兔王母子，為供養故，投身火中，今肉已熟，汝可食之。』",
    "T03n0183_001:0458b27_8": "「時彼仙人，聞樹神語，悲不能言，以所誦經書置樹葉，又說偈曰：「『寧當然身破眼目，　　不忍行殺食眾生。",
    "T03n0183_001:0458c01_0": "　　諸佛所說慈悲經，　　彼經中說行慈者，　　寧破骨髓出頭腦，　　不忍噉肉食眾生。",
    "T03n0183_001:0458c03_0": "　　如佛所說食肉者，　　此人行慈不滿足，　　常受短命多病身，　　迷沒生死不成佛。』",
    "T03n0183_001:0458c05_0": "「時彼仙人，說此偈已，因發誓言：『願我世世不起殺想，恒不噉肉，入白光明慈三昧，乃至成佛制斷肉戒。』",
    "T03n0183_001:0458c07_1": "作此語已，自投火坑與兔併命。",
    "T03n0183_001:0458c08_0": "「是時，天地六種震動，天神力故，樹放光明，金色晃曜照千國土。",
    "T03n0183_001:0458c09_1": "「時彼國中諸人民等，見金色光從山樹出，尋光來至，既見仙人及以二兔死在火中，見所說偈并得佛經，持還上王。",
    "T03n0183_001:0458c12_2": "「王聞此法傳告共宣，令聞此者皆發無上正真道心。」",
    "T03n0183_001:0458c14_0": "佛告式乾：「汝今當知，爾時白兔王者，今現我身釋迦文尼佛是；時兔兒者，今羅睺羅是；時誦經仙人者，今此眾中，婆羅門子，彌勒菩薩摩訶薩是。",
    "T03n0183_001:0458c17_1": "我涅槃後五十六億萬歲，當於穰佉轉輪聖王國土，華林園中金剛座處，龍華菩提樹下，得成佛道，轉妙法輪。",
    "T03n0183_001:0458c19_2": "「時五百群兔者，今摩訶迦葉等五百比丘是；時二百五十山樹神者，舍利弗、目犍連等二百五十比丘是；時千國王，跋陀婆羅等千菩薩是。",
    "T03n0183_001:0458c23_0": "彼王國土諸人民等得聞經者，從我出世乃至樓至，於其中間受法弟子得道者是。」",
    "T03n0183_001:0458c25_0": "佛告式乾：「菩薩求法，勤苦歷劫，不惜身命；雖復從報，受畜生身，常能為法，不惜軀命，投於火坑，以身供養；便得超越，九百萬億劫，生死之罪；於是得在恒河沙等無量諸佛先，先彌勒前得成佛道。",
    "T03n0183_001:0458c29_1": "汝等云何不勤為法？」",
    "T03n0183_001:0458c29_2": "佛說是語時，式乾等五百梵志求佛出家。",
    "T03n0183_001:0459a01_3": "佛言：「善來！」",
    "T03n0183_001:0459a02_4": "鬚髮自落，即成沙門。",
    "T03n0183_001:0459a02_5": "佛為說法，豁然意解成阿羅漢；八萬諸天亦發阿耨多羅三藐三菩提心。",
    "T03n0183_001:0459a04_6": "時會大眾，聞佛所說，各各稱讚，菩薩所行。",
    "T03n0183_001:0459a05_7": "舍利弗白佛言：「時彼仙人，投火坑已，為生何處？」",
    "T03n0183_001:0459a06_8": "佛告舍利弗：「時彼仙人，投火坑已，生於梵世，普為一切說大梵法，乃至成佛轉大梵輪，所說經典亦名『慈三昧光大悲海雲』。",
    "T03n0183_001:0459a08_9": "「所制波羅提木叉，不行慈者名犯禁人；其食肉者犯於重禁，後身生處常飲熱銅，至彼仙人得作佛時，如《彌勒菩薩下生經》說。」",
    "T03n0183_001:0459a11_10": "尊者阿難，聞佛所說，即從坐起，偏袒右肩，右膝著地，合掌向佛，叉手長跪，而白佛言：「世尊！",
    "T03n0183_001:0459a13_11": "彌勒成佛所說戒法，乃以慈心制不食肉，為犯重禁，甚奇甚特！」",
    "T03n0183_001:0459a15_12": "時，會大眾，異口同音，皆共稱讚，彼國眾生不食肉戒：「願生彼國！」",
    "T03n0183_001:0459a16_13": "世尊悉記，當得往生。",
    "T03n0183_001:0459a17_14": "尊者阿難，復白佛言：「當何名此經？",
    "T03n0183_001:0459a18_0": "云何受持之？」",
    "T03n0183_001:0459a18_1": "佛告阿難：「此法之要，名『白兔王菩薩不惜身命為無上道』，亦名『一切智光明仙人慈心因緣不食肉經』，如是受持。」",
    "T03n0183_001:0459a20_2": "尊者阿難及諸比丘，聞佛所說歡喜奉行。",
    "T03n0183_001:0459a22_0": "一切智光明仙人慈心因緣不食肉經"
}