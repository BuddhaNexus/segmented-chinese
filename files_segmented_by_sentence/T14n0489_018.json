{
    "T14n0489_018:0746b08_0": "佛說除蓋障菩薩所問經卷第十",
    "T14n0489_018:0746b09_0": "八",
    "T14n0489_018:0746b10_0": "西天譯經三藏朝散大夫試鴻臚",
    "T14n0489_018:0746b11_0": "卿傳梵大師賜紫沙門臣法護等",
    "T14n0489_018:0746b12_0": "奉　詔譯",
    "T14n0489_018:0746b13_0": "「復次，善男子！",
    "T14n0489_018:0746b13_1": "菩薩若修十種法者，即得淨命。",
    "T14n0489_018:0746b14_0": "何等為十？",
    "T14n0489_018:0746b14_1": "一者、遠離諂求利養；二者、遠離為利養故矯現其相；三者、遠離為利養故虛言激誘；四者、遠離惡求利養；五者、遠離非法利養；六者、遠離不淨利養；七者、不耽著利養；八者、不染愛利養；九者、不為利養故心生熱惱；十者、得如法利養而生喜足。",
    "T14n0489_018:0746b19_2": "「善男子！",
    "T14n0489_018:0746b19_3": "云何是菩薩善能遠離諂求利養？",
    "T14n0489_018:0746b20_4": "謂若菩薩不以利養因緣故，而身語心行於諂曲。",
    "T14n0489_018:0746b21_5": "身不行諂者，菩薩若見施主及助施者，而不故意策發威儀，徐緩安詳舉足進步端審前視。",
    "T14n0489_018:0746b23_6": "或復起於厭惡而視，或作寂住無發悟視，此即名為身不行諂。",
    "T14n0489_018:0746b25_7": "語不行諂者，菩薩不以利養因緣故發徐緩語，及柔軟語，愛樂之語，或隨順語，此即名為語不行諂。",
    "T14n0489_018:0746b27_8": "心不行諂者，菩薩若見施主及助施者，以其利養召命之時，而不語現少欲，心起貪愛內懷熱惱，此即名為心不行諂。",
    "T14n0489_018:0746c01_9": "如是等名為菩薩善能遠離諂求利養。",
    "T14n0489_018:0746c01_10": "「云何是善能遠離為利養故矯現其相？",
    "T14n0489_018:0746c02_11": "謂若菩薩雖為衣服應器病緣醫藥，及餘資具之所逼迫，以虛矯故，終不發言求彼施主及助施者，是為菩薩善能遠離為利養故矯現其相。",
    "T14n0489_018:0746c06_0": "「云何是善能遠離為利養故虛言激誘？",
    "T14n0489_018:0746c06_1": "謂若菩薩或見施主及助施者，不發是言：『某甲施主持如是物惠施於我，而彼以我持戒多聞少欲知足，是故以種種物而特見施我，亦為其起悲愍心作饒益事，攝受於彼而乃受之。』",
    "T14n0489_018:0746c11_2": "是為菩薩善能遠離為利養，故虛言激誘。",
    "T14n0489_018:0746c12_0": "「云何是善能遠離惡求利養？",
    "T14n0489_018:0746c12_1": "謂若菩薩不為求利養故身心行惡——身行惡者所謂往來馳走奔競，歷諸艱苦破毀淨戒。",
    "T14n0489_018:0746c14_2": "心行惡者，為利養故見餘同梵行者得利養已，而於彼所生損害心——是為菩薩善能遠離惡求利養。",
    "T14n0489_018:0746c16_3": "「云何是善能遠離非法利養？",
    "T14n0489_018:0746c17_4": "謂若菩薩不以斗秤而行欺誑，他所委信亦不侵取，復無奸惡積蓄財利，是為菩薩善能遠離非法利養。",
    "T14n0489_018:0746c19_5": "「云何是善能遠離不淨利養？",
    "T14n0489_018:0746c20_6": "謂若菩薩於利養中，若窣覩波物，若法若僧所有諸物，不與不許，菩薩知已悉不受之，是為菩薩善能遠離不淨利養。",
    "T14n0489_018:0746c23_7": "「云何是不耽著利養？",
    "T14n0489_018:0746c23_8": "謂若菩薩雖得利養，不為自己之所攝屬，亦不自謂我所富足，復無積聚。",
    "T14n0489_018:0746c25_9": "時能普施諸餘沙門婆羅門等，及父母親屬朋友知識，或復以時己所受用，是為菩薩不耽著利養。",
    "T14n0489_018:0746c27_10": "「云何是不染愛利養？",
    "T14n0489_018:0746c28_0": "謂若菩薩雖所受用，不生種種染愛之心，是為菩薩不染愛利養。",
    "T14n0489_018:0746c29_1": "「云何是不為利養故心生熱惱？",
    "T14n0489_018:0747a01_2": "謂若菩薩或於不得利養之時，心不生苦亦無熱惱，而復於彼施主及助施者，不起嫌惡棄捨之心，是為菩薩不為利養故心生熱惱。",
    "T14n0489_018:0747a04_3": "「云何是得如法利養而生喜足？",
    "T14n0489_018:0747a04_4": "謂若菩薩或隨僧次得其如法利養之時，如來許可，諸菩薩眾復不呵責，聖賢稱讚，同梵行者亦不譏毀，如是受已生喜足心，是為菩薩得如法利養而生喜足。",
    "T14n0489_018:0747a08_5": "善男子！",
    "T14n0489_018:0747a08_6": "菩薩若修如是十種法者，即得淨命。",
    "T14n0489_018:0747a09_7": "「又，善男子！",
    "T14n0489_018:0747a09_8": "菩薩若修十種法者，心無懈倦。",
    "T14n0489_018:0747a10_9": "何等為十？",
    "T14n0489_018:0747a10_10": "一者、為利諸有情故久處生死而無懈倦；二者、為利諸有情故受生死苦而無懈倦；三者、為諸有情作利益故而無懈倦；四者、施作有情諸善事業而無懈倦；五者、為於有情諸所作事而無懈倦；六者、為求聲聞乘人說彼道法而無懈倦；七者、不於聲聞人前言不信彼法；八者、成辦菩提分法而無懈倦；九者、圓滿菩提資糧而無懈倦；十者、不取證涅槃不起趣向涅槃意樂。",
    "T14n0489_018:0747a19_0": "菩薩以是緣故，即能趣向菩提，漸近菩提取證菩提。",
    "T14n0489_018:0747a20_1": "善男子！",
    "T14n0489_018:0747a20_2": "菩薩若修如是十種法者，心無懈倦。",
    "T14n0489_018:0747a21_3": "「又，善男子！",
    "T14n0489_018:0747a21_4": "菩薩若修十種法者，能行一切如來教勅。",
    "T14n0489_018:0747a22_5": "何等為十？",
    "T14n0489_018:0747a22_6": "一者、勤修不放逸行，離諸放逸故；二者、具善律儀，身不行惡故；三者、具善律儀，語不行惡故；四者、具善律儀，意不行惡故；五者、恐畏他世，盡斷諸惡故；六者、說如理語，離非理語故；七者、宣正法語，離非法語故；八者、離不善業，修善業故；九者、常於如來教中不說過惡，離諸煩惱穢惡毒故；十者、隨順守護如來正法，防禦一切不善法故。",
    "T14n0489_018:0747b01_7": "善男子！",
    "T14n0489_018:0747b01_8": "菩薩若修如是十種法者，能行一切如來教勅。",
    "T14n0489_018:0747b02_9": "「又，善男子！",
    "T14n0489_018:0747b02_10": "菩薩若修十種法者，得面相熙怡離諸顰蹙。",
    "T14n0489_018:0747b03_11": "何等為十？",
    "T14n0489_018:0747b03_12": "一者、諸根勝妙；二者、諸根清淨；三者、諸根無缺；四者、諸根無垢；五者、諸根潔白；六者、遠離瞋恚；七者、遠離隨眠；八者、遠離纏縛；九者、遠離結恨；十者、遠離忿怒。",
    "T14n0489_018:0747b07_13": "善男子！",
    "T14n0489_018:0747b07_14": "菩薩若修如是十種法者，得面相熙怡離諸顰蹙。」",
    "T14n0489_018:0747b09_0": "爾時，除蓋障菩薩白佛言：「世尊！",
    "T14n0489_018:0747b09_1": "如我解佛所說之義，由諸根清淨故，菩薩即得面相熙怡，由斷諸煩惱故，得離顰蹙。」",
    "T14n0489_018:0747b11_2": "佛言：「如是，如是。",
    "T14n0489_018:0747b11_3": "善男子！",
    "T14n0489_018:0747b12_4": "由諸根清淨故，菩薩即得面相熙怡，由斷諸煩惱故得離顰蹙。",
    "T14n0489_018:0747b13_5": "「又，善男子！",
    "T14n0489_018:0747b13_6": "菩薩若修十種法者，即得多聞。",
    "T14n0489_018:0747b14_7": "何等為十？",
    "T14n0489_018:0747b14_8": "一者、如實了知於生死中貪火熾然；二者、如實了知瞋火增盛；三者、如實了知癡火昏亂；四者、如實了知有為之法皆悉無常；五者、如實了知諸行是苦；六者、如實了知世間悉空；七者、如實了知諸法無我；八者、能離世間戲論；九者、如實了知彼一切法皆從緣生；十者、如實了知涅槃寂靜。",
    "T14n0489_018:0747b21_9": "此等諸法要以聞思修所成慧方能證悟，不可但以音聲言說而能解入。",
    "T14n0489_018:0747b22_10": "菩薩如是知已，即起堅固悲愍之心發勤精進，為諸有情作利益事。",
    "T14n0489_018:0747b24_11": "善男子！",
    "T14n0489_018:0747b24_12": "菩薩若修如是十種法者，即得多聞。",
    "T14n0489_018:0747b25_13": "「又，善男子！",
    "T14n0489_018:0747b25_14": "菩薩若修十種法者，即能攝受正法。",
    "T14n0489_018:0747b26_15": "何等為十？",
    "T14n0489_018:0747b26_16": "一者、於後時後分後五百歲正法減沒時分轉易，諸有情等於佛教中安立邪道智燈隱滅。",
    "T14n0489_018:0747b28_17": "當如是時，有能宣演如來所說廣大經典，作大利益具大威德，如諸法母能受持讀誦恭敬承事者，即能攝受正法；二者、為他宣說，令彼聽受開曉其義；三者、於彼修行正法人所，愛樂信重歡喜適悅，為彼攝受；四者、為他宣說正法，無所希望；五者、於說法師所起師尊想；六者、於其正法如甘露想；七者、如聖藥想；八者、如良藥想；九者、為求正法不惜身命；十者、求得法已修行圓滿。",
    "T14n0489_018:0747c08_18": "善男子！",
    "T14n0489_018:0747c08_19": "菩薩若修如是十種法者，即能攝受正法。",
    "T14n0489_018:0747c09_20": "「又，善男子！",
    "T14n0489_018:0747c09_21": "菩薩若修十種法者，為法王子。",
    "T14n0489_018:0747c10_22": "何等為十？",
    "T14n0489_018:0747c10_23": "一者、具足諸相莊嚴；二者、身得諸隨形好；三者、眾相具足諸根圓滿；四者、於佛如來所親近處隨順親近；五者、於佛如來所行正道隨順而行；六者、於佛如來所覺悟法隨覺悟之；七者、救度世間一切苦惱；八者、善能修學一切聖行；九者、善能修習成諸梵行；十者、善住如來所住一切智城。",
    "T14n0489_018:0747c17_0": "善男子！",
    "T14n0489_018:0747c17_1": "菩薩若修如是十種法者，為法王子。",
    "T14n0489_018:0747c18_0": "「又，善男子！",
    "T14n0489_018:0747c18_1": "菩薩若修十種法者，即能超勝帝釋、梵王、護世天等。",
    "T14n0489_018:0747c19_2": "何等為十？",
    "T14n0489_018:0747c19_3": "一者、於佛菩提得不退轉；二者、不為諸魔所動；三者、不離一切佛法；四者、隨能解入諸法正理；五者、通達諸法平等；六者、不起他信；七者、於佛法中得善覺智；八者、不共一切聲聞緣覺同等；九者、出過一切世間；十者、證得無生法忍。",
    "T14n0489_018:0747c24_4": "善男子！",
    "T14n0489_018:0747c25_0": "菩薩若修如是十種法者，即能超勝帝釋、梵王、護世天等。",
    "T14n0489_018:0747c26_1": "「又，善男子！",
    "T14n0489_018:0747c26_2": "菩薩若修十種法者，能知有情意樂隨眠。",
    "T14n0489_018:0747c27_3": "何等為十？",
    "T14n0489_018:0747c27_4": "一者、如實了知一切有情貪欲意樂；二者、了知瞋恚意樂；三者、了知愚癡意樂；四者、了知上品意樂；五者、了知中品意樂；六者、了知下品意樂；七者、了知諸善意樂；八者、了知堅固意樂；九者、了知常起隨眠；十者、了知暴惡隨眠。",
    "T14n0489_018:0748a03_5": "如是等法，於一有情如實知已，乃至盡於諸有情界所知亦然。",
    "T14n0489_018:0748a05_6": "善男子！",
    "T14n0489_018:0748a05_7": "菩薩若修如是十種法者，能知有情意樂隨眠。",
    "T14n0489_018:0748a06_8": "「又，善男子！",
    "T14n0489_018:0748a06_9": "菩薩若修十種法者，善知成熟有情之法。",
    "T14n0489_018:0748a07_10": "何等為十？",
    "T14n0489_018:0748a07_11": "一者、應以諸佛色相而調伏者，即現佛相；二者、應以菩薩色相而調伏者，即現菩薩之相；三者、應以緣覺色相而調伏者，即現緣覺之相；四者、應以聲聞色相而調伏者，即現聲聞之相；五者、應以帝釋色相而調伏者，即現帝釋之相；六者、應以魔王色相而調伏者，即現魔王之相；七者、應以梵王色相而調伏者，即現梵王之相；八者、應以婆羅門色相而調伏者，即現婆羅門之相；九者、應以剎帝利色相而調伏者，即現剎帝利之相；十者、應以長者色相而調伏者，即現長者之相。",
    "T14n0489_018:0748a18_12": "善男子！",
    "T14n0489_018:0748a18_13": "諸有情等應以如是種種色相而調伏者，菩薩即能隨所應現別異之相。",
    "T14n0489_018:0748a20_14": "善男子！",
    "T14n0489_018:0748a20_15": "菩薩若修如是十種法者，善知成熟有情之法。",
    "T14n0489_018:0748a21_16": "「又，善男子！",
    "T14n0489_018:0748a21_17": "菩薩若修十種法者，得勝樂住。",
    "T14n0489_018:0748a22_18": "何等為十？",
    "T14n0489_018:0748a22_19": "一者、正直；二者、柔軟；三者、無諂曲心；四者、無瞋恚心；五者、無染污心；六者、具清淨心；七者、無麁獷語；八者、斷穢惡語；九者、常行忍辱；十者、具善愛樂。",
    "T14n0489_018:0748a26_20": "善男子！",
    "T14n0489_018:0748a26_21": "菩薩若修如是十種法者，得勝樂住。",
    "T14n0489_018:0748a27_22": "「又，善男子！",
    "T14n0489_018:0748a27_23": "菩薩若修十種法者，得安樂住。",
    "T14n0489_018:0748a28_0": "何等為十？",
    "T14n0489_018:0748a28_1": "一者、正見具足；二者、具見清淨戒行圓滿；三者、儀範清淨；四者、隨順所行境界；五者、不雜諸煩惱住；六者、得無過失；七者、具修梵行；八者、得其同類；九者、住一乘道；十者、不事餘師。",
    "T14n0489_018:0748b03_2": "善男子！",
    "T14n0489_018:0748b03_3": "菩薩若修如是十種法者，得安樂住。",
    "T14n0489_018:0748b05_0": "佛說除蓋障菩薩所問經卷第十八"
}