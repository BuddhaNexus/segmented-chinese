{
    "T25n1509_047:0396b21_0": "大智度論釋摩訶衍品第十八之",
    "T25n1509_047:0396b22_0": "餘(卷四十七)",
    "T25n1509_047:0396b24_0": "龍樹菩薩造",
    "T25n1509_047:0396b25_0": "後秦龜茲國三藏鳩摩羅什譯",
    "T25n1509_047:0396b26_0": "【經】「復次，須菩提！",
    "T25n1509_047:0396b26_1": "菩薩摩訶薩摩訶衍，所謂名首楞嚴三昧，寶印三昧，師子遊戲三昧，妙月三昧，月幢相三昧，出諸法三昧，觀頂三昧，畢法性三昧，畢幢相三昧，金剛三昧，入法印三昧，三昧王安立三昧，放光三昧，力進三昧，高出三昧，必入辯才三昧，釋名字三昧，觀方三昧，陀羅尼印三昧，無誑三昧，攝諸法海三昧，遍覆虛空三昧，金剛輪三昧，斷寶三昧，能照三昧，不求三昧，無住三昧，無心三昧，淨燈三昧，無邊明三昧，能作明三昧，普照明三昧，堅淨諸三昧三昧，無垢明三昧，歡喜三昧，電光三昧，無盡三昧，威德三昧，離盡三昧，不動三昧，不退三昧，日燈三昧，月淨三昧，淨明三昧，能作明三昧，作行三昧，知相三昧，如金剛三昧，心住三昧，普明三昧，安立三昧，寶聚三昧，妙法印三昧，法等三昧，斷喜三昧，到法頂三昧，能散三昧，分別諸法句三昧，字等相三昧，離字三昧，斷緣三昧，不壞三昧，無種相三昧，無處行三昧，離曚昧三昧，無去三昧，不變異三昧，度緣三昧，集諸功德三昧，住無心三昧，妙淨華三昧，覺意三昧，無量辯三昧，無等等三昧，度諸法三昧，分別諸法三昧，散疑三昧，無住處三昧，一莊嚴三昧，生行三昧，一行三昧，不一行三昧，妙行三昧，達一切有底散三昧，入名語三昧，離音聲字語三昧，然炬三昧，淨相三昧，破相三昧，一切種妙足三昧，不喜苦樂三昧，無盡相三昧，陀羅尼三昧，攝諸邪正相三昧，滅憎愛三昧，逆順三昧，淨光三昧，堅固三昧，滿月淨光三昧，大莊嚴三昧，能照一切世三昧，三昧等三昧，攝一切有諍無諍三昧，不樂一切住處三昧，如住定三昧，壞身衰三昧，壞語如虛空三昧，離著虛空不染三昧。",
    "T25n1509_047:0396c29_2": "「云何名首楞嚴三昧？",
    "T25n1509_047:0397a01_3": "知諸三昧行處，是名首楞嚴三昧。",
    "T25n1509_047:0397a01_4": "云何名寶印三昧？",
    "T25n1509_047:0397a02_5": "住是三昧能印諸三昧，是名寶印三昧。",
    "T25n1509_047:0397a03_6": "云何名師子遊戲三昧？",
    "T25n1509_047:0397a03_7": "住是三昧能遊戲諸三昧中如師子，是名師子遊戲三昧。",
    "T25n1509_047:0397a05_0": "云何名妙月三昧？",
    "T25n1509_047:0397a05_1": "住是三昧能照諸三昧如淨月，是名妙月三昧。",
    "T25n1509_047:0397a06_2": "云何名月幢相三昧？",
    "T25n1509_047:0397a06_3": "住是三昧能持諸三昧相，是名月幢相三昧。",
    "T25n1509_047:0397a07_4": "云何名出諸法三昧？",
    "T25n1509_047:0397a08_5": "住是三昧能出生諸三昧，是名出諸法三昧。",
    "T25n1509_047:0397a09_6": "云何名觀頂三昧？",
    "T25n1509_047:0397a09_7": "住是三昧能觀諸三昧頂，是名觀頂三昧。",
    "T25n1509_047:0397a10_8": "云何名畢法性三昧？",
    "T25n1509_047:0397a11_9": "住是三昧決定知法性，是名畢法性三昧。",
    "T25n1509_047:0397a12_10": "云何名畢幢相三昧？",
    "T25n1509_047:0397a12_11": "住是三昧能持諸三昧幢，是名畢幢相三昧。",
    "T25n1509_047:0397a13_12": "云何名金剛三昧？",
    "T25n1509_047:0397a14_13": "住是三昧能破諸三昧，是名金剛三昧。",
    "T25n1509_047:0397a14_14": "云何名入法印三昧？",
    "T25n1509_047:0397a15_15": "住是三昧入諸法印，是名入法印三昧。",
    "T25n1509_047:0397a16_16": "云何名三昧王安立三昧？",
    "T25n1509_047:0397a16_17": "住是三昧，一切諸三昧中安立住如王，是名三昧王安立三昧。",
    "T25n1509_047:0397a18_18": "云何名放光三昧？",
    "T25n1509_047:0397a18_19": "住是三昧，能放光照諸三昧，是名放光三昧。",
    "T25n1509_047:0397a19_20": "云何名力進三昧？",
    "T25n1509_047:0397a20_21": "住是三昧於諸三昧能作力勢，是名力進三昧。",
    "T25n1509_047:0397a21_22": "云何名高出三昧？",
    "T25n1509_047:0397a21_23": "住是三昧能增長諸三昧，是名高出三昧。",
    "T25n1509_047:0397a22_24": "云何名必入辯才三昧？",
    "T25n1509_047:0397a23_25": "住是三昧能辯說諸三昧，是名必入辯才三昧。",
    "T25n1509_047:0397a24_26": "云何名釋名字三昧？",
    "T25n1509_047:0397a24_27": "住是三昧能釋諸三昧名字，是名釋名字三昧。",
    "T25n1509_047:0397a25_28": "云何名觀方三昧？",
    "T25n1509_047:0397a26_29": "住是三昧能觀諸三昧方，是名觀方三昧。",
    "T25n1509_047:0397a27_30": "云何名陀羅尼印三昧？",
    "T25n1509_047:0397a27_31": "住是三昧持諸三昧印，是名陀羅尼印三昧。",
    "T25n1509_047:0397a28_32": "云何名無誑三昧？",
    "T25n1509_047:0397a29_0": "住是三昧於諸三昧不欺誑，是名無誑三昧。",
    "T25n1509_047:0397b01_1": "云何名攝諸法海三昧？",
    "T25n1509_047:0397b01_2": "住是三昧能攝諸三昧如大海水，是名攝諸法海三昧。",
    "T25n1509_047:0397b02_3": "云何名遍覆虛空三昧？",
    "T25n1509_047:0397b03_4": "住是三昧遍覆諸三昧如虛空，是名遍覆虛空三昧。",
    "T25n1509_047:0397b04_5": "云何名金剛輪三昧？",
    "T25n1509_047:0397b05_0": "住是三昧能持諸三昧分，是名金剛輪三昧。",
    "T25n1509_047:0397b06_0": "云何名斷寶三昧？",
    "T25n1509_047:0397b06_1": "住是三昧斷諸三昧煩惱垢，是名斷寶三昧。",
    "T25n1509_047:0397b07_2": "云何名能照三昧？",
    "T25n1509_047:0397b07_3": "住是三昧能以光明顯照諸三昧，是名能照三昧。",
    "T25n1509_047:0397b08_4": "云何名不求三昧？",
    "T25n1509_047:0397b09_5": "住是三昧無法可求，是名不求三昧。",
    "T25n1509_047:0397b10_6": "云何名無住三昧？",
    "T25n1509_047:0397b10_7": "住是三昧一切三昧中不見法住，是名無住三昧。",
    "T25n1509_047:0397b11_8": "云何名無心三昧？",
    "T25n1509_047:0397b12_9": "住是三昧心心數法不行，是名無心三昧。",
    "T25n1509_047:0397b13_10": "云何名淨燈三昧？",
    "T25n1509_047:0397b13_11": "住是三昧於諸三昧中作明如燈，是名淨燈三昧。",
    "T25n1509_047:0397b14_12": "云何名無邊明三昧？",
    "T25n1509_047:0397b15_13": "住是三昧與諸三昧作無邊明，是名無邊明三昧。",
    "T25n1509_047:0397b16_14": "云何名能作明三昧？",
    "T25n1509_047:0397b16_15": "住是三昧即時能為諸三昧作明，是名能作明三昧。",
    "T25n1509_047:0397b17_16": "云何名普照明三昧？",
    "T25n1509_047:0397b18_17": "住是三昧即能照諸三昧門，是名普照明三昧。",
    "T25n1509_047:0397b19_18": "云何名堅淨諸三昧三昧？",
    "T25n1509_047:0397b19_19": "住是三昧能堅淨諸三昧相，是名堅淨諸三昧三昧。",
    "T25n1509_047:0397b21_20": "云何名無垢明三昧？",
    "T25n1509_047:0397b21_21": "住是三昧能除諸三昧垢，亦能照一切三昧，是名無垢明三昧。",
    "T25n1509_047:0397b22_22": "云何名歡喜三昧？",
    "T25n1509_047:0397b23_23": "住是三昧能受諸三昧喜，是名歡喜三昧。",
    "T25n1509_047:0397b24_24": "云何名電光三昧？",
    "T25n1509_047:0397b24_25": "住是三昧照諸三昧如電光，是名電光三昧。",
    "T25n1509_047:0397b25_26": "云何名無盡三昧？",
    "T25n1509_047:0397b26_27": "住是三昧於諸三昧不見盡，是名無盡三昧。",
    "T25n1509_047:0397b27_28": "云何名威德三昧？",
    "T25n1509_047:0397b27_29": "住是三昧於諸三昧威德照然，是名威德三昧。",
    "T25n1509_047:0397b28_30": "云何名離盡三昧？",
    "T25n1509_047:0397b29_0": "住是三昧不見諸三昧盡，是名離盡三昧。",
    "T25n1509_047:0397b29_1": "云何名不動三昧？",
    "T25n1509_047:0397c01_2": "住是三昧令諸三昧不動不戲，是名不動三昧。",
    "T25n1509_047:0397c02_3": "云何名不退三昧？",
    "T25n1509_047:0397c02_4": "住是三昧能不見諸三昧退，是名不退三昧。",
    "T25n1509_047:0397c03_5": "云何名日燈三昧？",
    "T25n1509_047:0397c04_6": "住是三昧放光照諸三昧門，是名日燈三昧。",
    "T25n1509_047:0397c05_7": "云何名月淨三昧？",
    "T25n1509_047:0397c05_8": "住是三昧能除諸三昧闇，是名月淨三昧。",
    "T25n1509_047:0397c06_9": "云何名淨明三昧？",
    "T25n1509_047:0397c06_10": "住是三昧於諸三昧得四無礙智，是名淨明三昧。",
    "T25n1509_047:0397c08_11": "云何名能作明三昧？",
    "T25n1509_047:0397c08_12": "住是三昧，於諸三昧門能作明，是名能作明三昧。",
    "T25n1509_047:0397c09_13": "云何名作行三昧？",
    "T25n1509_047:0397c10_14": "住是三昧能令諸三昧各有所作，是名作行三昧。",
    "T25n1509_047:0397c11_15": "云何名知相三昧？",
    "T25n1509_047:0397c11_16": "住是三昧見諸三昧知相，是名知相三昧。",
    "T25n1509_047:0397c12_17": "云何名如金剛三昧？",
    "T25n1509_047:0397c13_0": "住是三昧能貫達諸法，亦不見達，是名如金剛三昧。",
    "T25n1509_047:0397c14_1": "云何名心住三昧？",
    "T25n1509_047:0397c14_2": "住是三昧，心不動不轉不惱，亦不念有是心，是名心住三昧。",
    "T25n1509_047:0397c15_3": "云何名普明三昧？",
    "T25n1509_047:0397c16_4": "住是三昧普見諸三昧明，是名普明三昧。",
    "T25n1509_047:0397c17_5": "云何名安立三昧？",
    "T25n1509_047:0397c17_6": "住是三昧，於諸三昧安立不動，是名安立三昧。",
    "T25n1509_047:0397c18_7": "云何名寶聚三昧？",
    "T25n1509_047:0397c19_8": "住是三昧普見諸三昧如見寶聚，是名寶聚三昧。",
    "T25n1509_047:0397c20_9": "云何名妙法印三昧？",
    "T25n1509_047:0397c20_10": "住是三昧能印諸三昧，以無印印故，是名妙法印三昧。",
    "T25n1509_047:0397c21_11": "云何名法等三昧？",
    "T25n1509_047:0397c22_12": "住是三昧觀諸法等、無法不等，是名法等三昧。",
    "T25n1509_047:0397c23_13": "云何名斷喜三昧？",
    "T25n1509_047:0397c23_14": "住是三昧斷一切法中喜，是名斷喜三昧。",
    "T25n1509_047:0397c24_15": "云何名到法頂三昧？",
    "T25n1509_047:0397c25_16": "住是三昧滅諸法闇，亦在諸三昧上，是名到法頂三昧。",
    "T25n1509_047:0397c26_17": "云何名能散三昧？",
    "T25n1509_047:0397c26_18": "住是三昧中能破散諸法，是名能散三昧。",
    "T25n1509_047:0397c27_19": "云何名分別諸法句三昧？",
    "T25n1509_047:0397c28_20": "住是三昧能分別諸三昧諸法句，是名分別諸法句三昧。",
    "T25n1509_047:0397c29_21": "云何名字等相三昧？",
    "T25n1509_047:0398a01_22": "住是三昧得諸三昧字等，是名字等相三昧。",
    "T25n1509_047:0398a02_23": "云何名離字三昧？",
    "T25n1509_047:0398a02_24": "住是三昧，諸三昧中乃至不見一字，是名離字三昧。",
    "T25n1509_047:0398a03_25": "云何名斷緣三昧？",
    "T25n1509_047:0398a04_26": "住是三昧斷諸三昧緣，是名斷緣三昧。",
    "T25n1509_047:0398a05_27": "云何名不壞三昧？",
    "T25n1509_047:0398a05_28": "住是三昧不得諸法變異，是名不壞三昧。",
    "T25n1509_047:0398a06_29": "云何名無種相三昧？",
    "T25n1509_047:0398a06_30": "住是三昧不見諸法種種，是名無種相三昧。",
    "T25n1509_047:0398a07_31": "云何名無處行三昧？",
    "T25n1509_047:0398a08_32": "住是三昧不見諸三昧處，是名無處行三昧。",
    "T25n1509_047:0398a09_33": "云何名離曚昧三昧？",
    "T25n1509_047:0398a09_34": "住是三昧離諸三昧微闇，是名離曚昧三昧。",
    "T25n1509_047:0398a10_35": "云何名無去三昧？",
    "T25n1509_047:0398a11_36": "住是三昧不見一切三昧去相，是名無去三昧。",
    "T25n1509_047:0398a12_37": "云何名不變異三昧？",
    "T25n1509_047:0398a12_38": "住是三昧不見諸三昧變異相，是名不變異三昧。",
    "T25n1509_047:0398a13_39": "云何名度緣三昧？",
    "T25n1509_047:0398a14_40": "住是三昧度一切三昧緣境界，是名度緣三昧。",
    "T25n1509_047:0398a15_41": "云何名集諸功德三昧？",
    "T25n1509_047:0398a15_42": "住是三昧集諸三昧功德，是名集諸功德三昧。",
    "T25n1509_047:0398a16_43": "云何名住無心三昧？",
    "T25n1509_047:0398a17_44": "住是三昧於諸三昧心不入，是名住無心三昧。",
    "T25n1509_047:0398a18_45": "云何名淨妙華三昧？",
    "T25n1509_047:0398a18_46": "住是三昧令諸三昧得淨妙如華，是名淨妙華三昧。",
    "T25n1509_047:0398a20_47": "云何名覺意三昧？",
    "T25n1509_047:0398a20_48": "住是三昧，諸三昧中得七覺分，是名覺意三昧。",
    "T25n1509_047:0398a21_49": "云何名無量辯三昧？",
    "T25n1509_047:0398a22_0": "住是三昧，於諸法中得無量辯，是名無量辯三昧。",
    "T25n1509_047:0398a23_1": "云何名無等等三昧？",
    "T25n1509_047:0398a23_2": "住是三昧，諸三昧中得無等等相，是名無等等三昧。",
    "T25n1509_047:0398a24_3": "云何名度諸法三昧？",
    "T25n1509_047:0398a25_4": "住是三昧，度一切三昧，是名度諸法三昧。",
    "T25n1509_047:0398a26_5": "云何名分別諸法三昧？",
    "T25n1509_047:0398a26_6": "住是三昧，諸三昧及諸法分別見，是名分別諸法三昧。",
    "T25n1509_047:0398a28_0": "云何名散疑三昧？",
    "T25n1509_047:0398a28_1": "住是三昧得散諸法疑，是名散疑三昧。",
    "T25n1509_047:0398a29_2": "云何名無住處三昧？",
    "T25n1509_047:0398a29_3": "住是三昧不見諸法住處，是名無住處三昧。",
    "T25n1509_047:0398b01_4": "云何名一莊嚴三昧？",
    "T25n1509_047:0398b02_5": "住是三昧終不見諸法二相，是名一莊嚴三昧。",
    "T25n1509_047:0398b03_6": "云何名生行三昧？",
    "T25n1509_047:0398b03_7": "住是三昧不見諸行生，是名生行三昧。",
    "T25n1509_047:0398b04_8": "云何名一行三昧？",
    "T25n1509_047:0398b05_0": "住是三昧不見諸三昧此岸、彼岸，是名一行三昧。",
    "T25n1509_047:0398b06_1": "云何名不一行三昧？",
    "T25n1509_047:0398b06_2": "住是三昧不見諸三昧一相，是名不一行三昧。",
    "T25n1509_047:0398b07_3": "云何名妙行三昧？",
    "T25n1509_047:0398b08_4": "住是三昧不見諸三昧二相，是名妙行三昧。",
    "T25n1509_047:0398b09_5": "云何名達一切有底散三昧？",
    "T25n1509_047:0398b09_6": "住是三昧入一切有一切三昧，智慧通達亦無所達，是名達一切有底散三昧。",
    "T25n1509_047:0398b11_7": "云何名入名語三昧？",
    "T25n1509_047:0398b12_0": "住是三昧入一切三昧名語，是名入名語三昧。",
    "T25n1509_047:0398b13_1": "云何名離音聲字語三昧？",
    "T25n1509_047:0398b13_2": "住是三昧不見諸三昧音聲字語，是名離音聲字語三昧。",
    "T25n1509_047:0398b14_3": "云何名然炬三昧？",
    "T25n1509_047:0398b15_4": "住是三昧威德照明如炬，是名然炬三昧。",
    "T25n1509_047:0398b16_5": "云何名淨相三昧？",
    "T25n1509_047:0398b16_6": "住是三昧淨諸三昧相，是名淨相三昧。",
    "T25n1509_047:0398b17_7": "云何名破相三昧？",
    "T25n1509_047:0398b18_0": "住是三昧不見諸三昧相，是名破相三昧。",
    "T25n1509_047:0398b18_1": "云何名一切種妙足三昧？",
    "T25n1509_047:0398b19_2": "住是三昧一切諸三昧種皆具足，是名一切種妙足三昧。",
    "T25n1509_047:0398b20_3": "云何名不喜苦樂三昧？",
    "T25n1509_047:0398b21_4": "住是三昧不見諸三昧苦樂，是名不喜苦樂三昧。",
    "T25n1509_047:0398b22_5": "云何名無盡相三昧？",
    "T25n1509_047:0398b22_6": "住是三昧不見諸三昧盡，是名無盡相三昧。",
    "T25n1509_047:0398b23_7": "云何名陀羅尼三昧？",
    "T25n1509_047:0398b24_8": "住是三昧能持諸三昧，是名陀羅尼三昧。",
    "T25n1509_047:0398b25_9": "云何名攝諸邪正相三昧？",
    "T25n1509_047:0398b25_10": "住是三昧於諸三昧不見邪正相，是名攝諸邪正相三昧。",
    "T25n1509_047:0398b27_11": "云何名滅憎愛三昧？",
    "T25n1509_047:0398b27_12": "住是三昧不見諸三昧憎愛，是名滅憎愛三昧。",
    "T25n1509_047:0398b28_13": "云何名逆順三昧？",
    "T25n1509_047:0398b29_14": "住是三昧，不見諸法、諸三昧逆順，是名逆順三昧。",
    "T25n1509_047:0398c01_15": "云何名淨光三昧？",
    "T25n1509_047:0398c01_16": "住是三昧不得諸三昧明垢，是名淨光三昧。",
    "T25n1509_047:0398c02_17": "云何名堅固三昧？",
    "T25n1509_047:0398c03_18": "住是三昧不得諸三昧不堅固，是名堅固三昧。",
    "T25n1509_047:0398c04_19": "云何名滿月淨光三昧？",
    "T25n1509_047:0398c04_20": "住是三昧諸三昧滿足如月十五日，是名滿月淨光三昧。",
    "T25n1509_047:0398c06_0": "云何名大莊嚴三昧？",
    "T25n1509_047:0398c06_1": "住是三昧大莊嚴成就諸三昧，是名大莊嚴三昧。",
    "T25n1509_047:0398c07_2": "云何名能照一切世三昧？",
    "T25n1509_047:0398c08_3": "住是三昧，諸三昧及一切法能照，是名能照一切世三昧。",
    "T25n1509_047:0398c09_4": "云何名三昧等三昧？",
    "T25n1509_047:0398c09_5": "住是三昧於諸三昧不得定亂相，是名三昧等三昧。",
    "T25n1509_047:0398c11_6": "云何名攝一切有諍無諍三昧？",
    "T25n1509_047:0398c11_7": "住是三昧能使諸三昧不分別有諍無諍，是名攝一切有諍無諍三昧。",
    "T25n1509_047:0398c13_8": "云何名不樂一切住處三昧？",
    "T25n1509_047:0398c14_9": "住是三昧不見諸三昧依處，是名不樂一切住處三昧。",
    "T25n1509_047:0398c15_10": "云何名如住定三昧？",
    "T25n1509_047:0398c15_11": "住是三昧不過諸三昧如相，是名如住定三昧。",
    "T25n1509_047:0398c16_12": "云何名壞身衰三昧？",
    "T25n1509_047:0398c17_13": "住是三昧不得身相，是名壞身衰三昧。",
    "T25n1509_047:0398c18_14": "云何名壞語如虛空三昧？",
    "T25n1509_047:0398c18_15": "住是三昧不見諸三昧語業如虛空，是名壞語如虛空三昧。",
    "T25n1509_047:0398c20_16": "云何名離著虛空不染三昧？",
    "T25n1509_047:0398c20_17": "住是三昧見諸法如虛空無礙亦不染，是名離著虛空不染三昧。",
    "T25n1509_047:0398c22_18": "「須菩提！",
    "T25n1509_047:0398c22_19": "是名菩薩摩訶薩摩訶衍。」",
    "T25n1509_047:0398c23_0": "【論】釋曰：上以十八空釋般若波羅蜜，今以百八三昧釋禪波羅蜜。",
    "T25n1509_047:0398c24_1": "百八三昧，佛自說其義，是時人利根故，皆得信解；今則不然，論者重釋其義，令得易解。",
    "T25n1509_047:0398c27_0": "首楞嚴三昧者，秦言健相，分別知諸三昧行相多少深淺，如大將知諸兵力多少。",
    "T25n1509_047:0398c28_1": "復次，菩薩得是三昧，諸煩惱魔及魔人無能壞者；譬如轉輪聖王主兵寶將，所往至處無不降伏。",
    "T25n1509_047:0399a02_2": "寶印三昧者，能印諸三昧。",
    "T25n1509_047:0399a02_3": "於諸寶中法寶是實寶，今世、後世乃至涅槃，能為利益。",
    "T25n1509_047:0399a04_0": "如經中說：「佛語比丘：『為汝說法，所說法者，所謂法印。』」",
    "T25n1509_047:0399a05_1": "法印，即是寶印，寶印即是三解脫門。",
    "T25n1509_047:0399a06_2": "復次，有人言：三法印名為寶印三昧，一切法無我，一切作法無常，寂滅涅槃——是三法印，一切人天無能如法壞者。",
    "T25n1509_047:0399a08_3": "入是三昧，能三種觀諸法，是名寶印。",
    "T25n1509_047:0399a09_4": "復次，般若波羅蜜是寶，是相應三昧名印，是名寶印。",
    "T25n1509_047:0399a10_5": "師子遊戲三昧者，菩薩得是三昧，於一切三昧中，出入、遲速皆得自在。",
    "T25n1509_047:0399a12_6": "譬如眾獸戲時，若見師子，率皆怖懾；師子戲時，自在無所畏難。",
    "T25n1509_047:0399a14_7": "復次，師子戲時，於諸群獸，強者則殺，伏者則放；菩薩亦如是，得是三昧，於諸外道，強者破之，信者度之。",
    "T25n1509_047:0399a16_8": "復次，師子遊戲者，如初品中說。",
    "T25n1509_047:0399a17_9": "菩薩入是三昧中，地為六反震動；令一切十方世界地獄湯冷，盲者得視，聾者得聽等。",
    "T25n1509_047:0399a19_10": "妙月三昧者，如月滿清淨，無諸翳障，能除夜闇；此三昧亦如是，菩薩入是三昧，能除諸法邪見、無明闇蔽等。",
    "T25n1509_047:0399a21_11": "月幢相三昧者，如大軍將幢以寶作月像，見此幢相，人皆隨從；菩薩入是三昧中，諸法通達無礙，皆悉隨從。",
    "T25n1509_047:0399a24_12": "出諸法三昧者，菩薩得是三昧，令諸三昧增長；譬如時雨，林木茂盛。",
    "T25n1509_047:0399a25_13": "觀頂三昧者，入是三昧中，能遍見諸三昧；如住山頂，悉見眾物。",
    "T25n1509_047:0399a27_14": "畢法性三昧者，法性無量無二，難可執持；入是三昧，必能得定相。",
    "T25n1509_047:0399a28_15": "譬如虛空，無能住者；得神足力，則能處之。",
    "T25n1509_047:0399b01_0": "畢幢相三昧者，入是三昧，則於諸三昧最為尊長；譬如軍將得幢，表其大相。",
    "T25n1509_047:0399b02_1": "金剛三昧者，譬如金剛，無物不陷。",
    "T25n1509_047:0399b03_2": "此三昧亦如是，於諸法無不通達，令諸三昧各得其用；如車璩、瑪瑙、琉璃，唯金剛能穿。",
    "T25n1509_047:0399b05_3": "入法印三昧者，如人入安隱國，有印得入，無印不得入；菩薩得是三昧，能入諸法實相中，所謂諸法畢竟空。",
    "T25n1509_047:0399b08_4": "三昧王安立三昧者，譬如大王安住正殿，召諸群臣，皆悉從命。",
    "T25n1509_047:0399b09_5": "菩薩入三昧王，放大光明，請召十方，無不悉集；又遣化佛，遍至十方。",
    "T25n1509_047:0399b11_6": "安立者，譬如國王安處正殿，身心坦然，無所畏懼。",
    "T25n1509_047:0399b12_7": "放光三昧者，常修火一切入故，生神通力，隨意放種種色光，隨眾生所樂，若熱、若冷、若不熱不冷。",
    "T25n1509_047:0399b14_8": "照諸三昧者，光明有二種：一者、色光，二者、智慧光。",
    "T25n1509_047:0399b16_9": "住是三昧中，照諸三昧，無有邪見、無明等。",
    "T25n1509_047:0399b17_10": "力進三昧者，先於諸法中得信等五種力，然後於諸三昧中得自在力。",
    "T25n1509_047:0399b18_11": "又雖住三昧，而常能神通變化，度諸眾生。",
    "T25n1509_047:0399b19_12": "高出三昧者，菩薩入是三昧，所有福德智慧皆悉增長；諸三昧性，從心而出。",
    "T25n1509_047:0399b21_13": "必入辯才三昧者，四無礙中，辭、辯相應三昧；菩薩得是三昧，悉知眾生語言次第，及經書名字等，悉能分別無礙。",
    "T25n1509_047:0399b24_0": "釋名字三昧者，諸法雖空，以名字辯諸法義，令人得解。",
    "T25n1509_047:0399b25_1": "觀方三昧者，於十方眾生，以慈悲憐愍，平等心觀。",
    "T25n1509_047:0399b26_2": "復次，方者，循道理名為得方；是三昧力故，於諸三昧得其道理，出入自在無礙。",
    "T25n1509_047:0399b28_3": "陀羅尼印三昧者，得是三昧者，能得分別諸三昧皆有陀羅尼。",
    "T25n1509_047:0399b29_4": "無誑三昧者，有三昧生愛、恚、無明、邪見等，是三昧於諸三昧都無迷悶之事。",
    "T25n1509_047:0399c02_5": "攝諸法海三昧者，如一切眾流皆歸於海，三乘法皆入是三昧中亦如是。",
    "T25n1509_047:0399c04_6": "又諸餘三昧皆入是三昧中，如四禪、四無色中攝諸解脫、九次第等，皆入其中。",
    "T25n1509_047:0399c06_7": "遍覆虛空三昧者，是虛空無量無邊；是三昧力，悉能遍覆虛空；或結加趺坐、或放光明、或以音聲充滿其中。",
    "T25n1509_047:0399c08_8": "金剛輪三昧者，如真金剛輪，所往無礙；得是三昧者，於諸法中所至無礙。",
    "T25n1509_047:0399c10_9": "復次，能分別諸三昧分界，故名輪；輪，分界也。",
    "T25n1509_047:0399c11_10": "斷寶三昧者，如有寶能淨治諸寶；是三昧亦如是，能除諸三昧煩惱垢。",
    "T25n1509_047:0399c13_11": "五欲垢易遣，諸三昧垢難却。",
    "T25n1509_047:0399c13_12": "能照三昧者，得是三昧，能以十種智慧照了諸法；譬如日出照閻浮提，事皆顯了。",
    "T25n1509_047:0399c15_13": "不求三昧者，觀諸法如幻化，三界愛斷故，都無所求。",
    "T25n1509_047:0399c17_14": "無住三昧者，是三昧名無住三昧；住是三昧中，觀諸法念念無常，無有住時。",
    "T25n1509_047:0399c18_15": "無心三昧者，即是滅盡定，或無想定。",
    "T25n1509_047:0399c19_16": "何以故？",
    "T25n1509_047:0399c20_0": "佛自說因緣：「入是三昧中，諸心心數法不行。」",
    "T25n1509_047:0399c21_1": "淨燈三昧者，燈名智慧燈，諸煩惱名垢；離是垢，慧則清淨。",
    "T25n1509_047:0399c22_2": "無邊明三昧者，無邊名無量無數。",
    "T25n1509_047:0399c23_3": "明有二種：一者、度眾生故，身放光明；二者、分別諸法總相、別相故，智慧光明。",
    "T25n1509_047:0399c25_0": "得是三昧，能照十方無邊世界及無邊諸法。",
    "T25n1509_047:0399c26_1": "能作明三昧者，於諸法能為作明，如闇中然炬。",
    "T25n1509_047:0399c27_2": "普照明三昧者，如轉輪聖王寶珠，於軍眾外，四邊各照一由旬；菩薩得是三昧，普照諸法種種門。",
    "T25n1509_047:0399c29_3": "堅淨諸三昧三昧者，菩薩得是三昧力故，令諸三昧清淨堅牢。",
    "T25n1509_047:0400a01_4": "無垢明三昧者，三解脫門相應三昧；得是三昧，離一切三昧垢，離一切無明、愛等，亦能照一切諸三昧。",
    "T25n1509_047:0400a04_5": "歡喜三昧者，得是三昧，於諸法生歡喜樂。",
    "T25n1509_047:0400a05_6": "何者是？",
    "T25n1509_047:0400a05_7": "有人言：初禪是。",
    "T25n1509_047:0400a05_8": "如佛說有四修定：一者、修是三昧，得現在歡喜樂；二者、修定得知見，見眾生生死；三者、修定得智慧分別；四者、修定得漏盡。",
    "T25n1509_047:0400a08_9": "復次，得是三昧，生無量無邊法歡喜樂。",
    "T25n1509_047:0400a09_10": "電光三昧者，如電暫現，行者得路；得是三昧者，無始世界來失道還得。",
    "T25n1509_047:0400a11_11": "無盡三昧者，得是三昧，滅諸法無常等相，即入不生不滅。",
    "T25n1509_047:0400a12_12": "威德三昧者，菩薩得是三昧，威德莊嚴。",
    "T25n1509_047:0400a13_13": "離盡三昧者，菩薩得是三昧，無量阿僧祇劫善本功德必得，果報不失故。",
    "T25n1509_047:0400a15_14": "不動三昧者，有人言：第四禪是不動。",
    "T25n1509_047:0400a16_15": "欲界中五欲故動，初禪中覺觀故動，二禪中喜多故動，三禪中樂多故動，四禪離出入息無諸動相故不動。",
    "T25n1509_047:0400a18_16": "有人言：四無色定是不動，離諸色故。",
    "T25n1509_047:0400a19_17": "有人言：滅盡定是不動，離心心數法故。",
    "T25n1509_047:0400a20_18": "有人言：知諸法實相，畢竟空智慧相應三昧故不動。",
    "T25n1509_047:0400a21_19": "得是三昧已，於一切三昧、一切法，都不戲論。",
    "T25n1509_047:0400a22_20": "不退三昧者，住是三昧，不見諸三昧退。",
    "T25n1509_047:0400a23_21": "論者言：菩薩住是三昧常不退轉，即是阿鞞跋致智慧相應三昧。",
    "T25n1509_047:0400a25_22": "不退者，不墮頂，如「不墮頂」義中說。",
    "T25n1509_047:0400a26_0": "日燈三昧者，得是三昧，能照一切諸法種種門及諸三昧；譬如日出能照一切閻浮提。",
    "T25n1509_047:0400a27_1": "月淨三昧者，如月從十六日漸減，至三十日都盡；凡夫人亦如是，諸善功德漸漸減盡，墮三惡道。",
    "T25n1509_047:0400b01_2": "如月從一日漸漸增長，至十五日光明清淨；菩薩亦如是，得是三昧，從發心來，世世漸增善根，乃至得無生法忍，授記，智慧清淨，利益眾生。",
    "T25n1509_047:0400b04_3": "又能破諸三昧中無明。",
    "T25n1509_047:0400b05_4": "淨明三昧者，明名慧，垢為礙。",
    "T25n1509_047:0400b05_5": "得是三昧者，於諸法無障礙；以是故，佛於此說：「住是三昧中，得四無礙智。」",
    "T25n1509_047:0400b07_6": "問曰：佛何以獨於此中說四無礙智？",
    "T25n1509_047:0400b08_7": "答曰：於三昧中無覺觀心，所可樂說與定相違，是事為難！",
    "T25n1509_047:0400b09_8": "此三昧力故，得四無礙智。",
    "T25n1509_047:0400b10_9": "「四無礙智」義，如先說。",
    "T25n1509_047:0400b10_10": "能作明三昧者，明即是智慧，諸智慧中，般若智慧最第一；是般若相應三昧能作明。",
    "T25n1509_047:0400b12_11": "作行三昧者，得是三昧力，能發起先所得諸三昧。",
    "T25n1509_047:0400b14_0": "知相三昧者，得是三昧，見一切諸三昧中有實智慧相。",
    "T25n1509_047:0400b15_1": "如金剛三昧者，得是三昧，以智慧能通達一切諸法，亦不見通達，用無所得故。",
    "T25n1509_047:0400b17_2": "問曰：三種三昧，何以皆言「金剛」？",
    "T25n1509_047:0400b17_3": "答曰：初言「金剛」，中言「金剛輪」，後言「如金剛」。",
    "T25n1509_047:0400b18_4": "「如金剛三昧」，佛說能貫穿一切諸法，亦不見是金剛三昧能通達諸三昧。",
    "T25n1509_047:0400b20_5": "「金剛輪三昧」者，得是三昧，即能持諸三昧輪。",
    "T25n1509_047:0400b21_6": "是皆佛自說義。",
    "T25n1509_047:0400b22_7": "論者言：「如金剛三昧」者，能破一切諸煩惱結使無有遺餘；譬如釋提桓因，手執金剛破阿修羅軍。",
    "T25n1509_047:0400b24_8": "即是學人末後心，從是心次第得三種菩提；聲聞菩提、辟支佛菩提、佛無上菩提。",
    "T25n1509_047:0400b26_9": "「金剛三昧」者，能破一切諸法，入無餘涅槃，更不受有；譬如真金剛，能破諸山，令滅盡無餘。",
    "T25n1509_047:0400b28_10": "「金剛輪」者，此三昧能破一切諸法，無遮無礙；譬如金剛輪轉時，無所不破，無所障礙。",
    "T25n1509_047:0400c01_11": "復次，初、金剛，二、金剛輪，三、如金剛，名字分別，佛說其義亦異；論者釋其因緣亦異，不應致難。",
    "T25n1509_047:0400c03_12": "心住三昧者，心相輕疾，遠逝無形，難制難持，常是動相；如獼猴子，又如掣電，亦如蛇舌。",
    "T25n1509_047:0400c05_13": "得是三昧故，能攝令住；乃至天欲，心不動轉，何況人欲！",
    "T25n1509_047:0400c06_14": "普明三昧者，得是三昧，於一切法見光明相，無黑闇相。",
    "T25n1509_047:0400c08_15": "如晝所見，夜亦如是；如見前，見後亦爾；如見上，見下亦爾，心中無礙。",
    "T25n1509_047:0400c10_0": "修是三昧故，得天眼通，普見光明，了了無礙。",
    "T25n1509_047:0400c11_1": "善修是神通故，得成慧眼，普照諸法，所見無礙。",
    "T25n1509_047:0400c12_2": "安立三昧者，得是三昧者，一切諸功德善法中安立牢固；如須彌山在大海，安立不動。",
    "T25n1509_047:0400c14_3": "寶聚三昧者，得是三昧，所有國土悉成七寶。",
    "T25n1509_047:0400c15_4": "問曰：此是肉眼所見？",
    "T25n1509_047:0400c15_5": "禪定所見？",
    "T25n1509_047:0400c15_6": "答曰：天眼、肉眼皆能見。",
    "T25n1509_047:0400c16_7": "何以故？",
    "T25n1509_047:0400c16_8": "外六塵不定故；行者常修習禪定，是故能轉本相。",
    "T25n1509_047:0400c17_9": "妙法印三昧者，妙法名諸佛菩薩深功德智慧；得是三昧，得諸深妙功德智慧。",
    "T25n1509_047:0400c19_10": "法等三昧者，等有二種：眾生等、法等。",
    "T25n1509_047:0400c20_11": "法等相應三昧，名為法等。",
    "T25n1509_047:0400c21_12": "斷喜三昧者，得是三昧，觀諸法無常、苦、空、無我、不淨等，心生厭離；十想中，一切世間不可樂想相應三昧是。",
    "T25n1509_047:0400c23_13": "到法頂三昧者，法名菩薩法，所謂六波羅蜜；到般若波羅蜜中，得方便力，到法山頂。",
    "T25n1509_047:0400c25_14": "得是三昧，能住是法山頂，諸無明煩惱不能動搖。",
    "T25n1509_047:0400c26_15": "能散三昧者，得是三昧，能破散諸法；散空相應三昧是。",
    "T25n1509_047:0400c28_0": "分別諸法句三昧者，得是三昧，能分別一切諸法語言字句，為眾生說辭無滯礙，樂說相應三昧是。",
    "T25n1509_047:0401a01_1": "字等相三昧者，得是三昧，觀諸字諸語皆悉平等；呵詈、讚歎，無有憎愛。",
    "T25n1509_047:0401a03_0": "離字三昧者，得是三昧，不見字在義中，亦不見義在字中。",
    "T25n1509_047:0401a04_1": "斷緣三昧者，得是三昧，若內若外，樂中不生喜，苦中不生瞋，不苦不樂中不生捨心。",
    "T25n1509_047:0401a06_2": "於此三受遠離不著，心則歸滅；心若滅，緣亦斷。",
    "T25n1509_047:0401a07_3": "不壞三昧者，緣法性畢竟空相應三昧，戲論不能破，無常不能轉，先已壞故。",
    "T25n1509_047:0401a09_4": "無種三昧者，得是三昧，不見諸法種種相，但見一相，所謂無相。",
    "T25n1509_047:0401a10_5": "無處行三昧者，得是三昧，知三毒火然三界故，心不依止；涅槃畢竟空故，亦不依止。",
    "T25n1509_047:0401a12_6": "離曚昧三昧者，得是三昧，於諸三昧中，微翳無明等悉皆除盡。",
    "T25n1509_047:0401a14_7": "無去三昧者，得是三昧，不見一切法來去相。",
    "T25n1509_047:0401a15_8": "不變異三昧者，得是三昧，觀一切諸法，因不變為果，如乳不變作酪；諸法皆住自相，不動故。",
    "T25n1509_047:0401a17_9": "度緣三昧者，得是三昧，於六塵中諸煩惱盡滅，度六塵大海，亦能過一切三昧緣生智慧。",
    "T25n1509_047:0401a19_10": "集諸功德三昧者，得是三昧，集諸功德，從信至智慧，初夜、後夜修習不息；如日月運轉，初不休息。",
    "T25n1509_047:0401a22_11": "住無心三昧者，入是三昧中，不隨心，但隨智慧，至諸法實相中住。",
    "T25n1509_047:0401a23_12": "淨妙華三昧者，如樹華敷開，令樹嚴飾；得是三昧，諸三昧中，開諸功德華以自莊嚴。",
    "T25n1509_047:0401a25_13": "覺意三昧者，得是三昧，令諸三昧變成無漏，與七覺相應；譬如石汁一斤，能變千斤銅為金。",
    "T25n1509_047:0401a27_14": "無量辯三昧者，即是樂說辯。",
    "T25n1509_047:0401a28_15": "得是三昧力故，乃至樂說一句，無量劫而不窮盡。",
    "T25n1509_047:0401a29_16": "無等等三昧者，得是三昧，觀一切眾生皆如佛，觀一切法皆同佛法；無等等般若波羅蜜相應是。",
    "T25n1509_047:0401b02_17": "度諸法三昧者，得是三昧，入三解脫門，過出三界，度三乘眾生。",
    "T25n1509_047:0401b04_18": "分別諸法三昧者，即是分別慧相應三昧。",
    "T25n1509_047:0401b05_19": "得是三昧，分別諸法善、不善，有漏、無漏，有為、無為等相。",
    "T25n1509_047:0401b06_20": "散疑三昧者，有人言：即是見諦道中無相三昧；疑結，見諦智相應三昧斷故。",
    "T25n1509_047:0401b08_21": "有人言：菩薩無生法忍相應三昧是。",
    "T25n1509_047:0401b09_22": "時，一切法中疑網悉斷，見十方諸佛，得一切諸法實相。",
    "T25n1509_047:0401b10_23": "有人言：無礙解脫相應三昧是。",
    "T25n1509_047:0401b11_24": "諸佛得是三昧已，於諸法中無疑，無近、無遠，皆如觀掌中。",
    "T25n1509_047:0401b12_25": "無住處三昧者，即是無受智慧相應三昧。",
    "T25n1509_047:0401b13_26": "得是三昧，不見一切諸法定有住處。",
    "T25n1509_047:0401b14_27": "一莊嚴三昧者，得是三昧，觀諸法皆一；或一切法有相故一，或一切法無故一，或一切法空故一，如是等無量皆一。",
    "T25n1509_047:0401b17_28": "以一相智慧莊嚴是三昧，故言一莊嚴。",
    "T25n1509_047:0401b18_29": "生行三昧者，行名觀，得是三昧，能觀種種行相、入相、住相、出相；又是行皆空，亦不可見。",
    "T25n1509_047:0401b20_30": "一行三昧者，是三昧常一行畢竟空相應三昧中，更無餘行次第；如無常行中次有苦行，苦行中次有無我行。",
    "T25n1509_047:0401b22_31": "又菩薩於是三昧，不見此岸，不見彼岸。",
    "T25n1509_047:0401b23_32": "諸三昧入相為此岸，出相為彼岸；初得相為此岸，滅相為彼岸。",
    "T25n1509_047:0401b25_33": "不一行三昧者，與上一行相違者是，所謂諸餘觀行。",
    "T25n1509_047:0401b26_34": "妙行三昧者，即是畢竟空相應三昧，乃至不見不二相，一切戲論不能破。",
    "T25n1509_047:0401b28_35": "達一切有底散三昧者，「有」名三有；「底」者，非有想非無想，以難到故名底。",
    "T25n1509_047:0401b29_36": "「達」者，以無漏智慧，乃至離非有想非無想，入無餘涅槃，三界五眾散滅。",
    "T25n1509_047:0401c02_37": "復次，菩薩得是不生不滅智慧，一切諸有通達散壞，皆無所有。",
    "T25n1509_047:0401c03_38": "入名語三昧者，得是三昧，識一切眾生、一切物、一切法名字，亦能以此名字語化人；一切語言，無不解了，皆有次第。",
    "T25n1509_047:0401c06_39": "離音聲字語三昧者，得是三昧，觀一切諸法皆無音聲語言，常寂滅相。",
    "T25n1509_047:0401c08_40": "然炬三昧者，如捉炬夜行，不墮險處；菩薩得是三昧，以智慧炬，於諸法中無錯、無著。",
    "T25n1509_047:0401c10_41": "淨相三昧者，得是三昧，能清淨具足莊嚴三十二相，又能如法觀諸法總相、別相，亦能觀諸法無相清淨，所謂空、無相、無作，如〈相品〉是中廣說。",
    "T25n1509_047:0401c13_42": "破相三昧者，得是三昧，不見一切法相，何況諸三昧相！",
    "T25n1509_047:0401c14_43": "得是無相三昧。",
    "T25n1509_047:0401c15_44": "一切種妙足三昧者，得是三昧，以諸功德具足莊嚴，所謂好姓、好家、好身、好眷屬，禪定、智慧，皆悉具足清淨。",
    "T25n1509_047:0401c17_45": "不喜苦樂三昧者，得是三昧，觀世間樂多過多患、虛妄顛倒、非可愛樂；觀世間苦如病、如箭入身，心不喜樂。",
    "T25n1509_047:0401c20_46": "以一切法虛誑故，不求其樂。",
    "T25n1509_047:0401c21_0": "何以故？",
    "T25n1509_047:0401c21_1": "異時變為苦；樂尚不喜，何況於苦！",
    "T25n1509_047:0401c22_0": "無盡相三昧者，得是三昧，觀一切法無壞無盡。",
    "T25n1509_047:0401c23_1": "問曰：若爾者，云何不墮常邊？",
    "T25n1509_047:0401c23_2": "答曰：如菩薩雖觀無常，不墮滅中；若觀不盡，不墮常中；此二相於諸法中皆不可得。",
    "T25n1509_047:0401c26_0": "有因緣故修行，所謂為罪福不失故言常，離著故言無常。",
    "T25n1509_047:0401c27_1": "陀羅尼三昧者，得是三昧力故，聞持等諸陀羅尼，皆自然得。",
    "T25n1509_047:0401c28_2": "攝諸邪正相三昧者，得是三昧，不見三聚眾生，所謂正定、邪定、不定，都無所棄，一心攝取。",
    "T25n1509_047:0402a01_3": "又於諸法不見定正相、定邪相，諸法無定相故。",
    "T25n1509_047:0402a03_4": "滅憎愛三昧者，得是三昧，可喜法中不生愛，可憎法中不生瞋。",
    "T25n1509_047:0402a04_5": "逆順三昧者，得是三昧，於諸法中逆順自在；能破諸邪逆眾生，能順可化眾生。",
    "T25n1509_047:0402a06_6": "又離著故，破一切法；善根增長故，成一切法；亦不見諸法逆順，是事亦不見，以無所有故。",
    "T25n1509_047:0402a08_7": "淨光三昧者，得是三昧，一切法中諸煩惱垢不可得；不可得故，諸三昧皆清淨。",
    "T25n1509_047:0402a10_8": "堅固三昧者，有人言：金剛三昧是，堅固不壞故。",
    "T25n1509_047:0402a11_9": "有人言：金剛非。",
    "T25n1509_047:0402a11_10": "所以者何？",
    "T25n1509_047:0402a12_11": "金剛亦易破故。",
    "T25n1509_047:0402a12_12": "是諸法實相智相應三昧不可破如虛空，以是故言牢固。",
    "T25n1509_047:0402a13_13": "滿月淨光三昧者，得是三昧，所言清淨，無諸錯謬。",
    "T25n1509_047:0402a15_14": "如秋時，虛空清淨，月滿、光明、涼樂、可樂，無諸可惡。",
    "T25n1509_047:0402a16_15": "菩薩亦如是，修諸功德故，如月滿；破無明闇故，淨智光明具足；滅愛恚等火故，清涼功德具足；大利益眾生故，可樂。",
    "T25n1509_047:0402a19_0": "大莊嚴三昧者，見十方如恒河沙等世界，以七寶華香莊嚴，佛處其中，如是等清淨莊嚴。",
    "T25n1509_047:0402a21_1": "得是三昧故，一時莊嚴諸功德；又觀此莊嚴空無所有，心無所著。",
    "T25n1509_047:0402a22_2": "能照一切世間三昧者，得是三昧故，能照三種世間：眾生世間、住處世間、五眾世間。",
    "T25n1509_047:0402a24_3": "三昧等三昧者，得是三昧，觀諸三昧皆一等，所謂攝心相。",
    "T25n1509_047:0402a25_4": "是三昧皆得因緣生，有為作法，無深淺；得是三昧，皆悉平等，是名為等。",
    "T25n1509_047:0402a27_5": "與餘法亦等無異，以是故義中說，一切法中定亂相不可得。",
    "T25n1509_047:0402a29_6": "攝一切有諍無諍三昧者，得是三昧，不見是法如是相、是法不如是相；不分別諸法有諍無諍，於一切法中通達無礙。",
    "T25n1509_047:0402b02_7": "於眾生中亦無好醜諍論，但隨眾生心行而度脫之。",
    "T25n1509_047:0402b04_8": "得是三昧故，於諸三昧皆隨順不逆。",
    "T25n1509_047:0402b05_9": "不樂一切住處三昧者，得是三昧，不樂住世間，不樂住非世間。",
    "T25n1509_047:0402b06_10": "以世間無常過故不樂；非世間中無一切法，是大可畏處，不應生樂。",
    "T25n1509_047:0402b08_11": "如住定三昧者，得是三昧故，知一切法如實相，不見有法過是如者。",
    "T25n1509_047:0402b09_12": "「如」義，如先說。",
    "T25n1509_047:0402b10_13": "壞身衰三昧者，血、肉、筋、骨等和合故名為身；是身多患，常與飢、寒、冷、熱等諍，是名身衰。",
    "T25n1509_047:0402b12_14": "得是三昧故，以智慧力，分分破壞身衰相，乃至不見不可得相。",
    "T25n1509_047:0402b13_15": "壞語如虛空三昧者，語名內有風發，觸七處故有聲，依聲故有語。",
    "T25n1509_047:0402b15_16": "觀如是語言因緣故，能壞語言，不生我相及以愛憎。",
    "T25n1509_047:0402b16_17": "有人言：二禪無覺觀，是壞語三昧，賢聖默然故。",
    "T25n1509_047:0402b17_18": "有人言：無色定三昧，彼中無身，離一切色故。",
    "T25n1509_047:0402b18_19": "有人言：但是諸菩薩三昧，能破先世結業因緣不淨身而受法身，隨可度眾生種種現形。",
    "T25n1509_047:0402b20_20": "離著虛空不染三昧者，菩薩行般若波羅蜜，觀諸法畢竟空，不生不滅，如虛空，無物可喻。",
    "T25n1509_047:0402b23_0": "鈍根菩薩著此虛空；得此三昧故，離著虛空等諸法，亦不染著是三昧。",
    "T25n1509_047:0402b24_1": "如人沒在泥中，有人挽出，鎖腳為奴；如有三昧能離著虛空，而復著此三昧亦如是。",
    "T25n1509_047:0402b26_2": "今是三昧能離著虛空，亦自離著。",
    "T25n1509_047:0402b27_3": "問曰：佛多說「諸三昧」，汝何以但說「諸法」？",
    "T25n1509_047:0402b28_4": "答曰：佛多說果報，論者合因緣果報說。",
    "T25n1509_047:0402b29_5": "譬如人觀身不淨，得不淨三昧；身是因緣，三昧是果。",
    "T25n1509_047:0402c01_6": "又如人觀五眾無常、苦、空等，得七覺意三昧，能生八聖道、四沙門果。",
    "T25n1509_047:0402c03_7": "復次，佛應適眾生故，但說一法；論者廣說，分別諸事。",
    "T25n1509_047:0402c04_8": "譬如一切有漏皆是苦因，而佛但說愛；一切煩惱滅，名滅諦，佛但說愛盡。",
    "T25n1509_047:0402c06_9": "是菩薩於諸觀行中必不疑，於諸三昧未了故，佛但說三昧；論者說諸法，一切三昧皆已在中。",
    "T25n1509_047:0402c08_10": "是諸三昧末後，皆應言用無所得，以同般若故。",
    "T25n1509_047:0402c09_11": "如是等無量無邊三昧和合，名為摩訶衍。",
    "T25n1509_047:0402c11_0": "大智度論卷第四十七"
}