{
    "T08n0231_005:0711b12_0": "勝天王般若波羅蜜經卷第五",
    "T08n0231_005:0711b14_0": "陳優禪尼國王子月婆首那譯",
    "T08n0231_005:0711b15_0": "無所得品第八",
    "T08n0231_005:0711b16_0": "爾時，眾中有一菩薩摩訶薩，名須真胝，白勝天王言：「如來為大王授記乎？」",
    "T08n0231_005:0711b17_1": "勝天王答善思惟菩薩言：「善男子！",
    "T08n0231_005:0711b18_2": "我授記如夢相。」",
    "T08n0231_005:0711b18_3": "又問：「大王！",
    "T08n0231_005:0711b19_4": "如此授記當得何法？」",
    "T08n0231_005:0711b19_5": "答曰：「善男子！",
    "T08n0231_005:0711b19_6": "佛授我記，竟無所得。」",
    "T08n0231_005:0711b20_7": "又問：「無所得者為是何法？」",
    "T08n0231_005:0711b20_8": "答曰：「不得眾生、壽者、人、養育，陰，界，入悉無所得。",
    "T08n0231_005:0711b22_0": "若善不善，若染若淨，若有漏若無漏，若世間若出世間，若有為若無為，若生死若涅槃，悉無所得。」",
    "T08n0231_005:0711b24_1": "又問：「若無所得，用受記為？」",
    "T08n0231_005:0711b24_2": "答曰：「善男子！",
    "T08n0231_005:0711b25_3": "無所得故則得受記。」",
    "T08n0231_005:0711b25_4": "又問：「若如大王所說義者，則有二智：一、無所得，二、得受記。」",
    "T08n0231_005:0711b26_5": "答曰：「若有二者則無授記。",
    "T08n0231_005:0711b27_6": "何以故？",
    "T08n0231_005:0711b27_7": "佛智無二。",
    "T08n0231_005:0711b27_8": "諸佛世尊以不二智受菩薩記。」",
    "T08n0231_005:0711b28_9": "又問：「若智不二，云何而有授記、得記？」",
    "T08n0231_005:0711b29_10": "答曰：「得記、授記，其際不二。」",
    "T08n0231_005:0711c01_11": "又問：「不二際者，云何有記？」",
    "T08n0231_005:0711c01_12": "答曰：「通達不二際即是受記。」",
    "T08n0231_005:0711c02_13": "又問：「大王住何際中而得授記？」",
    "T08n0231_005:0711c03_14": "答曰：「住我際得授記，住眾生際、壽命際、人際得授記。」",
    "T08n0231_005:0711c04_15": "又問：「我際當於何求？」",
    "T08n0231_005:0711c04_16": "答曰：「當於如來解脫際求。」",
    "T08n0231_005:0711c05_17": "又問：「如來解脫際復於何求？」",
    "T08n0231_005:0711c06_18": "答曰：「當於無明有愛際求。」",
    "T08n0231_005:0711c06_19": "又問：「無明有愛當於何求？」",
    "T08n0231_005:0711c07_20": "答曰：「當於畢竟不生際求。」",
    "T08n0231_005:0711c08_0": "又問：「畢竟不生際當於何求？」",
    "T08n0231_005:0711c08_1": "答曰：「當於無知際求。」",
    "T08n0231_005:0711c09_2": "又問：「無知者為無所知，云何於此際求？」",
    "T08n0231_005:0711c10_3": "答曰：「若有所知，求不可得，以無知故於此際求。」",
    "T08n0231_005:0711c11_4": "又問：「此際無言，云何可求？」",
    "T08n0231_005:0711c11_5": "答曰：「以言語斷，是故可求。」",
    "T08n0231_005:0711c12_6": "又問：「云何言語斷？」",
    "T08n0231_005:0711c12_7": "答曰：「諸法依義不依語。」",
    "T08n0231_005:0711c13_8": "又問：「云何依義？」",
    "T08n0231_005:0711c13_9": "答曰：「不見義相。」",
    "T08n0231_005:0711c14_10": "又問：「云何不見？」",
    "T08n0231_005:0711c14_11": "答曰：「不生分別義是可依，我為能依，無此二事故名通達。」",
    "T08n0231_005:0711c15_12": "又問：「若不見義，此何所求？」",
    "T08n0231_005:0711c16_13": "答曰：「不見不取，故名為求。」",
    "T08n0231_005:0711c17_14": "又問：「若法可求，即是有求。」",
    "T08n0231_005:0711c17_15": "答曰：「不爾！",
    "T08n0231_005:0711c18_16": "夫求法者是無所求。",
    "T08n0231_005:0711c18_17": "何以故？",
    "T08n0231_005:0711c18_18": "若是可求則為非法。」",
    "T08n0231_005:0711c19_19": "又問：「何者是法？」",
    "T08n0231_005:0711c19_20": "答曰：「法無文字亦離言語。」",
    "T08n0231_005:0711c20_21": "又問：「離文言中，何者是法？」",
    "T08n0231_005:0711c20_22": "答曰：「文言性離，心行處滅，是名為法。",
    "T08n0231_005:0711c21_23": "一切諸法皆不可說，其不可說亦不可說。",
    "T08n0231_005:0711c22_24": "善男子！",
    "T08n0231_005:0711c22_25": "若有所說，即是虛妄，中無實法。」",
    "T08n0231_005:0711c23_26": "又問：「諸佛菩薩常有言說，皆虛妄乎？」",
    "T08n0231_005:0711c24_27": "答曰：「諸佛菩薩從始至終不說一字，云何虛妄？」",
    "T08n0231_005:0711c25_28": "又問：「若有所說，云何過咎？」",
    "T08n0231_005:0711c26_29": "答曰：「謂言語過。」",
    "T08n0231_005:0711c26_30": "又問：「言語何咎？」",
    "T08n0231_005:0711c26_31": "答曰：「謂思量過。」",
    "T08n0231_005:0711c27_32": "又問：「何法無咎？」",
    "T08n0231_005:0711c27_33": "答曰：「無說所說，不見二相，是則無咎。」",
    "T08n0231_005:0711c28_34": "又問：「過何為本？」",
    "T08n0231_005:0711c29_0": "答曰：「能執為本。」",
    "T08n0231_005:0711c29_1": "又問：「執何為本？」",
    "T08n0231_005:0711c29_2": "答曰：「著心為本。」",
    "T08n0231_005:0712a01_3": "又問：「著何為本？」",
    "T08n0231_005:0712a01_4": "答曰：「虛妄分別。」",
    "T08n0231_005:0712a01_5": "又問：「虛妄分別以何為本？」",
    "T08n0231_005:0712a02_6": "答曰：「攀緣為本。」",
    "T08n0231_005:0712a02_7": "又問：「何所攀緣？」",
    "T08n0231_005:0712a03_8": "答曰：「緣色、聲、香、味、觸、法。」",
    "T08n0231_005:0712a03_9": "又問：「云何不緣？」",
    "T08n0231_005:0712a04_10": "答曰：「若離愛、取則無所緣。",
    "T08n0231_005:0712a04_11": "以是義故，如來常說諸法平等。」",
    "T08n0231_005:0712a05_12": "說此法門時，眾中五千比丘得遠塵離垢法眼淨，一萬二千菩薩得無生法忍，無量無邊眾生發阿耨多羅三藐三菩提心。",
    "T08n0231_005:0712a08_13": "爾時，勝天王即從座起，偏袒右肩右膝著地，合掌向佛頭面作禮，而白佛言：「世尊！",
    "T08n0231_005:0712a10_14": "善男子、善女人，聞是般若波羅蜜，云何未發阿耨多羅三藐三菩提心者即能發心，皆悉成就得不退轉，行常勝進而無墮落？」",
    "T08n0231_005:0712a12_15": "佛告勝天王言：「大王！",
    "T08n0231_005:0712a13_16": "諦聽，善思念之，當為王說。",
    "T08n0231_005:0712a14_17": "善男子、善女人，聞般若波羅蜜，行得勝進，無有退墮。」",
    "T08n0231_005:0712a15_18": "勝天王言：「善哉，世尊！",
    "T08n0231_005:0712a15_19": "唯然願聞。」",
    "T08n0231_005:0712a16_0": "佛告勝天王言：「大王！",
    "T08n0231_005:0712a16_1": "若善男子、善女人，聞般若波羅蜜，以清淨意發阿耨多羅三藐三菩提心，具足正信、親近賢聖、樂聞正法，遠離嫉妬，無有慳悋，常修寂靜，好行布施，心無隔礙恒離穢濁，正信業果，心不疑惑知黑白報，設為身命，不應作者終不為之。",
    "T08n0231_005:0712a21_2": "大王！",
    "T08n0231_005:0712a21_3": "善男子、善女人，如是行般若波羅蜜，則遠離殺生、不與取、邪婬、妄語、兩舌、惡口、綺語、貪、瞋、邪見，心常繫念此十善法。",
    "T08n0231_005:0712a24_4": "「大王！",
    "T08n0231_005:0712a24_5": "善男子、善女人行般若波羅蜜，以方便力，若見沙門、婆羅門，正行精進戒品清潔，多聞解義常起正念，心性調伏寂靜不散，口恒愛語遠離諸惡不善之法，修習眾善，不自矜高於他不下，不作惡口及無義語，不捨念處其心調直，能斷有流，善拔毒箭，捨離重擔，超出有難已度後有。",
    "T08n0231_005:0712b01_6": "大王！",
    "T08n0231_005:0712b02_7": "善男子、善女人行般若波羅蜜，若見如是菩薩摩訶薩，則應親近依止是人為善知識。",
    "T08n0231_005:0712b04_8": "菩薩摩訶薩以方便力而為說法：『善男子！",
    "T08n0231_005:0712b05_9": "施得大富，持戒生天，聽法大智。』",
    "T08n0231_005:0712b05_10": "又復告言：『此是布施，此是施報；此是嫉妬，是嫉妬報；此是忍辱，是忍辱報；此是精進，是精進報；此是禪定，是禪定報；此是般若，是般若報；此是愚癡，是愚癡報；是身善業，身善業報；是身惡業，身惡業報；是口善業，口善業報，是口惡業，口惡業報；是意善業，意善業報；是意惡業，意惡業報。",
    "T08n0231_005:0712b12_11": "諸善男子、善女人，此法應作，此不應作，若如是修致長夜樂，不如是作得長夜苦。』",
    "T08n0231_005:0712b14_12": "「大王！",
    "T08n0231_005:0712b14_13": "善男子、善女人，以方便力親近善知識，得聞如是次第說法。",
    "T08n0231_005:0712b15_14": "菩薩摩訶薩若知彼人是法器者，則應為說甚深般若波羅蜜，所謂空、無相、無願、無作，無生無滅，無我、無眾生、無命、無人，而說甚深因緣法——因此法彼法生，此法滅彼法滅——所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱；無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死憂悲苦惱滅。",
    "T08n0231_005:0712b26_15": "「大王！",
    "T08n0231_005:0712b26_16": "菩薩摩訶薩行般若波羅蜜，以方便力作如是說，於真實中無有一法可生可滅。",
    "T08n0231_005:0712b28_17": "何以故？",
    "T08n0231_005:0712b28_18": "世間諸法皆因緣生，無我、作者，因緣和合，無一實法受生滅者；虛妄分別，於三界中但有假名，隨業煩惱而受果報。",
    "T08n0231_005:0712c01_19": "若以般若波羅蜜如實觀察一切諸法，無生無滅，無作、受者，若法無作是亦無行，則於諸法心無所著，謂不著色、受、想、行、識，不著眼色識，不著意法識。",
    "T08n0231_005:0712c05_20": "大王！",
    "T08n0231_005:0712c05_21": "菩薩摩訶薩作如是說，一切諸法自性空離，不取不著。",
    "T08n0231_005:0712c06_22": "善男子、善女人，因如是說則無退失。",
    "T08n0231_005:0712c07_23": "「大王！",
    "T08n0231_005:0712c07_24": "菩薩摩訶薩行般若波羅蜜，樂見諸佛，樂聞正法，不墮卑賤，在所生處不離見佛，聽受正法，供養眾僧，面見諸佛，勇猛精進志求正法，不著有為，妻子、僕隷、生生所資，悉不貪著不染諸欲。",
    "T08n0231_005:0712c11_25": "常依正教憶念諸佛，離俗出家如聞修行，轉為他說心無求望，見聽法眾常生大慈，一切眾生而起大悲，多聞廣學不惜身命，少欲知足常樂遠離，但採義理不滯言辭，說法修行不為自身，唯化眾生得無上樂——所謂佛智。",
    "T08n0231_005:0712c16_26": "「大王！",
    "T08n0231_005:0712c16_27": "菩薩摩訶薩行般若波羅蜜，如是修行，遠離放逸攝護諸根，若眼見色不著色相，如實觀察此色過患，耳聲、鼻香、舌味、身觸、意法亦爾。",
    "T08n0231_005:0712c19_28": "若縱諸根名為放逸，若能攝護名不放逸。",
    "T08n0231_005:0712c20_29": "菩薩摩訶薩行般若波羅蜜，調伏自心、將護他意，名不放逸；遠離貪欲，心順善法，覺觀瞋癡不善根本，身惡口惡及以邪念，一切不善皆悉遠離名不放逸。",
    "T08n0231_005:0712c24_30": "菩薩摩訶薩行般若波羅蜜，心常正念，名不放逸。",
    "T08n0231_005:0712c25_31": "「大王。",
    "T08n0231_005:0712c25_32": "菩薩摩訶薩行般若波羅蜜，一切諸法信為其首，正信之人不生惡趣，心不行惡，聖人所讚。",
    "T08n0231_005:0712c27_33": "大王！",
    "T08n0231_005:0712c27_34": "菩薩摩訶薩行般若波羅蜜，如法修行，在在生處常得值佛，遠離二乘安住正道，得大自在成就大事——如來正智。",
    "T08n0231_005:0713a01_35": "菩薩摩訶薩行般若波羅蜜，欲求安樂，當勤隨順薩婆若路。",
    "T08n0231_005:0713a02_36": "「大王！",
    "T08n0231_005:0713a02_37": "今此大眾得聞深般若波羅蜜，已於過去無量百千萬劫，供養諸佛，修習善根，是故應當勤加精進，勿令退失。",
    "T08n0231_005:0713a05_38": "大王！",
    "T08n0231_005:0713a05_39": "若天若人，能制諸根不著五欲，遠離世間常修出世，三業清淨習助道法，名不放逸。",
    "T08n0231_005:0713a07_40": "大王！",
    "T08n0231_005:0713a07_41": "菩薩摩訶薩行般若波羅蜜，正信具足心不放逸，勤修精進令得勝法，名不放逸。",
    "T08n0231_005:0713a09_42": "大王！",
    "T08n0231_005:0713a09_43": "菩薩摩訶薩欲具正信，心不放逸，精進正念，當學般若波羅蜜。",
    "T08n0231_005:0713a10_44": "因是念智，能速成就阿耨多羅三藐三菩提法。",
    "T08n0231_005:0713a11_45": "「大王！",
    "T08n0231_005:0713a11_46": "菩薩摩訶薩行般若波羅蜜，具足正信，心不放逸，勤修精進即得正念，用是念智知有知無。",
    "T08n0231_005:0713a13_47": "云何有無？",
    "T08n0231_005:0713a14_48": "若修正行得正解脫，是名為有；若修邪行得正解脫，是名為無。",
    "T08n0231_005:0713a15_49": "眼、耳、鼻、舌、身、意，世諦為有；真實中無。",
    "T08n0231_005:0713a16_50": "菩薩摩訶薩勤修精進能得菩提，是名為有；懶惰菩薩得菩提者，是名為無。",
    "T08n0231_005:0713a18_51": "若說五陰皆從虛妄顛倒而生，是名為有；若謂世法不從因緣自然生者，是名為無。",
    "T08n0231_005:0713a20_52": "色是無常、苦、敗壞法，是名為有；若言常樂、非敗壞法，是名為無。",
    "T08n0231_005:0713a21_53": "受、想、行、識亦復如是。",
    "T08n0231_005:0713a22_54": "無明緣行，是名為有；若離無明而行生者，是名為無。",
    "T08n0231_005:0713a23_55": "行緣識乃至生緣老死憂悲苦惱皆亦如是。",
    "T08n0231_005:0713a24_56": "施得大富，是名為有；施得貧窮，是名為無。",
    "T08n0231_005:0713a25_57": "清淨持戒得生善道，是名為有；若生惡趣，是名為無。",
    "T08n0231_005:0713a26_58": "乃至般若波羅蜜能得成聖，是名為有；修行般若波羅蜜作凡夫者，是名為無。",
    "T08n0231_005:0713a28_59": "若修多聞能得大智，是名為有；得愚癡者，是名為無。",
    "T08n0231_005:0713a29_60": "若修正念能得出離，是名為有；不得為無。",
    "T08n0231_005:0713b01_61": "若行邪念不得出離，是名為有；得者為無。",
    "T08n0231_005:0713b02_62": "無我、我所能得解脫，是名為有；有我、我所而得解脫，是名為無。",
    "T08n0231_005:0713b04_63": "若言虛空遍一切處，是名為有；五陰中我，是名為無。",
    "T08n0231_005:0713b05_64": "如實修智能得解脫，是名為有；若著邪智而得解脫，是名為無。",
    "T08n0231_005:0713b06_65": "若離我見、眾生見、壽者見、人見能得空智，是名為有，著我、眾生、壽者、人見能得空智，是名為無。",
    "T08n0231_005:0713b08_66": "大王！",
    "T08n0231_005:0713b09_67": "菩薩摩訶薩行般若波羅蜜，如是知世有無，能修平等，了知諸法因緣而生，世諦故有不起常見，知因緣法本性自空不生斷見，於諸佛教如實通達。",
    "T08n0231_005:0713b12_68": "「大王。",
    "T08n0231_005:0713b12_69": "諸佛如來略為菩薩說是四法：世間沙門、婆羅門及長壽天心皆著常，為破此執說行無常；有諸天、人多貪著樂，為破此計說一切苦；外道邪見著身中我，為破此執而說無我；又復為破增上慢人，是故而說涅槃寂靜。",
    "T08n0231_005:0713b17_70": "說無常者，令其志求究竟之法；為說苦者，令離願求；說無我者，為顯空門；說寂靜者，令達無相。",
    "T08n0231_005:0713b19_71": "大王！",
    "T08n0231_005:0713b19_72": "菩薩摩訶薩行般若波羅蜜，如是修學，於諸善法終無退墮，速成阿耨多羅三藐三菩提。」",
    "T08n0231_005:0713b21_73": "爾時勝天王白佛言：「世尊！",
    "T08n0231_005:0713b22_74": "菩薩摩訶薩行般若波羅蜜，修何等行擁護正法？」",
    "T08n0231_005:0713b23_75": "佛告勝天王言：「大王！",
    "T08n0231_005:0713b23_76": "菩薩摩訶薩行般若波羅蜜，行不違言，敬重尊長隨順正法，心行調直諸根寂靜，遠離眾惡不善之法，修習善根，名護正法。",
    "T08n0231_005:0713b26_77": "大王！",
    "T08n0231_005:0713b26_78": "菩薩摩訶薩行般若波羅蜜，修身業慈悲、口業慈悲、意業慈悲，不求名利，持戒清白遠離諸見，名護正法。",
    "T08n0231_005:0713b29_79": "大王！",
    "T08n0231_005:0713b29_80": "菩薩摩訶薩行般若波羅蜜，不隨愛行、不隨瞋行、不隨癡行、不隨畏行，名護正法。",
    "T08n0231_005:0713c02_81": "大王！",
    "T08n0231_005:0713c02_82": "菩薩摩訶薩行般若波羅蜜，修習慚愧，名護正法。",
    "T08n0231_005:0713c03_83": "大王！",
    "T08n0231_005:0713c03_84": "菩薩摩訶薩行般若波羅蜜，說法修行悉如所聞，名護正法。",
    "T08n0231_005:0713c04_85": "大王！",
    "T08n0231_005:0713c05_86": "三世諸佛為護正法，是故擁護天王、人王，令法久住，說是陀羅尼：「『多姪他　阿吼羅(理我反，下悉同)吼羅婆(蒲我反，下悉同)底(都履反，下悉同)厚羅拏(弩假反，下悉同)莎臼茶(杜假反)　柘柘柘柘柘　禰(寧履反，下悉同)富拏簉多(覩餓反，下悉同)叉多　叉延多叉也莎摩(暮舸反，下悉同)　奢摩禰柯羅甌樓甌樓婆底杞(枯履反)羅婆底金(季侵反)　阿毘(彭履反)奢底禰莎羅禰[禾*土]闍[禾*土][禾*土]摩底　阿婆柂禰婆柂跋多跋多羺莎履裒多羺悉蜜履底　提婆多羺悉蜜履底』「若龍、夜叉、乾闥婆、阿修羅、迦樓羅、緊那羅、摩睺羅伽，一切眾生皆得安隱。",
    "T08n0231_005:0713c16_87": "大王！",
    "T08n0231_005:0713c16_88": "此大神呪，三世諸佛為護正法，擁護天王、人王，宜應誦持，怨賊惡難魔障正法皆悉消滅。",
    "T08n0231_005:0713c18_89": "諸佛如來為令正法久住世故，護天、人王，使其護法。」",
    "T08n0231_005:0713c19_90": "說是般若波羅蜜神呪法門時，一切天宮、大地、諸山、大海皆悉震動，眾中八萬眾生發阿耨多羅三藐三菩提心。",
    "T08n0231_005:0713c22_91": "爾時，勝天王以七寶網彌覆佛上，而白佛言：「世尊！",
    "T08n0231_005:0713c23_92": "菩薩摩訶薩行般若波羅蜜，修何等法，於阿耨多羅三藐三菩提心不移動？」",
    "T08n0231_005:0713c25_93": "佛告勝天王言：「大王！",
    "T08n0231_005:0713c25_94": "菩薩摩訶薩行般若波羅蜜，修無礙大慈、無厭大悲，成辦大事。",
    "T08n0231_005:0713c27_95": "勤加精進學空三昧、修平等智，以方便力則能通達清淨大智，明了如實三世平等無有障礙，履三世佛所行之道。",
    "T08n0231_005:0714a01_96": "大王！",
    "T08n0231_005:0714a02_0": "菩薩摩訶薩行般若波羅蜜，修如是法於阿耨多羅三藐三菩提心不移動。」",
    "T08n0231_005:0714a03_1": "勝天王白佛言：「世尊！",
    "T08n0231_005:0714a04_2": "菩薩摩訶薩云何行般若波羅蜜，聞佛不思議事，不怖不畏、不驚不悔？」",
    "T08n0231_005:0714a05_3": "佛告勝天王言：「大王！",
    "T08n0231_005:0714a06_4": "菩薩宜應具足般若、具足闍那，近善知識，樂聞深法，了知諸法皆悉如幻，悟世非常，心不住著猶如虛空，知一切法生必有滅。",
    "T08n0231_005:0714a09_5": "大王！",
    "T08n0231_005:0714a09_6": "菩薩摩訶薩行般若波羅蜜！",
    "T08n0231_005:0714a09_7": "修如是法，聞佛不思議事，不怖不畏、不驚不悔。」",
    "T08n0231_005:0714a10_8": "勝天王白佛言：「世尊！",
    "T08n0231_005:0714a11_9": "云何菩薩摩訶薩行般若波羅蜜，於一切處而得自在？」",
    "T08n0231_005:0714a12_10": "佛告勝天王言：「大王！",
    "T08n0231_005:0714a13_11": "菩薩摩訶薩行般若波羅蜜，修五神通，具足無礙諸解脫門、四禪、四無量心、方便般若波羅蜜，於一切處而得自在。」",
    "T08n0231_005:0714a15_12": "勝天王白佛言：「世尊！",
    "T08n0231_005:0714a16_13": "菩薩摩訶薩行般若波羅蜜，得何等門？」",
    "T08n0231_005:0714a17_14": "佛告勝天王言：「大王！",
    "T08n0231_005:0714a17_15": "菩薩摩訶薩行般若波羅蜜，得闍那門，能入眾生諸根利鈍；得般若門，分別句義；得陀羅尼門，總知一切語言音聲；得無礙門，說法不盡。",
    "T08n0231_005:0714a20_16": "大王！",
    "T08n0231_005:0714a20_17": "是名菩薩摩訶薩行般若波羅蜜得是諸門。」",
    "T08n0231_005:0714a21_18": "勝天王白佛言：「世尊！",
    "T08n0231_005:0714a22_19": "菩薩摩訶薩行般若波羅蜜，得何等力？」",
    "T08n0231_005:0714a23_20": "佛告勝天王言：「大王！",
    "T08n0231_005:0714a23_21": "得寂靜力，成就大悲故；得精進力，成就阿鞞跋致故；得多聞力，成就大智故；得信樂力，成就解脫故；得修行力，成就出離故；得忍辱力，愛護眾生故；得菩提心力，斷除我見故；得大悲力，教化眾生故；得無生忍力，成就十力故。",
    "T08n0231_005:0714a29_22": "大王！",
    "T08n0231_005:0714a29_23": "菩薩摩訶薩行般若波羅蜜，成就如是等力。」",
    "T08n0231_005:0714b01_24": "說是法門時，眾中五百菩薩得無生法忍，八千天子得阿鞞跋致，一萬二千天子得遠塵離垢法眼淨，四萬人天發阿耨多羅三藐三菩提心。",
    "T08n0231_005:0714b05_0": "勝天王般若波羅蜜經證勸品第九",
    "T08n0231_005:0714b06_0": "爾時，佛告勝天王言：「過去之世阿僧祇阿僧祇劫，不可數不可思量，此時有佛，名功德寶王如來、應供、正遍知、明行足、善逝、世間解、無上士、調御丈夫、天人師、佛、世尊，國名寶莊嚴，劫名善觀。",
    "T08n0231_005:0714b10_1": "時世豐樂無諸疾惱，人天往來不相隔礙，地平如掌，無有山陵堆阜荊蕀；生諸細草，柔軟青紺如孔雀毛，長可四寸，下足則靡、舉步隨昇；種種名花，須摩那花、薝蔔伽花，及餘軟草皆悉周遍。",
    "T08n0231_005:0714b14_2": "不寒不熱，四時調和。",
    "T08n0231_005:0714b15_3": "純青琉璃以成其地。",
    "T08n0231_005:0714b15_4": "世界眾生，心性柔和，善伏三毒，不隨之行。",
    "T08n0231_005:0714b16_5": "時功德寶王佛，有聲聞眾一萬二千那由他人，菩薩摩訶薩眾六十二億人，時人壽命三十六億那由他歲，無復中夭。",
    "T08n0231_005:0714b19_6": "有一國土名無垢莊嚴，其城南北廣一百二十八由旬，東西八十由旬，十千園苑以為嚴飾，十千小國周遍圍繞。",
    "T08n0231_005:0714b21_7": "轉輪聖王名曰治世，七寶具足王四天下，已曾供養無量諸佛，深種善根，不退阿耨多羅三藐三菩提心。",
    "T08n0231_005:0714b24_0": "有四園苑，妙花莊嚴功德悅意，孔雀遊戲四時適樂。",
    "T08n0231_005:0714b25_1": "城壁厚十六由旬，門堞樓觀悉用七寶。",
    "T08n0231_005:0714b26_2": "有四大池皆廣半由旬，七寶為岸，閻浮檀金以成階道，底布金沙，池中之水具八功德，生寶蓮華，鳧、鴈、鵝、鶴、鴛鴦、猩猩遊戲其中。",
    "T08n0231_005:0714b29_0": "岸列諸樹——白檀、赤檀、尸梨沙等——上有鸚鵡、舍利、迦鳥翔集遊戲。",
    "T08n0231_005:0714c01_1": "王之內宮七十千人，相貌端正承事寶女，咸悉發心向阿耨多羅三藐三菩提。",
    "T08n0231_005:0714c03_2": "王有千子，大力勇健能摧怨敵，具二十八大丈夫相莊嚴其身，悉已發心向阿耨多羅三藐三菩提。",
    "T08n0231_005:0714c05_3": "「爾時功德寶王如來，與無量天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，前後圍繞，入無垢莊嚴大城。",
    "T08n0231_005:0714c08_4": "治世聖王即與七寶千子、宮人奉迎世尊，施設種種微妙供養。",
    "T08n0231_005:0714c09_5": "「爾時，世尊及諸大眾，受供養已，還歸本處。",
    "T08n0231_005:0714c10_6": "王與七寶千子、內人，出城奉送亦即還宮。",
    "T08n0231_005:0714c11_7": "時治世王忽自歎曰：『人身無常，富貴如夢，諸根不缺正信甚難，值佛聞法如優曇華。』",
    "T08n0231_005:0714c13_8": "時彼千子知其父王戀仰世尊，樂聞正法，即為營造牛頭栴檀七寶莊嚴妙臺——其香一兩直閻浮提——此臺東西廣十由旬，南北十三由旬，四角大柱眾寶莊嚴。",
    "T08n0231_005:0714c16_9": "一千寶輪諸子將送奉獻聖王。",
    "T08n0231_005:0714c17_10": "時王受已而讚歎曰：『善哉，諸子！",
    "T08n0231_005:0714c18_11": "我欲詣佛聽受正法。』",
    "T08n0231_005:0714c18_12": "「爾時，千子於此臺中造師子座，安處聖王及諸宮人，其臺四邊懸繒幡蓋，覆七寶網角垂金鈴，種種諸華——薝蔔伽華、須摩那華、優鉢羅華、拘勿頭華、分陀利華、迦摩羅華——而散臺上。",
    "T08n0231_005:0714c23_13": "燒無價香，泥香塗之，末香以散。",
    "T08n0231_005:0714c23_14": "爾時，千子共捧此臺，人各一輪，飛騰虛空猶如鵝王，往詣佛所安詳不搖，至地徐下即到佛前。",
    "T08n0231_005:0714c26_15": "頭頂禮足，右遶世尊及諸大眾凡七匝已，退立一面。",
    "T08n0231_005:0714c27_16": "爾時，聖王及諸宮人從寶臺下，王脫寶冠，各脫革屣，至世尊前頂禮佛足，右繞世尊及諸大眾凡七匝已，退坐一面。",
    "T08n0231_005:0714c29_17": "「爾時，寶莊嚴王佛即告之言：『聖王！",
    "T08n0231_005:0715a01_18": "今來聽正法乎？』",
    "T08n0231_005:0715a02_19": "「爾時，治世聖王即從座起，齊整衣服，頭頂禮足，而白佛言：『世尊！",
    "T08n0231_005:0715a03_20": "所說正法，何者是乎？』",
    "T08n0231_005:0715a03_21": "「爾時，世尊讚治世王言：『善哉，善哉！",
    "T08n0231_005:0715a04_22": "能為利益無量天人作是深問。",
    "T08n0231_005:0715a05_23": "如來、應供、正遍知當為大王分別解說。』",
    "T08n0231_005:0715a06_24": "「治世聖王即白佛言：『世尊！",
    "T08n0231_005:0715a06_25": "唯然願聞。』",
    "T08n0231_005:0715a07_26": "「爾時，佛告治世聖王言：『大王！",
    "T08n0231_005:0715a07_27": "菩薩摩訶薩行般若波羅蜜，通達一切法，名為正法。",
    "T08n0231_005:0715a09_28": "所謂四念處、四正勤、四如意足、五根、五力、七覺分、八聖道分，空，無相，無願，通達平等，名為正法。』",
    "T08n0231_005:0715a11_29": "「治世聖王白佛言：『世尊！",
    "T08n0231_005:0715a11_30": "菩薩摩訶薩云何行般若波羅蜜，於大乘中恒得勝進而不退墮？』",
    "T08n0231_005:0715a13_31": "「佛告治世聖王言：『大王！",
    "T08n0231_005:0715a13_32": "菩薩摩訶薩行般若波羅蜜，因正信故而得勝進。",
    "T08n0231_005:0715a14_33": "何者正信？",
    "T08n0231_005:0715a15_34": "知一切法，不生不滅自性寂靜，常能親近正行之人，不應作法終不造作，心離散亂聽受正法，不見說者不見我聽，勤修精進令得神通，身心輕舉教化眾生，不見我有神通能化、眾生受化。",
    "T08n0231_005:0715a19_35": "何以故？",
    "T08n0231_005:0715a19_36": "大王！",
    "T08n0231_005:0715a19_37": "菩薩摩訶薩行般若波羅蜜，不見我、不見眾生，二處平等，則得勝進而不退墮。",
    "T08n0231_005:0715a21_38": "大王！",
    "T08n0231_005:0715a21_39": "菩薩摩訶薩行般若波羅蜜，攝護諸根不令取著，一切資生起無常想，知法寂靜，命如假借。",
    "T08n0231_005:0715a23_40": "大王！",
    "T08n0231_005:0715a23_41": "菩薩摩訶薩如是行般若波羅蜜，於大乘中心不放逸。",
    "T08n0231_005:0715a25_42": "大王！",
    "T08n0231_005:0715a25_43": "菩薩摩訶薩行般若波羅蜜！",
    "T08n0231_005:0715a25_44": "於其夢中尚不忘失菩提之心！",
    "T08n0231_005:0715a26_45": "教化眾生令修佛道！",
    "T08n0231_005:0715a27_46": "一切善根迴向阿耨多羅三藐三菩提！",
    "T08n0231_005:0715a27_47": "見佛神力歡喜讚歎。",
    "T08n0231_005:0715a28_48": "大王！",
    "T08n0231_005:0715a28_49": "菩薩摩訶薩如是行般若波羅蜜，則能速成阿耨多羅三藐三菩提。",
    "T08n0231_005:0715b01_50": "是故，大王！",
    "T08n0231_005:0715b01_51": "當勤精進，莫生放逸。",
    "T08n0231_005:0715b01_52": "菩薩摩訶薩欲求法者，勿著五欲。",
    "T08n0231_005:0715b02_53": "大王！",
    "T08n0231_005:0715b02_54": "一切凡夫於欲無厭，得聖智者則能捨棄。",
    "T08n0231_005:0715b03_55": "人身無常壽命短促。",
    "T08n0231_005:0715b04_56": "是故，大王！",
    "T08n0231_005:0715b04_57": "應離世間求出世道。",
    "T08n0231_005:0715b04_58": "大王今者供養如來所得善根，應作如是四種迴向：自在無盡、法無盡、智無盡、辯才無盡。",
    "T08n0231_005:0715b07_0": "此四迴向，與般若波羅蜜同，皆悉無盡。",
    "T08n0231_005:0715b07_1": "大王！",
    "T08n0231_005:0715b08_0": "菩薩摩訶薩行般若波羅蜜，應淨身、口、意戒。",
    "T08n0231_005:0715b09_0": "何以故？",
    "T08n0231_005:0715b09_1": "為聞思修故，以方便力教化眾生，以般若力降伏諸魔，願力成就行不違言。』",
    "T08n0231_005:0715b10_2": "「爾時，治世轉輪聖王聞佛所說甚深般若波羅蜜，心生歡喜，得未曾有。",
    "T08n0231_005:0715b12_3": "即取寶冠，自解纓絡，供養如來，捨四天下皆以奉佛，作如是願：『常修梵行，學此甚深般若波羅蜜，以決定心趣向阿耨多羅三藐三菩提。』",
    "T08n0231_005:0715b15_4": "王宮女人聞佛說法，皆生歡喜，發菩提心，脫上分衣及寶纓絡，供養如來。",
    "T08n0231_005:0715b17_5": "治世聖王即捨寶臺以奉上佛，而求出家。",
    "T08n0231_005:0715b18_6": "「爾時，功德莊嚴王佛讚治世轉輪聖王言：『善哉，善哉！",
    "T08n0231_005:0715b19_7": "大王！",
    "T08n0231_005:0715b19_8": "今日所行，不違昔願。",
    "T08n0231_005:0715b20_0": "大王善修布施、持戒、忍辱、精進、禪定、智慧，過去諸佛已修此法得成佛道，未來諸佛亦修此法當得成佛。』",
    "T08n0231_005:0715b22_1": "「爾時，治世聖王白佛言：『世尊！",
    "T08n0231_005:0715b23_0": "菩薩摩訶薩修行布施，為與般若波羅蜜異不？』",
    "T08n0231_005:0715b24_1": "「佛告治世聖王言：『大王！",
    "T08n0231_005:0715b24_2": "夫布施者，若無般若波羅蜜，但名為檀，非波羅蜜。",
    "T08n0231_005:0715b25_3": "以般若波羅蜜故，乃得名為檀波羅蜜。",
    "T08n0231_005:0715b26_4": "持戒、忍辱、精進、禪定、智慧，亦復如是。",
    "T08n0231_005:0715b27_5": "何以故？",
    "T08n0231_005:0715b27_6": "般若波羅蜜性平等故，功德莊嚴故。』",
    "T08n0231_005:0715b28_7": "「佛說是法時，治世聖王得無生法忍。」",
    "T08n0231_005:0715b29_8": "佛告勝天王言：「菩薩摩訶薩行般若波羅蜜，應如彼王。",
    "T08n0231_005:0715c01_9": "爾時治世轉輪聖王，即然燈佛是；其王千子，賢劫千佛是。」",
    "T08n0231_005:0715c02_10": "爾時，勝天王白佛言：「世尊！",
    "T08n0231_005:0715c03_11": "云何菩薩摩訶薩行般若波羅蜜，修學速成阿耨多羅三藐三菩提道？」",
    "T08n0231_005:0715c05_12": "佛告勝天王言：「大王！",
    "T08n0231_005:0715c05_13": "菩薩摩訶薩行般若波羅蜜，修習大慈，於諸眾生不起惱心，具足勤行諸波羅蜜，及以四攝、四無量心助菩提法，修學神通了達優波憍舍羅，一切善法無不修滿，如是行者則能速成阿耨多羅三藐三菩提。",
    "T08n0231_005:0715c10_14": "大王！",
    "T08n0231_005:0715c10_15": "菩提道者，所謂信心、清淨心、離諂曲心、行平等心、施無畏心，令諸眾生咸悉親附，勤行布施果報不盡，堅持淨戒而無障礙，修行忍辱離諸瞋惱，勤加精進修行則易，以有禪定不起散亂，具足般若能善通達，有大悲故終無退轉，有大喜故能悅彼心，修行大捨不起分別，無三毒故離諸棘刺，不著色、聲、香、味、觸故滅諸戲論，無煩惱故遠離怨敵，捨二乘念其心廣大，具一切智能出眾寶。",
    "T08n0231_005:0715c19_16": "大王！",
    "T08n0231_005:0715c19_17": "菩薩摩訶薩行般若波羅蜜，如是學者，速成阿耨多羅三藐三菩提。」",
    "T08n0231_005:0715c20_18": "爾時，勝天王白佛言：「世尊！",
    "T08n0231_005:0715c21_19": "菩薩摩訶薩行般若波羅蜜，現何色貌教化眾生？」",
    "T08n0231_005:0715c22_20": "佛告勝天王言：「菩薩摩訶薩行般若波羅蜜，示現色形無有定相。",
    "T08n0231_005:0715c24_21": "何以故？",
    "T08n0231_005:0715c24_22": "隨諸眾生心之所樂，即見菩薩色貌如是，或現金色、或現銀色，或頗梨色、或琉璃色、或馬瑙色、或車璩色、或真珠色、青色、黃色、赤色、白色，或日月色、火色、焰色，帝釋色、梵王色，霜色，雌黃色，朱色，薝蔔伽色、須摩那色、婆利師迦色、波頭摩色、拘勿頭色、分陀利色、功德天色、鵝色、孔雀色、珊瑚色、如意珠色、虛空色；天見是天，人見是人。",
    "T08n0231_005:0716a03_23": "大王！",
    "T08n0231_005:0716a03_24": "十方恒河沙世界中，一切眾生色形相貌，菩薩摩訶薩悉現如是。",
    "T08n0231_005:0716a04_25": "何以故？",
    "T08n0231_005:0716a05_0": "菩薩摩訶薩行般若波羅蜜，不捨一眾生故，遍能攝取。",
    "T08n0231_005:0716a06_1": "何以故？",
    "T08n0231_005:0716a06_2": "一切眾生心各不同，是故菩薩種種示現。",
    "T08n0231_005:0716a07_3": "何以故？",
    "T08n0231_005:0716a07_4": "菩薩摩訶薩過去世中有大願力，隨諸眾生心所樂見而受化者，即為示現所欲見身。",
    "T08n0231_005:0716a09_5": "大王！",
    "T08n0231_005:0716a09_6": "如淨明鏡本無影像，隨諸外色若好若醜種種悉現，亦不分別我體明淨、能現眾色。",
    "T08n0231_005:0716a11_7": "菩薩摩訶薩行般若波羅蜜亦復如是，無功用心隨眾生樂，種種示現悉令悅彼，而不分別我能現身。",
    "T08n0231_005:0716a13_8": "大王！",
    "T08n0231_005:0716a14_9": "菩薩摩訶薩行般若波羅蜜，於一座中隨諸聽眾，或見菩薩說法、或見佛說法、或見辟支佛說法、或見聲聞說法，或見帝釋、或見梵王、或見摩醯首羅、或見圍紐天、或見四天王、或見轉輪聖王，或見沙門、或見婆羅門、或見剎利、或見毘舍首陀、或見居士、或見長者，或見坐寶臺中、或見坐蓮華上、或見行在地上、或見飛騰虛空，或見說法、或入三昧。",
    "T08n0231_005:0716a22_10": "大王！",
    "T08n0231_005:0716a22_11": "菩薩摩訶薩行般若波羅蜜，為度眾生，無一形相及一威儀不示現者。",
    "T08n0231_005:0716a23_12": "大王！",
    "T08n0231_005:0716a23_13": "般若波羅蜜無形無相，猶如虛空遍一切處，譬如虛空無諸戲論，般若波羅蜜亦復如是，過諸語言。",
    "T08n0231_005:0716a26_14": "又如虛空世所受用，般若波羅蜜亦復如是，一切凡聖之所受用。",
    "T08n0231_005:0716a27_15": "又如虛空無有分別，般若波羅蜜亦復如是，無分別心。",
    "T08n0231_005:0716a28_16": "譬如虛空容受眾色，般若波羅蜜亦能容受一切佛法。",
    "T08n0231_005:0716b01_17": "譬如虛空能現眾色，般若波羅蜜亦復能現一切佛法。",
    "T08n0231_005:0716b02_18": "譬如空中，一切草木眾藥華果依之增長，般若波羅蜜亦復如是，一切善根依之增長。",
    "T08n0231_005:0716b04_19": "譬如虛空非常無常、非言語法，般若波羅蜜亦復如是，非常無常，悉離言語。",
    "T08n0231_005:0716b06_20": "大王！",
    "T08n0231_005:0716b06_21": "世間沙門、婆羅門，若釋若梵，無能思量般若波羅蜜者。",
    "T08n0231_005:0716b07_22": "大王！",
    "T08n0231_005:0716b07_23": "般若波羅蜜無有一法可為譬喻，若善男子、善女人，信受般若波羅蜜者，所獲功德不可思量。",
    "T08n0231_005:0716b09_24": "若此功德有色形者，空界不容。",
    "T08n0231_005:0716b10_25": "何以故？",
    "T08n0231_005:0716b10_26": "般若波羅蜜出生世間及出世間一切善法，若人若天，若天、人王，若須陀洹向、須陀洹果，乃至阿羅漢向、阿羅漢果，辟支佛道，菩薩十地，十波羅蜜，諸佛阿耨多羅三藐三菩提，一切種智，十力、四無畏、十八不共法，皆從般若波羅蜜生。」",
    "T08n0231_005:0716b15_27": "說是法門時，眾中五萬菩薩摩訶薩得不退轉，一萬五千天子得無生法忍，一萬二千天人得遠塵離垢得法眼淨，恒河沙數眾生發阿耨多羅三藐三菩提心。",
    "T08n0231_005:0716b19_28": "諸天空中作眾伎樂不鼓自鳴，散眾天華供養如來般若波羅蜜，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，散種種華及諸寶物，供養世尊般若波羅蜜，異口同音一時讚曰：「善哉，善哉！",
    "T08n0231_005:0716b24_29": "世尊！",
    "T08n0231_005:0716b24_30": "快說般若波羅蜜。」",
    "T08n0231_005:0716b25_0": "勝天王般若波羅蜜經卷第五"
}