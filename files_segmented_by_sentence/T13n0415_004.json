{
    "T13n0415_004:0842c02_0": "大方等大集經菩薩念佛三昧",
    "T13n0415_004:0842c03_0": "分卷第四",
    "T13n0415_004:0842c05_0": "隋天竺三藏達磨笈多譯",
    "T13n0415_004:0842c06_0": "神變品之餘",
    "T13n0415_004:0842c07_0": "爾時，阿難復作是念：「彼尊者須菩提善修無諍行，於一切法已到彼岸，有大威德、具足神通，或能為是不思議變，我今應當問其作不？」",
    "T13n0415_004:0842c10_0": "時彼阿難如是念已，而復白彼須菩提言：「大德！",
    "T13n0415_004:0842c11_1": "我親從佛聞如是說：『我諸聲聞大弟子中，解空第一則須菩提其人也。』",
    "T13n0415_004:0842c12_2": "是不思議大莊嚴事，將非大德之所作乎？」",
    "T13n0415_004:0842c13_3": "時須菩提答阿難曰：「阿難！",
    "T13n0415_004:0842c14_4": "世尊雖說我修無諍空行第一，然是神通非我能作。",
    "T13n0415_004:0842c15_5": "所以者何？",
    "T13n0415_004:0842c15_6": "我念一時入於三昧，如此三千大千世界弘廣若斯，置一毛端往來旋轉如陶家輪。",
    "T13n0415_004:0842c17_7": "當爾之時，無一眾生有驚懼心，亦不覺知己之所處。",
    "T13n0415_004:0842c18_8": "「阿難！",
    "T13n0415_004:0842c18_9": "我念往昔於如來前欲作如是大師子吼，白言：『世尊！",
    "T13n0415_004:0842c19_10": "如此三千大千世界寬廣如是，我能以口微氣一吹皆令散滅，復令其中所有眾生不驚、不迫、無往來想。』",
    "T13n0415_004:0842c22_11": "阿難！",
    "T13n0415_004:0842c22_12": "我於爾時在世尊前已曾示現如是神通。",
    "T13n0415_004:0842c23_13": "「阿難！",
    "T13n0415_004:0842c23_14": "我念一時復於佛前作師子吼，白言：『世尊！",
    "T13n0415_004:0842c24_15": "我今能以如此三千大千世界其間所有一切眾生，皆悉安置一指節端，上至有頂，然後還來住於本處，令彼眾生寂然無聲、不相逼迫、無往返想。』",
    "T13n0415_004:0842c27_16": "「阿難！",
    "T13n0415_004:0842c27_17": "我念一時宴坐三昧，見彼東方現前則有六萬諸佛；如是，南、西、北方、四維、上、下無量無邊百千世界各有六萬諸佛、世尊，昔所未見今皆見知。",
    "T13n0415_004:0843a01_18": "阿難！",
    "T13n0415_004:0843a02_19": "我於彼時住閻浮提，以是定心復發神力，至須彌頂天帝釋邊撮取一掬栴檀末香，往彼無量諸世界中供養向時爾許如來、應供、等正覺。",
    "T13n0415_004:0843a05_20": "彼彼世界諸眾生等，皆悉明了見我住是閻浮提界供養承事彼諸世尊，知我是此娑婆世界釋迦牟尼如來、應供、等正覺聲聞大弟子上座須菩提，於空無諍三昧門中最第一者。",
    "T13n0415_004:0843a09_21": "阿難！",
    "T13n0415_004:0843a09_22": "我到如是神通彼岸，具足成就神通波羅蜜。",
    "T13n0415_004:0843a10_23": "「阿難！",
    "T13n0415_004:0843a10_24": "今此眾中，若天、若人、若梵、若魔、若沙門、婆羅門等，於我所說尚有疑心，彼若能問我師世尊——今在寂定——自當證知。」",
    "T13n0415_004:0843a12_25": "爾時，佛神力故，於虛空中出大音聲命阿難曰：「阿難！",
    "T13n0415_004:0843a14_26": "如是如是，如上座須菩提向師子吼，汝如是持。」",
    "T13n0415_004:0843a15_27": "時彼天、人、梵、魔、沙門、婆羅門、阿修羅等見聞是已，身毛皆竪、發希有心、得未曾有，作如是言：「甚為希有，實未曾覩如是大事。",
    "T13n0415_004:0843a17_28": "乃至世尊諸弟子等尚有如是勝妙神通、大威德力，何況諸佛所有三昧神通境界而可思量、而可宣說？」",
    "T13n0415_004:0843a20_29": "爾時，尊者須菩提見諸世間天、人、梵、魔、沙門、婆羅門生希有已，為重明此義，以偈頌曰：「我住禪定解脫門，　　無諍三昧最第一，　我昔曾於世尊所，　　現神通力無有邊。",
    "T13n0415_004:0843a25_0": "　我轉三千世界地，　　一切令入毛道中，　如彼陶輪無窮已，　　眾生安然不覺往。",
    "T13n0415_004:0843a27_0": "　我昔住於如來前，　　分散諸山及大地，　時彼眾生無損減，　　以住如是神通門。",
    "T13n0415_004:0843a29_0": "　我以此界及眾生，　　皆置掌中入後頂，　乃至還下彼不覺，　　一切咸是斯神通。",
    "T13n0415_004:0843b02_0": "　我曾入定觀東方，　　見彼六萬諸世尊；　南、西、北方亦如是，　　六萬如來無有闕；　又彼四維、及上、下，　　諸佛亦足六十千，　平等具相金色身，　　我以天香而遍散。",
    "T13n0415_004:0843b06_0": "　令彼眾生悉知見，　　各言我有須菩提，　亦領此界牟尼尊，　　聲聞禪中最第一。",
    "T13n0415_004:0843b08_0": "　我今作此師子吼，　　時眾若疑當問佛。」",
    "T13n0415_004:0843b09_0": "　佛放大聲誡告曰：　　「如是，阿難！",
    "T13n0415_004:0843b09_1": "汝受持。」",
    "T13n0415_004:0843b10_0": "「我滅眾生及我心、　　乃至佛想無遺行，　無諍空行無倫比，　　我實住此三摩提。」",
    "T13n0415_004:0843b12_0": "菩薩念佛三昧分彌勒神通品第四",
    "T13n0415_004:0843b13_0": "爾時，彌勒菩薩作如是念：「今者，世尊諸大聲聞弟子眾輩——有大威德、具足神通——各皆自陳師子吼事，如我今者亦應於此一切世間天、人、梵、魔、沙門、婆羅門諸大眾前，少現菩薩神通事耳。」",
    "T13n0415_004:0843b17_1": "時彼彌勒菩薩如是念已，即告尊者阿難曰：「我念昔曾於晨朝時著衣持鉢詣世尊所，頂禮佛足，白言：『世尊！",
    "T13n0415_004:0843b19_2": "我今欲入此王舍城如法求食。』",
    "T13n0415_004:0843b20_3": "言已，即行。",
    "T13n0415_004:0843b20_4": "「阿難！",
    "T13n0415_004:0843b20_5": "我於爾日復如斯念：『今於誰家初施食者，我要當令是人先住阿耨多羅三藐三菩提，然後方受斯人食也。』",
    "T13n0415_004:0843b23_6": "阿難！",
    "T13n0415_004:0843b23_7": "我時念已，即入大城次第乞食，至一大姓婆羅門家，於彼門下默然立住。",
    "T13n0415_004:0843b24_8": "「阿難！",
    "T13n0415_004:0843b25_0": "時彼大姓施婆羅門知我乞食，見我默住即告我言：『善來阿逸多！",
    "T13n0415_004:0843b26_1": "聖者阿逸多！",
    "T13n0415_004:0843b26_2": "今日何故自屈臨此？",
    "T13n0415_004:0843b27_3": "其有所須願取我食。』",
    "T13n0415_004:0843b27_4": "阿難！",
    "T13n0415_004:0843b27_5": "我即告彼婆羅門言：『大婆羅門！",
    "T13n0415_004:0843b28_6": "汝今若能於阿耨多羅三藐三菩提種善根者，然後乃當受汝施食。』",
    "T13n0415_004:0843c01_7": "「阿難！",
    "T13n0415_004:0843c01_8": "時婆羅門即答我言：『仁今若能持此食分遍奉十方恒河沙等一切諸如來、應供、等正覺者，然後我當發阿耨多羅三藐三菩提心，盡力勤修諸菩薩行。",
    "T13n0415_004:0843c04_9": "所以者何？",
    "T13n0415_004:0843c04_10": "我亦先於諸如來所種彼一切諸善根故。』",
    "T13n0415_004:0843c05_11": "「阿難！",
    "T13n0415_004:0843c05_12": "我時復語婆羅門言：『大婆羅門！",
    "T13n0415_004:0843c06_13": "汝今必能建立斯志，我當受食，分布供養恒沙如來、阿羅訶、三藐三佛陀，無有疑也。』",
    "T13n0415_004:0843c08_14": "時婆羅門復語我言：『聖者阿逸多！",
    "T13n0415_004:0843c09_15": "但受我食，分張奉獻恒沙如來，我便發誓亦如誓行。』",
    "T13n0415_004:0843c10_16": "阿難！",
    "T13n0415_004:0843c10_17": "我復語彼婆羅門言：『大婆羅門！",
    "T13n0415_004:0843c11_18": "汝今審能發如斯誓，如誓行者，我取汝食分散供養恒沙如來。』",
    "T13n0415_004:0843c12_19": "阿難！",
    "T13n0415_004:0843c12_20": "彼婆羅門乃至三反要我供養，我亦慇懃令其發心也。",
    "T13n0415_004:0843c14_0": "「阿難！",
    "T13n0415_004:0843c14_1": "我時如是與婆羅門反覆周旋相約束已，然後告彼婆羅門言：『大婆羅門！",
    "T13n0415_004:0843c15_2": "如汝言者，速將食來，吾當為汝分布供養恒沙世尊。』",
    "T13n0415_004:0843c16_3": "「阿難！",
    "T13n0415_004:0843c17_4": "時婆羅門聞我言已，便授我食；我既受已，則於其前如彈指頃分布供養恒沙如來。",
    "T13n0415_004:0843c18_5": "「阿難！",
    "T13n0415_004:0843c19_6": "我於爾時分布彼食供養恒沙諸世尊已，然後還彼婆羅門家。",
    "T13n0415_004:0843c20_7": "「阿難！",
    "T13n0415_004:0843c20_8": "時婆羅門見我如是無礙神通，心生驚怪、身毛皆竪，然後歡喜踊躍無量，即持種種上妙飲食奉施於我，勸我飽食。",
    "T13n0415_004:0843c23_9": "我時受已，自恣食之。",
    "T13n0415_004:0843c23_10": "彼婆羅門然後方持一切珍寶、一切諸香、一切眾華、一切華鬘、一切上妙諸瓔珞具，與我相隨詣世尊所，恭敬合掌，頂禮佛足，即於佛前發阿耨多羅三藐三菩提心，復作是願：『其有眾生聞我施此摶食善根，皆即住於不退轉地。",
    "T13n0415_004:0843c28_11": "世尊！",
    "T13n0415_004:0843c29_0": "若我此願必得成就阿耨多羅三藐三菩提者，以此善根，令我未來成菩提時亦有如是無量無邊諸聲聞眾，皆是清淨大阿羅漢，如今無異。",
    "T13n0415_004:0844a03_1": "若我此誓真實不虛者，以是因緣，令此三千大千世界一切大地六種震動。』",
    "T13n0415_004:0844a04_2": "「而彼大婆羅門發是願時，佛神力故，應時此間三千大千世界所有一切大地六種震動。",
    "T13n0415_004:0844a06_3": "「阿難！",
    "T13n0415_004:0844a07_0": "今此眾中若天、若人，於我此事生疑心者，世尊出時應當諮問。",
    "T13n0415_004:0844a08_1": "阿難！",
    "T13n0415_004:0844a08_2": "我今未成阿耨多羅三藐三菩提，已具如是大威德力，到於一切神通彼岸。",
    "T13n0415_004:0844a10_3": "「阿難！",
    "T13n0415_004:0844a10_4": "我念往昔無量無邊阿僧祇劫，有佛、世尊號曰然燈如來、應供、等正覺，出現世間。",
    "T13n0415_004:0844a12_5": "我時於彼然燈佛前獲得如是一切菩薩念佛三昧；得三昧已，諸方所有一切諸佛現說法者，彼諸世尊常現在前。",
    "T13n0415_004:0844a14_6": "又，我得此三昧門已，即於無量無邊劫中，以此神通教化無量無邊眾生，悉令住於阿耨多羅三藐三菩提中，猶如今者王舍城中大婆羅門。",
    "T13n0415_004:0844a17_7": "「阿難！",
    "T13n0415_004:0844a18_0": "復念往昔於彼蓮華上如來、應供、等正覺所，以一神通教化成熟彼三萬億百千眾生，皆令住於阿耨多羅三藐三菩提中。",
    "T13n0415_004:0844a20_1": "「阿難！",
    "T13n0415_004:0844a20_2": "我又曾於最上不退轉行佛、世尊所，得一三昧名曰普明；得三昧已，教化成熟六萬八千欲界諸天，皆令發於阿耨多羅三藐三菩提心。",
    "T13n0415_004:0844a23_3": "「阿難！",
    "T13n0415_004:0844a24_4": "當如是知，菩薩摩訶薩一切皆有不可思議大神通力第一彼岸。」",
    "T13n0415_004:0844a25_5": "爾時，彌勒菩薩摩訶薩為重明此義而說頌曰：「我曾晨朝整衣鉢，　　請問釋師教明行，　於是頂禮辭如來：　　『世尊！",
    "T13n0415_004:0844a28_6": "我今將求食。』",
    "T13n0415_004:0844a29_0": "　大師如是誡我曰：　　『汝去當念利眾生，　我涅槃後汝成佛，　　諸種功德皆圓滿。』",
    "T13n0415_004:0844b02_0": "　阿難！",
    "T13n0415_004:0844b02_1": "我時如是念：　　『未知今往前食所，　當於誰家初受食？",
    "T13n0415_004:0844b03_2": "　　我應教令住菩提。』",
    "T13n0415_004:0844b04_0": "　我行乞食有所遇，　　遂逢大姓婆羅門，　以恭敬心稱：『善來！",
    "T13n0415_004:0844b05_1": "　　希有遠至，阿逸多！",
    "T13n0415_004:0844b06_0": "　我今自悔仁來晚，　　唯願時坐受我食，　大士妙法難思議，　　我當奉上精美膳。』",
    "T13n0415_004:0844b08_0": "　我時語彼婆羅門：　　『汝能先發菩提意，　利益天人大眾等，　　然後我方受汝食。』",
    "T13n0415_004:0844b10_0": "　彼婆羅門復要我：　　『汝阿逸多今若能，　以我此供恒沙尊，　　如是我發菩提志。』",
    "T13n0415_004:0844b12_0": "　我便許彼婆羅門：　　『汝於菩提慎莫退，　吾以汝供奉諸佛，　　終令汝身獲大果。』",
    "T13n0415_004:0844b14_0": "　時婆羅門更誠誓：　　『願為我奉諸如來，　諸佛勝尊若受者，　　我行菩提無疑惑。』",
    "T13n0415_004:0844b16_0": "　彼婆羅門信我言，　　發誠至心受我食，　我持彼供恒沙尊，　　令婆羅門須臾見。",
    "T13n0415_004:0844b18_0": "　彼既覩我大神通，　　或驚、或喜，增珍膳，　供養我畢至佛所，　　便發無上菩提心。",
    "T13n0415_004:0844b20_0": "　時婆羅門發心已，　　復廣弘誓不思議：『若有菩薩得聞者，　　彼於世界速成佛。』",
    "T13n0415_004:0844b22_0": "　我昔在佛然燈前，　　得此微妙勝三昧，　彼名菩薩念諸佛，　　能與妙樂難稱量。",
    "T13n0415_004:0844b24_0": "　昔於然燈世尊所，　　受此勝念三昧時，　我登得見十方佛，　　以彼威德故能覩。",
    "T13n0415_004:0844b26_0": "　若人住此三昧中，　　能現無邊諸神變，　百僧祇劫諸所作，　　皆為利益諸眾生。",
    "T13n0415_004:0844b28_0": "　我於蓮華上佛所，　　得三昧故現神通，　滿足七萬諸眾生，　　皆因我住菩提道。",
    "T13n0415_004:0844c01_0": "　我又最上如來前，　　於彼精勤修梵行，　所得三昧實端正，　　能施深樂難稱量。",
    "T13n0415_004:0844c03_0": "　我於最上行佛所，　　受一三昧名普明，　月上佛時住勝禪，　　迦葉佛前獲深定。",
    "T13n0415_004:0844c05_0": "　阿難！",
    "T13n0415_004:0844c05_1": "如是大神通，　　皆於往昔得成就，　以此神通自在力，　　我所修見諸如來。",
    "T13n0415_004:0844c07_0": "　若人欲見諸世尊，　　欲轉無上妙法輪，　欲拔眾生出苦海，　　是人應學斯妙定。」",
    "T13n0415_004:0844c09_0": "爾時，眾中梵、魔、沙門、婆羅門、天、人、阿修羅一切世間得聞彌勒菩薩摩訶薩師子吼時，皆大歡喜，生奇特心，歎未曾有。",
    "T13n0415_004:0844c12_0": "菩薩念佛三昧分歎佛妙音勝辯品第五之一爾時，不空見菩薩摩訶薩覩諸大眾——天、人、梵、魔、沙門、婆羅門、諸龍、夜叉、乾闥婆、阿修羅等——得未曾有、生奇特心，或時驚怖、身毛皆竪。",
    "T13n0415_004:0844c16_1": "見是事故，一心安詳，從三昧起已，即告尊者阿難言：「大德！",
    "T13n0415_004:0844c18_2": "善哉，妙哉。",
    "T13n0415_004:0844c18_3": "諸佛、世尊甚為希有，甚為希有。",
    "T13n0415_004:0844c19_4": "所以者何？",
    "T13n0415_004:0844c19_5": "諸如來、應供、等正覺乃至能有大慈大悲、具足無量諸功德等。",
    "T13n0415_004:0844c20_6": "「阿難！",
    "T13n0415_004:0844c21_0": "諸如來、應供、等正覺能證如是阿耨多羅三藐三菩提時，覺一切法無有生故、見一切法無有作故、知一切法不可得故，然後於彼波羅奈城古仙住處鹿苑林中，三轉十二行無上妙法輪，而是法輪初未曾見一切世間——若梵、若魔、若天、若人、若沙門、婆羅門——有能如法為斯轉者。",
    "T13n0415_004:0844c27_1": "「何等名為三轉法輪？",
    "T13n0415_004:0844c27_2": "云何復稱十二行也？",
    "T13n0415_004:0844c28_3": "所謂：此是苦、此是集、此苦滅、此苦滅道，乃至此苦已知、此集已斷、此滅已證、此道已修，是為三轉，如是三轉得名為十二行也。",
    "T13n0415_004:0845a01_4": "「又，此為八聖道分，是中有無量文字、無量名句、無量言音、無量義趣、無量解釋，然說斯義為開示故、為論義故、為分別故、為顯示深義故、為易知故、為具足故。」",
    "T13n0415_004:0845a05_5": "時彼不空見菩薩摩訶薩復告尊者阿難言：「阿難！",
    "T13n0415_004:0845a06_6": "是故，我言諸佛、世尊甚為希有，諸如來、應供、等正覺有大慈悲、具足功德。",
    "T13n0415_004:0845a08_7": "諸佛、世尊既證得阿耨多羅三藐三菩提已，然後為諸聲聞眾等，於彼無教法中以教說故、無言法中以言說故、無相法中以相說故、無證得中教令證得彼法。",
    "T13n0415_004:0845a11_8": "雖無語言可說、相貌可得，而諸智者皆已覺悟、諸賢善人亦得證知、諸阿羅漢咸得解脫於彼無始生死中也。",
    "T13n0415_004:0845a15_0": "「復次，阿難！",
    "T13n0415_004:0845a15_1": "譬如有人持一束草，言：『欲堰塞恒河大流。』",
    "T13n0415_004:0845a16_2": "於意云何？",
    "T13n0415_004:0845a16_3": "彼人如是，其事可乎？」",
    "T13n0415_004:0845a16_4": "阿難答曰：「不也。",
    "T13n0415_004:0845a17_5": "大士！",
    "T13n0415_004:0845a17_6": "何以故？",
    "T13n0415_004:0845a17_7": "彼人所作，世間本無，何論可不？」",
    "T13n0415_004:0845a18_8": "不空見言：「如是，阿難！",
    "T13n0415_004:0845a18_9": "如來、應供、等正覺為諸聲聞，於無言法更以言宣、無名相中以名相說，其事若此。",
    "T13n0415_004:0845a20_10": "「復次，阿難！",
    "T13n0415_004:0845a20_11": "譬如有人本無口舌，欲以一音遍諸世界咸得聞知。",
    "T13n0415_004:0845a21_12": "於意云何？",
    "T13n0415_004:0845a22_13": "彼人所作其事可乎？」",
    "T13n0415_004:0845a22_14": "阿難答曰：「不也。",
    "T13n0415_004:0845a23_0": "大士！",
    "T13n0415_004:0845a23_1": "何以故？",
    "T13n0415_004:0845a23_2": "彼人所作，世間本無，何論可不？」",
    "T13n0415_004:0845a24_0": "不空見言：「如是，阿難！",
    "T13n0415_004:0845a24_1": "如來、應供、等正覺為諸聲聞，無言說中更以言宣、無名相法以名相說，其事亦爾。",
    "T13n0415_004:0845a26_2": "「復次，阿難！",
    "T13n0415_004:0845a26_3": "譬如有人手持綵筆，書畫虛空望成文字。",
    "T13n0415_004:0845a27_4": "於意云何？",
    "T13n0415_004:0845a27_5": "彼人所作可成就乎？」",
    "T13n0415_004:0845a28_6": "阿難答曰：「不也。",
    "T13n0415_004:0845a28_7": "大士！",
    "T13n0415_004:0845a28_8": "彼人所作世間亦無，何問成不？」",
    "T13n0415_004:0845a29_9": "不空見言：「如是，阿難！",
    "T13n0415_004:0845a29_10": "如來、應供、等正覺為諸聲聞，無言法中更以言宣、無名相法以名相說，其事若此。",
    "T13n0415_004:0845b02_11": "「復次，阿難！",
    "T13n0415_004:0845b03_0": "譬如有人先無手足、呪術、伎能，而大唱言：『我能擔負須彌山王。』",
    "T13n0415_004:0845b04_1": "於意云何？",
    "T13n0415_004:0845b04_2": "彼人所作其可遂乎？」",
    "T13n0415_004:0845b05_3": "阿難答曰：「不也。",
    "T13n0415_004:0845b05_4": "大士！",
    "T13n0415_004:0845b05_5": "是人所作，世間既無，何問可不？」",
    "T13n0415_004:0845b06_6": "不空見言：「如是，阿難！",
    "T13n0415_004:0845b06_7": "如來、應供、等正覺為諸聲聞，無言法中更以言宣、無名相法以名相說，其義亦爾。",
    "T13n0415_004:0845b08_8": "「復次，阿難！",
    "T13n0415_004:0845b08_9": "亦如有人至大海際，或取一板、或持小筏、或欲身涉、或欲身浮，廣施方便發如是言：『我度大海登陟彼岸。』",
    "T13n0415_004:0845b11_10": "於意云何？",
    "T13n0415_004:0845b11_11": "彼人所作為可爾乎？」",
    "T13n0415_004:0845b11_12": "阿難答言：「不也。",
    "T13n0415_004:0845b12_13": "大士！",
    "T13n0415_004:0845b12_14": "一切世間本無斯事，何云可不？」",
    "T13n0415_004:0845b13_15": "不空見言：「如是，阿難！",
    "T13n0415_004:0845b13_16": "如來、應供、等正覺為諸聲聞，無言說中更以言宣、無名相法以名相說，其義若此。」",
    "T13n0415_004:0845b15_17": "爾時，不空見菩薩摩訶薩為重明此義，以偈頌曰：「諸佛大慈難思議，　　常以悲光照一切，　於無量億那由劫，　　正覺如是深法門。",
    "T13n0415_004:0845b19_0": "　諸法本性無生處，　　因緣集會往來空，　無上天師雖善宣，　　然彼自性常寂滅。",
    "T13n0415_004:0845b21_0": "　諸佛正法難稱量，　　世尊慈愛故宣演，　能開如是難見法，　　利益世間諸天人。",
    "T13n0415_004:0845b23_0": "　不可說法難值聞，　　十力雄猛能廣說，　顯示最上清涼道，　　安隱世間天人眾。",
    "T13n0415_004:0845b25_0": "　世尊巧說無相法，　　無師自然能覺知，　破壞一切諸外道，　　凡愚莫知此實際。",
    "T13n0415_004:0845b27_0": "　諸佛智海難測量，　　宣說法界亦無盡，　一切聲聞同已證，　　開示轉變不思議。",
    "T13n0415_004:0845b29_0": "　如人把草塞恒河，　　尊者！",
    "T13n0415_004:0845b29_1": "我謂不為難；　正覺轉彼無生輪，　　我持此事難於彼。",
    "T13n0415_004:0845c02_0": "　若人手執五色筆，　　種種眾綵畫虛空；　無語言中置語言，　　我持此事難於彼。",
    "T13n0415_004:0845c04_0": "　若人無手亦無足，　　求負須彌度大海；　無相法中轉相輪，　　我謂此事難於彼。",
    "T13n0415_004:0845c06_0": "　若人無舌復無口，　　一言遍滿恒沙界；　無證法中能令證，　　我謂斯事難於彼。」",
    "T13n0415_004:0845c08_0": "爾時，尊者不空見菩薩摩訶薩告阿難言：「尊者！",
    "T13n0415_004:0845c09_1": "諸佛、如來、應供、等正覺甚為希有，能於無量阿僧祇劫覺了通達一切諸法、究竟彼岸，號佛、世尊。",
    "T13n0415_004:0845c11_2": "然諸如來、應供、等正覺隨順眾生諸根差別、樂欲所應，微妙圓音自然而出，普為宣說種種句門，所謂：若諸眾生樂行布施，如來則為讚說檀波羅蜜，彼亦隨念：『世尊為我宣說施法。』",
    "T13n0415_004:0845c15_3": "有諸眾生樂修禁戒，如來則為讚說尸波羅蜜，彼復生念：『世尊為我宣說戒法。』",
    "T13n0415_004:0845c17_4": "有時眾生樂行忍辱，如來則為讚說羼提波羅蜜，彼亦生念：『世尊為我宣說忍法。』",
    "T13n0415_004:0845c18_5": "有時眾生樂行精進，如來則為讚說毘梨耶波羅蜜，彼亦生念：『世尊宣說精進。』",
    "T13n0415_004:0845c20_6": "或時眾生樂習禪定，如來則為讚說禪波羅蜜，彼亦生念：『世尊為我宣說禪法。』",
    "T13n0415_004:0845c22_7": "或時眾生樂求智慧，如來則為讚說般若波羅蜜，彼亦生念：『世尊為我宣說智慧。』",
    "T13n0415_004:0845c24_8": "或時眾生樂求解脫，如來則為讚說解脫，彼亦生念：『世尊為我宣說解脫。』",
    "T13n0415_004:0845c25_9": "或時眾生樂修解脫知見，如來則為讚說解脫知見，彼亦生念：『世尊為我宣說解脫知見。』",
    "T13n0415_004:0845c27_10": "或時眾生樂生天者，如來則為讚說生天，彼亦生念：『世尊為我宣說生天。』",
    "T13n0415_004:0845c29_11": "有諸眾生樂修無常，如來則為讚說無常，彼亦生念：『世尊為我宣說無常。』",
    "T13n0415_004:0846a02_12": "有諸眾生樂修苦者，如來則為讚說眾苦，彼亦生念：『世尊為我宣說苦法。』",
    "T13n0415_004:0846a03_13": "有諸眾生樂修無我，如來則為讚說無我，彼亦生念：『世尊為我宣無我法。』",
    "T13n0415_004:0846a05_14": "有諸眾生樂修空寂，如來則為讚說空法，彼亦生念：『世尊為我宣說空法。』",
    "T13n0415_004:0846a07_15": "有諸眾生樂修不淨，如來則為讚說不淨，彼亦生念：『世尊為我宣說不淨。』",
    "T13n0415_004:0846a08_16": "有諸眾生樂欲生天，如來則為說生天法，彼亦生念：『世尊為我說生天法。』",
    "T13n0415_004:0846a10_17": "尊者！",
    "T13n0415_004:0846a10_18": "乃至有諸眾生樂種種法，如來則為說種種法，彼亦生念：『世尊為我說種種法。』」",
    "T13n0415_004:0846a12_19": "爾時，不空見菩薩欲重明此義而說偈言：「諸佛、世尊具圓音，　　隨眾生類自然出，　彼之意樂所欲聞，　　如來隨順說發起。",
    "T13n0415_004:0846a16_0": "　或有眾生樂布施，　　如來則為讚檀度；　或有眾生樂持戒，　　如來復為讚尸羅；　或有眾生樂忍辱，　　如來則為讚羼提；　若有眾生樂精進，　　如來為讚毘梨耶；　或有眾生樂三昧，　　如來則為讚禪定；　若彼眾生樂智慧，　　如來則為讚般若；　若彼眾生樂解脫，　　如來亦為讚解脫；　若彼眾生修無常，　　即令聞彼無常法；　彼若樂聞苦不淨，　　亦令聞苦不淨音；　彼若樂聞空無我，　　不思議音讚空寂；　彼若樂聞緣覺乘，　　世師妙音說緣覺；　彼或樂聞諸佛乘，　　兩足尊讚菩提道；　乃至彼樂生天宮，　　音中亦顯生天事。",
    "T13n0415_004:0846a29_0": "　如是妙音難思議，　　隨諸類感便應現，　彼等既聞清淨音，　　其誰不趣菩提道？」",
    "T13n0415_004:0846b02_0": "爾時，不空見菩薩摩訶薩復告尊者阿難言：「阿難！",
    "T13n0415_004:0846b03_1": "諸佛、世尊殊特希有，如來、應供、等正覺能有如是熾然善根。",
    "T13n0415_004:0846b04_2": "所以者何？",
    "T13n0415_004:0846b04_3": "諸佛、世尊從久遠來，乃能供養無量無邊過恒沙數諸如來等，又復常行施、忍、精進諸事——所謂捐捨身命、頭、目、髓、腦，難作能作種種苦行，調伏身心——然後方證阿耨多羅三藐三菩提。",
    "T13n0415_004:0846b08_4": "證菩提已，則能具足無量辯才為他說法。",
    "T13n0415_004:0846b09_5": "「云何辯才？",
    "T13n0415_004:0846b09_6": "謂不思議辯才、無上辯才、無勝辯才、無取著辯才、妙解脫辯才、無障礙辯才、善和合辯才、相應辯才、熾盛辯才、無有問辯才、豫知辯才、作相辯才、無作相辯才、靜默然辯才、不怯弱辯才、除恚辯才、種種文字莊嚴辯才、種種詞句莊嚴辯才、義句莊嚴辯才、甚深句莊嚴辯才、顯現深義辯才、於深示淺易知辯才、無邊譬喻辯才、捷疾辯才、善決疑辯才、成就無際辯才、能問辯才、略問廣答辯才、利益辯才、無毀辯才、善思量辯才、無謇塞辯才、無恥辱辯才、具足成就離謗辯才、具足成就智人所讚辯才、具足無畏心辯才、具足不狹劣辯才、具足不錯文句辯才、具足不忘辯才、具足無失辯才、具足隨心說法辯才、具足知他至心為說辯才、具足開發無穢濁辯才、具足莊嚴音句能說辯才、具足能說過去辯才、具足能說未來辯才、具足能說現在辯才、具足聖者辯才、具足知無生妙知辯才、具足能令一切眾生歡喜辯才。」",
    "T13n0415_004:0846b28_7": "爾時，不空見菩薩摩訶薩重宣此義而說偈曰：「供養最勝尊，　　無數無邊量，　能證無上道，　　世間大導師。",
    "T13n0415_004:0846c03_0": "　廣集諸善根，　　得彼難思辯，　無謇復無礙，　　無量亦無邊。",
    "T13n0415_004:0846c05_0": "　和合解脫義，　　尊勝無上人，　善說斷疑網，　　隨問皆能釋。",
    "T13n0415_004:0846c07_0": "　種種深密教，　　及以諸譬喻，　具足莊嚴辯，　　妙音難可量。",
    "T13n0415_004:0846c09_0": "　清淨咸相應，　　決了法安住，　不思無能壞，　　亦無懼畏心。",
    "T13n0415_004:0846c11_0": "　妙音與智俱，　　不驚、不毀損，　無錯莊嚴句，　　安樂無忘失。",
    "T13n0415_004:0846c13_0": "　不惑於諸方，　　無滓致心淨，　過去與當來、　　現在無罣礙。",
    "T13n0415_004:0846c15_0": "　凡聖平等轉，　　辯才非他生，　近遠同時聞，　　佛音說時出。",
    "T13n0415_004:0846c17_0": "　海水可知量，　　毛滴可知數，　諸佛大名稱，　　辯才難得邊；　虛空可盡邊，　　須彌易稱量，　無上天人師，　　辯才深難測。」",
    "T13n0415_004:0846c21_0": "大方等大集經菩薩念佛三昧分卷第四"
}