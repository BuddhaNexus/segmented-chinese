{
    "T02n0125_017:0631a03_0": "增壹阿含經卷第十七",
    "T02n0125_017:0631a05_0": "東晉罽賓三藏瞿曇僧伽提婆譯",
    "T02n0125_017:0631a06_0": "四諦品第二十五",
    "T02n0125_017:0631a07_0": "（一）聞如是：一時，佛在舍衛國祇樹給孤獨園。",
    "T02n0125_017:0631a08_1": "爾時，世尊告諸比丘：「當修行四諦之法。",
    "T02n0125_017:0631a09_0": "云何為四？",
    "T02n0125_017:0631a09_1": "所謂初苦諦，義不可盡，義不可窮，說法無盡。",
    "T02n0125_017:0631a10_2": "第二者苦習諦，義不可盡，義不可窮，說法無盡。",
    "T02n0125_017:0631a11_3": "第三者苦盡諦，義不可盡，義不可窮，說法無盡。",
    "T02n0125_017:0631a12_4": "第四者苦出要諦，義不可盡，義不可窮，說法無盡。",
    "T02n0125_017:0631a13_5": "「彼云何名為苦諦？",
    "T02n0125_017:0631a14_6": "所謂苦諦者，生苦、老苦、病苦、死苦、憂悲惱苦、怨憎會苦、恩愛別離苦、所欲不得苦，取要言之，五盛陰苦，是謂名為苦諦。",
    "T02n0125_017:0631a17_7": "「彼云何名為苦習諦？",
    "T02n0125_017:0631a17_8": "所謂習諦者，愛與欲相應，心恒染著，是謂名為苦習諦。",
    "T02n0125_017:0631a19_9": "「彼云何名為苦盡諦？",
    "T02n0125_017:0631a19_10": "所謂盡諦者，欲愛永盡無餘，不復更造，是謂名為苦盡諦。",
    "T02n0125_017:0631a21_0": "「彼云何名為苦出要諦？",
    "T02n0125_017:0631a21_1": "所謂苦出要諦者，謂賢聖八品道，所謂正見、正治、正語、正行、正命、正方便、正念、正三昧，是謂名為苦出要諦。",
    "T02n0125_017:0631a24_2": "「如是，比丘！",
    "T02n0125_017:0631a24_3": "有此四諦，實有不虛，世尊之所說，故名為諦。",
    "T02n0125_017:0631a25_4": "諸有眾生，二足、三足、四足，欲者、色者、無色者，有想、無想者，如來最上。",
    "T02n0125_017:0631a27_5": "然成此四諦，故名為四諦。",
    "T02n0125_017:0631a27_6": "是謂，比丘！",
    "T02n0125_017:0631a27_7": "有此四諦。",
    "T02n0125_017:0631a28_8": "然不覺知，長處生死，輪轉五道。",
    "T02n0125_017:0631a28_9": "我今以得此四諦，從此岸至彼岸，成就此義，斷生死根本，更不復受有，如實知之。」",
    "T02n0125_017:0631b02_0": "爾時，世尊便說此偈：「今有四諦法，　　如實而不知，　輪轉生死中，　　終不有解脫。",
    "T02n0125_017:0631b05_0": "　如今有四諦，　　以覺以曉了，　以斷生死根，　　更亦不受有。",
    "T02n0125_017:0631b07_0": "「若有四部之眾，不得此諦，不覺不知，便隨五道。",
    "T02n0125_017:0631b08_1": "是故，諸比丘！",
    "T02n0125_017:0631b08_2": "當作方便，成此四諦。",
    "T02n0125_017:0631b09_3": "如是，諸比丘！",
    "T02n0125_017:0631b09_4": "當作是學。」",
    "T02n0125_017:0631b09_5": "爾時，諸比丘聞佛所說，歡喜奉行。",
    "T02n0125_017:0631b11_0": "（二）聞如是：一時，佛在舍衛國祇樹給孤獨園。",
    "T02n0125_017:0631b12_1": "爾時，世尊告諸比丘：「有此四法，多饒益人。",
    "T02n0125_017:0631b13_2": "云何為四？",
    "T02n0125_017:0631b13_3": "第一法者當親近善知識，第二者當聞法，第三者當知法，第四者當法法相明。",
    "T02n0125_017:0631b15_4": "是謂，比丘！",
    "T02n0125_017:0631b15_5": "有此四法，多饒益人。",
    "T02n0125_017:0631b15_6": "是故，諸比丘！",
    "T02n0125_017:0631b16_7": "當求方便，成此四法。",
    "T02n0125_017:0631b16_8": "如是，諸比丘！",
    "T02n0125_017:0631b17_9": "當作是學。」",
    "T02n0125_017:0631b17_10": "爾時，諸比丘聞佛所說，歡喜奉行。",
    "T02n0125_017:0631b19_0": "（三）聞如是：一時，佛在舍衛國祇樹給孤獨園。",
    "T02n0125_017:0631b20_1": "爾時，世尊告阿難曰：「若如來出現於世時，便有四未曾有法出現於世。",
    "T02n0125_017:0631b21_2": "云何為四？",
    "T02n0125_017:0631b22_3": "此眾生類多有所著，若說不染著法時，亦復承受，念修行之，心不遠離。",
    "T02n0125_017:0631b23_4": "若如來出現於世時，有此四未曾有法出現於世，是謂初未曾有法出現於世。",
    "T02n0125_017:0631b25_5": "「復次，阿難！",
    "T02n0125_017:0631b25_6": "輪轉不住，恒在五道，正使欲說法時，亦復承受，心不遠離。",
    "T02n0125_017:0631b27_7": "若如來出現世時，有此二未曾有法出現於世。",
    "T02n0125_017:0631b28_8": "「復次，阿難！",
    "T02n0125_017:0631b28_9": "此眾生類，恒懷憍慢，不去心首，若使說法，亦復承受，心不遠離。",
    "T02n0125_017:0631c01_10": "然復，阿難！",
    "T02n0125_017:0631c01_11": "此眾生類，恒懷憍慢，不去須臾，設復說法時，亦復承受，是謂第三未曾有法出現於世。",
    "T02n0125_017:0631c03_12": "「復次，阿難！",
    "T02n0125_017:0631c03_13": "此眾生類，無明所覆，設復說有明法時，亦復承受而不忘失。",
    "T02n0125_017:0631c05_0": "若復，阿難！",
    "T02n0125_017:0631c05_1": "說此有明、無明法時，而心意柔和，恒喜修行。",
    "T02n0125_017:0631c06_2": "是謂，阿難！",
    "T02n0125_017:0631c06_3": "若如來出現世時，便有此四未曾有法出現於世。",
    "T02n0125_017:0631c07_4": "若有多薩阿竭現在時，便有此四未曾有法出現於世。",
    "T02n0125_017:0631c09_0": "是故，阿難！",
    "T02n0125_017:0631c09_1": "當發喜心向如來所。",
    "T02n0125_017:0631c09_2": "如是，阿難！",
    "T02n0125_017:0631c10_0": "當作是學。」",
    "T02n0125_017:0631c10_1": "爾時，阿難聞佛所說，歡喜奉行。",
    "T02n0125_017:0631c11_0": "（四）聞如是：一時，佛在舍衛國祇樹給孤獨園。",
    "T02n0125_017:0631c12_1": "爾時，世尊告諸比丘：「我今當說擔，亦當說持擔人，亦當說擔因緣，亦當說捨擔。",
    "T02n0125_017:0631c14_0": "汝等比丘，諦聽！",
    "T02n0125_017:0631c14_1": "諦聽！",
    "T02n0125_017:0631c14_2": "善思念之，我今當說。」",
    "T02n0125_017:0631c15_0": "諸比丘對曰：「如是。",
    "T02n0125_017:0631c15_1": "世尊！」",
    "T02n0125_017:0631c15_2": "是時，諸比丘從佛受教。",
    "T02n0125_017:0631c16_3": "世尊告曰：「彼云何名為擔？",
    "T02n0125_017:0631c16_4": "所謂五盛陰是。",
    "T02n0125_017:0631c17_5": "云何為五？",
    "T02n0125_017:0631c17_6": "所謂色、痛、想、行、識陰，是謂名為擔。",
    "T02n0125_017:0631c18_7": "「彼云何名為持擔人？",
    "T02n0125_017:0631c18_8": "所謂持擔人者，人身是也。",
    "T02n0125_017:0631c19_9": "字某、名某，如是生，食如是食，受如是苦樂，壽命長短，是謂名為持擔人。",
    "T02n0125_017:0631c21_10": "「彼云何名為擔因緣？",
    "T02n0125_017:0631c21_11": "所謂擔因緣者，愛著因緣是。",
    "T02n0125_017:0631c22_12": "與欲共俱，心不遠離，是謂名為擔因緣。",
    "T02n0125_017:0631c23_13": "「彼云何名為當捨離擔？",
    "T02n0125_017:0631c23_14": "所謂能使彼愛永盡無餘，已除、已吐。",
    "T02n0125_017:0631c24_15": "是謂，比丘！",
    "T02n0125_017:0631c25_16": "名捨離擔。",
    "T02n0125_017:0631c25_17": "「如是，比丘！",
    "T02n0125_017:0631c25_18": "我今已說擔，已說擔因緣，已說持擔人，已說捨擔，然諸如來所應行者，我今已辦。",
    "T02n0125_017:0631c27_19": "若樹下、空處、露坐，常念坐禪，莫行放逸。」",
    "T02n0125_017:0631c28_20": "爾時，世尊便說此偈：「當念捨重擔，　　更莫造新擔，　擔是世間病，　　捨擔第一樂。",
    "T02n0125_017:0632a02_0": "　亦當除愛結，　　及捨非法行，　盡當捨離此，　　更不復受愛。",
    "T02n0125_017:0632a04_0": "「是故，諸比丘！",
    "T02n0125_017:0632a04_1": "當作方便，捨離於擔。",
    "T02n0125_017:0632a04_2": "如是，諸比丘！",
    "T02n0125_017:0632a05_3": "當作是學。」",
    "T02n0125_017:0632a05_4": "爾時，諸比丘聞佛所說，歡喜奉行。",
    "T02n0125_017:0632a07_0": "（五）聞如是：一時，佛在舍衛國祇樹給孤獨園。",
    "T02n0125_017:0632a08_1": "爾時，世尊告諸比丘：「有此四生。",
    "T02n0125_017:0632a08_2": "云何為四？",
    "T02n0125_017:0632a09_3": "所謂卵生、胎生、濕生、化生。",
    "T02n0125_017:0632a09_4": "「彼云何名為卵生？",
    "T02n0125_017:0632a10_5": "所謂卵生者，鷄、雀、烏、鵲、孔雀、蛇、魚、蟻子之屬，皆是卵生。",
    "T02n0125_017:0632a11_6": "是謂名為卵生。",
    "T02n0125_017:0632a11_7": "「彼云何名為胎生？",
    "T02n0125_017:0632a12_8": "所謂人及畜生，至二足蟲，是謂名為胎生。",
    "T02n0125_017:0632a13_9": "「彼云何名為因緣生？",
    "T02n0125_017:0632a14_0": "所謂腐肉中虫、廁中虫、如尸中虫。",
    "T02n0125_017:0632a14_1": "如是之屬，皆名為因緣生。",
    "T02n0125_017:0632a15_2": "「彼云何名為化生？",
    "T02n0125_017:0632a15_3": "所謂諸天、大地獄、餓鬼、若人、若畜生，是謂名為化生。",
    "T02n0125_017:0632a17_4": "是謂，比丘！",
    "T02n0125_017:0632a17_5": "有此四生。",
    "T02n0125_017:0632a17_6": "諸比丘捨離此四生，當求方便，成四諦法。",
    "T02n0125_017:0632a18_7": "如是，諸比丘！",
    "T02n0125_017:0632a18_8": "當作是學。」",
    "T02n0125_017:0632a19_9": "爾時，諸比丘聞佛所說，歡喜奉行。",
    "T02n0125_017:0632a20_0": "（六）聞如是：一時，尊者舍利弗、尊者目揵連在羅閱城迦蘭陀竹園所。",
    "T02n0125_017:0632a21_1": "爾時，舍利弗告諸比丘：「世間有此四人。",
    "T02n0125_017:0632a22_2": "云何為四？",
    "T02n0125_017:0632a22_3": "所謂第一人者與結相隨，然內有結而不知。",
    "T02n0125_017:0632a23_4": "或有一人與結相隨，然內有結如實知之。",
    "T02n0125_017:0632a24_5": "或有一人不與結相隨，然內無結如實而不知。",
    "T02n0125_017:0632a26_0": "或有一人不與結相隨，然內無結如實知之。",
    "T02n0125_017:0632a27_1": "「諸賢當知，第一人者與結相隨，然內有結而不知，此二有結人中，此人最為下賤。",
    "T02n0125_017:0632a29_0": "所謂彼第二人與結相隨，內有結如實知之，此人極為妙。",
    "T02n0125_017:0632b01_1": "彼第三人不與結相隨，內無結如實而不知，此人於二無結人中，此人最為下賤。",
    "T02n0125_017:0632b03_2": "所謂彼第四人不與結相隨，內無結如實知之，此人於無結人中最為第一。",
    "T02n0125_017:0632b05_3": "諸賢當知，世間有此四人。」",
    "T02n0125_017:0632b05_4": "是時，尊者目連問舍利弗曰：「有何因緣，有結相隨人，一人下賤，一人最妙？",
    "T02n0125_017:0632b07_5": "復有何因緣，此二無結人相隨，一人下賤，一人最妙？」",
    "T02n0125_017:0632b08_6": "舍利弗對曰：「彼與結相隨，內有結如實不知。",
    "T02n0125_017:0632b09_7": "彼人作是念：『我當作淨想。』",
    "T02n0125_017:0632b10_8": "彼便思惟作淨想。",
    "T02n0125_017:0632b10_9": "當作淨想時，便起欲心，以起欲心已，便有貪欲、瞋恚、癡心而命終。",
    "T02n0125_017:0632b12_10": "爾時，不求方便，滅此欲心，便有瞋恚、愚癡之心而命終。",
    "T02n0125_017:0632b13_11": "目連當知，猶如有人詣市買得銅器，塵土垢坌，極為不淨。",
    "T02n0125_017:0632b15_12": "彼人不隨時摩抆，不隨時淨洗，然彼銅器倍更生垢，極為不淨。",
    "T02n0125_017:0632b16_13": "此第一人亦復如是，與垢相隨，內有結如實不知，彼便作是念：『我當思惟淨想。』",
    "T02n0125_017:0632b18_14": "已思惟淨想，便生欲心，已生欲心，則有貪欲、瞋恚、愚癡而命終，不求方便，滅此欲心。",
    "T02n0125_017:0632b20_15": "「彼第二人與結相隨，內有結如實知！",
    "T02n0125_017:0632b21_16": "『我今可捨淨想，思惟不淨想。』",
    "T02n0125_017:0632b22_17": "彼已捨淨想，思惟不淨想，彼以思惟不淨想，便不生欲心，求方便，不得者得、不獲者獲、不及者及，便無貪欲、瞋恚、愚癡，亦復無結而命終。",
    "T02n0125_017:0632b25_18": "猶如有人從市中買得銅器，塵垢所染，彼人隨時修治，洗蕩使淨。",
    "T02n0125_017:0632b27_19": "此人亦復如是。",
    "T02n0125_017:0632b27_20": "與結相隨，內有結如實知之。",
    "T02n0125_017:0632b28_21": "彼人便捨淨想，思惟不淨想，彼思惟不淨想，更求方便，不得者得、不獲者獲、不作證者教令得證，已無欲心、無瞋恚、愚癡而命終。",
    "T02n0125_017:0632c02_22": "是謂，目連！",
    "T02n0125_017:0632c02_23": "有此二人與結相隨，一人下賤，一人最妙。」",
    "T02n0125_017:0632c03_24": "目連曰：「復以何因緣，使此二人不與結相隨，一人下賤，一人最妙？」",
    "T02n0125_017:0632c05_25": "舍利弗曰：「彼第三人不與結相隨，內無結如實而不知。",
    "T02n0125_017:0632c06_26": "彼便作是思惟，我不求方便思惟，不得者得、不獲者獲、不作證者而作證。",
    "T02n0125_017:0632c08_27": "彼人有欲心、瞋恚、愚癡所縛而命終。",
    "T02n0125_017:0632c09_0": "猶如有人詣市買銅器，塵垢所染，然不隨時洗治，亦不隨時修治；此第三人亦復如是，不與結相隨，內無結如實不知，亦不作是學，我當求方便，滅此諸結；而有貪欲、瞋恚、愚癡之心而命終。",
    "T02n0125_017:0632c13_1": "「彼第四人不與結俱，內無結如實知之。",
    "T02n0125_017:0632c14_2": "彼便作是思惟，求方便，不得者得、不獲者獲、不作證者令作證。",
    "T02n0125_017:0632c16_3": "彼以無此結而命終，猶如有人詣市，得好銅器極淨潔，復加隨時修治，磨洗其器。",
    "T02n0125_017:0632c18_4": "爾時，彼器倍復淨好，此第四人亦復如是，不與結相隨，內無結如實知之，彼便作是思惟，求方便，不獲者獲、不得者得、不作證者而作證，彼便無結使貪欲、瞋恚、愚癡，身壞命終。",
    "T02n0125_017:0632c22_5": "是謂，目連！",
    "T02n0125_017:0632c22_6": "有此二人不與結相隨，內無結如實知之，一人為上，一人下賤。」",
    "T02n0125_017:0632c24_7": "是時，尊者目連問舍利弗曰：「何以故名曰結？」",
    "T02n0125_017:0632c25_8": "舍利弗曰：「目連當知，惡不善法，起諸邪見，故名為結。",
    "T02n0125_017:0632c26_9": "或復有人而作是念：『如來問我義已，然後與諸比丘說法，不問餘比丘義，而如來與比丘說法。』",
    "T02n0125_017:0632c28_10": "或復有是時，世尊語餘比丘而說法，然不語彼比丘如來說法。",
    "T02n0125_017:0633a01_11": "『如來不語我與比丘說法。』",
    "T02n0125_017:0633a01_12": "或有不善，或有貪欲。",
    "T02n0125_017:0633a02_13": "既有不善，又有貪欲，此二俱不善。",
    "T02n0125_017:0633a03_14": "「或復有時，比丘作是念：『我恒在諸比丘前而入村乞食，不使餘比丘在比丘前而入村乞食。』",
    "T02n0125_017:0633a05_15": "或有是時，餘比丘在前而入村乞食，不使彼比丘在比丘前而入村乞食。",
    "T02n0125_017:0633a07_16": "『我不在比丘前而入村乞食。』",
    "T02n0125_017:0633a07_17": "既有不善，又有貪欲，此二俱不善。",
    "T02n0125_017:0633a08_18": "「目連當知，或復有是時，比丘作是念：『我當在比丘前坐，先前受水，先前得食，不使餘比丘先比丘坐，先前受水，先前得食。』",
    "T02n0125_017:0633a11_19": "或復有時，餘比丘在比丘前坐，先前受水，先前得食，不使彼比丘在比丘前坐，先前受水，先前得食。",
    "T02n0125_017:0633a13_20": "『我不在比丘前坐，先前受水，先前得食。』",
    "T02n0125_017:0633a14_21": "既有不善，又有貪欲，此二俱不善。",
    "T02n0125_017:0633a15_22": "「或復有時，比丘作是念：『我食已與檀越說法，不使餘比丘食訖與檀越說法。』",
    "T02n0125_017:0633a17_23": "或復有時，餘比丘食竟與檀越說法，不使彼比丘食竟與檀越說法。",
    "T02n0125_017:0633a19_24": "『不使我食竟與檀越說法。』",
    "T02n0125_017:0633a19_25": "既有不善，又有貪欲，此二俱不善。",
    "T02n0125_017:0633a20_26": "「或復有時，比丘作是念：『我當至園中，與長者婆羅門說法，不使餘比丘至園中，與長者婆羅門說法。』",
    "T02n0125_017:0633a22_27": "或復有時，餘比丘至園中，與長者婆羅門說法，不使餘比丘至園中，與長者婆羅門說法。",
    "T02n0125_017:0633a25_28": "『不使我至園中，與長者婆羅門說法。』",
    "T02n0125_017:0633a26_0": "既有不善，又有貪欲，此二俱不善。",
    "T02n0125_017:0633a26_1": "「或復有時，比丘作是念：『我今犯戒，使諸比丘不知我犯戒。』",
    "T02n0125_017:0633a28_2": "或復有時，彼比丘犯戒，諸比丘知此比丘犯戒，既有不善，又有貪欲，此二俱不善。",
    "T02n0125_017:0633b01_3": "「或復有時，比丘作是念：『我今犯戒，不使餘比丘語我言犯戒。』",
    "T02n0125_017:0633b02_4": "或復有時，彼比丘犯戒，餘比丘語言犯戒。",
    "T02n0125_017:0633b03_5": "既有不善，又有貪欲，此二俱不善。",
    "T02n0125_017:0633b04_6": "「或復有時，彼比丘作是念：『我今犯戒，使清淨比丘告我，不使不清淨比丘告我。』",
    "T02n0125_017:0633b06_7": "或復有時，不清淨比丘告彼比丘言：『彼比丘犯戒。』",
    "T02n0125_017:0633b07_8": "既有不善，又有貪欲，此二俱不善。",
    "T02n0125_017:0633b08_9": "「或復有時，比丘作是念：『我今犯戒。",
    "T02n0125_017:0633b09_10": "若有比丘告我者，當在屏處，不在大眾之中。』",
    "T02n0125_017:0633b10_11": "或復有時，彼比丘犯戒，在大眾中告語，不在屏處。",
    "T02n0125_017:0633b11_12": "比丘復作是念：『此諸比丘在大眾中告我，不在屏處。』",
    "T02n0125_017:0633b12_13": "既有不善，又有貪欲，此二俱不善。",
    "T02n0125_017:0633b13_14": "「目連當知，此諸法之本，興起此行者，名為結使。",
    "T02n0125_017:0633b14_15": "目連！",
    "T02n0125_017:0633b14_16": "復知諸有四部之眾，犯此行者，皆共聞知。",
    "T02n0125_017:0633b15_17": "雖言我行阿練若，在閑靜之處，正使著五納衣，恒行乞食，不擇貧富，行不卒暴，往來住止，坐起動靜，言語默然，彼比丘作是念：『使比丘、比丘尼、優婆塞、優婆夷斯諸梵行者，恒來供養我。』",
    "T02n0125_017:0633b20_0": "彼比丘雖有是念，然四部眾亦不隨時供養。",
    "T02n0125_017:0633b21_1": "所以然者，以彼比丘惡不善行未除故，見聞念知。",
    "T02n0125_017:0633b22_2": "猶如有人，一銅器極為清淨，復以不淨盛著銅器中，復以餘器蓋其上，持行詣國界。",
    "T02n0125_017:0633b24_3": "眾人見已，問彼人曰：『君所持者是何物乎？",
    "T02n0125_017:0633b25_4": "我等欲得觀見。』",
    "T02n0125_017:0633b25_5": "是時，眾人素既飢儉，謂呼：『是好飲食。』",
    "T02n0125_017:0633b26_6": "尋發器蓋，然是不淨，皆共得見。",
    "T02n0125_017:0633b27_7": "此比丘亦復如是。",
    "T02n0125_017:0633b27_8": "雖有阿練若行，隨時乞食，著五納衣，正身正意，繫念在前，彼雖生此念：『欲使諸梵行者，隨時來供養。』",
    "T02n0125_017:0633b29_9": "然復諸梵行人，不隨時供養。",
    "T02n0125_017:0633c01_10": "所以然者，以彼比丘惡不善法結使未盡故。",
    "T02n0125_017:0633c02_11": "「目連當知，諸有比丘無此惡不善法，結使已盡，見聞念知，雖在城傍行，猶是持法之人。",
    "T02n0125_017:0633c04_12": "或受人請，或受長者供養，彼比丘無此貪欲之想。",
    "T02n0125_017:0633c05_13": "是時，四部之眾及諸梵行者，皆來供養。",
    "T02n0125_017:0633c06_14": "所以然者，以彼比丘行清淨故，皆見聞念知。",
    "T02n0125_017:0633c07_15": "猶如有人有好銅器，盛好飲食，氣味極香，復以物蓋其上，持行詣國界，眾人見已，問彼人曰：『此是何物，我等欲得觀見。』",
    "T02n0125_017:0633c10_16": "時尋發看，見是飲食，皆共取食。",
    "T02n0125_017:0633c11_17": "此亦如是，比丘見聞念知，雖在城傍行，受長者供養，彼不作是念：『使諸梵行者來供養我。』",
    "T02n0125_017:0633c13_18": "然復諸梵行者，皆來供養之。",
    "T02n0125_017:0633c14_19": "所以然者，以彼比丘惡不善行以除盡故。",
    "T02n0125_017:0633c15_20": "是故，目連！",
    "T02n0125_017:0633c15_21": "以此諸行故，名為結使。」",
    "T02n0125_017:0633c16_22": "是時，尊者大目揵連歎曰：「善哉！",
    "T02n0125_017:0633c16_23": "善哉！",
    "T02n0125_017:0633c16_24": "舍利弗！",
    "T02n0125_017:0633c17_25": "所以然者，我昔遊此羅閱城迦蘭陀竹園所，到時著衣持鉢，入羅閱城乞食，至彼車師舍，在門外默然而立。",
    "T02n0125_017:0633c19_26": "是時，彼工師手執斧而斫材。",
    "T02n0125_017:0633c20_27": "是時，更有長老工師有少事緣，來至此工師舍。",
    "T02n0125_017:0633c21_28": "是時，彼工師修治材板。",
    "T02n0125_017:0633c22_0": "是時，彼老工師而生此念：『此小工師斫材如我意不？",
    "T02n0125_017:0633c23_1": "我今當觀之。』",
    "T02n0125_017:0633c23_2": "是時，彼工師所嫌之處，彼工師盡取斫之。",
    "T02n0125_017:0633c24_3": "是時，彼老工師甚懷歡喜，而作是念：『善哉！",
    "T02n0125_017:0633c25_4": "善哉！",
    "T02n0125_017:0633c25_5": "卿所斫材盡如我意。』",
    "T02n0125_017:0633c26_6": "此亦如是，諸有比丘心不柔和，捨沙門行，心懷姦偽，不從沙門之法，性行麁踈，不知慚愧，強顏耐辱，為卑賤行，無有勇猛。",
    "T02n0125_017:0633c29_0": "或喜多忘失，不憶所行，心意不定，所作錯亂，諸根不定，然今尊者舍利弗觀察性行已，而修治之。",
    "T02n0125_017:0634a02_1": "「諸有族姓子，以信堅固，出家學道，甚恭敬戒，不捨沙門賢聖之法，無有幻偽，不行卒暴，心意柔和，言常含笑，不傷人意，心恒一定，無有是非，諸根不亂。",
    "T02n0125_017:0634a05_2": "彼聞尊者舍利弗語已，便自承受，亦不忘失。",
    "T02n0125_017:0634a06_3": "猶如若男、若女，端正無雙，極自沐浴，著好新衣，用香塗身。",
    "T02n0125_017:0634a08_4": "若復有人，復加以優鉢華，持用奉上，彼人得已，即著頭上，歡喜踊躍，不能自勝。",
    "T02n0125_017:0634a10_5": "此亦如是，若有族姓子，以信堅固，出家學道，恭敬於戒，不失沙門之法，無有幻偽，不行卒暴，心意柔和，言常含笑，不傷人意，心恒一定，無有是非，諸根不亂。",
    "T02n0125_017:0634a13_6": "彼從尊者舍利弗聞是語已，甚懷歡喜，不能自勝，而受其教。",
    "T02n0125_017:0634a15_7": "如此諸族姓子說此法教。」",
    "T02n0125_017:0634a16_8": "爾時，諸賢各各聞其所說，歡喜奉行。",
    "T02n0125_017:0634a17_0": "（七）聞如是：一時，佛在舍衛國祇樹給孤獨園。",
    "T02n0125_017:0634a18_1": "爾時，世尊告諸比丘：「有此四果。",
    "T02n0125_017:0634a18_2": "云何為四？",
    "T02n0125_017:0634a19_3": "或有果生而似熟，或有果熟而似生，或有果熟而似熟，或有果生而似生。",
    "T02n0125_017:0634a20_4": "是謂，比丘！",
    "T02n0125_017:0634a21_5": "世間有此四果。",
    "T02n0125_017:0634a21_6": "世間有此四人，亦復如是。",
    "T02n0125_017:0634a22_7": "云何為四？",
    "T02n0125_017:0634a22_8": "或有人熟而像生，或有人生而像熟，或有人生而似生，或有人熟而似熟。",
    "T02n0125_017:0634a24_9": "「何等人生而似熟？",
    "T02n0125_017:0634a24_10": "或有人往來行步不行卒暴，眼目視瞻恒隨法教，著衣持鉢亦復隨法行步，視地不左右顧望；然復犯戒不隨正行，實非沙門而似沙門，不行梵行而自言行梵行，盡壞敗正法，根敗之種，是謂此人生而像熟。",
    "T02n0125_017:0634a29_11": "「彼人云何熟而像生？",
    "T02n0125_017:0634b01_12": "或有比丘性行似踈，視瞻不端，亦不隨法行，喜左右顧視；然復精進多聞，修行善法，恒持戒律，不失威儀，見少非法，便懷恐懼，是謂此人熟而像生。",
    "T02n0125_017:0634b04_13": "「彼云何人生而像生？",
    "T02n0125_017:0634b05_14": "或有比丘不持禁戒，不知行步禮節，亦復不知出入行來，亦復不知著衣持鉢，諸根錯亂，心著色、聲、香、味、細滑之法，彼犯禁戒，不行正法，不是沙門而似沙門，不行梵行而似梵行，根敗之人，不可修飾，是謂此人生而似生。",
    "T02n0125_017:0634b10_15": "「彼云何有人熟而似熟？",
    "T02n0125_017:0634b11_16": "或有比丘持戒禁限，出入行步不失時節，看視不失威儀；然極精進，修行善法，威儀禮節皆悉成就，見小非法，便懷恐怖，況復大者，是謂此人熟而似熟。",
    "T02n0125_017:0634b15_0": "「是謂，比丘！",
    "T02n0125_017:0634b15_1": "世間有此四果之人，當學熟果之人。",
    "T02n0125_017:0634b16_2": "如是，諸比丘！",
    "T02n0125_017:0634b16_3": "當作是學。」",
    "T02n0125_017:0634b16_4": "爾時，諸比丘聞佛所說，歡喜奉行。",
    "T02n0125_017:0634b18_0": "（八）聞如是：一時，佛在舍衛國祇樹給孤獨園。",
    "T02n0125_017:0634b19_1": "爾時，世尊告諸比丘：「今日空中有隨嵐風，設復有飛鳥至彼者，若鳥、鵲、鴻、鵠值彼風者，頭腦、羽翼各在一處。",
    "T02n0125_017:0634b21_2": "此間一比丘亦復如是。",
    "T02n0125_017:0634b22_3": "捨禁戒已，作白衣行，是時三衣、鉢器、鍼筩六物之屬各在一處，猶隨嵐之風吹殺彼鳥。",
    "T02n0125_017:0634b24_4": "是故，諸比丘！",
    "T02n0125_017:0634b24_5": "當修行梵行。",
    "T02n0125_017:0634b24_6": "如是，諸比丘！",
    "T02n0125_017:0634b25_7": "當作是學。」",
    "T02n0125_017:0634b25_8": "爾時，諸比丘聞佛所說，歡喜奉行。",
    "T02n0125_017:0634b27_0": "（九）聞如是：一時，佛在舍衛國祇樹給孤獨園。",
    "T02n0125_017:0634b28_0": "爾時，世尊告諸比丘：「比丘當知，有此四鳥。",
    "T02n0125_017:0634b29_0": "云何為四？",
    "T02n0125_017:0634b29_1": "或有鳥聲好而形醜，或有鳥形好而聲醜，或有鳥聲醜形亦醜，或有鳥形好聲亦好。",
    "T02n0125_017:0634c02_2": "「彼云何鳥聲好而形醜？",
    "T02n0125_017:0634c02_3": "拘翅羅鳥是也。",
    "T02n0125_017:0634c03_4": "是謂此鳥聲好而形醜。",
    "T02n0125_017:0634c03_5": "彼云何鳥形好而聲醜？",
    "T02n0125_017:0634c04_6": "所謂鷙鳥是也。",
    "T02n0125_017:0634c04_7": "是謂此鳥形好而聲醜。",
    "T02n0125_017:0634c05_8": "彼云何鳥聲醜形亦醜？",
    "T02n0125_017:0634c05_9": "所謂兔梟是也。",
    "T02n0125_017:0634c06_0": "是謂此鳥聲醜形亦醜。",
    "T02n0125_017:0634c06_1": "復有何鳥聲好形亦好？",
    "T02n0125_017:0634c07_2": "所謂孔雀鳥是也。",
    "T02n0125_017:0634c07_3": "是謂此鳥聲好形亦好。",
    "T02n0125_017:0634c08_4": "是謂，比丘！",
    "T02n0125_017:0634c08_5": "有此四鳥，當共覺知。",
    "T02n0125_017:0634c08_6": "「此亦如是，世間亦有四人似鳥，當共覺知。",
    "T02n0125_017:0634c09_7": "云何為四？",
    "T02n0125_017:0634c10_8": "於是，或有比丘顏貌端政，出入行來，著衣持鉢，屈申俯仰，威儀成就；亦復不能有所諷誦諸所有法，初善、中善、竟善，不能承法之教，亦復不能善諷誦讀。",
    "T02n0125_017:0634c13_9": "是謂此人形好而聲不好。",
    "T02n0125_017:0634c14_10": "「復有何等人聲好而形醜？",
    "T02n0125_017:0634c15_0": "或有一比丘出入行來，屈申俯仰，著衣持鉢，威儀不成就，恒好廣說；然復彼人精進持戒，聞法能知所學，多聞諸所有法，初善、中善、竟善，義理深邃，具足修梵行，然復彼法善持善誦。",
    "T02n0125_017:0634c19_1": "是謂此人聲好而形醜。",
    "T02n0125_017:0634c19_2": "「彼復有何等人聲醜形亦醜？",
    "T02n0125_017:0634c20_3": "或有一人犯戒、不精進、不多聞，所聞便失；彼於此法，應具足行梵行，然不肯承受。",
    "T02n0125_017:0634c22_4": "是謂此人聲亦醜形亦醜。",
    "T02n0125_017:0634c23_5": "「彼何等人聲亦好形亦好？",
    "T02n0125_017:0634c23_6": "或有比丘顏貌端政，出入行來，著衣持鉢，不左右顧視；然復精進修行善法。",
    "T02n0125_017:0634c25_7": "然戒律具足，見小非法，尚懷恐懼，何況大者！",
    "T02n0125_017:0634c26_8": "亦復多聞，所受不忘，諸所有法，初善、中善、竟善，修其善行，如此之法，善諷誦讀。",
    "T02n0125_017:0634c28_9": "是謂此人聲好形亦好。",
    "T02n0125_017:0634c28_10": "「是謂世間有此四人，在世間者，當共覺知。",
    "T02n0125_017:0634c29_11": "是故，諸比丘！",
    "T02n0125_017:0635a01_12": "當學聲好形亦好。",
    "T02n0125_017:0635a01_13": "如是，諸比丘！",
    "T02n0125_017:0635a01_14": "當作是學。」",
    "T02n0125_017:0635a02_15": "爾時，諸比丘聞佛所說，歡喜奉行。",
    "T02n0125_017:0635a03_0": "（一〇）聞如是：一時，佛在舍衛國祇樹給孤獨園。",
    "T02n0125_017:0635a04_1": "爾時，世尊告諸比丘：「有四種雲。",
    "T02n0125_017:0635a04_2": "云何為四？",
    "T02n0125_017:0635a05_3": "或有雲雷而不雨，或有雲雨而不雷，或有雲亦雨亦雷，或有雲亦不雨亦不雷，是謂四種雲。",
    "T02n0125_017:0635a07_4": "世間四種人而像雲，何等四人？",
    "T02n0125_017:0635a08_0": "或有比丘雷而不雨，或有比丘雨而不雷，或有比丘亦不雨亦不雷，或有比丘亦雨亦雷。",
    "T02n0125_017:0635a10_1": "「彼云何比丘雷而不雨？",
    "T02n0125_017:0635a10_2": "或有比丘高聲誦習，所謂契經、祇夜、受決、偈、本末、因緣、已說、生經、頌、方等、未曾有法、譬喻。",
    "T02n0125_017:0635a13_3": "如是諸法，善諷誦讀，不失其義；不廣與人說法。",
    "T02n0125_017:0635a14_4": "是謂此人雷而不雨。",
    "T02n0125_017:0635a14_5": "「彼云何人雨而不雷？",
    "T02n0125_017:0635a15_6": "或比丘有顏色端政，出入行來，進止之宜，皆悉具知，修諸善法，無毫釐之失；然不多聞，亦不高聲誦習，復不修行契經、本末、授決、偈、因緣、譬喻、生經、方等、未曾有法，然從他承受，亦不忘失，好與善知識相隨，亦好與他說法。",
    "T02n0125_017:0635a20_7": "是謂此人雨而不雷。",
    "T02n0125_017:0635a20_8": "「彼何等人亦不雨亦復不雷？",
    "T02n0125_017:0635a21_9": "或有一人顏色不端政，出入行來，進止之宜，皆悉不具，不修諸善法；然不多聞，亦不高聲誦習讀，復不修行契經至方等，亦復不與他說法。",
    "T02n0125_017:0635a25_0": "是謂此人亦不雨亦不雷。",
    "T02n0125_017:0635a25_1": "「復有何等人亦雨亦雷？",
    "T02n0125_017:0635a26_2": "或有一人顏色端政，出入行來，進止之宜，亦悉具知，好喜學問，所受不失；亦好與他說法，勸進他人，令使承受。",
    "T02n0125_017:0635a28_3": "是謂此人亦雷亦雨。",
    "T02n0125_017:0635a29_4": "是謂，比丘！",
    "T02n0125_017:0635a29_5": "世間有此四人。",
    "T02n0125_017:0635a29_6": "是故，比丘！",
    "T02n0125_017:0635b01_7": "當作是學。」",
    "T02n0125_017:0635b01_8": "爾時，諸比丘聞佛所說，歡喜奉行。",
    "T02n0125_017:0635b03_0": "　諦、饒益、阿難　　重擔、四生、結　四果、隨嵐風　　四鳥、雷在後增壹阿含經卷第十七"
}