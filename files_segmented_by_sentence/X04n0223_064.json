{
    "X04n0223_064:0433b20_0": "大方廣佛新華嚴經合論卷第六十四",
    "X04n0223_064:0433b21_0": "唐于闐國三藏沙門實叉難陀譯經",
    "X04n0223_064:0433b22_0": "唐太原方山長者李通玄造論",
    "X04n0223_064:0433b23_0": "唐福州開元寺沙門志寧釐經合論",
    "X04n0223_064:0433b24_0": "十地品第二十六之十二",
    "X04n0223_064:0433c01_0": "【論】五有四行半經又知諸煩惱種種相者都言之也所謂久遠隨行相者言諸煩惱無有始終恒隨無明所緣行故無邊引起相者由名色以心所緣名色名之為行其心緣境受乃同時心想繫緣識種便熟五蘊十二緣波濤不息名色為境心為受主想行為使末那執識起貪愛瞋癡於本業田中種識種子生諸苗稼約有八萬四千俱生不捨如前已釋眠起一義者眠煩惱者如前七種是起煩惱者現作業十使十纏等是如十使中身見邊見邪見戒見疑見取等六是障見道貪瞋癡慢四是障修道行為雖見道在行數起修道煩惱至三地除見道煩惱六地除七地會佛悲智利眾生行為初地二地以上上十善治欲界惑三地修四禪八定治上二界惑得出三界心故六地三空現前出世智慧悉皆具足故無見道惑七地已去一向處世學佛智悲利生之門如是安立明分法則須當如是初發心者一時具修經云眠起一義相者明體無二性故迷一真智而作多妄者還一體收故與心相應不相應相者心與境合為相應相不與境合而妄緣之是心不相應相隨趣受生而住相因相者如是煩惱生如是住處悉皆知之三界差別相者欲界色界無色界受生報境於中定亂心想所緣皆如實知愛見癡慢如箭深入過患相者明三界受生皆由是四種煩惱作種種煩惱乃至八萬四千者如十使煩惱以五蘊所成一蘊中有百五蘊中有五百以五蘊成五塵五塵中還有五蘊十使以為一百五塵中有五百以蘊為內以塵為外皆意為主意為能緣塵為所緣以此內外各有五百共成一千配七識七千分三世三七二十一二萬一千瞋行多貪行多癡行多等分行者各二萬一千共為八萬四千以約造煩惱業但七識故餘不能為如隨好光明功德品云於色聲香味觸其內具有五百煩惱其外亦有五百煩惱瞋行多者二萬一千貪行多者二萬一千癡行多者二萬一千等分行者二萬一千但有此言亦不配當已上四行半經明此位菩薩如實知種種諸煩惱相分六有五行經明此位菩薩知業種種相分如經云又知業種種相者都言之也所謂善不善無記善不善可知無記者有二種無記一不記善不善及昏沉睡眠是不善無記二三昧正受心境俱亡正智現前但為眾生轉正法輪於其自他無法可記故云無記相有表示無表示相者明有表業者或有業因有表示生即因有前境可見聞覺知由心取彼以成業種或有業種外無表示由心橫念自計成業相與心同生不離相者明業由心起心即是業如鏡中像業所報果是心影像心亡境亡因自性剎那壞而次第集果不失相者明作業由迷自性雖作妄業忽起還亡雖不常繫在前所集果報一一不失自非正智現前諸業便為智用始可脫也有報無報相者三界眾生及二乘并淨土菩薩皆是有報相唯一乘佛果染淨心亡不依果報但為隨眾生樂欲隨物現形似如意摩尼與物同色無自性無他性為本來與一切眾生同其一心任彼心所見達者法自如是非作用往來故受黑黑等眾報相者明無明業中重重作黑業故以智為白以識為黑如田無量相者舉喻明業如田中生種種草木如業田中生種種識種苗芽甚繁稠林故凡聖差別相者明是人業是畜生業是地獄是餓鬼是天業是聲聞是緣覺是淨土菩薩是一乘佛果大悲智業此位菩薩悉能了知現受生後受生相者明懸知三世受生業故乘非乘定不定相者外道所乘及定并三乘出世妄謂出世非出世道業故乃至八萬四千皆如實知及佛果已來差別業皆如實知已上明知業差別相七知諸根耎中上勝相者耎者下根中者中根上者上根如是先際後際差別無差別上中下相者知三世根行差別同異悉知故煩惱俱生不相離相者修生煩惱俱生煩惱不相離相皆悉知之乘非乘定不定相如前隨根網輕轉壞相者隨根設教網隨輕重煩惱轉壞相悉能知之增上無能壞相者言根品上上而無退動故如遠隨共生不同相者如一切眾生無始共生不離一性而隨分別根性差別不同悉皆知之乃至八萬四千如實知之皆無錯謬八知諸根解上知根差別解中知諸解下中上性樂欲乃至八萬四千如文自具已上知解性欲樂差別八萬四千者迷成八萬四千煩惱悟成八萬四千解脫智慧九知諸隨眠種種差別相者都言之也隨眠者明恒與惑染相應而無一念了覺之想名之為隨眠所謂染心共生相者明因名色與心共生由迷斯名色從自心起執為外有遂生染心共名色俱起故言與心共生相相應不相應差別相者明一切眾生心與境相應不相應差別相悉能知之久遠相應無始不拔相者明無始恒與五蘊十二緣未曾一念覺心而以觀拔之與一切禪定解脫三昧三摩鉢底神通相違相者心境無性無可動移名之為禪心亡即諸繫滅名之解脫三昧者無沉掉也三摩鉢底者正智慧也神通者正定不亂相應正智神通無礙自相應故明隨眠煩惱與此相違三界相續受生繫縛相皆悉知見令無邊心相續現起相者以隨眠故開諸處門相者以隨眠故開三界六道受生之門堅實難治相者為執深無明重故迷根本智故地處成就不成就相者明十種中成與不成相唯以聖道拔出相者明如上隨眠煩惱非以聖道無能濟拔已上明此位菩薩知隨眠煩惱相十又知受生種種相者都言之也所謂隨業受生相此段有十三種隨業受生因緣相明六趣差別相天人阿脩羅畜生餓鬼地獄等差別相明欲界色界無色界者是無色界相有想者通欲界色界無想者都舉無色界天於中受生差別相悉皆知見業為田愛為潤無明所覆識為種子皆與名色俱生總不相離如是迷一心之境生後有身轉轉為因無有斷絕實無有性妄作多生如是悉知癡愛希求相續有相者為迷自心無性無生之智於諸善惡常有希求以此有生相續欲受欲生者於一切名色常有欲受故有受故即有生也愛為生根故照心無體即境無所起心境總無業體便謝唯普光智無暗無明即無明滅十二虗妄緣滅唯法界自在無礙智悲自在緣成也性無能所自他同體隨計示迷如是等緣生如實知見無始樂著妄謂出三界者明以有所希求妄謂出三界乃至三乘解脫但於三界外受麤塵變化生死身如微細變化身於一塵之內咸該剎海一切佛事悉在其中此唯一乘智身所辦已上知受生種種相十一又知習氣種種相行不行差別相者明此位菩薩知習氣行不行差別相隨趣熏習相者明隨天人六道受生隨趣習氣相謂不依境得隨眾生行熏習相者明見他所作之行隨事起染善惡例知隨業煩惱熏習相者謂不依他境而自起故如是熏習悉皆知之善不善無記熏習相者雖行善雖行不善不記善不記不善是無記熏習相隨入後有熏習相者如是無記還成後生所熏種子亦皆知之次第熏習相者如有三界業何業種子勝依所勝業次第熏習又如十住十行十迴向十地一一次第熏習相故不斷煩惱遠行不捨熏習相者即是第七具足方便住第七遠行地八萬四千煩惱悉皆同事故實非實熏習相者若實若虗悉皆知見見聞親近聲聞獨覺菩薩如來熏習相者親近二乘厭苦修空捨大悲習親近菩薩修空破我成大慈悲習親近如來成就根本普光明智圓該法界具普賢行習已上知諸習氣相十二又知眾生邪定正定不定相所謂正見正定邪定相者二法相但正見即有正定正見者思亡智現正邪見盡定亂總無無得無證無生無滅名為正見心稱此理名為正定返此有作有為即為邪定二俱不定相如欲界眾生未修定業者二俱不定五逆邪定相者如二乘殺無明貪愛能所覺心諸結使名為五逆以無明為父貪愛為母覺境識為佛諸使為羅漢陰集名為僧無間次第斷如楞伽所說五根正定相者信根進根念根定根慧根如是五根所修名為正定相二俱不定相者以邪正二事總無性故八邪邪定相者邪語邪業邪命邪精進邪定邪思惟邪念邪見此依意識及末那所作依正智所行動用俱定為正定相正性正定相者一切法無思無想無分別為正性即此正性為正定相更不作二俱離不定相者正邪俱捨無有定亂方至真也深著邪法邪定相者明取相眾生樂求諸見說入定中還取諸相名為邪法邪定相習行聖道正定相者明修諸法空無相無性無作作者名為聖道其心不與生滅和合名為正定又修四聖諦名為聖道修於八禪入九次第定名為正定九次第定者名滅盡定此滅定者有四種滅定一聲聞滅定以四諦觀識心滅現行煩惱及智亦滅二緣覺滅定十二緣滅現行煩惱滅智亦滅三權教菩薩觀四諦十二緣明苦空無常無我無人無眾生壽者性相空寂都無所縛行六波羅蜜生於淨土或以隨意生身住於娑婆或言以慈悲留惑住世設入寂定但隨無相理滅不得法界大用滅故四如一乘菩薩依如來普光明智發心但達根本無明是一切諸佛根本普光明智以此大智以為進修之體所有寂用皆隨智門一身寂多身用多身寂一身用同身寂別身用別身寂同身用如是同別寂用自在等空法界無礙重重如海幢比丘是也不同三乘以一切法空為進修十地之體或以無性之理為十地之體是三乘極果故二俱捨不定相者正邪俱捨無定無亂方始應真已上知正定邪定相十三佛子菩薩有兩行經是都結此地所知文自具也十四佛子此菩薩善能演說四乘法及能隨眾生諸趣受生如文自具。",
    "X04n0223_064:0436a02_0": "【經】佛子菩薩住此善慧地作大法師具法師行善能守護如來法藏以無量善巧智起四無礙辯用菩薩言辭而演說法此菩薩常隨四無礙智轉無暫捨離何等為四所謂法無礙智義無礙智詞無礙智樂說無礙智此菩薩以法無礙智知諸法自相義無礙智知諸法別相詞無礙智無錯謬說樂說無礙智無斷盡說復次以法無礙智知諸法自性義無礙智知諸法生滅詞無礙智安立一切法不斷說樂說無礙智隨所安立不可壞無邊說復次以法無礙智知現在法差別義無礙智知過去未來法差別詞無礙智於去來今法無錯謬說樂說無礙智於一一世無邊法明了說復次以法無礙智知法差別義無礙智知義差別詞無礙智隨其言音說樂說無礙智隨其心樂說復次法無礙智以法智知差別不異義無礙智以比智知差別如實詞無礙智以世智差別說樂說無礙智以第一義智善巧說復次法無礙智知諸法一相不壞義無礙智知蘊界處諦緣起善巧詞無礙智以一切世間易解了美妙音聲文字說樂說無礙智以轉勝無邊法明說復次法無礙智知一乘平等性義無礙智知諸乘差別性詞無礙智說一切乘無差別樂說無礙智說一一乘無邊法復次法無礙智知一切菩薩行智行法行智隨證義無礙智知十地分位義差別詞無礙智說地道無差別相樂說無礙智說一一地無邊行相復次法無礙智知一切如來一念成正覺義無礙智知種種時種種處等各差別詞無礙智說成正覺差別樂說無礙智於一一句法無量劫說不盡復次法無礙智知一切如來語力無所畏不共佛法大慈大悲辯才方便轉法輪一切智智隨證義無礙智知如來隨八萬四千眾生心行根解差別音聲詞無礙智隨一切眾生行以如來音聲差別說樂說無礙智隨眾生信解以如來智清淨行圓滿說。",
    "X04n0223_064:0436b10_0": "【論】第三段有三十六行半經明此位菩薩為大法師以四無礙智說一切法門分釋義中分為三段一從佛子已下至而演說法有兩行半經明善巧智起四無礙智分二此菩薩已下至樂說無礙智可有兩行半經明是正舉四無礙智之名分三此菩薩已下至圓滿說有三十一行半經明四無礙智隨用差別無限分此一段明此位為大法師之智用自在云善能守護如來法藏者三乘一乘三藏及仁義禮智信並是菩薩善安立故三藏者戒定慧通一切法藏故用菩薩言詞而演說法者明佛為正覺之體無分別故明如來所有出生滅度度眾生及轉法輪總是菩薩道故已下如文自明各依四智所轉法輪皆有所歸以法無礙智總辯法身平等自性之理以義無礙智能辯諸法總別同異以詞無礙智所說無錯謬以樂說無礙智所說諸法無有斷盡以如是四智轉一切法輪不離此也如阿耨池流出四河潤諸世間生諸草木各有差別而體不離一水四河思之可見。",
    "X04n0223_064:0436c04_0": "【經】佛子菩薩住第九地得如是善巧無礙智得如來妙法藏作大法師得義陀羅尼法陀羅尼智陀羅尼光照陀羅尼善慧陀羅尼眾財陀羅尼威德陀羅尼無礙門陀羅尼無邊際陀羅尼種種義陀羅尼如是等百萬阿僧祇陀羅尼門皆得圓滿以百萬阿僧祇善巧音聲辯才門而演說法此菩薩得如是百萬阿僧祇陀羅尼門已於無量佛所一一佛前悉以如是百萬阿僧祇陀羅尼門聽聞正法聞已不忘以無量差別門為他演說此菩薩初見於佛頭頂禮敬即於佛所得無量法門此所得法門非彼聞持諸大聲聞於百千劫所能領受此菩薩得如是陀羅尼如是無礙智坐於法座而說於法大千世界滿中眾生隨其心樂差別為說唯除諸佛及受職菩薩其餘眾會威德光明無能與比此菩薩處於法座欲以一音令諸大眾皆得解了即得解了或時欲以種種音聲令諸大眾皆得開悟或時心欲放大光明演說法門或時心欲於其身上一一毛孔皆演法音或時心欲乃至三千大千世界所有一切形無形物皆悉演出妙法言音或時心欲發一言音周徧法界悉令解了或時心欲一切言音皆作法音恒住不滅或時心欲一切世界簫笛鐘鼓及以歌詠一切樂聲皆演法音或時心欲於一字中一切法句言音差別皆悉具足或時心欲令不可說無量世界地水火風四大聚中所有微塵一一塵中皆悉演出不可說法門如是所念一切隨心無不得者。",
    "X04n0223_064:0437a05_0": "【論】第四段有二十八行半經明此位菩薩為大法師得百萬億不可說總持門隨意自在分釋義中分為五段一佛子菩薩住第九地已下至而演說法有六行半經明此位中得法師位以四無礙善巧智得十種百萬不可說陀羅尼門分二此菩薩已下至為他演說有三行半經明自於佛所以百萬不可說總持門聽聞諸法聞已不忘為他演說分三此菩薩初見於佛已下至不能領受有兩行半經明此菩薩初於佛所所得法門非聲聞百千劫而能領受分四此菩薩得如是陀羅尼已下至無能與比可三行半經明此位菩薩處座說法滿大千界隨眾生心樂分五此菩薩處於法座已下至無不得者有十三行經明一音中隨心行念令諸眾生悉令開解及以無情亦令說法分云陀羅尼者是總持義得如來妙法藏者明與佛合智所說如十住中為法王子位得義陀羅尼者明法總別同異無礙門法陀羅尼者明法身無性無作自性之理智陀羅尼者明善了根性隨根授法光照陀羅尼者以教光及放光照燭令一切眾生解脫善慧陀羅尼者得總持諸善慧故眾財陀羅尼者明法財世財悉具足故威德陀羅尼者明總持一切三千威儀八萬細行悉具足令眾生見者悉解脫故無礙門陀羅尼者明智無礙詞無礙義無礙樂說無礙神通無礙故無邊陀羅尼門者所作利生無限故種種義陀羅尼門者能安立一切種種法門故言百萬阿僧祇善巧明百萬不可說智門善巧能令眾根皆令稱當已下如文自具。",
    "X04n0223_064:0437b08_0": "【經】佛子此菩薩假使三千大千世界所有眾生咸至其前一一皆以無量言音而興問難一一問難各各不同菩薩於一念頃悉能領受仍以一音普為解釋令隨心樂各得歡喜如是乃至不可說世界所有眾生一剎那間一一皆以無量言音而興問難一一問難各各不同菩薩於一念頃悉能領受亦以一音普為解釋各隨心樂令得歡喜乃至不可說不可說世界滿中眾生菩薩皆能隨其心樂隨根隨解而為說法承佛神力廣作佛事普為一切作所依怙佛子此菩薩復更精進成就智明假使一毛端處有不可說世界微塵數諸佛眾會一一眾會有不可說世界微塵數眾生一一眾生有不可說世界微塵數性欲彼諸佛隨其性欲各與法門如一毛端處一切法界處悉亦如是如是所說無量法門菩薩於一念中悉能領受無有忘失。",
    "X04n0223_064:0437b23_0": "【論】第五段有十六行半經明此位菩薩以一音聲而為無限眾生說法問難隨彼所欲皆令歡喜分釋義分為兩段一佛子此菩薩已下至普為一切作所依怙有十行半經明此位菩薩假使三千大千世界乃至無量眾生一時皆以無量言音問難一時領受亦以一音為其解釋令其歡喜分二佛子已下至無有忘失有六行經明此位菩薩能受十方毛量處皆有不可說微塵數諸佛眾會一一佛皆隨無量不可說微塵數眾生性欲不同所說不可說法門此位菩薩皆能領受分已上如文自具。",
    "X04n0223_064:0437c10_0": "【經】佛子菩薩住此第九地晝夜專勤更無餘念唯入佛境界親近如來入諸菩薩甚深解脫常在三昧恒見諸佛未曾捨離一一劫中見無量佛無量百佛無量千佛乃至無量百千億那由他佛恭敬尊重承事供養於諸佛所種種問難得說法陀羅尼所有善根轉更明淨譬如真金善巧金師用作寶冠轉輪聖王以嚴其首四天下內一切小王及諸臣民諸莊嚴具無與等者此第九地菩薩善根亦復如是一切聲聞辟支佛及下地菩薩所有善根無能與等佛子譬如二千世界主大梵天王身出光明二千界中幽遠之處悉能照耀除其黑闇此地菩薩所有善根亦復如是能出光明照眾生心煩惱黑闇皆令息滅此菩薩十波羅蜜中力波羅蜜最勝餘波羅蜜非不修行但隨力隨分佛子是名略說菩薩摩訶薩第九善慧地若廣說者於無量劫亦不能盡佛子菩薩摩訶薩住此地多作二千世界主大梵天王善能統理自在饒益能為一切聲聞緣覺及諸菩薩分別演說波羅蜜行隨眾生心所有問難無能屈者布施愛語利行同事如是一切諸所作業皆不離念佛乃至不離念一切種一切智智復作是念我當於一切眾生中為首為勝乃至為一切智智依止者此菩薩若發勤精進於一念頃得百萬阿僧祇國土微塵數三昧乃至示現百萬阿僧祇國土微塵數菩薩以為眷屬若以菩薩殊勝願力自在示現過於此數乃至百千億那由他劫不能數知爾時金剛藏菩薩欲重宣其義而說頌曰。",
    "X04n0223_064:0438a12_0": "【論】第六一段有二十九行半經明此位菩薩見佛廣多及以供養承事并自受職分釋義中分為五段一佛子菩薩住此第九地已下至諸莊嚴具無與等者有八行半經明此位菩薩親近諸佛承事供養廣多及比真金作輪王寶冠小王不如喻分二此九地菩薩已下至但隨力隨分有七行經明此位菩薩二乘及下地菩薩不如并舉力波羅蜜為所修行分三佛子已下至亦不能盡有一行半經明略說此位菩薩志德廣大分四佛子已下至一切智智依止者有七行經明此位菩薩受職統化廣大分五此菩薩已下至說頌有五行半經明此位菩薩加精進業及殊勝願力眷屬倍加廣大自在分。",
    "X04n0223_064:0438b01_0": "【經】　無量智力善觀察　　最上微妙世難知　普入如來祕密處　　利益眾生入九地　總持三昧皆自在　　獲大神通入眾剎　力智無畏不共法　　願力悲心入九地　住於此地持法藏　　了善不善及無記　有漏無漏世出世　　思不思議悉善知　若法決定不決定　　三乘所作悉觀察　有為無為行差別　　如是而知入世間　若欲知諸眾生心　　則能以智如實知　種種速轉壞非壞　　無質無邊等眾相　煩惱無邊恒共伴　　眠起一義續諸趣　業性種種各差別　　因壞果集皆能了　諸根種種下中上　　先後際等無量別　解性樂欲亦復然　　八萬四千靡不知　眾生惑見恒隨縛　　無始稠林未除翦　與志共俱心並生　　常相羈繫不斷絕　但唯妄想非實物　　不離於心無處所　禪定境排仍退轉　　金剛道滅方畢竟　六趣受生各差別　　業田愛潤無明覆　識為種子名色芽　　三界無始恒相續　惑業心習生諸趣　　若離於此不復生　眾生悉在三聚中　　或溺於見或行道　住於此地善觀察　　隨其心樂及根解　悉以無礙妙辯才　　如其所應差別說　處於法座如師子　　亦如牛王寶山王　又如龍王布密雲　　霔甘露雨充大海　善知法性及奧義　　隨順言辭能辯說　總持百萬阿僧祇　　譬如大海受眾雨　總持三昧皆清淨　　能於一念見多佛　一一佛所皆聞法　　復以妙音而演暢　若欲三千大千界　　教化一切諸羣生　如雲廣布無不及　　隨其根欲悉令喜　毛端佛眾無有數　　眾生心樂亦無極　悉應其心與法門　　一切法界皆如是　菩薩勤加精進力　　復獲功德轉增勝　聞持爾所諸法門　　如地能持一切種　十方無量諸眾生　　咸來親近會中坐　一念隨心各問難　　一音普對悉充足　住於此地為法王　　隨機誨誘無厭倦　日夜見佛未曾捨　　入深寂滅智解脫　供養諸佛善益門　　如王頂上妙寶冠　復使眾生煩惱滅　　譬如梵王光普照　住此多作大梵王　　以三乘法化眾生　所行善業普饒益　　乃至當成一切智　一念所入諸三昧　　阿僧祇剎微塵數　見佛說法亦復然　　願力所作復過此　此是第九善慧地　　大智菩薩所行處　甚深微妙難可見　　我為佛子已宣說【論】第七一段從無量智力善觀察已下至我為佛子已宣說有四十八行頌明重頌前法分如文自具此已上大綱明但隨智境約智德見佛供養及攝生乃至眷屬廣大非有往來自他所為但以智境對現故如一切智智依止者明修真俗二智者之所依止故明六地真俗二智現前七地唯存利物八九二地行圓任運十地佛力方終云如來無上兩足尊者明此真俗二智滿故明如是修二智者所依止故。",
    "X04n0223_064:0439a10_0": "第十法雲地將釋此地五門如前一釋地名目者明此地何故名為法雲地者明此菩薩登法王之位智滿行周以大慈悲雲於諸生死海普降法雨灌一切眾生心田令一切眾生長菩提之芽無有休息以此名為法雲地明此地從初發心入此智地而生佛家昇進修行至此地大悲願力功終行滿故常雨法故二明此地修何行門者此地修智波羅蜜為主餘九為伴三明善財表法者善財於此位中於菩薩集會普現法界光明講堂中見無憂德神并一萬主宮殿神俱來迎善財及稱歎供養至菩薩集會普現法界光明講堂者明此地菩薩集智悲行滿故其神等隨逐善財入普現法界光明講堂見釋氏女瞿波坐寶蓮華師子之座八萬四千婇女所共圍遶明菩薩集會普現法界光明講堂者此是依二智報得是智境界而作堂體釋氏女而處其中者明女為悲體表智中行悲七住七地悲中修智八地十地智中行悲婇女有八萬四千所共圍遶者明以普光明之大智行等一切眾生八萬四千煩惱皆共同行是慈悲之極故以女表之也如是一切眾生八萬四千煩惱樂欲不同菩薩以大慈悲心皆同其行方便引之以慈悲心育養眾生以女表之非獨直為女也瞿波者此云守護地明此法雲地願力智悲皆悉已滿但常守護一切眾生心地以為地體故名守護地神號無憂德者是此地慈悲法悅行滿之智與一萬主宮殿神來迎善財表法是智中之慈悲引接眾生之萬行故主宮殿神者明慈悲為宮智慧為殿表常以智悲為主主導一切眾生皆令悟入故此瞿波女自說本因從久遠已來常為佛妻者表智悲不獨有也以表智悲常不相捨離為佛妻義又表十地大智慈悲法悅如妻義也此託世間事表法但取其意況以智悲濟養含生之行非即實如凡夫有欲之妻故託事表法令易解故如毗盧遮那是法界主非如化佛引俗出纏如是諸女皆從王種中生者明此位悲從智生以智王於生死法中而得自在名之為王故故悲從智生也明從第七地至第八地從悲修智已滿入無功之智用從八地至十地從智隨本願力修無功之悲滿故至十一地以無功之大悲幻生大智佛徧周剎海普利眾生即以摩耶為母徧生諸佛教化眾生以表之如是逆順進修發菩提心者悉須明解使得進修不謬四明此地於三界中得何法者此地於十方三界得法界普光明大智大慈大悲任運圓滿以大法雲普雨智雨受佛職門如善財所入瞿波女講堂者是為明智能常與等虗空界一切眾生八萬四千煩惱諸根欲以法對治解脫故五明隨文釋義者二義如前一長科經意者從此十地一段經中長科為十六段。",
    "X04n0223_064:0439c10_0": "【經】　淨居天眾那由他　　聞此地中諸勝行　空中踊躍心歡喜　　悉共虔誠供養佛　不可思議菩薩眾　　亦在空中大歡喜　俱燃最上悅意香　　普熏眾會令清淨　自在天王與天眾　　無量億數在虗空　普散天衣供養佛　　百千萬種繽紛下　天諸婇女無有量　　靡不歡欣供養佛　各奏種種妙樂音　　悉以此言而讚歎　佛身安坐一國土　　一切世界悉現身　身相端嚴無量億　　法界廣大悉充滿　於一毛孔放光明　　普滅世間煩惱暗　國土微塵可知數　　此光明數不可測　或見如來具眾相　　轉於無上正法輪　或見遊行諸佛剎　　或見寂然安不動　或現住於兜率宮　　或現下生入母胎　或示住胎或出胎　　悉令無量國中見　或現出家修世道　　或現道場成正覺　或現說法或涅槃　　普使十方無不覩　譬如幻師知幻術　　在於大眾多所作　如來智慧亦復然　　於世間中普現身　佛住甚深真法性　　寂滅無相同虗空　而於第一實義中　　示現種種所行事　所作利益眾生事　　皆依法性而得有　相與無相無差別　　入於究竟皆無相　若有欲得如來智　　應離一切妄分別　有無通達皆平等　　疾作人天大導師　無量無邊天女眾　　種種言音稱讚已　身心寂靜共安樂　　瞻仰如來默然住　即時菩薩解脫月　　知諸眾會咸寂靜　向金剛藏而請言　　大無畏者真佛子　從第九地入十地　　所有功德諸行相　及以神通變化事　　願聰慧者為宣說【論】第一段有三十二行頌長科為兩段一從淨居天眾已下至瞻仰如來默然住有二十八行頌明淨居天眾聞法興供及見佛德廣大無邊分淨居天是九地菩薩眾是第三禪天眾後十地是第四禪位從初地多作閻浮提王二地忉利王以次排之即可知也以表昇進自在如天亦不獨作天王一一位明行徧周自在如天此總明第一義天一切智天非如諸天下品十善業果報生天也二即時解脫月已下四行頌明請第十地行門分於中文義如經自具。",
    "X04n0223_064:0440b05_0": "大方廣佛新華嚴經合論卷第六十四"
}