{
    "T24n1450_009:0142b16_0": "根本說一切有部毘奈耶破僧事",
    "T24n1450_009:0142b17_0": "卷第九",
    "T24n1450_009:0142b19_0": "大唐三藏法師義淨奉　制譯",
    "T24n1450_009:0142b20_0": "「爾時憍薩羅勝軍大王，聞喬答摩沙門遊憍薩羅國，到室羅筏城住誓多林給孤獨園，彼世尊喬答摩沙門說云：『我得阿耨多羅三藐三菩提。』",
    "T24n1450_009:0142b23_1": "勝軍大王聞此語已，往世尊所在佛前立，慰問世尊在一面坐：『我聞世尊得阿耨多羅三藐三菩提，有人作如是說：「喬答摩得阿耨多羅三藐三菩提。」",
    "T24n1450_009:0142b26_2": "彼人豈不謗世尊耶？",
    "T24n1450_009:0142b27_0": "妄說能證，為實得耶？",
    "T24n1450_009:0142b27_1": "為正法說，為復隨順法說？",
    "T24n1450_009:0142b28_2": "若彼人眾說如是言：「世尊得如是阿耨多羅三藐三菩提。」",
    "T24n1450_009:0142b29_3": "若復有擊難破，豈非恥辱。』",
    "T24n1450_009:0142c01_0": "世尊告曰：『若有說我得阿耨多羅三藐三菩提，此語非證。",
    "T24n1450_009:0142c02_1": "我實證得阿耨多羅三藐三菩提，若有論難，誹謗不成。",
    "T24n1450_009:0142c03_2": "何以故？",
    "T24n1450_009:0142c03_3": "大王！",
    "T24n1450_009:0142c03_4": "我證得阿耨多羅三藐三菩提。』",
    "T24n1450_009:0142c04_5": "勝軍王答曰：『喬答摩所說：「我實得阿耨多羅三藐三菩提。」",
    "T24n1450_009:0142c05_6": "我今不信。",
    "T24n1450_009:0142c06_7": "所以者何？",
    "T24n1450_009:0142c06_8": "喬答摩！",
    "T24n1450_009:0142c06_9": "所是耆老外道，所謂晡剌拏、末羯利、珊逝移、脚拘陀、昵揭爛陀等六師，由云不證得阿耨多羅三藐三菩提，何況喬答摩沙門小年近始出家，如何證得阿耨多羅三藐三菩提，何人肯信？』",
    "T24n1450_009:0142c10_10": "佛告大王：『有四種小並不應欺。",
    "T24n1450_009:0142c11_11": "何等為四？",
    "T24n1450_009:0142c11_12": "一者小剎帝利、二者小毒蛇、三者小火、四者年小出家。",
    "T24n1450_009:0142c12_13": "此等不可輕欺。",
    "T24n1450_009:0142c13_14": "所以者何？",
    "T24n1450_009:0142c13_15": "小出家者得阿羅漢有大威德。』",
    "T24n1450_009:0142c14_16": "爾時世尊即說頌曰：「『剎利具足丈夫相，　　父母名稱皆清淨；　　見小奉敬勿輕慢，　　智者如是不應欺。",
    "T24n1450_009:0142c17_0": "　　大王應當知，　　小者不可篾，　　後若紹王位，　　必能相躓害；　　恐後懷怨嫉，　　是故應恭敬，　　欲得全身命，　　及後利益者，　　當須隨彼意，　　奉敬不應輕。",
    "T24n1450_009:0142c22_0": "　　或村或野田，　　若見小毒蛇，　　不可謂其小，　　智者懷輕惱；　　其蛇為食故，　　處處而求覓，　　後若得其便，　　必令人損害；　　若欲全身命，　　及後利益者，　　當須遠離彼，　　是故不應輕。",
    "T24n1450_009:0142c28_0": "　　微火廣能焚，　　燒過背皆黑，　　彼小不應篾，　　智者勿懷輕；　　小火雖未多，　　薪多火自廣，　　炎盛損一切，　　城邑及村坊；　　若欲全身命，　　及後利益者，　　當須速遠離，　　是故不應輕。",
    "T24n1450_009:0143a05_0": "　　假使彼盛火，　　燒城及村落，　　雖焚一切苗，　　經宿還復生；　　若輕具戒者，　　還燒自善業，　　子孫及財物，　　一時俱散失。",
    "T24n1450_009:0143a09_0": "　　由如多羅樹，　　截苗不復生，　　若輕苾芻者，　　不久如多羅；　　若欲全身命，　　及後利益者，　　當須常遠離，　　是故不應輕。",
    "T24n1450_009:0143a13_0": "　　剎利具諸相，　　毒蛇并小火，　　苾芻具足戒，　　智者不應輕；　　若欲全身命，　　及後利益者，　　當須常遠離，　　是故不應欺。』",
    "T24n1450_009:0143a17_0": "「爾時憍薩羅主勝軍王等，聞此頌已心生歡喜，即從座起禮佛而去。",
    "T24n1450_009:0143a19_0": "「佛在室羅筏城逝多林給孤獨園，與大苾芻眾俱。",
    "T24n1450_009:0143a20_1": "爾時憍薩羅國勝軍大王遣使持書向劫比羅城，與淨飯王書曰：『王應欣慶，王之太子得成正覺，獲甘露法。",
    "T24n1450_009:0143a22_2": "以微妙義普施群生，皆得充足，深助歡喜。』",
    "T24n1450_009:0143a23_3": "時淨飯王得書讀已，情甚欣悅，以手掌頰默然而住，面有憂色。",
    "T24n1450_009:0143a24_4": "時王大臣名烏陀夷，見王愁惱仰白王言：『大王！",
    "T24n1450_009:0143a26_0": "何故以手掌頰心生憂惱默然而住？』",
    "T24n1450_009:0143a26_1": "告鄔陀夷曰：『我今云何得不憂惱？",
    "T24n1450_009:0143a27_2": "一切義成太子修苦行時，我令使問，彼持消息，還報於我住止之處。",
    "T24n1450_009:0143a29_3": "今者遣使，竟無一人報我消息。』",
    "T24n1450_009:0143a29_4": "時鄔陀夷尋白王曰：『我請往彼看問太子，知其消息却來報王。』",
    "T24n1450_009:0143b02_5": "時淨飯王却報鄔陀夷曰：『彼遣使往，既至子所，見具足教便住不來。",
    "T24n1450_009:0143b03_6": "汝今請看，決定彼住！』",
    "T24n1450_009:0143b04_7": "鄔陀夷白言：『我決定來。』",
    "T24n1450_009:0143b04_8": "時淨飯王親自作書頌曰：「『從受胎以來，　　希佛樹長成；　　我親長養汝，　　心熱常憂惱。",
    "T24n1450_009:0143b08_0": "　　汝今得增長，　　弟子如枝葉；　　餘人獲快樂，　　我今唯憂苦。』",
    "T24n1450_009:0143b10_0": "「復說頌曰：「『汝昔於萌芽，　　從小我長養；　　汝今得實果，　　不復報我恩。",
    "T24n1450_009:0143b13_0": "　　汝初誕生時，　　廣發諸誓願；　　我成無上覺，　　度無量眾生。",
    "T24n1450_009:0143b15_0": "　　斯事並證已，　　起大慈悲心；　　為我及眷屬，　　願來於我城。』",
    "T24n1450_009:0143b17_0": "「時淨飯王既作書已付鄔陀夷，鄔陀夷既受得已，向室羅筏城，行經三日詣誓多林給孤獨園，到世尊所頂禮雙足，以書奉佛白言：『世尊！",
    "T24n1450_009:0143b20_1": "淨飯大王令我持書奉與世尊。』",
    "T24n1450_009:0143b20_2": "爾時世尊開書讀已攝在一處，鄔陀夷從座而起白佛言：『世尊！",
    "T24n1450_009:0143b22_3": "可往劫比羅城不？』",
    "T24n1450_009:0143b22_4": "世尊告曰：『我今當往。』",
    "T24n1450_009:0143b23_5": "鄔陀夷於前世時已為善友故發此言：『世尊若不去者，我今強將世尊往劫比羅。』",
    "T24n1450_009:0143b24_6": "時世尊見此語已，以頌答曰(頌如餘處)。",
    "T24n1450_009:0143b26_0": "鄔陀夷聞此頌已而不能報，作如是語：『世尊！",
    "T24n1450_009:0143b27_0": "我今往淨飯王所報言：「世尊欲來向劫比羅城。」』",
    "T24n1450_009:0143b28_1": "世尊報曰：『鄔陀夷！",
    "T24n1450_009:0143b28_2": "如來使者不應如汝。』",
    "T24n1450_009:0143b28_3": "鄔陀夷答曰：『世尊使者如何？』",
    "T24n1450_009:0143b29_4": "佛告曰：『出家是如來使。』",
    "T24n1450_009:0143c01_5": "鄔陀夷答曰：『我昔於淨飯王所已作誠言：「我今往彼定將信來。」』",
    "T24n1450_009:0143c02_6": "佛告曰：『如汝誠言不須違信，汝可出家然後却還。』",
    "T24n1450_009:0143c03_7": "為如來往昔過去無量生行菩薩行時，於父母、教師、鄔波馱耶及尊者處不敢違命，是故鄔陀夷聞佛教不敢違背。",
    "T24n1450_009:0143c06_8": "時鄔陀夷聞佛教已：『唯然信受。",
    "T24n1450_009:0143c07_0": "我今出家。』",
    "T24n1450_009:0143c07_1": "佛言：『善來苾芻！",
    "T24n1450_009:0143c07_2": "而成出家具足梵行。』",
    "T24n1450_009:0143c09_0": "「佛復告曰：『汝可却還，不可如舊輒入王宮，於門外住使人往通：「門外有釋迦苾芻。」",
    "T24n1450_009:0143c10_1": "若命入者可即隨入。",
    "T24n1450_009:0143c11_2": "入已若問：「更有餘釋迦苾芻不？」",
    "T24n1450_009:0143c12_0": "可答言：「有。」",
    "T24n1450_009:0143c12_1": "若問：「悉達太子形容服飾如汝不？」",
    "T24n1450_009:0143c13_0": "可答言：「如我無異。」",
    "T24n1450_009:0143c13_1": "若令汝於宮內止宿，必不得止宿。",
    "T24n1450_009:0143c14_2": "若問：「悉達太子不住於宮內？」",
    "T24n1450_009:0143c14_3": "汝可答言：「不止宮內。」",
    "T24n1450_009:0143c15_4": "若問：「何處安住？」",
    "T24n1450_009:0143c15_5": "汝可答言：「於阿蘭若處。」",
    "T24n1450_009:0143c16_6": "若問：「悉達來不？」",
    "T24n1450_009:0143c16_7": "汝可答曰：「來。」",
    "T24n1450_009:0143c16_8": "若問：「幾時當來？」",
    "T24n1450_009:0143c17_9": "汝可言：「七日外可來。」』",
    "T24n1450_009:0143c17_10": "時鄔陀夷既聞斯語，頂禮世尊雙足而白言：『我今當往。』",
    "T24n1450_009:0143c18_11": "世尊告曰：『汝今可去。』",
    "T24n1450_009:0143c19_12": "以如來神力加持，即日到劫比羅城王宮門外。",
    "T24n1450_009:0143c20_13": "時鄔陀夷在王門外，告門官曰：『汝可通王：「門外有一釋迦苾芻。」』",
    "T24n1450_009:0143c21_14": "王言：『可入。』",
    "T24n1450_009:0143c22_15": "苾芻入已，淨飯王見鄔陀夷即識，問曰：『汝得出家耶？』",
    "T24n1450_009:0143c23_16": "答言：『大王！",
    "T24n1450_009:0143c23_17": "我已出家。』",
    "T24n1450_009:0143c23_18": "王言：『更有釋迦苾芻不？』",
    "T24n1450_009:0143c24_19": "答言：『有。』",
    "T24n1450_009:0143c24_20": "王復問：『悉達太子形狀與汝相似不？』",
    "T24n1450_009:0143c25_21": "答言：『無異。』",
    "T24n1450_009:0143c25_22": "王聞此語迷悶擗地，以水洒面良久醒悟。",
    "T24n1450_009:0143c26_23": "又問：『鄔陀夷！",
    "T24n1450_009:0143c26_24": "悉達太子幾時當來？』",
    "T24n1450_009:0143c27_25": "答言：『應來。』",
    "T24n1450_009:0143c27_26": "王又復問：『限幾時到來？』",
    "T24n1450_009:0143c28_27": "答曰：『却後七日應來。』",
    "T24n1450_009:0143c28_28": "王即勅諸臣佐：『可修理宮閣，悉達欲來。』",
    "T24n1450_009:0143c29_29": "鄔陀夷答曰：『大王！",
    "T24n1450_009:0143c29_30": "世尊不住宮閣。』",
    "T24n1450_009:0144a01_31": "王又問曰：『若來，何處而住？』",
    "T24n1450_009:0144a01_32": "鄔陀夷答曰：『阿蘭若處住。』",
    "T24n1450_009:0144a02_33": "王勅大臣，可修園苑，如彼誓多林一種無異。",
    "T24n1450_009:0144a03_34": "彼諸臣佐問鄔陀夷：『其誓多林寺舍院宇，可有幾何？』",
    "T24n1450_009:0144a04_35": "鄔陀夷曰：『大院一十六所，其諸小者總六十四，諸院之中皆有重閤。』",
    "T24n1450_009:0144a06_36": "諸臣聞已，即令巧工七日之中造諸院宇，如誓多林等無有異。",
    "T24n1450_009:0144a07_37": "「爾時世尊告具壽大目揵連：『汝可告諸苾芻：「世尊欲往劫比羅城父子相見，汝可著衣持鉢，若有樂見者，當共汝去。」』",
    "T24n1450_009:0144a10_38": "大目揵連聞佛語已告諸苾芻：『世尊欲往劫比羅城父子相見，有樂見者，可持衣鉢當共汝去。』",
    "T24n1450_009:0144a12_39": "爾時乃至世尊到盧醯多河邊，及諸大眾。",
    "T24n1450_009:0144a13_40": "時淨飯王聞悉達太子到盧醯多河邊，王勅諸臣裝飾城郭香水灑地，散種種花燒諸妙香。",
    "T24n1450_009:0144a15_41": "從尼拘陀園至盧醯多河，其間道路皆悉裝飾。",
    "T24n1450_009:0144a16_42": "又於園中敷師子座，及諸徒眾所坐之座。",
    "T24n1450_009:0144a17_43": "城中諸人聞太子還悉來集會，於大眾中或有先因緣而來赴會。",
    "T24n1450_009:0144a18_44": "亦有故來看太子先禮父王？",
    "T24n1450_009:0144a19_45": "為是父王先禮太子？",
    "T24n1450_009:0144a20_46": "有如是因皆來赴會。",
    "T24n1450_009:0144a20_47": "至第八日旦，諸苾芻澡手漱口洗浴來詣佛所。",
    "T24n1450_009:0144a21_48": "爾時世尊作如是念：『我若步行入劫比羅城，諸釋迦種皆是高心，若見步行必當恥笑作如是語：「此悉達太子出家之時，無量諸天圍繞騰空而去，多時苦行得甘露味，成等正覺，今步行入城。」』",
    "T24n1450_009:0144a25_49": "作此念已即入三摩地，沒即現東方，上昇虛空高七多羅樹，諸苾芻高六多羅樹，從空而行近劫比羅；世尊漸下至六多羅，諸苾芻漸下至五多羅；佛漸至五多羅，苾芻至四多羅；佛至四多羅，苾芻至三多羅；世尊三多羅，苾芻二多羅；世尊二多羅，苾芻一多羅；世尊一多羅，苾芻六仞；世尊六仞，苾芻五仞；世尊五仞，苾芻四仞；世尊四仞，苾芻三仞；世尊三仞，苾芻二仞；世尊二仞，苾芻一仞；世尊一仞，苾芻步涉。",
    "T24n1450_009:0144b06_50": "時淨飯王見神變已，而苾芻多，不知何者是世尊？",
    "T24n1450_009:0144b07_51": "時王呼鄔陀夷乃至擊鼓鳴搥，宣王教令：『普使投劫比羅城內家家一子隨佛出家。』",
    "T24n1450_009:0144b09_52": "「時斛飯王有其二子：一名無滅、二名大名。",
    "T24n1450_009:0144b10_53": "其大名常令檢校家務，無滅常樓閣中坐，婇女圍繞歡娛受樂。",
    "T24n1450_009:0144b11_54": "于時其母告大名曰：『汝今知不？",
    "T24n1450_009:0144b12_55": "王有教令，於釋種中，家別一人令其捨俗。』",
    "T24n1450_009:0144b13_56": "大名白母：『我不出家。』",
    "T24n1450_009:0144b13_57": "母言：『何故？』",
    "T24n1450_009:0144b13_58": "大名曰：『母所愛子坐樓閣中，不遣出家令我棄俗。』",
    "T24n1450_009:0144b15_0": "母言：『小子！",
    "T24n1450_009:0144b15_1": "無滅在家有大福德，汝今不應於彼生妬。』",
    "T24n1450_009:0144b16_2": "大名報曰：『母於無滅生愛戀心，偏意供承非其福德，母但莫送飲食，試福德不？』",
    "T24n1450_009:0144b17_3": "母答云：『好！",
    "T24n1450_009:0144b18_4": "令汝現見。』",
    "T24n1450_009:0144b18_5": "其母將籠盛空食器，對其小兒以帛覆之，而密封閉，命執事女送與無滅。",
    "T24n1450_009:0144b20_6": "復教女曰：『若問：「是何物？」",
    "T24n1450_009:0144b20_7": "應即報言：「空無一物。」』",
    "T24n1450_009:0144b21_8": "使者執籠而行。",
    "T24n1450_009:0144b21_9": "于時帝釋觀見下方，覩是事已便作是念：『無滅往昔，曾以飲食供養烏波利瑟吒辟支佛，如何頓絕其食？",
    "T24n1450_009:0144b23_10": "我今應可與其飲食。』",
    "T24n1450_009:0144b24_11": "帝釋以種種飲食，令其籠中器具悉滿。",
    "T24n1450_009:0144b25_12": "時執事女持其食籠，依前封印至無滅邊，尋問其女：『此中何物？』",
    "T24n1450_009:0144b26_13": "女即答報童子曰：『此中無物。』",
    "T24n1450_009:0144b27_14": "既聞語已便作是念：『其母憐我，豈肯空遣使者來於我所？",
    "T24n1450_009:0144b28_15": "此籠之中決定此食，名為無物。』",
    "T24n1450_009:0144b29_16": "即便開看，乃見住處種種資具，於其器中香美飲食悉皆充滿，香氣芬馥心生希奇，得未曾有。",
    "T24n1450_009:0144c02_17": "無滅孝養，便取好食却奉其母，令其使者諮白母曰：『唯願每日當令送此無物飲食。』",
    "T24n1450_009:0144c04_18": "母得其食心生極怪，便視大名。",
    "T24n1450_009:0144c05_19": "母即告曰：『子見此食不？』",
    "T24n1450_009:0144c05_20": "大名報曰：『我今已見。』",
    "T24n1450_009:0144c06_21": "母報大名：『我已先報汝，無滅有大福德，汝今不應而生嫉妬。』",
    "T24n1450_009:0144c07_22": "大名報曰：『母今於無滅，若有福德及無福德，我亦不能出家。』",
    "T24n1450_009:0144c08_23": "母見大名種種勸語不肯出家，往無滅處作如是語報言長子：『汝今知不？",
    "T24n1450_009:0144c10_24": "王有教令，於釋種中，家別一人令其捨俗。",
    "T24n1450_009:0144c11_25": "汝今意者，為復在家？",
    "T24n1450_009:0144c11_26": "為復出家？』",
    "T24n1450_009:0144c12_27": "無滅報曰：『今者在家，有何過失？",
    "T24n1450_009:0144c12_28": "有何利益？",
    "T24n1450_009:0144c13_29": "今若出家，有何利益？』",
    "T24n1450_009:0144c13_30": "母報子曰：『如法在家無諸過失，應感人天生；若非法住家，墮三惡道。",
    "T24n1450_009:0144c15_31": "若如法出家，依持聖教得勝涅槃；若不能具足出家，即得人天身。』",
    "T24n1450_009:0144c16_32": "無滅聞已尋白母曰：『出家造過由勝在家精勤功德，願母放我當自出家。』",
    "T24n1450_009:0144c18_33": "母即報言：『放汝出家。』",
    "T24n1450_009:0144c18_34": "「無滅先與賢釋種王素相親近，即詣王所。",
    "T24n1450_009:0144c19_35": "行至門首，時王在樓閣上撫琴作妓，琴絃忽斷歌聲遂錯，無滅善琴，在其門外知琴絃斷所以聲錯，門家白王：『無滅立在門首，欲見大王。』",
    "T24n1450_009:0144c22_36": "『誰為障礙？",
    "T24n1450_009:0144c23_0": "尋命入來。』",
    "T24n1450_009:0144c23_1": "既相見已撫柏而坐，王問無滅：『至此門首經幾許時？』",
    "T24n1450_009:0144c24_2": "無滅報言：『琴絃斷時到其門外。』",
    "T24n1450_009:0144c25_3": "當爾無滅以手撫王褥上白[疊*毛]，當報王曰：『織此[疊*毛]師當織之時身患熱病，王今何故向此石上而臥？』",
    "T24n1450_009:0144c27_4": "王即怪之，遂揭褥看，便見底下一褥垢膩多污。",
    "T24n1450_009:0144c28_5": "賢釋種王見已，極生怪愕。",
    "T24n1450_009:0144c29_6": "呼彼織者來問言：『此[疊*毛]汝當織時患熱病不？』",
    "T24n1450_009:0145a01_7": "答言：『實爾。』",
    "T24n1450_009:0145a01_8": "賢釋種王告無滅言：『童子！",
    "T24n1450_009:0145a02_0": "汝何故得知？』",
    "T24n1450_009:0145a02_1": "答言：『觸時覺熱，是故我知。』",
    "T24n1450_009:0145a02_2": "彼極生怪，王又問言：『何故至此？』",
    "T24n1450_009:0145a03_3": "白言：『大王！",
    "T24n1450_009:0145a03_4": "淨飯有教，勅諸釋種家，各許度一人。",
    "T24n1450_009:0145a04_5": "欲往出家，故來辭別。』",
    "T24n1450_009:0145a05_6": "王言：『住此一宿當共籌量。』",
    "T24n1450_009:0145a05_7": "無滅住彼一宿，王言：『童子！",
    "T24n1450_009:0145a06_8": "我若隨汝出家，天授當為釋種王，與諸釋種極為大患，可共相勸天授同共出家。』",
    "T24n1450_009:0145a08_9": "即喚天授來至彼所，時王告言：『天授！",
    "T24n1450_009:0145a08_10": "我等今者悉欲出家，汝何所為？』",
    "T24n1450_009:0145a09_11": "聞已即心念言：『我報言不出家者，賢釋種王亦不出家，我設方便應當誑彼。』",
    "T24n1450_009:0145a11_12": "又復念言：『當時世尊於尼拘陀林中，以幻示現神變令諸大眾悉皆信伏，彼時我已設此計。』",
    "T24n1450_009:0145a13_13": "念已告言：『大王！",
    "T24n1450_009:0145a13_14": "王既出家，我亦不住。』",
    "T24n1450_009:0145a14_15": "即心念言：『此為誑者當今大眾咸悉聞知。』",
    "T24n1450_009:0145a15_16": "時王宣勅告諸人民：『我及無滅并天授等釋種五百人同共出家，汝等知聞應當歡喜。』",
    "T24n1450_009:0145a17_17": "是時天授聞此語已心生苦惱，即心念言：『我若定知賢王出家，我不應說同共出家。",
    "T24n1450_009:0145a18_18": "今者若不出家，是妄語人不得為王，當且出家然後為王。』",
    "T24n1450_009:0145a20_19": "「時王淨飯作如是念：『為諸釋種設大供養，淨諸衢路除去瓦礫，以檀水灑地建立幢幡、懸諸繒蓋、燒諸名香、散雜妙花。』",
    "T24n1450_009:0145a22_20": "時王與諸釋種及諸眷屬，百千萬億前後圍繞，詣師子座坐已，諸釋種女於諸窓牖，皆欲看此出家釋種，威儀尊貴及供養具。",
    "T24n1450_009:0145a25_21": "諸方遠來，於巷陌中悉皆盈滿，住立瞻仰。",
    "T24n1450_009:0145a26_22": "王又召諸相師令占釋種：『誰欲出家如法住？",
    "T24n1450_009:0145a27_23": "誰不如法？』",
    "T24n1450_009:0145a27_24": "時諸釋種各辭別父母，自以種種嚴具莊飾其身，各乘車輅賢王引前，相師見已白言：『樂為承事。』",
    "T24n1450_009:0145b01_25": "無滅及假和合亦復如是。",
    "T24n1450_009:0145b01_26": "天授次至，有鵄飛來撥髻珠將，相師見已白言：『如此徵祥，決定於世尊身起害，當墮地獄。』",
    "T24n1450_009:0145b03_27": "次瞿迦離褰那沓婆(此云缺財)羯吒牟羅底沙海授等從城出時，聞有驢鳴，相師見已白言：『此等皆緣惡口，惱亂眾僧，當墮地獄。』",
    "T24n1450_009:0145b06_28": "次鄔波難陀乘象出來，四面迴顧珠瓔尋斷，相師見已記言：『此由多貪當墮地獄。』",
    "T24n1450_009:0145b08_29": "乃至如是五百釋種，悉皆出來如往園苑，各各自現尊豪嚴麗，往詣佛所到已，世尊念言：『彼五百釋種，我不得總言：「善來出家。」",
    "T24n1450_009:0145b11_30": "何以故？",
    "T24n1450_009:0145b11_31": "其中或有得羅漢者，有不得者故。",
    "T24n1450_009:0145b12_0": "我今白四羯磨令彼出家。』",
    "T24n1450_009:0145b12_1": "作此念已，佛告諸苾芻言：『此五百釋種，汝等苾芻！",
    "T24n1450_009:0145b13_2": "應作白四羯磨令彼出家授與具戒。』",
    "T24n1450_009:0145b14_3": "諸苾芻言：『唯然，世尊！』",
    "T24n1450_009:0145b15_0": "「爾時父王勅鄔波離：『汝往尼拘陀園，為彼釋種賢王等五百人剃除鬚髮。』",
    "T24n1450_009:0145b16_1": "時賢王等如法洗頭以次而坐。",
    "T24n1450_009:0145b17_2": "時鄔波離欲剃賢王髮時，悲淚啼泣數數傷歎，而為剃髮。",
    "T24n1450_009:0145b18_3": "賢王見已問鄔波難：『汝今何因數數啼泣？』",
    "T24n1450_009:0145b19_4": "時鄔波離胡跪悲淚答賢王言：『我從昔來，於贍部洲常事賢王，王今出家無所依怙，轉事惡王寧死不生。』",
    "T24n1450_009:0145b21_5": "賢王語鄔波離言：『我今知汝實是誠心，不須悲傷。",
    "T24n1450_009:0145b23_6": "我今令汝不事惡王。』",
    "T24n1450_009:0145b23_7": "時鄔波離心生歡喜，從跪而起即剃王頭。",
    "T24n1450_009:0145b24_8": "剃王頭已，王遣使者鋪一白[疊*毛]，賢王起立普告五百釋種：『汝等諦聽！",
    "T24n1450_009:0145b26_0": "此鄔波離昔來事我，無有資財。",
    "T24n1450_009:0145b26_1": "汝等釋種，宜可各各脫上衣及莊嚴具，隨是一物置於[疊*毛]上。",
    "T24n1450_009:0145b28_2": "何以故？",
    "T24n1450_009:0145b28_3": "我既出家，所有俗衣及諸瓔珞，不應更用，與鄔波離。』",
    "T24n1450_009:0145c01_0": "「爾時賢王作是語已，五百釋種所有衣服及諸瓔珞，皆投白[疊*毛]與鄔波離。",
    "T24n1450_009:0145c02_1": "時鄔波離次第剃髮如法洗浴，即著僧衣從此而去。",
    "T24n1450_009:0145c04_0": "「時鄔波離即便思惟：『五百釋種尊貴如是，尚捨國城妻子珍寶衣服剃髮出家，況我種姓卑族昔來供事，於此衣服而生貪著。』",
    "T24n1450_009:0145c06_1": "又復右手拓頰作是念言：『我若不是卑族，亦合出家得阿羅漢果。』",
    "T24n1450_009:0145c08_2": "爾時佛有常法，日夜六時觀諸有情，阿羅漢等亦復如是。",
    "T24n1450_009:0145c09_3": "具壽舍利子，知鄔波離心之憂惱，既知見已詣鄔波離所，到已語鄔波離言：『何故拓頰而懷憂惱？』",
    "T24n1450_009:0145c11_4": "時鄔波離白舍利子言：『大德！",
    "T24n1450_009:0145c12_5": "我今云何不生憂惱？",
    "T24n1450_009:0145c12_6": "今見賢王及五百釋子，悉捨王位國城妻子，無量無邊珍寶衣服，今皆棄捨出家修道。",
    "T24n1450_009:0145c14_7": "我今貪著必墮惡道。",
    "T24n1450_009:0145c15_8": "大德！",
    "T24n1450_009:0145c15_9": "我若不生卑族之中，於佛所說毘奈耶中，必得出家勤加精進證羅漢果。』",
    "T24n1450_009:0145c16_10": "時舍利子語鄔波離言：『佛正法中不簡卑族及少聞等，但依佛教修持淨戒威儀無缺，便得出家，是佛正法。",
    "T24n1450_009:0145c19_11": "汝欲出家，於佛正法毘奈耶中受具足戒成苾芻性。",
    "T24n1450_009:0145c20_12": "汝應與我往世尊所，如來必定令汝出家。』",
    "T24n1450_009:0145c21_13": "時鄔波離聞此語已，心生歡喜，所有珍寶上妙衣服，悉皆棄捨如棄涕唾。",
    "T24n1450_009:0145c23_14": "「時舍利子與鄔波離俱往佛所，到已頂禮世尊雙足。",
    "T24n1450_009:0145c24_15": "時舍利子白言：『世尊！",
    "T24n1450_009:0145c24_16": "此鄔波離於佛正法毘奈耶中，堪得出家受具足戒成苾芻性，世尊慈悲令得出家。』",
    "T24n1450_009:0145c26_17": "爾時世尊告言：『善來！",
    "T24n1450_009:0145c27_18": "應修梵行。』",
    "T24n1450_009:0145c27_19": "爾時世尊作是語已，時鄔波離鬚髮自落法服著身，如出家已經七日者，執持應器具清淨戒，威儀圓滿如一百臘苾芻，既出家已却住一面。",
    "T24n1450_009:0146a01_20": "爾時舍利子即說頌曰：「『世尊告彼言善來，　　衣變迦胝鬚髮落；　　諸根寂靜怡然住，　　以佛力故具威儀。』",
    "T24n1450_009:0146a04_0": "「爾時五百賢王釋種，依佛正法白四羯磨。",
    "T24n1450_009:0146a04_1": "既出家已，還歸佛所禮世尊足，如是次第禮諸苾芻，至鄔波離所。",
    "T24n1450_009:0146a06_2": "是時賢王見鄔波離足，既見識已，端身瞻視告世尊曰：『此鄔波離，是我給侍，合頂禮不？』",
    "T24n1450_009:0146a08_3": "世尊答曰：『汝善男子！",
    "T24n1450_009:0146a08_4": "出家之法，應當降伏我慢之心。",
    "T24n1450_009:0146a09_5": "以是義故，聽鄔波離於先出家，是故汝等應當頂禮。』",
    "T24n1450_009:0146a10_6": "爾時賢王受佛教已，摧伏我慢禮鄔波離足，既禮足已地六種震動，如其次第禮餘四百九十九人。",
    "T24n1450_009:0146a12_7": "爾時天授至鄔波離所便不頂禮，爾時世尊告天授曰：『汝善男子！",
    "T24n1450_009:0146a14_8": "應當降伏我慢之心，應合禮拜鄔波離足。』",
    "T24n1450_009:0146a15_9": "爾時天授白言：『世尊！",
    "T24n1450_009:0146a15_10": "遣我禮拜鄔波離足，有何損益？",
    "T24n1450_009:0146a16_11": "我不應禮。』",
    "T24n1450_009:0146a16_12": "爾時天授作是語已，第一先起破佛之意。",
    "T24n1450_009:0146a17_13": "「時諸苾芻見賢王等禮鄔波離足地六震動，心懷猶豫白世尊言：『何故賢王禮鄔波離足，地六震動？』",
    "T24n1450_009:0146a20_14": "佛告諸苾芻：『非獨今時賢王禮足地六震動，先世禮足震動亦然。",
    "T24n1450_009:0146a21_15": "汝等諦聽！",
    "T24n1450_009:0146a21_16": "我當為說。",
    "T24n1450_009:0146a22_17": "往昔之時波羅痆斯大城中有王名曰梵授，以法化世國無飢饉，人民熾盛安隱豐樂。",
    "T24n1450_009:0146a24_0": "時彼城中有一婬女名曰賢壽，形貌端正，共餘丈夫歡愛。",
    "T24n1450_009:0146a25_1": "每共男子經一宿時，得金錢五百。",
    "T24n1450_009:0146a26_2": "城中有一摩納婆名曰端正，往婬女家語賢壽言：「我欲共宿。」",
    "T24n1450_009:0146a27_3": "女言：「汝有五百金錢不？」",
    "T24n1450_009:0146a27_4": "端正答曰：「我家貧無。」",
    "T24n1450_009:0146a28_5": "其女報曰：「可取五百銀錢迦利沙波拏將來。」",
    "T24n1450_009:0146a29_6": "端正雖無財物，愛樂彼女，時摘採種種花菓以贈彼女。",
    "T24n1450_009:0146b01_7": "其女頻得花菓，心生染著。",
    "T24n1450_009:0146b02_8": "時彼城中至一節日，一切婦人皆著妙服及諸瓔珞，各共夫婿於本家中共受歡樂。",
    "T24n1450_009:0146b04_9": "是時婬女於其節日，獨無人來共為戲樂。",
    "T24n1450_009:0146b05_10": "時彼婬女作是思惟：「今此節日，城中諸有婦人，皆著衣服瓔珞，各共其夫於自家中作諸歡樂。",
    "T24n1450_009:0146b07_11": "若摩納婆今來相就，不亦樂乎？」",
    "T24n1450_009:0146b07_12": "作此念已，時摩納婆忽至其家，婬女見已，便記昔時花菓相贈，發歡喜心作如是言：「端正！",
    "T24n1450_009:0146b10_13": "汝去採花，明朝可來共作歡樂。」",
    "T24n1450_009:0146b10_14": "是時端正聞此語已心大歡悅，如囚得脫即歸本處，心念此女顏容端正進止威儀，從夜初分及至後夜思念不息，垂欲天明便即昏睡都無所覺。",
    "T24n1450_009:0146b14_15": "至於晨時方始驚悟，即覓好花。",
    "T24n1450_009:0146b14_16": "是時人民採花都盡，諸處求花竟無所得。",
    "T24n1450_009:0146b15_17": "唯有一處得夜合花，即將此花到彼女家，其女見已即說頌曰：「『「乖鈍披皮愛欲者，　　好色黠慧半摩沙；　　　此時好花處處有，　　今將少許夜合來。」",
    "T24n1450_009:0146b20_0": "「『說此頌已報言：「速去，更別覓好花來。」",
    "T24n1450_009:0146b20_1": "彼人為貪欲故，而忘艱辛。",
    "T24n1450_009:0146b21_2": "時屬極熱景當正中，從城而出往遠阿蘭若，而採好花既不辭勞，行歌自悅。",
    "T24n1450_009:0146b23_3": "時梵壽王遊獵而還，倦途暑熱詣林止息，聞彼歌聲，王既聞已即漸前行，而說頌曰：「『「頭上赫日炙，　　足下熱沙蒸；　　　賢壽喜行歌，　　如何不怖熱？」",
    "T24n1450_009:0146b28_0": "「『時摩納婆以頌答王曰：「『「不怖日炙我，　　思欲能燒我；　　　世欲有熱苦，　　日不能炙人。」",
    "T24n1450_009:0146c02_0": "「『時梵授王聞說偈已，作如是念：「當知此摩納婆，善說涼話故，時日中採花不知熱。」",
    "T24n1450_009:0146c03_1": "王即下乘坐一樹下，而命摩納婆：「可說涼話，我當聽之。」",
    "T24n1450_009:0146c05_2": "摩納婆聞王語已，作如是念：「必知王今遇熱至甚要須涼話。」",
    "T24n1450_009:0146c06_3": "作此念已，即於是時，說種種涼事。",
    "T24n1450_009:0146c07_4": "王聞此語，即時身體而得大涼，心生歡悅告諸臣曰：「若有人能救灌頂王命者，當與何賞？」",
    "T24n1450_009:0146c09_5": "其臣答曰：「當分半國而贈彼人。」",
    "T24n1450_009:0146c10_0": "時王告摩納婆曰：「卿可與我宮內同宿，明朝賜卿半國之賞。」",
    "T24n1450_009:0146c11_1": "時摩納婆與王同宿，王即具設種種淨饌上妙衣服資身臥具，令其寢息，更無伴侶，便作是念：「若得半國為半國王，後宮婇女悉當屬我，隨意自在當受快樂。」",
    "T24n1450_009:0146c14_2": "復作是念：「半國之賞豈足在言，何如殺王而取全位。」",
    "T24n1450_009:0146c16_3": "復作是念：「凡尊勝位人皆共貪，我今何須半國及以全位。",
    "T24n1450_009:0146c17_4": "何以故？",
    "T24n1450_009:0146c17_5": "由貪國位欲害國王。」",
    "T24n1450_009:0146c18_6": "作是念已即說頌曰：「『「未得財時起貪愛，　　求不得時生苦惱；　　　設得財物貪不息，　　故知財利招無利。」",
    "T24n1450_009:0146c21_0": "「『念此頌已便即睡著。",
    "T24n1450_009:0146c21_1": "中宵覺後心生悔恨，從床而起，取舊鹿皮敷地而臥。",
    "T24n1450_009:0146c22_2": "時梵授王，於晨朝時告使者曰：「喚摩納婆來！",
    "T24n1450_009:0146c23_3": "我今當賜半國之位。」",
    "T24n1450_009:0146c24_4": "使者奉教詣摩納婆所，白言：「大王！",
    "T24n1450_009:0146c24_5": "我觀彼人威儀所作，無堪半國之位。」",
    "T24n1450_009:0146c25_6": "王問其故，答言：「大王！",
    "T24n1450_009:0146c26_7": "我向親觀棄妙床褥委身在地寢臥鹿皮，斯下之人豈當王位？」",
    "T24n1450_009:0146c27_8": "王曰：「彼是智人，非無緣故，當去喚來。」",
    "T24n1450_009:0146c28_9": "使人復往報言：「王喚。」",
    "T24n1450_009:0146c28_10": "既至王所，王告之曰：「何棄床褥臥鹿皮耶？」",
    "T24n1450_009:0146c29_11": "彼便次第具以事答，重前啟曰：「王若許者我欲出家，願王放許。」",
    "T24n1450_009:0147a02_12": "王曰：「先共立契，我當放去。",
    "T24n1450_009:0147a02_13": "若出家後有所證悟，復來報者，我當聽去。」",
    "T24n1450_009:0147a03_14": "彼白王言：「不敢違王命。」",
    "T24n1450_009:0147a04_15": "遂便辭拜往靜林中，無親教師及軌範者，便自策勵證獨覺菩提。",
    "T24n1450_009:0147a05_16": "既證悟已復作是念：「我昔與王共立言契，我今宜去滿彼宿心。」",
    "T24n1450_009:0147a07_17": "却至王所上昇虛空，放大火光現諸神變。",
    "T24n1450_009:0147a08_18": "王便頭面跪禮彼尊，而說頌曰：「『「見此少修證大果，　　得大差別殊勝位；　　　摩納婆今獲善利，　　出家至此更何求？」",
    "T24n1450_009:0147a11_0": "「『是時尊者，令梵授王生敬信已，捨之而去。",
    "T24n1450_009:0147a11_1": "時梵授王有剃髮者，名天河護，令持此頌。",
    "T24n1450_009:0147a12_2": "報曰：「汝於時時可說此頌，令我憶持。」",
    "T24n1450_009:0147a13_3": "時天河護善能除髮，為王剃時王便睡著。",
    "T24n1450_009:0147a14_4": "剃髮將已彈指警王，睡既覺已甚大歡喜，告天河護曰：「汝今有何所求？",
    "T24n1450_009:0147a16_5": "當隨汝請。」",
    "T24n1450_009:0147a16_6": "白言：「願王容臣少思方即啟白。」",
    "T24n1450_009:0147a17_7": "時天河護既誦伽他已，常在王前時為宣說。",
    "T24n1450_009:0147a18_8": "王聞歡喜，於諸五欲生厭離心，婇女現前都不觀視，清歌美詠耳不用聞，何況於中而生愛著？",
    "T24n1450_009:0147a20_9": "時諸婇女既失王恩心生憂惱，共相謂曰：「我等失寵，緣天河護誦彼伽他轉我王心不生染愛，可共設計令速驅逐。」",
    "T24n1450_009:0147a23_10": "作是計已，時一婇女往天河護所白言：「阿舅！",
    "T24n1450_009:0147a24_11": "王若歡喜問舅所須？",
    "T24n1450_009:0147a24_12": "即應請王解所誦偈。」",
    "T24n1450_009:0147a25_13": "後於異時，其天河護復為王誦先所伽他。",
    "T24n1450_009:0147a26_14": "王聞歡喜還問所須？",
    "T24n1450_009:0147a26_15": "便即啟王：「別無所欲，唯願為我解釋伽他。」",
    "T24n1450_009:0147a27_16": "王即依請廣為開釋，天河護聞已厭離心生，便白王言：「承事大王為日已久，願流慈造放我出家。」",
    "T24n1450_009:0147a29_17": "王曰：「我今共汝先當立契，若出家後有所證悟，却來報我，即放汝去。",
    "T24n1450_009:0147b02_18": "若不爾者，不從汝請。」",
    "T24n1450_009:0147b02_19": "天河護白言：「不違王命。」",
    "T24n1450_009:0147b03_20": "便放出家。",
    "T24n1450_009:0147b03_21": "時天河護即詣山林就仙人處，勤加修習遂證五通，便作是念：「我昔與王共立言契，我今宜去滿彼宿心。」",
    "T24n1450_009:0147b06_0": "念已即至王所，上昇虛空放大火光現諸神變。",
    "T24n1450_009:0147b07_1": "王便頭面頂禮作如是語：「賢者！",
    "T24n1450_009:0147b07_2": "汝得如此功能。」",
    "T24n1450_009:0147b08_3": "仙人答言：「大王！」",
    "T24n1450_009:0147b08_4": "仙人尋即作禮，而說頌曰：「『「於此菴羅園，　　梵授王從者；　　　捨彼剃刀具，　　出家得五通。」",
    "T24n1450_009:0147b12_0": "「『時梵授王聞此頌已，以頌答曰：「『「莫言天河護，　　出家默然住；　　　彼苦行難作，　　苦作得大智。",
    "T24n1450_009:0147b15_0": "　　　苦行能摧諸惡法，　　苦行能超於世間；　　　苦行能淨諸垢穢，　　苦行願母莫惡說。」",
    "T24n1450_009:0147b17_0": "「『時天河護仙人心生歡喜，便即而去。』",
    "T24n1450_009:0147b17_1": "「佛告諸苾芻：『彼梵授王者，今賢首釋迦王是。",
    "T24n1450_009:0147b18_2": "彼天河護仙人者，今此鄔波離是。",
    "T24n1450_009:0147b19_3": "今者賢首釋迦王，昔為梵授王。",
    "T24n1450_009:0147b20_4": "往日禮天河護，地皆震動。",
    "T24n1450_009:0147b21_0": "今賢首釋迦王，禮鄔波離苾芻，地還六種震動。",
    "T24n1450_009:0147b22_1": "汝等苾芻，應當知之。』」",
    "T24n1450_009:0147b23_0": "根本說一切有部毘奈耶破僧事卷第九"
}