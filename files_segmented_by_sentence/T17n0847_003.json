{
    "T17n0847_003:0953b21_0": "大乘修行菩薩行門諸經要集卷",
    "T17n0847_003:0953b22_0": "下",
    "T17n0847_003:0953b24_0": "大唐至相寺沙門釋智嚴譯",
    "T17n0847_003:0953b25_0": "第二十二",
    "T17n0847_003:0953b26_0": "出《虛空藏菩薩所問經》(顯說一條行)　修行菩薩以四十五種魔障覺故超度四魔。",
    "T17n0847_003:0953b29_0": "爾時，佛告虛空藏菩薩言：「善男子！",
    "T17n0847_003:0953b29_1": "如何修行菩薩能伏一切邪魔而得超度四魔？",
    "T17n0847_003:0953c01_2": "若修行菩薩以智慧故見一切諸法喻如幻化，則能超度陰魔；若聞甚深佛法，依句披尋，則能超度蘊魔；若悟常、樂、我、淨，則能超度死魔；若不離菩提心故，則能超度天魔。",
    "T17n0847_003:0953c05_3": "「然此修行菩薩能伏一切魔障。",
    "T17n0847_003:0953c06_4": "何者魔障菩薩而能摧伏，不令邪魔嬈亂？",
    "T17n0847_003:0953c07_5": "善男子當知：凡有魔障四十五種障其正行。",
    "T17n0847_003:0953c08_6": "所謂：一者、若修行菩薩心樂聲聞，是為魔障；二者、不念菩提，是為魔障；三者、所施而有分別，是為魔障；四者、求生高貴，是為魔障；五者、願生端正，是為魔障；六者、勤求世事，是為魔障；七者[斬/食]甞禪定少分欣悅，是為魔障；八者、以智輕嫌少分功德，是為魔障；九者、不樂世間生死，是為魔障；十者、所修功德而不迴向無上菩提，是為魔障；十一者、厭見煩惱，是為魔障；十二者、覆藏所犯，不能懺悔，是為魔障；十三者、於修行菩薩起憎嫉心，是為魔障；十四者、誹謗佛法，是為魔障；十五者、誑惑眾生，是為魔障；十六者、不修六波羅蜜，是為魔障；十七者、於諸佛法不樂聽聞，是為魔障；十八者、慳悋佛法，是為魔障；十九者、為利養故宣說佛法，是為魔障；二十者、不以方便設化眾生，是為魔障；二十一者、不攝受眾生，是為魔障；二十二者、於犯戒人憎嫌輕賤，是為魔障；二十三者、於持戒精進無敬重心，是為魔障；二十四者、修聲聞行，是為魔障；二十五者、順獨覺行，是為魔障；二十六者、非時意修道業，是為魔障；二十七者、捨大慈悲而求涅槃，是為魔障；二十八者、樂修無為，是為魔障；二十九者、嫌賤有為，是為魔障；三十者、不助眾生善行，是為魔障；三十一者、我慢、貢高，是為魔障；三十二者、兩舌鬪亂，是為魔障；三十三者、誑惑眾生，妄說是非，是為魔障；三十四者、諂曲妄語，所愛非真，是為魔障；三十五者、於諸眾生無真直心，是為魔障；三十六者、心變剛獷，是為魔障；三十七者、心變麁猛，是為魔障；三十八者、見造罪人不勸懺悔，是為魔障；三十九者、謗法不信，是為魔障；四十者、隨自欲樂，是為魔障；四十一者、樂行非理，是為魔障；四十二者、愛樂非法，是為魔障；四十三者、所有業障、報障、煩惱障纏繞積聚，不令散滅，是為魔障；四十四者、心垢不除，是為魔障；四十五者、與諸俗緣，是為魔障。」",
    "T17n0847_003:0954a16_0": "第二十三",
    "T17n0847_003:0954a17_0": "出《如來境界經》(顯說一條行)",
    "T17n0847_003:0954a18_0": "　諸比丘於迦葉佛所聞法故，值遇釋迦如來法化。",
    "T17n0847_003:0954a19_1": "當來若有眾生於佛法中聞說大乘者，當生彌勒三會。",
    "T17n0847_003:0954a21_0": "爾時，如來告須菩提言：「是等比丘所說誠不虛言。",
    "T17n0847_003:0954a22_1": "須菩提當知：迦葉如來出現世時，是諸比丘於佛聞法皆悉隨逐文殊師利。",
    "T17n0847_003:0954a23_2": "以隨逐故，所聞深法無有忘失，善根、智慧成就圓滿。",
    "T17n0847_003:0954a25_0": "當來若有於我法中聞是深法，聞已憶念，如是眾生皆於未來彌勒三會大數之中次第皆入。",
    "T17n0847_003:0954a27_1": "何況修習大乘菩薩？",
    "T17n0847_003:0954a27_2": "若能修習大乘行已，是等通達甚深法忍。」",
    "T17n0847_003:0954a29_0": "第二十四",
    "T17n0847_003:0954b01_0": "出《阿闍世品經》(顯說一條行)",
    "T17n0847_003:0954b02_0": "　解菩薩藏及聲聞緣覺藏定上座。",
    "T17n0847_003:0954b03_0": "爾時，寶日菩薩言：「善男子！",
    "T17n0847_003:0954b03_1": "如來行業不可思議，若大乘法不可率爾調習悟入，若修行菩薩乃至睡眠不樂聲聞、緣覺行業，將是如來實相示現眾生，不應悋惜，能作是念：『願一切眾生習學大乘，此無等心而無損減。』",
    "T17n0847_003:0954b07_2": "以是不悋法故，應當覺悟如來大乘義趣。",
    "T17n0847_003:0954b08_3": "善男子！",
    "T17n0847_003:0954b08_4": "譬如栽樹，根、莖著地，枝、葉、花、果必當茂盛。",
    "T17n0847_003:0954b09_5": "修行菩薩亦復如是，已能堅持菩薩藏故，亦當解了一切諸乘，是名無量善根菩薩藏法器。",
    "T17n0847_003:0954b11_6": "「善男子！",
    "T17n0847_003:0954b12_7": "何者是菩薩藏？",
    "T17n0847_003:0954b12_8": "何因名菩薩藏？",
    "T17n0847_003:0954b12_9": "譬如大海中水滴無量、雜寶無數，諸龍、夜叉、乾闥婆、阿修羅、金翅鳥王、緊那羅、摩睺羅伽、摩竭魚等無量雜類悉居其中。",
    "T17n0847_003:0954b15_10": "修行菩薩亦復如是，無量法寶印記：布施、持戒、禪定、智慧、解脫、解脫知見悉住其中，是以名為菩薩法藏。",
    "T17n0847_003:0954b17_11": "「譬如大海所生雜類一切眾生，是等不堪飲餘河水。",
    "T17n0847_003:0954b19_0": "若修行菩薩修習菩薩藏已，亦不應飡餘乘法味，是以名為菩薩法藏。",
    "T17n0847_003:0954b20_1": "「善男子當知：凡有三藏：聲聞藏、緣覺藏、大乘菩薩藏。",
    "T17n0847_003:0954b21_2": "何者是聲聞藏？",
    "T17n0847_003:0954b22_3": "依他所說、依他所聞而得道行。",
    "T17n0847_003:0954b22_4": "何者辟支佛藏？",
    "T17n0847_003:0954b23_5": "依自悟入常、樂、我、淨滅定門故。",
    "T17n0847_003:0954b23_6": "何者是菩薩法藏？",
    "T17n0847_003:0954b24_7": "悟達無量諸佛法故、發起無上菩提心故。",
    "T17n0847_003:0954b25_8": "「善男子！",
    "T17n0847_003:0954b25_9": "當知聲聞、緣覺乘人不應得有三藏名位，然但可得為三乘教。",
    "T17n0847_003:0954b26_10": "若聞師說三乘教者，各隨所聞而般涅槃。",
    "T17n0847_003:0954b27_11": "由於三乘各稟承故，以此三乘號為三藏，然非明於大乘義趣。",
    "T17n0847_003:0954b29_12": "若修行菩薩說法之時，以三乘教化眾生令入涅槃，是以菩薩名為三藏。",
    "T17n0847_003:0954c01_13": "「善男子！",
    "T17n0847_003:0954c02_0": "有三種學。",
    "T17n0847_003:0954c02_1": "何者為三？",
    "T17n0847_003:0954c02_2": "所謂：一、聲聞學；二、辟支佛學；三者、菩薩行學。",
    "T17n0847_003:0954c03_3": "何者是聲聞學？",
    "T17n0847_003:0954c03_4": "分令悟自心故。",
    "T17n0847_003:0954c04_5": "何者辟支佛戒學？",
    "T17n0847_003:0954c04_6": "隨中品行無悲心故。",
    "T17n0847_003:0954c05_7": "何者是修行菩薩學？",
    "T17n0847_003:0954c05_8": "隨順大悲自悟智故，精進善行。",
    "T17n0847_003:0954c06_9": "聲聞、緣覺不習菩薩行門，亦不知義；若菩薩，則知二乘義理行門，然不染著。",
    "T17n0847_003:0954c08_0": "菩薩習學，深心樂住，而能示現聲聞、辟支解脫趣路，不入其位。",
    "T17n0847_003:0954c09_1": "善男子！",
    "T17n0847_003:0954c09_2": "若修行菩薩如是學故，是以名為菩薩乘藏。」",
    "T17n0847_003:0954c10_3": "爾時，文殊師利童子著衣持鉢，呼長老迦葉言：「仁當先行，我等隨從。",
    "T17n0847_003:0954c12_4": "何以故？",
    "T17n0847_003:0954c12_5": "長老須菩提！",
    "T17n0847_003:0954c12_6": "如來先度出家已久，年夏俱尊。",
    "T17n0847_003:0954c13_7": "汝自往昔當發是願：『我今所度出家依世間諸阿羅漢道。』",
    "T17n0847_003:0954c14_8": "迦葉！",
    "T17n0847_003:0954c14_9": "仁但先行，我等隨從。」",
    "T17n0847_003:0954c15_10": "時須菩提白文殊師利言：「於佛法中，不應以老為上、生年為上。",
    "T17n0847_003:0954c16_11": "何以故？",
    "T17n0847_003:0954c16_12": "文殊當知：於佛法中，智慧為上。",
    "T17n0847_003:0954c17_13": "智慧上故，所學亦上、威德亦上、此等甚深法教中為上。",
    "T17n0847_003:0954c18_14": "文殊師利！",
    "T17n0847_003:0954c18_15": "仁者智慧為上、法教為上、威德無礙，普觀一切眾生善惡根性明了知見。",
    "T17n0847_003:0954c20_16": "是故當知：文殊師利最尊、最上。",
    "T17n0847_003:0954c21_17": "仁但先行，我等隨從。」",
    "T17n0847_003:0954c22_0": "第二十五",
    "T17n0847_003:0954c23_0": "出《離垢菩薩所問經》(顯說一條行)　諸菩薩從空中下，往昔為女人，以發菩提願故，現身轉為男子。",
    "T17n0847_003:0954c26_0": "爾時，佛告淨光夫人言：「夫人當知：若有女人以一行故，速得捨離女人之身、受丈夫身。",
    "T17n0847_003:0954c27_1": "何者一行？",
    "T17n0847_003:0954c28_2": "以堅固願發起無上菩提之心。",
    "T17n0847_003:0954c28_3": "何以故？",
    "T17n0847_003:0954c29_4": "夫人當知：菩提心者是大丈夫、是大男子，非容易心，故能遠離阿羅漢行、摧伏一切諸魔外道，於三界中最為無上，斷除一切煩惱習氣。",
    "T17n0847_003:0955a03_5": "若有女人正念歸佛，起菩提心，無復更受女人之身。",
    "T17n0847_003:0955a04_6": "清淨心故，迴此女身轉成男子。",
    "T17n0847_003:0955a05_0": "如是善根迴施一切女人，以此迴施功德故，亦皆迴向無上菩提。",
    "T17n0847_003:0955a06_1": "夫人當知：以一行願故，速離女人轉成男子。」",
    "T17n0847_003:0955a07_2": "時於此會虛空之中有諸菩薩來至佛所，頂禮佛足，退坐一面。",
    "T17n0847_003:0955a08_3": "是諸菩薩往昔皆是女人，現身轉為男子。",
    "T17n0847_003:0955a09_4": "於時會中是諸菩薩，見諸往昔夫婿蒙放出家者各相慰言：「汝等是我善知識故，速發無上菩提之心。",
    "T17n0847_003:0955a12_5": "諸佛出世難可值遇、修功德因會緣甚難，若於眾生起大慈悲、發起無上菩提心者，則得成就圓滿供養過去、現在、未來一切諸佛。」",
    "T17n0847_003:0955a15_0": "時諸菩薩說是語已，是等比丘告諸菩薩言：「善大丈夫！",
    "T17n0847_003:0955a16_1": "汝與我等為善知識，救度一切眾生故，今勸我等發無上心。",
    "T17n0847_003:0955a17_2": "我等以汝勸故，善念歸依一切諸佛，願我等未來成等正覺，皆如世尊釋迦牟尼。」",
    "T17n0847_003:0955a19_3": "是時，此大菩薩及諸修行菩薩白佛言：「願佛慈悲，度我等出家。」",
    "T17n0847_003:0955a20_4": "爾時，佛告彌勒菩薩言：「彌勒！",
    "T17n0847_003:0955a21_5": "為度此等諸善男子出家。」",
    "T17n0847_003:0955a22_6": "彌勒言：「如佛所教。」",
    "T17n0847_003:0955a22_7": "則以度訖。",
    "T17n0847_003:0955a23_0": "第二十六",
    "T17n0847_003:0955a24_0": "出《文殊師利菩薩解義經》(顯說一條行)　修行菩薩修二種行，獲十種善根利益。",
    "T17n0847_003:0955a26_0": "爾時，佛告舍利弗言：「修行菩薩以二種行相應不退善願，隨願往生諸佛剎土無所障礙。",
    "T17n0847_003:0955a28_0": "何者為二？",
    "T17n0847_003:0955a28_1": "若修行菩薩不樂聲聞行業，亦不習學交通，不說聲聞和雜教跡，亦不勸化眾生令入聲聞、緣覺法中，專為無上菩提勸化眾生修學成就如來聖德。",
    "T17n0847_003:0955b02_2": "若修行菩薩勸諸眾生令入佛乘獲十種利。",
    "T17n0847_003:0955b03_3": "何等為十？",
    "T17n0847_003:0955b03_4": "所謂：一者、遠離聲聞、緣覺，乃至成佛遊諸剎土；二者、值遇清淨菩薩法集；三者、成佛已來諸佛攝護；四者、名聞十方諸佛會中稱其名號；五者、發起無等最妙上心；六者、唯受帝釋、梵天之身；七者、若生人中，受轉輪王位；八者、常得值遇諸佛、如來；九者、天人所敬；十者、積集無量善根功德。",
    "T17n0847_003:0955b10_5": "「舍利弗！",
    "T17n0847_003:0955b10_6": "若三千大千世界眾生悉令勸入阿羅漢、辟支佛位，若復有人能勸一善男子、善女人令住佛位，是人功德甚多於彼。",
    "T17n0847_003:0955b13_7": "何以故？",
    "T17n0847_003:0955b13_8": "舍利弗當知：佛種不應聲聞、緣覺起故而能斷絕。",
    "T17n0847_003:0955b14_9": "若如來不出於世，則聲聞、緣覺不有；若佛種不斷，佛出世故，聲聞、緣覺方得出現。",
    "T17n0847_003:0955b16_10": "修行菩薩於佛地中安立他故，得此十種善利。",
    "T17n0847_003:0955b17_11": "以是二種功德相應故，不離行願，於諸剎土隨願往生。」",
    "T17n0847_003:0955b19_0": "第二十七",
    "T17n0847_003:0955b20_0": "出《光明遍照品經》(顯說一條行)　挍量菩薩、聲聞福力。",
    "T17n0847_003:0955b22_0": "爾時，佛告毘盧遮那願光明菩薩言：「譬如恒河兩岸有無量百千餓鬼，飢渴所逼，裸形露體，火焰為衣，身肉焦然，形枯風日，雕、鵄、烏、鷲飛遶爭喰，惡獸、豺狼競來搏撮。",
    "T17n0847_003:0955b25_1": "餓鬼罪故，不見恒河，設有所見，其水枯涸、或見為灰。",
    "T17n0847_003:0955b27_0": "何以故？",
    "T17n0847_003:0955b27_1": "為罪障故，受諸苦惱說不可盡。",
    "T17n0847_003:0955b27_2": "「聲聞弟子雖復同住逝多林中，不見如來廣大神力、不聞佛說菩薩集會挍量法義。",
    "T17n0847_003:0955b29_3": "何以故？",
    "T17n0847_003:0955b29_4": "無明瞖膜覆其眼故、不曾種植薩婆若地諸善根故。",
    "T17n0847_003:0955c02_5": "「善男子！",
    "T17n0847_003:0955c02_6": "譬如有人於大會中昏睡安寢，忽然夢見須彌山頂帝釋所居善見大城、宮殿、園林種種嚴好，天子、天女百千萬億普散天花遍滿其地，種種衣樹出妙衣服、種種花樹開敷妙花、諸音樂樹奏天音樂，天諸婇女美音歌詠，無量諸天於中戲樂。",
    "T17n0847_003:0955c07_7": "其人自見著天衣服，普於其處住止周旋。",
    "T17n0847_003:0955c08_8": "時大會中一切諸人雖同一處，不知、不見。",
    "T17n0847_003:0955c09_9": "何以故？",
    "T17n0847_003:0955c09_10": "此人夢見，非彼大眾所能見故。",
    "T17n0847_003:0955c10_11": "一切菩薩、世間諸王亦復如是，以久積集善根力故、發一切智廣大願故、習學一切佛功德故、修行菩薩莊嚴道故、圓滿一切智智法故、滿足普賢諸行願故、趣入一切菩薩智地故、遊戲菩薩諸三昧故、已能觀察一切菩薩智慧境界無障礙故，是故悉見如來不可思議自在聖德神變；一切聲聞諸大弟子不能知見，以無菩薩清淨眼故。",
    "T17n0847_003:0955c17_12": "「譬如比丘得心自在入滅盡定，六根作業皆悉不行，一切語言不知不覺，定力持故不般涅槃，以在定故不覺世間諸法；一切聲聞亦復如是。",
    "T17n0847_003:0955c21_13": "此等諸大比丘同在逝多林中，六根具足，不見如來聖德神變、不見菩薩集會挍量法義。",
    "T17n0847_003:0955c23_14": "何以故？",
    "T17n0847_003:0955c23_15": "為諸佛、如來及大菩薩甚深自在力故希逢難遇，過去善根功德清淨無雜；若聲聞、緣覺無有分故。",
    "T17n0847_003:0955c25_16": "是以比丘雖在逝多林中如來足下，不見如來聖德神變、亦不見菩薩集會挍量法義，以不相應住於無上菩提位故。」",
    "T17n0847_003:0955c29_0": "第二十八",
    "T17n0847_003:0956a01_0": "出《出生菩提經》(顯說二條行)",
    "T17n0847_003:0956a02_0": "　說三種佛地。",
    "T17n0847_003:0956a03_0": "　解釋三乘高下。",
    "T17n0847_003:0956a04_0": "爾時，迦葉敖怛婆羅門白佛言：「世尊！",
    "T17n0847_003:0956a04_1": "若有已發菩提心者，而有退失不？」",
    "T17n0847_003:0956a05_2": "佛告婆羅門言：「若發菩提心已，則無退失。",
    "T17n0847_003:0956a06_3": "何以故？",
    "T17n0847_003:0956a06_4": "婆羅門當知：有三種菩提：一者、聲聞菩提；二者、緣覺菩提；三者、諸佛無上菩提。",
    "T17n0847_003:0956a08_5": "「其中，何者是聲聞菩提？",
    "T17n0847_003:0956a09_6": "若有善男子、善女人於聲聞行中雖發菩提心者，亦不勸化安立眾生令發菩提、亦不顯示大乘深義，不敬大乘行人、不共習學、亦不供養、若見來者不迎不喜。",
    "T17n0847_003:0956a12_7": "以是行故，當獨解脫，是名聲聞菩提。",
    "T17n0847_003:0956a13_8": "「復次，婆羅門！",
    "T17n0847_003:0956a13_9": "何者是緣覺菩提？",
    "T17n0847_003:0956a14_10": "若有善男子、善女人在於緣覺行中，雖已自發菩提之心，不勸眾生令發菩提，不習甚深大乘法教、亦不教授他人、不敬大乘行人、不共習學、亦不供養、若見來者不迎不喜。",
    "T17n0847_003:0956a18_11": "以是行故，當獨解脫，是名緣覺菩提。",
    "T17n0847_003:0956a18_12": "「復次，婆羅門！",
    "T17n0847_003:0956a19_13": "何者是無上菩提？",
    "T17n0847_003:0956a19_14": "若有善男子、善女人，自發菩提心已，勸諸眾生發菩提心、調伏安立習學大乘法義，為他演說，若見大乘行人歡喜迎送。",
    "T17n0847_003:0956a22_15": "婆羅門當知：是人解脫他已，安立人天，利益世間，是為大乘無上菩提。",
    "T17n0847_003:0956a23_16": "「何故名為無上菩提？",
    "T17n0847_003:0956a24_17": "為於三界一切已辦，更無勝上所求，是以名為無上菩提。」",
    "T17n0847_003:0956a26_0": "爾時，迦葉敖怛婆羅門白佛言：「世尊！",
    "T17n0847_003:0956a26_1": "解脫、解脫有二義不？」",
    "T17n0847_003:0956a27_2": "佛言：「解脫、解脫無有異義。」",
    "T17n0847_003:0956a27_3": "復云：「道與道亦無二義，若三乘者而有分別。",
    "T17n0847_003:0956a28_4": "「婆羅門當知：譬如衢路，有三乘車：第一、象駕，第二、馬駕，第三、驢駕；此三次第駕馭同入城門。",
    "T17n0847_003:0956b01_5": "婆羅門！",
    "T17n0847_003:0956b02_6": "於意云何？",
    "T17n0847_003:0956b02_7": "是三乘車有高下不？」",
    "T17n0847_003:0956b02_8": "婆羅門言：「有高下也。」",
    "T17n0847_003:0956b03_9": "佛言：「若聲聞乘、緣覺乘、無上佛乘，亦復如是而有高下；若道與解脫而無高下。",
    "T17n0847_003:0956b05_10": "「婆羅門！",
    "T17n0847_003:0956b05_11": "譬如三人同渡恒河至於彼岸，一人浮草得渡；一人浮囊得渡；一人造大船而渡，并與百千眾生同乘達彼岸，復屬長子監此渡船，語言：『來者皆應運渡，令至彼岸。』",
    "T17n0847_003:0956b08_12": "其第三人自達彼岸，復能濟渡一國眾生。",
    "T17n0847_003:0956b09_13": "婆羅門！",
    "T17n0847_003:0956b10_0": "於意云何？",
    "T17n0847_003:0956b10_1": "三人所渡同益不耶？」",
    "T17n0847_003:0956b10_2": "婆羅門言：「不也。",
    "T17n0847_003:0956b11_3": "世尊！」",
    "T17n0847_003:0956b11_4": "佛言：「婆羅門！",
    "T17n0847_003:0956b11_5": "於意云何？",
    "T17n0847_003:0956b11_6": "三乘利益有高下耶？」",
    "T17n0847_003:0956b12_7": "婆羅門言：「有高下也。」",
    "T17n0847_003:0956b12_8": "佛言：「婆羅門當知：聲聞乘、緣覺乘、無上佛乘有高下，所益不同。」",
    "T17n0847_003:0956b15_0": "第二十九",
    "T17n0847_003:0956b16_0": "出《寶聚經》(顯說一條行)",
    "T17n0847_003:0956b17_0": "　初發菩提心，挍量聲聞羅漢與修行菩薩數量輕重不同。",
    "T17n0847_003:0956b19_0": "爾時，佛告長老舍利弗言：「若此三千大千世界眾生皆得阿羅漢果，復有三千大千世界眾生皆得成佛，是諸佛前各置一羅漢，各各供養是諸如來，或經一劫、百劫、千劫，乃至經於恒河沙劫。",
    "T17n0847_003:0956b23_1": "舍利弗！",
    "T17n0847_003:0956b23_2": "於意云何？",
    "T17n0847_003:0956b23_3": "況復供養無量無邊諸佛、如來？",
    "T17n0847_003:0956b24_4": "其福甚多，說不可盡。」",
    "T17n0847_003:0956b24_5": "佛言：「若有如是無量阿羅漢供養如是無量諸佛，復有初發菩提心者，是人功德多於是數羅漢。",
    "T17n0847_003:0956b27_6": "況以菩提無斷故，供養諸佛，及諸弟子、師僧、和尚、善知識等，乃至畜生施其一團之食，此之功德比阿羅漢供養功德，百分千分不如供養初修菩提心者。」",
    "T17n0847_003:0956c02_0": "第三十",
    "T17n0847_003:0956c03_0": "出《那羅延品經》(顯說一條行)",
    "T17n0847_003:0956c04_0": "　修行菩薩住四種住地修四種行。",
    "T17n0847_003:0956c05_0": "爾時，佛告那羅延菩薩言：「那羅延當知：譬如吠琉璃寶，若置諸雜器中，其寶不失本光。",
    "T17n0847_003:0956c06_1": "那羅延當知：修行菩薩亦復如是，所在三昧縱為俗服，名為出家，不離法界道行。」",
    "T17n0847_003:0956c08_2": "說是語已，那羅延菩薩白文殊師利菩薩言：「菩薩住於何地而無損減，集諸三昧功德而得無盡智慧資糧？」",
    "T17n0847_003:0956c11_3": "文殊師利菩薩告那羅延菩薩言：「菩薩有四種住地。",
    "T17n0847_003:0956c12_4": "何者為四？",
    "T17n0847_003:0956c12_5": "所謂：一者、若於身命無所悋惜；二者、不樂名聞利養；三者、不樂己所快樂；四者、不願受生諸天快樂。",
    "T17n0847_003:0956c14_6": "是為四種住地。」",
    "T17n0847_003:0956c16_0": "第三十一",
    "T17n0847_003:0956c17_0": "出《集一切功德經》(顯說一條行)　菩薩為諸眾生不離三界喻。",
    "T17n0847_003:0956c19_0": "爾時，復有菩薩白佛言：「世尊！",
    "T17n0847_003:0956c19_1": "譬如多人各犯刑名，臨刀欲殺，而有一人解散得脫，是人却來就執刀者，謂是執刀：『殺我，殺我。』",
    "T17n0847_003:0956c21_2": "世尊！",
    "T17n0847_003:0956c21_3": "是三界地不異法人之處，凡夫愚鈍亦如犯死之人。",
    "T17n0847_003:0956c23_4": "菩薩解脫世間却來成熟諸眾生故，如人臨刑得免，却就死刑；菩薩亦復如是，不離三界。",
    "T17n0847_003:0956c25_5": "是以，諸佛、如來大慈、大悲相應菩提心故，修行菩薩超度一切聲聞、緣覺。",
    "T17n0847_003:0956c26_6": "何以故？",
    "T17n0847_003:0956c26_7": "為聲聞、緣覺無是大悲心故，亦無善巧方便。」",
    "T17n0847_003:0956c28_0": "第三十二",
    "T17n0847_003:0956c29_0": "出《密嚴經》(顯說一條行)",
    "T17n0847_003:0957a01_0": "　顯示聲聞、菩薩挍量行門。",
    "T17n0847_003:0957a02_0": "「若有菩薩於法深解善巧方便法義，當得阿耨多羅三藐三菩提；若成等正覺已，顯揚法教。",
    "T17n0847_003:0957a04_1": "若見五陰，離於自身觀無人、我，諸法體性亦無所動，此則聲聞解脫。",
    "T17n0847_003:0957a05_2": "「若修行菩薩一切法行觀於二邊，遠離邊際，此等速得阿耨多羅三藐三菩提。",
    "T17n0847_003:0957a07_3": "若有直見邊際快樂已，於諸眾生無慈悲心，捨離世緣，如是之人成佛甚難。",
    "T17n0847_003:0957a09_4": "快哉，如來智慧令諸眾生至於安樂。",
    "T17n0847_003:0957a09_5": "「譬如蓮花，雖淤泥垢生甚清淨。",
    "T17n0847_003:0957a10_6": "雖生淤泥所，為諸佛、賢聖供養故生；菩薩亦復如是，生於三界淤泥，若成佛已則得諸天歎美。",
    "T17n0847_003:0957a12_7": "「若修行菩薩轉生人間，當得王四天下轉輪王位；若生天上，自為天主乾闥婆王。",
    "T17n0847_003:0957a14_8": "為不斷相應大乘法故，所生之處恒受勝上高位。",
    "T17n0847_003:0957a15_9": "是故，修行菩薩應當攝護大乘，常受勝位究竟，成就阿耨多羅三藐三菩提。」",
    "T17n0847_003:0957a18_0": "第三十三",
    "T17n0847_003:0957a19_0": "出《梵剎經》(顯說一條行)",
    "T17n0847_003:0957a20_0": "　修行菩薩發大忍辱行願。",
    "T17n0847_003:0957a21_0": "爾時，佛言：「初修行菩薩宜當數發無上菩提相應行願，為諸眾生苦惱枯涸，令為發大誓願忍辱心故，成就眾生。",
    "T17n0847_003:0957a24_0": "「願三千大千世界地為金剛，於其地上我身分散。",
    "T17n0847_003:0957a25_1": "譬如蘆葦、甘蔗、或如稻苗，如是多身各受世法苦樂。",
    "T17n0847_003:0957a26_2": "依恒一切眾生，變為那羅延力，以其力故，願於我身生大瞋嫌，各執金剛鎚杵晝夜三時杵碎我身，如安善那眼藥碎已復生，依前無捨，我於此等眾生無嫌怨心。",
    "T17n0847_003:0957b01_0": "「願我代於一切眾生受此苦厄，無有間斷，普令遠離諸煩惱苦，不退無上菩提，不入聲聞、緣覺道果。",
    "T17n0847_003:0957b03_1": "願成等正覺，度脫一切眾生。」",
    "T17n0847_003:0957b04_0": "第三十四",
    "T17n0847_003:0957b05_0": "出《一切諸佛所念經》(顯說一條行)　忍辱慎三業行門。",
    "T17n0847_003:0957b07_0": "爾時，善等觀菩薩白佛言：「世尊！",
    "T17n0847_003:0957b07_1": "修行菩薩如何住於忍辱羞恥行門？」",
    "T17n0847_003:0957b08_2": "佛言：「若修行菩薩以身惡行自慎羞恥、以口惡行自慎羞恥、以意惡行自慎羞恥、以聲聞緣覺談論惡行自慎為恥，善男子！",
    "T17n0847_003:0957b11_3": "是修行菩薩羞恥之處。",
    "T17n0847_003:0957b11_4": "若能慎覺，則得至於無上菩提道位。」",
    "T17n0847_003:0957b13_0": "第三十五",
    "T17n0847_003:0957b14_0": "出《法集經》(顯說二條行)",
    "T17n0847_003:0957b15_0": "　修行菩薩修十種戒行，復別有十種戒行。",
    "T17n0847_003:0957b16_0": "爾時，佛告無所發菩薩摩訶薩言：「善男子！",
    "T17n0847_003:0957b16_1": "於意云何？",
    "T17n0847_003:0957b17_2": "何者是修行菩薩實語？",
    "T17n0847_003:0957b17_3": "菩薩若發菩提心已，寧捨身命不捨菩提，於諸眾生不行非法，是為不妄語。",
    "T17n0847_003:0957b19_4": "若修行菩薩發無上菩提心已，後違前志，違言欺誑，則是修行菩薩退失菩提。",
    "T17n0847_003:0957b22_0": "「復次，修行菩薩云何持戒念行？",
    "T17n0847_003:0957b22_1": "所謂：一者、若樂聽聞佛法，是其為戒成就圓滿而得四無量心；二者、若志求佛法，是其為戒成就圓滿，得卑下心；三者、若供養善知識故，是其為戒成就圓滿，伎藝無缺；四者、若修波羅蜜行，是其為戒成就圓滿而得佛智；五者、若聞經典轉為他說，是其為戒成就圓滿而能廣說大乘經典；六者、若常念佛法，是其為戒成就圓滿，明閑總持威力；七者、若專修菩提，是其為戒成就圓滿，滅諸罪障；八者、不嫉眾生，是其為戒，是以不失菩提；九者、不退菩提，是不失戒三寶現前；十者、如如念戒觀，一切無缺。",
    "T17n0847_003:0957c04_2": "善男子！",
    "T17n0847_003:0957c05_3": "修行菩薩應當恒以心念如是善戒。",
    "T17n0847_003:0957c06_0": "「復次，修行菩薩復有十種菩提心戒，所謂：一者、為求一切眾生利故，非獨利己；二者、所修道業迴施眾生願速成佛，非專為己；三者、以堅牢行利他世業，亦非為己；四者、戒行清淨增長菩提，歷劫忍辱無有疲倦；五者、布施為戒，乃至能捨頭、目、髓、腦，利眾生故；六者、持戒為戒，菩薩不捨無戒眾生；七者、忍辱為戒，菩薩不懼一切魔軍；八者、精進為戒，為眾生故積集佛道無有疲倦；九者、禪定為戒，菩薩為聲閙亂定心不動；十者、智慧為戒，菩薩見諸世法想同菩提空相為戒，菩薩不染世間，慈悲為戒，不入涅槃，是為法集。」",
    "T17n0847_003:0957c18_0": "第三十六",
    "T17n0847_003:0957c19_0": "出《阿差耶末所問經》(顯說一條行)　修行菩薩戒行無盡，諸行人戒力皆有盡時。",
    "T17n0847_003:0957c21_0": "爾時，阿差耶末菩薩白舍利弗言：「修行菩薩持戒無盡。",
    "T17n0847_003:0957c22_1": "舍利弗當知：相續無斷見故。",
    "T17n0847_003:0957c22_2": "何故？",
    "T17n0847_003:0957c23_0": "凡夫持戒，上生善處，戒力銷盡；人間持戒，十善受畢，戒力銷盡；若六欲天戒，功德報畢，戒力銷盡；若色界天戒，四禪滅故，戒力銷盡；若無色界天戒，四三摩鉢帝滅故，戒力銷盡；若五通仙人戒，失於五通，戒力銷盡；若一切聲聞戒，入涅槃故，戒力銷盡；若辟支佛戒，無大悲故，戒力銷盡。",
    "T17n0847_003:0957c29_1": "「舍利弗當知：若菩薩摩訶薩戒行無盡。",
    "T17n0847_003:0958a01_2": "何以故？",
    "T17n0847_003:0958a01_3": "一切淨戒皆因菩薩戒攝現前故。",
    "T17n0847_003:0958a02_4": "譬如種子漸多，利益無盡。",
    "T17n0847_003:0958a02_5": "舍利弗當知：菩提心者猶如種子，諸佛、如來戒行無盡，是大丈夫，名為無盡戒行。",
    "T17n0847_003:0958a04_6": "舍利弗！",
    "T17n0847_003:0958a04_7": "是修行菩薩持戒故，戒行無盡。」",
    "T17n0847_003:0958a06_0": "第三十七",
    "T17n0847_003:0958a07_0": "出《集會品經》(顯說一條行)",
    "T17n0847_003:0958a08_0": "　修行菩薩於三乘中普明善巧方便。",
    "T17n0847_003:0958a09_0": "「何者是修行菩薩於一切乘中善巧方便？",
    "T17n0847_003:0958a09_1": "凡有三乘法而得解脫。",
    "T17n0847_003:0958a10_2": "何者為三？",
    "T17n0847_003:0958a10_3": "一者、聲聞乘，二者、緣覺乘，三者、大乘。",
    "T17n0847_003:0958a11_4": "復有二乘。",
    "T17n0847_003:0958a11_5": "何者為二？",
    "T17n0847_003:0958a12_0": "天乘、人乘。",
    "T17n0847_003:0958a12_1": "其中，何者修行菩薩於聲聞乘中而有善巧方便？",
    "T17n0847_003:0958a13_2": "若佛不出於世，聲聞乘亦無成就。",
    "T17n0847_003:0958a14_3": "何以故？",
    "T17n0847_003:0958a14_4": "為依他聞法故而現聲聞。",
    "T17n0847_003:0958a14_5": "何者是聞法？",
    "T17n0847_003:0958a15_6": "持戒、忍辱積集圓滿故。",
    "T17n0847_003:0958a15_7": "若積集戒圓滿，則得積集禪定圓滿；若積集定圓滿，則得積集智慧圓滿；若積集慧圓滿，則得積集解脫圓滿；若得積集解脫圓滿，則得積集解脫知見圓滿。",
    "T17n0847_003:0958a19_8": "如是方便是為聲聞善巧方便。",
    "T17n0847_003:0958a19_9": "「聲聞復有善巧方便，福德不動，諸法嫌故，於是三界而生厭離。",
    "T17n0847_003:0958a21_10": "一切諸行無常，厭離煩惱；一切諸法無我故，專求寂滅涅槃，乃至剎那不求世間生死。",
    "T17n0847_003:0958a23_11": "恒懼無常，五陰諸行無相故、五根喻若蟒蛇相故、十二因緣如空聚落，一切生死無心樂故。",
    "T17n0847_003:0958a25_12": "顯是法已，修行菩薩則知聲聞乘中善巧方便。",
    "T17n0847_003:0958a27_0": "「何者修行菩薩於緣覺乘中而有善巧方便？",
    "T17n0847_003:0958a28_0": "是何因緣緣覺而得出世？",
    "T17n0847_003:0958a28_1": "修行菩薩應知緣起。",
    "T17n0847_003:0958a29_2": "何者？",
    "T17n0847_003:0958a29_3": "加行樂修、精進禪定，不住積集功德資糧、不住積集持戒資糧，少分聽法修習故、亦不親近供養諸佛故。",
    "T17n0847_003:0958b02_4": "中分智故，常為出家。",
    "T17n0847_003:0958b03_0": "下心故而修少用功力，不樂籌量法集，樂住空寂，獨居別處，速求難入大灌頂位，樂行乞食，數思常、樂、我、淨法，出離三界，披尋涅槃。",
    "T17n0847_003:0958b06_0": "故自智悟入定，故樂修三昧非他自悟，以智明悟起一切諸行因緣邊際。",
    "T17n0847_003:0958b07_1": "顯是法已，修行菩薩則知緣覺乘中善巧方便。",
    "T17n0847_003:0958b09_0": "「何者修行菩薩於大乘中善巧方便？",
    "T17n0847_003:0958b09_1": "若大乘行故，方便無量無邊，我今略說。",
    "T17n0847_003:0958b10_2": "此乘功力為一切眾生令入此乘，功德資糧積集善根，為諸眾生清淨攝受諸波羅蜜，令入一切法故，以無間斷常行佛道。",
    "T17n0847_003:0958b13_3": "此乘以無礙故，光明所照。",
    "T17n0847_003:0958b14_4": "若此大乘，一切眾生皆是乞士，超越一切無畏邪路。",
    "T17n0847_003:0958b15_5": "此乘如來聖德恒在目前，一切邪魔、外道、雜行皆能摧伏；復為如來資助善行，如樹寶幢無有間斷。",
    "T17n0847_003:0958b17_6": "此乘能除三界住、滅二邊妄想，執持空相、無常結使所持疑惑皆能除斷，如來佛乘無障礙得故。",
    "T17n0847_003:0958b19_7": "此乘能於一切法集親近三寶，利益世人，皆當恃怙，行不誑路，一切眾生皆有分故、為過去大悲堅持力故，示現此處。",
    "T17n0847_003:0958b22_8": "以十力、四無所畏、十八不共法、三十二相、八十種好、身口意莊嚴具光明嚴飾，為一切處無嫌無過，是為修行菩薩大乘中善巧方便。」",
    "T17n0847_003:0958b26_0": "第三十八",
    "T17n0847_003:0958b27_0": "出《郁伽長者所問》經(顯說一條行)　說在家菩薩應修四種行不出家因緣。",
    "T17n0847_003:0958b29_0": "爾時，佛告郁伽長者言：「在家修行菩薩以四種行相應而得歸依如來。",
    "T17n0847_003:0958c01_1": "何者為四？",
    "T17n0847_003:0958c01_2": "所謂：一者、菩提心無捨故；二者、不破三摩禪業；三者、大慈大悲無斷故；四者、不染雜乘。",
    "T17n0847_003:0958c03_3": "是為四種相應成就歸依如來。",
    "T17n0847_003:0958c04_4": "「復有四種行業相應而得歸依法。",
    "T17n0847_003:0958c05_5": "何者為四？",
    "T17n0847_003:0958c05_6": "所謂：一者、供養法師故；二者、尊重聽法；三者、聽聞法已正直披尋；四者、若聞法要而為眾生顯說，流傳迴施眾生成等正覺。",
    "T17n0847_003:0958c08_7": "「復有四種行相應而得歸依僧。",
    "T17n0847_003:0958c08_8": "何者為四？",
    "T17n0847_003:0958c09_9": "所謂：一者、不樂聲聞，專求無上菩提；二者、若有眾生修餘行業，勸令修學正真佛法；三者、以菩提心無退；四者、供養僧徒，推尋聲聞行業而不取聲聞解脫。",
    "T17n0847_003:0958c12_10": "「若修行菩薩捨一切財物已智而生施心，作是念言：『若有飢餓來乞飲食，皆當施與，縱施酒者。』",
    "T17n0847_003:0958c14_11": "復作是念：『一切所求而成檀波羅蜜。』",
    "T17n0847_003:0958c15_12": "如是，在家修行菩薩攝護戒行。」",
    "T17n0847_003:0958c17_0": "爾時，佛告阿難：「汝見郁伽長者供養如來，修習於法，所樂之物而能布施？」",
    "T17n0847_003:0958c18_1": "阿難白佛言：「世尊！",
    "T17n0847_003:0958c19_2": "我見是事。」",
    "T17n0847_003:0958c19_3": "佛言：「阿難當知：郁伽長者此賢劫中所有一千佛出世皆以無量供具當遍供養，攝護佛法，雖在俗服而修僧行、廣修佛道。」",
    "T17n0847_003:0958c23_0": "爾時，阿難問郁伽長者言：「長者！",
    "T17n0847_003:0958c23_1": "以何義故——俗中猶如怨賊——所居俗服而能樂住？",
    "T17n0847_003:0958c24_2": "今值出家因緣，何無樂心？」",
    "T17n0847_003:0958c25_3": "長者答言：「我不樂俗。",
    "T17n0847_003:0958c25_4": "何以故？",
    "T17n0847_003:0958c26_0": "修行菩薩相應大悲故，不求快樂、忍辱苦惱，不捨眾生故。」",
    "T17n0847_003:0958c27_1": "佛言：「阿難！",
    "T17n0847_003:0958c27_2": "當知此郁伽長者雖在俗服，已曾成就無量眾生。",
    "T17n0847_003:0958c28_3": "諸餘百千菩薩無能如是成熟眾生。",
    "T17n0847_003:0958c29_4": "何以故？",
    "T17n0847_003:0958c29_5": "彼百千菩薩皆無如是善巧威力如郁伽長者一人。」",
    "T17n0847_003:0959a02_0": "第三十九",
    "T17n0847_003:0959a03_0": "出《殊勝具戒經》(顯說二條行)",
    "T17n0847_003:0959a04_0": "　初發起修行菩薩堪受無量衣、食、床、座供養，其福無量。",
    "T17n0847_003:0959a06_0": "　又表阿耨達多龍王神力。",
    "T17n0847_003:0959a07_0": "爾時，佛告諸善男子言：「汝善男子！",
    "T17n0847_003:0959a07_1": "應共魔鬪，尋求聖位。",
    "T17n0847_003:0959a08_2": "若修行菩薩成熟眾生之時，先共邪魔鬪戰，令其變化，相應善行，不求餘師，是為法行。",
    "T17n0847_003:0959a10_3": "諸善男子當知：若有人譏嫌聲聞行者，汝等勿有譏嫌；若有樂修聲聞行者，汝等勿樂。」",
    "T17n0847_003:0959a12_4": "爾時，諸菩薩白佛言：「世尊！",
    "T17n0847_003:0959a12_5": "何者行聲聞譏嫌而菩薩無譏嫌，然聲聞求者而菩薩不求？」",
    "T17n0847_003:0959a14_6": "佛言：「若聲聞譏嫌生死，汝不應嫌；若聲聞所願樂涅槃，汝等不應願樂，是為法行。」",
    "T17n0847_003:0959a16_0": "爾時，佛告舍利弗言：「舍利弗！",
    "T17n0847_003:0959a16_1": "若修行大菩薩滿於世間，於諸眾生每日授與袈裟衣服。",
    "T17n0847_003:0959a17_2": "於意云何？",
    "T17n0847_003:0959a18_3": "如是施者是善清淨施，不但為初修行菩薩初心發起無上菩提心故，從此之後則成最上，修行菩薩而堪淨受如是衣施。",
    "T17n0847_003:0959a20_4": "若初修行菩薩每日於他受淨臠食積如須彌而堪淨受，不為修行菩薩初心發起無上菩提心故，從此之後則成最上，修行菩薩而堪受如是淨食。",
    "T17n0847_003:0959a24_5": "若初修行菩薩受用高座，廣如四天下，高若須彌，七寶所成，金、銀、頗梨、真珠、碼瑙、金剛、雜寶而為廁鈿，諸天上衣彌覆其上。",
    "T17n0847_003:0959a27_6": "其座每日於諸眾生清淨受用而成淨受，不為初修行菩薩初心發起無上菩提心故，從此之後為一切眾生當成施主而堪受如此高座。",
    "T17n0847_003:0959b01_7": "「舍利弗當知：譬如阿耨達多龍王宮四面出生四大河水。",
    "T17n0847_003:0959b02_8": "何者為四？",
    "T17n0847_003:0959b02_9": "所謂：一者、恒河，二者、斯塗，三者、薄叉，四者、新都。",
    "T17n0847_003:0959b03_10": "此四大河流入大海，令海盈滿。",
    "T17n0847_003:0959b04_11": "此四大河各有眷屬：若恒大河與五百小河而為眷屬，東方流入大海；若斯塗大河與五百小河而為眷屬，南方流入大海；若薄叉大河與五百小河而為眷屬，西方流入大海；若新都大河與五百小河而為眷屬，北方流入大海。",
    "T17n0847_003:0959b09_12": "舍利弗！",
    "T17n0847_003:0959b09_13": "於意云何？",
    "T17n0847_003:0959b10_14": "是等四河隨方流出滿四大海，曠野遍流而能利益世間眾生？」",
    "T17n0847_003:0959b11_15": "舍利弗言：「世尊！",
    "T17n0847_003:0959b11_16": "此四大河利益無量眾生、人非人等。」",
    "T17n0847_003:0959b12_17": "「如是，大小諸河流注天下，潤澤五穀、粳糧、菉豆、雜麥、油麻、床[疊*毛]雜田皆以諸河溉灌田野。",
    "T17n0847_003:0959b14_18": "舍利弗！",
    "T17n0847_003:0959b14_19": "於意云何？",
    "T17n0847_003:0959b15_20": "是四大海如何得滿？」",
    "T17n0847_003:0959b15_21": "舍利弗言：「以是四大河故而得盈滿。」",
    "T17n0847_003:0959b16_22": "佛言：「舍利弗！",
    "T17n0847_003:0959b16_23": "於意云何？",
    "T17n0847_003:0959b16_24": "此四大河於大海中而能利益幾何眾生？」",
    "T17n0847_003:0959b17_25": "舍利弗言：「世尊！",
    "T17n0847_003:0959b18_26": "利益無量眾生，第一利益水陸眾生——魚、鼈、黿、鼉、鮫龍、摩竭、蠎蛇、雜類萬像、海人、蜯蛤、珂虫、諸龍母子、修羅、羅剎、人與非人皆能利益。",
    "T17n0847_003:0959b21_27": "種種雜寶遍滿海中，蜯蛤真珠放光動地，頗梨、瑪瑙、靺羯、車璩、琥魄、珻瑰、珊瑚、雜寶遍滿海中，利益眾生。」",
    "T17n0847_003:0959b23_28": "「舍利弗！",
    "T17n0847_003:0959b23_29": "於意云何？",
    "T17n0847_003:0959b23_30": "是四大海從何而有？」",
    "T17n0847_003:0959b24_31": "舍利弗言：「以阿耨達多龍王故而有。」",
    "T17n0847_003:0959b25_32": "佛言：「舍利弗！",
    "T17n0847_003:0959b25_33": "是阿耨達多龍王不遭三難。",
    "T17n0847_003:0959b26_34": "何者三難？",
    "T17n0847_003:0959b26_35": "一者、不懼金翅吞食其身；二者、熱沙不墮身上；三者、若行欲時不變為蛇。",
    "T17n0847_003:0959b28_36": "諸餘龍王皆有三難，唯阿耨達多龍王而無此難。",
    "T17n0847_003:0959b29_37": "阿耨達多龍王宮殿恒止神通禪定之人，所有眾生入其宮者，熱沙不墮其身。」",
    "T17n0847_003:0959c02_0": "爾時，舍利弗白世尊言：「世尊！",
    "T17n0847_003:0959c02_1": "阿耨達多龍王宮殿如何得如是奇妙功德威力？",
    "T17n0847_003:0959c03_2": "何故諸餘龍王晝夜六時皆有厄難，唯此阿耨達多龍王及彼宮中無如是難，而有無量善根功德，流出四河利益無量眾生產業？」",
    "T17n0847_003:0959c06_3": "佛告舍利弗：「誠如所言，阿耨達多龍王是大菩薩，是大修行菩薩。",
    "T17n0847_003:0959c08_4": "舍利弗！",
    "T17n0847_003:0959c08_5": "譬如阿耨達多龍王於三種難而得解脫；修行菩薩亦復如是，亦得解脫三種厄難。",
    "T17n0847_003:0959c10_6": "何者為三？",
    "T17n0847_003:0959c10_7": "地獄難、餓鬼難、畜生難。",
    "T17n0847_003:0959c11_0": "譬如阿耨達多龍王池中四河潛潤廣遍田野；修行菩薩亦復如是，以四攝事攝諸眾生。",
    "T17n0847_003:0959c13_0": "何者為四？",
    "T17n0847_003:0959c13_1": "一者、布施攝；二者、愛語攝；三者、利行攝；四者、同事攝。",
    "T17n0847_003:0959c14_2": "舍利弗！",
    "T17n0847_003:0959c14_3": "譬如四大海水以阿耨達多龍王四大河故成就；初修行菩薩亦復如是，以發生菩提心故而成阿耨多羅三藐三菩提。",
    "T17n0847_003:0959c17_4": "譬如四大海中無量無邊億百千眾生快樂相應。",
    "T17n0847_003:0959c18_5": "舍利弗當知：三界眾生於佛法中安立亦復如是，應見欲界、色界、無色界眾生、若三千大千世界眾生受樂，皆因菩薩應現功德。」",
    "T17n0847_003:0959c22_0": "第四十",
    "T17n0847_003:0959c23_0": "出《解深密經》(顯說一條行)",
    "T17n0847_003:0959c24_0": "　修行菩薩修六波羅蜜住地行。",
    "T17n0847_003:0959c25_0": "爾時，觀世音菩薩白佛言：「世尊！",
    "T17n0847_003:0959c25_1": "是諸修行菩薩凡有幾種修學住地菩薩應學，能成無上菩提？」",
    "T17n0847_003:0959c27_2": "佛告觀世音菩薩言：「善男子！",
    "T17n0847_003:0959c27_3": "當知修行菩薩學住地略有六種。",
    "T17n0847_003:0959c28_4": "何者為六？",
    "T17n0847_003:0959c28_5": "所謂：布施、持戒、忍辱、精進、禪定、智慧。」",
    "T17n0847_003:0960a01_0": "觀世音菩薩白佛言：「世尊！",
    "T17n0847_003:0960a01_1": "如是六種修學住地，幾是戒學所攝？",
    "T17n0847_003:0960a02_2": "幾是定學所攝？",
    "T17n0847_003:0960a02_3": "幾是慧學所攝？」",
    "T17n0847_003:0960a03_4": "佛告觀世音菩薩言：「善男子！",
    "T17n0847_003:0960a03_5": "當知初三種學，第一布施、持戒、忍辱，此三者當知為戒學所攝；若禪定一種，但是增上心學所攝；若慧則是增上慧學所攝；若精進，我說遍行一切。」",
    "T17n0847_003:0960a07_6": "觀世音菩薩復白佛言：「世尊！",
    "T17n0847_003:0960a07_7": "如是六學住地，幾是功德資糧？",
    "T17n0847_003:0960a08_8": "幾是智慧資糧所攝？」",
    "T17n0847_003:0960a08_9": "佛告觀世音菩薩言：「善男子！",
    "T17n0847_003:0960a09_10": "若因戒學所攝者，是名功德資糧所攝；若智慧修學所攝者，是名智慧資糧所攝；我說精進、禪定遍行一切，亦入功德資糧，亦入智慧資糧所攝。」",
    "T17n0847_003:0960a12_11": "觀世音菩薩復白佛言：「世尊！",
    "T17n0847_003:0960a13_12": "於此六種所學：一者、最初於菩薩藏波羅蜜相應微妙正法，堅牢行願；二者、次於十種法行精進修行，以聞、思、修、妙智所成；三者、護持菩提心故；四者、親近供養真善知識，無間勤修善品。」",
    "T17n0847_003:0960a18_0": "觀世音菩薩言：「世尊！",
    "T17n0847_003:0960a18_1": "何故是六種學住地？",
    "T17n0847_003:0960a18_2": "六數各願知所因。」",
    "T17n0847_003:0960a20_0": "佛告觀世音菩薩言：「善男子！",
    "T17n0847_003:0960a20_1": "二因緣故：一者、饒益諸眾生故；二者、對治諸煩惱故。",
    "T17n0847_003:0960a21_2": "觀世音！",
    "T17n0847_003:0960a22_0": "當知是六學中，前三種饒益眾生：布施、持戒、忍辱；後三種對治一切煩惱因：精進、禪定、智慧。",
    "T17n0847_003:0960a24_1": "是中修行菩薩以前三種：布施故，種種資具攝養眾生；以持戒故，不行損害、逼迫、惱亂，令離怨家；以忍辱故，他來欲害、逼迫、苦惱，堪能忍受攝護眾生。",
    "T17n0847_003:0960a27_2": "觀世音！",
    "T17n0847_003:0960a27_3": "當知此三所說為眾生攝施因。",
    "T17n0847_003:0960a28_4": "後復三種對治煩惱者，修行菩薩由修學精進故，令煩惱傾動，修學而能對治，勇猛修諸善品；由禪定學故，而能剝削心家煩惱；由智慧故，永除煩惱。",
    "T17n0847_003:0960b02_5": "此後三種為對治煩惱因。」",
    "T17n0847_003:0960b04_0": "第四十一",
    "T17n0847_003:0960b05_0": "出《勝鬘師子吼一乘大方便方廣經》(顯說一條行)　發十大受願讚歎如來，如來則現。",
    "T17n0847_003:0960b07_0": "爾時，波斯匿王及末利夫人信法未久，共相謂言：「勝鬘夫人是我之女，聰慧利根，通敏易悟。",
    "T17n0847_003:0960b09_1": "若見佛者，必速解法，心得無疑。",
    "T17n0847_003:0960b09_2": "宜時遣使，發其道意。」",
    "T17n0847_003:0960b10_3": "夫人白言：「今正是時。」",
    "T17n0847_003:0960b10_4": "王及夫人與勝鬘書，略讚如來無量功德，即遣內人——名旃提羅使人——奉書至阿踰闍國，入其宮內敬授勝鬘。",
    "T17n0847_003:0960b13_5": "勝鬘得書歡喜頂受，讀誦受持，生希有心，向旃提羅而說偈言：「我聞佛音聲，　　世所未曾有，　所言真實者，　　應當修供養。",
    "T17n0847_003:0960b17_0": "　仰惟佛、世尊，　　普為世間出，　亦應垂哀愍，　　願必令我見。」",
    "T17n0847_003:0960b19_0": "　即生此念時，　　佛於空中現，　普放淨光明，　　顯視無比身。",
    "T17n0847_003:0960b21_0": "　勝鬘及眷屬，　　頭面接足禮，　咸以清淨心，　　歎佛實功德：「如來妙色身，　　世間無與等，　無比不思議，　　是故今敬禮。",
    "T17n0847_003:0960b25_0": "　如來色無盡、　　智慧亦復然，　一切法常住，　　是故我歸依。",
    "T17n0847_003:0960b27_0": "　降伏心過惡、　　及與身四種，　已到難伏地，　　是故禮法王。",
    "T17n0847_003:0960b29_0": "　如一切爾炎，　　智慧身自在，　攝持一切法，　　是故今敬禮。",
    "T17n0847_003:0960c02_0": "　敬禮過稱量，　　敬禮無譬類，　敬禮無邊法，　　敬禮難思議。",
    "T17n0847_003:0960c04_0": "　哀愍覆護我，　　令法種增長，　此世及後生，　　願佛常攝受。」",
    "T17n0847_003:0960c06_0": "「我久安立汝，　　前世已開覺，　今復攝受汝，　　未來生亦然。」",
    "T17n0847_003:0960c08_0": "「我已作功德，　　現在及餘世，　如是眾善本，　　唯願見攝受。」",
    "T17n0847_003:0960c10_0": "爾時，勝鬘夫人聞授記已，恭敬而立，受十大受：「世尊！",
    "T17n0847_003:0960c11_1": "我從今日乃至菩提，於所受戒不起犯心。",
    "T17n0847_003:0960c12_2": "「世尊！",
    "T17n0847_003:0960c12_3": "我從今日乃至菩提，於諸尊長不起慢心。",
    "T17n0847_003:0960c13_4": "「世尊！",
    "T17n0847_003:0960c13_5": "我從今日乃至菩提，於諸眾生不起恚心。",
    "T17n0847_003:0960c14_6": "「世尊！",
    "T17n0847_003:0960c14_7": "我從今日乃至菩提，於他身色及外眾具不起嫉心。",
    "T17n0847_003:0960c15_8": "「世尊！",
    "T17n0847_003:0960c15_9": "我從今日乃至菩提，於內外法不起慳心。",
    "T17n0847_003:0960c16_10": "「世尊！",
    "T17n0847_003:0960c16_11": "我從今日乃至菩提，不自為己受畜財物，凡有所受悉為成熟貧苦眾生。",
    "T17n0847_003:0960c18_12": "「世尊！",
    "T17n0847_003:0960c18_13": "我從今日乃至菩提，不自為己行四攝法，為一切眾生故，以不愛染心、無厭足心、無礙心攝受眾生。",
    "T17n0847_003:0960c20_14": "「世尊！",
    "T17n0847_003:0960c20_15": "我從今日乃至菩提，若見孤獨幽繫、疾病、種種厄難困苦眾生終不暫捨，必欲安隱，以義饒益，令脫眾苦然後乃捨。",
    "T17n0847_003:0960c23_16": "「世尊！",
    "T17n0847_003:0960c23_17": "我從今日乃至菩提，若見捕養眾惡律儀及諸犯戒終不棄捨，我得力時於彼彼處見此眾生應折伏者而折伏之、應攝受者而攝受之。",
    "T17n0847_003:0960c26_18": "何以故？",
    "T17n0847_003:0960c26_19": "以折伏、攝受故，令法久住。",
    "T17n0847_003:0960c27_20": "法久住者，天人充滿、惡道減少，於如來所轉法輪而得隨轉。",
    "T17n0847_003:0960c28_21": "見是利故，救攝不捨。",
    "T17n0847_003:0960c29_22": "「世尊！",
    "T17n0847_003:0960c29_23": "我從今日乃至菩提，攝受正法終不忘失。",
    "T17n0847_003:0961a01_24": "何以故？",
    "T17n0847_003:0961a01_25": "忘失法者則忘大乘，忘大乘者則忘波羅蜜，忘波羅蜜者則不欲大乘菩薩，不決定大乘者則不能攝正法欲、隨所樂入，永不堪任越凡夫地。",
    "T17n0847_003:0961a04_26": "我見如是無量大過，又見未來攝受生正法菩薩摩訶薩無量福利故，受此大受。",
    "T17n0847_003:0961a06_27": "「法主世尊！",
    "T17n0847_003:0961a06_28": "現為我證，唯佛、世尊現前證知。",
    "T17n0847_003:0961a07_29": "而諸眾生善根微薄，或越疑網，以十大受極難度故，彼或長夜非義饒益不得安樂，為安彼故，今於佛前說誠實誓。",
    "T17n0847_003:0961a10_30": "我受此十大受如說行者，以此誓故，於大眾中當雨天花、出天妙音。」",
    "T17n0847_003:0961a11_31": "說是語時，於虛空中雨眾天花、出妙聲言：「如是如是，如汝所說，真實無異。」",
    "T17n0847_003:0961a13_32": "彼見花及聞音聲，一切眾會疑惑悉除，憙踊無量而發願言：「恒與勝鬘常共俱會，同其所行。」",
    "T17n0847_003:0961a15_33": "世尊悉記一切大眾如其所願。",
    "T17n0847_003:0961a16_34": "爾時，勝鬘夫人復於佛前發三大願而作是言：「以此實願安慰無量無邊眾生，以此善根於一切生得正法智，是名第一大願；我得正法智已，以無厭心為眾生說，是名第二大願；我於攝受正法，捨身命財護持正法，是名第三大願。」",
    "T17n0847_003:0961a22_0": "爾時，世尊即記勝鬘三大誓願：「如一切色悉入空界，如是菩薩恒沙諸願皆悉入此三大願中，此願者真實廣大。」",
    "T17n0847_003:0961a25_0": "第四十二",
    "T17n0847_003:0961a26_0": "出《出生無邊門陀羅尼經》(顯說三條行)　說持是經陀羅尼者臨命終時，八十億諸佛親迎接。",
    "T17n0847_003:0961a29_0": "　又表如來三身。",
    "T17n0847_003:0961a29_1": "　又說修行菩薩修四事四事無相行門，速成佛道。",
    "T17n0847_003:0961b02_0": "爾時，佛告舍利弗言：「若諸修行菩薩為求阿耨多羅三藐三菩提者，應當發廣大心，無所染著、無取無捨，受持誦念此陀羅尼。」",
    "T17n0847_003:0961b05_0": "爾時，世尊說陀羅尼曰：「寫陀(提耶反)體曇(一)　阿拏麼拏(二)　阿谿麼谿(三)　娑蔓多目谿(四)　娑低(低耶反)[口*邏](去)咩(五)　掃咩(六)　欲訖低(二合)(七)　泥嚕訖低(二合)(八)　泥嚕訖多鉢鞞(九)　翳黎咩黎醯梨(十)　舸立箄(二合)(十一)　舸立謗(二合)泥(十二)　舸立跛(二合)栖(十三)　娑(去)[口*(黍-禾+利)]娑(去)囉啝低(十四)　醯羅醯犁(十五)　醯禮犁(十六)　醯邏醯禮犁(十七)　戰提(十八)　遮啝低(十九)　者[口*犁]遮囉拏(二十)　遮邏遮囉拏(二十一)　阿者黎(二十二)　按低(二十三)　按多低(二十四)　舸囉拏(二十五)　阿囉拏(二十六)　阿散低(二十七)　涅漫泥(二十八)　涅靺怛泥(二十九)　涅目訖低(二合)(三十)　涅殿低(三十一)　涅陀(提耶反)嚟(三十二)　涅訶嚟(三十三)　涅訶囉伏麼黎(三十四)　涅訶囉燒馱泥(三十五)　燒馱泥(三十六)　尸羅燒駄泥(三十七)　鉢吉低(二合)靺泥(三十八)　鉢吉低(二合)泥跛泥(三十九)　婆(去)啝伏婆(去)啝泥(四十)　阿僧倪(四十一)　娜咩(四十二)　縒咩(四十三)　微晡羅鉢鞞(四十四)　桑葛屣拏(四十五)　姪[口*梨](四十六)　姪姪嚟(四十七)　摩訶姪姪嚟(四十八)　泥那泥(四十九)　婆(去)啝伏婆(去)[口*梨]泥(五十)　婆啝泥(五十一)　摩訶婆啝泥(五十二)　訖吒泥(五十三)　摩訶訖吒泥(五十四)　耶賒啝低(五十五)　者黎(五十六)　阿者黎(五十七)　摩者黎(五十八)　娑摩者黎(五十九)　姪荼散泥(六十)　速思體(二合)低(六十一)　阿僧伽鞞訶嚟(六十二)　阿僧伽泥訶嚟(六十三)　娑蔓多目谿(六十四)　涅訶嚟(六十五)　涅訶囉欲訖低(六十六)　泥訶囉伏麼嚟(六十七)　泥訶囉燒馱泥(六十八)　姪荼散泥(六十九)　速思體(二合)低(七十)　掃咩宋摩啝低(七十一)　思蕩(二合)咩(七十二)　思湯(二合)摩啝低(七十三)　思貪(二合)婆啝低(七十四)　姪荼思儻(二合)咩(七十五)　思湯(二合)摩鉢(去)卑低(二合)(七十六)　摩訶鉢鞞(七十七)　娑蔓多鉢鞞(七十八)　鞞摩羅鉢鞞(七十九)　鞞摩羅濕咩(二合)(八十)　娑蔓多目谿(八十一)　薩婆怛邏(二合)女褐低(八十二)　閜(烏可)那(去)撦陀(提耶反)鉢囉(二合)低婆(去)泥(八十三)　馱囉尼泥馱泥(八十四)　馱囉尼目抗奴散泥(八十五)　薩婆勃陀婆(去)瑟低(八十六)　薩婆勃馱姪瑟恥(二合)低(八十七)　泥馱那遨低黎(二合)(八十八)　莎訶(八十九)」佛告舍利弗：「若菩薩修此陀羅尼者，不應分別有為、無為，亦不取、不著，不增、不減，不成、不壞，不合、不散，不生、不滅，亦不念於過去、未來、現在諸法，亦不積集攝取諸法，但當思惟諸佛非色、非無色，非相、非無相。",
    "T17n0847_003:0961c12_1": "「菩薩不應同於二乘取佛色身。",
    "T17n0847_003:0961c13_2": "何以故？",
    "T17n0847_003:0961c13_3": "聲聞、緣覺取佛色身莊嚴之相光明照曜，父母、生育、飲食長養，血、肉、筋、骨，四大合成，無常變壞，苦惱不淨，為佛色身。",
    "T17n0847_003:0961c16_4": "菩薩不爾，何以故？",
    "T17n0847_003:0961c16_5": "如來之身無生相故，普為眾生於一切法以非明照集智資糧，顯現法身虛空相、無生相。",
    "T17n0847_003:0961c18_6": "如來法身以無生相而為色蘊，復以無生相甚深之義是一切法體故。",
    "T17n0847_003:0961c20_7": "然諸菩薩不應非色取如來相。",
    "T17n0847_003:0961c20_8": "若以非色取如來相便同聲聞——謂佛入於寂滅涅槃，色身斷滅，無復更生。",
    "T17n0847_003:0961c22_9": "菩薩不爾，何以故？",
    "T17n0847_003:0961c22_10": "如來之身無盡相故，普為眾生於一切法以非明照顯現色身，以法作相集福資糧。",
    "T17n0847_003:0961c24_11": "以如來色身無盡相故，是為無盡色蘊是故，諸法亦無盡相。",
    "T17n0847_003:0961c26_12": "若眾生界度脫未盡，如來常現無盡色身。",
    "T17n0847_003:0961c27_0": "「舍利弗！",
    "T17n0847_003:0961c27_1": "於此經中陀羅尼故，出生無量面門。",
    "T17n0847_003:0961c28_0": "修行菩薩若聞是經，於無上菩提皆不退轉。",
    "T17n0847_003:0961c29_0": "何以故？",
    "T17n0847_003:0961c29_1": "是中顯示如來一切聖德神通。",
    "T17n0847_003:0961c29_2": "復因此經增益眾生戒行，分段守護無所得法。」",
    "T17n0847_003:0962a02_0": "爾時，世尊而說頌言：「汝等勿樂著，　　一切諸法空，　於諸佛菩提，　　亦莫起分別；　於菩提涅槃，　　亦不生疑惑，　若能修此行，　　速得陀羅尼。",
    "T17n0847_003:0962a07_0": "　聽此修多羅，　　習智空、無相，　無生亦無滅，　　當速證菩提。",
    "T17n0847_003:0962a09_0": "　菩薩持是經，　　深解無量法，　得生諸佛剎，　　親近最勝尊。",
    "T17n0847_003:0962a11_0": "　若得陀羅尼，　　決定深義趣，　不生退懼心，　　受持無盡法。",
    "T17n0847_003:0962a13_0": "　十方一切佛，　　說法皆盡聞，　聞已悉受持，　　頂戴而奉行。",
    "T17n0847_003:0962a15_0": "　若受持此經，　　於文字名句，　及所說妙義，　　終無有疑忘。",
    "T17n0847_003:0962a17_0": "　如日月光明，　　所照無不遍，　了知此法門，　　通達無量義。",
    "T17n0847_003:0962a19_0": "　誦持此經故，　　即自能開解，　一切最勝法，　　陀羅尼妙門。",
    "T17n0847_003:0962a21_0": "　假使一劫中，　　一切諸眾生，　所有深疑惑，　　皆問持經者。",
    "T17n0847_003:0962a23_0": "　時持經菩薩，　　咸皆為開演，　疑網悉已除，　　菩薩智無盡。",
    "T17n0847_003:0962a25_0": "　愛樂此經故，　　能速近菩提，　如是真佛子，　　護持祕密藏。",
    "T17n0847_003:0962a27_0": "　持此陀羅尼，　　眾生咸敬念，　諸佛共稱揚，　　名聞十方界。",
    "T17n0847_003:0962a29_0": "　由持此經故，　　臨欲命終時，　見八十億佛，　　伸手俱携接，　咸作如是言：　　『汝當往我剎。』",
    "T17n0847_003:0962b03_0": "　由誦持此經，　　現受如斯福。",
    "T17n0847_003:0962b04_0": "　若百千億劫，　　造罪當應受，　誦此陀羅尼，　　一月皆清淨。",
    "T17n0847_003:0962b06_0": "　菩薩億劫中，　　勤習諸功德，　一月誦此經，　　其福超於彼。",
    "T17n0847_003:0962b08_0": "　善念慧精進，　　三昧陀羅尼，　經故常現前，　　乃至如來地。",
    "T17n0847_003:0962b10_0": "　三界諸眾生，　　一時盡為魔，　誦持此經故，　　悉無能障礙。",
    "T17n0847_003:0962b12_0": "　此經中解釋，　　一切諸法門，　而說一切智，　　因是成正覺。",
    "T17n0847_003:0962b14_0": "　我因聞是經，　　然燈授我記，　記言：『汝成佛，　　解脫諸眾生。』",
    "T17n0847_003:0962b16_0": "　彼時見諸佛，　　其數如恒沙，　聞諸佛說法，　　皆悉能解了。",
    "T17n0847_003:0962b18_0": "　若欲得受持，　　諸佛所說法，　勤修學此經，　　速成如是力。",
    "T17n0847_003:0962b20_0": "　殊勝莊嚴剎，　　大會諸聖眾，　光相及妙族，　　皆從此經得。",
    "T17n0847_003:0962b22_0": "　若人經七日，　　諦思惟是經，　八十億諸佛，　　為說如斯法。",
    "T17n0847_003:0962b24_0": "　邪思慎莫思、　　不應思勿思，　以智當正思，　　速得此經典。",
    "T17n0847_003:0962b26_0": "　勤修此法門，　　勿懼菩提遠，　如人至寶洲，　　隨意採眾寶。",
    "T17n0847_003:0962b28_0": "　若持陀羅尼，　　莫言無善報，　具足人天樂，　　近佛道非難。",
    "T17n0847_003:0962c01_0": "　若願速成佛，　　應持是經典，　畢竟定當得，　　無上大菩提。」",
    "T17n0847_003:0962c03_0": "佛告舍利弗：「若菩薩成就四法，必定當得此陀羅尼。",
    "T17n0847_003:0962c04_1": "何等為四？",
    "T17n0847_003:0962c04_2": "一者、不樂愛欲；二者、不生嫉姤；三者、於諸眾生能捨一切無有恚惱；四者、晝夜歡悅深樂求法。",
    "T17n0847_003:0962c06_3": "舍利弗！",
    "T17n0847_003:0962c06_4": "菩薩成就如是四法得此陀羅尼。",
    "T17n0847_003:0962c08_0": "「復次，舍利弗！",
    "T17n0847_003:0962c08_1": "若菩薩成就四法得此陀羅尼。",
    "T17n0847_003:0962c09_0": "何等為四？",
    "T17n0847_003:0962c09_1": "一者、住寂阿蘭若行；二者、悟入甚深法忍；三者、不樂名聞利養；四者、能捨所愛之物乃至身命。",
    "T17n0847_003:0962c11_2": "菩薩成就如是四法得此陀羅尼。",
    "T17n0847_003:0962c13_0": "「復次，舍利弗！",
    "T17n0847_003:0962c13_1": "若菩薩成就四法得此陀羅尼。",
    "T17n0847_003:0962c14_0": "何等為四？",
    "T17n0847_003:0962c14_1": "所謂入於八字之義。",
    "T17n0847_003:0962c14_2": "云何八字？",
    "T17n0847_003:0962c14_3": "「一者、跛字，是第一義，一切諸法無我入義。",
    "T17n0847_003:0962c15_4": "「二者、攞字，入於如來無生法身，以非明照集智資糧，無所入相，以無生相而為色身，以無盡相而為色蘊入義。",
    "T17n0847_003:0962c18_5": "「三者、麼字，智慧、愚癡，法作同類入義。",
    "T17n0847_003:0962c19_6": "「四者、舸字，分別業報，亦無業報入義。",
    "T17n0847_003:0962c20_0": "「五者、闍字，悟生、老、病、死不生、不滅入義。",
    "T17n0847_003:0962c20_1": "「六者、馱字，悟陀羅尼法體空、無相、無願，寂如涅槃，開解入義。",
    "T17n0847_003:0962c22_2": "「七者、賒(賒可反)字，奢摩他住寂定相、鞞鉢舍那正見諸法相。",
    "T17n0847_003:0962c23_3": "如何而得住於寂定？",
    "T17n0847_003:0962c24_0": "宜當精勤，晝夜無間觀佛禪像，不應取相，當念鞞鉢舍那，以慧正見。",
    "T17n0847_003:0962c25_1": "若行者見佛而現，將為真佛，應作是念：『此所見佛從何方來？",
    "T17n0847_003:0962c26_2": "東、西、南、北、四維、上、下方所來耶？』",
    "T17n0847_003:0962c27_3": "若將此佛是人所造，應作是念：『此佛為是泥木作耶？",
    "T17n0847_003:0962c28_4": "為復金、銀、銅、鐵所作？』",
    "T17n0847_003:0962c29_5": "如是觀已，知所見佛但由我於精舍之中觀佛形像，晝夜憶念，是故佛形常現目前。",
    "T17n0847_003:0963a02_6": "由是當知：我常見聞一切諸法，將為實者皆從自心憶念而起，即是修行菩薩第一溫習不住定乃至歡喜地位。",
    "T17n0847_003:0963a05_0": "「云何觀佛形像亦住勝義諦門？",
    "T17n0847_003:0963a05_1": "當作是念：『我今所見佛之形像，非佛所有種類之相，此但是我現在觀察像因緣故見佛形像。』",
    "T17n0847_003:0963a07_2": "得入定中，類知一切諸法亦復如是。",
    "T17n0847_003:0963a08_3": "以是義故，見佛形像不應總無。",
    "T17n0847_003:0963a09_4": "當知賒字與一切法無有差別，皆同法門入義。",
    "T17n0847_003:0963a10_5": "「八者、叉字，諸法皆空，不生、不滅。",
    "T17n0847_003:0963a11_6": "何以故？",
    "T17n0847_003:0963a11_7": "悟解諸法本來空寂，自性涅槃入義。",
    "T17n0847_003:0963a12_8": "「是八字義如是受持，隨何方所有是經卷者，應當尊重、恭敬、供養；半月半月讀誦、演說，若見誦習此經典者，稱揚勸進。",
    "T17n0847_003:0963a14_9": "舍利弗！",
    "T17n0847_003:0963a14_10": "若有修行菩薩修此四法，得是陀羅尼。」",
    "T17n0847_003:0963a16_0": "大乘修行菩薩行門諸經要集卷下"
}