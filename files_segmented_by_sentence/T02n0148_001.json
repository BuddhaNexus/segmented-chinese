{
    "T02n0148_001:0873a04_0": "國王不梨先泥十夢經",
    "T02n0148_001:0873a06_0": "東晉西域沙門竺曇無蘭譯",
    "T02n0148_001:0873a07_0": "聞如是：一時，佛在舍衛國祇樹給孤獨園。",
    "T02n0148_001:0873a07_1": "時，國王不梨先泥，夜臥夢見十事。",
    "T02n0148_001:0873a08_2": "何等十事？",
    "T02n0148_001:0873a09_0": "一者夢見三瓶併，兩邊瓶滿氣出相交往來，不入中央空瓶中。",
    "T02n0148_001:0873a10_1": "二者夢見馬口食，尻亦食。",
    "T02n0148_001:0873a11_0": "三者夢見小樹生華。",
    "T02n0148_001:0873a11_1": "四者夢見小樹生果。",
    "T02n0148_001:0873a11_2": "五者夢見一人索繩，人後有羊，羊主食繩。",
    "T02n0148_001:0873a12_3": "六者夢見狐坐於金床上，於金器中食。",
    "T02n0148_001:0873a13_4": "七者夢見大牛還從犢子飲乳。",
    "T02n0148_001:0873a14_5": "八者夢見四牛從四面鳴來相趍欲鬪，當合未合不知牛處。",
    "T02n0148_001:0873a15_6": "九者夢見大陂水，中央濁四邊清。",
    "T02n0148_001:0873a16_7": "十者夢見大谿水流正赤。",
    "T02n0148_001:0873a17_8": "王夢見是事已即寤，大恐亡其國及身妻子。",
    "T02n0148_001:0873a18_9": "王明日即召公卿大臣及諸道人曉解夢者，問言：「昨夜臥夢，見十事如是，夢即寤，恐怖意中不樂，誰能解夢者？」",
    "T02n0148_001:0873a20_10": "諸道人中有一婆羅門言：「我能為王解之，恐王聞者愁憂不樂。」",
    "T02n0148_001:0873a22_11": "王言：「如卿所覩便說之，勿有所諱。」",
    "T02n0148_001:0873a22_12": "婆羅門言：「王夢者皆各惡非吉事，當取所重愛夫人、太子及身邊親近侍人奴婢，皆殺以祠天，王可得無他；王有臥具及著身珍寶好物，皆當燒以祠天，如是者王身可得無他。」",
    "T02n0148_001:0873a27_0": "王聞婆羅門解夢如是，王即大愁憂不樂，却入齋房思念是事。",
    "T02n0148_001:0873a28_1": "王有正夫人名摩尼，到王所問王言：「何為入齋房愁憂不樂，我身將有過失於王耶？」",
    "T02n0148_001:0873b01_2": "王言：「汝無過於我，自愁憂耳。」",
    "T02n0148_001:0873b01_3": "夫人復問：「王用何等故愁憂？」",
    "T02n0148_001:0873b02_4": "王言：「汝莫問我，聞者令汝不樂。」",
    "T02n0148_001:0873b03_5": "夫人復言：「我是王身半，設有善惡王當語我，云何不相語耶？」",
    "T02n0148_001:0873b04_6": "王便為夫人說：「我昨夜夢見十事，夢已即寤，我大愁憂恐怖，恐亡我國及身妻子。",
    "T02n0148_001:0873b06_7": "我召群臣公卿諸道人，為說所夢十事，有婆羅門為我解夢言：『當取所愛重夫人、太子及邊親近侍從人奴婢及白象名馬，皆殺以祠天，及所臥具著身珍寶皆燒祠天，王身乃可得無他。』",
    "T02n0148_001:0873b10_8": "我用是故愁憂不樂耳。」",
    "T02n0148_001:0873b11_9": "夫人言：「王莫愁憂！",
    "T02n0148_001:0873b11_10": "如人買金磨石好醜善惡其色自見於石上，今佛近在精舍去國不遠，何以不往問夢意？",
    "T02n0148_001:0873b13_11": "如佛所解當隨之。」",
    "T02n0148_001:0873b14_0": "王即勅左右群臣，嚴駕而出，到佛所徐步徑，王下車前到佛所，以頭面著佛足，却坐白佛言：「我昨夜夢見十事：一者夢見三瓶併，兩邊瓶滿氣相交往來，不入中央空瓶中。",
    "T02n0148_001:0873b17_1": "二者夢見馬口食，尻亦食。",
    "T02n0148_001:0873b18_2": "三者夢見小樹生華。",
    "T02n0148_001:0873b18_3": "四者夢見小樹生果。",
    "T02n0148_001:0873b19_4": "五者夢見一人索繩，人後有羊，羊主食繩。",
    "T02n0148_001:0873b20_5": "六者夢見狐坐於金床上，於金器中食。",
    "T02n0148_001:0873b21_6": "七者夢見大牛還從犢子乳。",
    "T02n0148_001:0873b21_7": "八者夢見四牛從四面鳴來相趍欲鬪，當合不合不知牛處。",
    "T02n0148_001:0873b23_8": "九者夢見大陂水，中央濁四邊清。",
    "T02n0148_001:0873b23_9": "十者夢見谿水流正赤。",
    "T02n0148_001:0873b24_10": "我所夢如是，寤即恐怖，恐亡我國及身妻子，唯佛為解所夢十事，願聞教誡。」",
    "T02n0148_001:0873b26_11": "佛言：「王莫愁！",
    "T02n0148_001:0873b26_12": "王夢者皆無他，王所夢迺為後世當來之事，非今世。」",
    "T02n0148_001:0873b27_13": "佛言：「後世人當不畏法禁，婬妷貪利嫉姤不知厭足，少義理無慈心，喜怒不知慚愧。」",
    "T02n0148_001:0873c01_0": "佛言：「第一、夢見三瓶併，兩邊瓶滿氣出相交往來，不入中央空瓶中者，後世人豪貴者，自相追隨不視貧者，王夢見三瓶併，正謂是耳。",
    "T02n0148_001:0873c04_0": "王莫恐莫恐！",
    "T02n0148_001:0873c04_1": "於王國於太子於夫人皆無他。」",
    "T02n0148_001:0873c05_0": "佛言：「第二、王夢見馬口食，尻亦食者，後世人作帝王及大臣，廩食縣官俸祿復採萬民，不知厭足，王夢見馬口食尻亦食，正謂是耳。",
    "T02n0148_001:0873c07_1": "王莫恐莫恐！",
    "T02n0148_001:0873c08_2": "於王國於太子於夫人皆無他。」",
    "T02n0148_001:0873c09_0": "佛言：「第三、夢見小樹生花者，後世人年未滿三十而頭生白髮，貪婬多欲年少強老，王夢見小樹生花者，正謂是耳。",
    "T02n0148_001:0873c11_1": "王莫恐莫恐！",
    "T02n0148_001:0873c11_2": "於王國於太子於夫人皆無他也。」",
    "T02n0148_001:0873c13_0": "佛言：「第四、王夢見小樹生菓者，後世女人年未滿十五，便行嫁抱兒而歸，不知慚愧，王夢見小樹生果，正謂是耳。",
    "T02n0148_001:0873c15_1": "王莫恐！",
    "T02n0148_001:0873c15_2": "於王國於太子於夫人皆無他。」",
    "T02n0148_001:0873c17_0": "佛言：「第五、夢見一人索繩，人後有羊，羊主食繩者，後世人夫壻出行賈作，置婦於後，便與他家男子交通，食其財物，王夢見一人索繩者，正謂是耳。",
    "T02n0148_001:0873c20_1": "王莫恐！",
    "T02n0148_001:0873c20_2": "於王國於太子於夫人皆無他。」",
    "T02n0148_001:0873c22_0": "佛言：「第六、王夢見狐坐金床上，於金器中食者，後世人下賤更尊貴有財產，眾人敬畏之，公侯子孫更貧賤，處於下坐飲食在後，王夢見狐坐金床上於金器中食，正謂是耳。",
    "T02n0148_001:0873c25_1": "王莫恐！",
    "T02n0148_001:0873c26_2": "於王國於太子於夫人皆無他。」",
    "T02n0148_001:0873c27_0": "佛言：「第七、王夢見大牛還從犢子乳者，後世人無有禮義，母反為女作媒，誘恤他家男子與女交通，賣女求財物以自供給，不知慚愧，王夢見大牛還從犢子乳者，正謂是耳。",
    "T02n0148_001:0874a01_1": "王莫恐！",
    "T02n0148_001:0874a02_2": "於王國於太子於夫人皆無他。」",
    "T02n0148_001:0874a03_0": "佛言：「第八、夢見四牛從四面鳴來相趍欲鬪，當合未合不知牛處者，後世帝王長吏及人民，皆無至誠之心，更欺詐愚癡瞋恚不敬天地，用是故雨澤不時，長吏人民請禱求雨，天當四面起雲雷電有聲，長吏人民咸言當雨，須臾之間雲散雨去為不墮。",
    "T02n0148_001:0874a08_1": "所以者何？",
    "T02n0148_001:0874a09_0": "帝王長吏人民，無有忠正慈仁故。",
    "T02n0148_001:0874a09_1": "王夢見四牛鳴來相趍，當合未合不知牛處者，正謂此耳。",
    "T02n0148_001:0874a11_2": "王莫恐！",
    "T02n0148_001:0874a11_3": "於王國於太子於夫人皆無他。」",
    "T02n0148_001:0874a12_0": "佛言：「第九、王夢見大陂水，中央濁四邊清者，後世中國當擾亂治行不平，人民不孝父母不敬長老，邊國面當平清，人民和睦孝順二親，王夢見大陂水中央濁四邊清者，正謂是耳。",
    "T02n0148_001:0874a16_1": "王莫恐！",
    "T02n0148_001:0874a16_2": "於王國於太子於夫人皆無他。」",
    "T02n0148_001:0874a17_0": "佛言：「第十、王夢見大谿水流正赤者，後世諸國當忿爭，興軍聚眾更相攻伐，當作車兵步兵騎兵共鬪，相殺傷不可稱數，死者於路血流正赤，王夢見大谿水流正赤，正謂是耳。",
    "T02n0148_001:0874a21_0": "王莫恐！",
    "T02n0148_001:0874a21_1": "於王國於太子於夫人皆無他。」",
    "T02n0148_001:0874a22_0": "佛言：「王夢見者，皆為後世當來之事，非今世事，王莫恐愁憂也。」",
    "T02n0148_001:0874a23_1": "王即長跪言：「得佛教，心即歡喜，譬如人持小器盛膏，膏多器小，更求大器盛之，安隱不復恐，今我受佛恩得安隱。」",
    "T02n0148_001:0874a25_2": "王即為佛作禮，還歸宮中重賜正夫人，皆奪諸大臣俸祿。",
    "T02n0148_001:0874a27_3": "王言：「我從今以後不信諸異道人及婆羅門所語。」",
    "T02n0148_001:0874a29_0": "國王不梨先泥十夢經"
}