{
    "T24n1463_003:0812c17_0": "毘尼母經卷第三",
    "T24n1463_003:0812c19_0": "失譯人名今附秦錄",
    "T24n1463_003:0812c20_0": "「云何名殘？",
    "T24n1463_003:0812c20_1": "罪可除，是以故名殘也，云何無殘？",
    "T24n1463_003:0812c21_0": "四波羅夷，罪不可除，是故名無殘。",
    "T24n1463_003:0812c21_1": "云何名麁惡犯？",
    "T24n1463_003:0812c22_2": "如人欲作四波羅夷事，身所作及口所說無有慚愧，因此二處必成波羅夷事，是名麁惡。",
    "T24n1463_003:0812c24_3": "又復一處濁重，僧伽婆尸沙邊成婆尸沙方便是也。",
    "T24n1463_003:0812c25_4": "是二偷蘭，名濁重犯。",
    "T24n1463_003:0812c25_5": "何者非麁濁重？",
    "T24n1463_003:0812c26_6": "波逸提、波羅提提舍尼、自性偷蘭遮、突吉羅，如此等亦是不善身口所作，但非大事方便，以是義故非麁惡濁重也。",
    "T24n1463_003:0812c28_7": "沙彌、沙彌尼犯波羅夷，得突吉羅，不可懺也。",
    "T24n1463_003:0812c29_8": "「有犯須羯磨、有不須羯磨。",
    "T24n1463_003:0813a01_9": "有犯須羯磨者，如十三僧殘乃至惡口，此犯須羯磨得除。",
    "T24n1463_003:0813a02_10": "不須羯磨者，三波羅夷是。",
    "T24n1463_003:0813a03_11": "一波羅夷須羯磨得除。",
    "T24n1463_003:0813a03_12": "何者？",
    "T24n1463_003:0813a03_13": "如難提伽比丘常空靜處坐禪，有天魔變為女形在難提前。",
    "T24n1463_003:0813a05_14": "難提欲心熾盛隨逐此女。",
    "T24n1463_003:0813a05_15": "魔即隱形，見一死馬共行不淨。",
    "T24n1463_003:0813a06_16": "行已即悔，脫袈裟懷抱，垂淚舉手呼天大喚：『我非沙門、非釋子。』",
    "T24n1463_003:0813a07_17": "到世尊所，如其所犯向世尊說。",
    "T24n1463_003:0813a08_18": "佛知此比丘發露心重後更不犯，即集諸比丘為作白四得戒羯磨。",
    "T24n1463_003:0813a10_19": "所以得戒者，一此人見佛、二發露心重，是以得戒。",
    "T24n1463_003:0813a11_20": "雖還得戒，一切大道人下坐，僧作法事盡不得同。",
    "T24n1463_003:0813a12_21": "是名有須不須也。",
    "T24n1463_003:0813a13_0": "「尊者薩婆多說曰：『若比丘得世俗定從四禪起，天魔作女形惑亂其心，此比丘即共行不淨。",
    "T24n1463_003:0813a15_1": "行已即悔無覆藏心，念念相續無一念隱，亦心中不樂捨法服。",
    "T24n1463_003:0813a16_2": "如此人者，應當從僧乞滅除波羅夷羯磨。",
    "T24n1463_003:0813a17_3": "僧與此人白四除波羅夷罪羯磨。",
    "T24n1463_003:0813a18_4": "此人得戒已，如僧告勅盡形奉行，不得作和尚阿闍梨，不得作教授尼師，僧集時不得說戒，一切法事得聽在大僧下坐，不得與僧連草食。』",
    "T24n1463_003:0813a21_5": "如尊者婆奢說曰：『若比丘得世俗定，從定起已，或癡狂心亂、或為方道，乃至鬼所惑，因此行不淨行。",
    "T24n1463_003:0813a23_6": "行已即悔，發露無覆藏心，復不欲捨法服，應僧中乞除波羅夷罪羯磨。",
    "T24n1463_003:0813a25_7": "奉僧所勅，盡形壽不得作和尚阿闍梨，不得作教授尼師，大眾集時不得說戒，亦不得為人作羯磨，一切大僧下沙彌上坐，不得與僧連草食。』",
    "T24n1463_003:0813a28_8": "有一比丘字禪那陀，在空閑處禪定。",
    "T24n1463_003:0813a29_9": "諸檀越日日送食，中間無男子。",
    "T24n1463_003:0813a29_10": "有一女人常為送食，常來不已，便生染心共行不淨。",
    "T24n1463_003:0813b02_11": "行已即悔，脫三衣著肩上露身而走，唱言：『賊賊。』",
    "T24n1463_003:0813b03_12": "邊人問之：『有何等賊？』",
    "T24n1463_003:0813b03_13": "答言：『為煩惱賊所劫盡。』",
    "T24n1463_003:0813b04_14": "向諸檀越及眾僧發露，無覆藏心。",
    "T24n1463_003:0813b05_0": "僧中智者語言：『有尊者波奢，善持毘尼，能除汝罪。』",
    "T24n1463_003:0813b06_1": "此比丘即到波奢所，如其所犯向波奢說。",
    "T24n1463_003:0813b07_2": "波奢語言：『汝欲除罪，能用我語不？』",
    "T24n1463_003:0813b07_3": "答曰：『無違。』",
    "T24n1463_003:0813b08_4": "波奢遣人作大火坑滿中炎火，語言：『汝欲除罪者可投此坑中。』",
    "T24n1463_003:0813b09_5": "波奢先共餘比丘論：『若比丘直入坑者，汝等捉之。』",
    "T24n1463_003:0813b10_6": "此比丘用波奢語直欲入坑，邊人捉之。",
    "T24n1463_003:0813b11_7": "波奢知此比丘心實，即為作白四羯磨除此波羅夷。",
    "T24n1463_003:0813b12_8": "此比丘從今得羯磨已，名為清淨持戒者。",
    "T24n1463_003:0813b13_9": "但此一身不得超生離死證於四果，亦不得無漏功德，然障不入地獄耳。",
    "T24n1463_003:0813b15_10": "喻如樹葉落已還生樹上，無有是處。",
    "T24n1463_003:0813b16_11": "若犯初篇得證四果獲無漏功德，亦無是處。",
    "T24n1463_003:0813b17_12": "此人雖與僧同在一處，但僧與其萬途隔也。",
    "T24n1463_003:0813b18_13": "「如上所說，犯戒有七種：一波羅夷；二僧伽婆尸沙；三尼薩耆波逸提；四波逸提；五偷蘭遮；六波羅提提舍尼；七突吉羅。",
    "T24n1463_003:0813b20_14": "波羅夷者，不生善根，永不可懺，亦無羯磨可得除罪。",
    "T24n1463_003:0813b22_0": "有偷蘭遮，不可羯磨除罪。",
    "T24n1463_003:0813b22_1": "何者？",
    "T24n1463_003:0813b22_2": "如提婆達多出佛身血是。",
    "T24n1463_003:0813b23_3": "此偷蘭遮永不生無漏善根，亦無羯磨可除罪也。",
    "T24n1463_003:0813b24_4": "有波逸提，不生善根亦無羯磨可得除罪也。",
    "T24n1463_003:0813b25_5": "何者？",
    "T24n1463_003:0813b25_6": "如比丘瞋心欲斷佛命打佛，得波夜提，不可懺也。",
    "T24n1463_003:0813b26_7": "有突吉羅，不生善根亦無除罪羯磨。",
    "T24n1463_003:0813b27_8": "何者？",
    "T24n1463_003:0813b27_9": "沙彌、沙彌尼、式叉摩尼四波羅夷中若犯一，此罪不可懺也。",
    "T24n1463_003:0813b29_0": "是故有犯須羯磨有犯不須，如上說也。",
    "T24n1463_003:0813b29_1": "羯磨已復羯磨者，僧殘是也。",
    "T24n1463_003:0813c01_2": "羯磨已更不羯磨者，尼薩耆波夜提、九十二波夜提等是也。",
    "T24n1463_003:0813c02_3": "「欲發露者要具五法：一整衣服；二脫革屣；三胡跪；四合掌；五說所犯事。",
    "T24n1463_003:0813c04_4": "如是應懺悔，若不爾不名懺悔。",
    "T24n1463_003:0813c05_5": "有五種犯易除：一者有罪應一比丘前除，若無比丘，心中立誓亦可得除。",
    "T24n1463_003:0813c07_0": "二者犯突吉羅，若惡口，向一人說得滅。",
    "T24n1463_003:0813c07_1": "三者如波夜提、自性偷蘭，一人前悔亦得除滅。",
    "T24n1463_003:0813c08_2": "四者僧殘邊偷蘭、波羅夷邊偷蘭，四人已上眾中羯磨除之，僧殘如上說。",
    "T24n1463_003:0813c10_3": "五者從地至地羯磨，受戒犍度中當知有總名說。",
    "T24n1463_003:0813c11_4": "何者是？",
    "T24n1463_003:0813c11_5": "從波羅夷乃至七滅諍，若有所破皆名為犯，是故名集犯。",
    "T24n1463_003:0813c13_6": "「諫法者，若有比丘犯罪，餘比丘或見聞疑，應先白上座及僧。",
    "T24n1463_003:0813c14_7": "上座僧若聽，復應問犯罪者：『今欲諫，汝為聽不？』",
    "T24n1463_003:0813c15_8": "若上座及僧犯事者與欲，得諫。",
    "T24n1463_003:0813c16_9": "若二俱不聽、若一聽一不聽，皆不得諫。",
    "T24n1463_003:0813c17_10": "諫者要內立五德然後諫之：一者知時而諫；二者實心非虛偽心；三者為利益故、不為不利益故諫；四者柔軟言辭、非麁惡語諫；五者慈心故諫、非不見過故諫。",
    "T24n1463_003:0813c20_11": "諫者，眾僧集已次第坐竟，有事者別一處坐。",
    "T24n1463_003:0813c21_12": "諫者從座起，詣彼犯罪人所，如其所見聞疑事。",
    "T24n1463_003:0813c22_13": "事有三處：一者波羅夷僧殘及偷蘭，此名為戒；二者破正見住邪見中；三者從波逸提乃至惡口，名之為行。",
    "T24n1463_003:0813c25_14": "見聞疑於此三處起。",
    "T24n1463_003:0813c25_15": "諫者或屏處或眾中語言：『汝當憶念本所犯。",
    "T24n1463_003:0813c26_16": "不得同僧作法事，應出去。",
    "T24n1463_003:0813c27_17": "如法除罪已，後還當入僧。』",
    "T24n1463_003:0813c28_0": "是名為諫憶念也。",
    "T24n1463_003:0813c28_1": "有諫法不成者，眾僧集已，犯罪者別處坐。",
    "T24n1463_003:0813c29_2": "諫者問：『有罪者聽諫不？』",
    "T24n1463_003:0813c29_3": "答言：『聽。』",
    "T24n1463_003:0814a01_4": "有事者聽已即起去，此不成諫。",
    "T24n1463_003:0814a01_5": "諫他者問已即去，六群比丘是。",
    "T24n1463_003:0814a02_6": "若問犯罪者，問已即去，不成諫也。",
    "T24n1463_003:0814a03_7": "何時名諫時？",
    "T24n1463_003:0814a03_8": "眾僧齊集與欲，犯罪者現前與欲，諫者現前，如此等俱名為諫。",
    "T24n1463_003:0814a05_9": "時尊者薩婆多說曰：『諫者語犯罪者言：「我念汝、語汝、諫汝。」",
    "T24n1463_003:0814a06_10": "犯罪者答言：「汝念我、語我、諫我。",
    "T24n1463_003:0814a07_11": "善哉！」』",
    "T24n1463_003:0814a07_12": "受諫者，不應受五種人諫：一者無慚無愧；二者不廣學；三者常覓人過；四者喜鬪諍；五者欲捨服還俗。",
    "T24n1463_003:0814a09_13": "如此等五人，不應受其諫，是名不受諫。",
    "T24n1463_003:0814a10_14": "佛語諸比丘：『諫者於犯罪人邊取欲竟，不應捨去。",
    "T24n1463_003:0814a11_15": "去者得突吉羅罪。",
    "T24n1463_003:0814a11_16": "自今已去，諫者與犯罪人共期一處僧伽藍中，若集飲甜漿若食粥及布薩自恣一切法事集處，應僧前諫已捨去。",
    "T24n1463_003:0814a14_17": "若無大眾，一二知見三藏比丘前諫之捨去。』",
    "T24n1463_003:0814a15_18": "「尊者彌沙塞說曰：『止語羯磨者，若有比丘，一破戒、二破見、三破行。",
    "T24n1463_003:0814a16_19": "此人眾僧應立五德故諫。",
    "T24n1463_003:0814a17_20": "若性不受人語，兼恃聰明多智徒眾甚大，復恃國王大臣之力，不受諫者，眾僧應當與作不語羯磨。』",
    "T24n1463_003:0814a19_21": "是名止語。",
    "T24n1463_003:0814a20_0": "「止不說戒者，佛告諸比丘：『眾中若有不清淨者，止不應說戒。』",
    "T24n1463_003:0814a21_1": "六群比丘聞佛語已，即遍諸寺唱言：『佛止，不聽說戒。』",
    "T24n1463_003:0814a22_2": "世尊告曰：『吾不止清淨比丘說戒。",
    "T24n1463_003:0814a23_3": "若七聚中乃至惡語，僧集時眾中有犯者止，無犯者便說。』",
    "T24n1463_003:0814a24_4": "是名止說戒。",
    "T24n1463_003:0814a24_5": "「止自恣者，佛告諸比丘：『眾中若有不清淨，止不應自恣。",
    "T24n1463_003:0814a26_6": "當作止自恣羯磨，應檢校不清淨者。",
    "T24n1463_003:0814a26_7": "若重驅出，輕者令其懺悔，然後自恣。",
    "T24n1463_003:0814a27_8": "若此不清淨者，自恃聰明多智，亦恃徒眾國王大臣力，不可驅出者，當至後自恣。",
    "T24n1463_003:0814a29_9": "後自恣時到，猶不出者，眾僧可別自恣得清淨耳。』",
    "T24n1463_003:0814b01_10": "「云何名波羅提木叉？",
    "T24n1463_003:0814b02_11": "波羅提木叉者，名最勝義。",
    "T24n1463_003:0814b02_12": "以何義故名為最勝？",
    "T24n1463_003:0814b03_13": "諸善之本以戒為根，眾善得生，故言勝義。",
    "T24n1463_003:0814b04_14": "復次戒有二種：一出世；二世間。",
    "T24n1463_003:0814b04_15": "此世間者，能與出世作因，故言最勝。",
    "T24n1463_003:0814b05_16": "復次戒有二種：一者依身口；二者依心。",
    "T24n1463_003:0814b06_17": "由依身口戒，得依心戒，故名為首。",
    "T24n1463_003:0814b07_18": "是波羅提木叉，布薩犍度中當廣說。",
    "T24n1463_003:0814b08_19": "「復有五種廣略說戒。",
    "T24n1463_003:0814b08_20": "說戒序、四事竟，餘戒皆言汝等數數聞。",
    "T24n1463_003:0814b09_21": "第二說戒序、四事、十三事竟，餘戒皆言汝等數數聞。",
    "T24n1463_003:0814b10_22": "第三說戒序、四事、十三事、二不定竟，餘戒皆言汝等數數聞。",
    "T24n1463_003:0814b12_0": "第四說戒序乃至三十事竟，餘戒皆言汝等數數聞。",
    "T24n1463_003:0814b13_1": "第五如上廣說。",
    "T24n1463_003:0814b13_2": "比丘法要誦波羅提木叉，若不誦者，有誦毘尼處三時就彼處住。",
    "T24n1463_003:0814b15_0": "何以故？",
    "T24n1463_003:0814b15_1": "若所犯所疑，懺悔解疑得除罪也。",
    "T24n1463_003:0814b15_2": "是故佛制比丘要誦波羅提木叉。",
    "T24n1463_003:0814b16_3": "「何故名布薩？",
    "T24n1463_003:0814b17_0": "斷名布薩。",
    "T24n1463_003:0814b17_1": "能斷所犯、能斷煩惱、斷一切不善法，名布薩義。",
    "T24n1463_003:0814b18_2": "清淨名布薩。",
    "T24n1463_003:0814b18_3": "云何名布薩羯磨？",
    "T24n1463_003:0814b19_0": "眾僧欲布薩時，眾中最小者應掃堂敷坐具取香水灑地燃燈，如此諸事，皆名布薩羯磨。",
    "T24n1463_003:0814b21_0": "「云何名自恣？",
    "T24n1463_003:0814b21_1": "比丘夏坐已訖，於智慧清淨比丘前乞見聞疑罪。",
    "T24n1463_003:0814b22_2": "所以乞者，夏九十日中欲明持戒律及與餘善皆無毀失，是故安居竟始得自恣名。",
    "T24n1463_003:0814b24_3": "何故佛教作自恣？",
    "T24n1463_003:0814b24_4": "一各各相課；二各各相憶念；三互相教授；四各各相恭敬；五語皆相隨；六皆有依非無依。",
    "T24n1463_003:0814b26_5": "是故名自恣。",
    "T24n1463_003:0814b27_0": "自恣羯磨者，眾中最下座應掃堂敷敷具燃燈取香火，如此事皆名羯磨。",
    "T24n1463_003:0814b28_1": "若界裏不羯磨淨厨處，宿食，沙門皆不得食。",
    "T24n1463_003:0814b29_2": "當於爾時。",
    "T24n1463_003:0814b29_3": "佛遊於跋利耆國，展轉遊行到毘離國。",
    "T24n1463_003:0814c01_4": "聞諸比丘聲高，佛問阿難：『此眾僧諍何等事？』",
    "T24n1463_003:0814c02_5": "阿難即往看，見比丘積聚食甚多。",
    "T24n1463_003:0814c03_6": "來白佛言：『世尊！",
    "T24n1463_003:0814c03_7": "舊住比丘沙彌及淨人欲辦食與客比丘，是以聲高。』",
    "T24n1463_003:0814c05_8": "佛即告阿難言：『汝往語諸比丘：「從今以往，非僧集羯磨淨厨，界內宿食皆不得食。」』",
    "T24n1463_003:0814c06_9": "復於一時，世尊在波羅[木*奈]，時世飢饉，眾僧皆積聚穀米界外安止，人皆盜持去。",
    "T24n1463_003:0814c08_10": "諸比丘展轉相語，往白世尊。",
    "T24n1463_003:0814c09_11": "佛言：『儉年聽穀米在界裏，乃至藥草亦如是。』",
    "T24n1463_003:0814c11_0": "「復於一時，世儉穀貴人無禮義。",
    "T24n1463_003:0814c11_1": "諸比丘在界外熟食，有力者皆摶撮持去。",
    "T24n1463_003:0814c12_2": "諸比丘白佛，佛言：『聽汝等界裏熟食、界內食。』",
    "T24n1463_003:0814c13_3": "復為沙彌淨人分減持去，復白世尊。",
    "T24n1463_003:0814c14_4": "佛言：『聽諸比丘手自熟食。』",
    "T24n1463_003:0814c16_0": "「爾時世尊在舍衛國。",
    "T24n1463_003:0814c16_1": "有一病比丘常食粥，檀越為日日送。",
    "T24n1463_003:0814c17_2": "值一日中城門閉，不得來，比丘失食。",
    "T24n1463_003:0814c18_3": "佛即為此病比丘，界裏白二羯磨結淨厨處，聽此淨處煮粥食之。",
    "T24n1463_003:0814c19_4": "時諸比丘生疑，謂此比丘食共宿食、界裏熟飯食、手自作食。",
    "T24n1463_003:0814c21_0": "佛言：『非宿食、非界裏熟食、非手自作。",
    "T24n1463_003:0814c21_1": "乃至藥草亦如是。』",
    "T24n1463_003:0814c23_0": "「爾時世尊在波羅[木*奈]國。",
    "T24n1463_003:0814c23_1": "時世飢荒，諸比丘隨路而行，見熟菓皆落在地，不得自取待淨人頃。",
    "T24n1463_003:0814c25_2": "後有白衣來至，即取持去。",
    "T24n1463_003:0814c25_3": "比丘白佛。",
    "T24n1463_003:0814c26_0": "佛言：『聽汝草覆頭待淨人。』",
    "T24n1463_003:0814c26_1": "草覆頭待淨人頃，復有白衣來披草，見之即取持去。",
    "T24n1463_003:0814c27_2": "復白世尊。",
    "T24n1463_003:0814c28_3": "佛言：『聽汝手自取之，持去至淨人所著地，還如法受食之。』",
    "T24n1463_003:0814c29_4": "諸比丘白佛：『齊穀貴已來，願世尊聽諸比丘食殘宿食、手自作食、自得取菓。』",
    "T24n1463_003:0815a02_5": "佛言：『齊穀貴已來可爾。』",
    "T24n1463_003:0815a02_6": "若比丘中前得食，更至餘處得食已足，還來以此食施施主。",
    "T24n1463_003:0815a03_7": "時世飢儉，施主即食。",
    "T24n1463_003:0815a04_8": "比丘往白佛：『昨日有殘食，與施主，望後日得食。",
    "T24n1463_003:0815a05_9": "施主即自食。』",
    "T24n1463_003:0815a05_10": "佛言：『荒年聽無施主得自舉食。』",
    "T24n1463_003:0815a06_11": "時有大德眾僧，為國王大臣所重，諸檀越請入聚落食。",
    "T24n1463_003:0815a07_12": "食已餘殘持來到寺，與餘比丘。",
    "T24n1463_003:0815a08_13": "『欲食者，若世儉時不作殘食得食，至豐時與施主作殘食法然後得食。",
    "T24n1463_003:0815a09_14": "若於後時穀貴人民飢饉。",
    "T24n1463_003:0815a10_15": "諸比丘食後得菓欲食者，不作殘食法亦得食；後豐已不得。",
    "T24n1463_003:0815a11_16": "儉時若比丘得種種草根及藥根可食者，無施主得自舉食；後豐時不得。』",
    "T24n1463_003:0815a13_17": "「云何名受迦絺那衣如法？",
    "T24n1463_003:0815a14_18": "眾僧齊集、現前無留難，檀越施新如法衣，應受。",
    "T24n1463_003:0815a15_19": "如法者，非錦衣、非上色衣，是名如法衣。",
    "T24n1463_003:0815a16_20": "界內眾僧病者、營三寶事者與欲，然後白二羯磨，是名如法。",
    "T24n1463_003:0815a17_21": "云何不名受？",
    "T24n1463_003:0815a17_22": "非法群品、界外眾僧，是名不受。",
    "T24n1463_003:0815a18_23": "「捨迦絺那衣法。",
    "T24n1463_003:0815a18_24": "五月已滿，眾僧齊集、現前無留難者，界內眾僧如法與欲，白二羯磨不作餘羯磨，是名如法捨。",
    "T24n1463_003:0815a20_25": "有八種捨迦絺那衣：一者受衣已後出園，是名去後捨。",
    "T24n1463_003:0815a22_26": "二若比丘受功德衣已，出寺遊行求索在外，聞僧已捨衣竟，作是念：『我當更求餘衣。』",
    "T24n1463_003:0815a24_0": "是名盡時捨。",
    "T24n1463_003:0815a24_1": "三受功德衣已，出外遊行訖，聞寺上已捨衣竟，作是念：『我今更不求衣。』",
    "T24n1463_003:0815a25_2": "是名究竟捨。",
    "T24n1463_003:0815a26_3": "四若比丘受衣已，出外求衣，得衣已賊即盜衣，聞寺上已捨竟，是名失時捨。",
    "T24n1463_003:0815a27_4": "五若比丘受衣已，出外乞索望得衣，乞不得，聞寺上已捨迦絺那衣，是名希望斷時捨。",
    "T24n1463_003:0815a29_5": "六若比丘受衣已，出外求索，聞寺上已捨，作是念：『我當更求三衣。』",
    "T24n1463_003:0815b02_6": "是名聞時捨。",
    "T24n1463_003:0815b02_7": "七若比丘受衣已，出界外行，望得即還，經多日迴在界外，聞寺上已捨衣，是名在界外捨。",
    "T24n1463_003:0815b04_8": "八若比丘受衣已，出外求衣，若得不得即來還寺，及僧捨衣，是名如法捨。",
    "T24n1463_003:0815b06_9": "除此八種已，非法群品皆不名受亦不名捨。",
    "T24n1463_003:0815b08_0": "「分亡比丘物。",
    "T24n1463_003:0815b08_1": "衣鉢坐具、針氈綖囊、拘執衣毛深三指、傘蓋剃刀，是名可分眾具。",
    "T24n1463_003:0815b09_2": "尊者迦葉惟說曰：『分亡比丘物法，先將亡者去藏已，眾僧還來到寺。",
    "T24n1463_003:0815b11_3": "現前僧應集，集已取亡比丘物著眾僧前，遣一人分處。",
    "T24n1463_003:0815b12_4": "可分、不可分物，各別著一處。",
    "T24n1463_003:0815b13_5": "三衣與看病者，餘物現前僧應分。",
    "T24n1463_003:0815b14_0": "若有奴婢應放令去，若不放應使作僧祇淨人，象駝馬牛驢與寺中常住僧運致。",
    "T24n1463_003:0815b15_1": "此亡比丘若有生息物在外，應遣寺中僧祇淨人推覓取之，得已入此寺常住僧。",
    "T24n1463_003:0815b17_2": "瓦鐵所作，應可分物。",
    "T24n1463_003:0815b18_3": "鐵杓鐵鐲[金*(亡/(睪幸+(月*奼)))]、斤斧五尺刀、戶鉤針筒、刀子剪刀、鐵杖香爐火爐槃、傘蓋蓋莖香筩，如是等廣知。",
    "T24n1463_003:0815b20_4": "大銅盂小銅盂、鐲[金*(亡/(睪幸+(月*奼)))]銅杖，如是等名數皆如鐵也。",
    "T24n1463_003:0815b21_5": "何故名重衣？",
    "T24n1463_003:0815b21_6": "重有二種：一者價重、二者能遮寒，故名為重。",
    "T24n1463_003:0815b22_7": "衣者要淨受持，不淨不得。",
    "T24n1463_003:0815b23_8": "淨有二種：一染已著色名為淨；二者著色已安三點亦名為淨。",
    "T24n1463_003:0815b24_9": "若衣作已浣染三點，諸檀越見，知是沙門服非外道衣，是故名為重衣。』",
    "T24n1463_003:0815b26_10": "爾時尊者畢陵伽婆蹉眼痛，隨路而行，兩脚相跋東行西倒不能進路。",
    "T24n1463_003:0815b28_11": "佛遙見之，問諸比丘：『何以故？』",
    "T24n1463_003:0815b28_12": "爾時諸比丘白佛：『眼痛不見道故。』",
    "T24n1463_003:0815b29_13": "爾時佛言：『聽著革屣。』",
    "T24n1463_003:0815c01_0": "尊者畢陵伽婆蹉為國人所重，或用羅網而施者，或與象馬駱駝車乘及作一小寺施者。",
    "T24n1463_003:0815c03_0": "如此等施，佛皆聽受之。",
    "T24n1463_003:0815c03_1": "尊者眼痛故，檀越為作琉璃斫。",
    "T24n1463_003:0815c04_2": "諸比丘白佛言：『唯願世尊聽畢陵伽婆蹉畜此斫治眼痛。』",
    "T24n1463_003:0815c05_3": "佛言：『此物價重，為病痛故聽畜。』",
    "T24n1463_003:0815c06_4": "復有諸檀越持種種銅鐵瓦瓶銅瓫銅盔如是等重物施，佛聽畜之：『若有人施柔軟極價好衣，聽作淨施畜之。』",
    "T24n1463_003:0815c08_5": "復次師所有重物，弟子不得自取，僧與得取。",
    "T24n1463_003:0815c09_6": "弟子不持此物著僧前，僧不得自取羯磨分之。",
    "T24n1463_003:0815c10_7": "何以故，此物屬四方僧故。",
    "T24n1463_003:0815c11_8": "何故復名重物者？",
    "T24n1463_003:0815c11_9": "前明重物就衣得名，今明重物就物得稱。",
    "T24n1463_003:0815c12_10": "不應分者，若私有寺及寺中所有田業菓樹及象馬駱駝牛驢，乃至床榻瓫瓶養生之具，皆亦如是屬四方僧。",
    "T24n1463_003:0815c15_11": "若四方地外起大堂小房，此中所有物，現前僧不得分，亦屬四方僧也。",
    "T24n1463_003:0815c16_12": "此事衣犍度中應廣知。",
    "T24n1463_003:0815c17_13": "「若糞掃衣在四方牆內者，比丘不應取也。",
    "T24n1463_003:0815c18_14": "衣若籬上及在城塹中，亦不應取。",
    "T24n1463_003:0815c19_15": "若穿牆作孔出死人處牆外衣，不應取也。",
    "T24n1463_003:0815c20_16": "佛所以制者，時世大疫死者無數，不能得遠著塚間，穿牆外安之。",
    "T24n1463_003:0815c21_17": "王家有制，不聽牆外安屍。",
    "T24n1463_003:0815c22_18": "禁防者即告令言：『誰持此死人衣去？",
    "T24n1463_003:0815c23_19": "當使負死人著塚間。』",
    "T24n1463_003:0815c23_20": "諸人答曰：『昨來沙門取之。』",
    "T24n1463_003:0815c24_21": "禁防即勅沙門：『負死人著塚間棄之。』",
    "T24n1463_003:0815c24_22": "佛以是因緣制比丘不聽取也。",
    "T24n1463_003:0815c25_23": "塚間死屍未壞者，此屍上衣不應取也。",
    "T24n1463_003:0815c26_24": "死屍上起塔，塔上所懸衣不應取。",
    "T24n1463_003:0815c27_25": "如是等糞掃衣皆不應取。",
    "T24n1463_003:0815c27_26": "有一比丘獨別處住，得病命終。",
    "T24n1463_003:0815c28_27": "此比丘所有衣鉢資生之具，應屬現前僧。",
    "T24n1463_003:0815c29_28": "有一看病比丘不知法，持此衣物往詣世尊。",
    "T24n1463_003:0816a01_29": "佛即教言：『汝持此衣物詣僧從僧乞。",
    "T24n1463_003:0816a02_30": "從上座一一應問，得幾許分當施我。』",
    "T24n1463_003:0816a03_31": "一一乞乞已，眾僧當為作白二羯磨施之。",
    "T24n1463_003:0816a04_32": "所以佛聽乞者，此人有看病之功，是故佛聽乞耳。",
    "T24n1463_003:0816a05_33": "復有所不應分物。",
    "T24n1463_003:0816a05_34": "何者？",
    "T24n1463_003:0816a05_35": "存在時所有經律，應分處與能讀誦者。",
    "T24n1463_003:0816a06_36": "若不及分處，現前僧應與能讀誦者，此物不應分賣也。",
    "T24n1463_003:0816a07_37": "若比丘獨在聚落中白衣舍命終，後有比丘比丘尼式叉摩尼沙彌沙彌尼，隨何者先來，檀越應用此物與之。",
    "T24n1463_003:0816a10_38": "若無來者，隨何寺近，應施近寺眾僧。",
    "T24n1463_003:0816a11_39": "「何者名養生之具？",
    "T24n1463_003:0816a11_40": "人所須是。",
    "T24n1463_003:0816a11_41": "何者非養生之具？",
    "T24n1463_003:0816a12_42": "非人所用，名非養生。",
    "T24n1463_003:0816a12_43": "乃至畜生所須，名為養生。",
    "T24n1463_003:0816a13_44": "非畜生所須，名非養生。",
    "T24n1463_003:0816a13_45": "若比丘取他養生物，要語他，他與得取，不與不得取。",
    "T24n1463_003:0816a15_46": "畜生養生具，除解語者，一不得取。",
    "T24n1463_003:0816a15_47": "解語者當問，與得取，不與不得取。",
    "T24n1463_003:0816a16_48": "比丘正應所畜物：鉢、三衣、坐具、鉢針綖囊及瓶瓫是。",
    "T24n1463_003:0816a17_49": "所不畜者，女人、金銀、一切寶物、一切鬪戰之具、酒盛酒器，如此等物不應受畜。",
    "T24n1463_003:0816a19_50": "難陀比丘婬欲熾盛，有女為其作禮，即失不淨女人頭上。",
    "T24n1463_003:0816a20_51": "難陀及女二皆慚愧，即往白佛，佛教作囊盛之。",
    "T24n1463_003:0816a22_0": "佛聽畜刀子，一用割皮；二用剪甲；三用破瘡；四用截衣；五用割衣上毛縷；六用淨菓乃至食時種種須故，是以聽畜。",
    "T24n1463_003:0816a24_1": "「剃髮法。",
    "T24n1463_003:0816a24_2": "但除頭上毛及鬚，餘處毛一切不聽却也。",
    "T24n1463_003:0816a25_3": "所以剃髮者，為除憍慢自恃心故。",
    "T24n1463_003:0816a26_4": "若髮長，不得用剪刀甲，應用剃刀除之。",
    "T24n1463_003:0816a27_5": "佛所制剪刀者，六群比丘用剪刀剃髮，諸比丘白佛。",
    "T24n1463_003:0816a28_6": "佛因六群制不得用剪刀。",
    "T24n1463_003:0816a29_7": "若比丘頭上有瘡，用剪刀遶瘡甲之塗藥。",
    "T24n1463_003:0816b01_8": "比丘不聽作利木刀刮汗却毛也，若斷一毛一突吉羅。",
    "T24n1463_003:0816b02_9": "除頭上毛，若斷，一一偷蘭遮。",
    "T24n1463_003:0816b03_0": "是名剪髮法。",
    "T24n1463_003:0816b03_1": "又復剃髮者，如羅睺羅童子。",
    "T24n1463_003:0816b03_2": "佛爾時從尼拘陀樹下來向迦維羅衛城乞食，時瞿夷共羅睺羅在高樓上，見佛來入城。",
    "T24n1463_003:0816b05_3": "瞿夷指佛語羅睺羅言：『此是汝父。』",
    "T24n1463_003:0816b06_4": "羅睺羅即下樓詣佛作禮。",
    "T24n1463_003:0816b07_5": "佛手摩羅睺羅頭已為極樂。",
    "T24n1463_003:0816b07_6": "佛問羅睺：『汝樂出家不？』",
    "T24n1463_003:0816b08_7": "羅睺答言：『樂欲出家。』",
    "T24n1463_003:0816b09_0": "即將羅睺至尼拘陀精舍，告舍利弗：『與羅睺作和尚。』",
    "T24n1463_003:0816b10_1": "舍利弗白佛：『云何教出家？』",
    "T24n1463_003:0816b10_2": "佛告舍利弗：『先與剃髮著袈裟，教胡跪合掌，然後授三歸五戒沙彌十戒。』",
    "T24n1463_003:0816b12_3": "此是初剃髮著袈裟受三歸五戒十戒之始。",
    "T24n1463_003:0816b13_4": "爾時白淨王，聞羅睺羅出家，即來到佛所。",
    "T24n1463_003:0816b14_5": "禮佛足退坐一面，低頭泣淚白佛：『世尊兄弟已共出家，望羅睺羅繼後，使宗廟不絕。",
    "T24n1463_003:0816b16_6": "云何度羅睺羅出家？』",
    "T24n1463_003:0816b16_7": "佛即為父王說出家種種功德大利，因此為後出家者作制：『若欲出家，先白父母。",
    "T24n1463_003:0816b18_8": "父母不聽，不得出家。』",
    "T24n1463_003:0816b19_9": "是名度沙彌法。",
    "T24n1463_003:0816b19_10": "出家求父母如法之初始也。",
    "T24n1463_003:0816b21_0": "「佛在俱睒彌國，五師子意欲出家。",
    "T24n1463_003:0816b21_1": "不白父母輒來到寺求欲出家，僧即為剃髮度出家。",
    "T24n1463_003:0816b22_2": "父母後時不知子所在，遍聚落求覓都不知處。",
    "T24n1463_003:0816b24_0": "復詣寺問諸沙門，皆言不見。",
    "T24n1463_003:0816b24_1": "入寺中房房求之，忽見其子已剃髮出家。",
    "T24n1463_003:0816b25_2": "父母即慊說言：『沙門釋子云何妄語？",
    "T24n1463_003:0816b26_3": "實度人子皆言不見。』",
    "T24n1463_003:0816b26_4": "諸比丘即白世尊。",
    "T24n1463_003:0816b27_5": "佛言：『從今已去，若出家者白父母，父母聽許。",
    "T24n1463_003:0816b28_6": "欲度沙彌者，要白僧，剃髮受三歸五戒乃至沙彌戒。",
    "T24n1463_003:0816b29_7": "若僧不聽，不得度沙彌。』",
    "T24n1463_003:0816c01_0": "出家度沙彌因緣毘尼中廣說。",
    "T24n1463_003:0816c01_1": "諸比丘初出家，後時髮生已長，往白世尊。",
    "T24n1463_003:0816c02_2": "佛言：『聽數數剃之。』",
    "T24n1463_003:0816c03_0": "此是初數數剃髮因緣。",
    "T24n1463_003:0816c03_1": "爾時佛在王舍城。",
    "T24n1463_003:0816c03_2": "佛髮已長，諸比丘中恭敬心故，無剃髮者。",
    "T24n1463_003:0816c04_3": "有優波離童子，共父母來到佛所，見佛已即生此念：『欲為如來剃髮。』",
    "T24n1463_003:0816c06_4": "生此念已，長跪叉手白世尊言：『今欲為佛剃髮。",
    "T24n1463_003:0816c07_5": "願大慈聽許。』",
    "T24n1463_003:0816c07_6": "佛即令其剃髮。",
    "T24n1463_003:0816c08_7": "父母在邊白世尊言：『剃髮善不？』",
    "T24n1463_003:0816c08_8": "佛言：『剃髮甚善，但身近來逼。』",
    "T24n1463_003:0816c09_9": "童子小却身舉頭，父母復問言：『剃髮善不？』",
    "T24n1463_003:0816c10_10": "佛言：『善，但舉頭大高。』",
    "T24n1463_003:0816c10_11": "小復下頭，父母復問佛：『剃髮善不？』",
    "T24n1463_003:0816c11_12": "佛言：『善，但出息大麁。』",
    "T24n1463_003:0816c12_13": "此童子即不出息，入第四禪。",
    "T24n1463_003:0816c12_14": "佛告阿難：『此童子入第四禪，汝可取其手中剃刀。』",
    "T24n1463_003:0816c13_15": "阿難即取。",
    "T24n1463_003:0816c14_16": "此童子所以敢剃如來髮者，有三因緣：一者愚癡故剃；二者如來神力欲令得第四禪故剃；三者欲令後代眾生知剃髮有大功德故剃。",
    "T24n1463_003:0816c17_17": "佛當欲剃髮時，告語諸人：『此髮不可故衣故器盛之，當用新物。』",
    "T24n1463_003:0816c18_18": "當剃髮時，瞿波羅王子來到佛所，從世尊乞髮持還國供養，佛即許之。",
    "T24n1463_003:0816c20_19": "王子即復諮啟世尊：『此髮應以何等器盛之供養？』",
    "T24n1463_003:0816c21_20": "佛言：『應用七寶作器盛之供養。』",
    "T24n1463_003:0816c22_21": "即如佛教造七寶瓶而用盛之。",
    "T24n1463_003:0816c22_22": "復問世尊：『若去時象馬車乘人肩頭上，於爾許處應乘何處去？』",
    "T24n1463_003:0816c24_23": "佛言：『皆得。",
    "T24n1463_003:0816c24_24": "但去時應作種種伎樂將去。』",
    "T24n1463_003:0816c25_25": "王子如佛教去，路上聞有別國賊來，即路中作一大塔供養佛髮，此塔名為佛髮塔也。",
    "T24n1463_003:0816c27_0": "尊者迦葉惟說曰：『夫剃髮法，上座應先剃。』",
    "T24n1463_003:0816c27_1": "復有一說，髮長者應先剃。",
    "T24n1463_003:0816c28_2": "復有一義，先洗頭者應先剃。",
    "T24n1463_003:0816c29_3": "復有一義，有事因緣欲行者應先剃。",
    "T24n1463_003:0817a01_0": "是名如法剃髮。",
    "T24n1463_003:0817a02_0": "「復次比丘法，不應故殺眾生食。",
    "T24n1463_003:0817a02_1": "食有三處：一見、二聞、三疑，如此等三處不應食也。",
    "T24n1463_003:0817a03_2": "若有檀越欲祀天時作意：『其有來者皆應與食。』",
    "T24n1463_003:0817a04_3": "無分別心所殺眾生，俟一切來者。",
    "T24n1463_003:0817a05_4": "比丘若得如此處肉，不應食也。",
    "T24n1463_003:0817a07_0": "「又於一時佛在毘舍離，穀貴世荒乞食難得。",
    "T24n1463_003:0817a08_0": "比丘中有神力者，乘其通力至外道國乞食。",
    "T24n1463_003:0817a09_0": "諸外道人見比丘來乞，慊其不淨，以食著地捨之而去。",
    "T24n1463_003:0817a10_1": "諸比丘白佛：『食難得故，乘神通力至外道國乞食。",
    "T24n1463_003:0817a11_2": "外道見之污賤，以食著地捨之而去。",
    "T24n1463_003:0817a12_3": "此當云何？』",
    "T24n1463_003:0817a12_4": "佛言：『雖手不受，將來著前已是與竟。",
    "T24n1463_003:0817a13_5": "汝等但受之，此即是受食。』",
    "T24n1463_003:0817a13_6": "是名故作受用。",
    "T24n1463_003:0817a14_7": "「不與毘尼合者，法名非法、非法名法，乃至說名非說、非說名說，是名不與毘尼合。",
    "T24n1463_003:0817a16_8": "又復不合者，比丘語諸比丘言：『我不能學此法，何用微細事為？",
    "T24n1463_003:0817a17_9": "大德！",
    "T24n1463_003:0817a17_10": "我亦知此法入毘尼、入修妬路。』",
    "T24n1463_003:0817a18_11": "如是廣應知，是名不合毘尼。",
    "T24n1463_003:0817a18_12": "合毘尼者，如佛所說，此應作此不應作，此犯此非犯，如是不違佛所說，是名合毘尼義。",
    "T24n1463_003:0817a20_13": "「云何名為人養生具？",
    "T24n1463_003:0817a21_14": "眾僧淨人是。",
    "T24n1463_003:0817a21_15": "非人養生具，象駝馬驢牛，能與僧遠致者，名為非人養生具。",
    "T24n1463_003:0817a23_0": "「云何名為食菓？",
    "T24n1463_003:0817a23_1": "爾時王舍城有大長者，此長者大有菓樹。",
    "T24n1463_003:0817a24_2": "長者遣人持菓供養眾僧，語使人言：『汝到寺，當覓跋難陀釋子示菓，行與眾僧。』",
    "T24n1463_003:0817a26_3": "當於爾時，跋難陀出外食，比來頃日已過中，諸比丘竟不得菓食。",
    "T24n1463_003:0817a27_4": "爾時世尊遊蜜蜂林中。",
    "T24n1463_003:0817a28_5": "有一比丘病，須服呵梨勒，諸比丘白佛。",
    "T24n1463_003:0817a29_0": "佛即聽服三菓：呵梨勒、毘醯勒、阿摩勒。",
    "T24n1463_003:0817a29_1": "隨病因緣，若不差，盡形服之。",
    "T24n1463_003:0817b01_2": "又於一時，毘舍佉鹿母外大得菓來，此菓甜美不敢自食，即請佛及僧設食，兼欲與菓供養佛及僧。",
    "T24n1463_003:0817b03_3": "佛眾僧食已起去，毘舍佉鹿母事多怱務忘不行菓。",
    "T24n1463_003:0817b04_4": "去後乃憶，內自思惟：『本所以請佛及僧者，緣有此菓欲用供養。",
    "T24n1463_003:0817b06_5": "云何忘去？』",
    "T24n1463_003:0817b06_6": "即遣人擔菓詣佛及僧。",
    "T24n1463_003:0817b07_7": "僧心中生疑不敢輒受，即便白佛。",
    "T24n1463_003:0817b07_8": "佛言：『當作殘食法食之無咎。』",
    "T24n1463_003:0817b08_9": "僧淨地中忽生菓樹，此樹長大，有枝曲向不淨地中。",
    "T24n1463_003:0817b09_10": "佛語諸比丘：『遣淨人繩擊牽向淨地。』",
    "T24n1463_003:0817b10_11": "後諸比丘心疑：『此菓本在不淨處，今牽在淨處，為得食不？』",
    "T24n1463_003:0817b11_12": "佛言：『若菓落不淨地者不得食，不落者得食。』",
    "T24n1463_003:0817b12_13": "復有菓生不淨地中，但枝及蔓皆向淨地。",
    "T24n1463_003:0817b13_14": "『若落淨地者得食，不落者不得食。』",
    "T24n1463_003:0817b14_15": "又於一時，諸比丘大得種種菓，但人少菓多食不可盡。",
    "T24n1463_003:0817b15_16": "殘者不知何處用？",
    "T24n1463_003:0817b16_17": "白佛。",
    "T24n1463_003:0817b16_18": "佛言：『聽捺破取汁，至初夜得飲。",
    "T24n1463_003:0817b17_0": "若不至初夜、汁味有異成苦酒者，不得飲也。』",
    "T24n1463_003:0817b18_1": "何以故？",
    "T24n1463_003:0817b18_2": "此酒兩已成故。",
    "T24n1463_003:0817b18_3": "有比丘不淨菓而食。",
    "T24n1463_003:0817b19_4": "外道譏慊言：『諸比丘無慈心，此菓有命，云何食生命也？』",
    "T24n1463_003:0817b20_5": "為世慊故，佛即制：『諸比丘！",
    "T24n1463_003:0817b20_6": "菓要淨而食，不淨不得食。",
    "T24n1463_003:0817b21_7": "淨有五種：一火淨；二刀淨；三鳥淨；四菓上自有壞處淨；五却子淨。",
    "T24n1463_003:0817b22_8": "復有七種淨：一却皮淨；二破淨；三爛淨；四萎淨；五刨刮淨；六水所漂淨；七塵土坌淨。",
    "T24n1463_003:0817b24_9": "此是淨法。』",
    "T24n1463_003:0817b26_0": "「爾時世尊在波槃國拘尸那竭城娑羅雙樹間入涅槃。",
    "T24n1463_003:0817b27_1": "諸離車力士五百人等來到佛所，以種種香湯沐浴佛身，先用劫波纏如來身，復用五百張細軟白疊纏之，以酥油香油著鐵棺中，然後安如來身。",
    "T24n1463_003:0817c01_2": "復取種種香木聚積成[卄/積]，復搗種種末香著於[卄/積]上。",
    "T24n1463_003:0817c02_3": "有一力士捉炬火欲然之，諸天即滅不令得然。",
    "T24n1463_003:0817c03_4": "阿那律語諸力士：『汝等不須疲苦，諸天不欲令然。』",
    "T24n1463_003:0817c05_0": "力士即問阿那律言：『諸天何故不欲令然？』",
    "T24n1463_003:0817c05_1": "阿那律言：『諸天欲令摩訶迦葉見如來身。』",
    "T24n1463_003:0817c06_2": "當於爾時，天雨曼陀羅花供養如來。",
    "T24n1463_003:0817c07_3": "有一時阿跋外道從如來邊得一曼陀羅花，持此花向波婆國。",
    "T24n1463_003:0817c09_4": "至波婆國道中，見摩訶迦葉與五百徒眾隨道而行。",
    "T24n1463_003:0817c10_5": "迦葉問言：『從何處來？』",
    "T24n1463_003:0817c10_6": "答言：『從拘尸那竭城來。』",
    "T24n1463_003:0817c11_7": "復問言：『見吾大師如來不？』",
    "T24n1463_003:0817c11_8": "答言：『汝師入涅槃已經七日。",
    "T24n1463_003:0817c12_9": "諸天雨花供養如來，此花是也。』",
    "T24n1463_003:0817c14_0": "「摩訶迦葉悲慘不樂，諸弟子等皆惋轉於地，如失水魚頭著塵土，各各而言：『我等從今永失蔭覆。』",
    "T24n1463_003:0817c16_1": "如是種種說辭非一。",
    "T24n1463_003:0817c16_2": "跋難陀釋子諫諸比丘：『不須愁惱！",
    "T24n1463_003:0817c17_3": "世尊在時禁制非一。",
    "T24n1463_003:0817c17_4": "今入涅槃，我等自由，欲作不作各任其性。",
    "T24n1463_003:0817c18_5": "何須惱也。』",
    "T24n1463_003:0817c19_6": "摩訶迦葉聞此之言倍生悲慘，而復說言：『如來者是論中師子，所說法輪無能壞者。",
    "T24n1463_003:0817c20_7": "復能降伏一切外道，於一切法悉得自在，法王法主。",
    "T24n1463_003:0817c22_8": "如來、應供、正遍知雖入涅槃，其日未久，云何惡人於大眾中無慚愧心發如此言？』",
    "T24n1463_003:0817c23_9": "摩訶迦葉作此惋歎已，與五百比丘向如來所。",
    "T24n1463_003:0817c25_0": "到已語阿難言：『我今欲見如來之身。』",
    "T24n1463_003:0817c25_1": "阿難答言：『如來身者，諸力士等用劫貝及與白疊纏如來身安置棺中，種種香木積聚成[卄/積]。",
    "T24n1463_003:0817c27_2": "云何可見？』",
    "T24n1463_003:0817c28_3": "作是言已，如來神力故雙足出現。",
    "T24n1463_003:0817c28_4": "迦葉看如來足見有垢著，問阿難言：『如來足上何故得爾？』",
    "T24n1463_003:0818a01_5": "阿難言：『有諸女人，如來臨涅槃時悲感戀慕，以頂禮如來足是故垢著。』",
    "T24n1463_003:0818a02_6": "佛現足令迦葉見已，即還不現。",
    "T24n1463_003:0818a03_7": "迦葉遶如來七匝說偈讚歎，火即自燃。",
    "T24n1463_003:0818a04_8": "焚已供養如來竟，迦葉於王舍城耆闍崛山竹林精舍，集五百大阿羅漢語言：『我在波婆國道中聞如來已入涅槃，語五百比丘，皆悲感懊惱。",
    "T24n1463_003:0818a07_9": "跋難陀釋子忽作是言：「如來在世法律切急，如來滅後各任其性。",
    "T24n1463_003:0818a09_10": "何須懊惱。」",
    "T24n1463_003:0818a09_11": "諸外道等若聞此語，當作是言：「諸釋子，世尊在世奉教修行，如來滅後皆已廢捨。」",
    "T24n1463_003:0818a11_12": "我等應當聚集結集經藏使法不絕。』",
    "T24n1463_003:0818a12_13": "諸羅漢答言：『我等集於經藏須於阿難。』",
    "T24n1463_003:0818a13_0": "迦葉答言：『阿難結漏未盡，云何得在此眾？』",
    "T24n1463_003:0818a13_1": "諸羅漢言：『所廢忘處應當問之。』",
    "T24n1463_003:0818a14_2": "迦葉言：『若爾者當作求聽羯磨使入僧中。』",
    "T24n1463_003:0818a15_3": "五百僧坐已，取五部經集為三藏。",
    "T24n1463_003:0818a16_4": "諸經中有說比丘戒律處，集為比丘經。",
    "T24n1463_003:0818a17_5": "諸經中有說戒律與尼戒相應者，集為尼經。",
    "T24n1463_003:0818a18_6": "諸經中乃至與迦絺那相應者，集為迦絺那犍度、諸犍度母經、增一比丘經、比丘尼經，總為毘尼藏。",
    "T24n1463_003:0818a20_7": "諸經中所說，與長阿含相應者，總為長阿含。",
    "T24n1463_003:0818a21_8": "諸經中所說，與中阿含相應者，集為中阿含。",
    "T24n1463_003:0818a22_9": "一二三四乃至十一數增者，集為增一阿含。",
    "T24n1463_003:0818a23_10": "與比丘相應、與比丘尼相應、與帝釋相應、與諸天相應、與梵王相應如是諸經，總為雜阿含。",
    "T24n1463_003:0818a25_11": "若法句、若說義、若波羅延如來所說，從修妬路乃至優波提舍，如是諸經與雜藏相應者，總為雜藏。",
    "T24n1463_003:0818a27_12": "如是五種名為修妬路藏。",
    "T24n1463_003:0818a28_13": "有問分別、無問分別、相攝、相應、處所此五種，名為阿毘曇藏。",
    "T24n1463_003:0818a29_14": "此十五種經集為三藏。",
    "T24n1463_003:0818b02_0": "「阿難偏袒右肩胡跪合掌，白摩訶迦葉言：『親從如來邊聞如是說：「吾滅度後，應集眾僧，捨微細戒。」』",
    "T24n1463_003:0818b04_1": "迦葉還問阿難：『汝親從如來聞如是語，微細戒者，何者是？』",
    "T24n1463_003:0818b05_2": "阿難答言：『當爾之時，為憂苦惱所逼，迷塞遂不及問。』",
    "T24n1463_003:0818b06_3": "迦葉即訶阿難：『汝所語非時。",
    "T24n1463_003:0818b07_4": "先何不問世尊，今乃言不問。』",
    "T24n1463_003:0818b08_0": "「爾時迦葉問諸比丘：『我等宜共思惟此義。",
    "T24n1463_003:0818b08_1": "何等是微細戒？』",
    "T24n1463_003:0818b09_2": "有一比丘說言：『除四事，餘者名微細戒。』",
    "T24n1463_003:0818b10_3": "一一說乃至除九十事，餘名微細戒。",
    "T24n1463_003:0818b11_0": "迦葉說言：『汝等所說皆未與微細戒合。",
    "T24n1463_003:0818b11_1": "隨佛所說當奉行之，佛不說者此莫說也。",
    "T24n1463_003:0818b12_2": "若捨微細戒者，諸外道輩當生謗言：「如來滅後，微細戒諸比丘皆已捨竟。",
    "T24n1463_003:0818b14_3": "瞿曇沙門法如火烟焰，忽生已滅。",
    "T24n1463_003:0818b15_4": "若捨微細戒者，但持四重餘者皆捨。",
    "T24n1463_003:0818b16_5": "若持四重，何名沙門？」",
    "T24n1463_003:0818b16_6": "以是義故，尊者迦葉責阿難七事。",
    "T24n1463_003:0818b17_7": "因阿難為女人求出家中，彼有九事讁阿難。",
    "T24n1463_003:0818b18_8": "一者若女人不出家者，諸檀越等常應各各器盛食，在道側胡跪授與沙門。",
    "T24n1463_003:0818b20_9": "二者若女人不出家者，諸檀越等常應與衣服臥具逆於道中求沙門受用。",
    "T24n1463_003:0818b21_10": "三者若女人不出家者，諸檀越等常應乘象馬車乘在於道側以五體投地求沙門蹈而過。",
    "T24n1463_003:0818b23_11": "四者若女人不出家者，諸檀越輩常應在於路中以髮布地求沙門蹈而過。",
    "T24n1463_003:0818b25_12": "五者若女人不出家者，諸檀越輩常應恭敬心請諸沙門至舍供養。",
    "T24n1463_003:0818b27_13": "六者若女人不出家者，諸檀越輩見諸沙門常應恭敬心淨掃其地脫體上衣布地令沙門坐。",
    "T24n1463_003:0818b29_14": "七者若女人不出家者，諸檀越輩常應脫體上衣拂比丘足上塵。",
    "T24n1463_003:0818c01_15": "八者若女人不出家者，諸檀越輩常應舒髮掃比丘足上塵。",
    "T24n1463_003:0818c03_16": "九者若女人不出家者，沙門威德過於日月，況諸外道豈能正視於沙門乎。",
    "T24n1463_003:0818c04_17": "十者若女人不出家者，佛之正法應住千年。",
    "T24n1463_003:0818c05_18": "今減五百年，一百年中得堅固解脫、一百年中得堅固定、一百年中得堅固持戒、一百年中得堅固多聞、一百年中得堅固布施、初百歲中有解脫堅固法。』",
    "T24n1463_003:0818c10_0": "「『安住於此中，　　悉能達解義，　　第二百歲中，　　復有堅固定；　　第三百歲中，　　持戒亦不毀；　　第四百歲中，　　有能多聞者；　　第五百歲中，　　復有能布施。",
    "T24n1463_003:0818c15_0": "　　從是如來法，　　念念中漸減，　　如車輪轉已，　　隨轉時有盡。",
    "T24n1463_003:0818c17_0": "　　正法所以隱，　　阿難之愆咎，　　為女人出家，　　勸請調御師。",
    "T24n1463_003:0818c19_0": "　　正法應住世，　　滿足於千年，　　五百已損減，　　餘者悉如本。",
    "T24n1463_003:0818c21_0": "　　是故五百歲，　　五法興於世，　　解脫定持戒，　　多聞及布施。』」",
    "T24n1463_003:0818c23_0": "毘尼母經卷第三"
}