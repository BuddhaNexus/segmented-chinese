{
    "T15n0623_001:0346b05_0": "佛說如來獨證自誓三昧經",
    "T15n0623_001:0346b07_0": "西晉月氏三藏竺法護譯",
    "T15n0623_001:0346b08_0": "聞如是：一時佛遊於句潭彌國大叢樹間交露精舍，所止道場名曰獨證自誓三昧。",
    "T15n0623_001:0346b09_1": "初始得佛光景甚明，自然靈瑞寶蓮華座，其花清香明徹十方，華有千葉，一一葉上有化菩薩，接侍庠序玄處虛空，各從其位五體投地，各繞千匝，當前恭立，俱發洪音歎未曾有：「唯然世尊！",
    "T15n0623_001:0346b14_2": "我等自於本剎見有化靈瑞之樹，其樹初生光照恒沙諸佛國土，樹出洪音，其聲清淨哀雅慈和暢入眾心，聞者踊躍，具足平等興大乘行，六度無極三十七品備悉佛事。」",
    "T15n0623_001:0346b17_3": "爾時恒沙世界，一一如來各遣菩薩，宣揚道教光顯大乘，告其菩薩曰：「汝等從此佛二度如恒沙等剎，有佛土名曰沙呵(漢言忍界)，其佛名能仁如來、無所著、至真、過四道不受、平等覺，以法律神足佛言教作佛事。」",
    "T15n0623_001:0346b22_4": "一一如來手執千葉蓮華，授其菩薩而告之曰：「汝持吾名致敬無量，欣承正士功成志就道體備足，降神五濁為眾重任，超次趠第在彌勒前，弘慈六度普濟群生，興居輕利道教勝常。",
    "T15n0623_001:0346b26_5": "今致此華成法供養，願使一切普會道場。」",
    "T15n0623_001:0346b27_6": "彼諸菩薩承佛威神，各從其剎忽然不現，潛定寂靜入觀三昧，須臾之間俱到忍界。",
    "T15n0623_001:0346b29_7": "各離其坐，端嚴恭立，歸崇聖化五體投地，退繞七匝却住本位，神足玄處威儀肅然，法服正齊俱發洪音，前白佛言：「我等世尊本土如來致敬無量，欣承功成志就道體備足，降神五濁為眾重任，超次趠第在彌勒前，弘慈六度普濟群生，興居輕利道教勝常。",
    "T15n0623_001:0346c06_8": "今贈此華成法供養，願使一切普會道場。」",
    "T15n0623_001:0346c07_9": "佛言：「善哉正士！",
    "T15n0623_001:0346c07_10": "欣承彼諸如來慧教不惓三昧通暢，法身空淨智明弘備此彼等一。",
    "T15n0623_001:0346c09_11": "敬嘉所聞，光慶無量。」",
    "T15n0623_001:0346c09_12": "爾時能仁如來手受此華欣然而笑，光從口出，普照十方恒沙無量諸佛世界，便以此華等散恒沙無量諸佛；恒沙無量諸佛亦以光明普洞通徹恒沙世界。",
    "T15n0623_001:0346c13_13": "一一眾生蒙佛慈光，皆得慧觀達識宿命。",
    "T15n0623_001:0346c14_14": "展轉相照照下地獄，三惡八難、天堂人中盡蒙慈光皆得解脫，百千眾生盡同一意，普發無上正真道心。",
    "T15n0623_001:0346c16_15": "其光尋還繞身三匝，滅於頂上。",
    "T15n0623_001:0346c17_16": "爾時恒沙等諸佛，盡通相見諸佛威神，普使眾生普得見佛，現變畢竟廓如常故。",
    "T15n0623_001:0346c18_17": "於時坐中有菩薩名曰賢儒，即於佛前以偈歎曰：「妙哉大聖化，　　愍哀群萌類，　從無央數劫，　　積功累德行。",
    "T15n0623_001:0346c22_0": "　一一功德行，　　有若干百千，　百福成一相，　　願禮三界尊。",
    "T15n0623_001:0346c24_0": "　妙哉大聖化，　　慈慧無有邊，　道教清且貴，　　釋師天中天。",
    "T15n0623_001:0346c26_0": "　大智高無上，　　法船濟群生，　聖慧淨無量，　　願禮無上尊。",
    "T15n0623_001:0346c28_0": "　妙哉大聖化，　　慈光潤恒沙，　愚冥永已除，　　迷悟及濁清。",
    "T15n0623_001:0347a01_0": "　惠澤隨時宜，　　善權接群黎，　法橋度一切，　　願禮三界尊。」",
    "T15n0623_001:0347a03_0": "於是聖師告賢儒曰：「諸佛法笑有三因緣。",
    "T15n0623_001:0347a03_1": "何謂為三？",
    "T15n0623_001:0347a04_2": "薩云若智深遠微妙，明暢三世達眾生原，三乘趣向各有本行根信具足。",
    "T15n0623_001:0347a05_3": "或有菩薩志在弘誓，被大德鎧為眾重任，斷所趣向為世橋梁，專擢六度不捨一切，道住漸著勇猛精進，布施無想、戒忍護行、禪定不亂、慧智清明向不退轉。",
    "T15n0623_001:0347a09_4": "是等，賢儒，佛眼悉見，一一授決。",
    "T15n0623_001:0347a10_5": "非但一佛授其人決，十方現在諸佛皆授其決。",
    "T15n0623_001:0347a11_6": "是一因緣。",
    "T15n0623_001:0347a11_7": "復次賢儒！",
    "T15n0623_001:0347a11_8": "若有菩薩向阿惟顏，積殖德本具足聖慧，供養恒沙無量諸佛，一一受決，決決相明明淨佛土，等潤群生普同一行。",
    "T15n0623_001:0347a14_9": "招來諸佛賢聖大仁，於四駃流為大法船，竭六欲海、枯十二門，入五道、淨五眼，凝神玄寂，處兜術宮集諸菩薩達士正士，淨三界行講不退輪。",
    "T15n0623_001:0347a17_10": "十方現在諸佛於八部眾，皆共嗟歎如此菩薩，稱揚其德，言：『當降神作佛不久，十方眾生普得解脫。』",
    "T15n0623_001:0347a19_11": "是二因緣。",
    "T15n0623_001:0347a19_12": "復次賢儒！",
    "T15n0623_001:0347a20_13": "若有菩薩，於兜術宮畢彼天壽當下降神，便入究竟廣現三昧。",
    "T15n0623_001:0347a21_14": "淨居諸天普觀三千大千之剎，國邑寬大眾生軟和，剎利梵志長者居士，何城何邑百億之中，有道有德清淨淳淑仁和慈慧。",
    "T15n0623_001:0347a24_15": "轉輪聖王正處天竺，議集降神諸天翼從。",
    "T15n0623_001:0347a25_16": "現居宮中侍女宿衛，現學盡俗觀四非常，淨居天子勸進出家，入山研精坐貝多樹，去髮自誓作比丘像，修先佛法，以法為師、淨居為證，一夜三達降魔官屬具足佛事。",
    "T15n0623_001:0347a29_17": "靈瑞之樹普出恒沙諸佛世界，一一如來於其剎土八部眾中，嗟歎坐樹菩薩功德。",
    "T15n0623_001:0347b02_0": "如此各各遣其土菩薩往贈華，致敬讚揚大乘。",
    "T15n0623_001:0347b03_1": "如此，賢儒！",
    "T15n0623_001:0347b03_2": "十方現在諸佛皆共知之，善慶眾生普會道場。",
    "T15n0623_001:0347b04_3": "是三因緣。",
    "T15n0623_001:0347b04_4": "是等菩薩來者，皆是如來本因緣人，因此說法皆當逮得無所從生，或向童真、或向了生、向阿惟顏者，故如來一一授決分明具足。",
    "T15n0623_001:0347b07_5": "當知正士！",
    "T15n0623_001:0347b07_6": "佛不妄笑。」",
    "T15n0623_001:0347b08_7": "說是語時，七十億那術菩薩得童真位；六十億那術菩薩得了生位；三十億那術菩薩得阿惟顏；百千億比丘得阿羅漢；九十億那術人皆得道迹；三界諸天普得法眼。",
    "T15n0623_001:0347b11_8": "於是聖師而作頌曰：「法界一切空，　　色身清淨真，　總持度無極，　　三昧無有因。",
    "T15n0623_001:0347b15_0": "　佛界亦不空，　　慧淨亦不有，　哀世表微笑，　　正士宜速受。」",
    "T15n0623_001:0347b17_0": "於是座中有眼見光賢菩薩，即起正衣服，偏露右臂下右膝，長跪叉手前白聖師：「願有所問。",
    "T15n0623_001:0347b19_1": "唯聖師以無量慧照釋未聞。」",
    "T15n0623_001:0347b19_2": "答曰：「善哉！",
    "T15n0623_001:0347b20_3": "恣汝所問。",
    "T15n0623_001:0347b20_4": "今當為汝具敷大要。」",
    "T15n0623_001:0347b20_5": "眼見光賢菩薩曰：「何謂正士出家具足道證至薩云若？」",
    "T15n0623_001:0347b22_6": "於是聖師告曰：「正士！",
    "T15n0623_001:0347b22_7": "善聽著意。",
    "T15n0623_001:0347b22_8": "諸佛出家要有起發，端坐思閑玄靜通微。",
    "T15n0623_001:0347b23_9": "夫專精念道分有所感，應感者淨居天子梵王自在，便勅帝釋化四非常老病死像，因此說證離欲苦難念道清淨，當處山澤研精行禪。",
    "T15n0623_001:0347b26_10": "此意方興，四王已下給侍所當詣貝多樹，憶念先佛出家之法，以法為師、天梵為證，信根內固，宿習六度三十七品具足佛事忽然自悟，帝釋便下剃刀授手。",
    "T15n0623_001:0347c01_11": "於是菩薩左手執髮、右手持刀，心自念言：『刈習苦垢植無著根，斷不退流通泥洹原。』",
    "T15n0623_001:0347c03_12": "發意已來常得去家，堅固之志心無懈惓深不退轉，信證具足意思分明。",
    "T15n0623_001:0347c04_13": "刀未近髮忽便自墮，肉髻自然。",
    "T15n0623_001:0347c05_14": "補處菩薩心念：『先佛出家去髮，應有袈裟法服撿心。』",
    "T15n0623_001:0347c06_15": "方興此念，淨居天子即授淨素天繒自然袈裟。",
    "T15n0623_001:0347c07_16": "菩薩受已，被之於體法服齊正。",
    "T15n0623_001:0347c08_17": "於是恒沙無量世界諸佛盡通相見，各送袈裟授與菩薩。",
    "T15n0623_001:0347c09_18": "菩薩即受，彼此諸佛普現威神，盡令諸佛所送袈裟合成一服，名曰薩披佛頭震越。",
    "T15n0623_001:0347c11_19": "此衣今在梵天。",
    "T15n0623_001:0347c12_0": "所以端坐六年以畢宿緣，六年後夜戒證方現。",
    "T15n0623_001:0347c13_1": "何謂戒證？",
    "T15n0623_001:0347c13_2": "志在閑寂山澤受法，神真操遠持戒行道，不惜壽命棄捐身體，齊等萬物不求利養，守空行寂常觀淨法，慈悲喜護四等四恩，具無蓋哀明釋四禪，無瑕無穢無黠念，不從他人法，於佛法中得泥洹道。",
    "T15n0623_001:0347c17_3": "是為真戒沙門。」",
    "T15n0623_001:0347c18_4": "佛告：「正士禁戒無形不著三界，無識無吾、無我無人、無命無意、無名無種、無化無數無作、無所從來無所從去、無形無滅、無身無犯、無口無言、無心無念、無世事無計無事無所住、亦無有戒無有惑、無所念無敗壞，是名禁戒。",
    "T15n0623_001:0347c23_5": "佛禁戒無瑕穢亦無著戒者，無瞋無恚安定清淨，就度世道如是為持戒，不受身形不受壽命亦不樂五道，悉曉人於佛法中，是為持戒。",
    "T15n0623_001:0347c26_6": "亦不在中亦不在邊，亦不著亦不轉，譬如虛空中風，是為持戒菩薩。",
    "T15n0623_001:0347c27_7": "正士初坐樹下淨始戒證，棄欲苦本、捨分散意，意無起想，不動想、不傲想、不我想、不彼想、不中想、不彼此想、不中外想、無道想、無俗想、無滅想。",
    "T15n0623_001:0348a02_8": "滅無想無、無無想想、無無無想、盡無盡想。",
    "T15n0623_001:0348a03_9": "如是正士樹下立證，淨本千八百戒。",
    "T15n0623_001:0348a03_10": "此數始訖，金剛之座忽然從地裂而出，第六魔宮而大傾動，三界諸天不安本位，皆共俱下詣貝多樹，供侍所當。",
    "T15n0623_001:0348a06_11": "恒沙世界忽有洪音，洪音之中云：『坐樹菩薩是夜啟證。』",
    "T15n0623_001:0348a07_12": "眾生各各皆聞皆見如是正士。",
    "T15n0623_001:0348a08_13": "是為菩薩具足戒證成薩云若，三達六通、三十七品、十八不共、十力、四無所畏一切普具。",
    "T15n0623_001:0348a10_14": "三千世界六反震動，功德降魔光明普照，恒沙世界眾生蒙此慈光一時得安，普發無上正真道意。」",
    "T15n0623_001:0348a12_15": "佛說是時，八百比丘得阿羅漢；三萬天人皆得法眼；三千人得阿那含；賢儒正士等逮無所從生。",
    "T15n0623_001:0348a15_0": "於是聖師告賢儒曰：「昔吾一時遊句潭彌國。",
    "T15n0623_001:0348a16_0": "爾時天魔部黨忽與眷屬來入大眾，作異被服與眾同處，動共諍訟更相誹謗兩頭謳合，生死比丘不閑道體，恚心忿惱，各自離群馳散。",
    "T15n0623_001:0348a18_1": "羅漢真人各之山林。",
    "T15n0623_001:0348a19_2": "爾時，賢儒！",
    "T15n0623_001:0348a19_3": "夏三月已過歲暮已至，當鉢和蘭，十四日夜明星出時，惟勅阿難鳴揵搥、布草蓐，惟與阿難共受歲。",
    "T15n0623_001:0348a21_4": "爾時淨居天子於虛空中白佛：『世尊！",
    "T15n0623_001:0348a22_5": "今比丘眾各共分散。",
    "T15n0623_001:0348a23_6": "今佛受歲何其獨自？』",
    "T15n0623_001:0348a23_7": "佛告天子：『昔吾出家以汝為證，詣貝多樹汝復為證，今我受歲汝復為證。",
    "T15n0623_001:0348a25_8": "於閻浮利回周三千，無量世界多薩阿竭成薩云若。",
    "T15n0623_001:0348a26_9": "凡從得佛至于泥曰，汝為三證明體具足。",
    "T15n0623_001:0348a27_10": "當知天子！",
    "T15n0623_001:0348a27_11": "多薩阿竭道慧神通獨步三界由復須證，而況一切凡為道者可無師乎？』",
    "T15n0623_001:0348a29_12": "又告淨居：『末世多人志在清白，道心貞明不樂世俗，隱處山林審有去家堅固之志。",
    "T15n0623_001:0348b02_13": "若無師友，當如摩訶迦葉出家之法，遠欲欲捨為證、遠俗俗捨為證、遠名譽譽捨為證、遠形法忘形為證、遠內外求捨求為證。",
    "T15n0623_001:0348b05_14": "如是等，天子！",
    "T15n0623_001:0348b05_15": "摩訶迦葉以此五證，便下鬚髮被袈裟，師自然法，淨感十方諸佛，求哀自陳：「仰惟三界諸天。」",
    "T15n0623_001:0348b07_16": "自陳如此，此三證分明，便成比丘，專行十二頭陀，一一堅固無起想證。",
    "T15n0623_001:0348b10_0": "「『爾時迦葉即於樹下具五神通，末後見佛六通即備。",
    "T15n0623_001:0348b11_1": "如是天子！",
    "T15n0623_001:0348b11_2": "末世比丘善思此法，莫自貢高求名毀眾以望供養，亦不可以苟有此法背眾不師於師。",
    "T15n0623_001:0348b13_3": "此法謂都無比丘眾，可為師者慕行此法。",
    "T15n0623_001:0348b14_4": "若有僧者當求僧為證，佛法眾此三寶等於如來，故多薩阿竭稱明律比丘僧眾以為上頭。",
    "T15n0623_001:0348b16_5": "當知天子！",
    "T15n0623_001:0348b16_6": "比丘僧中畢有三乘。』",
    "T15n0623_001:0348b17_7": "說是語時，淨居天子及八部眾聞經歡喜，作禮而去。」",
    "T15n0623_001:0348b19_0": "佛說如來獨證自誓三昧經"
}