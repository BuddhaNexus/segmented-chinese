{
    "T12n0338_001:0089b23_0": "佛說離垢施女經",
    "T12n0338_001:0089b25_0": "西晉月氏國三藏竺法護譯",
    "T12n0338_001:0089b26_0": "聞如是：一時佛在舍衛國祇樹給孤獨園，與大比丘眾俱，比丘千人皆阿羅漢——諸漏已盡逮得已辦，無復塵垢而得自在，棄捐重擔逮得己利，盡除終始諸所結縛，度以聰慧通達明智悉為仁賢，猶如大龍心得自在——其大人賢者阿難；菩薩萬人，皆成大阿羅漢——皆一切聖達神通己暢，悉不退轉法輪——菩薩其名：寶光菩薩、智積菩薩、名首菩薩、辯積菩薩、首咸菩薩、光世音菩薩、賢首菩薩，喜王菩薩、行無思議脫門菩薩、念諸法無蓋菩薩、慈氏菩薩、入志性菩薩、棄諸惡趣菩薩、除眾憂冥菩薩、超欲無虛迹菩薩、無虛見菩薩、德寶校飾菩薩、金寶曜首菩薩、捨諸蓋菩薩、無害心菩薩，如是等菩薩具足萬人。",
    "T12n0338_001:0089c10_1": "爾時賢者舍利弗、大目揵連、大迦葉、須菩提、邠耨文陀弗、離越、阿那律、阿難等，溥首童真、不虛見、寶英、棄諸惡趣、棄諸陰蓋、光世音、辯積、超度無虛迹。",
    "T12n0338_001:0089c14_2": "時此八菩薩及八弟子，明旦著衣持鉢入城分衛，斯等俱行相與共議各各發願。",
    "T12n0338_001:0089c16_3": "舍利弗曰：「當如是像三昧正受入城分衛，令其中人普使一切聞四聖諦。」",
    "T12n0338_001:0089c17_4": "大目連曰：「願城中人皆使一切無有須臾興施魔事。」",
    "T12n0338_001:0089c18_5": "大迦葉曰：「願城中人施我食者，一切皆使得無盡福至無為度。」",
    "T12n0338_001:0089c20_6": "須菩提曰：「願城中人敢覩光明，以是緣報，皆得生天及在人間，然後逮得無為之法。」",
    "T12n0338_001:0089c22_7": "邠耨曰：「願其城中諸外異學梵志長者，悉得正見。」",
    "T12n0338_001:0089c23_8": "離越曰：「願其城中一切眾人無有罪殃，悉獲安隱。」",
    "T12n0338_001:0089c24_9": "阿那律曰：「願其城中一切眾人悉得天眼。」",
    "T12n0338_001:0089c25_10": "阿難曰：「願其城中一切眾人，悉使識念往古所可曾聞經法。」",
    "T12n0338_001:0089c27_0": "文殊師利曰：「化其城中門戶窓牖重閣精舍器物瓔珞樹木枝葉華實衣服之飾，皆使宣出空、無相、無願、無所逮，得不起不滅，無有放逸，無所著聲，無有形類，無吾我聲。」",
    "T12n0338_001:0090a01_1": "無虛見曰：「化其城中一切人民男女大小目所覩者，悉見佛形，至後究竟，逮得無上正真之道。」",
    "T12n0338_001:0090a03_2": "寶英曰：「化其城中一切居家所有諸藏，皆滿眾寶。」",
    "T12n0338_001:0090a04_3": "棄諸惡趣曰：「化其城中所居眾民，敢有犯作地獄之罪，現在之法，使罪微輕，忽然虛盡。」",
    "T12n0338_001:0090a07_0": "棄諸陰蓋曰：「化其城中人棄捐五蓋，不使增長。」",
    "T12n0338_001:0090a08_1": "光世音曰：「化其中人閉牢獄者使得解脫，諸有繫囚令得解散，諸恐懼者得無所畏。」",
    "T12n0338_001:0090a10_0": "辯積曰：「化其中人敢見我等皆得辯才，使諸伎樂轉共談語。」",
    "T12n0338_001:0090a11_1": "超度無虛迹曰：「令其中人吾等目見，皆使究竟至於無上正真之道。」",
    "T12n0338_001:0090a12_2": "時八菩薩、八大弟子，各各如是悉共議已，到其城門。",
    "T12n0338_001:0090a14_3": "于時城中王波斯匿，有女名曰維摩羅達(晉言離垢施)，厥年十二，端正殊妙，見者咸悅，第一潔白，色如妙華。",
    "T12n0338_001:0090a16_4": "於月八日明星之時，與五百侍女平旦乘駕，五百梵志皆從其後，出行遊觀，而詣祠壇，欲大祠祀。",
    "T12n0338_001:0090a18_5": "時諸梵志遙見比丘，心中念言以為不吉。",
    "T12n0338_001:0090a19_6": "諸梵志中有一梵志，年尊老耄，名曰梵天，謂離垢施女：「當知今日不祥，見諸比丘住於城門。",
    "T12n0338_001:0090a21_7": "止！",
    "T12n0338_001:0090a21_8": "不須出，當還入城。",
    "T12n0338_001:0090a22_9": "見此等輩，求諸利義必不如意。」",
    "T12n0338_001:0090a23_0": "時離垢施女，則為梵志，而說頌曰：「斯等志行，　　教化功德，　　於諸祠祀，　為最吉安。",
    "T12n0338_001:0090a25_1": "　　梵志若能，　　供養此等，　一切吉利，　　終無有異。",
    "T12n0338_001:0090a26_2": "　　則以梵戒，　調定憺怕，　　越度諸惡，　　無穢眾塵。",
    "T12n0338_001:0090a28_0": "　此等所行，　　為上良醫，　　慰勞療治，　眾生久疾，　　是無瑕穢，　　第一師則。",
    "T12n0338_001:0090b01_0": "　為無數人，　　去眾惡事，　　於諸四見，　為已鮮明。",
    "T12n0338_001:0090b02_1": "　　梵志卿來，　　值上清淨，　佛在世間，　　最勝法王。",
    "T12n0338_001:0090b03_2": "　　斯等是子，　羅漢成就，　　今諸菩薩，　　為最尊師。",
    "T12n0338_001:0090b05_0": "　孰有智者，　　而捨之去？",
    "T12n0338_001:0090b05_1": "　　兩足之尊，　上福之田，　　欲得生天，　　施此眾祐。",
    "T12n0338_001:0090b07_0": "　若惠與者，　　果報無量，　　所可遊處，　終不損耗。",
    "T12n0338_001:0090b08_1": "　　順斯等教，　　具足相好，　是善福田，　　志性清淨。",
    "T12n0338_001:0090b09_2": "　　假使梵志，　發歡悅心，　　則當逮得，　　安隱離俗。",
    "T12n0338_001:0090b11_0": "　遵修道教，　　志未曾亂，　　而行分衛，　常觀精進。",
    "T12n0338_001:0090b12_1": "　　所可遊居，　　善護諸根，　諸根寂定，　　斯眾如海。",
    "T12n0338_001:0090b13_2": "　　江海之水，　尚可升量，　　十方土地，　　亦可步度。",
    "T12n0338_001:0090b15_0": "　若有布施，　　人中之王，　　一切所行，　不可稱量。",
    "T12n0338_001:0090b16_1": "　　劫燒之時，　　須彌山壞，　江海枯竭，　　及所有地。",
    "T12n0338_001:0090b17_2": "　　其有奉施，　眾人尊王，　　劫雖被災，　　福不可燒。」",
    "T12n0338_001:0090b19_0": "於是梵志，為離垢施而報頌曰：「無得自恣，　　從愚戇心。",
    "T12n0338_001:0090b20_1": "　　莫祠祀時，　願樂比丘。",
    "T12n0338_001:0090b21_2": "　　斯等髠頭，　　而被袈裟，　若志安解，　　不習此黨。",
    "T12n0338_001:0090b22_3": "　　恐女父母，　不以歡悅，　　吾等當啟，　　於大明王。",
    "T12n0338_001:0090b24_0": "　女所祠祀，　　則亦不祥。",
    "T12n0338_001:0090b24_1": "　　善哉尊女，　莫受比丘。」",
    "T12n0338_001:0090b26_0": "於是離垢施，以偈報梵志曰：「若墮惡趣，　　生死之難，　　雖有父母，　不能救濟。",
    "T12n0338_001:0090b28_1": "　　亦無餘人，　　及財神呪，　獨斯等類，　　乃能救脫。",
    "T12n0338_001:0090b29_2": "　　吾棄捐身，　散在四方，　　欽樂愛敬，　　自歸於佛。",
    "T12n0338_001:0090c02_0": "　終不希望，　　餘人之救，　　唯當依附，　三尊寶耳。",
    "T12n0338_001:0090c03_1": "　　譬如失目，　　而瞻明鏡。",
    "T12n0338_001:0090c04_0": "　外道異學，　　若斯無益。",
    "T12n0338_001:0090c04_1": "　　梵志猶如，　須彌山燒。",
    "T12n0338_001:0090c05_2": "　　博聞如是，　　力脫為要。",
    "T12n0338_001:0090c06_0": "　未曾乏少，　　於博聞慧，　　所可聞者，　悉為備具。",
    "T12n0338_001:0090c07_1": "　　若能聽聞，　　即奉行者，　此乃為持，　　一切難及。」",
    "T12n0338_001:0090c09_0": "於是梵志謂離垢施女：「初未曾見於尊佛及比丘眾，從何因緣而生歡悅？」",
    "T12n0338_001:0090c10_1": "女即答曰：「梵志！",
    "T12n0338_001:0090c11_2": "欲知？",
    "T12n0338_001:0090c11_3": "我初生時，母以我著金寶床上，上虛空中五百天子而共飛行，我適見之；以無數事歎佛功德及法聖眾，適聞音聲。",
    "T12n0338_001:0090c13_4": "時於眾中有一天子，初未曾見如來至真，問諸天子：『所歎如來，德何所類？』",
    "T12n0338_001:0090c15_5": "時諸天子察我心念，志懷篤信，即說此偈，而讚歎佛：「『頭髮紺青色，　　淨好而右旋，　　如水百葉蓮；　　猶月滿盛明；　　白毛眉中迴，　　猶如雪之光；　　勝眼如青蓮，　　若蜂中之王；　　人中尊師子，　　脣像若赤朱，　　眉睫甚細妙，　　平正而善姝，　　廣長舌覆面，　　乃至於髮際。",
    "T12n0338_001:0090c24_0": "　　其教清和悅，　　充可智者意，　　其聲如鐘鼓，　　箜篌笳笛笙，　　其音和且雅，　　猶如琴瑟箏，　　哀鸞真陀樂。",
    "T12n0338_001:0090c27_1": "　　鸎鳥及鵾雞，　　赤[此/束]鳴於林，　　最勝音超彼，　　辭若師子吼，　　妙聲壞眾病。",
    "T12n0338_001:0091a01_0": "　　已離諸垢穢，　　言誠斷諸見，　　行遊若坐眾，　　聞者悉解釋。",
    "T12n0338_001:0091a03_0": "　　所言無缺漏，　　可悅一切人，　　勝己捨中邊，　　猶如寂滅度。",
    "T12n0338_001:0091a05_0": "　　言辭無慢恣，　　形體甚奇妙，　　辭質無諂飾，　　皆為眾說行。",
    "T12n0338_001:0091a07_0": "　　如集華為鬘，　　佛慧音如是。",
    "T12n0338_001:0091a08_0": "　　諸念悉豐滿，　　勝臂過於膝，　　其掌正且均，　　手指纖長好。",
    "T12n0338_001:0091a10_0": "　　巍巍身堅固，　　寶容若紫金，　　佛體顯如日，　　遠現悉聞音。",
    "T12n0338_001:0091a12_0": "　　毛軟亦紺色，　　一一生上旋，　　傭髀猶龍象，　　而膝平博好。",
    "T12n0338_001:0091a14_0": "　　安平足如畫，　　於下生相輪，　　稱佛德如是。』",
    "T12n0338_001:0091a15_1": "　　我時粗聽聞，　　在世無所慕，　　度於諸有處，　　大哀上良醫，　　救濟眾生務，　　斷除諸繫縛，　　無著如蓮華。",
    "T12n0338_001:0091a19_0": "　　梵志我從天，　　聞歎佛若此。」",
    "T12n0338_001:0091a20_0": "離垢施女謂梵志：「我從諸天聞如是比歎佛功德，從是以來不自識念而復睡眠，亦復無有婬怒愚癡危害之想；從是以來不自識念貪著父母兄弟姊妹親屬知識，亦不愛念瓔珞衣服及身壽命，國城遊觀；唯獨恭恪，念佛大聖。",
    "T12n0338_001:0091a25_1": "梵志！",
    "T12n0338_001:0091a25_2": "當知，以是之故，如來所在廣說經法，吾悉聽之，不失一句義理嚴妙。",
    "T12n0338_001:0091a27_0": "我常晝夜恒觀覩佛，無不見時。",
    "T12n0338_001:0091a27_1": "吾以晝夜見佛正覺，欲聽聞法，奉敬聖眾，而無厭極。」",
    "T12n0338_001:0091a28_2": "時離垢施，嗟歎於佛、聖眾之德。",
    "T12n0338_001:0091a29_3": "梵天、梵志、五百群眾，聞之欣然，皆發無上正真道意。",
    "T12n0338_001:0091b01_4": "女即下車，趣諸菩薩及大弟子，普為稽首，一一禮足，一心恭恪，而叉手住。",
    "T12n0338_001:0091b03_5": "時舍利弗，觀離垢施女。",
    "T12n0338_001:0091b04_0": "離垢施女問舍利弗：「唯賢者！",
    "T12n0338_001:0091b04_1": "為女人身處於二識，塵欲如火，多有放逸，所可好憙，心不順念，不志解脫，而自放逸。",
    "T12n0338_001:0091b06_2": "善哉，賢者！",
    "T12n0338_001:0091b06_3": "唯為我等如應說法，哀矜長夜，安隱無難。」",
    "T12n0338_001:0091b07_4": "說於此語適欲竟時，王波斯匿與諸群臣，尋到彼間。",
    "T12n0338_001:0091b09_0": "王聞斯言，謂離垢施女：「遺習樂，何故勤勞、顏色憔悴而遊此間？",
    "T12n0338_001:0091b10_1": "從生以來未曾步行，初不眠寐，卒發心行，而不戲樂，無以自娛。」",
    "T12n0338_001:0091b11_2": "於是王波斯匿，為離垢施而說頌曰：「顏貌淨妙，　　猶天玉女，　　瓔珞儀式，　香熏衣服。",
    "T12n0338_001:0091b14_3": "　　如今女身，　　何所患厭？",
    "T12n0338_001:0091b15_0": "　汝既無有，　　睡眠之懈，　　處在國土，　倉庫盈富。",
    "T12n0338_001:0091b16_1": "　　女之父母，　　常得自由，　何所不樂，　　今得自在？",
    "T12n0338_001:0091b17_2": "　　其心何故，　不好在家？",
    "T12n0338_001:0091b18_3": "　　又女父母，　　而相可悅，　一切眾人，　　之所恭敬。",
    "T12n0338_001:0091b19_4": "　　何故不樂，　遊坐此間？",
    "T12n0338_001:0091b20_5": "　　若干瓔珞，　　自嚴其身，　汝豈聞耶，　　若見之乎？",
    "T12n0338_001:0091b21_6": "　　所以恐怖，　心懷懈倦。",
    "T12n0338_001:0091b22_7": "　　女當為吾，　　宣暢此意。",
    "T12n0338_001:0091b23_0": "　今女所誓，　　欲求何願？」",
    "T12n0338_001:0091b24_0": "時離垢施，則為父王而說頌曰：「大王不覺，　　生死之難，　　諸陰之患，　危脆之身，　　貪欲之想，　　所行如化，　人命在世，　　不住須臾。",
    "T12n0338_001:0091b27_1": "　　大父當了，　我處毒蛇，　　安得睡眠，　　及諸所欲？",
    "T12n0338_001:0091b29_0": "　於今計此，　　四毒之蛇，　　心自念言：『何所悅樂？",
    "T12n0338_001:0091c01_1": "　　為諸讎敵，　　所見逼迫，　處在眾苦，　　云何得安？",
    "T12n0338_001:0091c02_2": "　　塵勞之怨，　所見唐突，　　吾當云何，　　遊於娛樂？",
    "T12n0338_001:0091c04_0": "　墮毒中者，　　誰得睡眠？",
    "T12n0338_001:0091c04_1": "　　未捨怨家，　云何歡喜？",
    "T12n0338_001:0091c05_2": "　　墮大坑塹，　　何所恃怙？』",
    "T12n0338_001:0091c06_0": "　尊王當知，　　處世如是。",
    "T12n0338_001:0091c06_1": "　　如今覩察，　最勝自在，　　尋時發心，　　令我得佛。",
    "T12n0338_001:0091c08_0": "　王聽我言：　　『未曾見聞，　　為菩薩者，　而懷放逸；　　畏於弊獸，　　而馳迸走；　讎敵執杖，　　舉刀逐人；　　而復飢渴，　入於空聚。",
    "T12n0338_001:0091c11_1": "　　畏生死賊，　　誰當樂者？』",
    "T12n0338_001:0091c12_0": "「今此畫篋身，　　計之亦如是，　而常懷受斯，　　依獸四害蛇。",
    "T12n0338_001:0091c14_0": "　無量之陰蓋，　　怨賊之患難，　孰樂於曠野，　　畏懼之境界？」",
    "T12n0338_001:0091c16_0": "於是離垢施謂舍利弗：「唯問，賢者！",
    "T12n0338_001:0091c16_1": "智慧之事，當以答我。",
    "T12n0338_001:0091c17_2": "所言智慧，歎於耆年，智慧最尊。",
    "T12n0338_001:0091c18_0": "其智慧者，為有為乎？",
    "T12n0338_001:0091c18_1": "若無為耶？",
    "T12n0338_001:0091c18_2": "假使有為，則為起生滅壞之事，虛偽之法。",
    "T12n0338_001:0091c19_3": "設無為者，離於三相，以是之故，為無所起。",
    "T12n0338_001:0091c20_4": "設無所起，則無合會。",
    "T12n0338_001:0091c21_5": "其智慧者，悉無所有。」",
    "T12n0338_001:0091c21_6": "時，舍利弗默無以報。",
    "T12n0338_001:0091c22_7": "大目連曰：「仁舍利弗！",
    "T12n0338_001:0091c22_8": "當時發遣離垢施問。」",
    "T12n0338_001:0091c23_9": "舍利弗答曰：「女所寤者，不問有為及與無為，講無所起，不可言聲以答發遣。」",
    "T12n0338_001:0091c26_0": "離垢施女問大目連：「世尊歎賢者，神足為最耆年，云何，立眾人想現神足乎？",
    "T12n0338_001:0091c27_1": "為法想耶？",
    "T12n0338_001:0091c28_0": "若立人想現神足者，人虛無實，神足亦空。",
    "T12n0338_001:0091c28_1": "欲以法想，法無所造。",
    "T12n0338_001:0091c29_2": "其無所造，彼無所獲。",
    "T12n0338_001:0091c29_3": "以無所獲，則無所想。」",
    "T12n0338_001:0092a01_4": "大目揵連默無言報。",
    "T12n0338_001:0092a01_5": "大迦葉曰：「仁大目連！",
    "T12n0338_001:0092a02_6": "以時發遣女人所問。」",
    "T12n0338_001:0092a02_7": "目連答曰：「女之所問，不以想念，無有想說，無作無念，唯諸如來眾菩薩等乃能發遣。」",
    "T12n0338_001:0092a05_0": "離垢施女問大迦葉：「佛歎耆年知足第一，云何，迦葉！",
    "T12n0338_001:0092a06_1": "假使住於八思議門而禪三昧，愍哀眾人，起行分衛。",
    "T12n0338_001:0092a07_2": "所受食者，若一杓供此人之等，悉當生天。",
    "T12n0338_001:0092a08_3": "為以身事畢眾祐乎？",
    "T12n0338_001:0092a08_4": "若以心了？",
    "T12n0338_001:0092a09_5": "設以身者，身則屬外，不可以身而了事矣！",
    "T12n0338_001:0092a10_0": "有計身者，譬如草木牆壁瓦石，以是之故，不可了別。",
    "T12n0338_001:0092a11_1": "設用心者，心無所住以故不了。",
    "T12n0338_001:0092a11_2": "設以身心在於外者，則無所有，不可用了。」",
    "T12n0338_001:0092a12_3": "迦葉默然。",
    "T12n0338_001:0092a13_4": "須菩提曰：「唯大迦葉！",
    "T12n0338_001:0092a13_5": "當時發遣女人所問。」",
    "T12n0338_001:0092a14_6": "迦葉答曰：「今女所問，悉無所受，則應本際。",
    "T12n0338_001:0092a15_7": "以是之故，不可發遣。」",
    "T12n0338_001:0092a16_0": "離垢施女問須菩提：「佛歎耆年，在於閑居行空第一。",
    "T12n0338_001:0092a17_1": "其空法者，為有所說，歎有形乎？",
    "T12n0338_001:0092a17_2": "設欲說法，法無起相，亦無滅相。",
    "T12n0338_001:0092a18_3": "其有不起不滅相者，彼則平等。",
    "T12n0338_001:0092a19_4": "其平等者則為調定，其調定者則為無本，其無本者亦無所作，無所作者則無言說，已無言說則無心念，其無心念則無真實。",
    "T12n0338_001:0092a22_5": "設無所有則無有實，其不有實，則是聖賢之所歎詠。」",
    "T12n0338_001:0092a23_6": "須菩提默，無以加報。",
    "T12n0338_001:0092a23_7": "邠耨曰：「須菩提！",
    "T12n0338_001:0092a24_8": "以時發遣女之所問。」",
    "T12n0338_001:0092a24_9": "須菩提曰：「不當於此有所說也！",
    "T12n0338_001:0092a25_10": "默然為安。",
    "T12n0338_001:0092a25_11": "所以者何？",
    "T12n0338_001:0092a26_0": "女之所問，無放逸事。",
    "T12n0338_001:0092a26_1": "有所說者，則墮短乏，有計法界。",
    "T12n0338_001:0092a27_2": "無有言說，斯歸於空。」",
    "T12n0338_001:0092a28_0": "離垢施女問邠耨曰：「佛歎賢者，講法最尊。",
    "T12n0338_001:0092a28_1": "耆年以何因緣說法？",
    "T12n0338_001:0092a29_2": "設無因緣則無所益。",
    "T12n0338_001:0092a29_3": "若以因緣講說法者，則與愚癡凡夫同等。",
    "T12n0338_001:0092b01_4": "所以者何？",
    "T12n0338_001:0092b02_5": "愚癡凡夫與因緣俱，是故賢者不離愚癡凡夫之法。",
    "T12n0338_001:0092b03_6": "設無因緣，無有形類，云何說法？",
    "T12n0338_001:0092b04_0": "無緣對故。」",
    "T12n0338_001:0092b04_1": "邠耨默然。",
    "T12n0338_001:0092b04_2": "離越曰：「賢者！",
    "T12n0338_001:0092b04_3": "以時發遣女之所問。」",
    "T12n0338_001:0092b05_4": "邠耨答曰：「今女所問，不用習俗問究竟度，究竟度者則無言趣亦不可說。」",
    "T12n0338_001:0092b07_0": "離垢施女問離越曰：「佛歎耆年，行禪最尊。",
    "T12n0338_001:0092b07_1": "為以何心依猗於禪？",
    "T12n0338_001:0092b08_2": "為不用心？",
    "T12n0338_001:0092b08_3": "設用心者，心則如幻虛無所有，其三昧定亦無所有。",
    "T12n0338_001:0092b09_4": "設以無心，一切水處諸屋宮殿草木枝葉悉得三昧。",
    "T12n0338_001:0092b11_5": "所以者何？",
    "T12n0338_001:0092b11_6": "斯物無心。」",
    "T12n0338_001:0092b11_7": "離越默然。",
    "T12n0338_001:0092b11_8": "阿那律曰：「賢者！",
    "T12n0338_001:0092b12_9": "以時發遣女問。」",
    "T12n0338_001:0092b12_10": "離越答曰：「女之所講，問佛境界，則非弟子之所發遣。」",
    "T12n0338_001:0092b13_11": "女問離越：「云何，賢者！",
    "T12n0338_001:0092b14_12": "聲聞法異如來異乎？",
    "T12n0338_001:0092b14_13": "設以差別，其無為者則當殊別，一切賢聖悉無為矣！",
    "T12n0338_001:0092b15_14": "其無為者則無所生，其無所生則無有二，其無二者不可名二。",
    "T12n0338_001:0092b17_15": "何故說此？」",
    "T12n0338_001:0092b17_16": "寂無以報。",
    "T12n0338_001:0092b18_0": "離垢施女問阿那律：「佛歎耆年，天眼最尊。",
    "T12n0338_001:0092b18_1": "云何，賢者！",
    "T12n0338_001:0092b19_2": "因以天眼有所見乎？",
    "T12n0338_001:0092b19_3": "為無見耶？",
    "T12n0338_001:0092b19_4": "設有所見則為有常，設無所見則墮斷滅。",
    "T12n0338_001:0092b20_5": "所見無形，為有別耶？」",
    "T12n0338_001:0092b21_6": "阿那律默。",
    "T12n0338_001:0092b21_7": "阿難言曰：「賢者！",
    "T12n0338_001:0092b21_8": "以時發遣女問。」",
    "T12n0338_001:0092b22_9": "阿那律曰：「女之所問，除猛智慧則不可以言說答之，默然為安。」",
    "T12n0338_001:0092b24_0": "離垢施女問阿難曰：「佛歎賢者，博聞最尊。",
    "T12n0338_001:0092b24_1": "今仁博聞，斯為何謂？",
    "T12n0338_001:0092b25_2": "義何所趣？",
    "T12n0338_001:0092b25_3": "為用嚴飾？",
    "T12n0338_001:0092b25_4": "設以義者，義無言說。",
    "T12n0338_001:0092b26_5": "其無言說，不以耳識而分別之，耳無所識不能分別，不能別者則無有言。",
    "T12n0338_001:0092b28_6": "假以嚴飾，如世尊言：『當歸正義，莫取嚴飾。』",
    "T12n0338_001:0092b29_0": "是故賢者不以博聞而為要也。」",
    "T12n0338_001:0092b29_1": "阿難默然。",
    "T12n0338_001:0092b29_2": "文殊師利曰：「仁者阿難！",
    "T12n0338_001:0092c01_3": "以時發遣女之所問。」",
    "T12n0338_001:0092c02_0": "阿難答曰：「今女所問，呵文字說，而為博聞不可發遣，問於要義，要義無心，無心無處，非是學者所可言誼，唯如法王及度無極。」",
    "T12n0338_001:0092c05_0": "離垢施女問文殊師利：「佛歎仁者，於諸菩薩信解深妙最第一尊。",
    "T12n0338_001:0092c06_1": "以十二緣深故深乎？",
    "T12n0338_001:0092c06_2": "為以自然深故深耶？",
    "T12n0338_001:0092c07_3": "設以緣起為深妙者，又其緣起則無所行。",
    "T12n0338_001:0092c08_4": "所以者何？",
    "T12n0338_001:0092c08_5": "其緣起者無來無去，不可別知眼之所識，不可別知耳、鼻、口、身、意識所趣，唯緣起者無所習行。",
    "T12n0338_001:0092c10_6": "假使自然深故深者，則其自然無有自然，達自然者亦無有所。」",
    "T12n0338_001:0092c12_7": "文殊答曰：「本際深妙，故曰為深。」",
    "T12n0338_001:0092c12_8": "其女報曰：「本際無際，以是之故，其二慧者為無有慧。」",
    "T12n0338_001:0092c14_9": "文殊師利曰：「若無智者則為顛倒，其本際者假有言耳。」",
    "T12n0338_001:0092c15_10": "其女報曰：「其無智者，亦無顛倒，此之謂也。",
    "T12n0338_001:0092c16_11": "度於言說亦不可得而無顛倒。」",
    "T12n0338_001:0092c17_12": "文殊師利曰：「吾以假言而說此耳。」",
    "T12n0338_001:0092c18_0": "其女報曰：「如來菩薩超出言說，不可以言而有所暢。」",
    "T12n0338_001:0092c20_0": "離垢施女問不虛見：「向族姓子而自說言：『令城中人悉得無上正真之道，男女大小其有以眼見光明者，覩如來究竟正覺。』",
    "T12n0338_001:0092c22_1": "云何，如來有色身乎？",
    "T12n0338_001:0092c23_2": "為法身耶？",
    "T12n0338_001:0092c23_3": "設法身者則無形像，若使有見如色身者，則不見佛。",
    "T12n0338_001:0092c24_4": "如世尊云：「『其有見我色，　　若以音聲聽。",
    "T12n0338_001:0092c26_0": "　　斯為愚邪見，　　此人不見佛。』",
    "T12n0338_001:0092c27_0": "「設以法身，法身不可見。",
    "T12n0338_001:0092c27_1": "所以者何？",
    "T12n0338_001:0092c27_2": "其法身者，以捨眼識，無所造作，習俗之事不可得見。」",
    "T12n0338_001:0092c28_3": "不虛見默然。",
    "T12n0338_001:0092c29_4": "寶英曰：「以時發遣女之所問。」",
    "T12n0338_001:0092c29_5": "不虛見曰：「女問無類，不可發遣。」",
    "T12n0338_001:0093a01_6": "女報不虛見：「我不問類，亦不問無類。」",
    "T12n0338_001:0093a02_7": "時不虛見，以此言辭寂無所對。",
    "T12n0338_001:0093a03_8": "離垢施女問寶英曰：「如今向者族姓子云：『令其城中往古諸藏悉自然現，滿中眾寶。』",
    "T12n0338_001:0093a05_9": "仁如是者持寶來乎？",
    "T12n0338_001:0093a05_10": "此為何致而至是見？",
    "T12n0338_001:0093a06_11": "法無衣食，設猗衣食，則與愚癡凡夫俱同，所以愚癡凡夫常猗衣食。",
    "T12n0338_001:0093a07_12": "設無衣食者，不猗世間所有眾珍寶。」",
    "T12n0338_001:0093a08_13": "寶英默然。",
    "T12n0338_001:0093a09_0": "離垢施女問棄諸惡趣曰：「向族姓子作是言曰：『令其城中一切眾人犯地獄罪，悉使其人令現在世殃釁輕微棄捐諸惡不可思議。』",
    "T12n0338_001:0093a11_1": "如佛所言：『人所犯罪，會當受之不可得脫。』",
    "T12n0338_001:0093a12_2": "若不可脫，云何欲令無智使罪輕微？",
    "T12n0338_001:0093a13_3": "諸法無主，欲令有主；自有所作，欲令無作。」",
    "T12n0338_001:0093a14_4": "棄諸惡趣曰：「當以誓願令罪微輕。」",
    "T12n0338_001:0093a15_5": "其女報曰：「又，族姓子！",
    "T12n0338_001:0093a16_0": "諸法平等，不可以願而使動轉。",
    "T12n0338_001:0093a16_1": "假使能者，一一諸人所興誓願，心自念言：『我皆當度一切眾生至般泥洹。』",
    "T12n0338_001:0093a18_2": "設使所願必能成者，則當能制，令其所願而不退轉。」",
    "T12n0338_001:0093a19_3": "棄諸惡趣默無言報。",
    "T12n0338_001:0093a20_0": "離垢施女問棄諸陰蓋曰：「向族姓子興此念言：『令城中人悉無塵勞眾結之縛，除五陰蓋。』",
    "T12n0338_001:0093a22_0": "仁所三昧可定意者，欲使眾人不增五蓋。",
    "T12n0338_001:0093a22_1": "於意云何？",
    "T12n0338_001:0093a23_2": "三昧屬己、屬他人耶？",
    "T12n0338_001:0093a23_3": "設使屬己，一切諸法皆悉無為，亦無合會。",
    "T12n0338_001:0093a24_4": "云何仁者，以三昧定，令一切人不著五蓋？",
    "T12n0338_001:0093a25_5": "設屬他人，不能於他而造恩德。」",
    "T12n0338_001:0093a26_6": "棄諸陰蓋曰：「當以慈心而療治此。」",
    "T12n0338_001:0093a27_0": "其女報曰：「一切諸佛皆行慈心，亦有佛土，一切眾生故長不盡。」",
    "T12n0338_001:0093a28_1": "棄諸陰蓋默無言也。",
    "T12n0338_001:0093a28_2": "離垢施女問光世音曰：「向族姓子而發此言：『令其城中所居人民，閉在牢獄使得解脫，諸有繫囚自然得出，諸有恐懼得無所畏。』",
    "T12n0338_001:0093b02_3": "所療治者有陰受乎？",
    "T12n0338_001:0093b03_4": "為無所受？",
    "T12n0338_001:0093b03_5": "設有所受，則屬愚夫，以故不應無有受陰也。",
    "T12n0338_001:0093b04_6": "若無所受，則無所作，其無所作，不能成就。」",
    "T12n0338_001:0093b05_7": "光世音默。",
    "T12n0338_001:0093b05_8": "辯積曰：「以時發遣女之所問。」",
    "T12n0338_001:0093b06_9": "光世音曰：「女之所問，不起不滅，以是之故不可發遣。」",
    "T12n0338_001:0093b07_10": "女又報曰：「於光世音所之云何不起不滅？",
    "T12n0338_001:0093b08_11": "寧有問乎？」",
    "T12n0338_001:0093b08_12": "答曰：「不起不滅，彼無文說。」",
    "T12n0338_001:0093b09_13": "女又報曰：「無文字說則為智者，因示文字而有所講，不著文字無所罣礙，無所罣礙則為法界。",
    "T12n0338_001:0093b11_14": "以是之故，曉了法者便無所著。」",
    "T12n0338_001:0093b13_0": "離垢施女問辯積曰：「向族姓子而發此言：『令其城中一切人民，目覩我者又我所見，悉得辯才，使諸伎樂轉共談語。』",
    "T12n0338_001:0093b15_1": "仁之辯才巍巍若斯！",
    "T12n0338_001:0093b16_2": "以何等念而興立乎？",
    "T12n0338_001:0093b16_3": "為於是立而起生乎？",
    "T12n0338_001:0093b17_4": "設以生念而興立者，一切眾生皆興立念。",
    "T12n0338_001:0093b18_0": "以是之故，不至寂然。",
    "T12n0338_001:0093b18_1": "若以所生得成就者，則虛妄矣！",
    "T12n0338_001:0093b19_2": "若不興念則無所作，無所作者無寂不定。」",
    "T12n0338_001:0093b20_3": "辯積答曰：「我屬所願為初發心眾人之故，示願之矣。",
    "T12n0338_001:0093b21_4": "假使有人來見我者，悉得辯才。」",
    "T12n0338_001:0093b22_5": "女又報曰：「族姓子！",
    "T12n0338_001:0093b22_6": "其初發心有行處耶？",
    "T12n0338_001:0093b23_0": "設使有者則為常見，若無所有，不當謂之為導御矣！",
    "T12n0338_001:0093b24_1": "悉離諸行。」",
    "T12n0338_001:0093b24_2": "辯積默然。",
    "T12n0338_001:0093b25_0": "離垢施女問超度無虛迹曰：「向族姓子而自謂言：『令其城中所有人民，我自所覩、敢察我者，見不虛妄，至於無上正真之道。』",
    "T12n0338_001:0093b27_1": "云何佛道為有為無？",
    "T12n0338_001:0093b28_2": "假使有者則是有為，便可愛取。",
    "T12n0338_001:0093b29_0": "設無為者無實不諦，不可受持。」",
    "T12n0338_001:0093b29_1": "超度無虛迹曰：「所謂道者慧聖之辭。」",
    "T12n0338_001:0093c01_2": "女又報曰：「其聖慧者有所起耶？",
    "T12n0338_001:0093c02_3": "而復為行寂然事乎？",
    "T12n0338_001:0093c02_4": "假有所起是為思惟不順之事，則當成於有為慧矣！",
    "T12n0338_001:0093c03_5": "行有為慧，便成愚癡冥冥之識所可分別。",
    "T12n0338_001:0093c04_6": "若以寂然則無顛倒，則無反覆。",
    "T12n0338_001:0093c05_7": "以無反覆，是則菩薩弟子、緣覺、如來至真，無有思想。",
    "T12n0338_001:0093c06_8": "愚騃之夫乃想道耳，不謂智者。」",
    "T12n0338_001:0093c07_9": "超度無虛迹默然無言。",
    "T12n0338_001:0093c09_0": "於是賢者須菩提，謂大弟子及諸菩薩：「便從是還，不須入城，復行分衛。",
    "T12n0338_001:0093c10_1": "所以者何？",
    "T12n0338_001:0093c10_2": "是應分衛飲食供饌。",
    "T12n0338_001:0093c11_3": "離垢施女向者說法，我等聽受，今日則當以法為食。」",
    "T12n0338_001:0093c12_4": "時女答曰：「唯須菩提！",
    "T12n0338_001:0093c13_5": "向者所說，無舉無下。",
    "T12n0338_001:0093c13_6": "仁者云何有所志願？",
    "T12n0338_001:0093c14_0": "而懷想念，欲詣精舍，而處遊居。",
    "T12n0338_001:0093c14_1": "唯須菩提！",
    "T12n0338_001:0093c15_0": "沙門之行出所止處，無有放逸，不樂自恣。",
    "T12n0338_001:0093c15_1": "沙門之法而無所著，其無所著，則無恚恨，不懷恨者則無所行，無所行者，賢聖之謂。」",
    "T12n0338_001:0093c17_2": "八大弟子及八菩薩、五百梵志，離垢施女、王波斯匿及餘大眾，往詣佛所，稽首足下，繞佛三匝却在前坐。",
    "T12n0338_001:0093c20_3": "離垢施女繞佛七匝，住世尊前，以偈歌頌而問事矣：「我問於世尊，　　無著難得倫，　清淨無所倚，　　名稱不可量，　救濟於眾生，　　施以甘露悅：『云何為菩薩，　　而成就其行。』」",
    "T12n0338_001:0093c26_0": "於是離垢施，長跪叉手問世尊曰：「何謂菩薩在於樹下降魔官屬？",
    "T12n0338_001:0093c27_1": "何謂菩薩震動一切諸佛之土？",
    "T12n0338_001:0093c28_2": "何謂菩薩演光普照無量佛國？",
    "T12n0338_001:0093c28_3": "何謂菩薩而從諸佛逮總持法？",
    "T12n0338_001:0093c29_4": "何謂菩薩寂然定意而成三昧？",
    "T12n0338_001:0094a01_5": "何謂菩薩究竟眾行而獲神足？",
    "T12n0338_001:0094a02_6": "何謂菩薩而常端正？",
    "T12n0338_001:0094a02_7": "何謂菩薩而得化生？",
    "T12n0338_001:0094a03_0": "何謂菩薩大富饒財？",
    "T12n0338_001:0094a03_1": "何謂菩薩得大智慧？",
    "T12n0338_001:0094a03_2": "何謂菩薩常識宿命？",
    "T12n0338_001:0094a04_3": "何謂菩薩與諸佛會？",
    "T12n0338_001:0094a04_4": "何謂菩薩而致逮得三十二相？",
    "T12n0338_001:0094a05_5": "何謂菩薩而能成就八十種好？",
    "T12n0338_001:0094a06_6": "何謂菩薩而得辯才？",
    "T12n0338_001:0094a06_7": "何謂菩薩得致福田？",
    "T12n0338_001:0094a07_8": "何謂菩薩眷屬常和？",
    "T12n0338_001:0094a07_9": "何謂菩薩所願佛土尋如意生？」",
    "T12n0338_001:0094a08_10": "佛告離垢施女：「善哉，善哉！",
    "T12n0338_001:0094a09_11": "乃能發問如此之義，為諸菩薩摩訶薩施，多所安隱，多所哀念愍傷，諸天及十方人諦聽，諦聽！",
    "T12n0338_001:0094a11_12": "善思念之！",
    "T12n0338_001:0094a11_13": "吾當解說。」",
    "T12n0338_001:0094a11_14": "「唯然世尊！",
    "T12n0338_001:0094a11_15": "願樂欲聞。」",
    "T12n0338_001:0094a12_16": "離垢施及與眾會受教而聽。",
    "T12n0338_001:0094a12_17": "佛告離垢施：「菩薩有四事法，在於樹下降魔官屬。",
    "T12n0338_001:0094a13_18": "何謂為四？",
    "T12n0338_001:0094a14_19": "未曾貪著他人利養；志常不樂綺飾之言；勸無數人令順本德；以無蓋慈向於眾生。",
    "T12n0338_001:0094a16_20": "是為四。」",
    "T12n0338_001:0094a16_21": "佛時頌曰：「未曾懷嫉妬，　　離於綺飾麗，　勸化無數人，　　使行眾德本。",
    "T12n0338_001:0094a19_0": "　常遵修慈心，　　向於十方人，　而降魔怨敵，　　自在所遊居。」",
    "T12n0338_001:0094a21_0": "佛告離垢施：「菩薩有四事法，震動一切諸佛之土。",
    "T12n0338_001:0094a22_1": "何謂為四？",
    "T12n0338_001:0094a22_2": "言行相覆；入深法忍；志願堅固，於善正法；勸化無量一切人民，令志無上正真之道，使善愛樂微妙之慧。",
    "T12n0338_001:0094a24_3": "是為四。」",
    "T12n0338_001:0094a24_4": "佛時頌曰：「言行常相應，　　曉了深妙義，　所願常堅固，　　逮得清白法，　勸化無數人，　　使志無上道。",
    "T12n0338_001:0094a29_0": "　以是四法故，　　能動億佛土。」",
    "T12n0338_001:0094b01_0": "佛告離垢施：「菩薩有四事法，演光普照無量佛國。",
    "T12n0338_001:0094b02_1": "何謂為四？",
    "T12n0338_001:0094b02_2": "常於冥處而然燈火；於末亂世亦護經典；而為諸亂處處不閑，因說經道顯法光明；以寶香華供散佛寺。",
    "T12n0338_001:0094b04_3": "是為四。」",
    "T12n0338_001:0094b04_4": "佛時頌曰：「常施以燈火，　　清淨之光明，　最後窮冥世，　　而護於經典，　為放逸眾人，　　而講說經法，　以奇珍之寶，　　而供養塔寺。",
    "T12n0338_001:0094b10_0": "　菩薩由是故，　　演放其光明，　照曜無央數，　　億千諸佛土。",
    "T12n0338_001:0094b12_0": "　眾人得蒙暉，　　悉致於大安，　則便發志求，　　無上之佛道。」",
    "T12n0338_001:0094b14_0": "佛告離垢施：「菩薩有四法事，而從諸佛逮得此法。",
    "T12n0338_001:0094b15_1": "何謂為四？",
    "T12n0338_001:0094b15_2": "以若干種而與各各奇異布施；一切瓔珞莊嚴玉女，惠諸求者；晝夜慇懃諮嗟宣暢如來之德；既有所行，志多在於般若波羅蜜。",
    "T12n0338_001:0094b18_3": "是為四。」",
    "T12n0338_001:0094b18_4": "佛時頌曰：「用若干之惠，　　逮得於總持，　莊嚴以瓔珞，　　殊妙玉女施，　常諮嗟佛德，　　慇懃精修務，　求智度無極，　　諸佛之聖慧。",
    "T12n0338_001:0094b23_0": "　由是之福報，　　逮得於總持，　而行加精進，　　百千劫不坐。",
    "T12n0338_001:0094b25_0": "　其十方諸佛，　　所可講說法，　強識之達士，　　一切悉得受。」",
    "T12n0338_001:0094b27_0": "佛告離垢施：「菩薩有四事法，寂然定意而成三昧。",
    "T12n0338_001:0094b28_1": "何謂為四？",
    "T12n0338_001:0094b28_2": "患厭生死諸所可作；不樂居家志常欲捨；奉行精進棄捐多事；所可興造尊崇洪業。",
    "T12n0338_001:0094c01_3": "是為四。」",
    "T12n0338_001:0094c01_4": "佛時頌曰：「棄捐一切周旋處，　　彼修一心如虛空，　志無放逸行精進，　　所可修業能究竟。",
    "T12n0338_001:0094c04_0": "　意達行此四德事，　　遵修佛道斯寂妙，　便得三昧心憺怕，　　則成正覺佛道行。」",
    "T12n0338_001:0094c06_0": "佛告離垢施：「菩薩有四事法，究竟眾行而獲神足。",
    "T12n0338_001:0094c07_1": "何謂為四？",
    "T12n0338_001:0094c07_2": "常輕便身；心不懈廢；於一切法而無所著；察於四大如虛空界。",
    "T12n0338_001:0094c08_3": "是為四。」",
    "T12n0338_001:0094c08_4": "佛時頌曰：「常輕便其身，　　心柔和無懈，　而於一切法，　　未曾有所著，　一心立其志，　　觀察於四大，　而常以平等，　　瞻之如虛空。",
    "T12n0338_001:0094c14_0": "　於此諸四法，　　何因得興行，　聰達以是故，　　逮無量神足。",
    "T12n0338_001:0094c16_0": "　則以須臾間，　　至百千佛土，　見無數諸佛，　　稽首為作禮。」",
    "T12n0338_001:0094c18_0": "佛告離垢施：「菩薩有四事法，而常端正。",
    "T12n0338_001:0094c18_1": "何謂為四？",
    "T12n0338_001:0094c19_2": "未曾瞋恚，離於諍訟瑕穢之結；禮佛塔寺信悅伏身；篤於莊嚴建立禁戒，善言應人不以蔽礙；觀於法師如奉世尊。",
    "T12n0338_001:0094c21_3": "是為四。」",
    "T12n0338_001:0094c21_4": "佛時頌曰：「不造瞋恚向他人，　　捨於厭穢蠲除垢，　常殊勝心念於道，　　當以恭敬掃佛寺，　奉修法禁護諸戒，　　而以善言應對人，　為菩薩者不懷結，　　觀於法師如世尊。",
    "T12n0338_001:0094c27_0": "　以能習此妙法者，　　菩薩歡悅意勇猛，　因此端正覩者欣，　　無數百人共瞻察。」",
    "T12n0338_001:0094c29_0": "佛告離垢施：「菩薩有四事法，而得化生。",
    "T12n0338_001:0094c29_1": "何謂為四？",
    "T12n0338_001:0095a01_2": "作佛形像，坐蓮華上；又以青紅黃白蓮華搗末如塵，具足擎行，供養如來，若散塔寺；多所愍傷於一切人，堅執禁戒；未曾求取他人瑕闕。",
    "T12n0338_001:0095a04_3": "是為四。」",
    "T12n0338_001:0095a04_4": "佛時頌曰：「作佛形像坐蓮華，　　細搗眾華具施寺，　不求他闕懷愍傷，　　則得化生蓮華中。",
    "T12n0338_001:0095a07_0": "　識念十方諸群黎，　　勸助眾德令解脫，　若能習是德稱行，　　則得化生尊導前。」",
    "T12n0338_001:0095a09_0": "佛告離垢施：「菩薩有四事法，大富饒財。",
    "T12n0338_001:0095a09_1": "何謂為四？",
    "T12n0338_001:0095a10_2": "常行恭敬施不慢恣；以好被服而惠與人；常懷篤信喜樂淳淑；釋置邪見。",
    "T12n0338_001:0095a11_3": "是為四。」",
    "T12n0338_001:0095a12_0": "佛時頌曰：「其人若布施，　　恭敬無慢恣，　於一切眾物，　　未曾有猗著，　以能篤信樂，　　諸佛之教誡，　便能常自在，　　致大富饒財。",
    "T12n0338_001:0095a17_0": "　心專懷恭恪，　　無諂無嫉妬，　未曾求人短，　　無有剛強行。",
    "T12n0338_001:0095a19_0": "　志性常質朴，　　所見修正直，　以是行之故，　　每富多財寶。」",
    "T12n0338_001:0095a21_0": "佛告離垢施：「菩薩有四事法，得大智慧。",
    "T12n0338_001:0095a21_1": "何謂為四？",
    "T12n0338_001:0095a22_2": "未曾愛惜、嫉於經典；若有猶豫輒為決疑；若修行者如應分別，設有所說曉了空事；身遵眾行。",
    "T12n0338_001:0095a24_3": "是為四。」",
    "T12n0338_001:0095a24_4": "佛時頌曰：「不為他人愛惜法，　　則能為眾決狐疑，　常以教化勸誨人，　　思惟空事諸佛行。",
    "T12n0338_001:0095a27_0": "　若有士尊習是法，　　得大智慧名稱普，　皆能順從諸佛教，　　還成是寂通達句。」",
    "T12n0338_001:0095a29_0": "佛告離垢施：「菩薩有四事法，常識宿命。",
    "T12n0338_001:0095a29_1": "何謂為四？",
    "T12n0338_001:0095b01_2": "諷誦經典常行精進，久可忘者而習得之，念故達新；可所諷誦，識念句義分別了說，心口相應以柔軟辭為他人講；立無量行，而以慇懃修設法施；常護生死眾苦惱者，嗟歎泥洹宣示安隱，方便曉了遵三昧行，喜勸助人。",
    "T12n0338_001:0095b06_3": "是為四。」",
    "T12n0338_001:0095b06_4": "佛時頌曰：「諷誦經典念所忘，　　以可意悅為說空，　修行經典未曾倦，　　專念三昧無眾想。",
    "T12n0338_001:0095b09_0": "　以能奉行此四法，　　得知宿命大巍巍，　識念千劫不可議，　　疾得成佛眾導師。」",
    "T12n0338_001:0095b11_0": "佛告離垢施：「菩薩有四事法，與諸佛會。",
    "T12n0338_001:0095b11_1": "何謂為四？",
    "T12n0338_001:0095b12_2": "寧失身命不誹經道；盡其形壽不謗菩薩；假使被害，初未曾與惡友相隨；常念諸佛奉行三昧。",
    "T12n0338_001:0095b14_3": "是為四。」",
    "T12n0338_001:0095b14_4": "佛時頌曰：「未曾謗毀佛經道，　　亦不敢訕菩薩短，　棄捐遠於惡親友，　　而常心念諸佛行。",
    "T12n0338_001:0095b17_0": "　翫習於此聖道德，　　以故得與如來會，　為諸最勝所見受，　　乃至成佛無上道。」",
    "T12n0338_001:0095b19_0": "佛告離垢施：「菩薩有四事法，而致逮得三十二相。",
    "T12n0338_001:0095b20_1": "何謂為四？",
    "T12n0338_001:0095b20_2": "割己珍寶，則以供散如來塔寺；以種種香合作香油，而塗熏之；若復然燈，散種種華；順敬賢聖，而行道教。",
    "T12n0338_001:0095b22_3": "是為四。」",
    "T12n0338_001:0095b22_4": "佛時頌曰：「珍奇異寶供佛寺，　　須曼油香然燈熏，　若干種華而散施，　　尊悅意行不失義。",
    "T12n0338_001:0095b26_0": "　致身奇相三十二，　　端正巍巍眾德備，　以是法故成就相，　　因致最勝人中尊。」",
    "T12n0338_001:0095b28_0": "佛告離垢施：「菩薩有四事法，而能成就八十種好。",
    "T12n0338_001:0095b29_1": "何謂為四？",
    "T12n0338_001:0095b29_2": "常以敷設若干法座；供事他人謙愻無厭；數數往詣奉見法師；勸化眾生使入佛道。",
    "T12n0338_001:0095c02_3": "是為四。」",
    "T12n0338_001:0095c02_4": "佛時頌曰：「若干種衣敷設座，　　奉事於人未曾懈，　為眾人故常慕法，　　緣是得致八十好。",
    "T12n0338_001:0095c05_0": "　勸化群萌入佛慧，　　若行此法道無難，　菩薩習是功德已，　　緣此得致八十好。」",
    "T12n0338_001:0095c07_0": "佛告離垢施：「菩薩有四事法，而得辯才。",
    "T12n0338_001:0095c07_1": "何謂為四？",
    "T12n0338_001:0095c08_2": "導利菩薩之妙篋藏，誦習三品諸佛經典；晝夜各三思惟覺寤，一切世間悉保信之；諸佛之道不起不滅，執持止足分別觀察；能奉行說不惜身命。",
    "T12n0338_001:0095c11_3": "是為四。」",
    "T12n0338_001:0095c11_4": "佛時頌曰：「謹慎將護菩薩藏，　　晝夜奉行三品法，　得無從生不貪世，　　開化解說諸佛教，　歡喜悅故順道化，　　執持所誨十力義，　未曾愛惜身壽命，　　以佛法故察諸行。",
    "T12n0338_001:0095c16_0": "　則能奉修此四德，　　輒因順俗妙辯才，　為天世人所奉事，　　而持奇異飾華鬘。」",
    "T12n0338_001:0095c18_0": "佛告離垢施：「菩薩有四事法，得致佛土。",
    "T12n0338_001:0095c18_1": "何謂為四？",
    "T12n0338_001:0095c19_2": "不懷異心；意常平等；將順佛道；不違四輩。",
    "T12n0338_001:0095c20_3": "是為四。」",
    "T12n0338_001:0095c20_4": "佛時頌曰：「見聞他人得供養，　　未曾懷嫉妬於彼，　常行等慈志無我，　　離於供事樂如空。",
    "T12n0338_001:0095c23_0": "　以此四法不可量，　　而常將護懷慈心，　得清淨土妙莊嚴，　　速疾逮成致正覺。」",
    "T12n0338_001:0095c25_0": "佛告離垢施：「菩薩有四事法，眷屬常和。",
    "T12n0338_001:0095c25_1": "何謂為四？",
    "T12n0338_001:0095c26_2": "未曾破壞他人眷屬；若有諍訟，勸令和合；諷誦經法，開導於人；而捨兩舌讒言之中，常讚敘人。",
    "T12n0338_001:0095c28_3": "是為四。」",
    "T12n0338_001:0095c28_4": "佛時頌曰：「未曾破壞他眷屬，　　若有鬪諍勸使和，　諷誦經法為人說，　　初不兩舌別亂人。",
    "T12n0338_001:0096a02_0": "　設能奉行斯四法，　　致得眷屬不離散，　由是群從順清淨，　　緣此四法得備悉。」",
    "T12n0338_001:0096a04_0": "佛告離垢施：「菩薩有四事法，所願佛土尋如意生。",
    "T12n0338_001:0096a05_1": "何謂為四？",
    "T12n0338_001:0096a05_2": "若見他人逮成智慧，不懷嫉妬心；常能修習六波羅蜜；見諸菩薩視之如佛，發意菩薩及坐道場，等心供順無諛諂也；未曾求於虛偽之德，便能致得供養之利。",
    "T12n0338_001:0096a09_0": "是為四。」",
    "T12n0338_001:0096a09_1": "佛時頌曰：「見德供養不嫉妬，　　志慕清淨波羅蜜，　見諸菩薩念如佛，　　不以利養懷諛諂。",
    "T12n0338_001:0096a12_0": "　菩薩若能習是德，　　則能到見十方佛，　從意所願見佛土，　　輒如心念得往生。」",
    "T12n0338_001:0096a14_0": "於是離垢施，重白佛言：「向者世尊所設教誨，假使我身不奉此法而有毀漏，則為違欺於今現在十方諸佛無極大聖。」",
    "T12n0338_001:0096a16_1": "時大目連，謂離垢施：「此事甚妙勿得輕易，道法玄微汝未曉了，諸菩薩行甚亦難辦，不可趣爾女人之身，逮得無上正真之道成最正覺。」",
    "T12n0338_001:0096a19_2": "離垢施女報目連曰：「如我所言，至誠不虛，吾將來世得成如來、至真、等正覺、明行成為、善逝、世間解、無上士、道法御、天人師、號佛世尊。",
    "T12n0338_001:0096a22_3": "此三千大千世界六反震動，勿令眾生有退還者，天雨眾華，箜篌樂器不鼓自鳴，我轉女像得為男子，而年八歲適立斯誓願。」",
    "T12n0338_001:0096a25_4": "應時三千大千世界六反震動，箜篌樂器不鼓自鳴。",
    "T12n0338_001:0096a26_5": "離垢施女身變為男形八歲童子。",
    "T12n0338_001:0096a27_6": "時大目連即從坐起，更整衣服，右膝著地，叉手白佛：「唯天中天！",
    "T12n0338_001:0096a29_0": "從今已往，歸諸菩薩，及初發意，為之作禮，謙遜順教至誠佛道。",
    "T12n0338_001:0096b01_1": "所以者何？",
    "T12n0338_001:0096b01_2": "今小女子，乃能興發茲道變化，威神無極，巍巍尊妙。",
    "T12n0338_001:0096b02_3": "所可建立至誠之願，一切悉現真諦瑞應，當具足成果如所言。」",
    "T12n0338_001:0096b04_4": "佛言：「如是，目連！",
    "T12n0338_001:0096b04_5": "如汝所云：『從初發意，修菩薩行，至坐佛樹，則為天上世間眾祐，過諸聲聞及與緣覺。』」",
    "T12n0338_001:0096b06_6": "時佛欣笑——諸佛之法，若欣笑時，有五色光而從口出，照十方界，極於上界三十三天，還遶三匝，從頂上入——賢者阿難便從坐起，更整衣服，叉手白佛，以偈歎曰：「其聲如大梵，　　諸天龍鬼音，　如哀鸞悲鳴，　　微妙甚弘雅，　響若雷震雨，　　咸悅眾人心。",
    "T12n0338_001:0096b14_0": "　假使欣笑時，　　多所而踊躍，　願大德之海，　　十力笑何因，　唯為分別說，　　令疑者得解。",
    "T12n0338_001:0096b17_0": "　地六反震動，　　普土莫不曜，　雨柔軟眾花，　　墮諸天人上，　化制外異學，　　如獅子御獸。",
    "T12n0338_001:0096b20_0": "　願為我分別，　　何故而欣笑？",
    "T12n0338_001:0096b21_0": "　日月億千姟，　　明珠電火焰，　諸天龍神明，　　梵天王威德；　能仁若出光，　　清淨無垢塵，　十方明悉蔽，　　佛光獨顯現。",
    "T12n0338_001:0096b25_0": "　白毛眉間生，　　潔白如妙珂，　細滑若好衣，　　美澤猶真珠，　聖光如雲氣，　　照百千佛土。",
    "T12n0338_001:0096b28_0": "　眾所之戴仰，　　願說何故笑？",
    "T12n0338_001:0096b29_0": "　調定其心意，　　眉相哀世俗，　細微超乳色，　　如山雪遠現，　青黃赤白黑，　　復如紫紅相。",
    "T12n0338_001:0096c03_0": "　若干千光明，　　從能仁口出，　照遍三千國，　　悉蔽日月明，　乃至通虛空，　　照一切眾生。",
    "T12n0338_001:0096c06_0": "　令火滅水竭，　　大海尚枯涸，　佛所說至誠，　　未曾有差異。",
    "T12n0338_001:0096c08_0": "　假使十方人，　　悉成為緣覺，　一一致智慧，　　壽百億姟劫，　皆來住佛前，　　一時啟問義，　能仁等同時，　　一音悉決疑。",
    "T12n0338_001:0096c12_0": "　普慧度無極，　　靡所不曉了，　大福威唯說，　　奇相三十二。",
    "T12n0338_001:0096c14_0": "　何因而欣笑？",
    "T12n0338_001:0096c14_1": "　　云何說道慧？",
    "T12n0338_001:0096c15_0": "　諸天世間人，　　聞美軟密教。」",
    "T12n0338_001:0096c16_0": "佛告賢者阿難：「見離垢施，志求佛道，立至誠願，三千大千世界六反震動變成男子？」",
    "T12n0338_001:0096c17_1": "阿難言：「見。」",
    "T12n0338_001:0096c18_2": "佛言：「是離垢施菩薩發無上正真道造行已來，八十百千阿僧祇劫，然後文殊師利乃發道意。",
    "T12n0338_001:0096c20_3": "女成佛時，復次如文殊師利四十八萬諸菩薩等佛土清淨，為一佛土。」",
    "T12n0338_001:0096c21_4": "時大目連問離垢施：「汝族姓子，建立於慧，發無上正真道意以來久遠，何以不轉于女人身？」",
    "T12n0338_001:0096c24_0": "離垢答曰：「世尊歎仁，神足最尊。",
    "T12n0338_001:0096c24_1": "卿何以故不轉男子？」",
    "T12n0338_001:0096c25_2": "目連默然。",
    "T12n0338_001:0096c25_3": "離垢施曰：「不以女身及男子形逮成正覺。",
    "T12n0338_001:0096c26_4": "所以者何？",
    "T12n0338_001:0096c26_5": "道無所起，無有能成無上正覺。」",
    "T12n0338_001:0096c27_6": "文殊師利白佛：「難及，世尊！",
    "T12n0338_001:0096c27_7": "離垢施菩薩深入微妙，巍巍乃爾。」",
    "T12n0338_001:0096c28_8": "佛告文殊：「離垢施菩薩從六十億諸佛世尊行空三昧；從八十億佛啟受奉行不起法忍；從三十億佛啟問深妙菩薩道品；供養奉事八十億佛飲食餚饍、衣服、鉢器。",
    "T12n0338_001:0097a03_9": "是為究竟，決了無疑，欲有所了，開化一切故，問印三昧。」",
    "T12n0338_001:0097a04_10": "佛語文殊：「若有族姓子女，受此經法，廣為他人分別說者，德不可量。",
    "T12n0338_001:0097a06_11": "假使有人恒沙佛土滿中七寶，興設布施，不如受持諷說此經，福過於彼不可稱計。",
    "T12n0338_001:0097a08_12": "是諸菩薩因之報法，當須飲食，從得成就。」",
    "T12n0338_001:0097a09_13": "文殊師利問佛：「是經名何？",
    "T12n0338_001:0097a09_14": "云何奉行？」",
    "T12n0338_001:0097a09_15": "佛言：「是經名『分別辯才普達悉周離垢施問』，當奉持之。」",
    "T12n0338_001:0097a11_16": "說是經時八十億天與人，究竟決了無上正真道意。",
    "T12n0338_001:0097a12_17": "時辯積菩薩，白世尊曰：「離垢施菩薩，久如當成無上正真之道，為最正覺。」",
    "T12n0338_001:0097a14_0": "佛言：「族姓子！",
    "T12n0338_001:0097a14_1": "過恒沙等百千阿僧祇劫，當得佛道，號名離垢光英王如來、至真、等正覺、明行成為、善逝、世間解、無上士、道法御、天人師、號佛世尊，劫名無量德自由，諸聲聞菩薩所居，服食猶如天上。」",
    "T12n0338_001:0097a18_2": "時離垢施菩薩，聞佛授決，踊在空中，去地八十億七尺，放身光明照百千億諸佛國土，在世尊上化現八萬四千琦寶之蓋以供養佛，則於虛空示無央數神足變化，禮於十方不可稱計如來至真。",
    "T12n0338_001:0097a22_3": "供養畢訖，尋復來還，住於佛前。",
    "T12n0338_001:0097a23_4": "于時梵天、梵志及五百眾聞佛授與離垢施決，及見變化益用，歡喜踊躍，自慶善心生焉，同合一聲，以偈歎曰：「其有奉敬佛，　　是等大福利，　若稽首正覺，　　便逮平等法。",
    "T12n0338_001:0097a29_0": "　宿世犯罪釁，　　生於梵志家，　見世尊弟子，　　口宣言不祥。",
    "T12n0338_001:0097b02_0": "　唯今自悔過，　　坐說此言故，　覩見諸佛子，　　所語不順義。",
    "T12n0338_001:0097b04_0": "　其不見世尊，　　人中之尊王，　得人身無益，　　不宜受飲食。",
    "T12n0338_001:0097b06_0": "　離垢施知之，　　吾等虛妄祠，　覩見佛諸子，　　恭敬為稽首。",
    "T12n0338_001:0097b08_0": "　善為我等說，　　吾初生墮地，　得見於導師，　　便逮聞佛名。",
    "T12n0338_001:0097b10_0": "　彼歎聖功德，　　正真無虛妄，　吾等輩一切，　　聞之願道意。",
    "T12n0338_001:0097b12_0": "　是我本餘福，　　還得聞佛音，　來到導師所，　　聽省經典義。",
    "T12n0338_001:0097b14_0": "　見禮於世尊，　　聞察無上法，　蒙見導師故，　　解脫眾苦惱。",
    "T12n0338_001:0097b16_0": "　世護多所安，　　用說此法故，　吾等當學是，　　因成諸佛法。",
    "T12n0338_001:0097b18_0": "　聞行於正道，　　緣致諸佛法，　以愍傷我故，　　宣暢真諦行。",
    "T12n0338_001:0097b20_0": "　講說道之門，　　菩薩所當奉，　是平等之行，　　令成世明道。」",
    "T12n0338_001:0097b22_0": "　見此等心已，　　佛即時欣笑，　阿難問世尊：　　「人中上願說。」",
    "T12n0338_001:0097b24_0": "　「五百諸梵志，　　在此前立者，　皆當同一劫，　　逮得佛導師。",
    "T12n0338_001:0097b26_0": "　前世已曾更，　　供養五百佛，　於此壽終已，　　當見億姟佛。",
    "T12n0338_001:0097b28_0": "　於八十億劫，　　未曾歸惡趣，　於一一劫中，　　當見億姟佛。",
    "T12n0338_001:0097c01_0": "　從是異劫中，　　當成兩足尊，　號名曰梵志，　　皆共同一劫，　壽命悉一等，　　各八十億劫。",
    "T12n0338_001:0097c04_0": "　尊土聖眾同，　　比丘八十億，　導利於群生，　　開化億人民，　稍稍所遊居，　　寂然無所著。」",
    "T12n0338_001:0097c07_0": "佛說如是。",
    "T12n0338_001:0097c07_1": "離垢施，諸菩薩大會之眾，梵天、梵志等五百人，王波斯匿、諸比丘僧、天龍、揵沓和、阿須倫、人民，聞經歡喜作禮而去。",
    "T12n0338_001:0097c10_0": "離垢施女經"
}