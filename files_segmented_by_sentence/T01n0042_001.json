{
    "T01n0042_001:0826c26_0": "佛說鐵城泥犁經",
    "T01n0042_001:0826c28_0": "東晉西域沙門竺曇無蘭譯",
    "T01n0042_001:0826c29_0": "佛在舍衛祇洹阿難邠坻阿藍時，佛誡諸沙門言：「我以天眼視天下人，死生好醜尊者卑者人死得好道者得惡道者，人於世間身作惡口言惡心念惡，常好烹殺祠祀鬼神者，身死當入泥犁中；身常行善口常言善心常念善，死即上天。」",
    "T01n0042_001:0827a05_1": "佛言：「人如天雨泡，雨從上渧之，一泡壞者一泡成，人生世間，生者死者如泡起頃。",
    "T01n0042_001:0827a07_2": "佛持天眼視天下人，死有上天者、入泥犁者，貧者富者、貴者賤者，人所為善惡。」",
    "T01n0042_001:0827a08_3": "佛言：「我皆知之。",
    "T01n0042_001:0827a09_4": "譬如瞑夜於城門兩邊各燃炬火，人有出者入者數千萬人，從瞑中視，皆見火中出入者。」",
    "T01n0042_001:0827a11_5": "佛言：「我持天眼視天下人，死有上天者、入泥犁者，如人從瞑中視火中出入者，如上高樓上望下，有數千家中，從上視皆見諸家。」",
    "T01n0042_001:0827a14_6": "佛言：「我見天下人，死有上天者、入泥犁者，如人從高樓上視諸家。」",
    "T01n0042_001:0827a15_7": "佛言：「如人乘船行清水中，皆見水中魚石所有。",
    "T01n0042_001:0827a16_8": "佛持天眼視天下人，死有上天者、入泥犁者，如人視清水中魚石。",
    "T01n0042_001:0827a18_9": "有明月珠，持五綵縷貫之，人視珠，皆見五綵，別知與珠相貫穿。」",
    "T01n0042_001:0827a19_10": "佛言：「我見天下人所從來善惡變化，如人視珠。」",
    "T01n0042_001:0827a20_11": "佛言：「我見天下人不孝父母，不事沙門道人、不敬長老，不畏縣官禁戒，不畏今世後世者，不驚不恐。",
    "T01n0042_001:0827a22_12": "如是曹人死即入泥犁，與閻羅王相見，即去善歸惡。",
    "T01n0042_001:0827a23_13": "泥犁卒名曰旁，旁即將人前至閻羅所。",
    "T01n0042_001:0827a24_14": "泥犁旁言：『此人於世間為人時，不孝父母，不事沙門道人，不敬長老，不布施，不畏今世後世，不畏縣官。",
    "T01n0042_001:0827a27_15": "閻羅處此人過罪。』",
    "T01n0042_001:0827a27_16": "「閻羅即呼人前對閻羅言：『汝為人時，於世間不念父母養育推燥居濕乳哺長大，汝何以不孝父母？』",
    "T01n0042_001:0827a29_17": "其人即對閻羅言：『我實愚癡憍慢。』",
    "T01n0042_001:0827b01_18": "閻羅言：『處汝罪者，非父母非天非帝王，非沙門道人過，汝身所作，當自得之，是第一問。』",
    "T01n0042_001:0827b03_19": "第二問：『汝不見病困劇時羸劣甚極手足不任？』",
    "T01n0042_001:0827b04_20": "其人言：『我實見之。』",
    "T01n0042_001:0827b04_21": "閻羅言：『汝何以不自改為善耶？』",
    "T01n0042_001:0827b05_22": "其人言：『實愚癡憍慢。』",
    "T01n0042_001:0827b06_23": "閻羅言：『是過，非天非父母非帝王，非沙門道人過，汝身所作，當自得之。』",
    "T01n0042_001:0827b07_24": "閻羅第三問：『汝不見世間男子女人老時，目無所見、耳無所聞、持杖而行，黑髮更白，不如年少時？』",
    "T01n0042_001:0827b09_25": "其人言：『我實見老人持杖而行。』",
    "T01n0042_001:0827b10_26": "閻羅言：『當此之時，何以不自改為善耶？』",
    "T01n0042_001:0827b11_27": "其人言：『實愚癡憍慢。』",
    "T01n0042_001:0827b11_28": "閻羅言：『是過非父母非天非帝王，非沙門道人過，汝身所作，當自得之。』",
    "T01n0042_001:0827b13_29": "閻羅第四問言：『汝於世間時，不見男子女人死，一日二日至七日，身體腐爛形貌壞敗，為虫蟻所食，為眾人所惡？",
    "T01n0042_001:0827b16_0": "汝見是，何以不自改為善耶？』",
    "T01n0042_001:0827b16_1": "其人言：『我已見之，實愚癡憍慢。』",
    "T01n0042_001:0827b17_2": "閻羅言：『汝施行何以不端汝心端汝口端汝行，是過亦非父母，非天非帝王，非沙門道人過，汝身所作，當自得之。』",
    "T01n0042_001:0827b19_3": "閻羅第五問：『汝為人時，於世間寧見長吏捕得劫人殺人賊人，反縛送獄掠治考問，或將出城於道中挌殺之，或有生辜挓者，寧見是不？』",
    "T01n0042_001:0827b23_4": "其人言：『我實見之。』",
    "T01n0042_001:0827b23_5": "閻羅言：『汝何以不布施作善？",
    "T01n0042_001:0827b24_6": "汝為人時，何以不正汝行正汝口正汝心耶？』",
    "T01n0042_001:0827b25_7": "其人言：『實愚癡憍慢。』",
    "T01n0042_001:0827b25_8": "閻羅言：『是過亦非父母，非天非帝王，非沙門非道人過，汝身所作，自當得之。』",
    "T01n0042_001:0827b27_9": "「對已畢，泥犁旁即牽持去，將詣一鐵城，是第一泥犁。",
    "T01n0042_001:0827b28_10": "阿鼻摩泥犁城有四門，周匝四千里，中有大釜長四十里，泥犁旁叉刺人而內之，如是無央數中皆有火，人遙見之皆恐怖戰慄。",
    "T01n0042_001:0827c02_11": "如是入者數千萬人，泥犁旁而內其中，晝夜不得出，門皆閉不開不得出，人在其中數千萬歲，火亦不滅人亦不死。",
    "T01n0042_001:0827c05_12": "久久時，遙見東門自開，人皆走欲出。",
    "T01n0042_001:0827c05_13": "適到門，門復閉，諸欲出人復於門中共鬪諍欲得出。",
    "T01n0042_001:0827c07_14": "久久復遙見西門開，人皆走往，門復閉，人復於門中共鬪。",
    "T01n0042_001:0827c08_15": "久久復見南門開，人皆走往，門復閉，人復於門中共鬪。",
    "T01n0042_001:0827c09_16": "久久四門復開，人得出，自以為得脫，復入第二鳩延泥犁中。",
    "T01n0042_001:0827c10_17": "人足著地者即燋，舉足肉復生。",
    "T01n0042_001:0827c11_18": "有東走者、西走者、南走者、北走者，周匝地大熱，數千萬歲乃竟，自以為得脫。",
    "T01n0042_001:0827c13_19": "復入第三彌離摩得泥犁中，其中有虫，虫名崛喙，[口*(隹/乃)]如鐵黑頭足。",
    "T01n0042_001:0827c14_20": "虫遙見人，皆迎來啄人肌骨皆盡，如是數千萬歲乃竟。",
    "T01n0042_001:0827c16_21": "自以為得脫，復入第四芻羅多泥犁中。",
    "T01n0042_001:0827c16_22": "其中有山，石利如刀，人皆走上其巔，復有走下者，皆欲求脫，不知當如向，足皆截剝，地石皆如利刀，如是復數千萬歲乃竟。",
    "T01n0042_001:0827c19_23": "人自以為得脫，復入第五阿夷波多桓泥犁中。",
    "T01n0042_001:0827c20_24": "其中有熱風，相逢避之不能得脫，其人欲求死不能得死，求生不能得生，如是久久數千萬歲乃得出。",
    "T01n0042_001:0827c23_25": "人自以為得脫，復入第六阿喻操波泥桓泥犁中，多樹木皆有刺，樹間有鬼，人入其中者，鬼頭上出火、口中出火，身為十六刺，遙見人來大怒，火皆見十六刺，皆貫人身體裂如食之，皆走欲得脫走，常觸是鬼，如是數千萬歲乃竟得出。",
    "T01n0042_001:0827c28_26": "人自以為得脫，復入第七槃蓰務泥犁中。",
    "T01n0042_001:0827c29_27": "其中有虫，虫名鶉，人入其中者，是虫飛來入人口中食人身體，人皆走極，虫食不置，人皆四面走，欲求脫不能得脫，如是數千萬歲乃竟得出。",
    "T01n0042_001:0828a03_28": "人自以為得脫，復入第八墮檀羅泥渝泥犁中。",
    "T01n0042_001:0828a04_29": "其中有流水，人皆墮水中，水邊有刺棘，水熱過於世間湯鑊，熱沸涌躍人皆熟爛，走欲上岸邊，有鬼持矛逆刺人腹內其中，不能得出，入皆隨水下流。",
    "T01n0042_001:0828a08_0": "復有鬼激如鈎取，問之言：『若從何所來？",
    "T01n0042_001:0828a08_1": "若為是問。』",
    "T01n0042_001:0828a09_2": "其人言：『我不知何所從來，亦不知當若去？",
    "T01n0042_001:0828a10_3": "我但饑渴，欲逐飲食。』",
    "T01n0042_001:0828a10_4": "鬼言：『我與若食。』",
    "T01n0042_001:0828a11_0": "即取鈎，鈎其上下頷，口皆磔開，因取消銅注人口中皆燋爛，如是求死不能得死，求生不能得生。",
    "T01n0042_001:0828a13_1": "其人平生，於世間為人時作惡甚故，求解不得解。",
    "T01n0042_001:0828a14_2": "諸泥犁中人皆復得出，自以為得脫，反入第七泥犁。",
    "T01n0042_001:0828a15_3": "鬼逆問：『汝去，何以復還入第五，復還入第四，從第四復還入第三，復還入第二，復還入第一阿鼻摩泥犁？』",
    "T01n0042_001:0828a17_4": "未至，人遙見鐵城，皆歡喜大呼稱萬歲。",
    "T01n0042_001:0828a18_5": "閻羅聞之即問泥犁旁：『是何等聲？』",
    "T01n0042_001:0828a19_6": "旁即言：『是呼聲者，是前過泥犁中者。』",
    "T01n0042_001:0828a20_7": "閻羅言：『是皆不孝父母，不畏天不畏帝王，不承事沙門道人，不畏禁戒者。』",
    "T01n0042_001:0828a22_0": "閻羅即復呼人前，對言：『若非恐閻羅言，今汝解脫去，當復為人作子者，當孝順事長年，當畏帝王禁戒，當承事沙門道人，端心端口端身。",
    "T01n0042_001:0828a25_1": "人生在世間時，罪過小且輕，死在地下，泥犁大且重。",
    "T01n0042_001:0828a26_2": "得沙門道人，當承事其道，當得阿羅漢者，諸泥犁道皆為閉塞。』",
    "T01n0042_001:0828a27_3": "「一對皆畢，諸泥犁中人皆得出，在城外地皆復死，諸死者先世宿命，為人時作惡猶有小善，從泥犁還出，皆生善道。",
    "T01n0042_001:0828b01_4": "人從泥犁中出，各自政心政口政行，不復還入泥犁中。",
    "T01n0042_001:0828b02_5": "泥犁中亦不呼人，人更泥犁醜毒苦痛，各自思惟亦可為善。」",
    "T01n0042_001:0828b04_0": "佛言：「人死入泥犁者，侯王沙門道人乃得與閻羅相見耳，凡餘人者但隨群入。",
    "T01n0042_001:0828b05_1": "閻羅，地獄王名也。」",
    "T01n0042_001:0828b07_0": "佛說鐵城泥犁經"
}