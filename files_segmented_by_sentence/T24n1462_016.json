{
    "T24n1462_016:0782c11_0": "善見律毘婆沙卷第十六",
    "T24n1462_016:0782c13_0": "蕭齊外國三藏僧伽跋陀羅譯",
    "T24n1462_016:0782c14_0": "「今當說般陀根本因緣。",
    "T24n1462_016:0782c14_1": "般陀者，漢言路邊生也。",
    "T24n1462_016:0782c15_2": "何以故？",
    "T24n1462_016:0782c15_3": "般陀母本是大富長者女，長者唯有此一女，作七層樓安置此女，遣一奴子供給所須。",
    "T24n1462_016:0782c17_4": "奴子長大，此女便與私通，即共奴籌量：『我今共汝叛往餘國。』",
    "T24n1462_016:0782c18_5": "如是三問奴子，奴子言：『不能去。』",
    "T24n1462_016:0782c19_6": "女語奴言：『汝若不去，我父母知，必當殺汝。』",
    "T24n1462_016:0782c20_7": "奴答言：『我若往他方，貧無錢寶，云何生活？』",
    "T24n1462_016:0782c21_8": "女語奴言：『汝隨我去，我當偷取珍寶共汝將去。』",
    "T24n1462_016:0782c22_9": "奴答言：『若如是者我共去。』",
    "T24n1462_016:0782c23_10": "此女日日偷取珍寶，與奴將出在外藏。",
    "T24n1462_016:0782c24_11": "舉計得二人重以，遣奴前出在外共期，此女便假著婢服反鑰戶而出，共奴相隨遠到他國，安處住止。",
    "T24n1462_016:0782c26_12": "一二年中即懷胎。",
    "T24n1462_016:0782c27_13": "臨欲產時，心自念言：『我今在此，若產時無人料理，思念憶母欲得還家。』",
    "T24n1462_016:0782c28_14": "共婿籌量：『我若產時，唯有我母能料理，我今欲去，君去以不？』",
    "T24n1462_016:0783a01_15": "奴婿答言：『不能去，我等叛來，云何得歸？",
    "T24n1462_016:0783a02_16": "大家必當殺我等。』",
    "T24n1462_016:0783a02_17": "婦語婿言：『女人法雖瞋不能殺子，是以欲去。』",
    "T24n1462_016:0783a03_18": "婿答言：『若不殺汝必當殺我，不能去也。』",
    "T24n1462_016:0783a04_19": "婿入山斫樵不在，於後閉戶而去，婿還不見其婦，即問比隣：『見我婦不？』",
    "T24n1462_016:0783a06_20": "答言：『汝婦已去。』",
    "T24n1462_016:0783a06_21": "其夫聞已即隨後逐，至半路便及其婦，已生一男，夫語婦言：『汝為欲產故去，汝今已產，何須去也？』",
    "T24n1462_016:0783a09_22": "婦聞此語，慚愧父母故，即俱還家料理生活。",
    "T24n1462_016:0783a10_23": "其後未久以復懷胎，臨欲產時，思憶母故，復叛還家，至半路復生一男，其婿追逐半路共還。",
    "T24n1462_016:0783a12_24": "其二兒於路邊生故，字為般陀。",
    "T24n1462_016:0783a13_25": "般陀兄弟，與諸同類共戲，二兒力大打諸同類，同類罵言：『汝無六親眷屬，孤單在此，何敢打我？』",
    "T24n1462_016:0783a15_26": "兒聞此呵責已，還家啼泣問母：『他人皆有六親眷屬，我等何以獨無？』",
    "T24n1462_016:0783a17_0": "其母默然不答，其兒啼哭不肯飲食。",
    "T24n1462_016:0783a17_1": "母見不食、啼哭如是，其母慈念二兒故，便語其實：『我是某國大富長者女，汝父是長者家奴，遣供給我，我便與其通不能相離，我與其逃避在此生汝。』",
    "T24n1462_016:0783a21_2": "二人聞母語已，語母言：『可送我還外家，不能住此生活。』",
    "T24n1462_016:0783a23_0": "其母不許，二兒啼泣不已，母即共婿籌量：『此兒啼哭不肯住此，我等云何可共送還其外家？』",
    "T24n1462_016:0783a25_1": "婿言：『可爾。』",
    "T24n1462_016:0783a25_2": "即共往送。",
    "T24n1462_016:0783a25_3": "到已，父母及兒俱住門外，見家人出語言：『汝可還向長者道，長者女將兒婿今在門外。』",
    "T24n1462_016:0783a27_4": "父母聞已答言：『可使二兒入，汝不須相見。』",
    "T24n1462_016:0783a28_5": "長者即遣人迎二兒入，兒入已即以香湯洗浴，以香塗身著衣瓔珞。",
    "T24n1462_016:0783b01_6": "長者抱取二兒置兩膝上，問言：『汝母在他方云何生活？",
    "T24n1462_016:0783b02_7": "不甚貧乏也？』",
    "T24n1462_016:0783b03_8": "二兒答言：『我父母在他方貧窮，以賣樵自活。』",
    "T24n1462_016:0783b04_9": "母聞是語心生慈念，即開庫藏以囊盛金，遣人送與女語言：『汝留二兒我自養活，汝將此金還先所住處，好自生活，不須與我相見。』",
    "T24n1462_016:0783b07_10": "二兒年已長大，為其娶婦。",
    "T24n1462_016:0783b08_0": "父母年老臨欲終時，以家業悉付二兒，其父母命終。",
    "T24n1462_016:0783b09_1": "「爾時佛為四眾說法，爾時摩訶般陀，即往佛所聽說法，既聞法已心樂出家，還家共弟籌量：『我今欲出家，以家事付汝。』",
    "T24n1462_016:0783b12_2": "弟聞兄語心中懊惱，白兄言：『我今孤露無所依憑，兄今捨我出家，我云何得活？』",
    "T24n1462_016:0783b14_0": "其弟如是三請，兄心堅固無有退轉，以家事付弟即便出家，出家不久即得羅漢。",
    "T24n1462_016:0783b15_1": "其弟久後心自念言：『我兄捨家業與我，如人嘔吐無異，我云何受而生貪著？』",
    "T24n1462_016:0783b17_2": "以厭世故，即往兄所求欲出家。",
    "T24n1462_016:0783b18_3": "兄即度令出家，教其一偈，四月不得忘前失後，兄摩訶般陀心自念言：『此人於佛法無緣，當遣還家。』",
    "T24n1462_016:0783b20_4": "即語周羅般陀言：『汝今鈍根。』",
    "T24n1462_016:0783b21_5": "即牽袈裟驅令出門，於門外啼哭不欲還家。",
    "T24n1462_016:0783b23_0": "「爾時世尊，以天眼觀看眾生，見周羅般陀應可度因緣，世尊往至其所，問周羅般陀言：『何以啼哭在此？』",
    "T24n1462_016:0783b25_1": "答佛言：『我既鈍根，誦一偈四月不得，兄摩訶般陀，以我鈍根故，驅我出寺。』",
    "T24n1462_016:0783b27_2": "佛言：『汝止，莫懊惱，我當教汝。』」",
    "T24n1462_016:0783b27_3": "法師曰：「摩訶般陀，可不見其得道因緣，何以牽其出也？」",
    "T24n1462_016:0783b29_4": "答言：「周羅般陀非聲聞能度，唯佛能度，是以牽出。",
    "T24n1462_016:0783c01_5": "世尊安慰其心，即以少許白疊與周羅般陀，汝捉此疊向日而帑，當作是念言：『取垢取垢。』",
    "T24n1462_016:0783c03_6": "佛教已入聚落，受毘舍佉母請，佛臨中觀周羅般陀將得道，即說偈言：「『入寂者歡喜，　　見法得安樂，　　世無恚最樂，　　不害於眾生。",
    "T24n1462_016:0783c08_0": "　　世間無欲樂，　　出離於愛欲，　　若調伏我慢，　　是為第一樂。』",
    "T24n1462_016:0783c10_0": "「周羅般陀遙聞此偈，即得阿羅漢果。」",
    "T24n1462_016:0783c10_1": "問曰：「有比丘往比丘尼寺說八敬，得三波夜提不？」",
    "T24n1462_016:0783c12_2": "答曰：「有，一者僧不差，二者往比丘尼寺，三者至日沒，是三波夜提。",
    "T24n1462_016:0783c13_3": "往比丘尼寺說餘法，得一波夜提二突吉羅。",
    "T24n1462_016:0783c14_4": "何者是？",
    "T24n1462_016:0783c14_5": "一者僧不差，二者往比丘尼寺，此二突吉羅，至日沒，一波夜提。",
    "T24n1462_016:0783c16_6": "提婆達多、三文陀達多、騫馱達多、俱伽利伽、迦留提舍讚歎者，顯其名字也。",
    "T24n1462_016:0783c18_7": "別眾食者，別眾食有二種：一者請，二者乞。",
    "T24n1462_016:0783c19_8": "云何成別眾食？",
    "T24n1462_016:0783c19_9": "有一優婆塞，往至四比丘所，以政食請比丘，願大德受之。",
    "T24n1462_016:0783c20_10": "是名請成別眾食。",
    "T24n1462_016:0783c21_11": "一時受請，或明日或後日一時受一處食，成別眾食，四人俱得罪。",
    "T24n1462_016:0783c22_12": "一時受請已，各去至檀越家，以一時受食還各處食，得罪如故。」",
    "T24n1462_016:0783c24_13": "法師曰：「何以故？",
    "T24n1462_016:0783c24_14": "為一時受食故。",
    "T24n1462_016:0783c25_15": "一時受請，各去各受各食，不得罪。",
    "T24n1462_016:0783c25_16": "別請別去，至檀越家一時受，得罪，是名受請得罪。",
    "T24n1462_016:0783c27_17": "云何從乞得罪者？",
    "T24n1462_016:0783c27_18": "有四乞食比丘，或坐或立，見優婆塞，語優婆塞言：『與我等四人飯。』",
    "T24n1462_016:0783c29_19": "或一一人乞言與我飯亦如是，或俱去或各去，一時受食得，是名從乞得罪。",
    "T24n1462_016:0784a01_20": "病者，脚破沙土入中，不能行故，得受別眾食，是名病。",
    "T24n1462_016:0784a03_21": "作衣時者，若得衣裁，或先割截作衣，是名作衣時，乃至衣上安鉤紐。",
    "T24n1462_016:0784a04_22": "行者，下至半由旬，船行亦如是。",
    "T24n1462_016:0784a05_23": "飢儉時乃至食不足四人食，名大飢儉時。",
    "T24n1462_016:0784a06_24": "沙門施食者，或同法沙門、外道沙門，有七因緣得別眾食不犯：不請足四，第二乞食足四，第三未受具戒足四，第四鉢盂足四，第五病人足四，此五四今當廣說。",
    "T24n1462_016:0784a10_25": "云何不請足四？",
    "T24n1462_016:0784a10_26": "有檀越請四人，一人知已，不去至檀越家，檀越問：『上座來不？』",
    "T24n1462_016:0784a12_27": "三比丘答言：『不來。』",
    "T24n1462_016:0784a12_28": "檀越臨欲中，見一比丘，即喚入與食，四人俱食不犯，是名不請足四。",
    "T24n1462_016:0784a14_29": "何以不犯罪？",
    "T24n1462_016:0784a14_30": "一者非請故。",
    "T24n1462_016:0784a14_31": "云何乞食足四？",
    "T24n1462_016:0784a15_32": "三人受請，一人乞食不受請，是故不得罪。",
    "T24n1462_016:0784a16_33": "沙彌足四，請三道人一沙彌不犯。",
    "T24n1462_016:0784a17_0": "鉢盂足四，云何鉢盂足四？",
    "T24n1462_016:0784a17_1": "請三道人一鉢請食不犯。",
    "T24n1462_016:0784a18_2": "病人足四者，請三道人一病比丘，足成四人不犯。",
    "T24n1462_016:0784a19_3": "請四人有一解律比丘，欲俱食，畏犯罪，即作方便。",
    "T24n1462_016:0784a20_4": "檀越行食時，覆鉢不受，檀越問言：『何以不受？』",
    "T24n1462_016:0784a21_5": "答言：『但與三人食，我欲呪願。』",
    "T24n1462_016:0784a22_6": "三比丘食竟，後便受食不犯。",
    "T24n1462_016:0784a22_7": "若請與飯，至家與肉亦犯，請與飯，至家與粥不犯。",
    "T24n1462_016:0784a24_8": "「若有檀越欲飯僧，遣人往寺，請僧受我等飯。",
    "T24n1462_016:0784a25_9": "僧中有解律比丘，自念言：『此僧中多有行頭陀法，使者不解法，故作是請。』",
    "T24n1462_016:0784a26_10": "解律比丘答言：『明日當知。』",
    "T24n1462_016:0784a27_11": "使者復來，故如前不解語請僧，知法比丘答言：『明日當知。』",
    "T24n1462_016:0784a28_12": "如是展轉乃至半月，若猶不解，知法比丘語言：『若檀越如是請僧者，但得沙彌不得大僧。』",
    "T24n1462_016:0784b02_13": "使者言：『諸大德亦受餘家請，今者何以不受我請？』",
    "T24n1462_016:0784b03_14": "答言：『非不受請，猶汝不知法故，但言請僧，莫言與飯麨魚肉等。",
    "T24n1462_016:0784b04_15": "但言請僧，比丘得受不犯。』",
    "T24n1462_016:0784b05_16": "若如是教示，使者猶不解語，畏人譏嫌，語言：『汝但去。』",
    "T24n1462_016:0784b06_17": "眾僧明日入聚落乞食，往至所請檀越家受食不犯。",
    "T24n1462_016:0784b07_18": "別眾食戒廣說竟。",
    "T24n1462_016:0784b08_19": "此是制罪，從身心起。",
    "T24n1462_016:0784b08_20": "「展轉食者，若比丘受請已，檀越未來，比丘畏日晚，恐檀越不來，便入聚落乞食。",
    "T24n1462_016:0784b10_21": "乞食還，見所請檀越來，比丘不食，請主問言：『大德何以不食？』",
    "T24n1462_016:0784b12_22": "比丘答言：『以受檀越請故不得食。』",
    "T24n1462_016:0784b12_23": "檀越語言：『但食。』",
    "T24n1462_016:0784b13_24": "若如是語者食不犯。",
    "T24n1462_016:0784b13_25": "若眾多檀越同一時請，如是食不犯。",
    "T24n1462_016:0784b14_26": "展轉食戒竟。",
    "T24n1462_016:0784b14_27": "此制罪，從身心起。",
    "T24n1462_016:0784b15_28": "歸婦賈客道路糧，若取一鉢出，隨意自食若施人，若取二鉢，一鉢自食，一鉢與比丘僧，若取三鉢，一鉢自食，二鉢與比丘僧，不得與知識白衣若親里或自恣請檀越，亦不得取過三鉢。」",
    "T24n1462_016:0784b19_29": "法師曰：「餘文句易可解。",
    "T24n1462_016:0784b20_30": "此是制罪，從身心起，不以不知故得脫。",
    "T24n1462_016:0784b21_31": "歸婦道路糧戒竟。",
    "T24n1462_016:0784b21_32": "五正食者，粳米飯、穄米飯、粟米飯、赤粳米飯、麥飯，此五種米作粥，初出釜畫成字不得食，若米合菜作粥亦如是。",
    "T24n1462_016:0784b24_33": "若少飯和多水食，以離威儀，應作殘食法。",
    "T24n1462_016:0784b25_34": "米雜肉及魚作粥肉，若現如芥子大，應作殘食法。",
    "T24n1462_016:0784b26_35": "肉爛與水無別，不須作殘食法。",
    "T24n1462_016:0784b27_36": "一切草根及樹木子作飯，不須作殘食法。",
    "T24n1462_016:0784b28_37": "乾飯者，若粟作乾飯，或粳米作、或麥作。",
    "T24n1462_016:0784b29_38": "乾飯者，日曝令燥，若以豆及樹木子作乾飯，不須作殘食法。",
    "T24n1462_016:0784c01_39": "麨者，粳米麨、粟米麨、麥麨，食竟應作殘食法。",
    "T24n1462_016:0784c02_40": "麨有二種：一者散麨，二者以糖蜜摶令相著麨。",
    "T24n1462_016:0784c03_41": "米不碎故，是米不須作殘食法。",
    "T24n1462_016:0784c04_42": "若麨穀米出食，不須作殘食法。",
    "T24n1462_016:0784c05_43": "若受五政食者，鉢中手中有食，人行食，在申手內遮離威儀，應作殘食法。",
    "T24n1462_016:0784c07_44": "申手外遮不成遮，在申手內口中咽食盡遮不成遮，若口中有飯申手內遮成遮，若不淨肉一切不中食者遮不成遮。",
    "T24n1462_016:0784c10_0": "何以故？",
    "T24n1462_016:0784c10_1": "不淨不中噉。",
    "T24n1462_016:0784c10_2": "若噉不淨肉，申手內遮不成遮。",
    "T24n1462_016:0784c11_3": "若遮與他不成遮。",
    "T24n1462_016:0784c11_4": "何以故？",
    "T24n1462_016:0784c11_5": "未罷食想。",
    "T24n1462_016:0784c12_6": "若正食，遮與他不成遮。",
    "T24n1462_016:0784c12_7": "申手內者，去身二肘半內遮成遮，二肘半外遮不成遮。",
    "T24n1462_016:0784c14_8": "若持食來置地，一申手內不授與比丘，若遮不成遮。",
    "T24n1462_016:0784c15_9": "若淨人手捉食遮成遮。",
    "T24n1462_016:0784c15_10": "若與他比丘食謂與己，若遮不成遮。",
    "T24n1462_016:0784c16_11": "遮有二種：一者身遮，二者口遮。",
    "T24n1462_016:0784c17_12": "云何身遮？",
    "T24n1462_016:0784c17_13": "若手遮或搖頭，或以手覆鉢口，遮者言罷不受。",
    "T24n1462_016:0784c18_14": "若以菜雜魚肉作羹，若言受菜羹，遮不成遮，若言受肉羹遮成遮。",
    "T24n1462_016:0784c20_15": "若正不正雜為粥，若說正名成遮，說不正名不成遮。",
    "T24n1462_016:0784c21_16": "行威儀者，唯除船車乘不犯。",
    "T24n1462_016:0784c22_17": "「病人殘食者，或食殘或未食亦成。",
    "T24n1462_016:0784c23_18": "殘食戒廣說竟。",
    "T24n1462_016:0784c23_19": "此是制罪，從身口起。",
    "T24n1462_016:0784c24_20": "一切樹木及草不任為食，根莖花果得盡形受服。",
    "T24n1462_016:0784c25_21": "有樹草木舉體時食，有樹果心時食，餘者盡形受藥。",
    "T24n1462_016:0784c26_22": "有樹舉體盡形受藥。",
    "T24n1462_016:0784c27_23": "非時食戒廣說竟。",
    "T24n1462_016:0784c27_24": "若乞美食乳酪魚及肉，得波夜提，乞餘食突吉羅，除為病人乞不犯。",
    "T24n1462_016:0784c29_25": "乞美食戒竟。",
    "T24n1462_016:0785a01_0": "「除水及楊枝者，若天人授食，或鬼神授食，畜生及飛鳥授食，皆成受。",
    "T24n1462_016:0785a02_1": "若頭戴食、若肩擔食，授與比丘，教比丘自取，不成受。",
    "T24n1462_016:0785a03_2": "若低身流落比丘手中成受。",
    "T24n1462_016:0785a04_3": "若擔長乃至二十尋，兩頭安食，淨人合擔授與比丘，受得一頭，一頭亦成受。",
    "T24n1462_016:0785a06_4": "若乞食值風雨，塵土落鉢中，比丘作念：『當為沙彌乞食。』",
    "T24n1462_016:0785a07_5": "得食還，語沙彌言：『我今乞食，值風雨塵土落鉢中，不成受。",
    "T24n1462_016:0785a09_6": "為汝乞食，今持與汝。』",
    "T24n1462_016:0785a09_7": "沙彌受已，語比丘言：『此是沙彌食，今施與大德。』",
    "T24n1462_016:0785a10_8": "如是施者得食不犯。",
    "T24n1462_016:0785a11_9": "若比丘手捉鉢，食時眠睡，人持食置鉢中，比丘不覺，不成受。",
    "T24n1462_016:0785a12_10": "若臨受食時睡，人持食著鉢中，成受。",
    "T24n1462_016:0785a13_11": "何以故？",
    "T24n1462_016:0785a13_12": "作受食意故。",
    "T24n1462_016:0785a14_13": "若塵大，可除去食不犯，若塵細落不可除，應使人度。",
    "T24n1462_016:0785a15_14": "若二人並食，若行食，餘食迸落比丘鉢中，成受。",
    "T24n1462_016:0785a16_15": "若食時，額頭汗流落鉢中，應更受。",
    "T24n1462_016:0785a17_16": "若臂中汗流入手，不須受。",
    "T24n1462_016:0785a18_0": "搖擲從地轉來，落比丘手上，成受。",
    "T24n1462_016:0785a18_1": "若淨人在樹上，以繩繫果授與比丘，不成受。",
    "T24n1462_016:0785a19_2": "若人長手，乃至十由旬，度食與比丘，成受。",
    "T24n1462_016:0785a20_3": "若比丘病，沙彌若淨人抱比丘行見果，比丘從淨人乞，淨人取果已，迴手就身上，度與比丘，成受。",
    "T24n1462_016:0785a23_4": "若比丘患熱，捉果樹枝行，以為遮日，後見枝中有果莫動，教沙彌擿果，授與比丘，得受。",
    "T24n1462_016:0785a25_5": "若船或車載飲食，比丘篙船牽車動飯食，得食無罪。",
    "T24n1462_016:0785a26_6": "若眾多比丘共行，唯有一小沙彌，比丘各自擔糧，至食時各自分分，沙彌得分已，語比丘言：『今持沙彌分與大德易。』",
    "T24n1462_016:0785b01_7": "得易已，復持與第二上座易，得第二上座食已，復與第三上座易，如是展轉乃至眾多，如是食皆無罪。",
    "T24n1462_016:0785b03_8": "若沙彌不解法，比丘自持食分與沙彌易，第一上座得易已。",
    "T24n1462_016:0785b05_9": "第二上座復與沙彌易，第二上座得易已。",
    "T24n1462_016:0785b06_10": "第三上座復求易，如是展轉眾多，皆得換易食不犯。",
    "T24n1462_016:0785b07_11": "「共宿惡觸，若比丘擔米行，沙彌小不能作食，比丘得自作，唯除不得然火。",
    "T24n1462_016:0785b09_12": "教沙彌然火，食熟已分，如前展轉與沙彌換易食不犯。",
    "T24n1462_016:0785b10_13": "自作食，若食沸涌出，比丘不得用氣吹、持物攪，皆犯突吉羅罪。",
    "T24n1462_016:0785b12_14": "若食吐，未出咽喉還咽不犯。",
    "T24n1462_016:0785b12_15": "若出咽喉入口還咽，犯波夜提。",
    "T24n1462_016:0785b13_16": "若受生薑後生芽，不失受。",
    "T24n1462_016:0785b14_17": "若火淨以後生芽，生芽處應更淨，非生芽得食無罪。",
    "T24n1462_016:0785b15_18": "先受鹽，鹽變成水，不失受。",
    "T24n1462_016:0785b16_19": "若急病因緣，大小便及灰土，得自取服。",
    "T24n1462_016:0785b17_20": "若無灰，得破樹然火作灰。",
    "T24n1462_016:0785b17_21": "云何病？",
    "T24n1462_016:0785b17_22": "得毒若蛇嚙。」",
    "T24n1462_016:0785b18_23": "法師曰：「餘文句易可解。",
    "T24n1462_016:0785b18_24": "此是制罪，從身口起。",
    "T24n1462_016:0785b19_25": "此二食家中坐戒，二不定法已解。",
    "T24n1462_016:0785b20_26": "與女人獨露處坐者，若二人共坐床語，彼此相解，申手內以還，得波夜提。",
    "T24n1462_016:0785b21_27": "言語不相解，申手內以還，犯突吉羅罪。",
    "T24n1462_016:0785b22_28": "釋摩男者，是佛叔之子，大佛一月日，得斯陀含道也。",
    "T24n1462_016:0785b24_29": "若檀越施藥，應作藥用，不得作食用。",
    "T24n1462_016:0785b25_0": "與油乞酥，犯突吉羅。",
    "T24n1462_016:0785b25_1": "象軍者，象上有四人，下有八人，是名象軍。",
    "T24n1462_016:0785b26_2": "馬軍者，一人在馬上，二人在下，是名馬軍。",
    "T24n1462_016:0785b27_3": "車軍者，四人逐車，是名車軍。",
    "T24n1462_016:0785b28_4": "步軍者，四人相逐，是名步軍。",
    "T24n1462_016:0785b28_5": "若酒煮食煮藥故，有酒香味，犯突吉羅，無酒香味得食。",
    "T24n1462_016:0785c02_6": "水深沒脚背水中戲，得波夜提。",
    "T24n1462_016:0785c03_7": "若搖船弄水得突吉羅。",
    "T24n1462_016:0785c03_8": "青色者，或銅青或藍青，或木蘭色。",
    "T24n1462_016:0785c04_9": "木蘭色者，泥點也。",
    "T24n1462_016:0785c04_10": "以此三種色點淨，下如麻子大，若不點淨得波夜提。",
    "T24n1462_016:0785c06_11": "若比丘知水有虫飲用，隨息咽咽波夜提罪。",
    "T24n1462_016:0785c07_12": "知水有虫，以火熱湯澆亦如是。",
    "T24n1462_016:0785c07_13": "虫水戒說竟。",
    "T24n1462_016:0785c08_14": "「若比丘知他比丘麁罪已覆藏，第二比丘復覆藏，如是百千人共覆藏，皆犯波夜提。",
    "T24n1462_016:0785c10_15": "此是性罪，因身心起。",
    "T24n1462_016:0785c10_16": "覆藏他罪戒竟。",
    "T24n1462_016:0785c11_17": "若年不滿二十，欲受具足戒，聽數胎月閏月數，十四日布薩，足滿二十得受戒。",
    "T24n1462_016:0785c13_0": "與賊眾議共道行者，此是制罪。",
    "T24n1462_016:0785c13_1": "與比丘尼議共道行者，此是制罪。",
    "T24n1462_016:0785c14_2": "律中已說。",
    "T24n1462_016:0785c14_3": "阿栗挓邪見者，摩著細滑，不遮天道，不遮解脫道。",
    "T24n1462_016:0785c16_4": "阿栗咤所以生此邪見者，言須陀洹、斯陀含有婦兒亦不障道，牽此自比，言摩著細滑不能障道。",
    "T24n1462_016:0785c18_5": "若言細滑能障道者，一切氈褥及隱囊亦細滑，那獨言女人細滑能障道耶？",
    "T24n1462_016:0785c20_6": "阿栗咤邪見戒廣說竟。",
    "T24n1462_016:0785c20_7": "「若學比尼者，有五德、有六德、有七德、有八德、有九德、有十德、有十一德。",
    "T24n1462_016:0785c22_8": "何謂為五德？",
    "T24n1462_016:0785c22_9": "一者身自護戒，二者能斷他疑，三者入眾無畏，四者能伏怨家，五者令正法久住。",
    "T24n1462_016:0785c24_10": "云何身自護戒？",
    "T24n1462_016:0785c25_11": "持戒清淨無有缺漏，是名護戒。",
    "T24n1462_016:0785c25_12": "律師以六法不得罪，一者不無趣，二者無知，三者不狐疑，四者不淨言淨，五者淨言不淨，六者不迷惛。",
    "T24n1462_016:0786a01_13": "云何不無趣？",
    "T24n1462_016:0786a01_14": "知而故作，是名無趣。",
    "T24n1462_016:0786a02_15": "如律本中說，知而故作得罪，以知而覆藏，往不應行處，是名無趣。",
    "T24n1462_016:0786a03_16": "云何無知？",
    "T24n1462_016:0786a04_0": "此人不知戒相，欲作而作，是名無知得罪。",
    "T24n1462_016:0786a05_0": "云何狐疑得罪？",
    "T24n1462_016:0786a05_1": "欲作心生狐疑而作，是名狐疑得罪。",
    "T24n1462_016:0786a06_2": "云何不淨言淨？",
    "T24n1462_016:0786a06_3": "是熊肉不淨，言是猪肉而噉，是名不淨言淨。",
    "T24n1462_016:0786a07_4": "虎肉言是鹿肉，非時食言是時食，是名不淨言淨。",
    "T24n1462_016:0786a08_5": "云何淨言不淨？",
    "T24n1462_016:0786a09_6": "實是鹿肉，作虎肉想噉，如是乃至時言非時而食，是名淨言不淨。",
    "T24n1462_016:0786a10_7": "云何迷惛？",
    "T24n1462_016:0786a11_0": "與未受具足戒人，過二宿不知，是名迷惛得罪。",
    "T24n1462_016:0786a12_1": "有迷惛不知時與非時，離衣宿亦復不知，是名迷惛。",
    "T24n1462_016:0786a13_2": "「云何能斷他疑？",
    "T24n1462_016:0786a13_3": "有比丘犯罪，狐疑不能決判，若來諮問，依律為判，是名能斷他疑。",
    "T24n1462_016:0786a15_4": "云何入眾無畏？",
    "T24n1462_016:0786a15_5": "以知律故，隨事能作，是名入眾無畏。",
    "T24n1462_016:0786a16_6": "云何能伏怨家？",
    "T24n1462_016:0786a16_7": "如離車子起十非法，能依律除滅，是名能伏怨家。",
    "T24n1462_016:0786a18_8": "云何令正法久住？",
    "T24n1462_016:0786a18_9": "一者身自隨法，二者能令他得法，因得法故正心持律，因持律故得入禪定，因禪定故而得道果，是名令正法久住。",
    "T24n1462_016:0786a21_10": "如律本中說，佛語阿難：『若我滅度後，毘尼即是汝大師也。』",
    "T24n1462_016:0786a22_11": "是名令正法久住。",
    "T24n1462_016:0786a23_12": "下至五比丘解律，在世能令正法久住，若中天竺佛法滅，若邊地有五人受戒，滿十人往中天竺，得與人具足戒，是名令正法久住。",
    "T24n1462_016:0786a26_13": "如是乃至二十人得出罪，是名令正法久住。",
    "T24n1462_016:0786a27_14": "因律師故，令正法久住，是名持律五德。",
    "T24n1462_016:0786a28_15": "「云何持律六德？",
    "T24n1462_016:0786a28_16": "一者守領波羅提木叉，二者知布薩，三者知自恣，四者知授人具足戒法，五者受人依止，六者得畜沙彌。",
    "T24n1462_016:0786b01_17": "是名六德。",
    "T24n1462_016:0786b02_18": "云何守領波羅提木叉？",
    "T24n1462_016:0786b02_19": "知十四日布薩、十五日布薩、和合布薩、僧布薩、眾布薩、一人布薩、說波羅提木叉布薩、淨布薩、勅布薩，是名九布薩，此是律師所知。",
    "T24n1462_016:0786b05_20": "有九自恣：一者十四日，二者十五日自恣，三者和合自恣，四者僧自恣，五者眾自恣，六者一人自恣，七者三語自恣，八者二語自恣，九者等歲自恣，此是律師所知。",
    "T24n1462_016:0786b09_21": "眾僧有四法：一者白僧，二者白羯磨，三者白二羯磨，四者白四羯磨，此四法是律師所知，非修多羅師、阿毘曇師所知。",
    "T24n1462_016:0786b12_22": "若不解律，但知修多羅、阿毘曇，不得度沙彌受人依止。",
    "T24n1462_016:0786b13_23": "「有五德六德僧，成律師十一德。",
    "T24n1462_016:0786b14_24": "以律師持律故，佛法住世五千歲，是故多諸比丘，就優波離學律。",
    "T24n1462_016:0786b15_25": "云何學律？",
    "T24n1462_016:0786b16_26": "讀誦解義是名學律。",
    "T24n1462_016:0786b16_27": "雜碎者，從二不定乃至眾學，是名雜碎。",
    "T24n1462_016:0786b17_28": "若向大比丘毀呰戒，得波夜提，向未受具戒毀呰戒，得突吉羅罪，餘文句易可解，不須廣說。",
    "T24n1462_016:0786b19_29": "毀呰戒竟。",
    "T24n1462_016:0786b20_30": "此是性罪，從身口起。",
    "T24n1462_016:0786b20_31": "打者，六群比丘恒驅使十七群比丘，以不從語故便打之，若瞋心打乃至死，得波夜提罪。",
    "T24n1462_016:0786b22_32": "瞋心打者，乃至頭破手脚折，波夜提罪，若打未受具戒下至畜生，得突吉羅，若欲心打女人，得僧殘。",
    "T24n1462_016:0786b25_0": "若虎狼師子乃至梵行難，以手打求脫不犯。",
    "T24n1462_016:0786b26_1": "手搏者，手不著身手搏也。",
    "T24n1462_016:0786b26_2": "手搏戒竟。",
    "T24n1462_016:0786b27_0": "屏處聽者，或壁障或蔭處往去，步步得突吉羅罪，往至聞處得波夜提罪，為欲自改往聽不犯。",
    "T24n1462_016:0786c01_1": "此是性罪。",
    "T24n1462_016:0786c01_2": "「若比丘與欲竟後悔戒，無解。",
    "T24n1462_016:0786c02_3": "(七十六)若僧斷事未竟默起去戒，無解。",
    "T24n1462_016:0786c03_0": "若比丘先歡喜聽，後如是說，諸比丘隨親友迴僧物與戒，無解。",
    "T24n1462_016:0786c04_1": "佛語阿難：『入王宮有十過失。",
    "T24n1462_016:0786c05_2": "何謂為十？",
    "T24n1462_016:0786c05_3": "一者若王與夫人共坐一處，夫人見比丘而笑，比丘見夫人亦笑，王見已生疑，是比丘當與夫人共通，是名第一過失。』",
    "T24n1462_016:0786c08_4": "佛語阿難：『入王宮復有過失，若王與宮中婇女共交會而忘，後生兒，王言：「我不近此婇女，云何有兒？",
    "T24n1462_016:0786c10_5": "當是比丘所為。」",
    "T24n1462_016:0786c11_6": "是第二過失。』",
    "T24n1462_016:0786c11_7": "佛語阿難：『復有過失，若宮中失寶物，求覓不得。",
    "T24n1462_016:0786c12_8": "王言：「更無餘人，當是比丘取。」",
    "T24n1462_016:0786c13_9": "是名第三過失。』",
    "T24n1462_016:0786c13_10": "佛語阿難：『復有過失，若王宮中私語已，聲徹於外，王念言：「當是比丘傳出於外。」",
    "T24n1462_016:0786c15_11": "是名第四過失。』",
    "T24n1462_016:0786c15_12": "佛語阿難：『復有過失，若王退大為小、遷小為大。",
    "T24n1462_016:0786c17_0": "「無人得入王宮，當是比丘教王所為。」",
    "T24n1462_016:0786c17_1": "是名第五過失。』",
    "T24n1462_016:0786c18_2": "佛語阿難：『入王宮復有過失，若王退長者位遣兒代，諸人譏嫌：「當是比丘出入王宮，教王所為。」",
    "T24n1462_016:0786c20_3": "是名第七過失。』",
    "T24n1462_016:0786c21_0": "佛語阿難：『比丘入王宮復有過失，若王非時遣軍，諸人譏嫌：「當是比丘教王所為。」",
    "T24n1462_016:0786c22_1": "是名第八過失。』",
    "T24n1462_016:0786c23_2": "佛語阿難：『入王宮復有過失，若王非時遣軍，中路退還，諸人譏嫌言：「當是比丘教王所為。」",
    "T24n1462_016:0786c25_3": "是名第九過失。』",
    "T24n1462_016:0786c26_0": "佛語阿難：『入王宮復有過失，若王調象馬車以寶嚴飾，諸人譏嫌：「當是比丘教王所為。」",
    "T24n1462_016:0786c28_1": "是名第十過失。』",
    "T24n1462_016:0786c28_2": "入王宮戒廣說竟。",
    "T24n1462_016:0787a01_0": "「若為佛僧捉寶舉，得突吉羅罪。",
    "T24n1462_016:0787a01_1": "若僧坊內若住處內，得遺落寶，為掌護故，若去時應付與知法畏罪者，付囑言：『有主來索當還。』",
    "T24n1462_016:0787a04_0": "若久久無主來索，得為房舍用、若池井用，不得為己身用。",
    "T24n1462_016:0787a05_1": "若久後有主來索，應將示僧房、若池井：『此是檀越物。』",
    "T24n1462_016:0787a06_2": "若棄布施善。",
    "T24n1462_016:0787a07_0": "若不布施，欲還得本物者，比丘應入聚落向信心檀越道：『某月某日寺中得遺落寶，掌護久無人來索，以用作僧房池井。",
    "T24n1462_016:0787a09_1": "主今來索，欲還本直，檀越能以物贖，布施眾僧不？』",
    "T24n1462_016:0787a11_2": "若能贖布施善。",
    "T24n1462_016:0787a11_3": "若無人能贖，比丘應廣教化，求索覓直還。",
    "T24n1462_016:0787a12_4": "捉寶戒廣說竟。",
    "T24n1462_016:0787a12_5": "此是制罪，從身業起。",
    "T24n1462_016:0787a13_6": "非時入聚落戒，無解。",
    "T24n1462_016:0787a13_7": "高床戒，無解。",
    "T24n1462_016:0787a14_8": "兜羅紵坐褥戒，無解。",
    "T24n1462_016:0787a14_9": "針筒戒，無解。",
    "T24n1462_016:0787a15_10": "「尼師檀氈，作長二磔手、廣一磔手半。",
    "T24n1462_016:0787a16_0": "益縷者，益一磔手，長六尺破頭，一磔手作三破，名為縷。",
    "T24n1462_016:0787a17_1": "修伽陀磔手尼師檀戒竟。",
    "T24n1462_016:0787a17_2": "覆瘡衣戒，無解。",
    "T24n1462_016:0787a18_3": "雨浴衣戒，無解。",
    "T24n1462_016:0787a18_4": "第一波羅提提舍尼，不解。",
    "T24n1462_016:0787a19_5": "若夫婦俱得須陀洹道，若有百千兩金布施，亦盡由得道故，於財無有慳惜，布施太過居家貧窮，是以佛制不得受食。",
    "T24n1462_016:0787a22_6": "尸沙者，學也。",
    "T24n1462_016:0787a22_7": "迦羅尼者，應學作或脚大或股小得下著。",
    "T24n1462_016:0787a23_8": "洗鉢水棄白衣家內者，若飯粒撩與眾生，餘水棄不犯，或碎令與水合棄不犯，不得淨用水大小便。",
    "T24n1462_016:0787a25_9": "不犯者，若水人所不用，或海水不犯。",
    "T24n1462_016:0787a26_10": "水雖中用，曠遠無人用不犯。",
    "T24n1462_016:0787a27_11": "「佛塔中止宿及藏物，此二戒梵本無有。",
    "T24n1462_016:0787a28_12": "所以無者，佛在世未有塔，此戒佛在世制，是故無著革屣入佛塔，手捉革屣入佛塔，著腹羅入佛塔，手捉腹羅入佛塔，佛塔下食擔死尸，塔下燒死尸，向塔燒死尸，繞塔四邊燒死尸，不得擔死人衣及床從塔下過，佛塔下大小便，向佛塔大小便，繞佛塔大小便，不得持佛像至大小便處，不得佛塔下嚼楊枝，不得向佛塔嚼楊枝，不得繞佛塔四邊嚼楊枝，不得佛塔下涕唾，不得向佛塔涕唾，不得繞佛塔四邊涕唾，向佛塔舒脚，安佛置下房，此上二十戒，梵本無有，如來在世塔無佛故。",
    "T24n1462_016:0787b13_0": "「爾時佛呵責六群比丘：『何以自在下、人在高而為說法？』",
    "T24n1462_016:0787b14_1": "佛語比丘：『往昔於波羅[木*奈]國，有一居士，名曰車波加。",
    "T24n1462_016:0787b15_2": "其婦懷妊，思菴羅果，語其婿言：「我思菴羅果，君為我覓。」",
    "T24n1462_016:0787b17_0": "其夫答言：「此非菴羅果時，我云何得？」",
    "T24n1462_016:0787b17_1": "婦語夫言：「君若不得菴羅果，我必當死矣。」",
    "T24n1462_016:0787b18_2": "夫聞婦語，心自念言：「唯王園中，有非時菴羅果，我當往偷取。」",
    "T24n1462_016:0787b20_3": "作是念已，即夜入王園偷菴羅果。",
    "T24n1462_016:0787b21_4": "取果未得時明相已出，不得出園，於是樹上藏住。",
    "T24n1462_016:0787b22_5": "時王與婆羅門入園，欲食菴羅果。",
    "T24n1462_016:0787b23_6": "婆羅門在下，王在高座，婆羅門為王說法。",
    "T24n1462_016:0787b24_7": "偷果人在樹上，心自念言：「我今偷果事應合死，因王聽婆羅門說法故，我今得脫。",
    "T24n1462_016:0787b26_8": "我無法、王亦無法，婆羅門亦無法。",
    "T24n1462_016:0787b26_9": "何以故？",
    "T24n1462_016:0787b27_10": "我為女人故，而偷王果；王猶憍慢故，師在下、自在高座而聽法；婆羅門為貪利養故，自在下坐為王說法。",
    "T24n1462_016:0787b29_11": "我與王、婆羅門相與無法，我今得脫。」",
    "T24n1462_016:0787c01_12": "作是念已，即便下樹往至王前，而說偈言：「『「二人不知法，　　二人不見法，　　　教者不依法，　　聽者不解法，　　　為食粳米飯，　　及餘諸餚饍，　　　為是飲食故，　　我言是無法，　　　為以名利故，　　毀碎汝家法。」",
    "T24n1462_016:0787c08_0": "「『我為凡人時，見人在上、說法者在下，言其非法，何況我今汝諸弟子，為在高人、自在下而為說法。",
    "T24n1462_016:0787c10_1": "時偷果人者，我身是也。』",
    "T24n1462_016:0787c10_2": "眾學戒廣說竟。",
    "T24n1462_016:0787c11_3": "七滅諍法，後騫陀迦中當廣說。",
    "T24n1462_016:0787c12_0": "「次說比丘尼戒。",
    "T24n1462_016:0787c12_1": "摩觸者，缺瓫骨以下，至肘膝以上，摩觸波羅夷。",
    "T24n1462_016:0787c13_2": "若比丘尼摩觸比丘，比丘受樂不動身，比丘不得罪。",
    "T24n1462_016:0787c14_3": "若比丘來摩觸比丘尼，比丘尼身不動受樂，隨處得罪。",
    "T24n1462_016:0787c16_4": "後四波羅夷竟。",
    "T24n1462_016:0787c16_5": "若比丘尼言人共往官所，若比丘尼語居士言：『汝先說理。』",
    "T24n1462_016:0787c17_6": "若居士說理時，比丘尼得突吉羅。",
    "T24n1462_016:0787c18_7": "居士說已，比丘尼復向官說，比丘尼得偷蘭遮罪。",
    "T24n1462_016:0787c19_8": "若居士復說，比丘尼得理，犯僧殘，不得理亦犯僧殘。",
    "T24n1462_016:0787c21_9": "若居士言比丘尼，官喚比丘尼來，來已語比丘尼言：『但還去，官自判。』",
    "T24n1462_016:0787c22_10": "得理不得理，比丘尼不犯。",
    "T24n1462_016:0787c23_11": "若比丘尼至官前言人，若官問何物人，不得道名字，若教官罰物，隨直多少犯罪，應償。",
    "T24n1462_016:0787c25_12": "若官問，不道名字不犯。",
    "T24n1462_016:0787c26_0": "若官後自尋訪知主，官自罰不犯。",
    "T24n1462_016:0787c26_1": "「若人偷比丘尼衣，不得言是賊，但言此人取貧道衣去。",
    "T24n1462_016:0787c28_2": "若人當劫奪比丘尼，得就王乞護身，不得稱名字，若道名字犯，如前說。",
    "T24n1462_016:0787c29_3": "王聞比丘尼乞護身已，王打鼓宣令：『若有犯比丘尼者，依法治罪。』",
    "T24n1462_016:0788a02_4": "後有人犯比丘尼，王自依法治罪，比丘尼不犯。",
    "T24n1462_016:0788a03_5": "若人入比丘尼寺斫伐樹木，不得奪刀斧及打壞，若打壞應還直，不還計直多少犯罪。",
    "T24n1462_016:0788a05_6": "餘文句易可解。",
    "T24n1462_016:0788a06_7": "言人戒廣說竟。",
    "T24n1462_016:0788a06_8": "度賊女戒，不解(第五)。",
    "T24n1462_016:0788a06_9": "輒出界外為解羯磨戒，無解(第六)。",
    "T24n1462_016:0788a07_10": "若比丘尼獨船渡水亦僧殘(第七)。",
    "T24n1462_016:0788a08_11": "十七僧殘竟。",
    "T24n1462_016:0788a08_12": "三十事無解。",
    "T24n1462_016:0788a09_0": "「蒜者，唯大蒜，食咽咽波夜提，餘細蒜葱不犯。",
    "T24n1462_016:0788a10_0": "亦得以大蒜與食中作調和不犯。",
    "T24n1462_016:0788a10_1": "若洗小便處，兩指齊一節，不得過，若一指洗，得入兩節，不得過，不得用二指洗，入便犯罪。",
    "T24n1462_016:0788a13_2": "若乞穀麥，波夜提，乞豆及苽菜不犯，為造房舍乞穀麥不犯。",
    "T24n1462_016:0788a14_3": "一切不得在生菜果樹及禾穀上大小便，得波夜提罪。",
    "T24n1462_016:0788a15_4": "一切餘果木及穀子未出芽大小便上突吉羅。",
    "T24n1462_016:0788a17_5": "往觀看伎樂者，下至獼猴孔雀共戲，往看波夜提，若寺中作伎往看不犯。",
    "T24n1462_016:0788a18_6": "若夏安居竟，應去寺六由旬，若不去波夜提罪。",
    "T24n1462_016:0788a19_7": "八波羅提提舍尼，無解。",
    "T24n1462_016:0788a20_8": "比丘尼戒竟。",
    "T24n1462_016:0788a20_9": "「騫陀伽(漢言雜揵度)。",
    "T24n1462_016:0788a21_10": "爾時佛過七日已從禪定起，天帝釋奉呵羅勒果，如來受食已便利，天帝釋復授楊枝淨水。",
    "T24n1462_016:0788a23_11": "時賈客兄弟二人，從優加羅村來，車載財物欲往中國，至菩提樹邊，車自然而住，不肯前進。",
    "T24n1462_016:0788a25_12": "兄弟二人見車不進，以為不祥，即設飲食祠祀鬼神。",
    "T24n1462_016:0788a26_13": "時樹神即現半身，語賈人言：『汝車不去，是我留耳。",
    "T24n1462_016:0788a28_14": "賈人當知，白淨王子出家學道，今在菩提樹下得一切智，於七日中未有所食，汝可以麨蜜奉上如來，令汝等長夜得利益安隱快樂。』",
    "T24n1462_016:0788b02_15": "時兄弟二人聞樹神語，即以麨蜜奉上佛。",
    "T24n1462_016:0788b03_16": "此次第文句律中已說，最初受三歸者，獻佛麨蜜二賈人。",
    "T24n1462_016:0788b04_17": "是兄弟受歸依已欲還，白佛言：『我等二人云何得供養佛？』",
    "T24n1462_016:0788b05_18": "佛以手自摩頭，髮即隨手落，語賈人言：『汝可供養此髮以為汝大師。』」",
    "T24n1462_016:0788b07_19": "問曰：「先受乳糜鉢，今何所在？",
    "T24n1462_016:0788b08_20": "今復受四天王獻鉢？」",
    "T24n1462_016:0788b08_21": "答曰：「佛前受乳糜鉢，度尼連禪河，于時鉢沒在水中，海龍王將供養，是故更受四天王獻鉢，鉢色如玉。",
    "T24n1462_016:0788b11_22": "若人求欲出家，父母已聽，離諸疾病，無有障礙，來至僧中。",
    "T24n1462_016:0788b12_23": "若眾集應白僧，若不集人人語令知。",
    "T24n1462_016:0788b13_24": "白僧已，先為洗浴，洗浴已和上應生兒想，不得生污賤心。",
    "T24n1462_016:0788b15_0": "何以故？",
    "T24n1462_016:0788b15_1": "若如是好心料理，弟子於和上阿闍梨，便生父想。",
    "T24n1462_016:0788b16_2": "臨剃髮，和上應為說五法。",
    "T24n1462_016:0788b16_3": "何者為五？",
    "T24n1462_016:0788b17_4": "一者髮，二者毛，三者爪，四者齒，五者皮。",
    "T24n1462_016:0788b18_5": "所以說此五法者，有人前身曾觀此五法，今為剃髮落地，即發先業，便得羅漢。",
    "T24n1462_016:0788b20_6": "是故先教五法，然後為剃髮。",
    "T24n1462_016:0788b20_7": "如羅睺羅，髮落未竟便成羅漢，如癰熟須人為刺然後得破，亦如蓮花須待日出而得開敷。",
    "T24n1462_016:0788b23_0": "此欲出家人亦復如是，因說五法便得悟道。",
    "T24n1462_016:0788b24_1": "為剃髮時，當頂留五三髮置，以香湯洗浴，除白衣氣，來至和上前胡跪，和上問言：『今為汝去頂髮，許不？』",
    "T24n1462_016:0788b26_2": "答言：『爾。』",
    "T24n1462_016:0788b26_3": "和上自為剃去頂髮。",
    "T24n1462_016:0788b27_4": "剃頂髮已，在和上前胡跪，和上授與袈裟，得以頂戴受，受已還和上。",
    "T24n1462_016:0788b28_5": "如是第二、第三受。",
    "T24n1462_016:0788b29_6": "頂戴受已，和上為著，不得自取自著袈裟，要須和上授。",
    "T24n1462_016:0788c01_7": "次第禮諸比丘，往阿闍梨所，禮足胡跪合掌，阿闍梨教言：『汝當隨我語，教汝受三歸。』",
    "T24n1462_016:0788c03_8": "答言：『爾。』",
    "T24n1462_016:0788c03_9": "與三歸竟，次與十戒。」",
    "T24n1462_016:0788c04_10": "「云何與三歸？」",
    "T24n1462_016:0788c04_11": "答曰：「受三歸有二種：一者別受，二者總受。」",
    "T24n1462_016:0788c05_12": "「云何別受？」",
    "T24n1462_016:0788c06_0": "「別受者，歸依佛歸依佛歸依佛竟，歸依法歸依法歸依法竟，歸依僧歸依僧歸依僧竟，是名別受。",
    "T24n1462_016:0788c08_1": "總受者，歸依佛、歸依法、歸依僧，歸依佛竟、歸依法竟、歸依僧竟，如是三說，是名總受。",
    "T24n1462_016:0788c10_2": "不得先歸依僧後歸依法佛，亦不得雜說，若師教言歸依佛，弟子語不政，言歸依佛，亦成受。",
    "T24n1462_016:0788c12_3": "若師教言歸依佛，弟子言歸依佛，亦成受三歸。",
    "T24n1462_016:0788c13_4": "若師與弟子，語俱不正，言歸依佛，不成受三歸。",
    "T24n1462_016:0788c14_5": "若師教歸依佛，弟子答言爾，或語不出口，或逐語不具足，皆不成受三歸。",
    "T24n1462_016:0788c16_6": "受三歸竟，次與授十戒。",
    "T24n1462_016:0788c17_7": "受十戒有二種：一者別受，二者總受。",
    "T24n1462_016:0788c17_8": "云何別受？",
    "T24n1462_016:0788c18_9": "我受不殺我受不殺我受不殺竟，如是次第亦如是說，是名別受。",
    "T24n1462_016:0788c19_10": "云何總受？",
    "T24n1462_016:0788c20_11": "我受一不殺生；二不偷盜；三不婬；四不妄語；五不飲酒；六不過中食；七不歌舞作唱嚴飾樂器，亦不故往觀聽，乃至鬪諍悉不得看；八不著香花瓔珞以香塗身；九不高廣大床上坐臥；十不得捉持生像。",
    "T24n1462_016:0788c24_12": "生像者，此是金與銀，及一切寶，皆不得捉。",
    "T24n1462_016:0788c25_13": "若言音不同者，如傖吳不相解，應教其義，如是不解，弟子答言能持，亦成受戒。",
    "T24n1462_016:0788c27_14": "若鈍根者，不知著衣，不知捉鉢，食亦不知，行住坐臥皆悉不知，不得離和上，一一應隨和上學，和上看弟子如兒想。",
    "T24n1462_016:0789a01_15": "度沙彌法竟。",
    "T24n1462_016:0789a01_16": "「弟子法者，明相出早起，嚼楊枝洗手面，脫革屣，往至和上所。",
    "T24n1462_016:0789a03_17": "師起已，與師三種楊枝大中小，一時授與師三種楊枝，若師日日恒取大者，置中小恒與大者。",
    "T24n1462_016:0789a05_18": "若師取中置大小，若師取小置大中。",
    "T24n1462_016:0789a06_19": "若有時取大，有時取中，有時取小，三種隨意與。",
    "T24n1462_016:0789a07_20": "應授水，水有二種：一者冷，二者溫水，若師恒用冷水，置溫水；若師恒用溫水，置冷水；若師有時用冷有時用溫，二種水隨意授與。",
    "T24n1462_016:0789a10_21": "供給水已，若和上入圊，便轉應往和上房掃除，料理床席卷牒衣裳。",
    "T24n1462_016:0789a12_22": "授僧伽梨者，先安僧伽梨襯已，度與和上，若和上將去，著衣持鉢隨和上後，不得近不得遠，去和上七尺而行。",
    "T24n1462_016:0789a15_23": "師應教弟子持戒，若有犯罪，應教懺悔。",
    "T24n1462_016:0789a16_24": "有長衣鉢，弟子若無應與，若弟子疾病應料理。",
    "T24n1462_016:0789a17_25": "若和上多有弟子，一人供給，餘者隨意讀誦。",
    "T24n1462_016:0789a18_26": "「爾時婆羅門欲求出家，比丘不許，婆羅門便啼哭懊惱。",
    "T24n1462_016:0789a19_27": "時佛見婆羅門形體羸瘦，問諸比丘：『此婆羅門何以羸瘦？』",
    "T24n1462_016:0789a20_28": "比丘答言：『此婆羅門求欲出家，諸比丘不許，是故羸瘦。』",
    "T24n1462_016:0789a22_29": "佛問諸比丘：『此婆羅門與誰有恩？』",
    "T24n1462_016:0789a23_30": "舍利弗答言：『此婆羅門在王舍城，曾施我食，是故我識。』",
    "T24n1462_016:0789a24_31": "佛語舍利弗：『汝當度此婆羅門。』",
    "T24n1462_016:0789a25_32": "時舍利弗白佛言：『云何度此婆羅門？』",
    "T24n1462_016:0789a26_0": "佛告舍利弗：『汝當為白四羯磨授此婆羅門。』",
    "T24n1462_016:0789a27_1": "爾時佛集諸比丘為說法已，語諸比丘：『自今以去斷三語受戒。』",
    "T24n1462_016:0789a28_2": "眾中有了了智慧比丘，為作白四羯磨受戒。",
    "T24n1462_016:0789a29_3": "受戒已，多作諸惡不按威儀。",
    "T24n1462_016:0789b01_4": "有少欲知足比丘，呵責言：『汝等云何作諸惡行不按威儀？』",
    "T24n1462_016:0789b02_5": "比丘答言：『誰請大德與我戒？",
    "T24n1462_016:0789b03_6": "誰請大德為作和上？』",
    "T24n1462_016:0789b04_7": "時有少欲比丘，白佛言：『諸比丘，不請作和上、不乞戒，與受具足戒。』",
    "T24n1462_016:0789b05_8": "佛因此制戒，人不請不作和上、不乞戒，不得授具足戒，若與受得突吉羅。",
    "T24n1462_016:0789b07_9": "請和上乞戒。",
    "T24n1462_016:0789b07_10": "在律中。",
    "T24n1462_016:0789b08_11": "爾時諸比丘或二人或三人白四羯磨，為人受具足戒，中有少欲知足比丘，呵責已往白佛，佛以此因緣集比丘僧，自今以去應制十僧授人具足戒，若減十人授具足，得突吉羅。",
    "T24n1462_016:0789b12_12": "或一歲或二歲，為人受具戒，不知教授，弟子不按威儀，將諸弟子往至佛所，頭面禮足却坐一面。",
    "T24n1462_016:0789b14_13": "爾時佛勞問：『汝等四大調和不？",
    "T24n1462_016:0789b15_14": "乞食易得不？』",
    "T24n1462_016:0789b15_15": "答佛言：『四大調和乞食易得。』",
    "T24n1462_016:0789b16_16": "於是佛知而故問：『此諸比丘，誰弟子也？』",
    "T24n1462_016:0789b17_17": "答言：『我弟子。』",
    "T24n1462_016:0789b17_18": "問言：『汝幾歲？』",
    "T24n1462_016:0789b18_19": "答言：『二歲。』",
    "T24n1462_016:0789b18_20": "『汝弟子幾歲？』",
    "T24n1462_016:0789b18_21": "答言：『一歲。』",
    "T24n1462_016:0789b18_22": "佛即呵責言：『汝自未斷乳，云何度人？』",
    "T24n1462_016:0789b19_23": "呵責已集諸比丘，自今以去不滿十歲，不得度人受具戒，若受戒得罪；雖滿十臘，愚癡無智慧，不得受人具戒。",
    "T24n1462_016:0789b22_24": "與受戒竟。」",
    "T24n1462_016:0789b22_25": "法師曰：「今明失依止不失依止法。",
    "T24n1462_016:0789b23_26": "弟子與依止師共行，遙見和上失依止，若見和上作非和上想，不失依止。",
    "T24n1462_016:0789b25_27": "若和上來入界內或入屋中，弟子不知失依止。",
    "T24n1462_016:0789b26_28": "若和上來入界內或屋中，或聚落乞食，聞聲不見形，皆失依止。",
    "T24n1462_016:0789b28_29": "若聞聲作非和上想，不失依止。",
    "T24n1462_016:0789b28_30": "「若外道初入佛法中，應與波利婆沙，得波利婆沙已，若好往五不應行處，懈怠不肯學佛法，若聞毀佛法生歡喜心，若聞毀僧生歡喜心，不得與具戒行。",
    "T24n1462_016:0789c03_31": "波利婆沙外道，修得四禪乃至能飛騰虛空，亦不得與具戒，要滿四月。",
    "T24n1462_016:0789c05_32": "若佛法中修得須陀洹道，即日為受具戒，不須與波利婆沙。",
    "T24n1462_016:0789c06_33": "若在外道，或聞說法得須陀洹道，來至僧中求欲出家，即與出家與具戒，不須與波利婆沙。",
    "T24n1462_016:0789c09_34": "若波利婆沙垂滿四月，聞毀佛法生歡喜心，聞毀外道瞋恚，好往五不應行處，應更與四月。",
    "T24n1462_016:0789c11_35": "若結髮外道、事火外道，不須波利婆沙。",
    "T24n1462_016:0789c12_36": "何以故？",
    "T24n1462_016:0789c12_37": "此二外道有業信因果，過去諸佛為菩薩時，出家波羅蜜皆於此道學。",
    "T24n1462_016:0789c14_0": "外道波利婆沙竟。",
    "T24n1462_016:0789c14_1": "「癩者，有數癩、有白癩，有黑癩疥癬，皆入癩，亦不得出家。",
    "T24n1462_016:0789c15_2": "癩癬下至如指甲大，亦不得出家。",
    "T24n1462_016:0789c16_3": "如指甲大若在露處，增長不增長，悉不得出家。",
    "T24n1462_016:0789c17_4": "若屏處不現，增長不得出家，若不增長得出家。",
    "T24n1462_016:0789c18_5": "若瘤病在露處，增長不增長，不得出家。",
    "T24n1462_016:0789c19_6": "若屏處不增長得出家，若小時有疣病、大便失，得度出家，此非瘤病，是故得出家。",
    "T24n1462_016:0789c21_7": "若身體細起，猶如棘刺，皆入癩數，不得出家。",
    "T24n1462_016:0789c22_8": "「度王人者。",
    "T24n1462_016:0789c23_9": "時諸比丘度鬪將出家，後有賊起，王覓諸鬪將，欲使破賊，遣人求覓至僧坊中，見諸比丘已度出家，使人來白王言：『諸比丘已度出家。』",
    "T24n1462_016:0789c26_10": "王聞已集諸臣共論，王問臣言：『度官人者其罪云何？』",
    "T24n1462_016:0789c27_11": "臣答王言：『若和上應斫頭，羯磨師應截舌，餘臨壇人應打肋折。』",
    "T24n1462_016:0789c29_12": "時王得須陀洹道，聞諸臣語已，往至佛所白佛言：『自今以後願莫度王人。",
    "T24n1462_016:0790a02_13": "未來世王，若不信三寶者，諸比丘若度王人，便依法治罪。』",
    "T24n1462_016:0790a03_14": "若王人、大臣人，下至食王俸祿者，皆是王人。",
    "T24n1462_016:0790a04_15": "若父食王祿、兒不食王祿，父不得出家，兒得出家。",
    "T24n1462_016:0790a05_16": "若食祿有期限未盡，不得出家，食祿盡然後得出家。",
    "T24n1462_016:0790a06_17": "若必欲出家，轉祿與兄弟兒子，後得出家。",
    "T24n1462_016:0790a07_18": "若食祿白王，王聽亦得出家。",
    "T24n1462_016:0790a08_19": "「賊者，抄劫竊盜斷道殺人，知姓字，不得度出家。",
    "T24n1462_016:0790a09_20": "若圖國賊，若捨惡心欲出家，得度出家，為國除患，王聞出家亦大歡喜。",
    "T24n1462_016:0790a11_21": "若捨惡業降出投王，王許得度出家。",
    "T24n1462_016:0790a12_22": "不得度患鞭杖瘡人，若瘡差得度。",
    "T24n1462_016:0790a13_23": "若犯罪人以鐵烙為字，不得度出家，若治護得差得出家。",
    "T24n1462_016:0790a14_24": "負債者，若自負債，若祖負債，若父負債，若兒負債，若債由己，不得出家，有人為償債，得出家。",
    "T24n1462_016:0790a16_25": "奴者，有四種奴：一者家生，二者買得，三者破得，四者自成奴。",
    "T24n1462_016:0790a18_26": "自成奴者，為衣食故自求為奴，是名自成奴。",
    "T24n1462_016:0790a19_27": "若奴主放奴出家，語諸比丘言：『奴有道心者放，若無道心還復為奴。』",
    "T24n1462_016:0790a21_28": "若如是語者，不得度出家。",
    "T24n1462_016:0790a21_29": "時有一居士家，有疫病起，初殺蠅蜈蚣百足，次殺雞猪，次殺牛羊，次及婢奴，後及好人。",
    "T24n1462_016:0790a23_30": "此疫病起時，不得從戶中出，應破壁出直去，不得反顧，若反顧即死，若不即死，至他方亦死。",
    "T24n1462_016:0790a26_31": "時父子三人破壁得出，直去不反顧，是故得活。",
    "T24n1462_016:0790a27_32": "既至他方，貧窮不能自立，往至比丘所求欲出家，比丘即度為出家。",
    "T24n1462_016:0790a28_33": "得出家已，將二兒乞食。",
    "T24n1462_016:0790b01_0": "善見律毘婆沙卷第十六"
}