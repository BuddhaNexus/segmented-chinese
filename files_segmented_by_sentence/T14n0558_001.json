{
    "T14n0558_001:0910b03_0": "佛說龍施菩薩本起經",
    "T14n0558_001:0910b05_0": "西晉月氏三藏竺法護譯",
    "T14n0558_001:0910b06_0": "聞如是：一時佛遊維耶離奈女樹園，與大比丘眾千二百五十、五千菩薩及無央數天人。",
    "T14n0558_001:0910b08_0": "時佛說經，眾會皆定。",
    "T14n0558_001:0910b08_1": "龍施菩薩立於佛前，作師子吼，嗟歎大乘，說前世行，積功累德，不惜身命，不計吾我，無所希求，白佛言：「過去世時，有一般遮旬在叢樹下，精進行道，心無所著；常愍十方人及蠕動之類，行四等心——慈、悲、喜、護；常食果蓏，而飲泉水；不慕世榮，無所貪惜；得五神通，以自娛樂。",
    "T14n0558_001:0910b14_2": "何等為五？",
    "T14n0558_001:0910b14_3": "眼能徹視，耳能徹聽，身能飛行，了眾人根，自知本末。",
    "T14n0558_001:0910b16_4": "在其山中誦習經義，晝夜不懈。",
    "T14n0558_001:0910b16_5": "「時有毒蛇，見般遮旬晝夜誦經，心大歡悅，前詣般遮旬所，稽首作禮。",
    "T14n0558_001:0910b18_6": "取草用掃，含水灑地，供事道人，不敢懈慢。",
    "T14n0558_001:0910b19_7": "常在左側聽經不離，般遮旬所說經毒蛇輒悉諷誦。",
    "T14n0558_001:0910b20_8": "「如是數月之中轉向冬寒，樹木、華果遂復欲盡。",
    "T14n0558_001:0910b21_9": "般遮旬心念言：『冬寒以至，華果以盡，無所依怙。",
    "T14n0558_001:0910b22_10": "我今當還，止於人間。』",
    "T14n0558_001:0910b23_11": "便取衣鉢，即欲發去。",
    "T14n0558_001:0910b23_12": "毒蛇時見，悲泣淚出，白道人言：『欲何至乎？』",
    "T14n0558_001:0910b24_13": "道人答曰：『寒冷且至，亦無屋舍，華果復盡，無以自活，故相捨去，欲入郡國。』",
    "T14n0558_001:0910b26_14": "「毒蛇聞之，益甚悲哀，白道人言：『道人在此，如依太山，晝夜樂法，其心不傾。",
    "T14n0558_001:0910b27_15": "今捨我去，無所恃怙。",
    "T14n0558_001:0910b28_16": "願見愍傷我身可憐！』",
    "T14n0558_001:0910b28_17": "道人答曰：『吾有四大，常當衣食，以自住立。",
    "T14n0558_001:0910b29_18": "今此山中亦無供具，雖有慈心，不能自在。』",
    "T14n0558_001:0910c01_19": "「毒蛇白曰：『今此山中樹木參天，泉水流行，百鳥嚶嚶，甚可娛樂。",
    "T14n0558_001:0910c03_20": "何為捨焉？",
    "T14n0558_001:0910c03_21": "唯願道人勿見棄捐。",
    "T14n0558_001:0910c03_22": "今雖當去，欲從其後，奉侍道人，不敢住留，在此愁思，但有死憂。』",
    "T14n0558_001:0910c05_23": "「道人答曰：『卿為毒蛇，眾人所憎。",
    "T14n0558_001:0910c05_24": "見者欲害，無有愛樂。",
    "T14n0558_001:0910c06_25": "或於道中虎、狼、毒蟲、蜚鳥、走獸共害汝身。",
    "T14n0558_001:0910c07_26": "今實悢悢無有已已，雖有是心不得自在。",
    "T14n0558_001:0910c08_27": "願卿住此，思道念德，精進自守，忍諸困厄！",
    "T14n0558_001:0910c09_28": "若前強健，後年復會。』",
    "T14n0558_001:0910c09_29": "道人悲泣，收淚而去。",
    "T14n0558_001:0910c10_30": "「毒蛇涕零，不能自止。",
    "T14n0558_001:0910c10_31": "貪見道人無有極已，便即上樹，遙望道人；觀視若行，察其所避；道人不現，轉復上行；適復不現，上盡樹頭，遙望道人，遂遠不現。",
    "T14n0558_001:0910c13_32": "毒蛇益悲，自責悔言：『身罪所致，失善道人。",
    "T14n0558_001:0910c14_33": "前世愚癡，多犯眾惡——婬妷、瞋恚、闇冥、放逸、懈怠、無知，不奉精進，迷亂不止，其心不一；不值佛世，遠離正法，失大智慧，違遠至明；從苦入苦，離波羅蜜，墮於五道蟲蛾、蚤虱。",
    "T14n0558_001:0910c18_34": "今受蛇身，為人所憎，皆是身過，不由他人。",
    "T14n0558_001:0910c19_35": "天上世間豪貴無常，何況我此含毒之身？",
    "T14n0558_001:0910c20_36": "展轉生死，譬如車輪。』",
    "T14n0558_001:0910c20_37": "「爾時毒蛇自說瑕惡，身意靜然，但還自責：『今此危身不足貪惜，不顧軀命，此無所著。』",
    "T14n0558_001:0910c22_38": "便從樹上自投於下，未及至地，墮樹岐間，身絕兩分，便即命過，生兜術天，得見光明，即自思惟，便識宿命：『我在世時身為毒蛇，奉侍道人，行正遠邪，精進不懈，伏惡心魔，視其身命，譬如土沙。",
    "T14n0558_001:0910c26_39": "知命非常，自投樹下。",
    "T14n0558_001:0910c27_40": "於彼壽終，來生此上。』",
    "T14n0558_001:0910c27_41": "便於天上從諸玉女及與天子各持香華散毒蛇上，便自說言：『今此蛇身雖為毒惡，於我大厚，終不為薄。",
    "T14n0558_001:0911a01_0": "精進行法，心無所著。",
    "T14n0558_001:0911a01_1": "絕其壽命，得上為天。",
    "T14n0558_001:0911a01_2": "今故來下，欲報其恩。』",
    "T14n0558_001:0911a02_3": "便復行詣般遮旬所，稽首作禮，供養華香，嗟歎功德，皆共稱譽：『今此道人無有等侶，行大慈悲，無有親踈，教授一切，令離三塗。",
    "T14n0558_001:0911a05_4": "本為毒蛇，視如赤子，憂念一切。",
    "T14n0558_001:0911a05_5": "此功德大，欲報其恩，何時能達？』",
    "T14n0558_001:0911a06_6": "適說是已，便還去上兜術天。",
    "T14n0558_001:0911a08_0": "「皆從諸天人，　　行詣彌勒前，　俱稽首作禮，　　其心悉等平。",
    "T14n0558_001:0911a10_0": "　見彌勒歡喜，　　禮畢住一面，　彌勒為說法，　　皆得無所從生。",
    "T14n0558_001:0911a12_0": "　天上壽終後，　　來生於世間，　長者須福家，　　作女意甚明，　端名曰龍施，　　除去諸欲情。",
    "T14n0558_001:0911a15_0": "　時佛來詣舍，　　眉間放光明，　時女在浴室，　　志意用愕驚；　便即上樓觀，　　見佛功德正，　諸根悉寂定，　　三十二相明。",
    "T14n0558_001:0911a19_0": "　女心即歡喜，　　今逮得安寧，　當供養佛法，　　便發菩提心。",
    "T14n0558_001:0911a21_0": "　時魔聞知之，　　心中為愁思：『此女發道意，　　盡我境界人。』",
    "T14n0558_001:0911a23_0": "　已下變為父，　　具說艱惱事：『佛今現在世，　　功德甚尊特，　菩薩多勤苦，　　羅漢疾易得。』",
    "T14n0558_001:0911a26_0": "　時女即對曰：　　『父言無義理，　佛智譬虛空，　　羅漢如芥子，　猶是以觀之，　　小道無高士，　佛德如巨海，　　度人無極已。』",
    "T14n0558_001:0911b01_0": "　時魔謂女言：　　『汝今何愚癡，　菩薩甚勤苦，　　得道無有期；　假使欲得佛，　　當不惜軀命，　從樓自投地，　　乃知女妙英，　精進無所著，　　可得無上正。』",
    "T14n0558_001:0911b06_0": "　時女住欄邊，　　向佛叉手言：『我用一切故，　　願佛知我誠。』",
    "T14n0558_001:0911b08_0": "　便自投樓下，　　逮得無從生，　變為男子形。」",
    "T14n0558_001:0911b09_1": "　　阿難乃怖驚，　叉手正衣服，　　前白佛天中天：「今我意甚怪，　　此為何等焉？",
    "T14n0558_001:0911b12_0": "　一切皆愚癡，　　願佛現大明。」",
    "T14n0558_001:0911b13_0": "　時佛告阿難：　　「汝見此女不？",
    "T14n0558_001:0911b14_0": "　自投於虛空，　　轉作男子身。",
    "T14n0558_001:0911b15_0": "　不獨今棄軀，　　前世亦復爾。",
    "T14n0558_001:0911b16_0": "　已更事萬佛，　　精進無懈止，　却後當來世，　　供養如恒沙，　便當得作佛，　　號名曰龍上。",
    "T14n0558_001:0911b19_0": "　在第一大會，　　度脫諸天人，　其數難屢陳，　　譬之如浮雲。",
    "T14n0558_001:0911b21_0": "　爾時佛治世，　　快樂無有極，　飲食皆自然，　　譬如忉利天。」",
    "T14n0558_001:0911b23_0": "　於是龍施身，　　住立在佛前，　報其父母言：　　「聽我作沙門。」",
    "T14n0558_001:0911b25_0": "　父母即聽之，　　侍從五百人，　及八百天神，　　皆發無上心。",
    "T14n0558_001:0911b27_0": "　爾時魔愁毒，　　悔恨無所陳。",
    "T14n0558_001:0911b28_0": "　龍施白佛言：　　「願愍一切人，　為斷十二海，　　除去諸苦辛，　用眾愚癡故，　　多說大珍寶。」",
    "T14n0558_001:0911c02_0": "　時佛便講法，　　五百侍從人，　皆得無所從生；　　及八百諸天，　得不起法忍。",
    "T14n0558_001:0911c04_1": "　　彼時龍施身，　便住於佛前，　　自說過世行：「求道甚苦勤，　　不用己身故，　但為一切人；　　如來之功德，　不可具說陳。",
    "T14n0558_001:0911c08_2": "　　爾時般遮旬，　今則是世尊；　　其毒蛇之軀，　今是龍施身；　　時五百玉女，　今是五百人；　　八百諸天子，　共志無等倫。",
    "T14n0558_001:0911c12_3": "　　菩薩所示現，　猶為有所因，　　欲歎其功德，　終無能盡焉。」",
    "T14n0558_001:0911c14_4": "　　彼龍施菩薩，　作師子吼時，　　無數諸天人，　皆發無上真，　　一切皆歡喜，　作禮於佛前。",
    "T14n0558_001:0911c18_0": "佛說龍施菩薩本起經"
}