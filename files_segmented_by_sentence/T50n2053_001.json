{
    "T50n2053_001:0220c06_0": "大唐大慈恩寺三藏法師傳序",
    "T50n2053_001:0220c08_0": "垂拱四年三月十五日，仰上沙門釋彥悰述恭惟，釋迦氏之臨忍土也，始演八正、啟三寶以黜群邪之典，由是佛教行焉。",
    "T50n2053_001:0220c11_1": "方等一乘，圓宗十地，謂之大法，言真筌也。",
    "T50n2053_001:0220c12_2": "化城垢服，濟鹿馳羊，謂之小學，言權旨也。",
    "T50n2053_001:0220c13_3": "至於禪戒呪術，厥趣萬途，而滅惑利生，其歸一揆。",
    "T50n2053_001:0220c15_4": "是故歷代英聖仰而寶之。",
    "T50n2053_001:0220c15_5": "八會之經謂之為本，根其義也；三轉之法謂之為末，枝其義也。",
    "T50n2053_001:0220c17_6": "暨夫天雨四花，地現六動，解其髻寶，示以衣珠，借一以破三，攝末歸本者也。",
    "T50n2053_001:0220c19_0": "《付法藏傳》曰：聖者阿難能誦持如來所有法藏，如瓶瀉水，置之異器，即謂釋尊一代四十九年應物逗機適時之教也。",
    "T50n2053_001:0220c21_1": "逮提河輟潤，堅林晦影，邃旨冲宗，於焉殆絕。",
    "T50n2053_001:0220c22_2": "我先昆迦葉，屬五棺已掩，千[疊*毛]將焚，痛人天眼滅，蒼生莫救，故召諸聖眾，集結微言。",
    "T50n2053_001:0220c24_3": "考繩墨以立定門，即貫華而開律部，據優波提舍以之為論，剖析空、有，顯別斷、常，示之以因修，明之以果證，足以貽範當代，軌訓將來，歸向之徒，並遵其義。",
    "T50n2053_001:0220c28_4": "及王、秦奉使，考日光而求佛，騰、蘭應請，策練影以通經。",
    "T50n2053_001:0221a01_0": "厥後易首抽腸之賓播美於天外，篆葉結鬘之奧譯粹於區中。",
    "T50n2053_001:0221a02_1": "然至賾至神，思慮者或迷其性相；唯恍唯忽，言談者有昧其是非。",
    "T50n2053_001:0221a04_2": "況去聖既遙，來教多闕，殊途競軫，別路揚鑣而已哉。",
    "T50n2053_001:0221a05_3": "法師懸弭誕辰，室表空生之應，佩觽登歲，心符妙德之誠。",
    "T50n2053_001:0221a06_4": "以愛海無出要之津，覺地有栖神之宅，故削髮矯翰，翔集二空，異縣他山，載馳千里。",
    "T50n2053_001:0221a08_5": "每慨古賢之得本行本，魚魯致乖；痛先匠之聞疑傳疑，豕亥斯惑。",
    "T50n2053_001:0221a10_6": "竊惟音樂樹下必存金石之響，五天竺內想具百篇之義。",
    "T50n2053_001:0221a11_7": "遂發憤忘食，履嶮若夷，輕萬死以涉葱河，重一言而之柰苑。",
    "T50n2053_001:0221a13_8": "鷲山猴沼，仰勝迹以瞻奇；鹿野仙城，訪遺編於蠧簡。",
    "T50n2053_001:0221a14_9": "春秋寒暑一十七年，耳目見聞百三十國，揚我皇之盛烈，振彼后之權豪，偃異學之高輶，拔同師之巨幟。",
    "T50n2053_001:0221a16_10": "名王拜首，勝侶摩肩，萬古風猷，一人而已。",
    "T50n2053_001:0221a17_11": "法師於彼國所獲大、小二乘三藏梵本等，總有六百五十六部，並載以巨象，并諸郵駿，蒙霜犯雪，自天祐以元亨，陽苦陰淫，假皇威而利涉。",
    "T50n2053_001:0221a21_12": "粵以貞觀十有九祀達于上京，道俗迎之，闐城溢郭，鏘鏘濟濟，亦一期之盛也。",
    "T50n2053_001:0221a23_0": "及謁見天子，勞問慇懃，爰命有司，瞾令宣譯，人百敬奉，難以具言。",
    "T50n2053_001:0221a24_1": "至如氏族簪纓，捐親入道，遊踐遠邇，中外讚揚，示息化以歸真，同薪盡而火滅，若斯之類則備乎茲傳也。",
    "T50n2053_001:0221a27_2": "《傳》本五卷，魏國西寺前沙門慧立所述。",
    "T50n2053_001:0221a28_0": "立俗姓趙，豳國公劉人，隋起居郎司隷從事毅之子，博考儒釋，雅善篇章，妙辯雲飛，溢思泉涌。",
    "T50n2053_001:0221b01_1": "加以直詞正色，不憚威嚴，赴水蹈火，無所屈撓。",
    "T50n2053_001:0221b02_2": "覩三藏之學行，矚三藏之形儀，鑽之仰之，彌堅彌遠，因修撰其事，以貽終古。",
    "T50n2053_001:0221b04_3": "乃削[葶-丁+呆]云畢，慮遺諸美，遂藏之地府，代莫得聞。",
    "T50n2053_001:0221b05_4": "爾後役思纏痾，氣懸鍾漏，乃顧命門徒，掘以啟之，將出而卒。",
    "T50n2053_001:0221b06_5": "門人等哀慟荒鯁，悲不自勝，而此《傳》流離分散他所，累載搜購，近乃獲全。",
    "T50n2053_001:0221b08_6": "因命余以序之，迫余以次之。",
    "T50n2053_001:0221b09_7": "余撫己缺然，拒而不應。",
    "T50n2053_001:0221b09_8": "因又謂余曰：「佛法之事豈預俗徒，況乃當仁苦為辭讓？」",
    "T50n2053_001:0221b11_9": "余再懷慚退，沈吟久之，執紙操翰，汍瀾腷臆，方乃參犬羊以虎豹，糅瓦石以琳璆，錯綜本文，箋為十卷，庶後之覽者無或嗤焉。",
    "T50n2053_001:0221b17_0": "大慈恩寺三藏法師傳卷第一",
    "T50n2053_001:0221b19_0": "沙門慧立本　譯彥悰箋",
    "T50n2053_001:0221b20_0": "起載誕於緱氏終西屆于高昌",
    "T50n2053_001:0221b21_0": "法師諱玄奘，俗姓陳，陳留人也。",
    "T50n2053_001:0221b21_1": "漢太丘長仲弓之後。",
    "T50n2053_001:0221b22_2": "曾祖欽，後魏上黨太守。",
    "T50n2053_001:0221b22_3": "祖康，以學優仕齊，任國子博士，食邑周南，子孫因家，又為緱氏人也。",
    "T50n2053_001:0221b24_4": "父慧，英潔有雅操，早通經術，形長八尺，美眉明目，褒衣博帶，好儒者之容，時人方之郭有道。",
    "T50n2053_001:0221b26_5": "性恬簡，無務榮進，加屬隋政衰微，遂潛心墳典。",
    "T50n2053_001:0221b27_6": "州郡頻貢孝廉及司隷辟命，並辭疾不就，識者嘉焉。",
    "T50n2053_001:0221b29_0": "有四男，法師即第四子也。",
    "T50n2053_001:0221b29_1": "幼而珪璋特達，聰悟不群。",
    "T50n2053_001:0221c01_2": "年八歲，父坐於几側口授《孝經》，至曾子避席，忽整襟而起。",
    "T50n2053_001:0221c02_3": "問其故，對曰：「曾子聞師命避席，玄奘今奉慈訓，豈宜安坐？」",
    "T50n2053_001:0221c04_0": "父甚悅，知其必成。",
    "T50n2053_001:0221c04_1": "召宗人語之，皆賀曰：「此公之揚焉也。」",
    "T50n2053_001:0221c05_2": "其早慧如此。",
    "T50n2053_001:0221c05_3": "自後備通經奧，而愛古尚賢，非雅正之籍不觀，非聖哲之風不習；不交童幼之黨，無涉闤闠之門；雖鐘鼓嘈囋於通衢，百戲叫歌於閭巷，士女雲萃，其未嘗出也。",
    "T50n2053_001:0221c09_4": "又少知色養，溫清淳謹。",
    "T50n2053_001:0221c10_5": "其第二兄長捷先出家，住東都淨土寺。",
    "T50n2053_001:0221c11_6": "察法師堪傳法教，因將詣道場，誦習經業。",
    "T50n2053_001:0221c12_7": "俄而有勅於洛陽度二七僧，時業優者數百，法師以幼少不預取限，立於公門之側。",
    "T50n2053_001:0221c14_8": "時使人大理卿鄭善果有知士之鑒，見而奇之，問曰：「子為誰家？」",
    "T50n2053_001:0221c15_9": "答以氏族。",
    "T50n2053_001:0221c15_10": "又問：「求度耶？」",
    "T50n2053_001:0221c16_11": "答曰：「然。",
    "T50n2053_001:0221c16_12": "但以習近業微，不蒙比預。」",
    "T50n2053_001:0221c17_13": "又問：「出家意何所為？」",
    "T50n2053_001:0221c17_14": "答：「意欲遠紹如來，近光遺法。」",
    "T50n2053_001:0221c18_15": "果深嘉其志，又賢其器貌，故特而取之。",
    "T50n2053_001:0221c19_16": "因謂官僚曰：「誦業易成，風骨難得。",
    "T50n2053_001:0221c20_17": "若度此子，必為釋門偉器，但恐果與諸公不見其翔翥雲霄，灑演甘露耳。",
    "T50n2053_001:0221c22_18": "又名家不可失。」",
    "T50n2053_001:0221c22_19": "以今觀之，則鄭卿之言為不虛也。",
    "T50n2053_001:0221c23_20": "既得出家與兄同止，時寺有景法師講《涅槃經》，執卷伏膺，遂忘寢食。",
    "T50n2053_001:0221c24_21": "又學嚴法師《攝大乘論》，愛好逾劇。",
    "T50n2053_001:0221c25_22": "一聞將盡，再覽之後，無復所遺。",
    "T50n2053_001:0221c26_23": "眾咸驚異，乃令昇座覆述，抑揚剖暢，備盡師宗。",
    "T50n2053_001:0221c27_24": "美問芳聲，從茲發矣。",
    "T50n2053_001:0221c28_25": "時年十三也。",
    "T50n2053_001:0221c28_26": "其後隋氏失御，天下沸騰。",
    "T50n2053_001:0221c28_27": "帝城為桀、跖之窠，河、洛為豺狼之穴。",
    "T50n2053_001:0221c29_28": "衣冠殄喪，法眾銷亡，白骨交衢，烟火斷絕。",
    "T50n2053_001:0222a01_29": "雖王、董僣逆之釁，劉、石亂華之災，刳剒生靈，芟夷海內，未之有也。",
    "T50n2053_001:0222a03_30": "法師雖居童幼，而情達變通，乃啟兄曰：「此雖父母之邑，而喪亂若茲，豈可守而死也！",
    "T50n2053_001:0222a05_31": "余聞唐帝驅晉陽之眾，已據有長安，天下依歸如適父母，願與兄投也。」",
    "T50n2053_001:0222a07_32": "兄從之，即共俱來，時武德元年矣。",
    "T50n2053_001:0222a07_33": "是時國基草創，兵甲尚興，孫、吳之術斯為急務，孔、釋之道有所未遑，以故京城未有講席，法師深以慨然。",
    "T50n2053_001:0222a10_34": "初，煬帝於東都建四道場，召天下名僧居焉。",
    "T50n2053_001:0222a11_35": "其徵來者，皆一藝之士，是故法將如林，景、脫、基、暹為其稱首。",
    "T50n2053_001:0222a12_36": "末年國亂，供料停絕，多遊綿、蜀，知法之眾又盛於彼。",
    "T50n2053_001:0222a13_37": "法師乃啟兄曰：「此無法事，不可虛度，願遊蜀受業焉。」",
    "T50n2053_001:0222a15_38": "兄從之。",
    "T50n2053_001:0222a15_39": "又與經子午谷入漢川，遂逢空、景二法師，皆道場之大德，相見悲喜。",
    "T50n2053_001:0222a17_0": "停月餘，從之受學，仍相與進向成都。",
    "T50n2053_001:0222a17_1": "諸德既萃，大建法筵，於是更聽基、暹《攝論》、《毘曇》及震法師《迦延》，敬惜寸陰，勵精無怠，二三年間，究通諸部。",
    "T50n2053_001:0222a20_2": "時天下饑亂，唯蜀中豐靜，故四方僧投之者眾，講座之下常數百人。",
    "T50n2053_001:0222a21_3": "法師理智宏才皆出其右，吳、蜀、荊、楚無不知聞，其想望風徽，亦猶古人之欽李、郭矣。",
    "T50n2053_001:0222a23_4": "法師兄因住成都空慧寺，亦風神朗俊，體狀魁傑，有類於父。",
    "T50n2053_001:0222a25_5": "好內、外學，凡講《涅槃經》、《攝大乘論》、《阿毘曇》，兼通《書》、《傳》，尤善《老》、《莊》，為蜀人所慕，總管酇公特所欽重。",
    "T50n2053_001:0222a27_6": "至於屬詞談吐，蘊藉風流，接物誘凡，無愧於弟。",
    "T50n2053_001:0222a28_7": "若其亭亭獨秀，不雜埃塵，遊八綋，窮玄理，廓宇宙以為志，繼聖達而為心，匡振頹網，包挫殊俗，涉風波而意靡倦，對萬乘而節逾高者，固兄所不能逮。",
    "T50n2053_001:0222b03_8": "然昆季二人懿業清規，芳聲雅質，雖廬山兄弟無得加焉。",
    "T50n2053_001:0222b04_9": "法師年滿二十，即以武德五年於成都受具，坐夏學律，五篇七聚之宗，一遍斯得。",
    "T50n2053_001:0222b06_10": "益部經論研綜既窮，更思入京詢問殊旨。",
    "T50n2053_001:0222b07_11": "條式有礙，又為兄所留，不能遂意，乃私與商人結侶，汎舟三峽，沿江而遁。",
    "T50n2053_001:0222b09_12": "到荊州天皇寺，彼之道俗承風斯久，既屬來儀，咸請敷說。",
    "T50n2053_001:0222b10_13": "法師為講《攝論》、《毘曇》，自夏及冬，各得三遍。",
    "T50n2053_001:0222b11_14": "時漢陽王以盛德懿親，作鎮於彼。",
    "T50n2053_001:0222b12_15": "聞法師至，甚歡，躬身禮謁。",
    "T50n2053_001:0222b13_16": "發題之日，王率群僚及道俗一藝之士，咸集榮觀。",
    "T50n2053_001:0222b14_17": "於是徵詰雲發，關並峰起，法師酬對解釋，靡不詞窮意服。",
    "T50n2053_001:0222b16_18": "其中有深悟者，悲不自勝。",
    "T50n2053_001:0222b16_19": "王亦稱嘆無極，嚫施如山，一無所取。",
    "T50n2053_001:0222b17_20": "罷講後，復北遊，詢求先德。",
    "T50n2053_001:0222b18_21": "至相州，造休法師，質問疑礙。",
    "T50n2053_001:0222b18_22": "又到趙州，謁深法師學《成實論》。",
    "T50n2053_001:0222b19_23": "又入長安，止大覺寺，就岳法師學《俱舍論》。",
    "T50n2053_001:0222b20_24": "皆一遍而盡其旨，經目而記於心，雖宿學耆年不能出也。",
    "T50n2053_001:0222b22_25": "至於鉤深致遠，開微發伏，眾所不至，獨悟於幽奧者，固非一義焉。",
    "T50n2053_001:0222b23_26": "時長安有常、辯二大德，解究二乘，行窮三學，為上京法匠，緇素所歸，道振神州，聲馳海外，負笈之侶從之若雲，雖含綜眾經，而偏講《攝大乘論》。",
    "T50n2053_001:0222b27_27": "法師既曾有功吳、蜀，自到長安，又隨詢採，然其所有深致，亦一拾斯盡。",
    "T50n2053_001:0222b28_28": "二德並深嗟賞，謂法師曰：「汝可謂釋門千里之駒，再明慧日當在爾躬，恨吾輩老朽恐不見也。」",
    "T50n2053_001:0222c02_29": "自是學徒改觀，譽滿京邑。",
    "T50n2053_001:0222c02_30": "法師既遍謁眾師，備飡其說，詳考其理，各擅宗塗，驗之聖典，亦隱顯有異，莫知適從，乃誓遊西方以問所惑，并取《十七地論》以釋眾疑，即今之《瑜伽師地論》也。",
    "T50n2053_001:0222c06_31": "又言：「昔法顯、智嚴亦一時之士，皆能求法導利群生，豈使高跡無追，清風絕後？",
    "T50n2053_001:0222c08_32": "大丈夫會當繼之。」",
    "T50n2053_001:0222c08_33": "於是結侶陳表。",
    "T50n2053_001:0222c09_34": "有瞾不許。",
    "T50n2053_001:0222c09_35": "諸人咸退，唯法師不屈。",
    "T50n2053_001:0222c10_36": "既方事孤遊，又承西路艱嶮，乃自試其心，以人間眾苦種種調伏，堪任不退。",
    "T50n2053_001:0222c11_37": "然始入塔，啟請申其意，願乞眾聖冥加，使往還無梗。",
    "T50n2053_001:0222c13_38": "初法師之生也，母夢法師著白衣西去。",
    "T50n2053_001:0222c14_39": "母曰：「汝是我子，今欲何去？」",
    "T50n2053_001:0222c14_40": "答曰：「為求法故去。」",
    "T50n2053_001:0222c15_41": "此則遊方之先兆也。",
    "T50n2053_001:0222c15_42": "貞觀三年秋八月，將欲首塗，又求祥瑞。",
    "T50n2053_001:0222c16_43": "乃夜夢見大海中有蘇迷盧山，四寶所成，極為嚴麗。",
    "T50n2053_001:0222c17_44": "意欲登山，而洪濤洶湧，又無船栰，不以為懼，乃決意而入。",
    "T50n2053_001:0222c19_45": "忽見石蓮華涌乎波外，應足而生，却而觀之，隨足而滅。",
    "T50n2053_001:0222c20_46": "須臾至山下，又峻峭不可上。",
    "T50n2053_001:0222c21_47": "試踊身自騰，有摶飈颯至，扶而上昇。",
    "T50n2053_001:0222c22_48": "到山頂，四望廓然，無復擁礙，喜而寤焉，遂即行矣。",
    "T50n2053_001:0222c23_49": "時年二十六也。",
    "T50n2053_001:0222c23_50": "時有秦州僧孝達在京學《涅槃經》，功畢還鄉，遂與俱去。",
    "T50n2053_001:0222c25_0": "至秦州，停一宿，逢蘭州伴，又隨去至蘭州。",
    "T50n2053_001:0222c26_0": "一宿，遇涼州人送官馬歸，又隨去至彼。",
    "T50n2053_001:0222c26_1": "停月餘日，道俗請開《涅槃》、《攝論》及《般若經》，法師皆為開發。",
    "T50n2053_001:0222c28_2": "涼州為河西都會，襟帶西蕃、葱右諸國，商侶往來，無有停絕。",
    "T50n2053_001:0222c29_3": "時開講日，盛有其人，皆施珍寶，稽顙讚歎，歸還各向其君長稱歎法師之美，云欲西來求法於婆羅門國，以是西域諸城無不預發歡心，嚴灑而待。",
    "T50n2053_001:0223a04_4": "散會之日，珍施豐厚，金銀之錢、口馬無數，法師受一半燃燈，餘外並施諸寺。",
    "T50n2053_001:0223a06_5": "時國政尚新，疆場未遠，禁約百姓不許出蕃。",
    "T50n2053_001:0223a07_6": "時李大亮為涼州都督，既奉嚴勅，防禁特切。",
    "T50n2053_001:0223a08_7": "有人報亮云：「有僧從長安來，欲向西國，不知何意？」",
    "T50n2053_001:0223a09_8": "亮懼，追法師問來由。",
    "T50n2053_001:0223a10_0": "法師報云：「欲西求法。」",
    "T50n2053_001:0223a10_1": "亮聞之，逼還京。",
    "T50n2053_001:0223a10_2": "彼有惠威法師，河西之領袖，神悟聰哲，既重法師辭理，復聞求法之志，深生隨喜，密遣二弟子，一曰惠琳、二曰道整，竊送向西。",
    "T50n2053_001:0223a13_3": "自是不敢公出，乃晝伏夜行，遂至瓜州。",
    "T50n2053_001:0223a14_4": "時刺史獨孤達聞法師至，甚歡，供事殷厚。",
    "T50n2053_001:0223a15_5": "法師因訪西路。",
    "T50n2053_001:0223a16_6": "或有報云：「從此北行五十餘里有瓠蘆河，下廣上狹，洄波甚急，深不可渡。",
    "T50n2053_001:0223a18_0": "上置玉門關，路必由之，即西境之襟喉也。",
    "T50n2053_001:0223a19_0": "關外西北又有五烽，候望者居之，各相去百里，中無水草。",
    "T50n2053_001:0223a20_1": "五烽之外即莫賀延磧，伊吾國境。」",
    "T50n2053_001:0223a21_2": "聞之愁憒，所乘之馬又死，不知計出，沈默經月餘。",
    "T50n2053_001:0223a22_3": "未發之間，涼州訪牒又至，云：「有僧字玄奘，欲入西蕃，所在州縣宜嚴候捉。」",
    "T50n2053_001:0223a24_4": "州吏李昌，崇信之士，心疑法師，遂密將牒呈云：「師不是此耶？」",
    "T50n2053_001:0223a25_5": "法師遲疑未報。",
    "T50n2053_001:0223a25_6": "昌曰：「師須實語。",
    "T50n2053_001:0223a26_7": "必是，弟子為圖之。」",
    "T50n2053_001:0223a26_8": "法師乃具實而答。",
    "T50n2053_001:0223a27_9": "昌聞，深讚希有，曰：「師實能爾者，為師毀却文書。」",
    "T50n2053_001:0223a28_10": "即於前裂壞之。",
    "T50n2053_001:0223a28_11": "仍云：「師須早去。」",
    "T50n2053_001:0223a29_0": "自是益增憂惘。",
    "T50n2053_001:0223a29_1": "所從二小僧，道整先向燉煌，唯惠琳在，知其不堪遠涉，亦放還。",
    "T50n2053_001:0223b01_2": "遂貿易得馬一匹，但苦無人相引。",
    "T50n2053_001:0223b02_3": "即於所停寺彌勒像前啟請，願得一人相引渡關。",
    "T50n2053_001:0223b03_4": "其夜，寺有胡僧達摩，夢法師坐一蓮華向西而去。",
    "T50n2053_001:0223b05_5": "達摩私怪，旦而來白。",
    "T50n2053_001:0223b05_6": "法師心喜為得行之徵，然語達摩云：「夢為虛妄，何足涉言。」",
    "T50n2053_001:0223b07_0": "更入道場禮請。",
    "T50n2053_001:0223b07_1": "俄有一胡人來入禮佛，逐法師行二三匝。",
    "T50n2053_001:0223b08_2": "問其姓名，云姓石，字槃陀。",
    "T50n2053_001:0223b09_0": "此胡即請受戒，乃為授五戒。",
    "T50n2053_001:0223b09_1": "胡甚喜，辭還。",
    "T50n2053_001:0223b10_0": "少時齎餅菓更來。",
    "T50n2053_001:0223b10_1": "法師見其明健，貌又恭肅，遂告行意。",
    "T50n2053_001:0223b11_2": "胡人許諾言，送師過五烽。",
    "T50n2053_001:0223b11_3": "法師大喜，乃更貿衣資為買馬而期焉。",
    "T50n2053_001:0223b12_4": "明日日欲下，遂入草間，須臾彼胡更與一胡老翁乘一瘦老赤馬相逐而至。",
    "T50n2053_001:0223b14_5": "法師心不懌，少胡曰：「此翁極諳西路，來去伊吾三十餘反，故共俱來，望有平章耳。」",
    "T50n2053_001:0223b16_6": "胡公因說：「西路險惡，沙河阻遠，鬼魅熱風，過無達者。",
    "T50n2053_001:0223b17_7": "徒侶眾多，猶數迷失，況師單獨，如何可行？",
    "T50n2053_001:0223b18_8": "願自斟量，勿輕身命。」",
    "T50n2053_001:0223b19_9": "法師報曰：「貧道為求大法，發趣西方，若不至婆羅門國，終不東歸。",
    "T50n2053_001:0223b20_10": "縱死中途，非所悔也。」",
    "T50n2053_001:0223b21_11": "胡翁曰：「師必去，可乘我此馬。",
    "T50n2053_001:0223b22_12": "此馬往反伊吾已十五度。",
    "T50n2053_001:0223b22_13": "健而知道。",
    "T50n2053_001:0223b23_14": "師馬少，不堪遠涉。」",
    "T50n2053_001:0223b23_15": "法師乃竊念，在長安將發志西方日，有術人何弘達者，誦呪占觀，多有所中。",
    "T50n2053_001:0223b25_16": "法師令占行事，達曰：「師得去。",
    "T50n2053_001:0223b26_17": "去狀似乘一老赤瘦馬，漆鞍橋前有鐵。」",
    "T50n2053_001:0223b27_0": "既覩胡人所乘馬瘦赤，鞍漆有鐵，與何言合，心以為當，遂換馬。",
    "T50n2053_001:0223b28_1": "胡翁歡喜，禮敬而別。",
    "T50n2053_001:0223b29_2": "於是裝束，與少胡夜發。",
    "T50n2053_001:0223b29_3": "三更許到河，遙見玉關。",
    "T50n2053_001:0223c01_4": "去關上流十里許，兩岸可闊丈餘，傍有胡椒樹叢。",
    "T50n2053_001:0223c02_5": "胡乃斬木為橋，布草填沙，驅馬而過。",
    "T50n2053_001:0223c03_6": "法師既渡而喜，因解駕停憩，與胡人相去可五十餘步，各下褥而眠。",
    "T50n2053_001:0223c05_7": "少時，胡人乃拔刀而起，徐向法師，未到十步許又迴，不知何意，疑有異心。",
    "T50n2053_001:0223c06_8": "即起誦經，念觀音菩薩。",
    "T50n2053_001:0223c07_9": "胡人見已，還臥遂眠。",
    "T50n2053_001:0223c07_10": "天欲明，法師喚令起取水盥漱，解齋訖欲發，胡人曰：「弟子將前途險遠，又無水草，唯五烽下有水，必須夜到偷水而過，但一處被覺，即是死人。",
    "T50n2053_001:0223c11_11": "不如歸還，用為安隱。」",
    "T50n2053_001:0223c11_12": "法師確然不迴，乃俛仰而進，露刃張弓，命法師前行。",
    "T50n2053_001:0223c13_13": "法師不肯居前，胡人自行數里而住，曰：「弟子不能去。",
    "T50n2053_001:0223c14_14": "家累既大而王法不可干也。」",
    "T50n2053_001:0223c15_15": "法師知其意，遂任還。",
    "T50n2053_001:0223c15_16": "胡人曰：「師必不達。",
    "T50n2053_001:0223c16_0": "如被擒捉，相引奈何？」",
    "T50n2053_001:0223c16_1": "法師報曰：「縱使切割此身如微塵者，終不相引。」",
    "T50n2053_001:0223c17_2": "為陳重誓，其意乃止。",
    "T50n2053_001:0223c18_3": "與馬一匹，勞謝而別。",
    "T50n2053_001:0223c18_4": "自是孑然孤遊沙漠矣，唯望骨聚馬糞等漸進。",
    "T50n2053_001:0223c19_5": "頃間忽有軍眾數百隊滿沙磧間，乍行乍止，皆裘褐駝馬之像及旌旗槊纛之形，易貌移質，倏忽千變，遙瞻極著，漸近而微。",
    "T50n2053_001:0223c22_6": "法師初覩，謂為賊眾；漸近見滅，乃知妖鬼。",
    "T50n2053_001:0223c23_7": "又聞空中聲言：「勿怖，勿怖！」",
    "T50n2053_001:0223c24_8": "由此稍安。",
    "T50n2053_001:0223c24_9": "經八十餘里，見第一烽。",
    "T50n2053_001:0223c25_10": "恐候者見，乃隱伏沙溝，至夜方發。",
    "T50n2053_001:0224a01_0": "到烽西見水，下飲盥手訖，欲取皮囊盛水，有一箭颯來，幾中於膝。",
    "T50n2053_001:0224a02_1": "須臾更一箭來，知為他見，乃大言曰：「我是僧，從京師來。",
    "T50n2053_001:0224a03_2": "汝莫射我。」",
    "T50n2053_001:0224a04_3": "即牽馬向烽。",
    "T50n2053_001:0224a04_4": "烽上人亦開門而出，相見知是僧，將入見校尉王祥。",
    "T50n2053_001:0224a05_5": "祥命爇火令看，曰：「非我河西僧，實似京師來也。」",
    "T50n2053_001:0224a06_6": "具問行意。",
    "T50n2053_001:0224a07_7": "法師報曰：「校尉頗聞涼州人說有僧玄奘欲向婆羅門國求法不？」",
    "T50n2053_001:0224a08_8": "答曰：「聞承奘師已東還。",
    "T50n2053_001:0224a09_9": "何因到此？」",
    "T50n2053_001:0224a09_10": "法師引示馬上章疏及名字，彼乃信。",
    "T50n2053_001:0224a10_11": "仍言：「西路艱遠，師終不達。",
    "T50n2053_001:0224a10_12": "今亦不與師罪，弟子燉煌人，欲送師向燉煌。",
    "T50n2053_001:0224a12_0": "彼有張皎法師，欽賢尚德，見師必喜，請就之。」",
    "T50n2053_001:0224a13_1": "法師對曰：「奘桑梓洛陽，少而慕道。",
    "T50n2053_001:0224a13_2": "兩京知法之匠，吳、蜀一藝之僧，無不負笈從之，窮其所解。",
    "T50n2053_001:0224a15_3": "對揚談論，亦忝為時宗，欲養己修名，豈劣檀越燉煌耶？",
    "T50n2053_001:0224a16_4": "然恨佛化，經有不周，義有所闕，故無貪性命，不憚艱危，誓往西方遵求遺法。",
    "T50n2053_001:0224a18_5": "檀越不相勵勉，專勸退還，豈謂同厭塵勞，共樹涅槃之因也？",
    "T50n2053_001:0224a20_0": "必欲拘留，任即刑罰，奘終不東移一步以負先心。」",
    "T50n2053_001:0224a21_1": "祥聞之，憫然曰：「弟子多幸，得逢遇師，敢不隨喜。",
    "T50n2053_001:0224a22_2": "師疲倦且臥，待明自送，指示塗路。」",
    "T50n2053_001:0224a23_3": "遂拂筵安置。",
    "T50n2053_001:0224a23_4": "至曉，法師食訖，祥使人盛水及麨餅自送至十餘里。",
    "T50n2053_001:0224a24_5": "云：「師從此路徑向第四烽，彼人亦有善心，又是弟子骨肉，姓王名伯隴，至彼可言弟子遣師來。」",
    "T50n2053_001:0224a27_6": "泣拜而別。",
    "T50n2053_001:0224a27_7": "既去，夜到第四烽，恐為留難，欲默取水而過。",
    "T50n2053_001:0224a28_8": "至水未下間，飛箭已至，還如前報，即急向之，彼亦下來。",
    "T50n2053_001:0224a29_9": "入烽，烽官相問，答：「欲往天竺，路由於此，第一烽王祥校尉故遣相過。」",
    "T50n2053_001:0224b02_10": "彼聞歡喜留宿，更施大皮囊及馬、麥相送。",
    "T50n2053_001:0224b03_11": "云：「師不須向第五烽。",
    "T50n2053_001:0224b03_12": "彼人疎率，恐生異圖。",
    "T50n2053_001:0224b04_13": "可於此去百里許，有野馬泉，更取水。",
    "T50n2053_001:0224b05_14": "從是已去，即莫賀延磧，長八百餘里，古曰沙河，上無飛鳥，下無走獸，復無水草。」",
    "T50n2053_001:0224b07_0": "是時顧影唯一，但念觀音菩薩及《般若心經》。",
    "T50n2053_001:0224b08_1": "初，法師在蜀，見一病人，身瘡臭穢，衣服破污，慜將向寺施與衣服飲食之直。",
    "T50n2053_001:0224b09_2": "病者慚愧，乃授法師此《經》，因常誦習。",
    "T50n2053_001:0224b10_3": "至沙河間，逢諸惡鬼，奇狀異類，遶人前後，雖念觀音不能令去，及誦此經，發聲皆散，在危獲濟，實所憑焉。",
    "T50n2053_001:0224b13_4": "時行百餘里，失道，覓野馬泉不得。",
    "T50n2053_001:0224b14_5": "下水欲飲，袋重，失手覆之，千里行資一朝斯罄。",
    "T50n2053_001:0224b15_6": "又失路，盤迴不知所趣，乃欲東歸還第四烽。",
    "T50n2053_001:0224b16_7": "行十餘里，自念：「我先發願，若不至天竺終不東歸一步，今何故來？",
    "T50n2053_001:0224b17_8": "寧可就西而死，豈歸東而生！」",
    "T50n2053_001:0224b18_9": "於是旋轡，專念觀音，西北而進。",
    "T50n2053_001:0224b19_10": "是時四顧茫然，人鳥俱絕。",
    "T50n2053_001:0224b20_11": "夜則妖魑舉火，爛若繁星，晝則驚風擁沙，散如時雨。",
    "T50n2053_001:0224b21_12": "雖遇如是，心無所懼，但苦水盡，渴不能前。",
    "T50n2053_001:0224b22_13": "是時四夜五日無一渧沾喉，口腹乾燋，幾將殞絕，不復能進，遂臥沙中默念觀音，雖困不捨。",
    "T50n2053_001:0224b24_14": "啟菩薩曰：「玄奘此行不求財利，無冀名譽，但為無上正法來耳。",
    "T50n2053_001:0224b26_15": "仰惟菩薩慈念群生，以救苦為務。",
    "T50n2053_001:0224b27_0": "此為苦矣，寧不知耶？」",
    "T50n2053_001:0224b27_1": "如是告時，心心無輟。",
    "T50n2053_001:0224b28_0": "至第五夜半，忽有涼風觸身，冷快如沐寒水。",
    "T50n2053_001:0224b29_1": "遂得目明，馬亦能起。",
    "T50n2053_001:0224b29_2": "體既蘇息，得少睡眠。",
    "T50n2053_001:0224c01_3": "即於睡中夢一大神長數丈，執戟麾曰：「何不強行，而更臥也！」",
    "T50n2053_001:0224c02_4": "法師驚寤進發，行可十里，馬忽異路制之不迴。",
    "T50n2053_001:0224c03_5": "經數里，忽見青草數畝，下馬恣食。",
    "T50n2053_001:0224c04_6": "去草十步欲迴轉，又到一池，水甘澄鏡澈，即而就飲，身命重全，人馬俱得蘇息。",
    "T50n2053_001:0224c06_7": "計此應非舊水草，固是菩薩慈悲為生，其至誠通神，皆此類也。",
    "T50n2053_001:0224c07_8": "即就草池一日停息，後日盛水取草進發，更經兩日，方出流沙到伊吾矣。",
    "T50n2053_001:0224c09_9": "此等危難，百千不能備序。",
    "T50n2053_001:0224c10_10": "既至伊吾，止一寺。",
    "T50n2053_001:0224c10_11": "寺有漢僧三人，中有一老者，衣不及帶，跣足出迎，抱法師哭，哀號鯁咽不能已已，言：「豈期今日重見鄉人！」",
    "T50n2053_001:0224c13_12": "法師亦對之傷泣。",
    "T50n2053_001:0224c13_13": "自外胡僧、胡王悉來參謁，王請屆所居，備陳供養。",
    "T50n2053_001:0224c14_14": "時高昌王麴文泰使人先在伊吾，是日欲還，適逢法師，歸告其王。",
    "T50n2053_001:0224c16_15": "王聞，即日發使，勅伊吾王遣法師來，仍簡上馬數十匹，遣貴臣驅駝設頓迎候。",
    "T50n2053_001:0224c18_16": "比停十餘日，王使至，陳王意，拜請殷勤。",
    "T50n2053_001:0224c19_17": "法師意欲取可汗浮圖過，既為高昌所請，辭不獲免，於是遂行，涉南磧，經六日，至高昌界白力城。",
    "T50n2053_001:0224c21_18": "時日已暮，法師欲停，城中官人及使者曰：「王城在近請進。」",
    "T50n2053_001:0224c22_19": "數換良馬前去，法師先所乘赤馬，留使後來。",
    "T50n2053_001:0224c23_20": "即以其夜鷄鳴時到王城。",
    "T50n2053_001:0224c24_21": "門司啟王，王勅開門。",
    "T50n2053_001:0224c25_0": "法師入城，王與侍人前後列燭自出宮，迎法師入後院，坐一重閣寶帳中。",
    "T50n2053_001:0224c26_1": "拜問甚厚。",
    "T50n2053_001:0224c27_0": "云：「弟子自聞師名，喜忘寢食。",
    "T50n2053_001:0224c27_1": "量准塗路，知師今夜必至，與妻子皆未眠，讀經敬待。」",
    "T50n2053_001:0224c28_2": "須臾，王妃共數十侍女又來禮拜。",
    "T50n2053_001:0224c29_3": "是時漸欲將曉，言久疲勌欲眠，王始還宮，留數黃門侍宿。",
    "T50n2053_001:0225a02_4": "旦，法師未起，王已至門，率妃已下俱來禮問。",
    "T50n2053_001:0225a03_5": "王云：「弟子思量磧路艱阻，師能獨來，甚為奇也。」",
    "T50n2053_001:0225a04_6": "流淚稱歎不能已已。",
    "T50n2053_001:0225a04_7": "遂設食解齋訖，而宮側別有道場，王自引法師居之，遣閹人侍衛。",
    "T50n2053_001:0225a06_8": "彼有彖法師曾學長安，善知法相，王珍之，命來與法師相見，少時出。",
    "T50n2053_001:0225a07_9": "又命國統王法師，年逾八十，共法師同處，仍遣勸住勿往西方。",
    "T50n2053_001:0225a09_10": "法師不許。",
    "T50n2053_001:0225a09_11": "停十餘日，欲辭行，王曰：「已令統師諮請，師意何如？」",
    "T50n2053_001:0225a10_12": "法師報曰：「留住實是王恩，但於來心不可。」",
    "T50n2053_001:0225a11_13": "王曰：「泰與先王遊大國。",
    "T50n2053_001:0225a12_14": "從隋帝歷東西二京及燕、岱、汾、晉之間，多見名僧，心無所慕。",
    "T50n2053_001:0225a14_15": "自承法師名，身心歡喜，手舞足蹈，擬師至止，受弟子供養以終一身。",
    "T50n2053_001:0225a15_16": "令一國人皆為師弟子，望師講授，僧徒雖少，亦有數千，並使執經充師聽眾。",
    "T50n2053_001:0225a17_17": "伏願察納微心，不以西遊為念。」",
    "T50n2053_001:0225a18_18": "法師謝曰：「王之厚意，豈貧道寡德所當。",
    "T50n2053_001:0225a19_19": "但此行不為供養而來，所悲本國法義未周，經教少闕，懷疑蘊惑，啟訪莫從。",
    "T50n2053_001:0225a21_0": "以是畢命西方，請未聞之旨，欲令方等甘露不但獨灑於迦維，決擇微言庶得盡沾於東國，波崙問道之志，善財求友之心，只可日日堅強，豈使中塗而止。",
    "T50n2053_001:0225a24_1": "願王收意，勿以汎養為懷。」",
    "T50n2053_001:0225a25_2": "王曰：「弟子慕樂法師，必留供養，雖葱山可轉，此意無移。",
    "T50n2053_001:0225a26_3": "乞信愚誠，勿疑不實。」",
    "T50n2053_001:0225a27_4": "法師報曰：「王之深心，豈待屢言然後知也？",
    "T50n2053_001:0225a28_5": "但玄奘西來為法，法既未得，不可中停。",
    "T50n2053_001:0225a29_6": "以是敬辭，願王相體。",
    "T50n2053_001:0225a29_7": "又大王曩修勝業，位為人主，非唯蒼生恃仰，固亦釋教依憑，理在助揚，豈宜為礙。」",
    "T50n2053_001:0225b02_8": "王曰：「弟子亦不敢障礙，直以國無導師，故屈留法師以引愚迷耳。」",
    "T50n2053_001:0225b04_9": "法師皆辭不許。",
    "T50n2053_001:0225b04_10": "王乃動色攘袂大言曰：「弟子有異塗處師，師安能自去？",
    "T50n2053_001:0225b06_11": "或定相留，或送師還國，請自思之。",
    "T50n2053_001:0225b06_12": "相順猶勝。」",
    "T50n2053_001:0225b07_13": "法師報曰：「玄奘來者為乎大法，今逢為障，只可骨被王留，識神未必留也。」",
    "T50n2053_001:0225b08_14": "因嗚咽不復能言。",
    "T50n2053_001:0225b09_15": "王亦不納，更使增加供養。",
    "T50n2053_001:0225b10_0": "每日進食，王躬捧槃。",
    "T50n2053_001:0225b10_1": "法師既被停留，違阻先志，遂誓不食以感其心。",
    "T50n2053_001:0225b11_2": "於是端坐，水漿不涉於口三日。",
    "T50n2053_001:0225b12_3": "至第四日，王覺法師氣息漸惙，深生愧懼，乃稽首禮謝云：「任師西行，乞垂早食。」",
    "T50n2053_001:0225b14_4": "法師恐其不實，要王指日為言。",
    "T50n2053_001:0225b15_0": "王曰：「若須爾者，請共對佛更結因緣。」",
    "T50n2053_001:0225b15_1": "遂共入道場禮佛，對母張太妃，共法師約為兄弟，任師求法。",
    "T50n2053_001:0225b17_2": "還日請住此國三年，受弟子供養。",
    "T50n2053_001:0225b18_3": "若當來成佛，願弟子如波斯匿王、頻婆娑羅等與師作外護檀越。",
    "T50n2053_001:0225b19_4": "仍屈停一月講《仁王經》，中間為師營造行服。",
    "T50n2053_001:0225b20_5": "法師皆許。",
    "T50n2053_001:0225b21_0": "太妃甚歡，願與師長為眷屬，代代相度，於是方食。",
    "T50n2053_001:0225b22_1": "其節志貞堅如此。",
    "T50n2053_001:0225b22_2": "後日，王別張大帳開講，帳可坐三百餘人，太妃已下，王及統師大臣等，各部別而聽。",
    "T50n2053_001:0225b24_3": "每到講時，王躬執香鑪自來迎引。",
    "T50n2053_001:0225b25_4": "將昇法座，王又低跪為蹬，令法師躡上，日日如此。",
    "T50n2053_001:0225b26_5": "講訖，為法師度四沙彌以充給侍。",
    "T50n2053_001:0225b27_6": "製法服三十具。",
    "T50n2053_001:0225b27_7": "以西土多寒，又造面衣、手衣、靴、襪等各數事。",
    "T50n2053_001:0225b28_8": "黃金一百兩，銀錢三萬，綾及絹等五百匹，充法師往還二十年所用之資給。",
    "T50n2053_001:0225c01_9": "馬三十匹，手力二十五人。",
    "T50n2053_001:0225c02_10": "遣殿中侍御史歡信送至葉護可汗衙。",
    "T50n2053_001:0225c03_0": "又作二十四封書，通屈支等二十四國。",
    "T50n2053_001:0225c03_1": "每一封書附大綾一匹為信。",
    "T50n2053_001:0225c04_2": "又以綾絹五百匹、果味兩車獻葉護可汗，并書稱：「法師者是奴弟，欲求法於婆羅門國，願可汗憐師如憐奴，仍請勅以西諸國給鄔落馬遞送出境。」",
    "T50n2053_001:0225c08_0": "法師見王送沙彌及國書綾絹等至，慚其優餞之厚，上啟謝曰：「奘聞江海遐深，濟之者必憑舟檝；群生滯惑，導之者寔假聖言。",
    "T50n2053_001:0225c11_0": "是以如來運一子之大悲，生茲穢土；鏡三明之慧日，朗此幽昏。",
    "T50n2053_001:0225c12_1": "慈雲蔭有頂之天，法雨潤三千之界，利安已訖，捨應歸真。",
    "T50n2053_001:0225c13_2": "遺教東流，六百餘祀，騰、會振輝於吳、洛，讖、什鍾美於秦、涼，不墜玄風，咸匡勝業。",
    "T50n2053_001:0225c15_3": "但遠人來譯，音訓不同，去聖時遙，義類差舛，遂使雙林一味之旨，分成當現二常；大乘不二之宗，析為南北兩道。",
    "T50n2053_001:0225c18_4": "紛紜諍論，凡數百年。",
    "T50n2053_001:0225c18_5": "率土懷疑，莫有匠決。",
    "T50n2053_001:0225c19_6": "玄奘宿因有慶，早預緇門，負笈從師，年將二紀。",
    "T50n2053_001:0225c20_7": "名賢勝友，備悉諮詢，大小乘宗，略得披覽，未嘗不執卷躊躇，捧經侘傺，望給園而翹足，想鷲嶺而載懷，願一拜臨，啟申宿惑。",
    "T50n2053_001:0225c23_8": "然知寸管不可窺天，小蠡難為酌海，但不能棄此微誠，是以裝束取路，絓塗荏苒，遂到伊吾。",
    "T50n2053_001:0225c25_9": "伏惟大王稟天地之淳和，資二儀之淑氣，垂衣作主，子育蒼生，東抵大國之風，西撫百戎之俗，樓蘭、月氏之地，車師、狼望之鄉，並被深仁，俱霑厚德。",
    "T50n2053_001:0225c29_10": "加以欽賢愛士，好善流慈，憂矜遠來，曲令接引。",
    "T50n2053_001:0226a01_11": "既而至止，渥惠逾深，賜以話言，闡揚法義。",
    "T50n2053_001:0226a02_12": "又蒙降結弟季之緣，敦獎友于之念，并遺書西域二十餘蕃，煦飾殷勤，令遞餞送。",
    "T50n2053_001:0226a04_13": "又愍西遊煢獨，雪路淒寒，爰下明勅，度沙彌四人以為侍伴，法服、綿帽、裘毯、靴襪五十餘事，及綾絹、金銀錢等，令充二十年往還之資。",
    "T50n2053_001:0226a07_14": "伏對驚慚，不知啟處，決交河之水比澤非多，舉葱嶺之山方恩豈重。",
    "T50n2053_001:0226a09_15": "懸度陵溪之險，不復為憂；天梯道樹之鄉，瞻禮非晚。",
    "T50n2053_001:0226a10_16": "儻蒙允遂，則誰之力焉？",
    "T50n2053_001:0226a11_0": "王之恩也。",
    "T50n2053_001:0226a11_1": "然後展謁眾師，稟承正法，歸還翻譯，廣布未聞，剪諸見之稠林，絕異端之穿鑿，補像化之遺闕，定玄門之指南，庶此微功，用答殊澤。",
    "T50n2053_001:0226a14_2": "又前塗既遠，不獲久停，明日辭違，預增悽斷。",
    "T50n2053_001:0226a15_3": "不任銘荷，謹啟謝聞。」",
    "T50n2053_001:0226a16_0": "王報曰：「法師既許為兄弟，則國家所畜，共師同有，何因謝也。」",
    "T50n2053_001:0226a17_1": "發日，王與諸僧、大臣、百姓等，傾都送出城西。",
    "T50n2053_001:0226a18_2": "王抱法師慟哭，道俗皆悲，傷離之聲振動郊邑。",
    "T50n2053_001:0226a19_3": "勅妃及百姓等還，自與大德已下各乘馬送數十里而歸。",
    "T50n2053_001:0226a20_4": "其所經諸國，王侯禮重，皆此類也。",
    "T50n2053_001:0226a21_5": "從是西行，度無半城、篤進城後，入阿耆尼國（舊曰烏耆，訛也）。",
    "T50n2053_001:0226a24_0": "大唐大慈恩寺三藏法師傳卷第一"
}