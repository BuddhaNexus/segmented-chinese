{
    "T13n0422_002:0954b24_0": "大集譬喻王經卷下",
    "T13n0422_002:0954b26_0": "隋天竺三藏闍那崛多譯",
    "T13n0422_002:0954b27_0": "「奢利弗！",
    "T13n0422_002:0954b27_1": "譬如有人入寶性中(謂出寶處)，問先入者言：『丈夫！",
    "T13n0422_002:0954b28_2": "諸寶何似何相？』",
    "T13n0422_002:0954b28_3": "於先入者報彼人言：『丈夫！",
    "T13n0422_002:0954b29_4": "汝癡，云何名入寶性？",
    "T13n0422_002:0954b29_5": "自見諸寶復問此寶。』",
    "T13n0422_002:0954c01_6": "如是奢利弗！",
    "T13n0422_002:0954c01_7": "若善家子善家女作如是問，法界何似？",
    "T13n0422_002:0954c02_8": "法界何相？",
    "T13n0422_002:0954c02_9": "奢利弗！",
    "T13n0422_002:0954c02_10": "於時諸菩薩摩訶薩應著如是鎧甲，我今當示眾生如此法界，為說令住。",
    "T13n0422_002:0954c04_11": "奢利弗！",
    "T13n0422_002:0954c04_12": "寶性者，所謂法界。",
    "T13n0422_002:0954c05_13": "入寶性丈夫問寶者，所謂愚凡夫輩。",
    "T13n0422_002:0954c06_0": "於先入寶性丈夫者，所謂如來、阿羅訶、三藐三佛陀。",
    "T13n0422_002:0954c07_1": "奢利弗！",
    "T13n0422_002:0954c07_2": "譬如大海不作是念：『我出有價諸摩尼寶，或出無價諸摩尼寶。』",
    "T13n0422_002:0954c08_3": "如是奢利弗！",
    "T13n0422_002:0954c09_4": "法界亦不作是念：『有知我已出有限智，或有出無邊智。』",
    "T13n0422_002:0954c10_5": "奢利弗！",
    "T13n0422_002:0954c10_6": "但於法界定隨所知得有限智，又於法界定隨所知得無邊智。",
    "T13n0422_002:0954c11_7": "「奢利弗！",
    "T13n0422_002:0954c12_8": "譬如未竟一日即知若干剎那，若干羅婆、若干瓶、若干筩，皆知一日有若干殘。",
    "T13n0422_002:0954c13_9": "如是奢利弗！",
    "T13n0422_002:0954c14_10": "未竟出生苦集滅道。",
    "T13n0422_002:0954c14_11": "是故奢利弗！",
    "T13n0422_002:0954c15_0": "菩薩摩訶薩，當知此是證信我說菩薩乘，善家子善家女未到菩提。",
    "T13n0422_002:0954c16_1": "奢利弗！",
    "T13n0422_002:0954c16_2": "譬如水聚下大地，彼不令虛空多。",
    "T13n0422_002:0954c17_3": "如是奢利弗！",
    "T13n0422_002:0954c17_4": "雖恒伽河沙等諸佛世尊已入涅槃，而法界不見增減；無邊諸聲聞眾滅度，而法界亦不見增減。",
    "T13n0422_002:0954c20_0": "是故奢利弗！",
    "T13n0422_002:0954c20_1": "菩薩摩訶薩應著如是鎧甲，所有眾生界不見增減，法界亦不見增減，我等作如是師子吼，乃至覺阿耨多羅三藐三菩提。",
    "T13n0422_002:0954c23_2": "奢利弗！",
    "T13n0422_002:0954c23_3": "譬如無有是處我分別說，有人至海龍王邊，作如是言：『我欲得破毛端為百分，以一分毛出一滴水。』",
    "T13n0422_002:0954c25_4": "時海龍王語彼人言：『丈夫！",
    "T13n0422_002:0954c26_5": "汝欲百分破於毛端，以一分毛出一滴水，我不捨大海。』",
    "T13n0422_002:0954c27_6": "如是奢利弗！",
    "T13n0422_002:0954c27_7": "於無邊眾生界，教授作力令喜大喜，彼作是言：『我等不堪發阿耨多羅三藐三菩提。』",
    "T13n0422_002:0954c29_8": "而我於法亦不作分。",
    "T13n0422_002:0955a01_9": "「奢利弗！",
    "T13n0422_002:0955a01_10": "譬如春後夏月熱時，有人往詣恒伽大河欲飲其水，而有一人障不聽飲。",
    "T13n0422_002:0955a03_0": "奢利弗！",
    "T13n0422_002:0955a03_1": "於意云何？",
    "T13n0422_002:0955a03_2": "彼人於彼無主大水聚中而作障礙，得是順不？」",
    "T13n0422_002:0955a04_3": "答言：「不也。",
    "T13n0422_002:0955a04_4": "世尊！」",
    "T13n0422_002:0955a04_5": "佛言：「如是奢利弗，無攝法界、無攝諸佛法中，有發大乘善家子善家女信解渴仰，而有眾生說大乘過令離令斷。",
    "T13n0422_002:0955a07_6": "奢利弗！",
    "T13n0422_002:0955a07_7": "於意云何，彼人順不？」",
    "T13n0422_002:0955a08_8": "答言：「不也。",
    "T13n0422_002:0955a08_9": "婆伽婆！",
    "T13n0422_002:0955a08_10": "不也。",
    "T13n0422_002:0955a08_11": "修伽多！」",
    "T13n0422_002:0955a08_12": "佛言：「是故奢利弗！",
    "T13n0422_002:0955a09_13": "善家子善家女聞是說已，應當速發阿耨多羅三藐三菩提，生欲精進相應用力。",
    "T13n0422_002:0955a11_14": "善家子善家女，此深法中當以智觀覺無我法。",
    "T13n0422_002:0955a12_15": "奢利弗！",
    "T13n0422_002:0955a12_16": "譬如此大地中有地分所，於閻浮洲諸人無用。",
    "T13n0422_002:0955a13_17": "彼何者是？",
    "T13n0422_002:0955a13_18": "所謂坑坎、缺崖棘刺、高峻廢處。",
    "T13n0422_002:0955a14_19": "如是奢利弗！",
    "T13n0422_002:0955a14_20": "眾生界中有諸眾生，於諸眾生亦無所用。",
    "T13n0422_002:0955a15_21": "彼何者是？",
    "T13n0422_002:0955a16_0": "所謂發聲聞乘獨覺乘者，彼等於諸眾生則無所用。",
    "T13n0422_002:0955a17_1": "奢利弗！",
    "T13n0422_002:0955a17_2": "譬如有大地分，閻浮洲人得有用處。",
    "T13n0422_002:0955a18_3": "彼何者是？",
    "T13n0422_002:0955a18_4": "所謂具足園林華池，若有出金銀處，彼等閻浮洲人得有受用。",
    "T13n0422_002:0955a19_5": "如是奢利弗！",
    "T13n0422_002:0955a20_6": "眾生界中有諸眾生，於諸眾生得有所用，而彼等少。",
    "T13n0422_002:0955a21_7": "彼何者是？",
    "T13n0422_002:0955a21_8": "所謂若發阿耨多羅三藐三菩提，彼等為諸眾生而作歸依，畢竟作樂故。",
    "T13n0422_002:0955a23_9": "「奢利弗！",
    "T13n0422_002:0955a23_10": "譬如大海中有無價諸摩尼寶，而閻浮洲諸人不得受用。",
    "T13n0422_002:0955a24_11": "如是奢利弗！",
    "T13n0422_002:0955a25_12": "雖諸阿羅漢聲聞有無邊善根戒、定、智、解脫、解脫知見，而彼等於諸眾生則無所用。",
    "T13n0422_002:0955a27_0": "如諸菩薩摩訶薩所有善根戒、定、智、解脫、解脫知見，彼等為諸眾生受用。",
    "T13n0422_002:0955a28_1": "是故奢利弗！",
    "T13n0422_002:0955a28_2": "菩薩摩訶薩應著如是鎧甲，若不為諸眾生受用、畢竟能作樂者，非我善根。",
    "T13n0422_002:0955b01_3": "奢利弗！",
    "T13n0422_002:0955b01_4": "譬如尼瞿陀子其形雖小，而生時長時多引多覆。",
    "T13n0422_002:0955b02_5": "如是奢利弗！",
    "T13n0422_002:0955b03_6": "其初發心菩薩摩訶薩善根生時長時，當知他諸善根皆所不及，最上而住。",
    "T13n0422_002:0955b04_7": "是故奢利弗！",
    "T13n0422_002:0955b05_8": "發菩薩乘善家子善家女，雖小善根不可輕賤，莫言不增長耶。",
    "T13n0422_002:0955b06_9": "何以故？",
    "T13n0422_002:0955b06_10": "發大乘人善根若增長時，當知作無量阿僧祇。",
    "T13n0422_002:0955b07_11": "奢利弗！",
    "T13n0422_002:0955b08_12": "譬如有人大富多財多受用具，多有貝玉珊瑚金銀等，所謂若剎帝利大家子、若婆羅門大家子、若長者大家子，彼等出街市時，誰欲看者看，誰欲至者至，誰欲問者問。",
    "T13n0422_002:0955b11_13": "爾時所有諸寶大摩尼寶，直多百千，欲看者看，欲至者至，欲問者問，何以故？",
    "T13n0422_002:0955b13_14": "彼等心大，於此賣買。",
    "T13n0422_002:0955b14_15": "如是奢利弗！",
    "T13n0422_002:0955b14_16": "菩薩摩訶薩，於諸佛法此大乘中，欲問者問，欲說者說。",
    "T13n0422_002:0955b15_17": "何以故？",
    "T13n0422_002:0955b16_0": "彼等信大，如是言說不斷，欲至者至，欲問者問，欲看者看，欲說者說。",
    "T13n0422_002:0955b17_1": "「奢利弗！",
    "T13n0422_002:0955b17_2": "譬如所有大摩尼寶，其價乃大直多百千。",
    "T13n0422_002:0955b18_3": "奢利弗！",
    "T13n0422_002:0955b18_4": "於意云何？",
    "T13n0422_002:0955b19_5": "彼大價摩尼寶，頗與水精得共居不？」",
    "T13n0422_002:0955b20_0": "答言：「不也。",
    "T13n0422_002:0955b20_1": "婆伽婆！",
    "T13n0422_002:0955b20_2": "不也。",
    "T13n0422_002:0955b20_3": "脩伽多！",
    "T13n0422_002:0955b20_4": "何以故？",
    "T13n0422_002:0955b20_5": "世尊！",
    "T13n0422_002:0955b21_6": "其摩尼寶，自與摩尼寶居，不共水精等，亦不可為喻。」",
    "T13n0422_002:0955b22_7": "佛言：「如是奢利弗！",
    "T13n0422_002:0955b22_8": "菩薩乘善家子善家女，與發大乘眾生，應當共居共行共遊，親近承順給侍善事共脩多業，彼於其間發覺令憶，以如是故即隨當學。",
    "T13n0422_002:0955b25_9": "奢利弗！",
    "T13n0422_002:0955b26_0": "譬如有人欲學於射，彼當憶念親近射師。",
    "T13n0422_002:0955b26_1": "何以故？",
    "T13n0422_002:0955b27_2": "彼學此處，當須其間發覺令憶而慰喻之，如是取弓、如是作拳、如是把弓、如是放箭，以其射師發覺令憶及慰喻故，彼即隨學當得成就。",
    "T13n0422_002:0955c01_3": "如是奢利弗！",
    "T13n0422_002:0955c01_4": "彼發大乘諸善家子善家女，應當親近如來、阿羅訶、三藐三佛陀，隨順供養，於發大乘諸善家子善家女所，應當共居共行共遊共念，彼發大乘諸善家子善家女，親近隨順供養已，彼應其間發覺令憶，復當慰喻，彼於其間發覺令憶及慰喻時，即隨當學，此是陀那波羅蜜、此是尸羅波羅蜜、此是羼帝波羅蜜、此是毘梨耶波羅蜜、此是弟耶那波羅蜜、此是般若波羅蜜、此是方便波羅蜜，如是當學，普遍種智，所有善根，彼應其間發覺令憶復當慰喻，彼即隨當學而得成就。",
    "T13n0422_002:0955c12_5": "「奢利弗！",
    "T13n0422_002:0955c12_6": "譬如轉輪王，於閻浮洲中所去遊處，閻浮洲人不驚不怖不傷不損，多捨金銀令住十善業道，作如是行。",
    "T13n0422_002:0955c14_7": "其轉輪王行時，多有百千俱致那由多眾生，悲泣憶念轉輪王功德。",
    "T13n0422_002:0955c16_8": "如是奢利弗！",
    "T13n0422_002:0955c16_9": "菩薩摩訶薩，於諸佛剎行時遊時，彼應當學諸佛勝德，在在行處順法界行，彼去遊處，令諸眾生不驚不怖不傷不損，多捨金銀，令諸眾生住於十善業道，於十善業道上上令生，當如是行至無漏地，當如是作所有行處，彼諸人等當學當念，此是我善友行，於諸善法攝者、作力者、作覺者、說甚深處者、攝我等者，所行去處。",
    "T13n0422_002:0955c24_10": "奢利弗！",
    "T13n0422_002:0955c24_11": "菩薩摩訶薩，應學如是勝上功德。",
    "T13n0422_002:0955c25_12": "「奢利弗！",
    "T13n0422_002:0955c25_13": "譬如彼轉輪王所去遊處次第行處，彼時多有百千俱致那由多無量眾生歡喜欲得彼來，何以故？",
    "T13n0422_002:0955c27_14": "彼以善法教諸眾生，彼以善法攝諸眾生。",
    "T13n0422_002:0955c28_15": "如是奢利弗！",
    "T13n0422_002:0955c28_16": "菩薩摩訶薩應著如是鎧甲，我所去處次第行處，於種種方諸佛剎中，彼時多有百千俱致那由多眾生歡喜欲得彼來。",
    "T13n0422_002:0956a02_17": "何以故？",
    "T13n0422_002:0956a02_18": "彼當教諸眾生善法，又有種種善巧方便當攝眾生。",
    "T13n0422_002:0956a03_19": "「奢利弗！",
    "T13n0422_002:0956a04_0": "譬如彼大價摩尼寶直多百千，彼欲求時從何處得？",
    "T13n0422_002:0956a05_1": "當於賣處。",
    "T13n0422_002:0956a05_2": "如是奢利弗！",
    "T13n0422_002:0956a05_3": "菩薩摩訶薩，隨其方便見諸眾生堪為成器，彼處彼處而作方便教以善根，後當與取種種善巧方便求已，教諸眾生合善法中，勸於菩提心中。",
    "T13n0422_002:0956a09_4": "奢利弗！",
    "T13n0422_002:0956a09_5": "譬如若諸王子、若王大臣諸子，聚集坐已共作是議，如是當取王位，當制王法，當持王位，當宣王教。",
    "T13n0422_002:0956a11_6": "如是奢利弗！",
    "T13n0422_002:0956a11_7": "諸菩薩摩訶薩，熾盛修諸善根，承事多百千俱致那由多諸佛種諸善根，善修於慈常能普念，行於大悲喜菩提心，念道場故而行於捨，彼如是等大信者，欲作師子吼者、欲澍法雨者、欲擊法鼓者、欲吹法螺者，欲竪法幢者、欲安法船者、欲度諸墮四流眾生者、無量劫欲著鎧甲者、欲著大慈大悲大喜大捨牢鎧甲者、欲轉無上法輪者、欲降伏魔羅及眷屬者、欲著不思鎧甲者、欲著無比鎧甲者、欲著諸三界最勝最上鎧甲者，如是等類諸善家子，一處集坐共作是議，我等應當攝諸眾生於彼無漏諸善根中，我等應當令諸眾生迴向涅槃界，我等應當蘇息諸眾生於無為涅槃界中。",
    "T13n0422_002:0956a25_8": "「奢利弗！",
    "T13n0422_002:0956a25_9": "譬如若諸王子、若王大臣諸子聚集坐時，餘下賤人不得至於彼處。",
    "T13n0422_002:0956a26_10": "如是奢利弗！",
    "T13n0422_002:0956a27_11": "諸菩薩摩訶薩聚集坐時，餘少分智具足諸眾生等，不能見示如是境界，如諸菩薩摩訶薩示現。",
    "T13n0422_002:0956a29_12": "奢利弗！",
    "T13n0422_002:0956a29_13": "譬如大海有眾生身大如蟣子，復有眾生身大百踰闍那，復有眾生身乃至七百踰闍那。",
    "T13n0422_002:0956b02_14": "奢利弗！",
    "T13n0422_002:0956b02_15": "於汝意云何？",
    "T13n0422_002:0956b03_0": "豈彼大海不容彼等小身眾生，若彼大身諸眾生耶？」",
    "T13n0422_002:0956b04_1": "答言：「不也。",
    "T13n0422_002:0956b04_2": "婆伽婆！",
    "T13n0422_002:0956b04_3": "不也。",
    "T13n0422_002:0956b04_4": "脩伽多！",
    "T13n0422_002:0956b04_5": "非是大海不容。",
    "T13n0422_002:0956b05_6": "世尊！",
    "T13n0422_002:0956b05_7": "由造業故，彼諸眾生成於小身；由造業故，彼諸眾生成於大身。」",
    "T13n0422_002:0956b06_8": "佛言：如是奢利弗！",
    "T13n0422_002:0956b07_9": "以發願力故，諸聲聞少智，然如來、阿羅訶、三藐三佛陀，有不可量阿僧祇不可思不可稱無邊不可說智。",
    "T13n0422_002:0956b09_10": "何以故？",
    "T13n0422_002:0956b09_11": "彼昔行菩薩行，有不可量阿僧祇不可思不可稱無邊不可說願，以造彼業成就乃至到無礙智最勝功德。",
    "T13n0422_002:0956b12_12": "奢利弗！",
    "T13n0422_002:0956b12_13": "譬如大海有諸眾生，與摩尼寶不相近合，不知彼名，何況受用。",
    "T13n0422_002:0956b13_14": "如是奢利弗！",
    "T13n0422_002:0956b14_15": "有諸善家子等於此法律中生，於彼法海具足遊者，其諸聲聞獨覺猶不知彼三摩地名，何況具足諸三摩地而欲當行；以具足三摩地，故名如來、阿羅訶、三藐三佛陀。",
    "T13n0422_002:0956b17_16": "「奢利弗！",
    "T13n0422_002:0956b18_17": "譬如射師作手作法，所放箭處彼處不虛。",
    "T13n0422_002:0956b19_18": "如是奢利弗！",
    "T13n0422_002:0956b19_19": "有善方便菩薩摩訶薩，以善方便攝取，般若波羅蜜具足，彼若發心當即不虛，無不攝取，無不迴向阿耨多羅三藐三菩提。",
    "T13n0422_002:0956b22_20": "彼菩提心即不入欲瞋癡，非欲所染、非瞋所惡、非癡所迷。",
    "T13n0422_002:0956b23_21": "彼若發菩提心，即不入色乃至不入識，不入我乃至不入受，非眼界非色界，不入眼識界，乃至非意界非法界，不入意識界。",
    "T13n0422_002:0956b26_22": "彼若發菩提心即離欲瞋癡，若無欲瞋癡即有大慈大悲大喜大捨，若有大慈大悲大喜大捨即不可得，若不可得即無生滅，若無生滅即無斷常，若無斷常是名發菩提心，虛空界極法界究竟，虛空界業合方便智，是名發菩提心。",
    "T13n0422_002:0956c02_23": "「奢利弗！",
    "T13n0422_002:0956c02_24": "譬如寶樹生時長時非無諸寶功能。",
    "T13n0422_002:0956c03_25": "如是奢利弗！",
    "T13n0422_002:0956c03_26": "菩薩摩訶薩以諸善根迴向阿耨多羅三藐三菩提，共攝大慈大悲大喜大捨。",
    "T13n0422_002:0956c05_27": "奢利弗！",
    "T13n0422_002:0956c05_28": "以是義故，當知菩薩摩訶薩發阿耨多羅三藐三菩提心猶如寶樹。",
    "T13n0422_002:0956c07_29": "奢利弗！",
    "T13n0422_002:0956c07_30": "譬如此三千大千世界所有諸樹諸草枝葉，彼等皆為燈炷，此三千大千世界所有諸須彌山王，輪山、大輪山王，目真隣陀山、大目真隣陀山王，餘諸黑山及諸石山，彼等皆為燈器，此三千大千世界所有流泉陂池泊河小河大河大海，彼等皆為油滿，若有聲聞乘獨覺乘善家子善家女，在如來、阿羅訶、三藐三佛陀前然彼諸燈。",
    "T13n0422_002:0956c15_0": "奢利弗！",
    "T13n0422_002:0956c15_1": "於意云何？",
    "T13n0422_002:0956c15_2": "彼善家子善家女，彼因緣故福德多不？」",
    "T13n0422_002:0956c16_3": "答言：「甚多。",
    "T13n0422_002:0956c16_4": "大德婆伽婆！",
    "T13n0422_002:0956c16_5": "甚多。",
    "T13n0422_002:0956c17_6": "大德脩伽多！」",
    "T13n0422_002:0956c17_7": "佛言：「奢利弗！",
    "T13n0422_002:0956c17_8": "於意云何？",
    "T13n0422_002:0956c17_9": "若發大乘善家子善家女，乃至施一燈，彼因緣故何者福多？」",
    "T13n0422_002:0956c19_10": "如是語已，奢利弗言：「世尊！",
    "T13n0422_002:0956c20_0": "發大乘者乃至施一燈，福德是多，非聲聞乘獨覺乘以無邊阿僧祇無量燈施。」",
    "T13n0422_002:0956c21_1": "如是語已，佛言：「奢利弗！",
    "T13n0422_002:0956c22_2": "甚善甚善。",
    "T13n0422_002:0956c22_3": "奢利弗！",
    "T13n0422_002:0956c22_4": "如是如是，如汝所說。",
    "T13n0422_002:0956c23_5": "何以故？",
    "T13n0422_002:0956c23_6": "若諸菩薩摩訶薩陀那波羅蜜，即諸眾生陀那波羅蜜。",
    "T13n0422_002:0956c24_7": "若諸菩薩陀那波羅蜜，彼諸眾生即得飲食衣服瓔珞乘等受用眾具。",
    "T13n0422_002:0956c26_8": "若諸菩薩陀那波羅蜜，彼諸眾生即得長者財穀倉庫等受用眾具，亦得田宅園林殿堂城邑聚落國土王都等受用眾具。",
    "T13n0422_002:0956c29_0": "奢利弗！",
    "T13n0422_002:0956c29_1": "略說諸菩薩尸羅、羼帝、毘梨耶、第耶那、般若。",
    "T13n0422_002:0957a01_2": "彼破尸羅眾生，乃至無智眾生，當得智慧。",
    "T13n0422_002:0957a02_3": "何以故？",
    "T13n0422_002:0957a02_4": "彼初發心如散種子，當如是見，彼修行已猶如種子增長，不退轉地如成枝葉，一生補處猶如出華，彼如來地猶如成果，隨眾生欲如是聚果，如來涅槃當如是見。",
    "T13n0422_002:0957a06_5": "奢利弗！",
    "T13n0422_002:0957a06_6": "以是義故，當知由初發心如來出生，由於如來出諸眾生所有樂具，亦由如來出諸聲聞獨覺。",
    "T13n0422_002:0957a08_7": "奢利弗！",
    "T13n0422_002:0957a08_8": "以是義故，善家子善家女所有善根，皆當迴向阿耨多羅三藐三菩提。",
    "T13n0422_002:0957a10_9": "「奢利弗！",
    "T13n0422_002:0957a10_10": "譬如月輪出時，此閻浮洲所有流泉陂池泊河小河大河，彼處皆見月輪，而彼月天子於自宮不動，彼之月輪不近一處，而於諸處現月輪影。",
    "T13n0422_002:0957a13_11": "如是奢利弗！",
    "T13n0422_002:0957a13_12": "住十地菩薩摩訶薩，多諸佛剎，乃至多百千俱致那由多佛剎，自身示現彼諸佛剎所有村城聚落國土王都諸處。",
    "T13n0422_002:0957a16_13": "菩薩摩訶薩自身示現，有處示現陀那波羅蜜，或復捨頭手足眼耳、或捨皮肉筋骨髓心、或捨子女妻妾宅舍村城聚落國土王都、或現無罪法祀大會，須食與食，須飲與飲，如是乃至騎乘衣服鬘香塗香床座倚枕燈明等，示現捨時，為攝慳惜眾生故，乃至為捨五受聚故。",
    "T13n0422_002:0957a22_14": "有處示現尸羅波羅蜜，不缺不穿不斑不雜，亦如犛牛護尾，為攝破戒眾生故，乃至令住三解脫門故。",
    "T13n0422_002:0957a24_15": "有處示現羼帝波羅蜜，若截手足及以挑眼自無瞋恚，為攝高慢瞋毒眾生耽富貴者故，乃至令住無生法忍故。",
    "T13n0422_002:0957a27_16": "有處示現毘梨耶波羅蜜，為懈怠眾生熾然精進故，厭離自樂令諸眾生住樂故，為攝懈怠小精進眾生令住精進故，乃至令住十地故。",
    "T13n0422_002:0957b01_17": "有處示現弟耶那波羅蜜，遊戲弟耶那解脫三摩地三摩鉢帝，為攝失念不正知無三摩地心亂心眾生故，乃至令住金剛三摩地故。",
    "T13n0422_002:0957b04_18": "有處示現般若波羅蜜，說難度深佛法故，處非處地非地，如眾生行為說法故。",
    "T13n0422_002:0957b06_19": "如是奢利弗！",
    "T13n0422_002:0957b06_20": "住十地菩薩摩訶薩，巧攝方便般若波羅蜜具足，如所欲得如是能作，如諸眾生信諸波羅蜜，如是為諸眾生示現諸波羅蜜，如諸眾生信色，如是為諸眾生示現於色，如信法本，如是為諸眾生說法，令彼眾生當得不退轉阿耨多羅三藐三菩提。",
    "T13n0422_002:0957b12_21": "「奢利弗！",
    "T13n0422_002:0957b12_22": "譬如有樹能與諸欲，若有眾生欲得諸寶來到其邊，令彼眾生所欲得滿，若食若衣若瓔珞。",
    "T13n0422_002:0957b14_23": "若其眾生所須諸寶，金銀毘瑠璃、頗梨赤真珠、馬碯車璩，如彼眾生有所須欲，諸寶即生。",
    "T13n0422_002:0957b16_24": "彼與眾生諸所欲樹，若割若破若斫，不見其樹割處破處及斫損處，轉更增長出種種寶。",
    "T13n0422_002:0957b18_25": "如是奢利弗！",
    "T13n0422_002:0957b19_0": "住十地菩薩摩訶薩，有處示現陀那波羅蜜，有處示現尸羅、羼帝、毘梨耶、弟耶那、般若波羅蜜，巧方便為首，有處示現生四天王天、三十三天、須夜摩天、兜率多天、化樂天、他化自在天、諸魔羅身天，乃至諸梵身天、梵光天、梵眾天、梵輔天、大梵天、光天、少光天、無量光天、淨天、少淨天、無量淨天、遍淨天、廣天、少廣天、無量廣天、廣果天、無熱天、善見天、善現天，乃至生阿迦尼吒天，示現自身說法。",
    "T13n0422_002:0957b27_1": "有處示現有想無想眾生，乃至非想非非想天，有處示現此閻浮洲作轉輪王身，為眾生說法。",
    "T13n0422_002:0957c01_2": "有處示現轉輪王四分中一分王形色，有處示現力轉輪王形色。",
    "T13n0422_002:0957c02_3": "有處示現剎帝利、長者、大臣、王臣、小男小女、婦女丈夫、沙門、婆羅門、尼楗、梵志、天、龍、夜叉、楗闥婆、阿脩羅、伽留茶、緊那羅、摩睺羅伽、人非人等，乃至依城者形色。",
    "T13n0422_002:0957c06_4": "有處示現聲聞獨覺形色。",
    "T13n0422_002:0957c06_5": "有處示現下兜率宮、或入母胎、或出生、或梵釋捧接、或行七步、或口出言：『我是世間尊勝，當窮生死。』",
    "T13n0422_002:0957c09_6": "或詣學堂、或入天祠、或處宮內、或在閻浮樹下、或身出家、或至道場、或降魔羅軍眾、或證無上菩提、或轉法輪、或為四眾八部說法、或現涅槃，或一全身、或如芥子，或熾正法、或現法滅。",
    "T13n0422_002:0957c13_7": "「奢利弗！",
    "T13n0422_002:0957c13_8": "略說如諸眾生所信說法者，是諸菩薩摩訶薩自身示現，為成熟諸眾生故。",
    "T13n0422_002:0957c15_9": "如諸眾生信諸法本，是諸菩薩摩訶薩，為諸眾生說於法本，令彼諸眾生等得不退轉阿耨多羅三藐三菩提。",
    "T13n0422_002:0957c17_10": "奢利弗！",
    "T13n0422_002:0957c18_0": "譬如幻師、若幻師弟子，住四大道示種種幻，所謂象馬車步。",
    "T13n0422_002:0957c19_1": "奢利弗！",
    "T13n0422_002:0957c19_2": "於意云何？",
    "T13n0422_002:0957c19_3": "彼四分兵來處去處，十方諸世界中可得知不？」",
    "T13n0422_002:0957c20_4": "答言：「不也。",
    "T13n0422_002:0957c21_5": "婆伽婆！",
    "T13n0422_002:0957c21_6": "不也。",
    "T13n0422_002:0957c21_7": "脩伽多！",
    "T13n0422_002:0957c21_8": "彼幻來去不可得知，而彼幻非無因。」",
    "T13n0422_002:0957c22_9": "佛言：「如是奢利弗！",
    "T13n0422_002:0957c22_10": "彼佛智若來若去，十方諸世界中亦不可知，如來、阿羅訶、三藐三佛陀以是智具足故，十方諸世界中諸眾生所有心行皆如實知，而彼智非無因，彼智最上當如是見。",
    "T13n0422_002:0957c26_11": "奢利弗！",
    "T13n0422_002:0957c26_12": "譬如有人被捉咽喉，則諸處根皆當被捉。",
    "T13n0422_002:0957c27_13": "如是奢利弗！",
    "T13n0422_002:0957c28_14": "若善家子善家女，以遍智心菩提心中入諸佛法，請諸眾生、攝諸眾生、持諸眾生。",
    "T13n0422_002:0958a01_15": "奢利弗！",
    "T13n0422_002:0958a01_16": "譬如有人壽命百歲，將一滴水來與如來、阿羅訶、三藐三佛陀，作如是言：『世尊！",
    "T13n0422_002:0958a03_17": "我寄此一滴水，願為持之，莫雜餘水。』",
    "T13n0422_002:0958a03_18": "如來取已擲恒伽大河中，擲已彼一滴水向於大海。",
    "T13n0422_002:0958a05_19": "時彼壽百歲人，過歲還來作如是言：『世尊！",
    "T13n0422_002:0958a06_20": "與我前所寄一滴之水，不令雜餘水者。』",
    "T13n0422_002:0958a07_0": "奢利弗！",
    "T13n0422_002:0958a07_1": "如來、阿羅訶、三藐三佛陀，有如是智，謂不思智、無比智、出三界智，如來、阿羅訶、三藐三佛陀具是智已，從大海出彼前所寄一滴之水不雜餘水，還與彼人。",
    "T13n0422_002:0958a10_2": "如是奢利弗！",
    "T13n0422_002:0958a11_0": "如來、阿羅訶、三藐三佛陀，非一佛剎中說法，亦非二三四五，乃至非千佛剎中說法，種種善巧方便教化眾生。",
    "T13n0422_002:0958a13_1": "何以故？",
    "T13n0422_002:0958a13_2": "如來、阿羅訶、三藐三佛陀，不可量阿僧祇不可稱不可說無量千佛剎中說法，種種善巧方便教化眾生。",
    "T13n0422_002:0958a16_0": "「奢利弗！",
    "T13n0422_002:0958a16_1": "譬如春後夏月正熾熱時，有一丈夫乃與大眾欲過曠野，彼於行時遠見焰動，彼人慰喻彼大眾言：『汝等但來，有水可飲。』",
    "T13n0422_002:0958a18_2": "爾時彼人令彼大眾望水不絕，速出曠野便得蘇息，不損不傷安隱無畏至自境界。",
    "T13n0422_002:0958a20_3": "如是奢利弗！",
    "T13n0422_002:0958a21_4": "如來、阿羅訶、三藐三佛陀，令諸聲聞欲入阿羅漢果為其說法，如阿羅漢所作相應精勤用力，彼既作已便獲其利。",
    "T13n0422_002:0958a23_5": "奢利弗！",
    "T13n0422_002:0958a23_6": "若信是法，彼即信無塵法；若信無塵法，彼即信如來、阿羅訶、三藐三佛陀；若信如來、阿羅訶、三藐三佛陀，彼即於無塵法解脫；若於無塵法解脫，彼即解脫生老病死憂悲苦惱。",
    "T13n0422_002:0958a27_7": "奢利弗！",
    "T13n0422_002:0958a28_0": "譬如漏盡阿羅漢，在阿蘭拏山遠險之處誦時，彼處有響，彼時更有異人聞已，即得阿羅漢果。",
    "T13n0422_002:0958b01_1": "奢利弗！",
    "T13n0422_002:0958b01_2": "於意云何？",
    "T13n0422_002:0958b01_3": "彼人是誰調伏？」",
    "T13n0422_002:0958b02_0": "答言：「世尊！",
    "T13n0422_002:0958b02_1": "是阿羅漢。」",
    "T13n0422_002:0958b02_2": "佛言：「奢利弗！",
    "T13n0422_002:0958b02_3": "於意云何？",
    "T13n0422_002:0958b03_4": "彼漏盡阿羅漢，豈作如是念言：『我若誦時，當有眾生得調伏耶？』」",
    "T13n0422_002:0958b04_5": "答言：「不也。",
    "T13n0422_002:0958b04_6": "婆伽婆！",
    "T13n0422_002:0958b05_0": "不也。",
    "T13n0422_002:0958b05_1": "脩伽多！」",
    "T13n0422_002:0958b05_2": "佛言：「奢利弗！",
    "T13n0422_002:0958b05_3": "於意云何？",
    "T13n0422_002:0958b05_4": "彼響從內、從外、從內外出？",
    "T13n0422_002:0958b06_5": "莫作是見。",
    "T13n0422_002:0958b06_6": "若諸眾生所出音辭當如是信，若有是說彼亦隨我。",
    "T13n0422_002:0958b07_7": "奢利弗！",
    "T13n0422_002:0958b08_8": "譬如丈夫婦女於睡夢中，乃見如來與聲聞眾圍繞說法。",
    "T13n0422_002:0958b09_9": "奢利弗！",
    "T13n0422_002:0958b09_10": "於意云何，如來聲聞其實來不？」",
    "T13n0422_002:0958b10_11": "答言：「不也。",
    "T13n0422_002:0958b10_12": "婆伽婆！",
    "T13n0422_002:0958b10_13": "不也。",
    "T13n0422_002:0958b10_14": "脩伽多！」",
    "T13n0422_002:0958b11_15": "佛言：「如是奢利弗！",
    "T13n0422_002:0958b11_16": "若人現見我聲聞眾圍繞說法，當信如夢，彼即現前見我及以法僧。",
    "T13n0422_002:0958b13_17": "奢利弗！",
    "T13n0422_002:0958b13_18": "譬如大海非無有寶而不取寶。",
    "T13n0422_002:0958b14_0": "何以故？",
    "T13n0422_002:0958b14_1": "彼於先世不曾作取寶業，是故彼摩尼寶黑不識不取。",
    "T13n0422_002:0958b15_2": "若人曾作摩尼寶業，彼即得入寶洲，入寶洲已取摩尼寶。",
    "T13n0422_002:0958b16_3": "如是奢利弗！",
    "T13n0422_002:0958b17_4": "非無法界，而不覺阿耨多羅三藐三菩提。",
    "T13n0422_002:0958b18_0": "奢利弗！",
    "T13n0422_002:0958b18_1": "但彼先世於佛境界，不作善根亦不發起，是故今入聲聞，彼等不行如來行處，亦無如來功德，不具如來力、無畏等及無礙智；如來、阿羅訶、三藐三佛陀，則具如來力、無畏等及無礙智。",
    "T13n0422_002:0958b22_2": "奢利弗！",
    "T13n0422_002:0958b22_3": "譬如丈夫婦女執鏡自看面輪，見自面相便生喜躍。",
    "T13n0422_002:0958b23_4": "如是奢利弗！",
    "T13n0422_002:0958b24_0": "無聞凡夫不知影喻法本故，馳走流轉而生愛樂。",
    "T13n0422_002:0958b25_1": "是故奢利弗！",
    "T13n0422_002:0958b25_2": "菩薩摩訶薩應著如是鎧甲，我今為諸眾生說法，令於流轉當知當斷。",
    "T13n0422_002:0958b27_0": "奢利弗！",
    "T13n0422_002:0958b27_1": "菩薩摩訶薩當信諸法空虛不牢，如是當行。",
    "T13n0422_002:0958b28_2": "「奢利弗！",
    "T13n0422_002:0958b28_3": "譬如如來、阿羅訶、三藐三佛陀有所作化，彼化生時無所生、滅時無所滅，於佛境界若問若答，此非二法，如來所化生時無所生、滅時無所滅。",
    "T13n0422_002:0958c02_4": "如是奢利弗！",
    "T13n0422_002:0958c02_5": "得無生法忍菩薩摩訶薩覺諸法無生，覺已不得一法，若生時生無處法生、若滅時滅亦無有為無為。",
    "T13n0422_002:0958c05_6": "何以故？",
    "T13n0422_002:0958c05_7": "菩薩摩訶薩覺諸法無二故。",
    "T13n0422_002:0958c06_8": "奢利弗！",
    "T13n0422_002:0958c06_9": "譬如沫搏無有牢固，彼無牢固當隨順知。",
    "T13n0422_002:0958c07_10": "如是奢利弗！",
    "T13n0422_002:0958c07_11": "諸法無牢固，諸法是空，當隨順知，諸法如海，本性無有二相。",
    "T13n0422_002:0958c08_12": "奢利弗！",
    "T13n0422_002:0958c09_13": "譬如水泡從因緣生，以一一因不能得生。",
    "T13n0422_002:0958c10_14": "如是奢利弗！",
    "T13n0422_002:0958c10_15": "凡有眾生因不正念欲取於生，彼皆虛無空不牢固，彼諸眾生於實際中不如實知，不見不入不覺。",
    "T13n0422_002:0958c12_16": "我為彼等眾生，昔著如是鎧甲，云何令彼諸眾生等當見實際？",
    "T13n0422_002:0958c14_17": "我應為說流轉輪迴。",
    "T13n0422_002:0958c14_18": "「奢利弗！",
    "T13n0422_002:0958c14_19": "譬如鳥行虛空無法障礙。",
    "T13n0422_002:0958c15_20": "如是奢利弗，菩薩乘善家子善家女等，於諸法無礙際、無塵際、無二際，信於遍智，我說是菩薩乘善家子善家女等，決定阿耨多羅三藐三菩提。",
    "T13n0422_002:0958c18_21": "奢利弗！",
    "T13n0422_002:0958c18_22": "譬如神通比丘行虛空時，雖見其行不見步跡。",
    "T13n0422_002:0958c19_23": "如是奢利弗！",
    "T13n0422_002:0958c20_24": "見菩薩行，而不能說彼法及善根迴向處。",
    "T13n0422_002:0958c21_25": "何以故？",
    "T13n0422_002:0958c21_26": "奢利弗！",
    "T13n0422_002:0958c21_27": "我所覺法不可言說，彼法諸天、龍、夜叉、揵闥婆、阿脩羅、伽留荼、緊那羅、摩睺羅伽、人非人等不能成就，唯除諸菩薩摩訶薩於諸世界最勝具足上智着大鎧甲。",
    "T13n0422_002:0958c25_28": "何以故？",
    "T13n0422_002:0958c25_29": "彼菩薩摩訶薩，諸天等世皆不能及。",
    "T13n0422_002:0958c26_30": "奢利弗！",
    "T13n0422_002:0958c26_31": "譬如手足能作諸事。",
    "T13n0422_002:0958c26_32": "如是奢利弗！",
    "T13n0422_002:0958c27_33": "於此法本當如是見。",
    "T13n0422_002:0958c27_34": "奢利弗！",
    "T13n0422_002:0958c27_35": "譬如有人能以一指示現五指。",
    "T13n0422_002:0958c28_36": "於意云何，彼難作不？」",
    "T13n0422_002:0958c29_0": "奢利弗言：「甚難。",
    "T13n0422_002:0958c29_1": "婆伽婆！",
    "T13n0422_002:0958c29_2": "甚難。",
    "T13n0422_002:0958c29_3": "脩伽多！」",
    "T13n0422_002:0958c29_4": "佛言：「奢利弗！",
    "T13n0422_002:0959a01_5": "我此說難，如虛空等法界，虛空等法覺已，為他解說此難於彼，我說希有。",
    "T13n0422_002:0959a02_6": "何以故？",
    "T13n0422_002:0959a03_7": "奢利弗！",
    "T13n0422_002:0959a03_8": "彼菩薩摩訶薩，虛空等法覺已，不作戲論而能增長。",
    "T13n0422_002:0959a04_9": "如是奢利弗！",
    "T13n0422_002:0959a04_10": "所有善根菩薩摩訶薩，當覺阿耨多羅三藐三菩提，彼諸善根皆是虛無空不牢固，阿耨多羅三藐三菩提示現已，彼諸善根乃不欺誑，覺阿耨多羅三藐三菩提。",
    "T13n0422_002:0959a08_11": "是故奢利弗！",
    "T13n0422_002:0959a08_12": "菩薩摩訶薩應著如是鎧甲，我信諸法是不牢固，若不入此忍者，不能成就八人法、須陀洹法、斯陀含法、阿那含法、阿羅漢法，何況覺阿耨多羅三藐三菩提，唯除諸菩薩摩訶薩於諸三界最勝具足上智。",
    "T13n0422_002:0959a13_13": "奢利弗！",
    "T13n0422_002:0959a13_14": "是故菩薩摩訶薩應近善友承事供養。",
    "T13n0422_002:0959a14_15": "何者善友？",
    "T13n0422_002:0959a14_16": "所謂示教行六波羅蜜。",
    "T13n0422_002:0959a15_17": "若以餘教，彼非善友。",
    "T13n0422_002:0959a15_18": "若菩薩摩訶薩，如是言、如是教，如是應學諸波羅蜜，如是應學諸菩薩法，當知彼名菩薩摩訶薩真實善友。",
    "T13n0422_002:0959a18_19": "奢利弗！",
    "T13n0422_002:0959a18_20": "譬如以一滴穌擲大海中，於意云何？",
    "T13n0422_002:0959a19_21": "此為多不？」",
    "T13n0422_002:0959a19_22": "奢利弗言：「不也。",
    "T13n0422_002:0959a19_23": "婆伽婆！",
    "T13n0422_002:0959a20_24": "不也。",
    "T13n0422_002:0959a20_25": "脩伽多！",
    "T13n0422_002:0959a20_26": "於彼水中還是一滴。」",
    "T13n0422_002:0959a20_27": "佛言：「如是如是。",
    "T13n0422_002:0959a21_28": "奢利弗！",
    "T13n0422_002:0959a21_29": "諸聲聞獨覺戒、定、智、解脫、解脫知見少攝，不能為諸眾生而作利益。",
    "T13n0422_002:0959a23_30": "奢利弗！",
    "T13n0422_002:0959a23_31": "譬如以一滴油擲華池中，彼則遍滿不知其油滴法。",
    "T13n0422_002:0959a24_32": "如是奢利弗！",
    "T13n0422_002:0959a24_33": "諸菩薩摩訶薩戒、定、智、解脫、解脫知見，乃至諸有善根，為諸眾生當得受用，乃至究竟涅槃。",
    "T13n0422_002:0959a26_34": "奢利弗！",
    "T13n0422_002:0959a27_0": "譬如有一丈夫於大海中，破百分毛取一滴水。",
    "T13n0422_002:0959a28_1": "於意云何？",
    "T13n0422_002:0959a28_2": "彼一滴水比於大海水聚，何者為多？」",
    "T13n0422_002:0959a29_3": "奢利弗言：「世尊！",
    "T13n0422_002:0959a29_4": "假使取百踰闍那，猶當是少，何況彼人破百分毛取一滴水。」",
    "T13n0422_002:0959b01_5": "佛言：「奢利弗！",
    "T13n0422_002:0959b02_6": "如是諸聲聞獨覺智如一滴水，諸菩薩摩訶薩知見如大海水聚。",
    "T13n0422_002:0959b03_7": "諸菩薩摩訶薩具足是知見故，能成熟諸眾生，乃至將到無餘涅槃界。」",
    "T13n0422_002:0959b05_8": "佛說此讚諸菩薩摩訶薩功德法本時，無量阿僧祇無邊諸眾生等發阿耨多羅三藐三菩提心，無量阿僧祇無邊諸菩薩摩訶薩善根熾然增長勸行成就，無量阿僧祇無邊天人等世遠塵離垢，於諸法中得法眼淨。",
    "T13n0422_002:0959b10_9": "佛說此經時，尊者奢利弗，及餘諸比丘、比丘尼、優波塞、迦優波斯迦，天、人、楗闥婆、阿修羅等，聞佛所說，皆大歡喜。",
    "T13n0422_002:0959b13_0": "譬喻王經卷下"
}