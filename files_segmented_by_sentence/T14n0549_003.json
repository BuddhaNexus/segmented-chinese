{
    "T14n0549_003:0859c18_0": "佛說光明童子因緣經卷第三",
    "T14n0549_003:0859c20_0": "西天譯經三藏朝奉大",
    "T14n0549_003:0859c21_0": "夫試光祿卿傳法大師",
    "T14n0549_003:0859c22_0": "賜紫臣施護奉　詔譯",
    "T14n0549_003:0859c23_0": "爾時，尊者十力迦葉，遊行到彼置寶鉢所，見是事已，即詣光明長者舍，問長者言：「汝置寶鉢於其路左，當何所用？」",
    "T14n0549_003:0859c25_1": "光明長者即以前緣，具白尊者。",
    "T14n0549_003:0859c26_2": "是時，十力迦葉作是思惟：「我聞善賢長者信重外道，先造殺業，光明長者今於此地為作福事，我今不應棄此鉢去，宜現神力，令光明長者圓滿志願。」",
    "T14n0549_003:0859c29_3": "作是思惟已即以神力，舒其右手，譬如壯士屈伸臂頃，取其寶鉢，持還所止。",
    "T14n0549_003:0860a02_4": "時諸苾芻見十力迦葉持寶鉢來，咸共白言：「尊者！",
    "T14n0549_003:0860a03_5": "汝於何處而得此鉢？」",
    "T14n0549_003:0860a04_6": "十力迦葉具以前事，告諸苾芻。",
    "T14n0549_003:0860a05_0": "時諸苾芻又復白言：「尊者！",
    "T14n0549_003:0860a05_1": "汝為此鉢故，所現神力，如法儀不？」",
    "T14n0549_003:0860a06_2": "十力迦葉言：「諸苾芻！",
    "T14n0549_003:0860a06_3": "設如法儀？",
    "T14n0549_003:0860a07_4": "不如法儀？",
    "T14n0549_003:0860a07_5": "我已施作，今復云何？」",
    "T14n0549_003:0860a07_6": "時諸苾芻具以其事，即共白佛。",
    "T14n0549_003:0860a08_7": "佛告諸苾芻言：「若非時處，及無義利，不應輒現神力等相，所現非宜，必生過失。」",
    "T14n0549_003:0860a10_8": "爾時，世尊即以神力，化出四鉢：一、金；二、銀；三、吠瑠璃；四、頗胝迦。",
    "T14n0549_003:0860a12_9": "化此四已，又化四鉢：一、鍮石；二、赤銅；三、白銅；四、木。",
    "T14n0549_003:0860a13_10": "如是化已，將前四鉢次第安布，將後四鉢亦復安布，一一鉢中，滿盛上好可食香藥，送置一處，令苾芻眾所應受者隨意而取。",
    "T14n0549_003:0860a16_11": "於後，佛攝神力鉢亦不現。",
    "T14n0549_003:0860a16_12": "乃至後時，光明長者天中勝福，吉祥相現，殊異等事，時時自出。",
    "T14n0549_003:0860a18_13": "是時王舍城、瞻波國，二界中間，有標記柱，彩繪莊飾，下有二鉢：一、鐵；二、瓦。",
    "T14n0549_003:0860a20_14": "是鉢先加持已，安置於此二界。",
    "T14n0549_003:0860a20_15": "不遠有一稅場，諸商販者輸納王物。",
    "T14n0549_003:0860a21_16": "有一守稅人，諸子眷屬，財帛具足，然不修善，於稅場所，而忽命終，作大惡夜叉，亦在彼方，守護稅場。",
    "T14n0549_003:0860a24_17": "諸子一夜夢夜叉言：「可於彼地標記柱上懸一大鈴，凡諸商人經此稅場，若有稅物隱而不納，其鈴自動。",
    "T14n0549_003:0860a26_18": "守稅人知，即速追集，重復搜撿，獲所稅已，而乃放去。」",
    "T14n0549_003:0860a27_19": "諸子得夢，至明旦時，即與親屬，往稅場側，尋見其柱，乃依所夢，懸鈴於上。",
    "T14n0549_003:0860a29_20": "爾時瞻波國中，有一居家婆羅門，名曼[寧*也]怛謨，營貿為業。",
    "T14n0549_003:0860b01_21": "忽於一時，與自妻室，同在一處，妻謂夫言：「我今共汝營謀家業，滋彼財穀，以備所須，豈可安然都無營作？",
    "T14n0549_003:0860b04_22": "汝今宜應往市肆中，買[疊*毛]華蘂極妙好者，我當為汝織成白[疊*毛]，持出貿易，豈無利耶？」",
    "T14n0549_003:0860b06_23": "時婆羅門如其妻言，買得持歸，妻乃設以機織之具，次第敷置，緝織其[疊*毛]，是蘂細軟，妙好無比，布以經緯，緻密細勻，如是勤力，織成其[疊*毛]，即謂夫言：「今此白[疊*毛]，上妙細軟，價直千金，汝可持出外，若有人酬千金價，當可授與。",
    "T14n0549_003:0860b11_24": "其或價直不滿千金，汝應隨處，可出輕言，是處無人而能辯識此妙細[疊*毛]。」",
    "T14n0549_003:0860b13_25": "唱是言已，即當持往他處貿易。",
    "T14n0549_003:0860b13_26": "爾時，曼[寧*也]怛謨婆羅門具如妻言，持此細[疊*毛]，入市貿易，竟無有人酬千金者。",
    "T14n0549_003:0860b15_27": "憶妻所說，乃唱是言：「瞻波大城無有一人識此細[疊*毛]。」",
    "T14n0549_003:0860b16_28": "言已持歸，與妻同議，此既無人酬是價直，宜往他國，必有識者，更相告已。",
    "T14n0549_003:0860b18_29": "時婆羅門復將一叚曾所著者，同前新[疊*毛]，置傘柄中，隨商人眾，隱覆而行，漸出本國。",
    "T14n0549_003:0860b20_30": "適王舍城，經彼二界所有稅場，是諸商人，既至彼已，置隨行物，聚集一處。",
    "T14n0549_003:0860b22_31": "時守稅人，次第搜撿，彼諸商人，即各以其所應稅物，輸納於王。",
    "T14n0549_003:0860b23_32": "眾中唯有曼[寧*也]怛謨婆羅門，隱覆先置柄中白[疊*毛]，而不輸納，獨在一面。",
    "T14n0549_003:0860b25_33": "是時稅場之側，先所安立標記之柱，其所置鈴，自然作聲。",
    "T14n0549_003:0860b26_34": "彼守稅人，即知眾中有隱稅者，乃謂商主言：「今此柱上鈴自作聲，非風吹動，非人搖擊，我已審知，汝此眾中，豈非有人隱覆稅物不輸納邪？」",
    "T14n0549_003:0860c01_35": "時守稅人即速呼集，重復搜撿，於此眾中，不見一人有其稅物隱不納者。",
    "T14n0549_003:0860c02_36": "時諸商人，互相知悉無稅物已，咸欲前進，鈴又作聲。",
    "T14n0549_003:0860c04_37": "如是數四，累細撿覆，無隱稅者。",
    "T14n0549_003:0860c04_38": "商主乃謂守稅人言：「我此眾中無隱稅者，必是他眾私隱前去。」",
    "T14n0549_003:0860c06_39": "作是言已，眾共僉議，謂是此一婆羅門，隱覆稅物。",
    "T14n0549_003:0860c07_40": "乃至最後，彼守稅人於曼[寧*也]怛謨婆羅門處，執而不捨，堅求其稅。",
    "T14n0549_003:0860c08_41": "時婆羅門言：「汝今何故而相謀執？",
    "T14n0549_003:0860c09_42": "汝已顯見我實無物，若有少物隱不納者，罄我所有，悉以輸稅。」",
    "T14n0549_003:0860c11_43": "作是言已，鈴又作聲。",
    "T14n0549_003:0860c11_44": "時守稅人秖於此婆羅門處，委細搜撿，乃謂彼言：「咄！",
    "T14n0549_003:0860c12_45": "婆羅門！",
    "T14n0549_003:0860c13_46": "汝今何故，堅隱稅物，而不肯納？",
    "T14n0549_003:0860c13_47": "汝今聞此鈴聲頻震，是事希有，汝今當知，此柱之下，必有天神，而作加護，汝宜輸物無自貽咎。」",
    "T14n0549_003:0860c16_48": "婆羅門言：「天神加力，我信是實。」",
    "T14n0549_003:0860c16_49": "言已於傘柄中，出其白[疊*毛]示守稅人，作如是言：「此即是我所隱稅物，汝宜收之。」",
    "T14n0549_003:0860c18_50": "時守稅人受此[疊*毛]已，謂婆羅門言：「既不輸王，非我所受，迴奉天神。」",
    "T14n0549_003:0860c20_51": "言已持[疊*毛]掛於柱上，復謂婆羅門言：「我已掛[疊*毛]，奉彼天神，汝或欲者，當自取之。」",
    "T14n0549_003:0860c22_52": "時婆羅門即取其[疊*毛]，而乃前進，於一靜處，亦復如前安傘柄內，隱覆而行，漸次入於王舍城中。",
    "T14n0549_003:0860c24_53": "時婆羅門顯張其[疊*毛]，貨於市肆，冀望有人酬千金價；如是周行，竟無有人酬千金者。",
    "T14n0549_003:0860c26_54": "時，婆羅門作是唱言：「王舍大城，無人辯識此妙細[疊*毛]。」",
    "T14n0549_003:0860c27_55": "唱是言時，光明長者乘以寶象，方從王宮，還歸自舍。",
    "T14n0549_003:0860c28_56": "適聞此語，而忽驚愕，即時暫住，謂婆羅門言：「汝今何故於此城中，出輕易語？」",
    "T14n0549_003:0861a01_57": "彼婆羅門，即時無答。",
    "T14n0549_003:0861a02_58": "光明長者言：「汝宜具說此事元因。」",
    "T14n0549_003:0861a02_59": "婆羅門言：「我從本國，持此二叚上妙細[疊*毛]，而來貿易，若人酬我千金價者，我即與之，我已周行，無人酬價。」",
    "T14n0549_003:0861a05_60": "光明長者言：「汝可持來，我暫觀視。」",
    "T14n0549_003:0861a06_61": "時婆羅門即隨長者，至於舍中，乃展其[疊*毛]，示於長者。",
    "T14n0549_003:0861a07_62": "長者見已，即能辯識，乃謂婆羅門言：「今此二[疊*毛]，一新一故，故者酬汝五百金錢。」",
    "T14n0549_003:0861a09_63": "婆羅門言：「長者所酬，其價未當。」",
    "T14n0549_003:0861a10_64": "光明長者言：「我今現見，此是故物，浣濯乃新。」",
    "T14n0549_003:0861a11_65": "長者即時將此故[疊*毛]，於重樓上，自空投下，其[疊*毛]體重，即速墜地。",
    "T14n0549_003:0861a12_66": "光明長者復謂婆羅門言：「餘一新[疊*毛]，我欲觀視。」",
    "T14n0549_003:0861a13_67": "時婆羅門，即取新[疊*毛]，持授長者。",
    "T14n0549_003:0861a14_68": "長者觀已，亦復如前，向空投下，其[疊*毛]體輕，良久徐徐方乃墜地。",
    "T14n0549_003:0861a16_69": "彼婆羅門即生信重，乃作是言：「光明長者有大威力，今此細[疊*毛]，若新若故，我悉奉汝，不取其價，汝當受之。」",
    "T14n0549_003:0861a18_70": "長者答言：「我家巨富，汝歷艱辛，安可無名受汝此物？",
    "T14n0549_003:0861a19_71": "我今各與汝千金錢，鬻我二[疊*毛]。」",
    "T14n0549_003:0861a20_72": "時婆羅門得其價已，持還所止。",
    "T14n0549_003:0861a21_73": "光明長者先以故[疊*毛]，授彼家僮，後將新[疊*毛]，自作淨巾，而常受用。",
    "T14n0549_003:0861a22_74": "乃至後時，光明長者用是巾已，向日[日*殺]曝。",
    "T14n0549_003:0861a23_75": "是時，頻婆娑羅王臣佐圍繞，方欲上殿，忽為暴風，飄其浴巾，落於王前。",
    "T14n0549_003:0861a25_76": "時頻婆娑羅王，謂侍臣言：「今此細[疊*毛]，從何所來？",
    "T14n0549_003:0861a26_77": "唯應王者，乃可受用。」",
    "T14n0549_003:0861a27_78": "侍臣白言：「大王曾聞，轉輪聖王臨位七日，天雨黃金，王今統臨，天雨細[疊*毛]，後必非久亦雨黃金。」",
    "T14n0549_003:0861a29_79": "王言：「汝等知不？",
    "T14n0549_003:0861a29_80": "我聞佛記，光明長者現於人中受天勝福，今此細[疊*毛]，必應是彼所用之物，風飄至此，可召其人而還授之。」",
    "T14n0549_003:0861b03_81": "是時，光明長者即至王前，王言：「長者！",
    "T14n0549_003:0861b04_0": "佛先記汝，現於人中受天勝福，今此細[疊*毛]，必汝所有，今還授汝。」",
    "T14n0549_003:0861b05_1": "時，光明長者鞠躬伸手，捧受其[疊*毛]，受已觀見，是己所有，即白王言：「此是我家所用淨巾，適因曝於日中，風飄至此，其事如實。」",
    "T14n0549_003:0861b08_2": "王言：「長者！",
    "T14n0549_003:0861b08_3": "佛記於汝，受天勝福，吉祥相現，佛語諦誠，其事如是。」",
    "T14n0549_003:0861b09_4": "又言：「長者！",
    "T14n0549_003:0861b10_5": "汝今勝相若此，何不請王於汝舍中，暫一觀視？」",
    "T14n0549_003:0861b11_6": "長者白言：「願王今時幸我小舍。」",
    "T14n0549_003:0861b11_7": "王言：「長者！",
    "T14n0549_003:0861b12_8": "汝可先還備諸飲食。」",
    "T14n0549_003:0861b12_9": "長者白言：「大王！",
    "T14n0549_003:0861b13_10": "受天福者，不假營造自然成辦，願王臨幸。」",
    "T14n0549_003:0861b14_0": "爾時，頻婆娑羅王即與臣佐圍繞，出詣光明長者舍。",
    "T14n0549_003:0861b15_1": "長者前導，王至彼舍，於其外門，見守門婢，色相殊異，王乃暫住，長者白言：「大王何故住而不進？」",
    "T14n0549_003:0861b17_2": "王言：「長者！",
    "T14n0549_003:0861b17_3": "我見汝妻，故乃暫住。」",
    "T14n0549_003:0861b18_4": "長者白言：「此非我妻，是守門婢。」",
    "T14n0549_003:0861b18_5": "王即前行至中門外，又見一守門婢，王復不進，長者白言：「王復何故住而不進？」",
    "T14n0549_003:0861b20_6": "王同前答。",
    "T14n0549_003:0861b20_7": "長者白言：「此非我妻，亦是守中門婢。」",
    "T14n0549_003:0861b21_8": "王即前進入於中門，見摩尼寶地上，有蟲魚流水之相，王意謂是池沼，在此亦復暫住。",
    "T14n0549_003:0861b23_9": "長者白言：「大王何故住而不進？」",
    "T14n0549_003:0861b24_10": "王言：「此處有水，故不前進。」",
    "T14n0549_003:0861b25_11": "長者白言：「大王！",
    "T14n0549_003:0861b25_12": "此處無水，是摩尼寶所成之地。」",
    "T14n0549_003:0861b26_13": "王言：「長者！",
    "T14n0549_003:0861b26_14": "若是寶地，何故有諸蟲魚流水等相？」",
    "T14n0549_003:0861b27_15": "長者白言：「大王！",
    "T14n0549_003:0861b27_16": "上有旋輪彫鏤蟲魚等相，下是摩尼寶光映照故爾。」",
    "T14n0549_003:0861b29_0": "王雖聞是說，猶故未信，即時取自指環，前擲於地，環擊地聲，王乃信是摩尼寶地。",
    "T14n0549_003:0861c01_1": "時頻婆娑羅王既入其舍，處師子座。",
    "T14n0549_003:0861c02_2": "時長者妻出拜王前，而忽淚下。",
    "T14n0549_003:0861c03_3": "王言：「長者！",
    "T14n0549_003:0861c03_4": "汝妻何故見王垂淚？」",
    "T14n0549_003:0861c04_5": "長者白言：「大王！",
    "T14n0549_003:0861c04_6": "妻拜王前，何敢垂淚？",
    "T14n0549_003:0861c05_7": "但為王所著衣有木煙氣煙薰目故，而忽淚下。",
    "T14n0549_003:0861c06_8": "是故，大王！",
    "T14n0549_003:0861c06_9": "受天福者，所欲飲食，有如意寶，自然能出。」",
    "T14n0549_003:0861c07_10": "爾時，頻婆娑羅王在長者舍，住經七日忘還王宮。",
    "T14n0549_003:0861c08_11": "時諸臣寮，共詣阿闍世太子所，白言：「太子！",
    "T14n0549_003:0861c09_12": "王在光明長者舍，經今七日，於國政事，有所妨廢，太子宜往請王還宮。」",
    "T14n0549_003:0861c11_13": "時阿闍世太子，即詣光明長者舍，白父王言：「我王何故忘還王宮？",
    "T14n0549_003:0861c12_14": "於國政事，有所妨廢。」",
    "T14n0549_003:0861c13_15": "王言：「我在此舍，始經一日，國有政事，汝豈不能暫代吾治？」",
    "T14n0549_003:0861c14_16": "太子白言：「父王當知，住於此舍，已經七日。」",
    "T14n0549_003:0861c15_17": "王聞是語，顧視光明長者問言：「實不？」",
    "T14n0549_003:0861c16_18": "長者白言：「實爾，大王！",
    "T14n0549_003:0861c16_19": "已經七日。」",
    "T14n0549_003:0861c17_20": "王言：「長者！",
    "T14n0549_003:0861c17_21": "汝此舍中，觀於何相，以分晝夜？」",
    "T14n0549_003:0861c18_22": "長者白言：「華開華合，以分晝夜；異鳥和鳴，及不和鳴，以分晝夜；摩尼寶珠光現不現，以分晝夜。",
    "T14n0549_003:0861c20_23": "其或有華合而非夜，有華開而非晝；有珠光隱而非夜，有珠光現而非晝；有異鳥寂然而非夜，有異鳥和鳴而非晝。」",
    "T14n0549_003:0861c23_0": "時，頻婆娑羅王聞是事已，即謂光明長者言：「我信佛語，真實無妄。",
    "T14n0549_003:0861c24_1": "佛所說汝現於人中受天勝福，其事如實。」",
    "T14n0549_003:0861c25_2": "時頻婆娑羅王言已，出長者舍。",
    "T14n0549_003:0861c26_3": "彼阿闍世太子，方出舍時，私竊取一摩尼寶珠名扇恒俱，授一侍人，還王宮已，召而謂言：「適所授汝摩尼寶珠，汝可持來，我欲觀視。」",
    "T14n0549_003:0861c29_4": "侍人開手欲奉太子，其珠不見，即時白言：「不知此珠失於何處？」",
    "T14n0549_003:0862a01_5": "是時太子，即將侍人而行捶打。",
    "T14n0549_003:0862a02_6": "光明長者以天福力，即知其事，來問太子言：「何故捶打此侍人耶？」",
    "T14n0549_003:0862a04_7": "太子答言：「我適汝舍，盜摩尼珠，授此侍人，今忽隱諱。",
    "T14n0549_003:0862a05_8": "我已作盜，此復轉盜，其罪愈甚，故行捶打。」",
    "T14n0549_003:0862a06_9": "長者白言：「汝取我珠，此不名盜，今既不見，亦非他盜，此珠現今復在我舍。",
    "T14n0549_003:0862a08_10": "何以故？",
    "T14n0549_003:0862a08_11": "受天福者，方可用故。",
    "T14n0549_003:0862a08_12": "太子若復別有所欲，悉當奉汝，我無所悋。」",
    "T14n0549_003:0862a09_13": "時阿闍世太子，心生疑念：「我今於此長者，未有希取，將來我父頻婆娑羅王命終已後，我乃求彼財寶諸物。」",
    "T14n0549_003:0862a12_14": "作是念已，阿闍世太子與提婆達多，結搆異謀，害父王命。",
    "T14n0549_003:0862a13_15": "乃至後時，殺其父已，自行灌頂，處於王位，乃召光明長者而謂言曰：「長者可為我兄，欲就汝舍而共居止，凡有所須，汝應給我。」",
    "T14n0549_003:0862a16_16": "時光明長者作是思惟：「頻婆娑羅王正法治世，此人猛惡又復勃逆殺其父王，私自灌頂處於王位，今於我前，出矯誑語。",
    "T14n0549_003:0862a19_17": "欲止我舍，我應隨順，我若違彼，必因此人，壞我家族。」",
    "T14n0549_003:0862a20_18": "作是念已，白言：「大王！",
    "T14n0549_003:0862a21_19": "我知汝心，必有所欲，願就我舍，凡有所須，隨意受用，我當於後却往王宮。」",
    "T14n0549_003:0862a22_20": "阿闍世王言：「若能如是，乃為甚善。」",
    "T14n0549_003:0862a23_21": "作是議已，是時大王先詣其舍，長者還復來詣王宮。",
    "T14n0549_003:0862a24_22": "長者所有天人吉祥勝相，寶藏諸物，長者行處而悉隨至。",
    "T14n0549_003:0862a26_23": "彼阿闍世王在長者舍，見珍寶藏，七遍出現，七遍隱沒，作是思惟：「今此舍中，寶藏諸物，必隨彼去，我不能得。",
    "T14n0549_003:0862a28_24": "我今宜應別設異謀，潛遣數人極兇惡者，同載一車，往光明長者所，盜竊珍寶。」",
    "T14n0549_003:0862b01_25": "彼人到已，巧設計謀，伺行盜竊。",
    "T14n0549_003:0862b02_26": "時光明長者，在高樓上，侍女圍繞。",
    "T14n0549_003:0862b03_27": "時諸侍女見此車中所載之人，先已默識是兇惡人，來作盜竊。",
    "T14n0549_003:0862b04_28": "侍女見已，笑指而言：「此是兇惡盜竊之人。」",
    "T14n0549_003:0862b05_29": "是時，長者忽聞笑言：「具知其事。」",
    "T14n0549_003:0862b06_30": "於是諸人隱之終夕，至明旦時，多人共見，咸唱是言：「阿闍世王是惡逆人，殺害父王，今復遣諸惡人，來長者所，偷竊珍寶。」",
    "T14n0549_003:0862b09_31": "時，阿闍世王知是事已，即遣使人，來光明長者所，謂言：「長者！",
    "T14n0549_003:0862b10_32": "何故多人輕謗於我？」",
    "T14n0549_003:0862b11_33": "時光明長者知王意已，即速驅逐惡人令去。",
    "T14n0549_003:0862b12_34": "長者即自思惟：「阿闍世王極大惡逆，殺害父王，豈非後時亦復於我？",
    "T14n0549_003:0862b13_35": "致殺害事，我今棄捨一切所有，憶佛先記，於佛法中，出家學道，斷諸煩惱，證阿羅漢。",
    "T14n0549_003:0862b15_36": "我今宜應投佛出家。」",
    "T14n0549_003:0862b16_37": "作是思惟已，即出寶藏，施作種種悲愍利樂布施等事。",
    "T14n0549_003:0862b18_0": "佛說光明童子因緣經卷第三"
}