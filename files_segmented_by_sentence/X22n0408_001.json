{
    "X22n0408_001:0333a04_0": "觀無量壽佛經融心解并序",
    "X22n0408_001:0333a05_0": "宋四明沙門　知禮　述",
    "X22n0408_001:0333a06_0": "一旦學者稽首而言曰十六觀法解脫之要津也聞之有歲究之粗勤觀道未明造修安寄敢請開決庶為準繩予曰疏釋顯然夫何惑矣儻有所壅試為通之方隨問而伸徵文以證往復既數旨趣稍彰恐來者未聞故錄之以示庶因此解融諸滯心者也。",
    "X22n0408_001:0333a10_1": "時皇宋大中祥符七年歲在甲寅重陽日自敘。",
    "X22n0408_001:0333a12_0": "學者問曰觀無量壽佛經十六觀法於今家託事等三種觀門為屬何耶。",
    "X22n0408_001:0333a14_0": "答曰既非借於事義立觀立境不名託事又非撮乎法相入心成觀何關附法韋提特請正受之門善逝直談修證之法雖託彼依彼正皆了唯色唯心以法界身入心想故約行明矣。",
    "X22n0408_001:0333a18_0": "又問曰雖是約行而初觀落日中想佛身後論三輩為只想依正事境而成觀行為即照三諦理耶人共疑之願為明判。",
    "X22n0408_001:0333a21_0": "答曰佛意雖顯經語難知須假四依示其修法何者一經旨趣搜在首題故疏云觀雖十六言佛便周既以一心三觀釋觀一體三身解佛諸法實相為經正體修心妙觀顯四淨土為宗能除五逆即生九品為用方等大乘圓頓為教相五重既爾豈可以唯想事境消經文耶荊溪云首題既爾題下別釋理非容易又不二門云覽別為總符文可知是則題與經文總別相顯不可輙異故知十六皆圓三觀也。",
    "X22n0408_001:0333b06_0": "又問曰韋提希被惡子幽禁遂哀請世尊示無憂惱處至光照諸土攝在金臺而云不樂餘方志求極樂況疏文總敘樂邦苦域金寶泥沙據此等文唯在同居明矣何故專據三觀四土之說耶。",
    "X22n0408_001:0333b10_0": "答曰教之欲興何莫由於近事而漸耶韋提雖欲捨茲穢土求生淨邦而佛示觀法捨穢必盡顯淨無遺如月蓋為免舍離果報之病故請觀音及乎宣呪乃能消伏三毒之根具足五眼之果諸教興由其例多爾故修一心三觀求生淨土者即以三惑為穢土之因以三諦為淨土之果故別惑盡則寂光淨究竟三諦也此惑未盡則實報淨分證三諦也通惑盡則方便淨相似三諦也此惑存則同居淨觀行三諦也非此諦觀安令四土皆淨尚非實報之穢豈止同居之淨荊溪云見思未破故安樂行是同居淨土行之氣分也故疏云此經以修心妙觀為宗實相為體若不爾者宗非顯體之宗體非宗家之體此如儒家訓子衣食之方即令讀書干祿則富貴俱至豈令耕稼商賈耶得此譬意今經可解。",
    "X22n0408_001:0333c01_0": "又問曰若能圓修三觀深趣妙理何不只在娑婆直出生死豈須捨此求彼又自修三觀何名淨土之行。",
    "X22n0408_001:0333c03_0": "答曰此經雖觀深理以緣極樂依正為境修乎三觀則異於直觀三道等觀是故得名淨土之行若不爾者四種三昧如何分別又為此土濁重十信方出苦輪彼土境勝九品悉皆不退故令託彼勝境修觀縱理未顯見愛俱存捨報必生無退轉處如此爭不捨此求彼故起信論云初學大乘其心怯弱以住娑婆不常值佛懼謂信心有退失者當知如來有勝方便專念西方極樂世界阿彌陀佛求生彼土若觀彼佛真如法身畢定得生住正定故既懼此土闕緣信退求生彼土而令觀於彼佛真如法身自非一心三觀將何觀之今家以三觀釋經與馬鳴之意更無少異故十疑論明往生正行令想彌陀法身報身光明相好及七寶莊嚴妙樂等而云備如十六觀經常行念佛三昧故知往生之行正在三觀想彼三身今緣彼佛修三觀者淨土之行深觀妙理捨此求彼初心不退其義皆成也。",
    "X22n0408_001:0333c20_0": "又問曰十六觀中既無推理之語疏文隨釋不示三觀之言是則三觀釋名四土顯體乃是開乎圓解而已至于歷境修觀且只想於事境託乎繫念生彼樂邦既獲阿鞞何患不至寂光實報一家製立豈出乎解行二門。",
    "X22n0408_001:0334a01_0-0": "答曰理解釋題事行消觀未之可也何則題標觀佛經說兼餘主伴正依具有十六恐謂異轍故先示云舉正報以收依果言化主則包徒眾經既從要而明疏乃就總而說講者必須以總貫別修者仍須以理融事方得名實相稱宗體無違儻解行有差總別相反則題非此經之名觀非此名所召世之述作若也背題則不應式況聖教乎若謂無文則成誣罔也故經云諸佛法界身入眾生心想中是故心想佛時是心即是三十二相是心作佛是心是佛疏作感應道交釋解入相應釋若無初釋則觀非觀佛若無次釋則生佛體殊二釋相成是今觀法疏云佛法界體無所不徧念佛三昧解入相應故云入心想中自非一心三止三昧安與法界而論應入是心作佛者明即心變全性成修是心是佛者心外無佛佛外無心此令行者隨觀一境皆知心變全體是心既全是心心豈見心如指不自觸刀不自傷故般舟云我所念者即見心作佛心自見心乃至云心者不知心心者不見心心有想則癡無想則泥洹止觀約此而立中觀中觀若立任運即三也般舟此文與今經廣略少殊其旨不別如來本恐著相觀佛不成妙宗故於真像之前示乎觀體令依此法而觀佛身儻不依此法豈獨不成妙觀抑亦不發勝相智者得經妙旨乃於首題預明觀體令將此觀入十六門則相相圓融心心寂滅故第九佛想疏目為真法身觀真縱對像法如何消與法華微妙淨法身具相三十二云何異耶須知小乘法身義同生身大乘生身義同法身故釋迦牟尼名毗盧遮那八萬相海寧非法身況非目擊但是觀成經文自云佛法界身入心想中又云是心是佛豈可局在應身之身有想之想耶故韋提聞已頓入分真侍女聽之便階相似非圓觀境安得當機證入如此以結益驗觀法可知。",
    "X22n0408_001:0334b10_0": "又問曰上據是心是佛此乃約佛論中云何諸門皆論三觀願聞委說以息羣疑。",
    "X22n0408_001:0334b12_0": "答曰若於初心即修中觀必能雙照任運成三一觀既然諸門皆爾蓋圓人本信諸法圓融今託勝緣想乎諸相即知諸相四性不生法體本空心境叵得一雖知叵得不礙緣生全性起修念之即見二起是性起空是性空性非二邊能所亦絕唯心唯色待對斯忘三故止觀判般舟之文心佛叵得為空夢事宛然為假心不見心為中說則三相歷然修則一念備矣經示諸相而令諦觀圓人修之非此不諦故知十六莫不皆三而此三觀雖居一念今觀依正各有功能何者心境叵得故染可觀淨不礙緣生故想成相起唯色唯心故當處顯現人疑三觀妨想依正今謂三觀能顯依正三觀稍稍進依正轉轉明於一心中互資互發又復應知一心三觀修有多門若直於三道顯理此如一行若託觀佛顯理此如般舟等若兼持呪顯理如方等等若兼謂經顯理如法華等若於數息顯理如請觀音若於善惡無記顯理如歷事覺意今之三觀非直於三道顯理乃緣淨土依正而修雖緣於事非散善惡及以無記故知雖同全理起事須分違順違理之事照令泯絕順理之事觀令成就今之依正是佛妙用與圓觀相應此觀未成則隨假想而進故觀落日堅冰也此觀若著則以實法為緣故觀地樹佛身等也故知用一心三觀則依正易明非一心三觀依正難顯。",
    "X22n0408_001:0334c12_0": "又問法界入心是心是佛為妙觀體識者不疑其如經文居像觀首此下諸觀既有體式可即具三此前諸門佛既未示以何為憑各修三觀。",
    "X22n0408_001:0334c15_0": "答曰佛鑒當機示法前却其意難測得經深趣莫若四依既以三觀三身釋乎總目而云十六言佛便周豈可行人不遵此說若其未解當詢達人慎勿抑經就情以愚難智況一家制立其例蓋多如般舟三觀之文普賢六根之懺並是定中見聖始示其門而智者教人皆須預習方入道場何不疑之而獨責此況一家正受味禪之外六妙已上無不具於無漏之想豈方等頓教念佛三昧純觀事耶願勿謗經掇無間業。",
    "X22n0408_001:0334c24_0": "又問曰據義徵文分別若是其如修者何以措心既歷正歷依若大若小境相委曲一一須觀儻照真如必須絕念空有俱泯境觀雙消且觀相則違真照理則乖事既難並慮必也無歸願示用心永為修法。",
    "X22n0408_001:0335a04_0": "答曰雖分事理同在一念既匪兩端何須並慮故知身土不離真如能於初心不二而照唯圓頓教前三不能故華嚴云娑竭龍王注車軸雨唯海能受非餘地堪般舟三昧觀四八相一一識知復於此時而修三觀荊溪師立身相為境空等為觀今問為待身相觀成方修三觀為復境觀俱時而修若待觀成者儻九十日相境未現則三觀靡施安成圓行若入道場即修三觀驗知觀相不礙照真況復一家立茲圓行不獨三觀須論十乘身要行旋口仍稱誦三業俱運九旬不休三昧可成諸佛同現故不可以局情自礙必須以融懷造修然非我圓宗佗莫能會只如三觀體雖無二義且相違空則一相不存假則諸法皆立中則性離二邊別人初心雖信中道不能即觀要須析體空觀成後必歷多劫徧學諸門二觀均平方修中觀圓人發軫即於一心頓觀三諦故仁王般若云有無本自二譬如牛二角照解見無二二諦常不即又云於諦常自二於解常自一自非先了性具諸法融妙而觀孰能始心超彼積行今之依正體本難思妙觀觀之自然符契那將染礙事想斷滅之真為疑難耶應知禪那翻為靜慮即寂照之異名也既寂中有照圓人修之豈照頑境而不照當處融妙耶又此觀法既類般舟須論三力謂佛威力三昧力行者本功德力不可以己之情想議乎難思聖法也。",
    "X22n0408_001:0335b05_0": "又問曰觀法若然誰堪修證如其不修何由生彼是則往生路絕徒仰當機於今何益。",
    "X22n0408_001:0335b07_0": "答曰人之根性皆由宿熏成熟不時對至能發已尚難測佗安可評須信能修不專佛世仍知昧旨豈獨今人韋提請宣本為來世佛知有益故使流通爾自放逸不修勿罔能修之者然今論妙觀是經本宗須就上根克論正行故如上說也若論此經力用則何機不攝何行不收儻有一機未能圓照且隨事相歷境而觀以此繫心豈不生彼故小乘行法五八律儀孝養所親世間慈善臨終迴向皆得往生以至破戒毀經十惡五逆臨終十念亦得往生故知但於此經盡力修行一念隨喜皆趣念佛之海盡歸靈覺之源如此攝物不遺除惡至極者皆由經詮圓觀理極淵源故使力用難思與拔無際安以滯想局此深經當遵智者之言以會如來之意而今而後念茲在茲於一念心顯四淨土於是學者積疑既盡得之於心惟願奉行兼示來者焉。",
    "X22n0408_001:0335b24_0": "觀無量壽佛經融心解(終)"
}