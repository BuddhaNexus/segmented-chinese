{
    "T26n1525_008:0265b09_0": "彌勒菩薩所問經論卷第八",
    "T26n1525_008:0265b11_0": "後魏天竺三藏菩提流支譯",
    "T26n1525_008:0265b12_0": "◎「成就善知方便。」",
    "T26n1525_008:0265b12_1": "問曰：「以何義故，說無量後次說成就善知方便？」",
    "T26n1525_008:0265b13_2": "答曰：「為欲示現以方便力攝取所修四無量行，隨順自心受果報故，如說四大隨順。",
    "T26n1525_008:0265b15_3": "此明何義？",
    "T26n1525_008:0265b15_4": "略說菩薩二種善巧利益方便，以外道等一切無有第一義諦巧方便故，修行無量為愛所潤成色界果。",
    "T26n1525_008:0265b17_5": "又諸聲聞辟支佛人，為取涅槃心取以為究竟，善根棄捨利益一切眾生，棄捨世諦所作諸業，其心專為利益自身，不能如實修四無量，不能究竟斷諸煩惱，唯能折伏一切煩惱。",
    "T26n1525_008:0265b21_6": "若諸菩薩摩訶薩等，能如實知二種之法有為無為，觀察眾生不捨有為，雖如實知寂靜無為，以為成就一切佛法不墮有為，以諸所修為利益他，以如實知自相同相，以不能得隨心自在定得色界清淨果報；四無量行，以彼愛心所不能潤，而隨順心成就果報，如隨順四大。",
    "T26n1525_008:0265b28_7": "此明何義？",
    "T26n1525_008:0265b28_8": "如四大相非是成就第一義諦，如禪定人隨順心力而能捨離四大自相；此亦如是，雖復成就有為法相，以諸菩薩清淨持戒諸功德眾，修四無量隨順心力成就果報，而不隨順四無量心。",
    "T26n1525_008:0265c03_9": "以是義故，《聖者思益梵天所問修多羅》中，如來說言：『若諸菩薩摩訶薩等，成就四法修行四禪生於欲界。",
    "T26n1525_008:0265c05_10": "何等四法？",
    "T26n1525_008:0265c06_11": "一者、得心自在；二者、具足諸善根力；三者、觀察一切眾生；四者、修行方便般若。』",
    "T26n1525_008:0265c07_12": "是故示現方便攝取無量修行隨心受果，說無量後次說方便。」",
    "T26n1525_008:0265c10_0": "問曰：「應說方便義。",
    "T26n1525_008:0265c10_1": "云何方便義？」",
    "T26n1525_008:0265c10_2": "答曰：「次說方便義，有二種：一者、求異義；二者、不捨二義，心修諸行智慧觀察名為方便。",
    "T26n1525_008:0265c12_3": "此明何義？",
    "T26n1525_008:0265c13_0": "求異義者，諸菩薩等非為現前證聖道果，亦非為厭世間苦惱捨於世間心，為利益一切眾生，及為自身取大菩提方便、為教眾生菩提方便，及欲清淨大悲等行取菩提法，出過聲聞辟支佛等所證之位、道功德等所對治法，菩薩所證聖道現前，名求異義。",
    "T26n1525_008:0265c18_1": "「不捨二義者，謂菩薩心不捨世諦、第一義諦故。",
    "T26n1525_008:0265c19_2": "此明何義？",
    "T26n1525_008:0265c20_3": "以諸菩薩實見一切有為諸法皆悉無常，觀察眾生不捨一切有為諸法，不離有為法、不捨無為法，如是菩薩摩訶薩般若行不退轉因，說名方便。",
    "T26n1525_008:0265c23_4": "如聖者文殊師利於經中說：『天子！",
    "T26n1525_008:0265c24_5": "菩薩摩訶薩般若智，知菩薩摩訶薩非行有為智、不墮無為智。",
    "T26n1525_008:0265c25_6": "如是菩薩摩訶薩，名為無畏菩薩。",
    "T26n1525_008:0265c26_7": "復次，天子！",
    "T26n1525_008:0265c26_8": "若諸菩薩觀察眾生不捨有為行，觀察諸佛法不墮無為行，如是菩薩摩訶薩，名為無畏菩薩。』",
    "T26n1525_008:0265c28_9": "如是等。",
    "T26n1525_008:0265c28_10": "又隨順心所求之義，稱心所求能成就行，名為方便。",
    "T26n1525_008:0266a01_11": "又以畢竟具足智故，名為方便。」",
    "T26n1525_008:0266a01_12": "問曰：「善知世諦者，如是等句說何等義？」",
    "T26n1525_008:0266a02_13": "答曰：「善知世諦者，善知自相故。",
    "T26n1525_008:0266a03_14": "善知第一義諦者，善知同相故。",
    "T26n1525_008:0266a04_15": "善知二義者，善知自相同相故。」",
    "T26n1525_008:0266a04_16": "問曰：「但說善知世諦、善知第一義諦便足，何故復說善知二義？」",
    "T26n1525_008:0266a06_17": "答曰：「為欲示現菩薩勝義知方便故，是故復說善知二義。",
    "T26n1525_008:0266a07_18": "此明何義？",
    "T26n1525_008:0266a07_19": "外道遠離如實般若智，唯有世智無出世智；聲聞辟支佛捨世間智，但有涅槃智無世間智；菩薩摩訶薩為欲利益一切眾生求妙法故，於世諦中及第一義諦中修行方便智。",
    "T26n1525_008:0266a11_20": "如來為欲示現菩薩勝方便智，是故復說善知二義，成就般若波羅蜜。」",
    "T26n1525_008:0266a13_21": "問曰：「何故如來說方便後，次說成就般若波羅蜜？」",
    "T26n1525_008:0266a14_22": "答曰：「示現方便攝取般若故，又以示現諸菩薩等所證位義，是故如來說方便後，次說成就般若波羅蜜。",
    "T26n1525_008:0266a16_23": "此明何義？",
    "T26n1525_008:0266a17_24": "以觀能成菩提分法清淨善根，菩薩欲見真如法體，而未能見真如實智，於先觀察出過聲聞辟支佛位所對治法，觀察大慈悲等，成就根本大慈悲等，然後得見彼真如法。",
    "T26n1525_008:0266a21_0": "以是義故，見真如法不墮聲聞辟支佛地，是故如來示現修行次第義故，先說方便次說成就般若波羅蜜。」",
    "T26n1525_008:0266a24_0": "問曰：「成就般若波羅蜜者，應說般若義，如實知見名為般若，能觀所觀境界名為般若。",
    "T26n1525_008:0266a25_1": "如實知深淺數量名為般若，是義應說。」",
    "T26n1525_008:0266a26_2": "答曰：「到彼岸故名波羅蜜義。",
    "T26n1525_008:0266a27_3": "又諸佛如來已到彼岸名波羅蜜，初地菩薩以其畢竟到彼岸故名波羅蜜，以諸菩薩畢竟得彼岸行名波羅蜜。",
    "T26n1525_008:0266b01_0": "是故如來經中說言：『隨順彼行名波羅蜜，以彼處未決定，彼岸義故。』",
    "T26n1525_008:0266b02_1": "是故如來於《無盡意所問經》中說：『滿足行菩薩行名波羅蜜義，快深智滿足名波羅蜜義。』",
    "T26n1525_008:0266b04_2": "如是等。」",
    "T26n1525_008:0266b05_0": "問曰：「應說般若波羅蜜義。",
    "T26n1525_008:0266b05_1": "云何般若波羅蜜義？」",
    "T26n1525_008:0266b06_2": "答曰：「求佛菩提大慈悲心，攝取所起方便智慧，能如實知一切諸法同相別相勝義，名為般若波羅蜜義。」",
    "T26n1525_008:0266b09_0": "問曰：「應說成就義。",
    "T26n1525_008:0266b09_1": "云何成就義？」",
    "T26n1525_008:0266b09_2": "答曰：「究竟義成就義，遠離一切凡夫名為般若波羅蜜究竟義，依般若波羅蜜遠離世間得究竟義，名為般若波羅蜜成就。",
    "T26n1525_008:0266b12_3": "此明何義？",
    "T26n1525_008:0266b12_4": "依般若波羅蜜，得究竟無畏處。」",
    "T26n1525_008:0266b13_5": "問曰：「若如是者，證初地時即得名為究竟成就般若波羅蜜？」",
    "T26n1525_008:0266b14_6": "答曰：「彼依如分次第應知。",
    "T26n1525_008:0266b15_7": "此明何義？",
    "T26n1525_008:0266b15_8": "從初地來得佛菩提，以得對治法現前，以得對治法故。",
    "T26n1525_008:0266b17_0": "又初地方便攝取方便般若，離一切惡道及離聲聞辟支佛地，如是餘地隨分相應分處應知。",
    "T26n1525_008:0266b19_1": "菩薩若能如是知者，隨順如實智般若，觀有為行他力相依，無有自體。」",
    "T26n1525_008:0266b21_0": "問曰：「依此法有此法，依此法生此法，而重說者，有何勝義？」",
    "T26n1525_008:0266b22_1": "答曰：「為欲示現二種因義故二種說。",
    "T26n1525_008:0266b23_2": "此明何義？",
    "T26n1525_008:0266b23_3": "有為行生因有二種。",
    "T26n1525_008:0266b23_4": "何者為二？",
    "T26n1525_008:0266b24_5": "一者、先生因；二者、共生因。",
    "T26n1525_008:0266b24_6": "先生因者，如眼識等欲生之時，先生意識相似隨順，前心不滅不容後心，要前心滅後心得生，前心雖滅與後為因，名先生因。",
    "T26n1525_008:0266b27_7": "共生因者，諸識相應，謂受等法及心不相應法，共彼法生，眼等諸法能作因緣，依止彼法能生彼法，彼法生時能與作因，名共生因。",
    "T26n1525_008:0266c01_8": "又依此法者，說先生因，生此法者，說共生因。」",
    "T26n1525_008:0266c02_9": "問曰：「說依此法生此法者，此義不然。",
    "T26n1525_008:0266c03_10": "何以故？",
    "T26n1525_008:0266c03_11": "共生之法無定因故、無因果差別故。",
    "T26n1525_008:0266c04_12": "此明何義？",
    "T26n1525_008:0266c04_13": "共生之法，此法是因、此法是果，無有如是定因差別，以不可說此法是因、此法是果、故無定因因果差別。」",
    "T26n1525_008:0266c07_0": "答曰：「以見故說。",
    "T26n1525_008:0266c07_1": "此明何義？",
    "T26n1525_008:0266c07_2": "亦見世間共生之法：一法是因、一法非因。",
    "T26n1525_008:0266c08_3": "猶如燈炷共照俱生，而此燈炷能作照因，照不能與燈炷作因。",
    "T26n1525_008:0266c10_0": "何以故？",
    "T26n1525_008:0266c10_1": "以此照法隨順燈炷。",
    "T26n1525_008:0266c10_2": "此明何義？",
    "T26n1525_008:0266c10_3": "以見照法隨順燈炷，而非燈炷隨順於照，以見燈炷有增有減，照亦如是有增有減，以燈炷滅照亦隨滅。",
    "T26n1525_008:0266c13_4": "又以燈炷異處去時照亦隨去，如是共生眼識等法，依眼身等、因身眼等生眼識等，非因眼識等生眼身等。",
    "T26n1525_008:0266c15_5": "又依此法者，諸菩薩等如是觀察，先時生法無有作者，唯共因緣和合而生，以有此法生此法故。",
    "T26n1525_008:0266c17_6": "「又諸菩薩生如是心：『因既無常，云何而得生于此法？』",
    "T26n1525_008:0266c19_7": "是故菩薩生如是心：『依此法故而生此法。",
    "T26n1525_008:0266c20_0": "非先有法於後時生法。",
    "T26n1525_008:0266c20_1": "若先有後時生者，即是常法。』",
    "T26n1525_008:0266c21_2": "以是義故，即法生時因緣和合，無有一法是定實者，無有定實眼識境界照了等法。",
    "T26n1525_008:0266c23_3": "以是義故，此法生時決定不從彼處而來。",
    "T26n1525_008:0266c24_0": "「又以即共因緣而滅，若法即共因緣滅者，離諸因緣念時不住，以是義故，此法滅時不離此處而餘處去。",
    "T26n1525_008:0266c26_1": "又依此法生此法者，謂依彼彼因緣和合，生彼彼法、見彼彼法，示現彼法因緣而生非無因緣。",
    "T26n1525_008:0266c28_2": "又依此法生此法者，因觀念故。",
    "T26n1525_008:0266c29_3": "「又依此法生此法者，示現過去無明行分。",
    "T26n1525_008:0267a01_4": "此明何義？",
    "T26n1525_008:0267a01_5": "以依過去無明等二，得有現在識等八分，示現現在有分故。",
    "T26n1525_008:0267a02_6": "又依此法生此法者，示現現在有分。",
    "T26n1525_008:0267a03_7": "此明何義？",
    "T26n1525_008:0267a03_8": "依現在有分示現速有生老死分。",
    "T26n1525_008:0267a04_9": "又依此法生此法者，以無明愛取示現煩惱道，依此煩惱道生行有業道。",
    "T26n1525_008:0267a06_10": "又依此法生此法者，依於業道生餘有支，謂苦道等。",
    "T26n1525_008:0267a07_11": "又依此法生此法者，依無明行及愛取有集諦因故，生餘七分名為苦諦。",
    "T26n1525_008:0267a09_12": "又依此法生此法者，即依七分苦諦法故，生無明等五分集諦。",
    "T26n1525_008:0267a10_13": "「又依此法生此法者，如來修多羅中說，依無明行而生識等。",
    "T26n1525_008:0267a11_14": "復有修多羅中說，依行因緣生於無明。",
    "T26n1525_008:0267a12_15": "此明何義？",
    "T26n1525_008:0267a12_16": "以生相時無明等法共心相應，及心不相應法身業口業皆悉共生，非後時生。",
    "T26n1525_008:0267a14_17": "又依此法生此法者，即生念時無明闇智共同時生，非先時生。」",
    "T26n1525_008:0267a16_18": "◎◎問曰：「說無明因緣以為初因緣，若如是者，十二因緣則為有始。",
    "T26n1525_008:0267a18_19": "何以故？",
    "T26n1525_008:0267a18_20": "以無明前更不說有餘因緣故，於諸世間有為法中，以彼無明為最初故。」",
    "T26n1525_008:0267a20_21": "答曰：「以生煩惱業迭共因緣故。",
    "T26n1525_008:0267a21_0": "此義云何？",
    "T26n1525_008:0267a21_1": "從生生煩惱，從煩惱生業，從業生生，如是無始輪生。",
    "T26n1525_008:0267a22_2": "以是義故，世間無始。」",
    "T26n1525_008:0267a22_3": "問曰：「自在天等所作，此明何義？",
    "T26n1525_008:0267a23_4": "從自在天及微塵等而生世間，以是義故，世間有始。」",
    "T26n1525_008:0267a24_5": "答曰：「此義不然。",
    "T26n1525_008:0267a25_6": "何以故？",
    "T26n1525_008:0267a25_7": "常法不能生世間故，不見一法從自在天微塵等生，見從無常因緣中生。",
    "T26n1525_008:0267a27_8": "以不見從常法中生，見從無常因緣中生，而汝法中自在天等皆悉是常。",
    "T26n1525_008:0267a28_9": "以是義故，自在天等不能生法。",
    "T26n1525_008:0267a29_10": "「又以現見異異因中生種種果。",
    "T26n1525_008:0267b01_11": "何以故？",
    "T26n1525_008:0267b01_12": "以見象馬牛羊驢駝至人天等有差別故。",
    "T26n1525_008:0267b02_13": "以是故，非自在等作。」",
    "T26n1525_008:0267b02_14": "問曰：「非從因緣生一切法。",
    "T26n1525_008:0267b03_15": "何以故？",
    "T26n1525_008:0267b03_16": "以見棘刺及孔雀等異異不同故，知不從無明因緣有世間生。",
    "T26n1525_008:0267b05_0": "此明何義，以無因緣有世間生。",
    "T26n1525_008:0267b05_1": "何以故？",
    "T26n1525_008:0267b05_2": "我見棘刺及孔雀等，非從因緣而有差別，如是世間非無明生。」",
    "T26n1525_008:0267b07_3": "答曰：「此義不然。",
    "T26n1525_008:0267b07_4": "何以故？",
    "T26n1525_008:0267b08_0": "我以現見果從因生、非無因生，猶如種子，地水時熟和合生芽，非離此等種種因緣而有芽生。",
    "T26n1525_008:0267b10_1": "若離於因無因而有萬物生者，此義不然。",
    "T26n1525_008:0267b11_2": "何以故？",
    "T26n1525_008:0267b11_3": "見異異法。",
    "T26n1525_008:0267b11_4": "於異異法以比智知。",
    "T26n1525_008:0267b12_0": "世間亦爾，未曾見有離因無因而有法生。",
    "T26n1525_008:0267b12_1": "以是義故，從因生果，是故世間一切諸法非無因生。",
    "T26n1525_008:0267b14_2": "「又有過咎，若爾不應生種種果。",
    "T26n1525_008:0267b14_3": "從種種因生種種果，不離種種因生種種果。",
    "T26n1525_008:0267b15_4": "而汝說果無因而有。",
    "T26n1525_008:0267b16_5": "若如是者，萬物應等，世間不應生種種果，以我現見，從種種因生種種果，以是義故，非無因生。",
    "T26n1525_008:0267b18_6": "「又復有答，若一切物無因生者，應一物中一切法生，不爾便應一切物中一一各有一切物生。",
    "T26n1525_008:0267b20_7": "而此義不然。",
    "T26n1525_008:0267b20_8": "以是義故，非無因果。",
    "T26n1525_008:0267b21_9": "又復有答應無變異。",
    "T26n1525_008:0267b21_10": "此義云何？",
    "T26n1525_008:0267b22_11": "若一切物不從因生，應不變異猶如虛空。",
    "T26n1525_008:0267b23_0": "而此義不然。",
    "T26n1525_008:0267b23_1": "何以故？",
    "T26n1525_008:0267b23_2": "以變異故。",
    "T26n1525_008:0267b23_3": "云何變異？",
    "T26n1525_008:0267b23_4": "先無後有、已有還無，異生異滅，無因法中不見如是果法轉變，是故諸法從因而生，非無因生。",
    "T26n1525_008:0267b26_5": "「又復有過，一切所作諸業空故。",
    "T26n1525_008:0267b26_6": "此明何義？",
    "T26n1525_008:0267b27_7": "若無因生一切物者，諸所作業空無利益。",
    "T26n1525_008:0267b28_0": "而實不見有如此事，以是故非無因有果。」",
    "T26n1525_008:0267b29_0": "問曰：「我見從智生智。",
    "T26n1525_008:0267b29_1": "此明何義？",
    "T26n1525_008:0267b29_2": "現見外物有為法中種子為因，非過去因，如是現見內有為法，因赤白等和合而生，非過去因。」",
    "T26n1525_008:0267c02_3": "答曰：「此義不然。",
    "T26n1525_008:0267c03_4": "何以故？",
    "T26n1525_008:0267c03_5": "以現在智從過去智而得生故。",
    "T26n1525_008:0267c04_6": "此明何義？",
    "T26n1525_008:0267c04_7": "以見智生從於過去智因而有，非無智生。",
    "T26n1525_008:0267c05_8": "若智不從前智生者，應從土塊木石等生，亦非從於異相續生。",
    "T26n1525_008:0267c06_9": "何以故？",
    "T26n1525_008:0267c06_10": "若異相續生於智者，父母亦應能生兒智。",
    "T26n1525_008:0267c07_11": "以是故，我知彼胎等諸眾生智從相續生。",
    "T26n1525_008:0267c08_12": "此明何義？",
    "T26n1525_008:0267c09_0": "以胎等智前更有智，彼胎等智不離先智相續而生，是故知有過去世因。」",
    "T26n1525_008:0267c10_1": "問曰：「此義不然。",
    "T26n1525_008:0267c11_2": "何以故？",
    "T26n1525_008:0267c11_3": "如從攢燧、人功、牛糞眾緣和合，先無有火而能生火；智亦如是，先無有智，因緣和合而能生智。」",
    "T26n1525_008:0267c13_4": "答曰：「此義不然。",
    "T26n1525_008:0267c13_5": "何以故？",
    "T26n1525_008:0267c14_0": "以見餘法比智知故。",
    "T26n1525_008:0267c14_1": "此明何義？",
    "T26n1525_008:0267c14_2": "以見何等法中生法，彼法相似，能生於法，非無相似異生中見。",
    "T26n1525_008:0267c16_3": "如見從稻生稻，雖不見稻，而見從稻還生於稻，是故種稻；火亦如是，以見從於攢燧、牛糞等中生火，雖不見火，而從攢燧等中求火。",
    "T26n1525_008:0267c19_4": "如是以見從智生智，雖不見智，而知智從過去智生。",
    "T26n1525_008:0267c20_5": "是以汝說如先無火而能生火，先無有智而能生智，說一切物唯從現在因生，不從過去因生者，是義不然。",
    "T26n1525_008:0267c22_6": "以是義故，從煩惱業生世間法。",
    "T26n1525_008:0267c23_7": "此云何知？",
    "T26n1525_008:0267c23_8": "以聖人論世間人說。",
    "T26n1525_008:0267c24_9": "此義云何？",
    "T26n1525_008:0267c24_10": "以離煩惱一切聖人諸佛如來及佛弟子聲聞人等，彼如是說從煩惱業因而生世間。",
    "T26n1525_008:0267c26_11": "作如是言：『若人著貪，身作惡行、口作惡行、意作惡行。",
    "T26n1525_008:0267c27_12": "彼人依於惡行因緣，此身壞已生惡道中。』",
    "T26n1525_008:0267c28_13": "一切諸論亦如是說，從業有生。",
    "T26n1525_008:0267c29_14": "是故經言：『從明入明，從闇入闇。』",
    "T26n1525_008:0267c29_15": "世間之人亦如是說，從業有生，作如是言：『以畏一切不樂生處，遠離一切種種惡行，以求一切可樂生處，修行一切種種善行。』",
    "T26n1525_008:0268a03_16": "以是義故，依諸聖人、依一切論、依世間人，我如是知從業因故而生世間，非無因生。」",
    "T26n1525_008:0268a06_0": "問曰：「因念不住何能生果。",
    "T26n1525_008:0268a06_1": "此以何義？",
    "T26n1525_008:0268a06_2": "諸煩惱業剎那不住，以煩惱業剎那即滅，是故非從諸業煩惱而生世間。」",
    "T26n1525_008:0268a08_3": "答曰：「我見因滅而能生果。",
    "T26n1525_008:0268a09_4": "此以何義？",
    "T26n1525_008:0268a09_5": "以見因滅，依彼滅因而能生果，如於摩多隆伽果中見有酢味，而於彼子芽莖枝葉及華等中悉皆不見，而依彼子芽莖枝等相續，後時於果中見。",
    "T26n1525_008:0268a12_6": "而彼摩多隆伽果中所有酢味，非即彼因亦非異因。",
    "T26n1525_008:0268a13_7": "如是見外因果和合生如是法，如是比智知因滅已，依彼滅因有世間生，非無因生亦非異因。」",
    "T26n1525_008:0268a15_8": "問曰：「若非無因、非顛倒因生於世間，而依業煩惱有世間者。",
    "T26n1525_008:0268a17_9": "此云何知？」",
    "T26n1525_008:0268a17_10": "答曰：「不知生過為作業行。",
    "T26n1525_008:0268a18_11": "此明何義？",
    "T26n1525_008:0268a18_12": "諸世間人不知生過，彼人則著五欲境界一切種種無利益事，為生世間一切種種無利益事，是故修行為得世間果報，作業非為除斷煩惱作業。",
    "T26n1525_008:0268a21_13": "此以何義？",
    "T26n1525_008:0268a21_14": "一切世間愚癡凡夫無智慧故，不能觀察，以無明闇智於無量百千種種苦惱中見有功德生，求未來世受樂果故，行功德行修戒施等諸功德行。",
    "T26n1525_008:0268a25_15": "又復有人心顛倒故，著現在世五欲境界，見未來世無有福德，是故修行無福德行殺生等業。",
    "T26n1525_008:0268a27_16": "又復有人，著三昧樂愛禪、見禪、慢禪、疑禪、增上禪等，修行一切諸通等行，是故於彼三界中生不斷不絕、從生復起一切煩惱，從煩惱故起一切業，如是世間無始以來不斷不絕。」",
    "T26n1525_008:0268b03_0": "問曰：「若從一切煩惱而生世間行者，如來於此修多羅中，何故唯說從於無明而生世間？」",
    "T26n1525_008:0268b05_0": "答曰：「雖說無明，攝得貪等一切煩惱。",
    "T26n1525_008:0268b05_1": "此明何義？",
    "T26n1525_008:0268b06_2": "雖說無明而攝貪等一切諸過。",
    "T26n1525_008:0268b06_3": "此云何知？",
    "T26n1525_008:0268b07_0": "以愚癡人起於貪等，以無智故起於貪等一切煩惱非無過起。",
    "T26n1525_008:0268b08_1": "如經中說，無明因緣起於貪過、起於瞋過、起於闇過。",
    "T26n1525_008:0268b09_2": "是故說彼無明根本攝得其餘煩惱諸過，猶如世間王來王去，諸臣兵眾亦來亦去。」",
    "T26n1525_008:0268b12_0": "問曰：「以何義故？",
    "T26n1525_008:0268b12_1": "過去分中唯說無明而不說愛，未來分中而但說愛不說無明。」",
    "T26n1525_008:0268b13_2": "答曰：「大境界故。",
    "T26n1525_008:0268b14_3": "此明何義？",
    "T26n1525_008:0268b14_4": "以無明遍一切境界，愛不如是。",
    "T26n1525_008:0268b15_5": "此以何義？",
    "T26n1525_008:0268b15_6": "以彼無明遍一切處，愛不遍故。",
    "T26n1525_008:0268b16_0": "又以緣於有為無為。",
    "T26n1525_008:0268b16_1": "此以何義？",
    "T26n1525_008:0268b16_2": "以彼無明緣有為法及無為法，愛不如是唯緣有為。",
    "T26n1525_008:0268b17_3": "又以緣於同不同地。",
    "T26n1525_008:0268b18_4": "此以何義？",
    "T26n1525_008:0268b18_5": "以無明緣同不同地，愛不如是唯緣同地。",
    "T26n1525_008:0268b19_6": "又以一切煩惱相應。",
    "T26n1525_008:0268b20_7": "此以何義？",
    "T26n1525_008:0268b20_8": "以彼無明一切煩惱皆共相應，愛不如是，唯愚人起非智者起。",
    "T26n1525_008:0268b21_9": "又一切苦不斷絕因。",
    "T26n1525_008:0268b22_10": "此以何義？",
    "T26n1525_008:0268b22_11": "以無明於一切苦聚以為根本。",
    "T26n1525_008:0268b23_12": "以是義故，於初分中唯說無明，依彼第二煩惱門中唯示現愛，是故於彼未來分中唯說於愛不說無明。」",
    "T26n1525_008:0268b26_0": "問曰：「以何義故，過去世中所攝諸業，隨何煩惱能與作因？",
    "T26n1525_008:0268b27_1": "彼諸煩惱以無明名說，現在世中所攝諸業，隨何煩惱能與作因，彼諸煩惱以愛取名說？」",
    "T26n1525_008:0268b29_2": "答曰：「以非現見、以現見故。",
    "T26n1525_008:0268b29_3": "此以何義？",
    "T26n1525_008:0268c01_4": "過去世中所有煩惱，以是遠故不可現見，是故彼中煩惱差別不可示現，以彼闇相不可得說，是故皆以無明名說。",
    "T26n1525_008:0268c03_5": "現在世生所攝煩惱可現見故，彼諸煩惱差別可說，可得示現此是愛取，此是欲取，此是見取，如是等，是故現在所有煩惱以愛取名說。」",
    "T26n1525_008:0268c07_0": "問曰：「此說是妙說，以因煩惱業有世間生死，非自在天微塵等故。",
    "T26n1525_008:0268c08_1": "而無明等十二有支，其義云何？」",
    "T26n1525_008:0268c09_2": "答曰：「不如實知三世中事，名為無明；無明轉起取後有因，福業、罪業、不動業等，是名為行；依行因有生分染意，是名為識；為彼識住，名為名色；彼清淨識之所依止，名為六入；根識境界三事和合，對意地法是名為觸；依觸而生愛、不愛二顛倒念受，是名為受；見著受等集樂名愛；依止於愛求有斷有，取我依止樂諸煩惱隨順煩惱，是名為取；取能轉起取後生因身口意業，是名為有；依止行有取後世身，是名為生；依止生身增長熟變，是名為老；先得身壞，是名為死；遠離不離愛不愛事求供養等從意地生，焚燒自心，是名為憂；依懷憂心說愛功德，內心愁縛種種悲言名為啼哭；依色識身共意相應，非愛樂受，是名為苦；唯意識身意地相應，是名為愁；於愛不愛二種境界，或有求有或不求有求資生故受種種苦，其心逼惱，是名為極。」",
    "T26n1525_008:0268c26_0": "問曰：「無明緣行，云何名行？」",
    "T26n1525_008:0268c26_1": "答曰：「依止容受伴侶觀起隨順共生，名為行義。」",
    "T26n1525_008:0268c27_2": "問曰：「應釋因緣名，云何名因緣？」",
    "T26n1525_008:0268c28_3": "答曰：「能成就果是名為因；依此法故能顯彼法、因此法故能生彼法，是名為緣。」",
    "T26n1525_008:0269a01_4": "問曰：「何故但說無明緣行，而不說言無明因行？」",
    "T26n1525_008:0269a02_5": "答曰：「為攝一切諸因緣故。",
    "T26n1525_008:0269a02_6": "若說無明因於行者，但攝因因緣不攝因緣，是故不說無明因行。",
    "T26n1525_008:0269a04_7": "以四因緣無明等共能因緣行，是故唯依因緣名說，以能攝取四因緣故。」",
    "T26n1525_008:0269a05_8": "問曰：「行亦能作無明因緣。",
    "T26n1525_008:0269a06_9": "若如是者，何故但說無明緣行，而不說言行緣無明？」",
    "T26n1525_008:0269a07_10": "答曰：「以有二義：定、不定故。",
    "T26n1525_008:0269a08_11": "此以何義？",
    "T26n1525_008:0269a08_12": "以無明因定緣於行，而非業行定緣無明。",
    "T26n1525_008:0269a09_13": "何以知之？",
    "T26n1525_008:0269a09_14": "以阿羅漢雖復有業而無無明，是故非業定緣無明，是故不說行緣無明。",
    "T26n1525_008:0269a11_15": "又依無明因緣有業，以是義故依彼無明因緣有業。",
    "T26n1525_008:0269a12_16": "若如是者，唯依無明因緣有業，不應遠離無明有業。",
    "T26n1525_008:0269a13_17": "而實遠離無明有業，是故說依無明緣行，不說依行緣於無明。」",
    "T26n1525_008:0269a15_18": "問曰：「以何義故，已受果業以行名說，未受果業以有名說？」",
    "T26n1525_008:0269a16_19": "答曰：「未受果業但有有為分，是故說有。",
    "T26n1525_008:0269a17_20": "以畢竟有故，以未來世畢竟得果，業體雖滅而畢竟有，以必能與未來世果，是故名有，以有名說。",
    "T26n1525_008:0269a19_21": "已受果業、已受有為分，是故說行以得受果，是故名有，以有名說。",
    "T26n1525_008:0269a21_22": "「又復有義，何故名有？",
    "T26n1525_008:0269a21_23": "以依此法能生名有。",
    "T26n1525_008:0269a22_24": "此以何義？",
    "T26n1525_008:0269a22_25": "隨何等業能畢竟生未來世果，以有名說。",
    "T26n1525_008:0269a23_26": "隨何等業非是畢竟未來世有，如鴦瞿離魔羅等業未曾有故，以行名說。",
    "T26n1525_008:0269a25_27": "是故經中行緣業果，以識名說，非生名說。",
    "T26n1525_008:0269a26_0": "何以故？",
    "T26n1525_008:0269a26_1": "以彼行業非是畢竟生有支故。",
    "T26n1525_008:0269a26_2": "此以何義？",
    "T26n1525_008:0269a27_3": "以現身中受果報業，彼業行緣能生識支，而不能生彼生支故。",
    "T26n1525_008:0269a28_4": "又以見有力無力故。",
    "T26n1525_008:0269a29_0": "此以何義？",
    "T26n1525_008:0269a29_1": "何故名行？",
    "T26n1525_008:0269a29_2": "能辦事故。",
    "T26n1525_008:0269a29_3": "過去世生所作諸業，見彼有力以能成果，是故彼業以行名說。",
    "T26n1525_008:0269b02_4": "現在世生所作諸業，未見彼力，以未成果，彼業果報在未來故，是故彼業不得名行，以有名說。」",
    "T26n1525_008:0269b05_0": "問曰：「以何義故名為不動？」",
    "T26n1525_008:0269b05_1": "答曰：「異地不能與果報故，名為不動。",
    "T26n1525_008:0269b06_2": "此以何義？",
    "T26n1525_008:0269b06_3": "如欲界業於異地中能與果報，隨以何等善根業道應生人中，即彼善業依願求心，乃至生於他化自在，如如來依《功德生修多羅》說：『又隨何等惡不善業應生地獄受果報者，即依彼業人中受苦。』",
    "T26n1525_008:0269b11_4": "如如來依《鹽喻經》說：『色無色業不得如是。』",
    "T26n1525_008:0269b12_5": "此以何義？",
    "T26n1525_008:0269b12_6": "初禪地業不生二禪，二禪地業不生初禪，如是餘地皆亦如是應知。",
    "T26n1525_008:0269b13_7": "是故佛說色無色業名為不動，又諸蓋障所不能動，故名不動，如密室燈。」",
    "T26n1525_008:0269b15_8": "◎彌勒菩薩所問經論卷第八"
}