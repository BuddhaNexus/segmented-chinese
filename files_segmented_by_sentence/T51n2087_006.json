{
    "T51n2087_006:0899a02_0": "大唐西域記卷第六(四國)",
    "T51n2087_006:0899a04_0": "三藏法師玄奘奉　詔譯",
    "T51n2087_006:0899a05_0": "大總持寺沙門辯機撰",
    "T51n2087_006:0899a06_0": "室羅伐悉底國劫比羅伐窣堵國",
    "T51n2087_006:0899a07_0": "藍摩國拘尸那揭羅國",
    "T51n2087_006:0899a08_0": "室羅伐悉底國，周六千餘里。",
    "T51n2087_006:0899a08_1": "都城荒頓，疆場無紀。",
    "T51n2087_006:0899a09_2": "宮城故基周二十餘里，雖多荒圮，尚有居人。",
    "T51n2087_006:0899a10_3": "穀稼豐，氣序和。",
    "T51n2087_006:0899a10_4": "風俗淳質，篤學好福。",
    "T51n2087_006:0899a11_5": "伽藍數百，圮壞良多，僧徒寡少，學正量部。",
    "T51n2087_006:0899a12_6": "天祠百所，外道甚多。",
    "T51n2087_006:0899a12_7": "此則如來在世之時，鉢邏犀那恃多王(唐言勝軍。",
    "T51n2087_006:0899a13_8": "舊曰波斯匿，訛略也)所治國都也。",
    "T51n2087_006:0899a14_9": "故宮城內有故基，勝軍王殿餘趾也。",
    "T51n2087_006:0899a14_10": "次東不遠，有一故基，上建小窣堵波，昔勝軍王為如來所建大法堂也。",
    "T51n2087_006:0899a17_0": "法堂側不遠，故基上有窣堵波，是佛姨母鉢邏闍鉢底(唐言生主。",
    "T51n2087_006:0899a18_1": "舊云波闍波提，訛也)苾芻尼精舍，勝軍王之所建立。",
    "T51n2087_006:0899a19_2": "次東窣堵波，是蘇達多(唐言善施。",
    "T51n2087_006:0899a20_0": "舊曰須達，訛也)故宅也。",
    "T51n2087_006:0899a21_0": "善施長者宅側有大窣堵波，是鴦窶利摩羅(唐言指鬘。",
    "T51n2087_006:0899a22_1": "舊曰央掘摩羅，訛也)捨邪之處，鴦窶利摩羅者，室羅伐悉底之凶人也。",
    "T51n2087_006:0899a23_2": "作害生靈，為暴城國，殺人取指，冠首為鬘。",
    "T51n2087_006:0899a24_3": "將欲害母，以充指數。",
    "T51n2087_006:0899a25_4": "世尊悲愍，方行導化。",
    "T51n2087_006:0899a25_5": "遙見世尊，竊自喜曰：「我今生天必矣。",
    "T51n2087_006:0899a26_6": "先師有教，遺言在茲，害佛殺母，當生梵天。」",
    "T51n2087_006:0899a27_7": "謂其母曰：「老今且止，先當害彼大沙門。」",
    "T51n2087_006:0899a28_8": "尋即杖劍往逆世尊。",
    "T51n2087_006:0899a28_9": "如來於是徐行而退，凶人指鬘疾驅不逮。",
    "T51n2087_006:0899a29_10": "世尊謂曰：「何守鄙志，捨善本，激惡源？」",
    "T51n2087_006:0899b01_11": "時指鬘聞誨，悟所行非，因即歸命，求入法中，精勤不怠，證羅漢果。",
    "T51n2087_006:0899b04_0": "城南五六里，有逝多林(唐言勝林。",
    "T51n2087_006:0899b04_1": "舊曰祇陀，訛也)，是給孤獨園。",
    "T51n2087_006:0899b05_2": "勝軍王大臣善施為佛建精舍，昔為伽藍，今已荒廢。",
    "T51n2087_006:0899b06_3": "東門左右各建石柱，高七十餘尺，左柱鏤輪相於其端，右柱刻牛形於其上，並無憂王之所建也。",
    "T51n2087_006:0899b08_4": "室宇傾圮，唯餘故基，獨一甎室巋然獨在，中有佛像。",
    "T51n2087_006:0899b09_5": "昔者如來昇三十三天，為母說法之後，勝軍王聞出愛王刻檀像佛，乃造此像。",
    "T51n2087_006:0899b11_6": "善施長者仁而聰敏，積而能散，拯乏濟貧，哀孤恤老，時美其德，號給孤獨焉。",
    "T51n2087_006:0899b13_7": "聞佛功德，深生尊敬，願建精舍，請佛降臨。",
    "T51n2087_006:0899b14_8": "世尊命舍利子隨瞻揆焉，唯太子逝多園地爽塏。",
    "T51n2087_006:0899b15_9": "尋詣太子，具以情告。",
    "T51n2087_006:0899b16_10": "太子戲言：「金遍乃賣。」",
    "T51n2087_006:0899b16_11": "善施聞之，心豁如也，即出藏金，隨言布地。",
    "T51n2087_006:0899b17_12": "有少未滿，太子請留，曰：「佛誠良田，宜植善種。」",
    "T51n2087_006:0899b18_13": "即於空地，建立精舍。",
    "T51n2087_006:0899b19_14": "世尊即之，告阿難曰：「園地善施所買，林樹逝多所施，二人同心，式崇功業。",
    "T51n2087_006:0899b21_15": "自今已去，應謂此地為逝多林給孤獨園。」",
    "T51n2087_006:0899b23_0": "給孤獨園東北有窣堵波，是如來洗病苾芻處。",
    "T51n2087_006:0899b24_1": "昔如來之在世也，有病苾芻，含苦獨處。",
    "T51n2087_006:0899b25_0": "世尊見而問曰：「汝何所苦？",
    "T51n2087_006:0899b25_1": "汝何獨居？」",
    "T51n2087_006:0899b25_2": "曰：「我性疎嬾，不耐看病，故今嬰疾，無人瞻視。」",
    "T51n2087_006:0899b26_3": "如來是時愍而告曰：「善男子，我今看汝。」",
    "T51n2087_006:0899b27_4": "以手拊摩，病苦皆愈。",
    "T51n2087_006:0899b28_5": "扶出戶外，更易敷蓐，親為盥洗，改著新衣。",
    "T51n2087_006:0899b29_6": "佛語苾芻：「當自勤勵。」",
    "T51n2087_006:0899b29_7": "聞誨感恩，心悅身豫。",
    "T51n2087_006:0899c02_0": "給孤獨園西北有小窣堵波，是沒特伽羅子運神通力舉舍利子衣帶不動之處。",
    "T51n2087_006:0899c03_1": "昔佛在無熱惱池，人、天咸集，唯舍利子不時從會。",
    "T51n2087_006:0899c05_2": "佛命沒特伽羅往召來集。",
    "T51n2087_006:0899c05_3": "沒特伽羅承命而往，舍利子補護法衣。",
    "T51n2087_006:0899c06_4": "沒特伽羅曰：「世尊今在無熱惱池，命我召爾。」",
    "T51n2087_006:0899c07_5": "舍利子曰：「且止，須我補竟，與子偕行。」",
    "T51n2087_006:0899c08_6": "沒特伽羅曰：「若不速行，欲運神力，舉爾石室至大會所。」",
    "T51n2087_006:0899c09_7": "舍利子乃解衣帶置地，曰：「若舉此帶，我身或動。」",
    "T51n2087_006:0899c11_0": "時沒特伽羅運大神通，舉帶不動，地為之震。",
    "T51n2087_006:0899c12_1": "因以神足還詣佛所，見舍利子已在會坐。",
    "T51n2087_006:0899c13_2": "沒特伽羅俛而歎曰：「乃今以知，神通之力不如智慧之力矣。」",
    "T51n2087_006:0899c15_0": "舉帶窣堵波側不遠，有井。",
    "T51n2087_006:0899c15_1": "如來在世，汲充佛用。",
    "T51n2087_006:0899c16_2": "其側有窣堵波，無憂王之所建也，中有如來舍利。",
    "T51n2087_006:0899c17_3": "經行之迹，說法之處，並樹旌表，建窣堵波。",
    "T51n2087_006:0899c18_4": "冥祇警衛，靈瑞間起，或鼓天樂，或聞神香，景福之祥，難以備敘。",
    "T51n2087_006:0899c20_0": "伽藍後不遠，是外道梵志殺婬女以謗佛處。",
    "T51n2087_006:0899c21_1": "如來十力無畏，一切種智，人、天宗仰，聖賢遵奉。",
    "T51n2087_006:0899c22_2": "時諸外道共相議曰：「宜行詭詐，眾中謗辱。」",
    "T51n2087_006:0899c23_3": "乃誘雇婬女，詐為聽法，眾所知已，密而殺之，埋屍樹側，稱怨告王。",
    "T51n2087_006:0899c24_4": "王命求訪，於逝多園得其屍焉。",
    "T51n2087_006:0899c25_5": "是時外道高聲唱言：「喬答摩大沙門常稱戒忍，今私此女，殺而滅口。",
    "T51n2087_006:0899c27_6": "既婬既殺，何戒何忍？」",
    "T51n2087_006:0899c27_7": "諸天空中隨聲唱曰：「外道凶人為此謗耳。」",
    "T51n2087_006:0899c29_0": "伽藍東百餘步，有大深坑，是提婆達多欲以毒藥害佛，生身陷入地獄處。",
    "T51n2087_006:0900a01_1": "提婆達多(唐言天授)，斛飯王之子也。",
    "T51n2087_006:0900a02_2": "精勤十二年，已誦持八萬法藏。",
    "T51n2087_006:0900a03_3": "後為利故，求學神通，親近惡友，共相議曰：「我相三十，減佛未幾；大眾圍繞，何異如來？」",
    "T51n2087_006:0900a05_4": "思惟是已，即事破僧。",
    "T51n2087_006:0900a05_5": "舍利子、沒特伽羅子奉佛指告，承佛威神，說法誨喻，僧復和合。",
    "T51n2087_006:0900a07_6": "提婆達多惡心不捨，以惡毒藥置指爪中，欲因作禮，以傷害佛。",
    "T51n2087_006:0900a08_7": "方行此謀，自遠而來，至於此也，地遂坼焉，生陷地獄。",
    "T51n2087_006:0900a10_0": "其南復有大坑，瞿伽梨苾芻毀謗如來，生身陷入地獄。",
    "T51n2087_006:0900a11_1": "瞿伽梨陷坑南八百餘步，有大深坑，是戰遮婆羅門女毀謗如來，生身陷入地獄之處。",
    "T51n2087_006:0900a13_2": "佛為人、天說諸法要，有外道弟子，遙見世尊大眾恭敬，便自念曰：「要於今日辱喬答摩，敗其善譽，當令我師獨擅芳聲。」",
    "T51n2087_006:0900a16_3": "乃懷繫木盂，至給孤獨園，於大眾中揚聲唱曰：「此說法人與我私通，腹中之子乃釋種也。」",
    "T51n2087_006:0900a18_4": "邪見者莫不信然，貞固者知為訕謗。",
    "T51n2087_006:0900a19_5": "時天帝釋欲除疑故，化為白鼠，齧斷盂系，系斷之聲震動大眾，凡諸見聞增深喜悅。",
    "T51n2087_006:0900a21_6": "眾中一人起持木盂，示彼女曰：「是汝兒耶？」",
    "T51n2087_006:0900a22_7": "是時也，地自開坼，全身墜陷，入無間獄，具受其殃。",
    "T51n2087_006:0900a23_8": "凡此三坑，洞無涯底，秋夏霖雨，溝池泛溢，而此深坑，嘗無水止。",
    "T51n2087_006:0900a25_0": "伽藍東六七十步，有一精舍，高六十餘尺，中有佛像，東面而坐。",
    "T51n2087_006:0900a26_1": "如來在昔，於此與諸外道論議。",
    "T51n2087_006:0900a27_2": "次東有天祠，量等精舍。",
    "T51n2087_006:0900a27_3": "日旦流光，天祠之影不蔽精舍；日將落照，精舍之陰遂覆天祠。",
    "T51n2087_006:0900b01_0": "影覆精舍東三四里，有窣堵波，是尊者舍利子與外道論議處。",
    "T51n2087_006:0900b02_1": "初，善施長者買逝多太子園，欲為如來建立精舍。",
    "T51n2087_006:0900b03_2": "時尊者舍利子隨長者而瞻揆，外道六師求角神力，舍利子隨事攝化，應物降伏。",
    "T51n2087_006:0900b05_3": "其側精舍前建窣堵波，如來於此摧諸外道，又受毘舍佉母請。",
    "T51n2087_006:0900b08_0": "受請窣堵波南，是毘盧釋迦王(舊曰毘琉離主，訛也)興甲兵誅釋種，至此見佛歸兵之處。",
    "T51n2087_006:0900b09_1": "毘盧釋迦王嗣位之後，追怨前辱，興甲兵，動大眾，部署已畢，申命方行。",
    "T51n2087_006:0900b11_2": "時有苾芻聞以白佛，世尊於是坐枯樹下。",
    "T51n2087_006:0900b12_3": "毘盧釋迦王遙見世尊，下乘禮敬，退立言曰：「茂樹扶疎，何故不坐？",
    "T51n2087_006:0900b14_4": "枯株朽櫱，而乃遊止？」",
    "T51n2087_006:0900b14_5": "世尊告曰：「宗族者，枝葉也。",
    "T51n2087_006:0900b15_6": "枝葉將危，庇蔭何在？」",
    "T51n2087_006:0900b15_7": "王曰：「世尊為宗親耳，可以迴駕。」",
    "T51n2087_006:0900b16_8": "於是覩聖感懷，還軍返國。",
    "T51n2087_006:0900b18_0": "還軍之側，有窣堵波，是釋女被戮處。",
    "T51n2087_006:0900b18_1": "毘盧釋迦王誅釋克勝，簡五百女，充實宮闈。",
    "T51n2087_006:0900b20_0": "釋女憤恚，怨言不遜，詈其王：「家人之子也。」",
    "T51n2087_006:0900b20_1": "王聞發怒，命令誅戮。",
    "T51n2087_006:0900b21_2": "執法者奉王教，刖其手足，投諸阬阱。",
    "T51n2087_006:0900b22_3": "時諸釋女含苦稱佛，世尊聖鑒，照其苦毒，告命苾芻，攝衣而往，為諸釋女說微妙法，所謂羈纏五欲，流轉三途，恩愛別離，生死長遠。",
    "T51n2087_006:0900b25_4": "時諸釋女聞佛指誨，遠塵離垢，得法眼淨，同時命終，俱生天上。",
    "T51n2087_006:0900b27_0": "時天帝釋化作婆羅門，收骸火葬，後人記焉。",
    "T51n2087_006:0900b29_0": "誅釋窣堵波側不遠，有大涸池，是毘盧釋迦王陷身入地獄處。",
    "T51n2087_006:0900c01_1": "世尊觀釋女已，還給孤獨園，告諸苾芻，今毘盧釋迦王却後七日，為火所燒。",
    "T51n2087_006:0900c03_2": "王聞佛記，甚懷惶懼。",
    "T51n2087_006:0900c04_0": "至第七日，安樂無危。",
    "T51n2087_006:0900c04_1": "王用歡慶，命諸宮女往至河側，娛遊樂飲。",
    "T51n2087_006:0900c05_2": "猶懼火起，鼓棹清流，隨波泛濫。",
    "T51n2087_006:0900c06_3": "熾焰飈發，焚輕舟，墜王身，入無間獄，備受諸苦。",
    "T51n2087_006:0900c08_0": "伽藍西北三四里，至得眼林。",
    "T51n2087_006:0900c08_1": "有如來經行之迹，諸聖習定之所，並樹封記，建窣堵波。",
    "T51n2087_006:0900c09_2": "昔此國群盜五百，橫行邑里，跋扈城國。",
    "T51n2087_006:0900c10_3": "勝軍王捕獲已，抉去其眼，棄於深林。",
    "T51n2087_006:0900c11_4": "群盜苦逼，求哀稱佛。",
    "T51n2087_006:0900c12_5": "是時如來在逝多精舍，聞悲聲，起慈心，清風和暢，吹雪山藥，滿其眼已，尋得復明。",
    "T51n2087_006:0900c14_6": "而見世尊在其前住，發菩提心，歡喜頂禮，投杖而去，因植根焉。",
    "T51n2087_006:0900c16_0": "大城西北六十餘里，有故城，是賢劫中人壽二萬歲時，迦葉波佛本生城也。",
    "T51n2087_006:0900c17_1": "城南有窣堵波，成正覺已初見父處。",
    "T51n2087_006:0900c18_2": "城北有窣堵波，有迦葉波佛全身舍利。",
    "T51n2087_006:0900c19_3": "並無憂王所建也。",
    "T51n2087_006:0900c20_0": "從此東南行五百餘里，至劫比羅伐窣堵國(舊曰迦羅衛國，訛。",
    "T51n2087_006:0900c21_1": "中印度境)。",
    "T51n2087_006:0900c22_0": "劫比羅伐窣堵國，周四千餘里。",
    "T51n2087_006:0900c22_1": "空城十數，荒蕪已甚。",
    "T51n2087_006:0900c23_2": "王城頹圮，周量不詳。",
    "T51n2087_006:0900c23_3": "其內宮城周十四五里，壘甎而成，基跡峻固。",
    "T51n2087_006:0900c24_4": "空荒久遠，人里稀曠。",
    "T51n2087_006:0900c25_5": "無大君長，城各立主。",
    "T51n2087_006:0900c25_6": "土地良沃，稼穡時播。",
    "T51n2087_006:0900c26_7": "氣序無愆，風俗和暢。",
    "T51n2087_006:0900c26_8": "伽藍故基千有餘所，而宮城之側有一伽藍，僧徒三千餘人，習學小乘正量部教。",
    "T51n2087_006:0900c28_9": "天祠兩所，異道雜居。",
    "T51n2087_006:0901a01_0": "宮城內有故基，淨飯王正殿也。",
    "T51n2087_006:0901a01_1": "上建精舍，中作王像。",
    "T51n2087_006:0901a02_2": "其側不遠有故基，摩訶摩耶(唐言大術)夫人寢殿也。",
    "T51n2087_006:0901a03_3": "上建精舍，中作夫人之像。",
    "T51n2087_006:0901a04_4": "其側精舍，是釋迦菩薩降神母胎處，中作菩薩降神之像。",
    "T51n2087_006:0901a05_5": "上座部菩薩以嗢呾羅頞沙荼月三十日夜降神母胎，當此五月十五日；諸部則以此月二十三日夜降母胎，當此五月八日。",
    "T51n2087_006:0901a08_6": "菩薩降神東北，有窣堵波，阿私多仙相太子處。",
    "T51n2087_006:0901a09_7": "菩薩誕靈之日，嘉祥輻湊。",
    "T51n2087_006:0901a10_8": "時淨飯王召諸相師而告之曰：「此子生也，善惡何若？",
    "T51n2087_006:0901a11_9": "宜悉乃正，明言以對。」",
    "T51n2087_006:0901a11_10": "曰：「依先聖之記，考吉祥之應，在家作轉輪聖王，捨家當成等正覺。」",
    "T51n2087_006:0901a13_11": "是時阿私多仙自遠而至，叩門請見。",
    "T51n2087_006:0901a14_12": "王甚慶悅，躬迎禮敬，請就寶座，曰：「不意大仙今日降顧。」",
    "T51n2087_006:0901a15_13": "仙曰：「我在天宮安居宴坐，忽見諸天群從蹈舞，我時問言：『何悅豫之甚也？』",
    "T51n2087_006:0901a17_14": "曰：『大仙當知，贍部洲中釋種淨飯王第一夫人，今產太子，當證三菩提，圓明一切智。』",
    "T51n2087_006:0901a19_15": "我聞是語，故來瞻仰。",
    "T51n2087_006:0901a19_16": "所悲朽耄，不遭聖化。」",
    "T51n2087_006:0901a21_0": "城南門有窣堵波，是太子與諸釋角力擲象之處。",
    "T51n2087_006:0901a22_1": "太子伎藝多能，獨拔倫匹。",
    "T51n2087_006:0901a22_2": "淨飯大王懷慶將返，僕夫馭象，方欲出城。",
    "T51n2087_006:0901a23_3": "提婆達多素負強力，自外而入，問馭者曰：「嚴駕此象，其誰欲乘？」",
    "T51n2087_006:0901a25_4": "曰：「太子將還，故往奉馭。」",
    "T51n2087_006:0901a25_5": "提婆達多發憤引象，批其顙，蹴其臆，僵仆塞路，杜絕行途，無能轉移，人眾填塞。",
    "T51n2087_006:0901a27_6": "難陀後至，而問之曰：「誰死此象？」",
    "T51n2087_006:0901a28_7": "曰：「提婆達多。」",
    "T51n2087_006:0901a28_8": "即曳之避路。",
    "T51n2087_006:0901a29_9": "太子至，又問曰：「誰為不善，害此象耶？」",
    "T51n2087_006:0901b01_10": "曰：「提婆達多害以杜門，難陀引之開徑。」",
    "T51n2087_006:0901b02_0": "太子乃舉象高擲，越度城塹，其象墮地，為大深阬，土俗相傳為象墮阬也。",
    "T51n2087_006:0901b03_1": "其側精舍中作太子像。",
    "T51n2087_006:0901b04_2": "其側又有精舍，太子妃寢宮也，中作耶輸陀羅，并有羅怙羅像。",
    "T51n2087_006:0901b05_3": "宮側精舍作受業之像，太子學堂故基也。",
    "T51n2087_006:0901b07_0": "城東南隅有一精舍，中作太子乘白馬凌虛之像，是踰城處也。",
    "T51n2087_006:0901b08_1": "城四門外各有精舍，中作老、病、死人、沙門之像。",
    "T51n2087_006:0901b09_2": "是太子遊觀，覩相增懷，深厭塵俗，於此感悟，命僕迴駕。",
    "T51n2087_006:0901b11_0": "城南行五十餘里，至故城，有窣堵波，是賢劫中人壽六萬歲時，迦羅迦村馱佛本生城也。",
    "T51n2087_006:0901b13_1": "城南不遠有窣堵波，成正覺已見父之處。",
    "T51n2087_006:0901b14_2": "城東南窣堵波，有彼如來遺身舍利。",
    "T51n2087_006:0901b14_3": "前建石柱，高三十餘尺，上刻師子之像，傍記寂滅之事，無憂王建焉。",
    "T51n2087_006:0901b17_0": "迦羅迦村馱佛城東北行三十餘里，至故大城，中有窣堵波，是賢劫中人壽四萬歲時，迦諾迦牟尼佛本生城也。",
    "T51n2087_006:0901b19_1": "東北不遠有窣堵波，成正覺已度父之處。",
    "T51n2087_006:0901b20_2": "次北窣堵波，有彼如來遺身舍利，前建石柱，高二十餘尺，上刻師子之像，傍記寂滅之事，無憂王建也。",
    "T51n2087_006:0901b23_0": "城東北四十餘里，有窣堵波，是太子坐樹陰，觀耕田，於此習定，而得離欲。",
    "T51n2087_006:0901b24_1": "淨飯王見太子坐樹陰，入寂定，日光逈照，樹影不移，心知靈聖，更深珍敬。",
    "T51n2087_006:0901b27_0": "大城西北，有數百千窣堵波，釋種誅死處也。",
    "T51n2087_006:0901b28_0": "毘盧釋迦王既克諸釋，虜其族類，得九千九百九十萬人，並從殺戮，積尸如莾，流血成池。",
    "T51n2087_006:0901c01_1": "天警人心，收骸瘞葬。",
    "T51n2087_006:0901c02_0": "誅釋西南，有四小窣堵波，四釋種拒軍處。",
    "T51n2087_006:0901c03_0": "初，勝軍王嗣位也，求婚釋種。",
    "T51n2087_006:0901c03_1": "釋種鄙其非類，謬以家人之女，重禮娉焉。",
    "T51n2087_006:0901c04_2": "勝軍王立為正后，其產子男，是為毘盧釋迦王。",
    "T51n2087_006:0901c05_3": "毘盧釋迦欲就舅氏請益受業，至此城南，見新講堂，即中憩駕。",
    "T51n2087_006:0901c07_4": "諸釋聞之，逐而詈曰：「卑賤婢子，敢居此室！",
    "T51n2087_006:0901c08_5": "此室諸釋建也，擬佛居焉。」",
    "T51n2087_006:0901c08_6": "毘盧釋迦嗣位之後，追復先辱，便興甲兵，至此屯軍。",
    "T51n2087_006:0901c10_7": "釋種四人躬耕畎畝，便即抗拒，兵寇退散，已而入城。",
    "T51n2087_006:0901c11_8": "族人以為承輪王之祚胤，為法王之宗子，敢行凶暴，安忍殺害，污辱宗門，絕親遠放。",
    "T51n2087_006:0901c13_9": "四人被逐，北趣雪山，一為烏仗那國王，一為梵衍那國王，一為呬摩呾羅國王，一為商彌國王，奕世傳業，苗裔不絕。",
    "T51n2087_006:0901c17_0": "城南三四里尼拘律樹林，有窣堵波，無憂王建也。",
    "T51n2087_006:0901c18_1": "釋迦如來成正覺已，還國見父王，為說法處。",
    "T51n2087_006:0901c19_2": "淨飯王知如來降魔軍已，遊行化導，情懷渴仰，思得禮敬。",
    "T51n2087_006:0901c20_3": "乃命使請如來曰：「昔期成佛，當還本生。",
    "T51n2087_006:0901c21_4": "斯言在耳，時來降趾。」",
    "T51n2087_006:0901c22_5": "使至佛所，具宣王意。",
    "T51n2087_006:0901c22_6": "如來告曰：「却後七日，當還本生。」",
    "T51n2087_006:0901c23_7": "使臣還以白王，淨飯王乃告命臣庶，灑掃衢路，儲積華香，與諸群臣四十里外佇駕奉迎。",
    "T51n2087_006:0901c25_8": "是時如來與大眾俱，八金剛周衛，四天王前導，帝釋與欲界天侍左，梵王與色界天侍右，諸苾芻僧列在其後。",
    "T51n2087_006:0901c28_9": "維佛在眾，如月映星，威神動三界，光明踰七曜，步虛空，至生國。",
    "T51n2087_006:0901c29_10": "王與從臣禮敬已畢，俱共還國，止尼拘盧陀僧伽藍。",
    "T51n2087_006:0902a02_11": "其側不遠有窣堵波，是如來於大樹下，東面而坐，受姨母金縷袈裟。",
    "T51n2087_006:0902a03_12": "次此窣堵波，是如來於此度八王子及五百釋種。",
    "T51n2087_006:0902a05_0": "城東門內路左，有窣堵波，昔一切義成太子於此習諸技藝。",
    "T51n2087_006:0902a06_1": "門外有自在天祠，祠中石天像，危然起勢，是太子在襁褓中所入祠也。",
    "T51n2087_006:0902a08_2": "淨飯王自臘伐尼國迎太子還也，途次天祠。",
    "T51n2087_006:0902a09_3": "王曰：「此天祠多靈鑒，諸釋童稚求祐必効，宜將太子至彼修敬。」",
    "T51n2087_006:0902a10_4": "是時傅母抱而入祠，其石天像起迎太子。",
    "T51n2087_006:0902a11_5": "太子已出，天像復坐。",
    "T51n2087_006:0902a13_0": "城南門外路左，有窣堵波，是太子與諸釋角藝，射鐵鼓。",
    "T51n2087_006:0902a14_1": "從此東南三十餘里，有小窣堵波，其側有泉，泉流澄鏡，是太子與諸釋引強校能，弦矢既分，穿鼓過表，至池沒羽，因涌清流，時俗相傳，謂之箭泉。",
    "T51n2087_006:0902a17_2": "夫有疾病，飲沐多愈。",
    "T51n2087_006:0902a18_3": "遠方之人持泥以歸，隨其所苦，漬以塗額，靈神冥衛，多蒙痊愈。",
    "T51n2087_006:0902a20_0": "箭泉東北行八九十里，至臘伐尼林，有釋種浴池，澄清皎鏡，雜華彌漫。",
    "T51n2087_006:0902a21_1": "其北二十四五步，有無憂華樹，今已枯悴，菩薩誕靈之處。",
    "T51n2087_006:0902a22_2": "菩薩以吠舍佉月後半八日，當此三月八日；上座部則曰以吠舍佉月後半十五日，當此三月十五日。",
    "T51n2087_006:0902a25_3": "次東窣堵波，無憂王所建，二龍浴太子處也。",
    "T51n2087_006:0902a26_4": "菩薩生已，不扶而行，於四方各七步，而自言曰：「天上、天下，唯我獨尊。",
    "T51n2087_006:0902a27_5": "今茲而往，生分已盡。」",
    "T51n2087_006:0902a28_6": "隨足所蹈，出大蓮花。",
    "T51n2087_006:0902a28_7": "二龍踊出，住虛空中，而各吐水，一冷一煖，以浴太子。",
    "T51n2087_006:0902b02_0": "浴太子窣堵波東，有二清泉，傍建二窣堵波，是二龍從地踊出之處。",
    "T51n2087_006:0902b03_1": "菩薩生已，支屬宗親莫不奔馳，求水盥浴。",
    "T51n2087_006:0902b04_2": "夫人之前，二泉涌出，一冷一煖，遂以浴洗。",
    "T51n2087_006:0902b05_3": "其南窣堵波，是天帝釋捧接菩薩處。",
    "T51n2087_006:0902b06_4": "菩薩初出胎也，天帝釋以妙天衣，跪接菩薩。",
    "T51n2087_006:0902b07_5": "次有四窣堵波，是四天王抱持菩薩處也。",
    "T51n2087_006:0902b08_6": "菩薩從右脇生已，四大天王以金色[疊*毛]衣，捧菩薩，置金机上。",
    "T51n2087_006:0902b10_0": "至母前曰：「夫人誕斯福子，誠可歡慶。",
    "T51n2087_006:0902b10_1": "諸天尚喜，況世人乎？」",
    "T51n2087_006:0902b12_0": "四天王捧太子窣堵波側不遠，有大石柱，上作馬像，無憂王之所建也。",
    "T51n2087_006:0902b13_1": "後為惡龍霹靂，其柱中折仆地。",
    "T51n2087_006:0902b14_2": "傍有小河，東南流，土俗號曰油河。",
    "T51n2087_006:0902b15_3": "是摩耶夫人產孕已，天化此池，光潤澄淨，欲令夫人取以沐浴，除去風虛。",
    "T51n2087_006:0902b17_0": "今變為水，其流尚膩。",
    "T51n2087_006:0902b17_1": "從此東行曠野荒林中二百餘里，至藍摩國(中印度境)。",
    "T51n2087_006:0902b19_0": "藍摩國，空荒歲久，疆場無紀，城邑丘墟，居人稀曠。",
    "T51n2087_006:0902b20_1": "故城東南有甎窣堵波，高減百尺。",
    "T51n2087_006:0902b21_2": "昔者如來入寂滅已，此國先王分得舍利，持歸本國，式遵崇建，靈異間起，神光時燭。",
    "T51n2087_006:0902b24_0": "窣堵波側有一清池，龍每出遊，變形蛇服，右旋宛轉，繞窣堵波，野象群行，採花以散，冥力警察，初無間替。",
    "T51n2087_006:0902b26_1": "昔無憂王之分建窣堵波也，七國所建，咸已開發，至於此國，方欲興功，而此池龍恐見陵奪，乃變作婆羅門，前叩象曰：「大王情流佛法，廣樹福田，敢請紆駕，降臨我宅。」",
    "T51n2087_006:0902c01_2": "王曰：「爾家安在，為近遠乎？」",
    "T51n2087_006:0902c02_0": "婆羅門曰：「我，此池之龍王也。",
    "T51n2087_006:0902c02_1": "承大王欲建勝福，敢來請謁。」",
    "T51n2087_006:0902c03_2": "王受其請，遂入龍宮。",
    "T51n2087_006:0902c03_3": "坐久之，龍進曰：「我惟惡業，受此龍身，供養舍利，冀消罪咎，願王躬往，觀而禮敬。」",
    "T51n2087_006:0902c05_4": "無憂王見已，懼然謂曰：「凡諸供養之具，非人間所有也。」",
    "T51n2087_006:0902c07_5": "龍曰：「若然者，願無廢毀。」",
    "T51n2087_006:0902c07_6": "無憂王自度力非其疇，遂不開發。",
    "T51n2087_006:0902c08_7": "出池之所，今有封記。",
    "T51n2087_006:0902c10_0": "窣堵波側不遠，有一伽藍，僧眾尠矣，清肅皎然，而以沙彌總任眾務。",
    "T51n2087_006:0902c11_1": "遠方僧至，禮遇彌隆，必留三日，供養四事。",
    "T51n2087_006:0902c12_2": "聞諸先志曰：昔有苾芻，同志相召，自遠而至，禮窣堵波。",
    "T51n2087_006:0902c13_3": "見諸群象，相趨往來，或以牙芟草，或以鼻灑水，各持異華，共為供養。",
    "T51n2087_006:0902c15_4": "時眾見已，悲歎感懷。",
    "T51n2087_006:0902c16_5": "有一苾芻，便捨具戒，願留供養，與眾辭曰：「我惟多福，濫迹僧中，歲月亟淹，行業無紀。",
    "T51n2087_006:0902c18_6": "此窣堵波有佛舍利，聖德冥通，群象踐灑。",
    "T51n2087_006:0902c19_7": "遺身此地，甘與同群，得畢餘齡，誠為幸矣。」",
    "T51n2087_006:0902c20_8": "眾告之曰：「斯盛事也。",
    "T51n2087_006:0902c20_9": "吾等垢重，智不謀此。",
    "T51n2087_006:0902c21_10": "隨時自愛，無虧勝業。」",
    "T51n2087_006:0902c21_11": "亦既離群，重申誠願，歡然獨居，有終焉之志。",
    "T51n2087_006:0902c22_12": "於是葺茅為宇，引流成池，採掇時花，灑掃塋域。",
    "T51n2087_006:0902c24_0": "綿歷歲序，心事無殆。",
    "T51n2087_006:0902c24_1": "隣國諸王聞而雅尚，競捨財寶，共建伽藍，因而勸請，屈知僧務。",
    "T51n2087_006:0902c26_0": "自爾相踵，不泯元功，而以沙彌總知僧事。",
    "T51n2087_006:0902c28_0": "沙彌伽藍東，大林中行百餘里，至大窣堵波，無憂王之所建也。",
    "T51n2087_006:0902c29_1": "是太子踰城至此，解寶衣，去纓絡，命僕還處。",
    "T51n2087_006:0903a01_2": "太子夜半踰城，遲明至此，既允宿心，乃形言曰：「是我出籠樊，去羈鎖，最後釋駕之處也。」",
    "T51n2087_006:0903a03_3": "於天冠中解末尼寶，命僕夫曰：「汝持此寶，還白父王，今茲遠遁，非苟違離，欲斷無常，絕諸有漏。」",
    "T51n2087_006:0903a05_4": "闡鐸迦(舊曰車匿，訛也)曰：「詎有何心，空駕而返？」",
    "T51n2087_006:0903a06_5": "太子善言慰喻，感悟而還。",
    "T51n2087_006:0903a07_6": "迴駕窣堵波東，有贍部樹，枝葉雖凋，枯株尚在。",
    "T51n2087_006:0903a08_7": "其傍復有小窣堵波，太子以餘寶衣易鹿皮衣處。",
    "T51n2087_006:0903a09_8": "太子既斷髮易裳，雖去瓔珞，尚有天衣。",
    "T51n2087_006:0903a10_9": "曰：「斯服太侈，如何改易？」",
    "T51n2087_006:0903a11_10": "時淨居天化作獵人，服鹿皮衣，持弓負羽。",
    "T51n2087_006:0903a12_11": "太子舉其衣而謂曰：「欲相貿易，願見允從。」",
    "T51n2087_006:0903a13_12": "獵人曰：「善。」",
    "T51n2087_006:0903a13_13": "太子解其上服，授與獵人。",
    "T51n2087_006:0903a14_14": "獵人得已，還復天身，持所得衣，凌虛而去。",
    "T51n2087_006:0903a16_0": "太子易衣側不遠，有窣堵波，無憂王之所建也，是太子剃髮處。",
    "T51n2087_006:0903a17_1": "太子從闡鐸迦取刀，自斷其髮，天帝釋接上天宮，以為供養。",
    "T51n2087_006:0903a18_2": "時淨居天子化作剃髮人，執持銛刀，徐步而至。",
    "T51n2087_006:0903a20_3": "太子謂曰：「能剃髮乎？",
    "T51n2087_006:0903a20_4": "幸為我淨之。」",
    "T51n2087_006:0903a20_5": "化人受命，遂為剃髮。",
    "T51n2087_006:0903a21_6": "踰城出家時亦不定，或云菩薩年十九，或曰二十九，以吠舍佉月後半八日踰城出家，當此三月八日，或云以吠舍佉月後半十五日，當此三月十五日。",
    "T51n2087_006:0903a25_0": "太子剃髮窣堵波東南，曠野中行百八九十里，至尼拘盧陀林，有窣堵波，高三十餘尺。",
    "T51n2087_006:0903a27_0": "昔如來寂滅，舍利已分，諸婆羅門無所得獲，於涅疊般那(唐言焚燒。",
    "T51n2087_006:0903a28_1": "舊云闍維，訛也)地收餘灰炭，持至本國，建此靈基，而修供養。",
    "T51n2087_006:0903a29_2": "自茲已降，奇迹相仍，疾病之人，祈請多愈。",
    "T51n2087_006:0903b02_0": "灰炭窣堵波側，故伽藍中，有過去四佛坐及經行遺迹之所。",
    "T51n2087_006:0903b04_0": "故伽藍左右，數百窣堵波。",
    "T51n2087_006:0903b04_1": "其一大者，無憂王所建也，崇基雖陷，高餘百尺。",
    "T51n2087_006:0903b05_2": "自此東北，大林中行，其路艱險，經途危阻，山牛、野象、群盜、獵師，伺求行旅，為害不絕。",
    "T51n2087_006:0903b07_3": "出此林已，至拘尸那揭羅國(中印度境)。",
    "T51n2087_006:0903b09_0": "拘尸那揭羅國，城郭頹毀，邑里蕭條。",
    "T51n2087_006:0903b09_1": "故城甎基，周十餘里。",
    "T51n2087_006:0903b10_2": "居人稀曠，閭巷荒蕪。",
    "T51n2087_006:0903b10_3": "城內東北隅，有窣堵波，無憂王所建，准陀(舊曰純陀，訛也)之故宅也。",
    "T51n2087_006:0903b12_4": "宅中有井，將營獻供，方乃鑿焉。",
    "T51n2087_006:0903b12_5": "歲月雖淹，水猶清美。",
    "T51n2087_006:0903b14_0": "城西北三四里，渡阿恃多伐底河(唐言無勝，此世共稱耳。",
    "T51n2087_006:0903b15_0": "舊云阿利羅跋提河，訛也。",
    "T51n2087_006:0903b15_1": "典言謂之尸賴拏伐底河，譯曰有金河)。",
    "T51n2087_006:0903b15_2": "西岸不遠，至娑羅林。",
    "T51n2087_006:0903b16_3": "其樹類槲，而皮青白，葉甚光潤。",
    "T51n2087_006:0903b16_4": "四樹特高，如來寂滅之所也。",
    "T51n2087_006:0903b17_5": "其大甎精舍中作如來涅槃之像，北首而臥。",
    "T51n2087_006:0903b18_6": "傍有窣堵波，無憂王所建，基雖傾陷，尚高二百餘尺。",
    "T51n2087_006:0903b19_7": "前建石柱，以記如來寂滅之事，雖有文記，不書日月。",
    "T51n2087_006:0903b21_8": "聞諸先記曰：佛以生年八十，吠舍佉月後半十五日入般涅槃，當此三月十五日也。",
    "T51n2087_006:0903b23_9": "說一切有部則佛以迦剌底迦月後半八日入般涅槃，此當九月八日也。",
    "T51n2087_006:0903b24_10": "自佛涅槃，諸部異議，或云千二百餘年，或云千三百餘年，或云千五百餘年，或云已過九百，未滿千年。",
    "T51n2087_006:0903b28_0": "精舍側不遠，有窣堵波，是如來修菩薩行時，為群雉王救火之處。",
    "T51n2087_006:0903b29_1": "昔於此地有大茂林，毛群羽族巢居穴處。",
    "T51n2087_006:0903c01_2": "驚風四起，猛焰飈急。",
    "T51n2087_006:0903c02_3": "時有一雉，有懷傷愍，鼓濯清流，飛空奮灑。",
    "T51n2087_006:0903c03_4": "時天帝釋俯而告曰：「汝何守愚，虛勞羽翮？",
    "T51n2087_006:0903c04_5": "大火方起，焚燎林野，豈汝微軀所能撲滅？」",
    "T51n2087_006:0903c05_6": "雉曰：「說者為誰？」",
    "T51n2087_006:0903c05_7": "曰：「我天帝釋耳。」",
    "T51n2087_006:0903c05_8": "雉曰：「今天帝有大福力，無欲不遂，救災拯難，若指諸掌，反詰無功，其咎安在？",
    "T51n2087_006:0903c07_9": "猛火方熾，無得多言！」",
    "T51n2087_006:0903c08_10": "尋復奮飛，往趣流水。",
    "T51n2087_006:0903c08_11": "天帝遂以掬水泛灑其林，火滅煙消，生類全命，故今謂之救火窣堵波也。",
    "T51n2087_006:0903c11_0": "雉救火側不遠，有窣堵波，是如來修菩薩行時，為鹿救生之處。",
    "T51n2087_006:0903c12_1": "乃往古昔，此有大林，火炎中野，飛走窮窘，前有駛流之阨，後困猛火之難，莫不沈溺，喪棄身命。",
    "T51n2087_006:0903c14_2": "其鹿惻隱，身據橫流，穿皮斷骨，自強拯溺。",
    "T51n2087_006:0903c15_3": "蹇兔後至，忍疲苦而濟之。",
    "T51n2087_006:0903c16_4": "筋力既竭，溺水而死。",
    "T51n2087_006:0903c17_0": "諸天收骸，起窣堵波。",
    "T51n2087_006:0903c17_1": "鹿拯溺西不遠，有窣堵波，是蘇跋陀羅(唐言善賢。",
    "T51n2087_006:0903c18_2": "舊曰須跋陀羅，訛也)入寂滅之處。",
    "T51n2087_006:0903c19_3": "善賢者，本梵志師也。",
    "T51n2087_006:0903c19_4": "年百二十，耆舊多智。",
    "T51n2087_006:0903c20_0": "聞佛寂滅，至雙樹間，問阿難曰：「佛世尊將寂滅，我懷疑滯，願欲請問。」",
    "T51n2087_006:0903c21_1": "阿難曰：「佛將涅槃，幸無擾也。」",
    "T51n2087_006:0903c22_2": "曰：「吾聞佛世難遇，正法難聞，我有深疑，恐無所請。」",
    "T51n2087_006:0903c23_3": "善賢遂入，先問佛言：「有諸別眾，自稱為師，各有異法，垂訓導俗，喬答摩(舊曰瞿曇，訛略也)能盡知耶？」",
    "T51n2087_006:0903c25_4": "佛言：「吾悉深究。」",
    "T51n2087_006:0903c26_5": "乃為演說。",
    "T51n2087_006:0903c26_6": "善賢聞已，心淨信解，求入法中，受具足戒。",
    "T51n2087_006:0903c27_7": "如來告曰：「汝豈能耶？",
    "T51n2087_006:0903c27_8": "外道異學修梵行者，當試四歲，觀其行，察其性，威儀寂靜，辭語誠實，則可於我法中淨修梵行。",
    "T51n2087_006:0904a01_9": "在人行耳，斯何難哉！」",
    "T51n2087_006:0904a01_10": "善賢曰：「世尊悲愍，含濟無私，四歲試學，三業方順。」",
    "T51n2087_006:0904a02_11": "佛言：「我先已說，在人行耳！」",
    "T51n2087_006:0904a03_12": "於是善賢出家，即受具戒，勤勵修習，身心勇猛。",
    "T51n2087_006:0904a04_13": "已而於法無疑，自身作證。",
    "T51n2087_006:0904a05_14": "夜分未久，果證羅漢，諸漏已盡，梵行已立。",
    "T51n2087_006:0904a06_15": "不忍見佛入大涅槃，即於眾中入火界定，現神通事，而先寂滅。",
    "T51n2087_006:0904a07_16": "是為如來最後弟子，乃先滅度，即昔後渡蹇兔是也。",
    "T51n2087_006:0904a10_0": "善賢寂滅側，有窣堵波，是執金剛躄地之處。",
    "T51n2087_006:0904a11_0": "大悲世尊隨機利見，化功已畢，入寂滅樂，於雙樹間北首而臥。",
    "T51n2087_006:0904a12_1": "執金剛神密迹力士見佛滅度，悲慟唱言：「如來捨我入大涅槃，無歸依，無覆護，毒箭深入，愁火熾盛！」",
    "T51n2087_006:0904a14_2": "捨金剛杵，悶絕躄地。",
    "T51n2087_006:0904a15_3": "久而又起，悲哀戀慕，互相謂曰：「生死大海，誰作舟檝？",
    "T51n2087_006:0904a16_4": "無明長夜，誰為燈炬？」",
    "T51n2087_006:0904a17_0": "金剛躄地側，有窣堵波，是如來寂滅已七日供養之處。",
    "T51n2087_006:0904a18_1": "如來之將寂滅也，光明普照，人、天畢會，莫不悲感，更相謂曰：「大覺世尊今將寂滅，眾生福盡，世間無依。」",
    "T51n2087_006:0904a20_2": "如來右脇臥師子床，告諸大眾：「勿謂如來畢竟寂滅，法身常住，離諸變易，當棄懈怠，早求解脫。」",
    "T51n2087_006:0904a22_3": "諸苾芻等歔欷悲慟。",
    "T51n2087_006:0904a23_4": "時阿泥[打-丁+聿](盧骨反)陀(舊曰阿那律，訛也)告諸苾芻：「止，止，勿悲！",
    "T51n2087_006:0904a24_5": "諸天譏怪。」",
    "T51n2087_006:0904a24_6": "時末羅眾供養已訖，欲舉金棺，詣涅疊般那所。",
    "T51n2087_006:0904a25_7": "時阿泥[打-丁+聿]陀告言：「且止！",
    "T51n2087_006:0904a26_8": "諸天欲留七日供養。」",
    "T51n2087_006:0904a26_9": "於是天眾持妙天華，遊虛空，讚聖德，各竭誠心，共興供養。",
    "T51n2087_006:0904a29_0": "停棺側有窣堵波，是摩訶摩耶夫人哭佛之處。",
    "T51n2087_006:0904b01_1": "如來寂滅，棺斂已畢，時阿泥[打-丁+聿]陀上昇天宮，告摩耶夫人曰：「大聖法王今已寂滅。」",
    "T51n2087_006:0904b02_2": "摩耶聞已，悲哽悶絕，與諸天眾至雙樹間，見僧伽胝、鉢及錫杖，拊之號慟，絕而復聲曰：「人、天福盡，世間眼滅！",
    "T51n2087_006:0904b05_3": "今此諸物，空無有主。」",
    "T51n2087_006:0904b05_4": "如來聖力，金棺自開，放光明，合掌坐，慰問慈母：「遠來下降！",
    "T51n2087_006:0904b07_5": "諸行法爾，願勿深悲。」",
    "T51n2087_006:0904b07_6": "阿難銜哀而請佛曰：「後世問我，將何以對？」",
    "T51n2087_006:0904b08_7": "曰：「佛已涅槃，慈母摩耶自天宮降，至雙樹間，如來為諸不孝眾生，從金棺起，合掌說法。」",
    "T51n2087_006:0904b11_0": "城北渡河三百餘步，有窣堵波，是如來焚身之處。",
    "T51n2087_006:0904b12_1": "地今黃黑，土雜灰炭，至誠求請，或得舍利。",
    "T51n2087_006:0904b13_2": "如來寂滅，人、天悲感，七寶為棺，千[疊*毛]纏身，設香華，建幡蓋，末羅之眾奉輿發引，前後導從，北渡金河，盛滿香油，積多香木，縱火以焚，二[疊*毛]不燒，一極[打-丁+親]身，一最覆外。",
    "T51n2087_006:0904b17_3": "為諸眾生分散舍利，唯有髮、爪儼然無損。",
    "T51n2087_006:0904b19_0": "焚身側有窣堵波，如來為大迦葉波現雙足處。",
    "T51n2087_006:0904b20_1": "如來金棺已下，香木已積，火燒不然，眾咸驚駭。",
    "T51n2087_006:0904b21_2": "阿泥[打-丁+聿]陀言：「待迦葉波耳。」",
    "T51n2087_006:0904b21_3": "時大迦葉波與五百弟子自山林來，至拘尸城，問阿難曰：「世尊之身，可得見耶？」",
    "T51n2087_006:0904b23_4": "阿難曰：「千[疊*毛]纏絡，重棺周斂，香木已積，即事焚燒。」",
    "T51n2087_006:0904b24_5": "是時佛於棺內為出雙足，輪相之上，見有異色。",
    "T51n2087_006:0904b26_6": "問阿難曰：「何以有此？」",
    "T51n2087_006:0904b26_7": "曰：「佛初涅槃，人、天悲慟，眾淚迸染，致斯異色。」",
    "T51n2087_006:0904b27_8": "迦葉波作禮，旋繞興讚，香木自然，大火熾盛。",
    "T51n2087_006:0904b28_9": "故如來寂滅，三從棺出：初出臂，問阿難治路；次起坐，為母說法；後現雙足，示大迦葉波。",
    "T51n2087_006:0904c02_0": "現足側有窣堵波，無憂王所建也，是八王分舍利處。",
    "T51n2087_006:0904c03_1": "前建石柱，刻記其事。",
    "T51n2087_006:0904c03_2": "佛入涅槃，後涅疊般那已，諸八國王備四兵至，遣直性婆羅門謂拘尸力士曰：「天、人導師，此國寂滅，故自遠來，請分舍利。」",
    "T51n2087_006:0904c06_3": "力士曰：「如來降尊，即斯下土，滅世間明導，喪眾生慈父。",
    "T51n2087_006:0904c08_4": "如來舍利，自當供養，徒疲道路，終無得獲。」",
    "T51n2087_006:0904c09_5": "時諸大王遜辭以求，既不相允，重謂之曰：「禮請不從，兵威非遠。」",
    "T51n2087_006:0904c10_6": "直性婆羅門揚言曰：「念哉！",
    "T51n2087_006:0904c11_7": "大悲世尊忍修福善，彌歷曠劫，想所具聞，今欲相凌，此非宜也。",
    "T51n2087_006:0904c12_8": "今舍利在此，當均八分，各得供養，何至興兵？」",
    "T51n2087_006:0904c13_9": "諸力士依其言，即時均量，欲作八分。",
    "T51n2087_006:0904c14_10": "帝釋謂諸王曰：「天當有分，勿恃力競。」",
    "T51n2087_006:0904c15_11": "阿那婆答多龍王、文隣龍王、醫那鉢呾羅龍王復作是議：「無遺我曹。",
    "T51n2087_006:0904c17_12": "若以力者，眾非敵矣。」",
    "T51n2087_006:0904c17_13": "直性婆羅門曰：「勿諠諍也，宜共分之。」",
    "T51n2087_006:0904c18_14": "即作三分，一諸天，二龍眾，三留人間，八國重分。",
    "T51n2087_006:0904c19_15": "天、龍、人王，莫不悲感。",
    "T51n2087_006:0904c21_0": "分舍利窣堵波西南行二百餘里，至大邑聚。",
    "T51n2087_006:0904c22_0": "有婆羅門，豪右巨富，確乎不雜，學究五明，敬崇三寶。",
    "T51n2087_006:0904c23_1": "接其居側，建立僧坊，窮諸資用，備盡珍飾，或有眾僧往來中路，慇懃請留，罄心供養，或止一宿，乃至七日。",
    "T51n2087_006:0904c25_2": "其後設賞迦王毀壞佛法，眾僧絕侶，歲月驟淹，而婆羅門每懷懇惻。",
    "T51n2087_006:0904c27_3": "經行之次，見一沙門，厖眉皓髮，杖錫而來。",
    "T51n2087_006:0904c28_4": "婆羅門馳往迎逆，問所從至，請入僧坊，備諸供養，旦以淳乳，煮粥進焉。",
    "T51n2087_006:0905a01_5": "沙門受已，纔一嚌齒，便即置鉢，沈吟長息。",
    "T51n2087_006:0905a02_6": "婆羅門持食，跪而問曰：「大德慧利隨緣，幸見臨顧，為夕不安耶？",
    "T51n2087_006:0905a03_7": "為粥不味乎？」",
    "T51n2087_006:0905a04_0": "沙門愍然告曰：「吾悲眾生福祐漸薄，斯言且置，食已方說。」",
    "T51n2087_006:0905a05_1": "沙門食訖，攝衣即語。",
    "T51n2087_006:0905a05_2": "婆羅門曰：「向許有說，今何無言？」",
    "T51n2087_006:0905a06_3": "沙門告曰：「吾非忘也。",
    "T51n2087_006:0905a07_4": "談不容易，事或致疑。",
    "T51n2087_006:0905a07_5": "必欲得聞，今當略說。",
    "T51n2087_006:0905a08_6": "吾向所歎，非薄汝粥。",
    "T51n2087_006:0905a08_7": "自數百年，不嘗此味。",
    "T51n2087_006:0905a09_8": "昔如來在世，我時預從，在王舍城竹林精舍，俯清流而滌器，或以澡漱，或以盥沐。",
    "T51n2087_006:0905a11_9": "嗟乎！",
    "T51n2087_006:0905a11_10": "今之淳乳，不及古之淡水，此乃人、天福滅使之然也。」",
    "T51n2087_006:0905a12_11": "婆羅門曰：「然則大德乃親見佛耶？」",
    "T51n2087_006:0905a13_12": "沙門曰：「然。",
    "T51n2087_006:0905a13_13": "汝豈不聞佛子羅怙羅者，我身是也。",
    "T51n2087_006:0905a14_14": "為護正法，未入寂滅。」",
    "T51n2087_006:0905a14_15": "說是語已，忽然不見。",
    "T51n2087_006:0905a15_16": "婆羅門遂以所宿之房，塗香灑掃，像設儀肅，其敬如在。",
    "T51n2087_006:0905a16_17": "復大林中行五百餘里，至婆羅痆(女黠反)斯國(舊曰波羅柰國，訛也。",
    "T51n2087_006:0905a17_18": "中印度境)。",
    "T51n2087_006:0905a19_0": "大唐西域記卷第六"
}