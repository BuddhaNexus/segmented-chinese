{
    "T24n1481_001:0957b25_0": "佛說五恐怖世經",
    "T24n1481_001:0957b27_0": "宋居士沮渠京聲譯",
    "T24n1481_001:0957b28_0": "聞如是：一時佛在舍衛國祇樹給孤獨園。",
    "T24n1481_001:0957b28_1": "佛告諸比丘：「有五當來恐怖，未到、未成、且來不久、可畏。",
    "T24n1481_001:0957c01_2": "當善思惟，以方便遠離之。",
    "T24n1481_001:0957c01_3": "何謂五？",
    "T24n1481_001:0957c01_4": "「一者謂後當來比丘，身無行無戒、意不拘、無慧從身。",
    "T24n1481_001:0957c03_5": "自無行無戒、意不拘至無慧內。",
    "T24n1481_001:0957c03_6": "彼人為學至與大戒，從其學以師之，自可戒、自從意、自明慧。",
    "T24n1481_001:0957c05_7": "本從上學類，至後學者，法先頭學如上，從後毀律、言謗法經、真慧所遠。",
    "T24n1481_001:0957c06_8": "比丘！",
    "T24n1481_001:0957c06_9": "是為第一未來恐怖可畏，且來不久，當善思惟方便避之。",
    "T24n1481_001:0957c09_0": "「二者謂後當來比丘，身無行無戒、意不拘、無慧。",
    "T24n1481_001:0957c10_1": "為彼稱說有藏寶，以非次、內無戒，違尊令彼學，謂從是可到岸，為以遠流。",
    "T24n1481_001:0957c11_2": "是為第二未來可畏，且來不久，當善思惟方便避之。",
    "T24n1481_001:0957c13_0": "「三者謂後當來比丘，身無行無戒、意不拘、無慧。",
    "T24n1481_001:0957c14_1": "本無明師受不正法，比丘從受法，失法律義。",
    "T24n1481_001:0957c15_2": "是為第三未來可畏，且來不久，當善思惟方便避之。",
    "T24n1481_001:0957c17_0": "「四者後當來比丘，身無行無戒、意不拘、無慧。",
    "T24n1481_001:0957c18_0": "從身無行無戒、意不拘、無慧比丘聚會講律說義，後語現之在中、中語現之在後，從是失明就冥，不能自覺遠離正法。",
    "T24n1481_001:0957c20_1": "是為第四未來可畏，且來不久，當善思惟方便避之。",
    "T24n1481_001:0957c22_0": "「五者後當來比丘，身無行無戒、意不拘、無慧。",
    "T24n1481_001:0957c23_0": "從身無行無戒、意不拘、無慧，世之所造巧言放語悉受意善，見彼誦之意為悅樂；尊所說合十二因緣苦空非常，意態不樂悉捨不受，聞彼之說意疑不然亦不悅喜。",
    "T24n1481_001:0957c26_1": "是為第五未來可畏，且來不久，當善思惟方便避之。」",
    "T24n1481_001:0957c27_2": "佛說如是。",
    "T24n1481_001:0957c29_0": "佛說五恐怖世經"
}