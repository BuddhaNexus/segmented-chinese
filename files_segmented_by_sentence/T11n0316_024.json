{
    "T11n0316_024:0840a14_0": "佛說大乘菩薩藏正法經卷第二",
    "T11n0316_024:0840a15_0": "十四",
    "T11n0316_024:0840a17_0": "西天譯經三藏朝散大夫",
    "T11n0316_024:0840a18_0": "試光祿卿傳梵大師賜紫",
    "T11n0316_024:0840a19_0": "沙門臣法護等奉　詔譯",
    "T11n0316_024:0840a20_0": "持戒波羅蜜多品第七之餘",
    "T11n0316_024:0840a21_0": "爾時世尊說是偈已告舍利子言：「我今所說，於諸契經展轉增勝，隨順根力應當信解。",
    "T11n0316_024:0840a22_1": "舍利子！",
    "T11n0316_024:0840a23_2": "又此眼等，譬如泡沫不可撮摩，於泡沫中無我、無人、無眾生、無壽者、無補特伽羅、無意生、無儒童、無作者亦無受者；如是了知諸法不生，離一切相，此中何有貪愛之者？",
    "T11n0316_024:0840a26_3": "又此眼等譬如陽焰，一切煩惱貪愛集生，前際後際無我、無人、無眾生、無壽者、無補特伽羅、無意生、無儒童、無作者亦無受者；如是了知諸行不轉，離一切相，此中何有貪愛之者？",
    "T11n0316_024:0840b01_4": "又此眼等譬如芭蕉，體不實故。",
    "T11n0316_024:0840b02_5": "於芭蕉中無我、無人乃至離一切相，此中何有貪愛之者？",
    "T11n0316_024:0840b03_6": "又此眼等譬如幻化，顛倒集生，此幻化中無我、無人乃至離一切相，此中何有貪愛之者？",
    "T11n0316_024:0840b05_7": "又此眼等猶如夢中，見諸色相非真實故，於此夢中無我、無人乃至離一切相，此中何有貪愛之者？",
    "T11n0316_024:0840b08_8": "又此眼等猶如谷響，由緣生故。",
    "T11n0316_024:0840b08_9": "於谷響中無我、無人乃至離一切相，此中何有貪愛之者？",
    "T11n0316_024:0840b10_10": "又此眼等猶如影像，隨諸業惑之所顯現。",
    "T11n0316_024:0840b11_0": "此影像中無我、無人乃至離一切相，此中何有貪愛之者？",
    "T11n0316_024:0840b12_1": "又此眼等譬如浮雲，聚散無定體非究竟。",
    "T11n0316_024:0840b13_2": "此浮雲中無我、無人乃至離一切相，此中何有貪愛之者？",
    "T11n0316_024:0840b14_3": "又此眼等，譬如電光剎那變滅，此電光中無我無人，乃至離一切相，此中何有貪愛之者？",
    "T11n0316_024:0840b16_4": "又此眼等，猶如虛空離我我所，於空法中無我無人，乃至離一切相，此中何有貪愛之者？",
    "T11n0316_024:0840b18_5": "又此眼等，猶如愚聾無所覺知，又如草木牆壁瓦礫諸非情物無所覺知，而此愚聾非情法中無我無人，乃至離一切相，此中何有貪愛之者？",
    "T11n0316_024:0840b21_6": "又此眼等，猶如諸行皆流轉故，亦如風鳶假緣和合，此諸行中無我無人，乃至離一切相，此中何有貪愛之者？",
    "T11n0316_024:0840b24_7": "又此眼等皆是虛假，一切不淨之所積聚，此虛假法無我無人，乃至離一切相，此中何有貪愛之者？",
    "T11n0316_024:0840b26_8": "又此眼等如鏡中像，隨物顯現旋有旋無是破壞法，此鏡像中無我無人，乃至離一切相，此中何有貪愛之者？",
    "T11n0316_024:0840b28_9": "又此眼等猶如苦井，老病死苦四蛇二鼠交相侵迫，此苦井中無我無人，乃至離一切相，此中何有貪愛之者？",
    "T11n0316_024:0840c02_10": "又此眼等無實邊際，浮塵之根死法所侵乃見邊際，此邊際中無我、無人、無眾生、無壽者、無補特伽羅、無意生、無儒童、無作者亦無受者，如是了知離一切相，此中何有貪愛之者？",
    "T11n0316_024:0840c06_11": "舍利子！",
    "T11n0316_024:0840c06_12": "蘊處界法亦復如是，若菩薩摩訶薩內心堅固真實相應，永不墮於貪愛法中；若墮貪愛，無有是處。",
    "T11n0316_024:0840c08_13": "於貪愛法真實厭離，舍利子！",
    "T11n0316_024:0840c09_14": "是名菩薩摩訶薩戒行清淨。",
    "T11n0316_024:0840c10_15": "又菩薩摩訶薩如是圓滿清淨戒行，於諸有情不生損害，至於微細有情悉能饒益，亦復不惜軀命，普於一切無所不捨。",
    "T11n0316_024:0840c12_16": "或受佗恩而能還報，自佗受用悉令圓滿。",
    "T11n0316_024:0840c13_17": "又菩薩摩訶薩於一切處，寧喪身命，遠離種種邪欲之行；寧喪身命，不以妄語及以兩舌虛誑有情，於自眷屬常生喜足；寧喪身命遠離綺語，常出慈愛柔順之語、決定正直之語，常自護身，於佗塵境不生貪愛；寧喪身命，不生瞋恚，人所毀呰終不傾動，而能忍受諸惡語言；寧喪身命，不生邪見。",
    "T11n0316_024:0840c20_18": "何以故？",
    "T11n0316_024:0840c20_19": "歸依諸佛心不退轉，常持禁戒無所毀犯，亦復不樂世智辯聰，唯學佛慧，堅持禁戒，常無過失，遠離險惡諸雜染法。",
    "T11n0316_024:0840c23_20": "堅持禁戒，遠離諸惡煩惱積習，常得成就潔白勝行，增長往昔普施飲食。",
    "T11n0316_024:0840c24_21": "堅持禁戒，隨心所欲自在而行安樂吉祥。",
    "T11n0316_024:0840c25_22": "持諸禁戒，於諸智者不生毀謗，初中後時正念無失。",
    "T11n0316_024:0840c26_23": "於持戒中離諸譏謗，諸有過失皆悉不生，於諸根門而常密護，於持戒中具大名稱。",
    "T11n0316_024:0840c28_24": "諸有善法而常攝受，少欲知足於諸應供而常知分。",
    "T11n0316_024:0840c29_25": "歡喜持戒斷諸攀緣，常行正直。",
    "T11n0316_024:0841a01_26": "持諸禁戒，於三業中而常伺察，樂居曠野。",
    "T11n0316_024:0841a02_27": "堅持禁戒，於諸女人常生厭離，而常愛樂諸聖種族。",
    "T11n0316_024:0841a03_28": "堅持禁戒，誓願不觀世間美境，於頭陀行而無缺漏。",
    "T11n0316_024:0841a04_29": "持諸禁戒，於自善根不由他起，言行相應。",
    "T11n0316_024:0841a05_30": "持諸禁戒，於諸人天不生虛誑，常生慈心而復增勝，於諸有情無損害意起大悲心。",
    "T11n0316_024:0841a07_31": "常持禁戒，忍受一切諸苦惱事，歡喜持戒愛樂諸法，而無執著常修捨行。",
    "T11n0316_024:0841a09_32": "持諸禁戒，於逆順境常行平等，於自過失常能伺察，隨順他心而常守護，善能調伏一切有情。",
    "T11n0316_024:0841a11_33": "持諸禁戒而能圓滿檀波羅蜜。",
    "T11n0316_024:0841a12_34": "持諸禁戒，而能圓滿戒波羅蜜堅持之心無人能勝。",
    "T11n0316_024:0841a13_35": "持諸禁戒而能圓滿忍辱波羅蜜，於諸善法而為究竟。",
    "T11n0316_024:0841a14_36": "持諸禁戒而能圓滿精進波羅蜜，於靜慮中不生懈倦。",
    "T11n0316_024:0841a15_37": "持諸禁戒而能圓滿禪波羅蜜，修習聞慧常無間斷。",
    "T11n0316_024:0841a17_38": "持諸禁戒而能圓滿勝慧波羅蜜，志樂親近諸善知識。",
    "T11n0316_024:0841a18_39": "持諸禁戒堅固積集菩提分法，遠離惡友。",
    "T11n0316_024:0841a19_40": "持諸禁戒常得遠離諸險苦難，於自身分常生厭離。",
    "T11n0316_024:0841a20_41": "持諸禁戒於無常想而能伺察，於自壽命復能棄捨。",
    "T11n0316_024:0841a21_42": "持諸禁戒而常不樂久住於世，唯常遠離諸相違行。",
    "T11n0316_024:0841a22_43": "持諸禁戒，於自心意常極清淨離諸熱惱。",
    "T11n0316_024:0841a23_44": "持諸禁戒，遠離貪愛，不自貢高而能謙下。",
    "T11n0316_024:0841a24_45": "持諸禁戒，純直無諂，柔和軟語如實相應。",
    "T11n0316_024:0841a25_46": "持諸禁戒，獲大名稱，普遍一切而自調伏。",
    "T11n0316_024:0841a26_47": "持諸禁戒，常無瞋恚，好樂寂靜，以善語言化利有情。",
    "T11n0316_024:0841a27_48": "持諸禁戒，如實而說悉無違背，以四攝法攝受有情。",
    "T11n0316_024:0841a28_49": "持諸禁戒，常護正法，於自法財而無匱乏。",
    "T11n0316_024:0841a29_50": "諸有智者於此戒蘊悉皆具足，而能行諸菩薩之行。",
    "T11n0316_024:0841b02_0": "舍利子！",
    "T11n0316_024:0841b02_1": "菩薩摩訶薩以是持戒波羅蜜多故，而能發起勇猛之心，所有魔事及魔眷屬悉皆隱蔽，諸嬈惱事亦復不現。",
    "T11n0316_024:0841b05_0": "忍辱波羅蜜多品第八之一",
    "T11n0316_024:0841b06_0": "「舍利子！",
    "T11n0316_024:0841b06_1": "云何菩薩摩訶薩忍辱波羅蜜多？",
    "T11n0316_024:0841b06_2": "是菩薩摩訶薩為護禁戒發起勇猛，修行具足忍辱波羅蜜多。",
    "T11n0316_024:0841b08_3": "修是行時，世間所有一切嬈惱不饒益事皆能忍受，若寒熱饑渴、暴風酷日，若蚊虻水蛭毒蟲之類共來觸惱，悉能安受。",
    "T11n0316_024:0841b11_4": "若諸眾生以惡語言互來毀謗，及欲損害菩薩身命，菩薩爾時心無恐怖，不生恚惱亦無怨結，已生現生當生悉能忍耐。",
    "T11n0316_024:0841b13_5": "舍利子！",
    "T11n0316_024:0841b13_6": "是名菩薩摩訶薩修行具足忍辱波羅蜜多。",
    "T11n0316_024:0841b14_7": "又舍利子！",
    "T11n0316_024:0841b15_8": "我於往昔長夜之中常修如是忍辱觀法。",
    "T11n0316_024:0841b16_9": "若一切有情固來毀罵，加諸瞋恚而行捶打，以麁惡語種種誹謗，我於爾時不生忿恚，不生嫉妬不生惱害，亦不以其不饒益事反相加害。",
    "T11n0316_024:0841b19_10": "舍利子！",
    "T11n0316_024:0841b19_11": "我自成就忍辱觀已，常起悲心慜念有情增長忿怒瞋恚嫉妬墮煩惱中，復以善巧種種方便而覺悟之，令得出離獲妙果報。",
    "T11n0316_024:0841b22_12": "若諸有情棄背菩薩，不從善化返增惡行，於一切處常獲醜陋不如意報。",
    "T11n0316_024:0841b23_13": "何以故？",
    "T11n0316_024:0841b24_14": "瞋恚行業是醜陋因、是不善業、是雜染業、是下劣業、非正士業、非善友業，此不應作。",
    "T11n0316_024:0841b25_15": "當知瞋恚諸不善業，能令引趣墮三惡道，能令引趣焰魔羅界，能令引趣隨地獄道、生畜生中，於焰魔羅界以為眷屬。",
    "T11n0316_024:0841b28_16": "如是瞋恚諸惡行業，能令引趣無財下劣夜叉趣中，能令引趣無財下劣餓鬼趣中。",
    "T11n0316_024:0841c01_17": "如是瞋恚諸惡行業，能令引趣貧窮下賤醜陋人中。",
    "T11n0316_024:0841c02_18": "舍利子！",
    "T11n0316_024:0841c02_19": "我自往昔不曾修作如是行相，菩薩摩訶薩亦應不修如是行相。",
    "T11n0316_024:0841c04_20": "「又舍利子！",
    "T11n0316_024:0841c04_21": "此中云何是別異法？",
    "T11n0316_024:0841c05_0": "云何種種別異修作？",
    "T11n0316_024:0841c05_1": "我等所修善法相應，彼等所修非善法相應，是別異法別異修作。",
    "T11n0316_024:0841c06_2": "舍利子！",
    "T11n0316_024:0841c07_3": "菩薩摩訶薩應當如是隨我修學。",
    "T11n0316_024:0841c07_4": "何以故？",
    "T11n0316_024:0841c08_5": "菩薩摩訶薩當修學時，或有有情來相嬈惱，不起忿怒瞋恚之心，於諸行相亦不作意，常自思惟作忍辱觀，成熟有情諸善根本。",
    "T11n0316_024:0841c10_6": "舍利子！",
    "T11n0316_024:0841c11_7": "假使有人以金銀瑠璃、硨磲碼碯、珊瑚琥珀末尼珠等，滿四大洲以用布施，不如行此忍辱波羅蜜多。",
    "T11n0316_024:0841c13_8": "何以故？",
    "T11n0316_024:0841c13_9": "菩薩摩訶薩以忍辱故能令有情不墮輪回，趣無漏道。",
    "T11n0316_024:0841c15_0": "「復次舍利子！",
    "T11n0316_024:0841c15_1": "菩薩摩訶薩應當不起瞋恚之心，而常作意念佛、念法、念僧。",
    "T11n0316_024:0841c16_2": "何以故？",
    "T11n0316_024:0841c16_3": "以是歸命功德之力，當得成就無量善根，亦令有情皆悉念佛、念法、念僧。",
    "T11n0316_024:0841c18_4": "作是念時常得覺悟，我與有情何善何惡？",
    "T11n0316_024:0841c19_5": "若不思念佛法僧寶，即被忿怒瞋恚惡行常相纏縛。",
    "T11n0316_024:0841c20_6": "菩薩作是思惟：『若起瞋恚即非正理，若能忍辱即是正理。",
    "T11n0316_024:0841c21_7": "菩薩應當遠離一切瞋恚業行。",
    "T11n0316_024:0841c22_8": "當行忍辱波羅蜜多時，應先思念佛法僧寶。",
    "T11n0316_024:0841c23_9": "是三寶力能令一切有情同行是行。』",
    "T11n0316_024:0841c24_10": "舍利子！",
    "T11n0316_024:0841c24_11": "我已成就如是行相，得成阿耨多羅三藐三菩提，為諸有情轉妙法輪，願諸如來攝受於我。",
    "T11n0316_024:0841c26_12": "善男子！",
    "T11n0316_024:0841c26_13": "當發阿耨多羅三藐三菩提心時，為諸有情轉妙法輪，當獲諸佛勝無礙解無量知見。",
    "T11n0316_024:0841c28_14": "菩薩修是忍辱波羅蜜多如是行相，對治忿怒瞋恚惡行，亦當憶念東方有殑伽沙等世界，彼有殑伽沙等如來、應供、正等正覺，現住說法利益有情。",
    "T11n0316_024:0842a03_15": "時諸菩薩為彼如來之所授記：『善男子！",
    "T11n0316_024:0842a03_16": "我亦已發如是阿耨多羅三藐三菩提心，為諸有情說法教化。』",
    "T11n0316_024:0842a05_17": "如是南西北方四維上下亦有殑伽沙等世界，彼有殑伽沙等如來、應供、正等正覺現住說法利益有情。",
    "T11n0316_024:0842a07_18": "時諸菩薩為彼如來之所授記：『善男子！",
    "T11n0316_024:0842a08_19": "我亦已發如是阿耨多羅三藐三菩提心，為諸有情說法教化，常樂稱讚忍辱波羅蜜多，作師子吼，永得遠離忿怒瞋恚諸惡行法。』",
    "T11n0316_024:0842a11_20": "若諸有情或樂修作種種利益，菩薩爾時見諸有情如是修作，我亦隨順作諸義利，云何此中種種難作易作。",
    "T11n0316_024:0842a14_0": "「復次舍利子！",
    "T11n0316_024:0842a14_1": "菩薩摩訶薩與一切有情應當如是修學忍辱波羅蜜多。",
    "T11n0316_024:0842a15_2": "若不隨順如是修學，非我善友。",
    "T11n0316_024:0842a16_3": "若能隨順作義利事，是名善友。",
    "T11n0316_024:0842a17_4": "是故了知無所侵害是義利事，我當深樂，不捨有情作諸義利。」",
    "T11n0316_024:0842a18_5": "爾時世尊說伽陀曰：「我於俱胝億劫中，　　荷負有情不義利，　見諸有情受苦時，　　不曾暫捨而安住。",
    "T11n0316_024:0842a22_0": "　有情種性本義利，　　互相教示為善友，　設遇諸惡侵嬈時，　　為義利故常忍受。",
    "T11n0316_024:0842a24_0": "　遍滿一切閻浮提，　　於佛剎中亦如是，　一切珍寶悉充盈，　　為善友故皆能施。",
    "T11n0316_024:0842a26_0": "　若或有人持利劍，　　欲來割截我支體，　以忍辱故生慈心，　　永無怖畏諸苦惱。",
    "T11n0316_024:0842a28_0": "　或有忿怒瞋恚者，　　堅持苦毒來侵嬈，　以忍辱力而稱揚，　　安住忍苦曾無惱。",
    "T11n0316_024:0842b01_0": "　有持刀杖及毒藥，　　以瞋恚相欲加害，　為利有情諸善根，　　於諸惡法能忍受。",
    "T11n0316_024:0842b03_0": "　我今不學諸愚夫，　　亦不習彼下劣行，　廣修殊勝饒益因，　　當趣涅盤無上果。",
    "T11n0316_024:0842b05_0": "「復次舍利子！",
    "T11n0316_024:0842b05_1": "菩薩摩訶薩應當如是修學忍辱波羅蜜多。",
    "T11n0316_024:0842b06_2": "於百千萬俱胝那由他劫，假使有人將諸杖木瓦石種種器仗而打擊之，於少時間悶絕躄地，命將欲盡良久乃蘇。",
    "T11n0316_024:0842b08_3": "菩薩爾時作是思惟：『歎未曾有，我今於此再得壽命，然後應當如是修學最上最勝忍辱波羅蜜多。",
    "T11n0316_024:0842b11_4": "假使有人來於我所，須我頭目及其骨髓身肉手足，如殑伽沙數滿一大劫。",
    "T11n0316_024:0842b12_5": "我當爾時終無吝惜，亦復不起忿怒瞋恚諸惡行法。",
    "T11n0316_024:0842b14_0": "何以故？",
    "T11n0316_024:0842b14_1": "若起忿怒瞋恚諸惡行法，我於百千劫中所集善根應當散壞。",
    "T11n0316_024:0842b15_2": "我今轉復堅固積集百千劫中所植善根無令失壞，而為修習難得阿耨多羅三藐三菩提法。",
    "T11n0316_024:0842b17_3": "何以故？",
    "T11n0316_024:0842b17_4": "我等諸菩薩眾以忍辱力而為甲冑。』",
    "T11n0316_024:0842b18_5": "舍利子！",
    "T11n0316_024:0842b18_6": "菩薩摩訶薩於大乘心不應退轉、使魔得便，不能成就難得阿耨多羅三藐三菩提。",
    "T11n0316_024:0842b20_7": "於菩提心不應退轉、使心散亂，令其魔事作諸障礙。",
    "T11n0316_024:0842b21_8": "云何魔事？",
    "T11n0316_024:0842b22_9": "所謂耽著自分飲食是為魔事，耽著三衣是為魔事，分別教化是為魔事，為利養故使人讚歎是為魔事，樂自利行是為魔事，斷滅多種潔白之法是為魔事，乃至斷人靜住、障修福慧、障人親近諸軌範師、斷人修習菩提行法是為魔事。",
    "T11n0316_024:0842b27_10": "舍利子！",
    "T11n0316_024:0842b27_11": "菩薩摩訶薩若於菩提道而生退轉、起散亂意，一切惡魔即得其便。",
    "T11n0316_024:0842b29_12": "何以故？",
    "T11n0316_024:0842b29_13": "諸有魔障於長夜中伺求其便入菩薩心，能令增長忿怒瞋恚。",
    "T11n0316_024:0842c01_14": "舍利子！",
    "T11n0316_024:0842c01_15": "我於往昔堅持禁戒修行忍辱波羅蜜多時，通達善法，其名仙人。",
    "T11n0316_024:0842c03_16": "於彼時中有大魔王化五百丈夫眾，皆以勇猛作大瞋怒，於五百年中行住坐臥晝夜相逐作大瞋怒，或於道路井邑聚落及白衣舍、或曠野中，常以瞋恚虛誑不實幻惑有情。",
    "T11n0316_024:0842c07_17": "舍利子！",
    "T11n0316_024:0842c07_18": "是彼魔眾於五百年中常於我邊作大瞋怒生諸過失。",
    "T11n0316_024:0842c08_19": "我於爾時諦察思念，以憐慜故發大慈心，為諸魔眾廣說妙法。",
    "T11n0316_024:0842c10_20": "時彼魔眾得聞法已，諸惡行業皆悉殞滅。",
    "T11n0316_024:0842c11_21": "舍利子！",
    "T11n0316_024:0842c11_22": "我於爾時為彼魔眾說是法已，令諸有情成熟善根，當得阿耨多羅三藐三菩提。",
    "T11n0316_024:0842c13_23": "又復為彼諂曲破戒樂不善法難調有情，及諸多貪多瞋多癡有情作善緣故，令得成熟阿耨多羅三藐三菩提。",
    "T11n0316_024:0842c15_24": "願我當來成等正覺，最初度脫諸有情類令得涅盤。",
    "T11n0316_024:0842c16_25": "舍利子！",
    "T11n0316_024:0842c17_26": "我於彼時除諸妄念常生正念，具足饒益有情善行而於三際不曾暫捨。",
    "T11n0316_024:0842c18_27": "舍利子！",
    "T11n0316_024:0842c18_28": "若菩薩摩訶薩進求阿耨多羅三藐三菩提時，應當具足忍辱波羅蜜多。",
    "T11n0316_024:0842c20_29": "若菩薩於自身中已生未生種種惡病極重苦惱乃至死苦，菩薩爾時具足忍辱波羅蜜多皆能忍受。",
    "T11n0316_024:0842c22_30": "舍利子！",
    "T11n0316_024:0842c23_0": "菩薩摩訶薩應當堅固安住菩薩忍辱波羅蜜多，所謂應當了知，不忿怒是名菩薩忍辱，不損害是名菩薩忍辱，無諍語是名菩薩忍辱，不殺害是名菩薩忍辱，護自身命是名菩薩忍辱，護他身命是名菩薩忍辱，常護身語意業是名菩薩忍辱，內心諦察修忍辱行是名菩薩忍辱，遠離貪愛是名菩薩忍辱，隨順業報是名菩薩忍辱，清淨身語意業是名菩薩忍辱，以忍辱力而復獲得人間天上勝妙快樂是名菩薩忍辱，而復獲得菩薩圓滿殊勝相好是名菩薩忍辱，而復獲得如來深妙清淨梵音、菩薩積集堅固善行是名菩薩忍辱，遠離一切世間嬈惱是名菩薩忍辱。",
    "T11n0316_024:0843a06_1": "或有伺求一切過失，菩薩於彼不生損害，是名菩薩忍辱。",
    "T11n0316_024:0843a08_2": "以要言之，乃至獲得如來十力、十八不共法、大慈大悲大喜大捨一切勝法悉皆圓滿。",
    "T11n0316_024:0843a10_3": "應當了知，是菩薩摩訶薩安住忍辱波羅蜜多。",
    "T11n0316_024:0843a11_4": "舍利子！",
    "T11n0316_024:0843a11_5": "菩薩摩訶薩修忍辱行時，或有人來瞋怒惱害，菩薩爾時了知虛幻，如對谷響而不加報，乃至打擊殺害，菩薩於彼諦察，皆悉了知如幻如化，亦不加報。",
    "T11n0316_024:0843a14_6": "或有人來種種稱讚，不以為喜。",
    "T11n0316_024:0843a15_7": "何以故？",
    "T11n0316_024:0843a15_8": "菩薩以自分圓滿真實功德而為眷屬，於世間法亦不耽著，於自過失而能悔謝，於他過失不生毀呰，為能圓滿菩提分法作大佛事。",
    "T11n0316_024:0843a18_9": "而復思念，已作罪業悉皆虛假，諸相違行無義利事悉能棄捨。",
    "T11n0316_024:0843a20_0": "舍利子！",
    "T11n0316_024:0843a20_1": "是名菩薩摩訶薩忍辱波羅蜜多。",
    "T11n0316_024:0843a20_2": "◎佛說大乘菩薩藏正法經卷第二十四"
}