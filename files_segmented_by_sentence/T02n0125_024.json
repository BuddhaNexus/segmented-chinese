{
    "T02n0125_024:0673c16_0": "增壹阿含經卷第二十四",
    "T02n0125_024:0673c18_0": "東晉罽賓三藏瞿曇僧伽提婆譯",
    "T02n0125_024:0673c19_0": "善聚品第三十二",
    "T02n0125_024:0673c20_0": "（一）聞如是：一時，佛在舍衛國祇樹給孤獨園。",
    "T02n0125_024:0673c21_1": "爾時，世尊告諸比丘：「我今當說善聚，汝等善思念之。」",
    "T02n0125_024:0673c22_2": "諸比丘對曰：「如是。",
    "T02n0125_024:0673c22_3": "世尊！」",
    "T02n0125_024:0673c22_4": "諸比丘從佛受教。",
    "T02n0125_024:0673c23_5": "世尊告曰：「彼云何名為善聚？",
    "T02n0125_024:0673c24_0": "所謂五根是也。",
    "T02n0125_024:0673c24_1": "云何為五？",
    "T02n0125_024:0673c24_2": "所謂信根、精進根、念根、定根、慧根。",
    "T02n0125_024:0673c25_3": "是謂，比丘！",
    "T02n0125_024:0673c25_4": "有此五根。",
    "T02n0125_024:0673c25_5": "若有比丘修行五根者，便成須陀洹，得不退轉法，必成至道；轉進其行成斯陀含，而來此世盡其苦際；轉進其道成阿那含，不復來此世，即復取般涅槃；轉進其行，有漏盡，成無漏，心解脫、智慧解脫，自身作證而自遊戲：生死已盡，梵行已立，所作已辦，更不復受胎，如實知之。",
    "T02n0125_024:0674a03_6": "「言善聚者，即五根是也。",
    "T02n0125_024:0674a04_0": "所以然者，此最大聚，眾聚中妙。",
    "T02n0125_024:0674a04_1": "若不行此法者，則不成須陀洹、斯陀含、阿那含、阿羅漢、辟支佛，及如來、至真、等正覺也。",
    "T02n0125_024:0674a06_2": "若得此五根者，便有四果、三乘之道。",
    "T02n0125_024:0674a07_3": "言善聚者，此五根為上。",
    "T02n0125_024:0674a08_4": "是故，諸比丘！",
    "T02n0125_024:0674a08_5": "當求方便，行此五根。",
    "T02n0125_024:0674a09_0": "如是，諸比丘！",
    "T02n0125_024:0674a09_1": "當作是學。」",
    "T02n0125_024:0674a09_2": "爾時，諸比丘聞佛所說，歡喜奉行。",
    "T02n0125_024:0674a11_0": "（二）聞如是：一時，佛在舍衛國祇樹給孤獨園。",
    "T02n0125_024:0674a12_1": "爾時，世尊告諸比丘：「我今當說不善之聚，汝等當善思念之。」",
    "T02n0125_024:0674a13_2": "諸比丘對曰：「如是。",
    "T02n0125_024:0674a13_3": "世尊！」",
    "T02n0125_024:0674a14_4": "爾時，諸比丘從佛受教。",
    "T02n0125_024:0674a14_5": "世尊告曰：「彼云何名為不善聚？",
    "T02n0125_024:0674a15_6": "所謂五蓋。",
    "T02n0125_024:0674a15_7": "云何為五？",
    "T02n0125_024:0674a15_8": "貪欲蓋、瞋恚蓋、睡眠蓋、調戲蓋、疑蓋，是謂名為五蓋。",
    "T02n0125_024:0674a17_9": "欲知不善聚者，此名為五蓋。",
    "T02n0125_024:0674a17_10": "所以然者，比丘當知，若有此五蓋，便有畜生、餓鬼、地獄之分，諸不善法皆由此起。",
    "T02n0125_024:0674a19_11": "是故，諸比丘！",
    "T02n0125_024:0674a20_0": "當求方便，滅貪欲蓋、瞋恚蓋、睡眠蓋、調戲蓋、疑蓋。",
    "T02n0125_024:0674a21_1": "如是，諸比丘！",
    "T02n0125_024:0674a21_2": "當作是學。」",
    "T02n0125_024:0674a21_3": "爾時，諸比丘聞佛所說，歡喜奉行。",
    "T02n0125_024:0674a23_0": "（三）聞如是：一時，佛在舍衛國祇樹給孤獨園。",
    "T02n0125_024:0674a24_1": "爾時，世尊告諸比丘：「承事禮佛有五事功德。",
    "T02n0125_024:0674a25_2": "云何為五？",
    "T02n0125_024:0674a25_3": "一者端正，二者好聲，三者多財饒寶，四者生長者家，五者身壞命終，生善處天上。",
    "T02n0125_024:0674a27_4": "所以然者，如來無與等也。",
    "T02n0125_024:0674a27_5": "如來有信、有戒、有聞、有慧、有善色成就，是故成就五功德。",
    "T02n0125_024:0674a29_6": "「復以何因緣禮佛而得端正？",
    "T02n0125_024:0674b01_0": "以見佛形像已，發歡喜心，以此因緣而得端正。",
    "T02n0125_024:0674b02_1": "復以何因緣得好音聲？",
    "T02n0125_024:0674b02_2": "以見如來形像已，三自稱號：南無如來、至真、等正覺，以此因緣得好音聲。",
    "T02n0125_024:0674b04_3": "復以何因緣多財饒寶？",
    "T02n0125_024:0674b04_4": "緣彼見如來而作大施，散華、然燈，及餘所施之物，以此因緣獲大財寶。",
    "T02n0125_024:0674b06_5": "復以何因緣生長者家？",
    "T02n0125_024:0674b07_6": "若見如來形已，心無染著，右膝著地，長跪叉手，至心禮佛，以此因緣生長者家。",
    "T02n0125_024:0674b09_7": "復以何因緣，身壞命終，生善處天上？",
    "T02n0125_024:0674b10_0": "諸佛世尊常法，諸有眾生，以五事因緣禮如來者，便生善處天上。",
    "T02n0125_024:0674b11_1": "是謂，比丘！",
    "T02n0125_024:0674b11_2": "有此五因緣禮佛功德。",
    "T02n0125_024:0674b12_3": "是故，諸比丘！",
    "T02n0125_024:0674b12_4": "若有善男子、善女人欲禮佛者，當求方便，成此五功德。",
    "T02n0125_024:0674b14_5": "如是，諸比丘！",
    "T02n0125_024:0674b14_6": "當作是學。」",
    "T02n0125_024:0674b14_7": "爾時，諸比丘聞佛所說，歡喜奉行。",
    "T02n0125_024:0674b16_0": "（四）聞如是：一時，佛在舍衛國祇樹給孤獨園。",
    "T02n0125_024:0674b17_1": "爾時，世尊告諸比丘：「猶如屋舍有兩門相對，有人在中住，復有人在上住，觀其下出入行來皆悉知見。",
    "T02n0125_024:0674b19_2": "我亦如是。",
    "T02n0125_024:0674b19_3": "以天眼觀眾生之類，生者、終者，善趣、惡趣，善色、惡色，若好、若醜，隨行所種，皆悉知之。",
    "T02n0125_024:0674b21_4": "「若復有眾生，身行善，口行善，意行善，不誹謗賢聖，行正見法與等見相應，身壞命終，生善處天上，是謂名眾生行善。",
    "T02n0125_024:0674b24_5": "若復有眾生，行此善法不造惡行，身壞命終，來生人中。",
    "T02n0125_024:0674b25_6": "若復有眾生，身、口、意行惡，造不善行，命終之後，生餓鬼中。",
    "T02n0125_024:0674b27_7": "或復有眾生，身、口、意行惡，誹謗賢聖與邪見相應，命終之後，生畜生中。",
    "T02n0125_024:0674b28_8": "或復有眾生，身、口、意行惡，造不善行，誹謗賢聖，命終之後，生地獄中。",
    "T02n0125_024:0674c01_9": "「是時，獄卒將此罪人示閻羅王，並作是說：『大王當知，此人前世身意行惡，作諸惡行已，生此地獄中。",
    "T02n0125_024:0674c03_10": "大王！",
    "T02n0125_024:0674c04_11": "當觀此人以何罪治？』",
    "T02n0125_024:0674c04_12": "是時，閻羅王漸與彼人私問其罪，告彼人曰：『云何，男子！",
    "T02n0125_024:0674c05_13": "汝本前世為人身時，不見人有生者得作人身，處胎之時極為困厄，痛實難處，及其長大，將養乳哺，沐浴身體耶？』",
    "T02n0125_024:0674c08_14": "是時，罪人報曰：『實見，大王！』",
    "T02n0125_024:0674c09_15": "閻羅王曰：『云何，男子！",
    "T02n0125_024:0674c09_16": "汝自不知生法之要行耶？",
    "T02n0125_024:0674c10_17": "身、口、意法修諸善趣。』",
    "T02n0125_024:0674c10_18": "罪人報曰：『如是，大王！",
    "T02n0125_024:0674c11_19": "如大王教。",
    "T02n0125_024:0674c11_20": "但為愚惑，不別善行。』",
    "T02n0125_024:0674c12_21": "閻羅王曰：『如卿所說，其事不異，亦復知卿不作身、口、意行，但為今日，當究汝放逸罪行。",
    "T02n0125_024:0674c14_22": "非父母為，亦非國王、大臣之所為也，本自作罪，今自受報。』",
    "T02n0125_024:0674c15_23": "「是時，閻羅王先問其罪，却勅治之。",
    "T02n0125_024:0674c16_24": "次復，第二天使問彼人曰：『汝本為人時，不見老人形體極劣，行步苦竭，衣裳垢坌，進止戰掉，氣息呻吟，無復少壯之心。』",
    "T02n0125_024:0674c19_25": "是時，罪人報曰：『如是，大王！",
    "T02n0125_024:0674c20_0": "我已見之。』",
    "T02n0125_024:0674c20_1": "閻羅王報曰：『汝當自知：「我今亦有此形老之法，為老所厭，當修其善行。」』",
    "T02n0125_024:0674c22_0": "罪人報曰：『如是，大王！",
    "T02n0125_024:0674c22_1": "爾時，實不信之。』",
    "T02n0125_024:0674c22_2": "閻羅王報曰：『我實知之，汝不作身、口、意行，今當治汝罪，使後不犯。",
    "T02n0125_024:0674c24_3": "汝所作惡，非父母為，亦非國王、大臣、人民所造，汝今自造其罪，當自受報。』",
    "T02n0125_024:0674c26_4": "「是時，閻羅王以此第二天使約勅已，復以第三天使告彼人曰：『汝前身作人時，不見有病人乎？",
    "T02n0125_024:0674c28_5": "臥在屎尿之上，不能自起居。』",
    "T02n0125_024:0674c29_6": "罪人報曰：『如是。",
    "T02n0125_024:0674c29_7": "大王！",
    "T02n0125_024:0674c29_8": "我實見之。』",
    "T02n0125_024:0675a01_9": "閻羅王曰：『云何，男子！",
    "T02n0125_024:0675a01_10": "汝不自知：「我亦當有此病，不免此患？」』",
    "T02n0125_024:0675a02_11": "罪人報曰：『實爾，大王！",
    "T02n0125_024:0675a03_12": "我實不見之。』",
    "T02n0125_024:0675a03_13": "閻羅王曰：『我亦知之，愚惑不解，我今當處汝罪，使後不犯此之罪行。",
    "T02n0125_024:0675a05_0": "非父、非母為，亦非國王、大臣之所造作。』",
    "T02n0125_024:0675a05_1": "「是時，閻羅王以此教勅已，復以第四天使告彼人曰：『云何，男子，身如枯木，風去火歇而無情想，五親圍遶而號哭？』",
    "T02n0125_024:0675a08_2": "罪人報曰：『如是。",
    "T02n0125_024:0675a09_0": "大王！",
    "T02n0125_024:0675a09_1": "我已見之。』",
    "T02n0125_024:0675a09_2": "閻羅王曰：『汝何故不作是念：「我亦當不免此死。」』",
    "T02n0125_024:0675a10_3": "罪人報曰：『實爾，大王！",
    "T02n0125_024:0675a11_4": "我實不覺。』",
    "T02n0125_024:0675a11_5": "閻羅王曰：『我亦信汝不覺此法，今當治汝使後不犯。",
    "T02n0125_024:0675a12_6": "此不善之罪，非父、非母為，亦非國王、大臣、人民所造，汝本自作，今自受罪。』",
    "T02n0125_024:0675a14_7": "「是時，閻羅王復以第五天使告彼人曰：『汝本為人時，不見有賊穿牆破舍，取他財寶，或以火燒，或道路隱藏。",
    "T02n0125_024:0675a16_8": "設當為國王所擒得者，或截手足，或取殺之，或閉著牢獄，或反縛詣市，或使負沙石，或取倒懸，或攢箭射，或以融銅而灌其身，或以火炙，或剝其皮還使食之，或開其腹以草擆之，或以湯中煮之，或以刀斫輪轢其頭，或以象脚蹈殺，或著標頭乃至於死？』",
    "T02n0125_024:0675a23_9": "罪人報曰：『我實見之。』",
    "T02n0125_024:0675a23_10": "閻羅王曰：『汝何故私盜他物？",
    "T02n0125_024:0675a24_11": "情知有事，何為犯之？』",
    "T02n0125_024:0675a24_12": "『如是，大王！",
    "T02n0125_024:0675a25_13": "我實愚惑。』",
    "T02n0125_024:0675a25_14": "閻羅王曰：『我亦信汝所言，今當治汝罪，使後不犯。",
    "T02n0125_024:0675a26_15": "此之罪者，非父母為，亦非國王、大臣、人民所為，自作其罪，還自受報。』",
    "T02n0125_024:0675a28_16": "「是時，閻羅王以問罪已，便勅獄卒：『速將此人往著獄中！』",
    "T02n0125_024:0675a29_17": "是時，獄卒受王教令，將此罪人往著獄中。",
    "T02n0125_024:0675b01_18": "地獄左側極為火然，鐵城、鐵廓，地亦鐵作；有四城門極為臭處，如似屎尿所見染污，刀山、劍樹圍遶四面，復以鐵疏籠而覆其上。」",
    "T02n0125_024:0675b04_19": "爾時，世尊便說此偈：「四壁四城門，　　廣長實為牢，　鐵籠之所覆，　　求出無有期。",
    "T02n0125_024:0675b08_0": "　彼時鐵地上，　　火然極為熾，　壁方百由旬，　　洞然一種色。",
    "T02n0125_024:0675b10_0": "　中央有四柱，　　覩之實恐畏，　及其劍樹上，　　鐵[口*雋]烏所止。",
    "T02n0125_024:0675b12_0": "　臭處實難居，　　覩之衣毛竪，　種種之畏器，　　隔子有十六。",
    "T02n0125_024:0675b14_0": "「比丘當知，是時，獄卒以若干苦痛[歹*支]打此人。",
    "T02n0125_024:0675b15_1": "若彼罪人舉脚著獄中時，血肉斯盡，唯有骨在。",
    "T02n0125_024:0675b16_2": "是時，獄卒將此罪人，復以利斧斫其形體，苦痛難計，求死不得。",
    "T02n0125_024:0675b17_3": "要當罪滅之後，爾乃得脫；彼於人間所作罪業，要使除盡，後乃得出。",
    "T02n0125_024:0675b19_4": "「是時，彼獄卒將此罪人，緣刀劍樹，或上或下。",
    "T02n0125_024:0675b20_5": "是時，罪人以在樹上，便為此鐵[口*雋]烏所食，或啄其頭，取腦食之；或取手脚，打骨取髓。",
    "T02n0125_024:0675b22_6": "然罪未畢，若罪畢者，然後乃出。",
    "T02n0125_024:0675b23_7": "「是時，獄卒取彼罪人使抱熱銅柱坐。",
    "T02n0125_024:0675b24_8": "前世時，喜婬泆故，故致此罪；為罪所追，終不得脫。",
    "T02n0125_024:0675b25_9": "是時，獄卒從脚跟拔筋，乃至項中而前挽之；或使車載，或進、或退不得自在，其中受苦不可稱計。",
    "T02n0125_024:0675b27_10": "要當使罪滅，然後乃出。",
    "T02n0125_024:0675b28_11": "「是時，獄卒取彼罪人，著火山上驅使上下。",
    "T02n0125_024:0675b29_12": "是時，極為爛盡，然後乃出。",
    "T02n0125_024:0675c01_0": "是時，罪人由此因緣求死不得，要當使罪除盡，然後乃出。",
    "T02n0125_024:0675c02_1": "「是時，獄卒復取罪人，拔其舌擲著背後，於中受苦不可稱計，求死不得。",
    "T02n0125_024:0675c04_2": "是時，獄卒復取罪人著刀山上，或斷其脚，或斷其頭，或斷其手。",
    "T02n0125_024:0675c05_3": "要當使罪滅，然後乃出。",
    "T02n0125_024:0675c06_4": "「是時，獄卒復以熱大鐵葉覆罪人身，如生時著衣，當時苦痛毒為難處，皆由貪欲之故，故致斯罪。",
    "T02n0125_024:0675c08_5": "是時，獄卒復使罪人，五種作役，驅令偃臥，取其鐵釘釘其手足，復以一釘而釘其心，於中受斯苦痛，實不可言。",
    "T02n0125_024:0675c11_6": "要當使罪滅，然後乃出。",
    "T02n0125_024:0675c11_7": "「是時，獄卒復取罪人，顛倒其身，舉著鑊中。",
    "T02n0125_024:0675c12_8": "時，身至下皆悉爛盡。",
    "T02n0125_024:0675c13_9": "若還至上亦復爛盡。",
    "T02n0125_024:0675c13_10": "若至四邊亦復爛盡，酸楚毒痛不可稱計，現亦爛，不現亦爛，猶如大釜而煮小豆，或上或下。",
    "T02n0125_024:0675c16_0": "今此罪人亦復如是，現亦爛，不現亦爛，於中受苦不可稱計，要當受罪畢，然後乃出。",
    "T02n0125_024:0675c18_0": "「比丘當知，或復有時彼地獄中，經歷數年，東門乃開。",
    "T02n0125_024:0675c19_1": "是時，罪人復往趣門，門自然閉。",
    "T02n0125_024:0675c19_2": "是時，彼人皆悉倒地，於中受苦不可具稱。",
    "T02n0125_024:0675c20_3": "或時，各各自稱怨債：『我由汝等，不得出門。』」",
    "T02n0125_024:0675c22_0": "爾時，世尊便說此偈：「愚者常喜悅，　　亦如光音天，　智者常懷憂，　　如似獄中囚。",
    "T02n0125_024:0675c25_0": "「是時，大地獄中經歷百千萬歲，北門復開。",
    "T02n0125_024:0675c25_1": "是時，罪人復向北門，門便復閉，要當使罪滅，然後乃出。",
    "T02n0125_024:0675c27_2": "是時，彼罪人復經數百萬歲，乃復得出，人中所作罪，要當使畢。",
    "T02n0125_024:0675c28_3": "是時，獄卒復取罪人，以鐵斧斫罪人身，經爾許之罪，使令更之。",
    "T02n0125_024:0676a01_4": "要當使罪苦畢盡，然後乃出。",
    "T02n0125_024:0676a02_0": "「比丘當知，或復有時彼東門復更一開。",
    "T02n0125_024:0676a02_1": "是時，彼眾生復詣東門，門復自閉而不得出；設復得出，外復有大山，而往趣之，彼入山中，為兩山所壓猶如壓麻油，於中受苦不可稱計。",
    "T02n0125_024:0676a06_2": "要當苦盡，然後乃出。",
    "T02n0125_024:0676a06_3": "爾時，彼罪人轉得前進，復值熱灰地獄，縱廣數千萬由旬，於中受苦不可稱計。",
    "T02n0125_024:0676a08_4": "要當畢其罪原，然後乃出。",
    "T02n0125_024:0676a09_5": "轉復前進，次有刀刺地獄。",
    "T02n0125_024:0676a10_0": "是時，罪人復入此刀刺地獄中，便有大風起，壞此罪人身體筋骨，於中受苦不可稱計。",
    "T02n0125_024:0676a12_1": "要當罪滅，然後乃出。",
    "T02n0125_024:0676a12_2": "「次復，有大熱灰地獄。",
    "T02n0125_024:0676a13_3": "是時，罪人復入此大熱灰地獄中，形體融爛，受苦無量。",
    "T02n0125_024:0676a14_4": "要當使罪滅，然後乃出。",
    "T02n0125_024:0676a15_0": "是時，罪人雖得出此熱灰地獄，復值刀劍地獄，縱廣數千萬里。",
    "T02n0125_024:0676a16_1": "是時，罪人入此刀劍地獄中，於中受苦不可稱計，要當使罪滅，然後乃出。",
    "T02n0125_024:0676a18_2": "「次復，有沸屎地獄，中有細虫，入骨徹髓食此人，雖得出此地獄，前值獄卒。",
    "T02n0125_024:0676a20_3": "是時，獄卒問罪人曰：『卿等欲何所至？",
    "T02n0125_024:0676a20_4": "為從何來？』",
    "T02n0125_024:0676a21_5": "罪人報曰：『我等不知所從來處，亦復不知當何所至。",
    "T02n0125_024:0676a22_6": "但我等今日極為飢困，意欲須食。』",
    "T02n0125_024:0676a23_7": "獄卒報曰：『我等當相供給。』",
    "T02n0125_024:0676a23_8": "是時，獄卒取罪人仰臥，取大熱鐵丸，使罪人吞之，然罪人受苦不可稱計。",
    "T02n0125_024:0676a25_9": "是時，熱鐵丸從口下過，腸胃爛盡，受苦難量。",
    "T02n0125_024:0676a26_10": "要當使罪滅，然後乃出。",
    "T02n0125_024:0676a27_11": "「然彼罪人不堪受此苦痛，還復入熱屎地獄、刀劍地獄、大熱灰地獄，還來經爾許地獄。",
    "T02n0125_024:0676a29_12": "是時，彼眾生不堪受苦，還迴頭至熱屎地獄中。",
    "T02n0125_024:0676b01_13": "是時，獄卒語彼眾生曰：『卿等欲何所至？",
    "T02n0125_024:0676b02_14": "為從何來？』",
    "T02n0125_024:0676b02_15": "罪人報曰：『我等不能自知為從何所來，今復不知當何所至。』",
    "T02n0125_024:0676b04_16": "獄卒問曰：『今須何物？』",
    "T02n0125_024:0676b04_17": "罪人報曰：『我等極渴，欲須水飲。』",
    "T02n0125_024:0676b05_18": "是時，獄卒取罪人仰臥，融銅灌口，使令下過，於中受罪不可具計，要當使罪滅，然後乃出。",
    "T02n0125_024:0676b07_19": "是時，彼人不堪受此苦，還入沸屎地獄、劍樹地獄、熱灰地獄，還入大地獄中。",
    "T02n0125_024:0676b09_20": "「比丘當知，爾時，罪人苦痛，難可稱計，設彼罪人眼見色者，心不愛樂，設復聞聲、嗅香、知味、身更細滑、意知法，皆起瞋恚。",
    "T02n0125_024:0676b12_21": "所以然者，由本不作善行之報，恒作惡業，故致斯罪。",
    "T02n0125_024:0676b13_22": "「是時，閻羅王勅彼罪人曰：『卿等不得善利，昔在人中受人中福，身、口、意行不與相應，亦不惠施、仁愛、利人、等利，以是之故，今受此苦。",
    "T02n0125_024:0676b16_23": "此之惡行，非父母為，亦非國王、大臣之所為也。",
    "T02n0125_024:0676b17_24": "諸有眾生身、口、意清淨，無有沾污，如似光音天；諸有眾生作諸惡行，如似地獄中。",
    "T02n0125_024:0676b19_25": "卿等身、口、意不淨，故致斯罪。』",
    "T02n0125_024:0676b20_26": "比丘當知，閻羅王便作是說：『我當何日脫此苦難，於人中生？",
    "T02n0125_024:0676b21_27": "已得人身，便得出家，剃除鬚髮，著三法衣，出家學道。』",
    "T02n0125_024:0676b23_28": "閻羅王尚作是念，何況汝等今得人身，得作沙門！",
    "T02n0125_024:0676b24_29": "是故，諸比丘！",
    "T02n0125_024:0676b24_30": "常當念行身、口、意行，無令有缺；當滅五結，修行五根。",
    "T02n0125_024:0676b26_0": "如是，諸比丘！",
    "T02n0125_024:0676b26_1": "當作是學。」",
    "T02n0125_024:0676b26_2": "爾時，諸比丘聞佛所說，歡喜奉行。",
    "T02n0125_024:0676b28_0": "（五）聞如是：一時，佛在舍衛國東苑鹿母園中，與大比丘眾五百人俱。",
    "T02n0125_024:0676b29_1": "是時，世尊七月十五日於露野地敷座，比丘僧前後圍遶，佛告阿難曰：「汝今於露地速擊揵椎。",
    "T02n0125_024:0676c03_0": "所以然者，今七月十五日是受歲之日。」",
    "T02n0125_024:0676c03_1": "是時，尊者阿難右膝著地，長跪叉手，便說此偈：「淨眼無與等，　　無事而不練，　智慧無染著，　　何等名受歲？」",
    "T02n0125_024:0676c07_0": "爾時，世尊復以偈報阿難曰：「受歲三業淨，　　身口意所作，　兩兩比丘對，　　自陳所作短。",
    "T02n0125_024:0676c10_0": "　還自稱名字，　　今日眾受歲，　我亦淨意受，　　唯願原其過。」",
    "T02n0125_024:0676c12_0": "爾時，阿難復以偈問其義曰：「過去恒沙佛，　　辟支及聲聞，　盡是諸佛法？",
    "T02n0125_024:0676c14_1": "　　獨是釋迦文？」",
    "T02n0125_024:0676c15_0": "爾時，佛復以偈報阿難曰：「恒沙過去佛，　　弟子清淨心，　皆是諸佛法，　　非今釋迦文。",
    "T02n0125_024:0676c18_0": "　辟支無此法，　　無歲無弟子，　獨逝無伴侶，　　不與他說法。",
    "T02n0125_024:0676c20_0": "　當來佛世尊，　　恒沙不可計，　彼亦受此歲，　　如今瞿曇法。」",
    "T02n0125_024:0676c22_0": "是時，尊者阿難聞此語已，歡喜踊躍，不能自勝，即昇講堂，手執揵椎，並作是說：「我今擊此如來信鼓，諸有如來弟子眾者，盡當普集。」",
    "T02n0125_024:0676c25_1": "爾時，復說此偈：「降伏魔力怨，　　除結無有餘，　露地擊揵椎，　　比丘聞當集。",
    "T02n0125_024:0676c28_0": "　諸欲聞法人，　　度流生死海，　聞此妙響音，　　盡當運集此。」",
    "T02n0125_024:0677a01_0": "爾時，尊者阿難已擊揵椎，至世尊所，頭面禮足，在一面住，白世尊言：「今正是時，唯願世尊何所勅使。」",
    "T02n0125_024:0677a03_1": "是時，世尊告阿難曰：「汝隨次坐，如來自當知時。」",
    "T02n0125_024:0677a04_2": "是時，世尊坐于草座告諸比丘：「汝等盡當坐于草座。」",
    "T02n0125_024:0677a05_3": "諸比丘對曰：「如是。",
    "T02n0125_024:0677a06_4": "世尊！」",
    "T02n0125_024:0677a06_5": "時，諸比丘各坐草座。",
    "T02n0125_024:0677a06_6": "是時，世尊默然觀諸比丘已，便勅諸比丘：「我今欲受歲。",
    "T02n0125_024:0677a08_7": "我無過咎於眾人乎？",
    "T02n0125_024:0677a08_8": "又不犯身、口、意？」",
    "T02n0125_024:0677a09_9": "如來說此語已，諸比丘默然不對。",
    "T02n0125_024:0677a09_10": "是時，復再三告諸比丘：「我今欲受歲。",
    "T02n0125_024:0677a10_11": "然我無過於眾人乎？」",
    "T02n0125_024:0677a11_12": "是時，尊者舍利弗即從坐起，長跪叉手，白世尊言：「諸比丘眾觀察如來，無身、口、意過。",
    "T02n0125_024:0677a13_13": "所以然者，世尊今日不度者度，不脫者脫，不般涅槃者令般涅槃，無救者為作救護，盲者作眼目，為病者作大醫王，三界獨尊無能及者，最尊、最上，未起道意者使發道意，眾人未寤尊令寤之，未聞法者使令聞之，為迷者作徑路，恒以正法；以此事緣，如來無咎於眾人，亦無身、口、意過。」",
    "T02n0125_024:0677a20_14": "是時，舍利弗白世尊言：「我今向如來自陳，然無咎於如來及比丘僧乎？」",
    "T02n0125_024:0677a21_15": "世尊告曰：「汝今，舍利弗！",
    "T02n0125_024:0677a22_16": "都無身、口、意所作非行。",
    "T02n0125_024:0677a23_0": "所以然者，汝今智慧無能及者，種種智慧、無量智慧、無邊之智、無與等智、疾智、捷智、甚深之智、平等之智，少欲知足，樂靜之處，多諸方便，念不錯亂，總持三昧，根原具足：戒成就、三昧成就、智慧成就、解脫成就、解脫見慧成就，勇悍能忍，所說無惡，不為非法，心性庠序，不行卒暴。",
    "T02n0125_024:0677a29_1": "猶如轉輪聖王最大太子，當紹王位，轉於法輪。",
    "T02n0125_024:0677b01_2": "舍利弗亦如是，轉於無上法輪，諸天、世人及龍、鬼、魔、若魔天，本所不轉，汝今所說，常如法義，未曾違理。」",
    "T02n0125_024:0677b03_3": "是時，舍利弗白佛言：「此五百比丘盡當受歲。",
    "T02n0125_024:0677b04_4": "此五百人盡無咎於如來乎？」",
    "T02n0125_024:0677b05_5": "世尊告曰：「亦不責此五百比丘身、口、意行。",
    "T02n0125_024:0677b06_6": "所以然者，此舍利弗大眾之中極為清淨，無有瑕穢，今此眾中最小下坐，得須陀洹道，必當上及不退轉法；以是之故，我不怨責此眾。」",
    "T02n0125_024:0677b09_7": "爾時，多耆奢在此眾中即從坐起，前至世尊所，頭面禮足，白世尊言：「我今堪任欲有所論。」",
    "T02n0125_024:0677b11_8": "世尊告曰：「欲有所說，今正是時。」",
    "T02n0125_024:0677b12_9": "多耆奢即於佛前歎佛及比丘僧，而說此偈：「十五清淨日，　　五百比丘集，　諸結縛悉解，　　無愛更不生。",
    "T02n0125_024:0677b16_0": "　轉輪大聖王，　　群臣所圍遶，　普遍諸世界，　　天上及世間。",
    "T02n0125_024:0677b18_0": "　大將人中尊，　　為人作導師，　弟子樂徒從，　　三達六通徹。",
    "T02n0125_024:0677b20_0": "　皆是真佛子，　　無有塵垢者，　能斷欲愛刺，　　今日自歸命。」",
    "T02n0125_024:0677b22_0": "爾時，世尊可多耆奢所說。",
    "T02n0125_024:0677b22_1": "是時，多耆奢作是念：「如來今日可我所說。」",
    "T02n0125_024:0677b23_2": "歡喜踊躍，不能自勝，即從坐起，禮佛却退，還就本位。",
    "T02n0125_024:0677b24_3": "爾時，世尊告諸比丘：「我聲聞中第一造偈弟子，所謂多耆奢比丘是。",
    "T02n0125_024:0677b26_4": "所說無疑難，亦是多耆奢比丘是也。」",
    "T02n0125_024:0677b27_5": "爾時，諸比丘聞佛所說，歡喜奉行。",
    "T02n0125_024:0677b28_0": "（六）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_024:0677b29_1": "爾時，三十三天有一天子，身形有五死瑞應。",
    "T02n0125_024:0677c01_2": "云何為五？",
    "T02n0125_024:0677c01_3": "一者華冠自萎，二者衣裳垢坋，三者腋下流汗，四者不樂本位，五者玉女違叛。",
    "T02n0125_024:0677c03_4": "爾時，彼天子愁憂苦惱，搥胸歎息。",
    "T02n0125_024:0677c04_5": "時，釋提桓因聞此天子愁憂苦惱，搥胸歎息，便勅一天子：「此何等音聲，乃徹此間？」",
    "T02n0125_024:0677c06_6": "彼天子報言：「天子當知，今有一天子，命將欲終，有五死瑞應：一者華冠自萎，二者衣裳垢坋，三者腋下流汗，四者不樂本位，五者玉女違叛。」",
    "T02n0125_024:0677c09_7": "爾時，釋提桓因往至彼欲終天子所，語彼天子言：「汝今何故愁憂苦惱，乃至於斯？」",
    "T02n0125_024:0677c11_8": "天子報言：「尊者因提，那得不愁憂苦惱，命將欲終，有五死怪，華萎，衣裳垢膩，腋下流汗，不樂本處，玉女違叛，今此七寶宮殿悉當忘失，及五百玉女亦當星散，我所食甘露者今無氣味。」",
    "T02n0125_024:0677c16_9": "是時，釋提桓因語彼天子言：「汝豈不聞如來說偈乎？",
    "T02n0125_024:0677c18_0": "「一切行無常，　　生者必有死，　不生則不死，　　此滅為最樂。",
    "T02n0125_024:0677c20_0": "「汝今何故愁憂乃至於斯，一切行無常之物，欲使有常者，此事不然。」",
    "T02n0125_024:0677c21_1": "天子報言：「云何，天帝！",
    "T02n0125_024:0677c22_2": "我那得不愁憂，我今天身清淨無瑕穢，光喻日月，靡所不照；捨此身已，當生羅閱城中猪腹中生，生恒食屎，死時為刀所割。」",
    "T02n0125_024:0677c25_3": "是時，釋提桓因語彼天子言：「汝今可自歸佛、法、眾，若當爾時，便不墮三惡趣。」",
    "T02n0125_024:0677c27_0": "是時，天子報言：「豈當以歸三尊，不墮三惡趣乎？」",
    "T02n0125_024:0677c28_1": "釋提桓因曰：「如是，天子！",
    "T02n0125_024:0677c28_2": "其有自歸三尊者，終不墮三惡趣也。",
    "T02n0125_024:0677c29_3": "如來亦說此偈：「『諸有自歸佛，　　不墮三惡趣，　　盡漏處天人，　　便當至涅槃。』」",
    "T02n0125_024:0678a03_0": "爾時，彼天問釋提桓因：「今如來竟為所在？」",
    "T02n0125_024:0678a04_0": "釋提桓因曰：「今如來在摩竭國羅閱城中，迦蘭陀竹園所，與大比丘眾五百人俱。」",
    "T02n0125_024:0678a05_1": "天子報言：「我今無有此力，可得至彼覲省如來。」",
    "T02n0125_024:0678a07_0": "釋提桓因報言：「天子當知，右膝著地，長跪叉手，向下方界，而作是說：『唯願世尊善觀察之，今在垂窮之地，願矜愍之！",
    "T02n0125_024:0678a09_1": "今自歸三尊，如來無所著。』」",
    "T02n0125_024:0678a10_2": "是時，彼天子隨釋提桓因言，即便長跪向下方，自稱姓名，自歸佛、法、眾，盡其形壽為真佛子，非用天子。",
    "T02n0125_024:0678a12_3": "如是，至三說此語已，不復處猪胎，乃當更生長者家。",
    "T02n0125_024:0678a14_4": "是時，彼天見此緣已，即向釋提桓因而說此偈：「善緣非惡緣，　　為法非為財，　導引以正道，　　此者尊所歎。",
    "T02n0125_024:0678a18_0": "　蒙尊不墮惡，　　猪胎甚難因，　自察生長者，　　因彼當見佛。」",
    "T02n0125_024:0678a20_0": "是時，天子隨時壽長短，生羅閱城中大長者家。",
    "T02n0125_024:0678a21_1": "是時，長者婦自知有娠，十月欲滿，生一男兒，端正無雙，世之希有。",
    "T02n0125_024:0678a22_2": "是時，釋提桓因以知此兒向十歲，數數往告：「汝可憶本所作緣本，自言：『我當因彼見佛。』",
    "T02n0125_024:0678a24_3": "今正是時，可見世尊；若不往者，後必有悔。」",
    "T02n0125_024:0678a25_4": "是時，尊者舍利弗到時，著衣持鉢，入羅閱城乞食，漸漸往至彼長者家，在門外靜然而住。",
    "T02n0125_024:0678a27_5": "爾時，長者子見舍利弗著衣持鉢，容貌殊特，見已，便往至舍利弗前，而作是說：「汝今是誰？",
    "T02n0125_024:0678a29_6": "為誰弟子？",
    "T02n0125_024:0678b01_7": "為行何法？」",
    "T02n0125_024:0678b01_8": "舍利弗言：「我師出釋種，於中出家學道，師名如來、至真、等正覺，恒從彼受法。」",
    "T02n0125_024:0678b03_9": "是時，小兒即向舍利弗，而說此偈：「尊今靜然立，　　持鉢容貌整，　今欲求何等？",
    "T02n0125_024:0678b05_10": "　　與誰在此住？」",
    "T02n0125_024:0678b06_0": "是時，舍利弗復以偈報曰：「我今不求財，　　非食非服飾，　故來為汝故，　　善察聽我語。",
    "T02n0125_024:0678b09_0": "　憶汝本所說，　　天上言誓時，　人中當見佛，　　故來相告耳。",
    "T02n0125_024:0678b11_0": "　諸佛出興難，　　說法亦復然，　人身不可獲，　　亦如優曇花。",
    "T02n0125_024:0678b13_0": "　汝今隨我來，　　俱覲如來容，　必當為汝說，　　至要之善趣。」",
    "T02n0125_024:0678b15_0": "是時，長者子聞舍利弗語已，即往至父母所，頭面禮足，在一面立。",
    "T02n0125_024:0678b16_1": "是時，長者子白父母言：「唯願聽許，至世尊所，承事禮敬，問訊康強。」",
    "T02n0125_024:0678b18_0": "父母報曰：「今正是時。」",
    "T02n0125_024:0678b18_1": "長者子即集香花及好白[疊*毛]，共尊者舍利弗，相隨往至世尊所，頭面禮足，在一面住。",
    "T02n0125_024:0678b20_2": "爾時，舍利弗白世尊言：「此長者子居此羅閱城中，不識三尊，唯願世尊善與說法，令得度脫。」",
    "T02n0125_024:0678b22_3": "是時，長者子遙見世尊威容端正，諸根寂靜，有三十二相、八十種好，莊嚴其身，亦如須彌山王，面如日月，視之無厭。",
    "T02n0125_024:0678b25_4": "前進禮足，在一面住。",
    "T02n0125_024:0678b25_5": "爾時，長者子即以香華散如來上，復以新白[疊*毛]奉上如來，頭面禮足，在一面住。",
    "T02n0125_024:0678b27_6": "是時，世尊漸與說法，所謂論者：施論、戒論、生天之論，欲不淨，漏為是大患，出家為要。",
    "T02n0125_024:0678b29_7": "是時，世尊以知小兒心開意解，諸佛世尊常所說法：苦、習、盡、道，是時世尊盡與彼長者子說。",
    "T02n0125_024:0678c02_8": "是時，長者子即於坐上，諸塵垢盡，得法眼淨，無復瑕穢。",
    "T02n0125_024:0678c04_9": "是時，長者子即從坐起，頭面禮足，白世尊言：「唯願世尊聽使出家，得作沙門。」",
    "T02n0125_024:0678c06_10": "世尊告曰：「夫為道者，不辭父母，不得作沙門。」",
    "T02n0125_024:0678c07_11": "是時，長者子白世尊言：「要當使父母聽許。」",
    "T02n0125_024:0678c08_12": "世尊告曰：「今正是時。」",
    "T02n0125_024:0678c08_13": "爾時，長者子即從坐起，頭面禮足，便退而去。",
    "T02n0125_024:0678c09_14": "還至所在，白父母言：「唯願聽許，得作沙門。」",
    "T02n0125_024:0678c10_15": "父母報言：「我等今日唯有一子，然家中生業饒財多寶，行沙門法，甚為不易。」",
    "T02n0125_024:0678c12_16": "長者子報言：「如來出世，億劫乃有，甚不可遇，時時乃出耳。",
    "T02n0125_024:0678c13_17": "亦如優曇鉢華時時乃有耳。",
    "T02n0125_024:0678c14_18": "如來亦復如是，億劫乃出耳。」",
    "T02n0125_024:0678c15_19": "是時，長者子父母各共嘆息而作是言：「今正是時，隨汝所宜。」",
    "T02n0125_024:0678c16_20": "是時，長者子頭面禮足，便辭而去。",
    "T02n0125_024:0678c17_21": "往至世尊所，頭面禮足，在一面立。",
    "T02n0125_024:0678c18_22": "爾時，彼長者子白世尊言：「父母見聽，唯願世尊聽使作道。」",
    "T02n0125_024:0678c19_23": "爾時，世尊告舍利弗：「汝今度此長者子使作沙門。」",
    "T02n0125_024:0678c20_24": "舍利弗對曰：「如是。",
    "T02n0125_024:0678c21_25": "世尊！」",
    "T02n0125_024:0678c21_26": "爾時，舍利弗從佛受教。",
    "T02n0125_024:0678c21_27": "度作沙彌，日日教誨。",
    "T02n0125_024:0678c22_28": "是時，彼沙彌在閑靜處而自剋修，所以族姓子出家學道，剃除鬚髮，修無上梵行者，欲得離苦。",
    "T02n0125_024:0678c24_29": "是時，沙彌即成阿羅漢，往至世尊所，頭面禮足，白世尊言：「我今已見佛聞法，都無有疑。」",
    "T02n0125_024:0678c26_30": "世尊告曰：「汝今云何見佛聞法而無狐疑？」",
    "T02n0125_024:0678c27_31": "沙彌白佛言：「色者無常，無常者即是苦，苦者是無我，無我者即是空，空者非有、非不有，亦復無我。",
    "T02n0125_024:0678c29_32": "如是智者所覺知；痛、想、行、識無常，無常者是苦，苦者無我，無我者是空，空者非有、非不有，此智者所覺知，此盛陰無常、苦、空、無我、非有，多諸苦惱，不可療治，恒臭處，不可久保，悉觀無有我，今日觀察此法，便為見如來已。」",
    "T02n0125_024:0679a06_33": "世尊告曰：「善哉！",
    "T02n0125_024:0679a06_34": "善哉！",
    "T02n0125_024:0679a06_35": "沙彌！",
    "T02n0125_024:0679a06_36": "即聽汝為大沙門。」",
    "T02n0125_024:0679a07_37": "爾時，彼沙彌聞佛所說，歡喜奉行。",
    "T02n0125_024:0679a08_0": "（七）聞如是：一時，尊者那羅陀在波羅梨國長者竹林中。",
    "T02n0125_024:0679a09_1": "爾時，文茶王第一夫人而取命終，王甚愛敬，念未曾去懷。",
    "T02n0125_024:0679a10_2": "是時，有一人至王所，而白王言：「大王當知，第一夫人今已命終。」",
    "T02n0125_024:0679a12_3": "是時，王聞夫人無常，即懷愁憂，告來人曰：「汝速輿夫人死屍，著麻油中，使我見之。」",
    "T02n0125_024:0679a14_4": "是時，彼人受王教命，即往持夫人身，著麻油中。",
    "T02n0125_024:0679a15_5": "爾時，王聞夫人逝喪，極懷愁惱，不食不飲，復不持法，不理王事。",
    "T02n0125_024:0679a17_6": "是時，左右有一人名曰善念，恒與大王執劍，白大王曰：「大王當知，此國界中有沙門，名那羅陀，得阿羅漢，有大神足，博識多知，無事不練，辯才勇慧，語常含笑。",
    "T02n0125_024:0679a20_7": "願王當往至彼，聽其說法。",
    "T02n0125_024:0679a21_8": "若王聞法，無復愁憂苦惱。」",
    "T02n0125_024:0679a22_9": "王報之曰：「善哉！",
    "T02n0125_024:0679a22_10": "善哉！",
    "T02n0125_024:0679a22_11": "善說此語。",
    "T02n0125_024:0679a22_12": "汝今，善念！",
    "T02n0125_024:0679a23_13": "先往語彼沙門。",
    "T02n0125_024:0679a23_14": "所以然者，夫轉輪聖王欲有所至，先當遣人，不先遣信而至者，此事不然。」",
    "T02n0125_024:0679a25_15": "時，善念報曰：「如大王教。」",
    "T02n0125_024:0679a25_16": "即受王教，往至長者竹園中，至那羅陀所，頭面禮足，在一面立。",
    "T02n0125_024:0679a27_17": "爾時，善念白尊者那羅陀言：「尊當知之，大王夫人今已命終，緣此苦惱，不食不飲，亦復不治王法、國事，今欲來覲省尊顏，唯願善與說法，使王無復愁苦。」",
    "T02n0125_024:0679b01_18": "那羅陀報言：「欲來者，今正是時。」",
    "T02n0125_024:0679b02_19": "是時，善念已聞教令，即頭面禮足，便退而去。",
    "T02n0125_024:0679b03_20": "往至王所，而白王言：「已語沙門！",
    "T02n0125_024:0679b04_21": "王宜知之。」",
    "T02n0125_024:0679b04_22": "是時，即勅善念：「汝速嚴駕寶羽之車，吾今欲往與沙門相見。」",
    "T02n0125_024:0679b06_23": "是時，善念即嚴駕寶羽之車，前白王言：「嚴駕已辦，王知是時。」",
    "T02n0125_024:0679b07_24": "是時，王乘寶羽之車，出城詣那羅陀所，步入長者竹園中。",
    "T02n0125_024:0679b08_25": "夫人王法，除五威容，捨著一面，至那羅陀所，頭面禮足，在一面坐。",
    "T02n0125_024:0679b10_26": "是時，那羅陀告王曰：「大王當知，夢幻之法起於愁憂，泡沫之法及以雪揣而起愁憂，亦復不可以華法之想起於愁憂。",
    "T02n0125_024:0679b13_27": "所以然者，今有五事最不可得，是如來之所說也。",
    "T02n0125_024:0679b14_28": "云何為五？",
    "T02n0125_024:0679b14_29": "夫物應盡，欲使不盡者，此不可得；夫物應滅，欲使不滅者，此不可得；夫老之法，欲使不老者，此不可得；復次，病法，欲使不病者，此不可得；復次，死法，欲使不死者，此不可得。",
    "T02n0125_024:0679b19_0": "是謂，大王！",
    "T02n0125_024:0679b19_1": "此有五事最不可得，是如來之所說。」",
    "T02n0125_024:0679b20_2": "爾時，那羅陀便說此偈：「不以愁憂惱，　　而獲其福祐，　設有懷愁憂，　　外境得其便。",
    "T02n0125_024:0679b23_0": "　若使有智者，　　終不思惟是，　外敵便有愁，　　而不得其便。",
    "T02n0125_024:0679b25_0": "　威儀禮節具，　　好施無悋心，　當求此方便，　　使獲其大利。",
    "T02n0125_024:0679b27_0": "　設使不可得，　　我及彼眾人，　無愁便無患，　　行報知如何。",
    "T02n0125_024:0679b29_0": "「又大王當知，應失之物便失之，已失便愁、憂、苦、惱，痛不可言。",
    "T02n0125_024:0679c01_1": "我所愛者今日已失，是謂失物便失之，於中起愁、憂、苦、惱，痛不可言。",
    "T02n0125_024:0679c03_2": "是謂，大王！",
    "T02n0125_024:0679c03_3": "第一愁刺，染著心意，凡夫之人有此法，不知生、老、病、死之所來處。",
    "T02n0125_024:0679c04_4": "「又復聞賢聖弟子所應失物便失之，是時彼人不起愁、憂、苦、惱，當作是學：我今所失非獨一已，餘人亦有此法；設我於中起愁憂者，此非其宜，或能使親族起愁憂，怨家歡喜，食不消化，即當成病，身體煩熱，由此緣本，便致命終。",
    "T02n0125_024:0679c10_5": "爾時，便能除去憂畏之刺，便脫生、老、病、死，無復災患苦惱之法。",
    "T02n0125_024:0679c11_6": "「復次，大王！",
    "T02n0125_024:0679c12_0": "應滅之物便滅之，已滅便愁、憂、苦、惱，痛不可言。",
    "T02n0125_024:0679c13_1": "我所愛者今日已滅，是謂滅物便滅之，於中起愁、憂、苦、惱，痛不可言。",
    "T02n0125_024:0679c14_2": "是謂，大王！",
    "T02n0125_024:0679c15_0": "第二愁刺，染著心意。",
    "T02n0125_024:0679c15_1": "凡夫之人有此法，不知生、老、病、死之所來處。",
    "T02n0125_024:0679c16_2": "「又復聞賢聖弟子所應滅物便滅之，是時彼人不起愁、憂、苦、惱，當作是學：我今所滅非獨一已，餘人亦有此法，設我於中起愁憂者，此非其宜。",
    "T02n0125_024:0679c20_0": "或能使親族起憂，怨家歡喜，食不消化，即當成病，身體煩熱，由此緣本，便致命終。",
    "T02n0125_024:0679c21_1": "爾時，便能除去憂畏之刺，便脫生、老、病、死，無復災患苦惱之法。",
    "T02n0125_024:0679c23_2": "「復次，大王！",
    "T02n0125_024:0679c23_3": "應老之物便老，已老便愁、憂、苦、惱，痛不可言。",
    "T02n0125_024:0679c24_4": "我所愛者今日已老，是謂老物便老，於中起憂、愁、苦、惱，痛不可言。",
    "T02n0125_024:0679c26_5": "是謂，大王！",
    "T02n0125_024:0679c26_6": "第三愁憂之刺，染著心意，凡夫之人有此法，不知生、老、病、死之所來處。",
    "T02n0125_024:0679c28_7": "「又復聞賢聖弟子所應老物便老，是時彼人不起愁、憂、苦、惱，當作是學：我今所老非獨一已，餘人亦有此法，設我於中起愁者，此非其宜。",
    "T02n0125_024:0680a02_8": "或能親族起憂，怨家歡喜，食不消化，即當成病，身體煩熱，由此緣本，便致命終。",
    "T02n0125_024:0680a04_9": "爾時，便能除去憂畏之刺，脫生、老、病、死，無復災患苦惱之法。",
    "T02n0125_024:0680a05_10": "「次復，大王！",
    "T02n0125_024:0680a05_11": "應病之物便病，已病便愁、憂、苦、惱，痛不可言。",
    "T02n0125_024:0680a07_0": "我所愛者今日以病，是謂病物便病，於中起愁、憂、苦、惱，痛不可言。",
    "T02n0125_024:0680a08_1": "是謂，大王！",
    "T02n0125_024:0680a08_2": "第四愁憂之刺，染著心意。",
    "T02n0125_024:0680a09_3": "凡夫之人有此法，不知生、老、病、死之所來處。",
    "T02n0125_024:0680a10_4": "「又復聞賢聖弟子所應病物便病，是謂彼人不起愁、憂、苦、惱，當作是學：我今所病非獨一已，餘人亦有此法，設我於中起愁憂者，此非其宜。",
    "T02n0125_024:0680a13_5": "或能使親族起憂，怨家歡喜，食不消化，即當成病，身體煩熱，由此緣本，便致命終。",
    "T02n0125_024:0680a15_6": "爾時，便能除去愁畏之刺，脫生、老、病、死，無復災患苦惱之法。",
    "T02n0125_024:0680a17_7": "「復次，大王！",
    "T02n0125_024:0680a17_8": "應死之物便死，已死是謂死物，於中起愁、憂、苦、惱，痛不可言。",
    "T02n0125_024:0680a18_9": "是謂，大王！",
    "T02n0125_024:0680a19_10": "第五愁憂之刺，染著心意。",
    "T02n0125_024:0680a19_11": "凡夫之人有此法，不知生、老、病、死之所來處。",
    "T02n0125_024:0680a20_12": "「又復聞賢聖弟子所應死者便死，是時彼人不起憂愁苦惱，當作是學：我今死者非獨一已，餘人亦有此法，我設於中起愁憂者，此非其宜。",
    "T02n0125_024:0680a24_13": "或能使親族起憂，怨家歡喜，食不消化，即當成病，身體煩熱，由此緣本，便致命終。",
    "T02n0125_024:0680a26_0": "爾時，便能除去愁畏之刺，脫生、老、病、死，無復災患苦惱之法。」",
    "T02n0125_024:0680a27_1": "是時，大王白尊者那羅陀曰：「此名何法？",
    "T02n0125_024:0680a28_2": "當云何奉行？」",
    "T02n0125_024:0680a28_3": "那羅陀言：「此經名曰除憂之患，當念奉行。」",
    "T02n0125_024:0680a29_4": "時王報言：「實如所說，除去愁憂。",
    "T02n0125_024:0680b01_5": "所以然者，我聞此法已，所有愁苦今日永除。",
    "T02n0125_024:0680b02_6": "若尊者有所教勅者，數至宮中，當相供給，使國土人民長受福無窮。",
    "T02n0125_024:0680b04_7": "唯願尊者廣演此法，永存於世，使四部之眾長夜安隱，我今自歸尊者那羅陀。」",
    "T02n0125_024:0680b05_8": "那羅陀曰：「大王！",
    "T02n0125_024:0680b06_9": "莫自歸我，當自歸於佛。」",
    "T02n0125_024:0680b06_10": "時王問曰：「今佛在何處？」",
    "T02n0125_024:0680b07_11": "那羅陀曰：「大王當知，迦毘羅衛大國，轉輪聖王種出於釋姓，彼王有子，名曰悉達，出家學道，今自致成佛，號釋迦文，當自歸彼。」",
    "T02n0125_024:0680b10_12": "大王復問：「今在何方？",
    "T02n0125_024:0680b10_13": "去此幾所？」",
    "T02n0125_024:0680b11_14": "那羅陀曰：「如來已取涅槃。」",
    "T02n0125_024:0680b11_15": "大王曰：「如來取滅度何其速疾？",
    "T02n0125_024:0680b12_16": "若當在世者，經數千萬由旬，當往覲省。」",
    "T02n0125_024:0680b13_17": "是時，即從坐起，長跪叉手，而作是說：「我自歸如來、法及比丘僧，盡形壽聽為優婆塞，不復殺生。",
    "T02n0125_024:0680b15_18": "國事猥多，今欲還宮。」",
    "T02n0125_024:0680b16_19": "那羅陀曰：「今正是時。」",
    "T02n0125_024:0680b16_20": "是時，王從坐起，禮足遶三匝而去。",
    "T02n0125_024:0680b17_21": "爾時，文茶王聞那羅陀所說，歡喜奉行。",
    "T02n0125_024:0680b19_0": "（八）聞如是：一時，佛在舍衛國祇樹給孤獨園。",
    "T02n0125_024:0680b20_1": "爾時，世尊告諸比丘：「疾病之人成就五法，不得時差，恒在床褥。",
    "T02n0125_024:0680b21_2": "云何為五？",
    "T02n0125_024:0680b21_3": "於時，病人不擇飲食，不隨時而食，不親近醫藥，多憂喜瞋，不起慈心向瞻病人。",
    "T02n0125_024:0680b23_4": "是謂，比丘！",
    "T02n0125_024:0680b24_5": "疾病之人成就此五法，不得時差。",
    "T02n0125_024:0680b24_6": "「若復病人成就五法，便得時差。",
    "T02n0125_024:0680b25_7": "云何為五？",
    "T02n0125_024:0680b25_8": "於是，病人選擇而食，隨時而食，親近醫藥，不懷愁憂，咸起慈心向瞻病人。",
    "T02n0125_024:0680b27_9": "是謂，比丘！",
    "T02n0125_024:0680b28_0": "病人成就此五法，便得時差。",
    "T02n0125_024:0680b28_1": "「如是，比丘！",
    "T02n0125_024:0680b28_2": "前五法者當念捨離，後五法者當共奉行。",
    "T02n0125_024:0680b29_3": "如是，比丘！",
    "T02n0125_024:0680c01_4": "當作是學。」",
    "T02n0125_024:0680c01_5": "爾時，諸比丘聞佛所說，歡喜奉行。",
    "T02n0125_024:0680c03_0": "（九）聞如是：一時，佛在舍衛國祇樹給孤獨園。",
    "T02n0125_024:0680c04_1": "爾時，世尊告諸比丘：「若瞻病人成就五法，不得時差，恒在床褥。",
    "T02n0125_024:0680c05_2": "云何為五？",
    "T02n0125_024:0680c05_3": "於是，瞻病之人不別良藥；懈怠無勇猛心，常喜瞋恚，亦好睡眠；但貪食故瞻視病人；不以法供養故，亦不與病人語談往返。",
    "T02n0125_024:0680c08_4": "是謂，比丘！",
    "T02n0125_024:0680c09_5": "若瞻病之人成就此五法者，不得時差。",
    "T02n0125_024:0680c10_0": "「若復，比丘！",
    "T02n0125_024:0680c10_1": "瞻病之人成就五法，便得時差，不著床褥。",
    "T02n0125_024:0680c11_2": "云何為五？",
    "T02n0125_024:0680c11_3": "於是，瞻病之人分別良醫；亦不懈怠，先起後臥；恒喜言談，少於睡眠；以法供養，不貪飲食；堪任與病人說法。",
    "T02n0125_024:0680c14_4": "是謂，比丘！",
    "T02n0125_024:0680c14_5": "瞻病之人成就此五法者，便得時差。",
    "T02n0125_024:0680c15_6": "「是故，比丘！",
    "T02n0125_024:0680c15_7": "若瞻病人時，當捨前五法，就後五法。",
    "T02n0125_024:0680c16_8": "如是，諸比丘！",
    "T02n0125_024:0680c16_9": "當作是學。」",
    "T02n0125_024:0680c16_10": "爾時，諸比丘聞佛所說，歡喜奉行。",
    "T02n0125_024:0680c18_0": "（一〇）聞如是：一時，佛在毘舍離獼猴林中，與大比丘眾五百人俱。",
    "T02n0125_024:0680c19_1": "爾時，師子大將便往至世尊所，頭面禮足，在一面坐。",
    "T02n0125_024:0680c20_2": "爾時，佛告師子：「云何，師子！",
    "T02n0125_024:0680c21_3": "家中恒布施乎？」",
    "T02n0125_024:0680c21_4": "師子白佛言：「常於四城門外及都市，隨時布施，不令有缺，須食給食，衣裳、香華、車馬、坐具，隨彼所須，皆令給與。」",
    "T02n0125_024:0680c24_5": "佛告師子：「善哉！",
    "T02n0125_024:0680c24_6": "善哉！",
    "T02n0125_024:0680c24_7": "乃能惠施，不懷悋想。",
    "T02n0125_024:0680c25_8": "施主檀越隨時惠施，有五功德。",
    "T02n0125_024:0680c26_9": "云何為五？",
    "T02n0125_024:0680c26_10": "於是，檀越施主名聞四遠，眾人歎譽：『某甲村落有檀越施主，恒喜接納沙門、婆羅門，隨所給與，不令有乏。』",
    "T02n0125_024:0680c29_0": "是謂，師子！",
    "T02n0125_024:0680c29_1": "檀越施主獲此第一之德。",
    "T02n0125_024:0680c29_2": "「復次，師子！",
    "T02n0125_024:0681a01_3": "檀越施主若至沙門、剎利、婆羅門、長者眾中，不懷慚愧，亦無所畏，猶如師子獸王，在群鹿中亦無畏難。",
    "T02n0125_024:0681a03_4": "是謂，師子，檀越施主獲此第二之德。",
    "T02n0125_024:0681a04_5": "「復次，師子！",
    "T02n0125_024:0681a04_6": "檀越施主眾人敬仰，見者歡悅，如子見父，瞻視無厭。",
    "T02n0125_024:0681a05_7": "是謂，師子，檀越施主獲此第三之德。",
    "T02n0125_024:0681a06_8": "「復次，師子！",
    "T02n0125_024:0681a06_9": "檀越施主命終之後，當生二處，或生天上，或生人中；在天為天所敬，在人為人尊貴。",
    "T02n0125_024:0681a08_10": "是謂，師子，檀越施主獲此第四之德。",
    "T02n0125_024:0681a09_11": "「復次，師子！",
    "T02n0125_024:0681a09_12": "檀越施主智慧遠出眾人上，現身盡漏，不經後世。",
    "T02n0125_024:0681a11_13": "是謂，師子！",
    "T02n0125_024:0681a11_14": "檀越施主獲此第五之德。",
    "T02n0125_024:0681a11_15": "夫人惠施有五德，恒隨己身。」",
    "T02n0125_024:0681a12_16": "爾時，世尊便說斯偈：「心常喜惠施，　　功德具足成，　在眾無疑難，　　亦復無所畏。",
    "T02n0125_024:0681a16_0": "　智者當惠施，　　初無變悔心，　在三十三天，　　玉女而圍遶。",
    "T02n0125_024:0681a18_0": "「所以爾者，師子當知，檀越施主生二善處，現身盡漏，至無為處。」",
    "T02n0125_024:0681a19_1": "爾時，世尊便說此偈：「施為後世糧，　　要至究竟處，　善神常將護，　　亦復致歡喜。",
    "T02n0125_024:0681a22_0": "「所以然者，師子當知，布施之時，恒懷歡悅，身意牢固，諸善功德皆悉具足，得三昧意，亦不錯亂，如實而知之。",
    "T02n0125_024:0681a24_1": "云何如實而知？",
    "T02n0125_024:0681a24_2": "苦集、苦盡、苦出要如實而知。",
    "T02n0125_024:0681a25_3": "是故，師子！",
    "T02n0125_024:0681a25_4": "當求方便，隨時惠施，若欲得聲聞道、辟支佛道，皆悉如意。",
    "T02n0125_024:0681a27_5": "如是，師子！",
    "T02n0125_024:0681a27_6": "當作是學。」",
    "T02n0125_024:0681a27_7": "爾時，師子聞佛所說，歡喜奉行。",
    "T02n0125_024:0681a29_0": "（一一）聞如是：一時，佛在舍衛國祇樹給孤獨園。",
    "T02n0125_024:0681b01_1": "爾時，世尊告諸比丘：「若檀越施主惠施之日，得五事功德。",
    "T02n0125_024:0681b02_2": "云何為五？",
    "T02n0125_024:0681b02_3": "一者施命，二者施色，三者施安，四者施力，五者施辯，是謂為五。",
    "T02n0125_024:0681b04_4": "復次，檀越施主施命之時，欲得長壽；施色之時，欲得端正；施安之時，欲得無病；施力之時，欲令無能勝；施辯之時，欲得無上正真之辯。",
    "T02n0125_024:0681b07_5": "比丘當知，檀越施主惠施之日，有此五功德。」",
    "T02n0125_024:0681b08_6": "爾時，世尊便說此偈：「施命色及安，　　力辯為第五，　五功德已備，　　後受無窮福。",
    "T02n0125_024:0681b11_0": "　智者當念施，　　除去貪欲心，　今身有名譽，　　生天亦復然。",
    "T02n0125_024:0681b13_0": "「若有善男子、善女人，欲得五功德者，當行此五事。",
    "T02n0125_024:0681b14_1": "如是，諸比丘！",
    "T02n0125_024:0681b14_2": "當作是學。」",
    "T02n0125_024:0681b14_3": "爾時，諸比丘聞佛所說，歡喜奉行。",
    "T02n0125_024:0681b16_0": "（一二）聞如是：一時，佛在舍衛國祇樹給孤獨園。",
    "T02n0125_024:0681b17_1": "爾時，世尊告諸比丘：「應時之施有五事。",
    "T02n0125_024:0681b18_2": "云何為五？",
    "T02n0125_024:0681b18_3": "一者施遠來人，二者施遠去人，三者施病人，四者儉時施，五者若初得新菓蓏、若穀食，先與持戒精進人，然後自食。",
    "T02n0125_024:0681b21_4": "是謂，比丘！",
    "T02n0125_024:0681b21_5": "應時之施，有此五事。」",
    "T02n0125_024:0681b21_6": "爾時，世尊便說此偈：「智者應時施，　　信心不斷絕，　於此快受樂，　　生天眾德備。",
    "T02n0125_024:0681b25_0": "　隨時念惠施，　　受福如響應，　永已無短乏，　　所生常富貴。",
    "T02n0125_024:0681b27_0": "　施為眾行具，　　得至無上位，　億施不起想，　　歡喜遂增益。",
    "T02n0125_024:0681b29_0": "　心中生此念，　　亂意永無餘，　覺知身安樂，　　心便得解脫。",
    "T02n0125_024:0681c02_0": "　是故有智人，　　不問男與女，　當行此五施，　　無失方便宜。",
    "T02n0125_024:0681c04_0": "「是故，諸比丘！",
    "T02n0125_024:0681c04_1": "若善男子、善女人，欲行此五事者，當念隨時施。",
    "T02n0125_024:0681c05_2": "如是，諸比丘！",
    "T02n0125_024:0681c05_3": "當作是學。」",
    "T02n0125_024:0681c06_4": "爾時，諸比丘聞佛所說，歡喜奉行。",
    "T02n0125_024:0681c07_0": "　善、不善、禮佛　　天使、歲、五瑞　文茶、親、瞻病　　五施、隨時施增壹阿含經卷第二十四"
}