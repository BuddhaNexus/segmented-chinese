{
    "T14n0541_001:0826c26_0": "佛說佛大僧大經",
    "T14n0541_001:0826c28_0": "宋居士沮渠京聲譯",
    "T14n0541_001:0826c29_0": "佛在王舍國。",
    "T14n0541_001:0826c29_1": "國有富者，其名曰厲，金銀眾寶、田地舍宅、牛馬奴婢，不可稱數。",
    "T14n0541_001:0827a01_2": "厲年西耄，絕無繼嗣。",
    "T14n0541_001:0827a02_3": "其國常法，人無子者，死後財物，皆沒入官。",
    "T14n0541_001:0827a03_4": "厲禱日月諸天鬼神，并九子母山樹諸神，皆從請子，不能致之。",
    "T14n0541_001:0827a04_5": "厲自念曰：「人有緩急，輒往自歸山樹之神，靡所不至，財寶消索，產業不修，疾病相仍，災禍首尾，奴婢死亡，六畜不孳，俱為妖孽。",
    "T14n0541_001:0827a07_6": "鬼神導師，迷惑舞使，亂君內居，云當有福，而禍重至，由盲吞毒謂之良藥，庶有瘳損，毒著喪身。",
    "T14n0541_001:0827a09_7": "吾今殺生祠祀鬼神，當入地獄，而望天祚，豈不惑哉！",
    "T14n0541_001:0827a11_8": "世有佛道，高操之聖，有得仙者，名曰應真人。",
    "T14n0541_001:0827a12_9": "真人清淨，如瑠璃珠，精進存想，乃覩之耳，奉斯道者，唯守靖漠，無欲無求，以斯為樂，現世得安，終生天上。」",
    "T14n0541_001:0827a14_10": "厲自念曰：「置吾常供養，奉佛三寶。」",
    "T14n0541_001:0827a15_11": "奉佛一載，婦遇生男，厲曰：「奉佛獲願，字曰佛大，佛諸弟子，謚比丘僧。」",
    "T14n0541_001:0827a17_12": "試復事之，事未滿歲，復生賢男，字曰僧大。",
    "T14n0541_001:0827a18_13": "厲訓二子，示以聖道。",
    "T14n0541_001:0827a18_14": "僧大稟性，仁愛人物，孝心難攀，誦佛法戒，親近沙門，清淨知足，親覩其志，愛之有特。",
    "T14n0541_001:0827a20_15": "親被疾著床，即呼長子，涕泣誡之：「夫生有死，萬物無常，持戒者安，犯戒者危，其持佛戒，終始無患。",
    "T14n0541_001:0827a23_0": "僧大尚小，仁孝清白……」厲已累爾，辭句適竟，奄忽歿故。",
    "T14n0541_001:0827a24_1": "弟去所天，孤無歸告，數啟其兄：「欲作沙門。」",
    "T14n0541_001:0827a25_2": "其國之法，兒欲求婦，便佯詐云：「欲作沙門。」",
    "T14n0541_001:0827a26_3": "親懼其然，立為娉妻。",
    "T14n0541_001:0827a26_4": "佛大以弟等彼偽類，即為尋索國最賢家女，字快見，光華煒煒，端正少雙，長短肥瘦，適得其中，貞潔慈孝，猶星中月，國女賢婦，靡不歎悅。",
    "T14n0541_001:0827b01_5": "婦歸昇堂，兄會賓客，九族欣然無不和樂，兄於眾賓，調其弟曰：「當今之日，可作沙門乎？」",
    "T14n0541_001:0827b03_6": "僧大答曰：「大兄！",
    "T14n0541_001:0827b03_7": "放吾使作沙門，實我宿願。」",
    "T14n0541_001:0827b04_8": "寤兄者天審欲作之，戲之曰：「可從爾志願。」",
    "T14n0541_001:0827b05_9": "弟心歡喜，為兄作禮，即日入山。",
    "T14n0541_001:0827b05_10": "見一沙門，年少端正，獨處樹下，前趣叉手，稽首為禮，却住問曰：「賢者何緣，行作沙門？」",
    "T14n0541_001:0827b07_11": "其人已得應真之道，豫知去來無數劫事，謂僧大曰：「佛經說言：『人好婬泆，如火燒身，如持炬火逆風而行，其焰稍却，不置炬者，火燒其手，猶烏銜肉，鷹鸇追爭，烏不置肉，災及軀命。』",
    "T14n0541_001:0827b12_12": "婬泆如斯，無不危殆，吾以是故，作沙門耳。",
    "T14n0541_001:0827b13_13": "蜜塗利刀，小兒貪甜，以舌舐之，有截舌之患。",
    "T14n0541_001:0827b14_14": "「婬泆之人，苟快愚心，不惟其後，有燒身之害。",
    "T14n0541_001:0827b15_15": "譬如餓狗得路枯骨，齮[齒*齊]齩齧，傷口缺齒，適自傷毀，何益於己？",
    "T14n0541_001:0827b16_16": "婬泆如此，百千億劫，無絲髮之福，而有三塗之罪，吾念是故，作沙門耳。",
    "T14n0541_001:0827b18_17": "「譬如樹木華果茂盛，行人貪之，杖石撾擿，須臾之間，華損果落，枝葉殘傷。",
    "T14n0541_001:0827b20_18": "樹以華果，自招凋喪。",
    "T14n0541_001:0827b20_19": "蛾貪火色，投入于燈，體見燒煮，將何剋獲？",
    "T14n0541_001:0827b21_20": "為婬惑者不別善惡，遠賢親愚，日就流冥，亡國滅眾，死入地獄，惡著罪成？",
    "T14n0541_001:0827b23_21": "悔將何逮。",
    "T14n0541_001:0827b23_22": "佛見之諦開示聖道，吾望佛恩，得覩經戒，心守清白，獨而無患，顧視流俗，乃知誤耳。",
    "T14n0541_001:0827b25_23": "吾以是故，作沙門也。」",
    "T14n0541_001:0827b26_24": "僧大聞之，頓首足下長跪而白：「佛真上聖，諸天之尊，經以滅癡，入我心中。",
    "T14n0541_001:0827b28_25": "願去世濁，履清淨道，奉沙門戒，以為榮福。」",
    "T14n0541_001:0827b29_26": "師即喻之沙門重戒。",
    "T14n0541_001:0827b29_27": "侍師數月，即啟師云：「何意？",
    "T14n0541_001:0827c01_28": "欲入山間，寂定禪息，求道應真，爾乃滅患。」",
    "T14n0541_001:0827c02_29": "師曰：「獨居山中，大難處也。",
    "T14n0541_001:0827c02_30": "處山澤者，當學星宿明知候時，常當儲偫水火麨蜜。",
    "T14n0541_001:0827c04_0": "所以然者，盜賊之求水火麨蜜，夜半向晨，問當解之，給賊所欲，違其意者，賊輒殺人。」",
    "T14n0541_001:0827c05_1": "僧大曰：「諾！",
    "T14n0541_001:0827c06_2": "敬奉慈教，具學所命。」",
    "T14n0541_001:0827c06_3": "却乃入山。",
    "T14n0541_001:0827c06_4": "其兄念曰：「弟作沙門，終不畜妻。」",
    "T14n0541_001:0827c07_5": "妻快見者，端正無雙，兄心悅之，起從快見，持琴自隨，作姿彈之，歌婬泆之曲：「煌煌欝金，生于野田，過時不採，宛見棄捐，曼爾豐熾，華色惟新，與我同歡，固斯厚親，年一西宿，孰復爾珍？」",
    "T14n0541_001:0827c12_6": "快見即覺兄欲為亂，便以歌曲，答佛大曰：「巍巍我師，天人之尊，門徒清潔，謚曰沙門，歎真為聖，婬為畜倫，我受嚴戒，不事二君，終不婬生，寧就寸分。」",
    "T14n0541_001:0827c15_7": "佛大作情悲之曲、委靡之辭：「宿心加爾，故因良媒，問名詣師，占相良時，慘慘惕惕，懼爾不來，既覩光顏，我心怡怡，今不合歡，豈徒費哉，斯誓為定，淑女何疑。」",
    "T14n0541_001:0827c19_8": "快見惶[怡台+勺]，歌答之曰：「佛設禮儀，尊卑有敘，叔妻即子，婿伯即父，我親奉戒，日有隆舉，真與聖齊，婬正蟲鼠。",
    "T14n0541_001:0827c21_9": "噫乎伯子！",
    "T14n0541_001:0827c21_10": "焉為斯語。」",
    "T14n0541_001:0827c22_11": "兄心迷惑，貪好快見，其意又甚，不可轉移。",
    "T14n0541_001:0827c23_12": "快見又歌：「夫人處世，當遠二事，不孝婬亂，行違佛戒，天及賢者，箋其自異。」",
    "T14n0541_001:0827c24_13": "佛大歌曰：「爾之容色，懌懌灼然，普天美女，豈有爾顏，我心相悅，故踰大山。」",
    "T14n0541_001:0827c26_14": "快見自念：「斯子欲我，悖狂之亂，沮致大難，請說身中惡露不淨，爾乃却耳。」",
    "T14n0541_001:0827c28_15": "快見重曰：「仁貪我軀，軀有何好？",
    "T14n0541_001:0827c29_16": "頭有九骨，合為髑髏，中但有腦，面有七孔，皆出洟唾；以皮裹骨，貪頭頸者，皮肉相裹，身有毛髮爪齒皮肌血腦骨肉；腹中有心脾腎腸胃肪肺屎尿膿血寒熱，足與脛連，脛與髀連，髀與尻連，尻與腰連，腰與脊連，脊與脇連，脇與頸連，頸與髑髏連，臂與肘連，肘與肩連。",
    "T14n0541_001:0828a06_17": "我如畫瓶，中盈屎尿，身中不淨，可惡如此，何可貪乎！",
    "T14n0541_001:0828a07_18": "凡人所喜，有說其惡，心即賤之。」",
    "T14n0541_001:0828a08_19": "佛大自念：「女念其婿，何肯聽我？",
    "T14n0541_001:0828a09_20": "我殺弟者，爾乃隨耳。」",
    "T14n0541_001:0828a09_21": "佛大瞋恚，即行募求數為賊者，見輕薄人，在于酒家，前與語曰：「寧知我家所畜六藉奴子，逃作沙門，今在山中。」",
    "T14n0541_001:0828a12_22": "賊曰：「識之。」",
    "T14n0541_001:0828a12_23": "佛大即出金銀與之，令殺奴子：「疾取其頭及身上衣，所持法杖，足下履屣，皆以相還，吾復重賜卿等金銀。」",
    "T14n0541_001:0828a14_24": "賊大喜曰：「從吾取足。」",
    "T14n0541_001:0828a15_25": "即去入山。",
    "T14n0541_001:0828a15_26": "到其弟所呼曰：「沙門！",
    "T14n0541_001:0828a16_27": "汝疾出來。」",
    "T14n0541_001:0828a16_28": "其弟出曰：「諸君何求？",
    "T14n0541_001:0828a16_29": "吾有水火麨蜜可食。」",
    "T14n0541_001:0828a17_30": "夜時已半，賊曰：「不求水火麨蜜，不問卿時也，欲得汝頭持去之耳。」",
    "T14n0541_001:0828a18_31": "其弟聞之，即大惶怖，涕泣而曰：「吾非長者諸侯子也，捨俗為道，與世無爭，學道日淺，未獲溝港、頻來、不還、應真六通，殺吾何益？」",
    "T14n0541_001:0828a21_32": "賊曰：「來為汝首故，空復云云，求哀何益？」",
    "T14n0541_001:0828a22_33": "其弟自念：「此賊獨聞我富家，謂我持寶來在此也。」",
    "T14n0541_001:0828a23_34": "語其賊曰：「欲得寶者，吾兄在家，字曰佛大，吾與書令惠卿寶，在所欲得，從卿志願。」",
    "T14n0541_001:0828a25_35": "賊曰：「子兄令我來殺子。」",
    "T14n0541_001:0828a26_36": "其弟曰：「即吾今死矣，由斯婦也。",
    "T14n0541_001:0828a27_37": "師前誡我，人與婬居，如持炬火逆風而行，捨之不早，火將燒手。",
    "T14n0541_001:0828a28_38": "如蜜塗刀，如鷹追烏，狗得枯骨，樹之華菓，色為身害，深如師誡。」",
    "T14n0541_001:0828b01_39": "涕泣從賊：「乞一歲活，令吾得道。",
    "T14n0541_001:0828b01_40": "吾常在此，相殺不晚。」",
    "T14n0541_001:0828b02_41": "賊曰：「今欲得子頭去，何云一歲？",
    "T14n0541_001:0828b03_42": "山居道人，多得道者，恐子輕舉行神足去，勿復多云，俘取頭去。」",
    "T14n0541_001:0828b04_43": "其弟重曰：「願莫即殺，先斷我一髀置吾前也。」",
    "T14n0541_001:0828b05_44": "其賊因前，先斷一髀，置於其前，弟遭此痛，痛不可言，天來下至道人所曰：「慎莫恐怖，牢持汝心；汝前世時，入畜生中，人所屠割，稱賣汝肉，非一世矣，地獄餓鬼，汝皆更之，苦痛以來，非適今也。」",
    "T14n0541_001:0828b10_45": "僧大語天：「一哀語我師令知，吾因師示吾道，死生何在？」",
    "T14n0541_001:0828b11_46": "天即為行語其師曰：「卿賢弟子，人欲殺之，涕泣求哀，欲得見師。」",
    "T14n0541_001:0828b12_47": "師飛行到弟子所，為說經曰：「天地須彌，尚有滅壞，海有消竭，七日有壞。",
    "T14n0541_001:0828b14_48": "天下有風，其名惟嵐，惟嵐一起，山山相搏，斯風有滅，況汝小軀，何等比數，但當念佛。",
    "T14n0541_001:0828b16_49": "佛常言無常，盛必有衰，合會有離，榮位難保，身亦如之。」",
    "T14n0541_001:0828b18_50": "僧大便得溝港道，復斷一髀，重念師戒，復得頻來道；賊斷左手，復念師戒，得不還道；賊斷右手，復念師戒，得應真道；便不畏三惡道也，生死自在，無所復畏。",
    "T14n0541_001:0828b21_51": "僧大曰：「取樹皮來。」",
    "T14n0541_001:0828b22_52": "即為剝樹皮與之。",
    "T14n0541_001:0828b22_53": "僧大取枝以為筆，自刺身血，書樹皮曰：「大兄起居隨時安善，二親在時，以吾累兄。",
    "T14n0541_001:0828b24_54": "兄不承之，違廢親教，以女色故，骨肉相殘，違親慈教為不孝也。",
    "T14n0541_001:0828b26_55": "殘殺人命為不仁也，殺一畜生其罪不小，況殺應真。",
    "T14n0541_001:0828b27_56": "吾不中止，兄自招之，念吾有形，可得相殺，善逝寂寞，徒復相害。",
    "T14n0541_001:0828b28_57": "長別努力，願崇真道。」",
    "T14n0541_001:0828b29_58": "曳頸長二尺，語其賊曰：「子斷吾頭，由泥頭也，勿有恐意，吾恐汝等墮地獄中。」",
    "T14n0541_001:0828c02_59": "賊前斷頭，取身上衣被杖屣及鉢，持至兄所，衣杖屣鉢，皆持與兄，兄以金銀重謝其賊。",
    "T14n0541_001:0828c04_60": "兄取弟頭，為作假形，以頭著上，以衣衣之，杖鉢及屣，皆著其傍，謂快見曰：「汝婿來歸，可問訊之。」",
    "T14n0541_001:0828c06_61": "快見大喜，走至其所，見閉目坐，以為思道，妻不敢呼，具作美食，須念道：「覺當飯之。」",
    "T14n0541_001:0828c08_62": "日中不覺，妻因前曰：「日今已中，恐過時也。」",
    "T14n0541_001:0828c09_63": "怪其不應，牽衣起之，頭便墮地，身皆分散，各在一面，妻即大怖，擗踊呼曰：「子竟坐，吾見殘賊乎。」",
    "T14n0541_001:0828c11_64": "哀憤呼天，摧裂肝心，崩血出口，奄忽而死。",
    "T14n0541_001:0828c12_65": "戒行清白，難污如空，樹心聖範，難動如地，貞淨行高，難揆如天。",
    "T14n0541_001:0828c14_0": "其未終時，諸天咨嗟，豫安所生，迎其魂靈，處忉利天，忍須臾之婬，獲天上難盡之榮。",
    "T14n0541_001:0828c15_1": "兄入神室視婦胡為，兄見弟頭身分散狼藉，其婦吐血死在一面，兄見弟妻尸死如此，呼曰：「咄咄！",
    "T14n0541_001:0828c18_2": "吾為逆天，所作酷裂，乃致於此。」",
    "T14n0541_001:0828c18_3": "兄即至賊所問其意：「吾弟臨沒，將有遺言乎？」",
    "T14n0541_001:0828c19_4": "賊曰：「有書。」",
    "T14n0541_001:0828c20_5": "以書見之。",
    "T14n0541_001:0828c20_6": "書辭懇惻，讀書訖竟，五內噎塞，涕泣交撗：「吾違尊親臨亡慈教，骨肉相殘，又殺應真，感激而死，死入地獄。」",
    "T14n0541_001:0828c23_0": "王及臣民，聞其事變，麾涕泣哽噎，歎述清德，殯葬其弟，四輩立塔，天龍鬼神，側塞空中，散華燒香，無不傷心。",
    "T14n0541_001:0828c25_1": "其妻快見，國人葬之，舉哀動國，諸天下讚，精進得道，五戒不虧，貞生天上。",
    "T14n0541_001:0828c27_2": "違佛法教，不孝殘聖，死入地獄，燒煮苦毒，其歲難數。",
    "T14n0541_001:0828c28_3": "佛便告諸弟子，自斯之後，重相勅勵，尚於無欲。",
    "T14n0541_001:0828c29_4": "佛說經竟，諸弟子歡喜，作禮而去。",
    "T14n0541_001:0829a02_0": "佛說佛大僧大經"
}