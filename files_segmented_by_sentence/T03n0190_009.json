{
    "T03n0190_009:0692a15_0": "佛本行集經卷第九",
    "T03n0190_009:0692a17_0": "隋天竺三藏闍那崛多譯",
    "T03n0190_009:0692a18_0": "從園還城品下",
    "T03n0190_009:0692a19_0": "「爾時迦毘羅城，有諸釋種五百大臣，皆悉是於菩薩眷屬，還復造立五百精舍，擬菩薩坐。",
    "T03n0190_009:0692a21_0": "當於菩薩初入城時，各各立在自家門前，以歡喜心，合掌恭敬而作是言：『願天中天，入我精舍；願大船師，入我精舍；願身金色清淨眾生，入我精舍；願施一切歡喜心者，入我精舍；願名遠聞、無毀缺者，入我精舍；願德最尊、無等等者，入我精舍。』",
    "T03n0190_009:0692a26_1": "時淨飯王為如是等五百親眷，生憐愍故，將於菩薩，次第巡歷，入其精舍，悉皆周遍，然後始將入於自宮。",
    "T03n0190_009:0692a29_0": "「爾時菩薩當生之日，即有五百諸釋種子，同日而生，菩薩巍巍，最為初首。",
    "T03n0190_009:0692b02_0": "「復有五百諸釋種女，亦同日生，耶輸陀羅而為上首。",
    "T03n0190_009:0692b04_0": "「復有五百諸釋奴僕，亦同日生淨飯王宮，車匿為首。",
    "T03n0190_009:0692b06_0": "「復有五百釋種婢媵，亦同日生淨飯王宮，侍衛太子。",
    "T03n0190_009:0692b08_0": "「復有五百鮮白馬駒，亦同日生淨飯王厩，揵陟為首。",
    "T03n0190_009:0692b10_0": "「復有五百大香象王，色白如雪，齊有六牙，在王宮門，忽然而現。",
    "T03n0190_009:0692b12_0": "「復有五百大巨伏藏，周匝四面，繞迦毘羅，自然而現。",
    "T03n0190_009:0692b14_0": "「復有五百妙好園林，流泉浴池，種種花果，皆悉遍滿，並現在於迦毘羅城，四面周匝，悉是太子威德力故。",
    "T03n0190_009:0692b17_0": "「復有五百大商賈主，積諸錢財，多饒珍寶，相隨來詣迦毘羅城。",
    "T03n0190_009:0692b19_0": "「復有五百微妙傘蓋、五百金瓶，並是五百粟散諸王，遣使送來，上淨飯王，作如是言：『今以是物，奉獻大王，慶賀太子。』",
    "T03n0190_009:0692b22_0": "「復有五千諸婆羅門及剎利種大富長者，各持己女，將來奉上於淨飯王。",
    "T03n0190_009:0692b23_1": "時，淨飯王凡所須者，皆悉備具。",
    "T03n0190_009:0692b25_0": "「時，淨飯王自心思惟：『我生太子，今作何名？』",
    "T03n0190_009:0692b26_0": "復更思惟：『彼生之日一切眾事，皆悉自成，今我可為太子立名，名為成利。』",
    "T03n0190_009:0692b27_1": "時，淨飯王即開藏出百億兩金，供養成利，為立名字。",
    "T03n0190_009:0692b28_2": "是故偈言：「『如是王宮內，　　眾事悉豐饒，　　今作太子名，　　應當名成利。』",
    "T03n0190_009:0692c03_0": "佛本行集經相師占看品第八上",
    "T03n0190_009:0692c04_0": "「時，淨飯王即召相師解占觀者，呼使前來，令看太子，作如是言：『汝諸相師婆羅門等，占是太子，在我族中，為好為惡？",
    "T03n0190_009:0692c06_1": "汝等好看吉凶之相。』",
    "T03n0190_009:0692c08_0": "「是時諸相師婆羅門等，聞王勅已，一心瞻仰太子形容，各依先聖所有諸論，共相量宜。",
    "T03n0190_009:0692c09_1": "量宜訖已，白於王言：『大王！",
    "T03n0190_009:0692c10_2": "今者大得眾利。",
    "T03n0190_009:0692c10_3": "何以故？",
    "T03n0190_009:0692c11_4": "此太子者，有大威德，是大眾生，今生王家。",
    "T03n0190_009:0692c12_5": "大王！",
    "T03n0190_009:0692c12_6": "當知，此太子身有三十二大丈夫相，凡有一人具三十二丈夫相者，於世間中，則有二種果報不差，更無餘異。",
    "T03n0190_009:0692c14_7": "何等為二？",
    "T03n0190_009:0692c14_8": "一若在家受世樂者，則得作於轉輪聖王，王四天下，護持大地，七寶具足，乃至不用刀杖化人，自然如法，遍於海內。",
    "T03n0190_009:0692c17_9": "若捨王位，出家學道，得成如來、應、正遍知，名稱遠聞，充滿世界。』",
    "T03n0190_009:0692c19_0": "「時，淨飯王聞是記已，復更重問婆羅門言：『太子何處是大丈夫三十二相？』",
    "T03n0190_009:0692c20_1": "婆羅門言：『三十二種大人相者：一者太子足下安立，皆悉平滿。",
    "T03n0190_009:0692c22_2": "二者太子雙足下，有千輻輪相，端正處中，可喜清淨。",
    "T03n0190_009:0692c23_3": "三者太子手指纖長。",
    "T03n0190_009:0692c23_4": "四者太子足跟圓好。",
    "T03n0190_009:0692c24_5": "五者太子足趺高隆。",
    "T03n0190_009:0692c24_6": "六者太子手足柔軟。",
    "T03n0190_009:0692c25_7": "七者太子手足指間具足羅網。",
    "T03n0190_009:0692c25_8": "八者太子踹如鹿王。",
    "T03n0190_009:0692c26_9": "九者太子正立不曲二手過膝。",
    "T03n0190_009:0692c27_10": "十者太子陰馬藏相。",
    "T03n0190_009:0692c27_11": "十一太子皮膚一孔一毛旋生。",
    "T03n0190_009:0692c28_12": "十二太子身毛上靡。",
    "T03n0190_009:0692c28_13": "十三太子皮膚細軟如兜羅綿。",
    "T03n0190_009:0692c29_14": "十四太子身毛金色。",
    "T03n0190_009:0692c29_15": "十五太子身體淳淨。",
    "T03n0190_009:0693a01_16": "十六太子口中深好可喜方正。",
    "T03n0190_009:0693a02_17": "十七太子頰車方正，如師子王。",
    "T03n0190_009:0693a02_18": "十八太子兩脛廣闊。",
    "T03n0190_009:0693a03_19": "十九太子身體上下縱橫正等，如尼拘樹。",
    "T03n0190_009:0693a04_20": "二十太子七處滿好。",
    "T03n0190_009:0693a04_21": "二十一者具四十齒。",
    "T03n0190_009:0693a05_22": "二十二者諸齒齊密。",
    "T03n0190_009:0693a05_23": "二十三者齒不疎缺不齹不齵。",
    "T03n0190_009:0693a06_24": "二十四者四牙白淨。",
    "T03n0190_009:0693a06_25": "二十五者身體清淨純黃金色。",
    "T03n0190_009:0693a07_26": "二十六者聲如梵王。",
    "T03n0190_009:0693a07_27": "二十七者舌廣長大柔軟紅薄。",
    "T03n0190_009:0693a08_28": "二十八者所食之物皆為上味。",
    "T03n0190_009:0693a09_29": "二十九者眼目紺青。",
    "T03n0190_009:0693a09_30": "其三十者太子眉眼睫如牛王。",
    "T03n0190_009:0693a10_31": "三十一者眉間白毫右旋宛轉，具足柔軟清淨光鮮。",
    "T03n0190_009:0693a11_32": "三十二者頂上肉髻高廣平好。",
    "T03n0190_009:0693a12_33": "大王！",
    "T03n0190_009:0693a12_34": "此是太子三十二種大丈夫相，如是具足。",
    "T03n0190_009:0693a13_35": "若有一人具足此等丈夫相者，是人所得二種果報，在家出家如上所說。』",
    "T03n0190_009:0693a16_0": "「時，淨飯王聞諸相師說是語已，心大歡喜，遍體踊躍，不能自勝，即出種種百味飲食，設彼相師婆羅門等，令其自恣隨意飽滿。",
    "T03n0190_009:0693a18_1": "復以種種雜妙衣服，種種諸寶及餘資財，而布施之。",
    "T03n0190_009:0693a20_0": "時，淨飯王於迦毘羅大城之內，四衢道頭及諸街巷，處處遍滿，立無遮會，凡所須物，皆悉給與，須食與食，須飲與飲，須衣與衣，須香與香，須床敷與床敷，須房舍與房舍，須資財與資財，須駄乘與駄乘，所有功德，皆悉迴施，並為資益於太子身。",
    "T03n0190_009:0693a26_0": "「是時菩薩，在天臂城嵐毘尼園，從於母胎初出生時，正憶正念，放大光明，遍滿世界，又此大地，六種震動，備十八相。",
    "T03n0190_009:0693a28_1": "爾時，地居諸天諸仙，見此瑞已，歡喜遍身，不自勝持，揚聲叫喚，發大語言：『今日閻浮嵐毘尼中菩薩出生，為於一切天人世間作大安樂，為諸無明黑闇眾生作大光照。』",
    "T03n0190_009:0693b03_2": "時四天王，聞彼地居諸天諸仙發大聲已，其四天王所在諸天，傳聞此語，復大歡喜，發大音聲，戲弄衣裳，作如是言：『今於人中，菩薩出生，為諸世間，安樂明故。』",
    "T03n0190_009:0693b07_3": "三十三天，聞四天王叫喚音聲，亦大歡喜。",
    "T03n0190_009:0693b08_4": "如是乃至須夜摩天從忉利聞，至兜率陀從夜摩聞，化自樂天從兜率聞，他化自在從化樂聞，展轉復至色界梵天從他化聞，梵眾天從梵天處聞，梵輔天從梵眾天聞，大梵天從梵輔天聞，光天從彼大梵天聞，少光從彼光天處聞，無量光天從少光聞，光音天從無量光聞，淨天從彼光音天聞，少淨天從淨天處聞，無量淨天從少淨，聞遍淨天從無量淨聞，廣天從彼遍淨天聞。",
    "T03n0190_009:0693b16_5": "從於廣天至少廣天，從少廣天至無量廣，從無量廣至廣果天，從廣果天至於熱天，從於熱天至無熱天，從無熱天至無比天，從無比天至善現天，從善現天如是次第，一剎那頃，乃至到於阿迦尼吒。",
    "T03n0190_009:0693b21_6": "一切諸天，各各唱言：『今日菩薩，生於世間，為於天人作大安樂，為於黑暗盲冥眾生作大燈明。』",
    "T03n0190_009:0693b23_7": "「爾時，有一阿私陀仙，在三十三天上安居，見彼諸天，歡喜踊躍，不能自勝，或弄衣裳，揚聲如前。",
    "T03n0190_009:0693b25_8": "見已即問彼諸天言：『仁者大德！",
    "T03n0190_009:0693b26_0": "三十三天今以何故，歡喜踊躍，遍滿身中，不能自勝，復大叫喚，手弄衣冠？』",
    "T03n0190_009:0693b27_1": "說是語已，三十三天報彼仙人阿私陀言：『阿私陀仙大德不聞，今人世間閻浮提地，當於北方雪山之下，有釋種城，名迦毘羅。",
    "T03n0190_009:0693c01_2": "彼城有王，名為淨飯。",
    "T03n0190_009:0693c01_3": "彼王最大夫人生子，極大端正，可喜絕殊，身色黃金，頭如傘蓋，鼻高圓直，兩臂下垂，形體端嚴，六根具足，處處皆充，如鑄金挺，具三十二大丈夫相，備八十種微妙之好。",
    "T03n0190_009:0693c05_4": "大仙！",
    "T03n0190_009:0693c05_5": "彼之菩薩決定得成阿耨多羅三藐三菩提，成已決定轉於無上清淨法輪。",
    "T03n0190_009:0693c07_6": "而彼菩薩能於一切天人魔梵、沙門婆羅門等諸世間中，自證諸通。",
    "T03n0190_009:0693c09_7": "證諸通已，闡揚正法，其法祕密，初中後善，義味深妙，具足說於清淨梵行。",
    "T03n0190_009:0693c10_8": "彼說法時，所有一切諸眾生等，以聞法故，有生法者，斷絕生法；受老法者，斷其老法；受病法者，得斷病法；受死法者，得斷死法；憂愁苦惱，悉得斷除，滅其根本。』",
    "T03n0190_009:0693c14_9": "阿私陀仙從彼三十三天聞已，心生重信，即於彼天，隱身來下，現增長林。",
    "T03n0190_009:0693c16_0": "「爾時，復有說如是言：南天竺地，有一城名優禪耶尼，去城不遠，山名頻陀，於其中間，更有一山，名阿私陀。",
    "T03n0190_009:0693c18_1": "是時仙人，於彼山居，以彼山故，即稱仙人，名阿私陀。",
    "T03n0190_009:0693c19_2": "其仙人從忉利天下，在彼山時，阿私陀仙將一侍者，名那羅陀，從彼山中，隱身來此迦毘羅城，去城不遠下而立住，作是思惟：『我昔於此迦毘羅城，聞眾國師及婆羅門云：「淨飯王生菩薩子，彼是天人及我等師，不得輕忽。」",
    "T03n0190_009:0693c24_3": "若我今於迦毘羅城，現神通入，無有此理。",
    "T03n0190_009:0693c25_4": "何以故？",
    "T03n0190_009:0693c25_5": "迦毘羅城，不同往昔。",
    "T03n0190_009:0693c26_6": "今日若往，應當更現其餘異相。",
    "T03n0190_009:0693c26_7": "我應敬彼如事尊神，我寧步行，入彼城內。』",
    "T03n0190_009:0693c27_8": "時阿私陀及其侍者那羅陀身徒步共入迦毘羅城，從小巷裏，私竊欲向淨飯王所，到宮門前。",
    "T03n0190_009:0693c29_9": "時迦毘羅人民稠閙，處處遍滿，間無有空，為菩薩故，作大莊嚴。",
    "T03n0190_009:0694a03_0": "「時諸大眾，見彼仙人步行而來，入迦毘羅，復從小巷，趣向淨飯大王宮門，見已無量無邊人民，雲雨而集隨逐仙人，心生驚愕，怪不敢問。",
    "T03n0190_009:0694a06_1": "以何義故？",
    "T03n0190_009:0694a06_2": "仙人致此。",
    "T03n0190_009:0694a06_3": "時彼大眾，城內人民，或在自家門前而立，或在窓邊，或倚构欄，或在臺頭，或在屋上，觀彼仙人，各相謂言：『往昔此仙，來入迦毘羅婆城時，乘大神通騰空而行，到於淨飯大王宮中。",
    "T03n0190_009:0694a10_4": "今日步行而來入城，我等不知。",
    "T03n0190_009:0694a11_5": "以何義故，步涉而來？』",
    "T03n0190_009:0694a12_0": "「時阿私陀至淨飯王宮門前已，語當門人，作如是言：『我婆羅門，久來耆耄，猶如祖父，今日步行，翻似年少二十小兒，及那羅陀童子而來，其那羅陀，年始八歲，汝可為我白淨飯王。』",
    "T03n0190_009:0694a16_0": "時守門者，語仙人言：『如尊者教，我當奉諮。』",
    "T03n0190_009:0694a16_1": "即入宮門，漸漸而行，到於王前，具以白王。",
    "T03n0190_009:0694a17_2": "時淨飯王聞此語已，心大敬仰，歡喜無量，即從座起，語彼通事守門人言：『汝急疾引仙人將來，勿使淹遲。』",
    "T03n0190_009:0694a20_3": "時守門者還仙人所，而作是言：『大仙知時，宜速入宮。』",
    "T03n0190_009:0694a21_4": "時阿私陀聞彼語已，即共侍者那羅陀入淨飯王宮。",
    "T03n0190_009:0694a22_5": "時，淨飯王遙在殿，見阿私陀仙漸漸而行將至王所，是時大王即從座起，詣仙人所，承事迎接，扶持其腋，將好最勝最妙第一希有寶座，安置令坐，坐已禮拜，口唱是言：『我今恭敬禮拜尊者。』",
    "T03n0190_009:0694a27_6": "是時仙人，口即呪願淨飯王言：『唯願大王！",
    "T03n0190_009:0694a28_0": "常得安樂。』",
    "T03n0190_009:0694a28_1": "「時，淨飯王白仙人言：『尊者何求故屈到此？",
    "T03n0190_009:0694a29_2": "為須衣耶？",
    "T03n0190_009:0694a29_3": "為須食乎？",
    "T03n0190_009:0694a29_4": "為復求須其餘諸事？",
    "T03n0190_009:0694b01_5": "須者但道，我悉備具，必與不違。』",
    "T03n0190_009:0694b01_6": "時阿私陀，諮白王言：『大王！",
    "T03n0190_009:0694b02_7": "當知，今我來者，無所乏少，不求衣食，一切諸事，悉所不須。",
    "T03n0190_009:0694b03_8": "然我今者故從遠來，欲見大王最勝童子。",
    "T03n0190_009:0694b04_9": "大王慈恩，願當示我善勝童子。』",
    "T03n0190_009:0694b05_10": "是時童子，在於寶座，睡臥眠寢。",
    "T03n0190_009:0694b06_11": "淨飯王語阿私陀言：『尊者大仙！",
    "T03n0190_009:0694b06_12": "少時留心，童子今眠，猶未覺寤，願待須臾。』",
    "T03n0190_009:0694b07_13": "時阿私陀即白王言：『大王！",
    "T03n0190_009:0694b08_14": "莫說如是語言，稱童子睡。",
    "T03n0190_009:0694b09_15": "何以故？",
    "T03n0190_009:0694b09_16": "我等雖寤，猶如睡人。",
    "T03n0190_009:0694b09_17": "大王！",
    "T03n0190_009:0694b09_18": "童子久來斷除，無復眠睡，晝夜恒為諸眾生等，得安樂故、大利益故，而入禪定。』",
    "T03n0190_009:0694b12_0": "「時，淨飯王知童子眠寤時欲至，即入宮內，勅令莊嚴宮舍殿堂，淨水灑地，掃除糞穢，香水重灑，花散其上，在在處處，安置香鑪，燒雜妙香。",
    "T03n0190_009:0694b15_1": "復懸種種繒綵幡蓋，垂諸旒蘇，竪大寶幢。",
    "T03n0190_009:0694b16_2": "復懸無量真珠瓔珞真珠羅網，種種寶鈴，垂覆其上，懸眾雜寶，猶如日月星宿之光。",
    "T03n0190_009:0694b18_0": "復掛種種妙寶衣裳，喻如飛天，手持花瓔。",
    "T03n0190_009:0694b18_1": "復懸雜色朱紫紅黃種種眾毦。",
    "T03n0190_009:0694b19_2": "諸如是等，挍飾精麗莊嚴宮中，如乾闥城一種無異。",
    "T03n0190_009:0694b20_3": "復召釋種內外眷屬，最大最勝威德尊者，令來入宮，使共摩耶夫人一處。",
    "T03n0190_009:0694b22_4": "是時摩耶詣童子所，至已持手抱童子頭，令向仙人擬如禮拜仙人之足；是時童子威德力故，其身自轉，足向仙人。",
    "T03n0190_009:0694b25_5": "時，淨飯王更復共扶迴童子頭，令拜仙人；童子力故，足還自轉，向彼仙人。",
    "T03n0190_009:0694b26_6": "時，淨飯王復迴童子，頭向仙人，還復轉足，如是至三。",
    "T03n0190_009:0694b28_7": "其阿私陀遙見童子，是時童子，放常光明照觸大地，童子威德，端正可喜，色純黃金，頭如寶蓋，鼻直而圓，脩臂下垂，支節正等，無缺無減，具足莊嚴。",
    "T03n0190_009:0694c03_0": "「時阿私陀即從座起，白於王言：『大王！",
    "T03n0190_009:0694c03_1": "莫將童子聖頭迴向於我。",
    "T03n0190_009:0694c04_2": "何以故？",
    "T03n0190_009:0694c04_3": "彼頭不合頂禮我足，我頭應當頂禮彼足。』",
    "T03n0190_009:0694c05_4": "復唱是言：『希有希有！",
    "T03n0190_009:0694c06_5": "大人出世，最大希有，大人出世！",
    "T03n0190_009:0694c06_6": "我本從天所聞之者，即此童子！",
    "T03n0190_009:0694c07_7": "真實定是，如彼不異。』",
    "T03n0190_009:0694c08_0": "時阿私陀整理衣服，偏袒右臂，右膝著地，伸其兩手，抱持童子，安其頂上，還復本座。",
    "T03n0190_009:0694c10_0": "本座坐已，還下童子，置於膝上。",
    "T03n0190_009:0694c10_1": "是時摩耶國大夫人即白大仙阿私陀言：『仁者尊師！",
    "T03n0190_009:0694c11_2": "當令童子禮大仙足。』",
    "T03n0190_009:0694c12_3": "阿私陀仙報夫人言：『國大夫人！",
    "T03n0190_009:0694c13_4": "莫作是語。",
    "T03n0190_009:0694c13_5": "今是童子，不應禮我；我及一切諸天世人，應當接足禮拜童子。』",
    "T03n0190_009:0694c15_0": "「時淨飯王即持種種雜妙珍寶，以用嚫施阿私陀仙。",
    "T03n0190_009:0694c16_1": "時阿私陀，持自澡罐，以水洗手，受此施物，受已即持迴奉童子。",
    "T03n0190_009:0694c17_2": "時淨飯王白阿私陀大仙人言：『尊者大仙！",
    "T03n0190_009:0694c18_3": "我以此物，施於尊者，唯願納受。』",
    "T03n0190_009:0694c19_4": "仙人報言：『大王施我，我今迴施最勝童子。』",
    "T03n0190_009:0694c20_5": "淨飯王言：『我知大仙福田勝故，供養大師。』",
    "T03n0190_009:0694c21_6": "阿私陀仙，復報王言：『我今見是勝因緣故，迴施童子。』",
    "T03n0190_009:0694c22_7": "淨飯王言：『大聖尊仙！",
    "T03n0190_009:0694c22_8": "我今不解尊師此意。』",
    "T03n0190_009:0694c23_9": "仙人復言：『大王！",
    "T03n0190_009:0694c23_10": "當知，我今身心，深自歸伏於此童子。』",
    "T03n0190_009:0694c24_11": "淨飯王言：『何因何緣？",
    "T03n0190_009:0694c24_12": "願為解釋。』",
    "T03n0190_009:0694c25_13": "時阿私陀即報王言：『大王諦心，善聽是義，我當為王說其本末。",
    "T03n0190_009:0694c26_14": "大王！",
    "T03n0190_009:0694c26_15": "當知，我昔在於忉利天上，安居行道，忽見忉利一切諸天，歡喜踊躍，充遍其身，不能自勝，舞弄衣冠，跳躑悅豫。",
    "T03n0190_009:0694c29_16": "我時於彼，即便問言：「諸天仁者！",
    "T03n0190_009:0694c29_17": "何因何緣，歡喜騰躍，不能自勝，執持衣冠，舞弄躑躅？」",
    "T03n0190_009:0695a02_18": "作是語已，忉利諸天即答我言：「大德仙人！",
    "T03n0190_009:0695a03_19": "汝今知不？",
    "T03n0190_009:0695a03_20": "於下世間北方地內雪山之下，有釋種城，名迦毘羅，彼城有王，名為淨飯。",
    "T03n0190_009:0695a05_21": "彼王最大第一夫人，產一童子，端正可喜，人所樂見。",
    "T03n0190_009:0695a06_22": "身黃金色，頭圓鼻直，足滿臂長，猶如金像，備具三十二大人相、八十種好，必定得成阿耨多羅三藐三菩提，當轉無上清淨法輪。",
    "T03n0190_009:0695a09_23": "今此童子，相貌具足，決是無疑。",
    "T03n0190_009:0695a09_24": "今此童子，以自神力，能知此世及以過去未來世等，天人魔梵、沙門婆羅門等，一切世間，自證知已，分別法相，乃至略說種種苦惱，可解脫者令得解脫。」",
    "T03n0190_009:0695a13_25": "大王我於彼時，聞是語已故，來至此觀看童子。』",
    "T03n0190_009:0695a14_26": "時，淨飯王報仙人言：『若如是者，大憐愍我，大饒益我，無覆憂愁。",
    "T03n0190_009:0695a15_27": "更有何法，過四種行，四行過已，能勝能最。",
    "T03n0190_009:0695a16_28": "今此童子，既人所生，能於未來，得無上道。』",
    "T03n0190_009:0695a17_29": "阿私陀仙，復白王言：『大王！",
    "T03n0190_009:0695a18_30": "當知，彼等一切諸婆羅門，在在處處，云何得勝而證知耶？』",
    "T03n0190_009:0695a19_31": "時，淨飯王復更諮白於仙人言：『我今在於大仙之前，願為解說，令我樂聞。』",
    "T03n0190_009:0695a21_32": "時阿私陀答言：『大王！",
    "T03n0190_009:0695a21_33": "如我相傳婆羅門家，四毘陀經說，往昔有一婆羅門名曰羖羊，復有婆羅門名拔迦利，復有婆羅門名拔伽婆，復有婆羅門名末檀地，復有婆羅門名迦吒囉唎，復有婆羅門名般適尸棄，彼等皆得阿修羅王算計之法，得勝得上。",
    "T03n0190_009:0695a26_34": "復有仙人名阿帝利耶，復有一王名鉢囉摩檀那，復有一王名闍那迦，此等諸人，皆得除滅身苦方便。",
    "T03n0190_009:0695a29_35": "大王！",
    "T03n0190_009:0695a29_36": "當知，如是如是，今此童子，雖生人間，而過於人，得勝人法。",
    "T03n0190_009:0695b01_37": "大王！",
    "T03n0190_009:0695b01_38": "往昔復有一王名婆伽羅，大海奔濤，波浪如山，甚難得渡，非祖非父，彼身能渡。",
    "T03n0190_009:0695b03_39": "大王！",
    "T03n0190_009:0695b03_40": "諸如是等，雖生人間，有大威德，以威德故，過諸天人。』",
    "T03n0190_009:0695b06_0": "「時淨飯王報仙人言：『若如尊師所宣說者，我無有疑，但我愛子，其心狹劣，故生驚恐。』",
    "T03n0190_009:0695b07_1": "阿私陀仙復語王言：『大王所有心狐疑者，今可諮問，悉為決之。』",
    "T03n0190_009:0695b09_2": "時淨飯王白言：『大師我實懷疑，如彼往昔，有調浮王、多羅求王、知離婆王、達離波王，諸如是等，不曾得見、不曾得知。",
    "T03n0190_009:0695b12_3": "我此童子，云何得知得見此事？",
    "T03n0190_009:0695b12_4": "願說因緣。』",
    "T03n0190_009:0695b13_5": "時阿私陀復報王言：『大王！",
    "T03n0190_009:0695b13_6": "我亦知王有是疑惑，不得言無。",
    "T03n0190_009:0695b14_7": "何以故？",
    "T03n0190_009:0695b14_8": "大王但聞他所說事，以意消息，籌量取之，用自決疑；凡其前後，所作諸王，未必一向有於證驗。",
    "T03n0190_009:0695b16_9": "大王！",
    "T03n0190_009:0695b16_10": "彼等諸王，子及父祖，勝劣不同，是故，大王！",
    "T03n0190_009:0695b17_11": "不可種姓獨取其勝，不可以家獨取其勝，不可以先生故而勝、後為不如；或有後出而勝先生。",
    "T03n0190_009:0695b19_12": "大王！",
    "T03n0190_009:0695b20_0": "譬如天曉之時，先現明相，然後出日。",
    "T03n0190_009:0695b20_1": "論其明相，未能照明，其日後出，普光大地，破一切闇，無有遺餘。",
    "T03n0190_009:0695b22_2": "大王！",
    "T03n0190_009:0695b22_3": "世間如是如是，或時生子勝父勝祖。』",
    "T03n0190_009:0695b23_4": "「時，淨飯王白仙人言：『大德尊師！",
    "T03n0190_009:0695b24_0": "善以譬喻證明於事，慰解於我，令得決疑，心大安隱。",
    "T03n0190_009:0695b25_1": "大仙尊師！",
    "T03n0190_009:0695b25_2": "善攝受我。』",
    "T03n0190_009:0695b25_3": "時阿私陀復白王言：『大王！",
    "T03n0190_009:0695b26_4": "當知，我齒衰邁，餘殘無幾。",
    "T03n0190_009:0695b26_5": "今此童子，幼稚少年，春秋方盛，長大成就，當向山林出家學道；恨我朽耄，不覿慈顏。』",
    "T03n0190_009:0695b28_6": "時，淨飯王白仙人言：『大仙尊師！",
    "T03n0190_009:0695b29_7": "今是童子，決出家耶？』",
    "T03n0190_009:0695b29_8": "阿私陀仙報於王言：『大王今者不須疑慮。』",
    "T03n0190_009:0695c01_9": "時淨飯王迴頭顧視看國師面，時阿私陀問於王言：『大王內心欲作何語？』",
    "T03n0190_009:0695c03_10": "淨飯王言：『大德尊仙！",
    "T03n0190_009:0695c04_11": "此我國師婆羅門等，曾語我言：「今此童子，必定得作轉輪聖王。」』",
    "T03n0190_009:0695c05_12": "阿私陀仙復白王言：『大王！",
    "T03n0190_009:0695c06_13": "如我意者，終不虛妄，我今所語，誠實至真。』",
    "T03n0190_009:0695c07_14": "時淨飯王聞是語已，復更白言：『大仙尊師！",
    "T03n0190_009:0695c08_15": "若審然者，乃令我心，更大憂愁，切割我心，肝腸惱沸。』",
    "T03n0190_009:0695c09_16": "時阿私陀復報王言：『大王智慧，勿作是言。",
    "T03n0190_009:0695c10_17": "大王往昔高曾祖父，以行福業功德緣故，得度眾生到於彼岸，如是匠導，託作王兒，不但獨為治化人民，令得安樂而為王子。』",
    "T03n0190_009:0695c13_18": "時淨飯王復白仙言：『大師！",
    "T03n0190_009:0695c13_19": "我意亦然，思惟如是。",
    "T03n0190_009:0695c14_20": "今此童子，種我王世，荷負重擔，代我所憂，我至老年，出家入山，當修古道。』",
    "T03n0190_009:0695c16_0": "「時淨飯王復白仙言：『大師！",
    "T03n0190_009:0695c16_1": "我意欲令我子常在，云何方便？",
    "T03n0190_009:0695c17_2": "及今幼年，勿使捨我。』",
    "T03n0190_009:0695c17_3": "阿私陀仙復白王言：『大王！",
    "T03n0190_009:0695c18_4": "我實不能專正決定說是方便，令作障礙。』",
    "T03n0190_009:0695c20_0": "「時淨飯王復語仙人，作如是言：『大師善聽！",
    "T03n0190_009:0695c20_1": "我今當作種種方便，設方便已，不令我子，從今幼稚，及到盛年，不聽暫離，捨我出家。』",
    "T03n0190_009:0695c22_2": "阿私陀仙即問王言：『大王今者因何事故，說如是語？』",
    "T03n0190_009:0695c24_3": "時淨飯王報彼仙人阿私陀言：『尊師當知！",
    "T03n0190_009:0695c25_0": "如我國內，所有相師婆羅門等，皆語我言：「若是童子，在家當作轉輪聖王。」",
    "T03n0190_009:0695c26_1": "以是因緣，我如是語。』",
    "T03n0190_009:0695c27_2": "阿私陀仙復白王言：『大王！",
    "T03n0190_009:0695c27_3": "當知，彼等相師，皆大妄語。",
    "T03n0190_009:0695c28_4": "何以故？",
    "T03n0190_009:0695c28_5": "如是勝相，非是轉輪聖王之相。",
    "T03n0190_009:0695c29_6": "今此童子，有百善相，八十隨形，挺特殊好，分明炳著，皆悉具足。』",
    "T03n0190_009:0696a01_7": "時淨飯王問仙人言：『大師何等是此童子八十隨形之好？』",
    "T03n0190_009:0696a02_8": "時阿私陀具白王言：「『大王當知，今此童子兩手掌內有金剛文。",
    "T03n0190_009:0696a05_0": "「『大王！",
    "T03n0190_009:0696a05_1": "今是童子諸指爪甲薄而且軟。",
    "T03n0190_009:0696a06_0": "「『大王！",
    "T03n0190_009:0696a06_1": "今是童子諸指爪甲其色赤紅猶如銅鍱。",
    "T03n0190_009:0696a07_0": "「『大王！",
    "T03n0190_009:0696a07_1": "今是童子諸指爪甲悉皆潤澤。",
    "T03n0190_009:0696a08_0": "「『大王！",
    "T03n0190_009:0696a08_1": "今是童子諸指妙色。",
    "T03n0190_009:0696a09_0": "「『大王！",
    "T03n0190_009:0696a09_1": "今是童子諸指皆傭。",
    "T03n0190_009:0696a10_0": "「『大王！",
    "T03n0190_009:0696a10_1": "今是童子踝骨不現。",
    "T03n0190_009:0696a11_0": "「『大王！",
    "T03n0190_009:0696a11_1": "今是童子兩膝團圓有大光液。",
    "T03n0190_009:0696a12_0": "「『大王！",
    "T03n0190_009:0696a12_1": "今是童子進止雍容安詳徐步。",
    "T03n0190_009:0696a13_0": "「『大王！",
    "T03n0190_009:0696a13_1": "是童子行如師子王。",
    "T03n0190_009:0696a14_0": "「『大王！",
    "T03n0190_009:0696a14_1": "是童子行猶如牛王。",
    "T03n0190_009:0696a15_0": "「『大王！",
    "T03n0190_009:0696a15_1": "是童子行猶如鵝王。",
    "T03n0190_009:0696a16_0": "「『大王！",
    "T03n0190_009:0696a16_1": "是童子行安詳徐步猶如耳璫。",
    "T03n0190_009:0696a17_0": "「『大王！",
    "T03n0190_009:0696a17_1": "是童子行安庠如住。",
    "T03n0190_009:0696a18_0": "「『大王！",
    "T03n0190_009:0696a18_1": "是童子身形體挺直。",
    "T03n0190_009:0696a19_0": "「『大王！",
    "T03n0190_009:0696a19_1": "是童子身形體柔軟。",
    "T03n0190_009:0696a20_0": "「『大王！",
    "T03n0190_009:0696a20_1": "是童子身形體滑澤。",
    "T03n0190_009:0696a21_0": "「『大王！",
    "T03n0190_009:0696a21_1": "是童子身膚體上充。",
    "T03n0190_009:0696a22_0": "「『大王！",
    "T03n0190_009:0696a22_1": "是童子身出妙熏香。",
    "T03n0190_009:0696a23_0": "「『大王！",
    "T03n0190_009:0696a23_1": "是童子身膚體無上。",
    "T03n0190_009:0696a24_0": "「『大王！",
    "T03n0190_009:0696a24_1": "是童子身膚體整肅。",
    "T03n0190_009:0696a25_0": "「『大王！",
    "T03n0190_009:0696a25_1": "是童子身支節分解，各自分明。",
    "T03n0190_009:0696a26_0": "「『大王！",
    "T03n0190_009:0696a26_1": "是童子身膚體顯現如大梵王。",
    "T03n0190_009:0696a27_0": "「『大王！",
    "T03n0190_009:0696a27_1": "是童子身膚體無戾。",
    "T03n0190_009:0696a28_0": "「『大王！",
    "T03n0190_009:0696a28_1": "是童子身膚體清淨無有黑[黑*干](古汗切)。",
    "T03n0190_009:0696a29_0": "「『大王！",
    "T03n0190_009:0696a29_1": "是童子身無有諸病。",
    "T03n0190_009:0696b01_0": "「『大王！",
    "T03n0190_009:0696b01_1": "是童子身圓滿正等。",
    "T03n0190_009:0696b02_0": "「『大王！",
    "T03n0190_009:0696b02_1": "是童子身七處齊滿。",
    "T03n0190_009:0696b03_0": "「『大王！",
    "T03n0190_009:0696b03_1": "是童子身具足諸好。",
    "T03n0190_009:0696b04_0": "「『大王！",
    "T03n0190_009:0696b04_1": "是童子身遍體端正。",
    "T03n0190_009:0696b05_0": "「『大王！",
    "T03n0190_009:0696b05_1": "是童子身行處淳淨。",
    "T03n0190_009:0696b06_0": "「『大王！",
    "T03n0190_009:0696b06_1": "是童子身最勝無垢諸毛清淨。",
    "T03n0190_009:0696b07_0": "「『大王！",
    "T03n0190_009:0696b07_1": "是童子身無有垢障能出淨光。",
    "T03n0190_009:0696b08_0": "「『大王！",
    "T03n0190_009:0696b08_1": "是童子身常光一尋。",
    "T03n0190_009:0696b09_0": "「『大王！",
    "T03n0190_009:0696b09_1": "是童子腰猶如弓弝(百雅切)。",
    "T03n0190_009:0696b10_0": "「『大王！",
    "T03n0190_009:0696b10_1": "是童子腹無有破壞(謂其皮不皺欇等)。",
    "T03n0190_009:0696b11_0": "「『大王！",
    "T03n0190_009:0696b11_1": "是童子臍深隱妙好。",
    "T03n0190_009:0696b12_0": "「『大王！",
    "T03n0190_009:0696b12_1": "是童子臍團圓不散。",
    "T03n0190_009:0696b13_0": "「『大王！",
    "T03n0190_009:0696b13_1": "是童子臍猶如車輪。",
    "T03n0190_009:0696b14_0": "「『大王！",
    "T03n0190_009:0696b14_1": "是童子臍分明右旋。",
    "T03n0190_009:0696b15_0": "「『大王！",
    "T03n0190_009:0696b15_1": "是童子手不麁不澁。",
    "T03n0190_009:0696b16_0": "「『大王！",
    "T03n0190_009:0696b16_1": "是童子手如兜羅綿。",
    "T03n0190_009:0696b17_0": "「『大王！",
    "T03n0190_009:0696b17_1": "是童子手掌心之中文理畫深。",
    "T03n0190_009:0696b18_0": "「『大王！",
    "T03n0190_009:0696b18_1": "是童子手文理冊畫柔軟光澤。",
    "T03n0190_009:0696b19_0": "「『大王！",
    "T03n0190_009:0696b19_1": "是童子手文不破散。",
    "T03n0190_009:0696b20_0": "「『大王！",
    "T03n0190_009:0696b20_1": "是童子手所有冊文分明次第。",
    "T03n0190_009:0696b21_0": "「『大王！",
    "T03n0190_009:0696b21_1": "是童子手兩腕闊大。",
    "T03n0190_009:0696b22_0": "「『大王！",
    "T03n0190_009:0696b22_1": "是童子頭猶如踝骨。",
    "T03n0190_009:0696b23_0": "「『大王！",
    "T03n0190_009:0696b23_1": "是童子口脣色猶如頻婆羅果。",
    "T03n0190_009:0696b24_0": "「『大王！",
    "T03n0190_009:0696b24_1": "是童子面顏貌寂靜。",
    "T03n0190_009:0696b25_0": "「『大王！",
    "T03n0190_009:0696b25_1": "是童子舌薄而且長如赤銅色。",
    "T03n0190_009:0696b26_0": "「『大王！",
    "T03n0190_009:0696b26_1": "是童子聲深而清亮。",
    "T03n0190_009:0696b27_0": "佛本行集經卷第九"
}