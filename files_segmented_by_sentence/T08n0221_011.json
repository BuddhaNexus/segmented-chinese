{
    "T08n0221_011:0074b10_0": "放光般若經卷第十一",
    "T08n0221_011:0074b12_0": "西晉于闐國三藏無羅叉",
    "T08n0221_011:0074b13_0": "奉　詔譯",
    "T08n0221_011:0074b14_0": "摩訶般若波羅蜜不和合品第四十八",
    "T08n0221_011:0074b15_0": "佛告須菩提：「有人樂聽樂受般若波羅蜜；為法師者身體疲極不能所說；當覺魔事。」",
    "T08n0221_011:0074b16_1": "佛言：「若法師者身體安隱欲有所說；而受法者著餘因緣各自罷散；當覺魔事。",
    "T08n0221_011:0074b18_2": "須菩提！",
    "T08n0221_011:0074b18_3": "受經之人欲書般若波羅蜜；為法師者欲有所至；是為魔事。",
    "T08n0221_011:0074b20_4": "為法師者欲得供養床臥飲食、病瘦醫藥、所有衣被；受經之人少欲知足寂無與心；便不和合，是為魔事。",
    "T08n0221_011:0074b22_5": "須菩提！",
    "T08n0221_011:0074b22_6": "法師之人少欲知足守戒不貪，志常精進樂在禪定；受經之人不知厭足貪求供養；兩不和合，是為魔事。",
    "T08n0221_011:0074b25_7": "須菩提！",
    "T08n0221_011:0074b25_8": "法師之人阿練寂晏行十二法；受經之人不能宴坐，又不奉行十二法事。",
    "T08n0221_011:0074b27_0": "須菩提！",
    "T08n0221_011:0074b27_1": "受經之人持十二法能獨宴寂；為法師者永無此志；兩不和合，不得書學，是為魔事。",
    "T08n0221_011:0074b29_2": "須菩提！",
    "T08n0221_011:0074b29_3": "受經之人精進有信、奉戒如法，樂般若波羅蜜；為法師者多欲犯律不能守戒。",
    "T08n0221_011:0074c02_4": "須菩提！",
    "T08n0221_011:0074c02_5": "為法師者精進信樂、奉律禁戒，行般若波羅蜜；受經之人多有所毀犯戒違律；兩不和合，是為魔事。",
    "T08n0221_011:0074c04_6": "須菩提！",
    "T08n0221_011:0074c04_7": "為法師者無所貪求，好喜施與，志願廣普；受經之人多求有欲貪悋愛惜，志礙意狹；兩不和合。",
    "T08n0221_011:0074c06_8": "須菩提！",
    "T08n0221_011:0074c06_9": "若受經之人更無所欲，好施不貪，志願無礙；為法師者反更貪求無有止足，志意狹小；兩不和合，是為魔事。",
    "T08n0221_011:0074c09_10": "須菩提！",
    "T08n0221_011:0074c09_11": "受經之人欲供養與為法師者所有之具；為法師者不肯受之，不得學持般若波羅蜜。",
    "T08n0221_011:0074c11_12": "須菩提。",
    "T08n0221_011:0074c11_13": "為法師者悕望供養衣服所有；受經之人更廉潔守節不慕利養，復不和合；是為魔事。",
    "T08n0221_011:0074c13_14": "須菩提！",
    "T08n0221_011:0074c13_15": "為法師者明於經道勇辯智猛；然受經者闇塞遲鈍志不時寤。",
    "T08n0221_011:0074c15_16": "須菩提！",
    "T08n0221_011:0074c15_17": "受經之人志明意達智辯纖寤；為法師者貪闇不達，而不和合；是為魔事。",
    "T08n0221_011:0074c17_0": "須菩提！",
    "T08n0221_011:0074c17_1": "為法師者明十二部經，次第解說無所乏短；受經之人不知次第、未了逆順。",
    "T08n0221_011:0074c18_2": "須菩提。",
    "T08n0221_011:0074c19_3": "若受經者明解次第，解十二部經知逆順事；為法師者更不能了；志不和合，是為魔事。",
    "T08n0221_011:0074c21_0": "須菩提！",
    "T08n0221_011:0074c21_1": "為法師者具足六波羅蜜；受經之人不能具足。",
    "T08n0221_011:0074c22_2": "或受法者具足六波羅蜜；為法師者更不具足。",
    "T08n0221_011:0074c23_3": "兩不和合，是為魔事。",
    "T08n0221_011:0074c23_4": "須菩提！",
    "T08n0221_011:0074c23_5": "為法師者具足六度，兼有漚惒拘舍羅；受經之人既無六事，復無漚惒拘舍羅；兩不和合，是為魔事。",
    "T08n0221_011:0074c26_6": "須菩提！",
    "T08n0221_011:0074c26_7": "為法師者得陀隣尼；受經法者無。",
    "T08n0221_011:0074c27_8": "若受法者得陀隣尼；為法師者無。",
    "T08n0221_011:0074c27_9": "兩不和合，是為魔事。",
    "T08n0221_011:0074c28_10": "須菩提！",
    "T08n0221_011:0074c28_11": "受經之人欲書般若波羅蜜以為經卷；為法師者而不肯與。",
    "T08n0221_011:0074c29_12": "為法師者適欲與經；受法之人不欲書寫。",
    "T08n0221_011:0075a01_13": "亦不和合，是為魔事。",
    "T08n0221_011:0075a02_14": "須菩提！",
    "T08n0221_011:0075a02_15": "為法師者五陰蓋所見纏裹；受經之人無有覆蓋志不和合。",
    "T08n0221_011:0075a03_16": "若受經者迷於五蔽；為法師者陰蓋已盡。",
    "T08n0221_011:0075a04_17": "兩不和合，是為魔事。",
    "T08n0221_011:0075a05_18": "須菩提！",
    "T08n0221_011:0075a05_19": "書是般若波羅蜜時，或有人來說三惡趣苦難之劇，語其人言：『我能使卿離勤苦事，用是阿耨多羅三耶三菩學為？』",
    "T08n0221_011:0075a08_20": "是為魔事。",
    "T08n0221_011:0075a08_21": "須菩提！",
    "T08n0221_011:0075a08_22": "書般若波羅蜜、若欲說時，反有人來稱譽天上欲天快樂，五欲自恣飲食服御伎樂自然，色天所有以禪為樂為食，無色天以寂為食為樂。",
    "T08n0221_011:0075a11_23": "從四王天至無有思想無有思想慧天，三界雖樂，是亦無常、苦、空、無我，皆當滅盡不得久立，不如更受羅漢、辟支佛法，莫樂三界受是生死；是為菩薩魔事。",
    "T08n0221_011:0075a15_24": "為法師者欲得寂志獨處；其受經法者多將人眾樂在憒閙。",
    "T08n0221_011:0075a16_25": "若法師者意樂人眾；而受經者更樂寂獨。",
    "T08n0221_011:0075a17_26": "亦不和同，當覺魔事。",
    "T08n0221_011:0075a17_27": "若法師者意樂人眾多畜弟子；受經之人不同比輩欲得獨爾。",
    "T08n0221_011:0075a19_28": "若受法者欲樂多輩；法師欲寂。",
    "T08n0221_011:0075a20_29": "亦不和合，是為魔事。",
    "T08n0221_011:0075a20_30": "為法師者而自尊重欲得恭敬；受經者慢意無恭敬。",
    "T08n0221_011:0075a21_31": "若法師者無欲於時不喜順敬；然受法者好行恭敬。",
    "T08n0221_011:0075a22_32": "亦不和合，是為魔事。",
    "T08n0221_011:0075a23_33": "若法師者書般若波羅蜜時意欲受取；受經之人永無與心。",
    "T08n0221_011:0075a24_34": "意不和合，是為魔事。",
    "T08n0221_011:0075a25_35": "若受經者書般若波羅蜜時，念欲轉從般若波羅蜜，於中起意欲得財利；是為魔事。",
    "T08n0221_011:0075a27_36": "若法師者欲至危命穀貴之處；受經者不樂不能隨從。",
    "T08n0221_011:0075a28_37": "亦不和同，是為魔事。",
    "T08n0221_011:0075a28_38": "法師之人欲至豐樂穀賤之處；其受經者皆悉樂從。",
    "T08n0221_011:0075b01_0": "法師中道更作留難：『汝輩但欲貪於供養欲隨我取，不知前至當得與不？』",
    "T08n0221_011:0075b02_1": "其受經者見發遣相稍稍還去；是為魔事。",
    "T08n0221_011:0075b03_2": "若法師者語受經法者言：『我欲所至，道過空澤，彼有盜賊野人獵師，又多虎狼蛇虺毒蟲。",
    "T08n0221_011:0075b05_3": "汝能隨我忍此苦不？』",
    "T08n0221_011:0075b06_4": "受法者聞，意不喜樂不能隨去。",
    "T08n0221_011:0075b06_5": "作是罣礙不得書成學受是經，是為魔事。",
    "T08n0221_011:0075b07_6": "法師之人曾所教授數往之處，其受法者欲隨詣彼中道。",
    "T08n0221_011:0075b09_0": "法師語受經者言：『今我暫當有所經過，卿且還去。』",
    "T08n0221_011:0075b10_1": "受經者愁憂不得隨從，不聞不得受持般若波羅蜜，是為魔事。",
    "T08n0221_011:0075b11_2": "「復次，須菩提！",
    "T08n0221_011:0075b11_3": "彼魔波旬意常計念，欲作沙門被服，常欲壞亂，不欲令有書持諷誦學般若波羅蜜者。」",
    "T08n0221_011:0075b13_4": "須菩提白佛言：「世尊！",
    "T08n0221_011:0075b14_5": "波旬何以故常作沙門被服壞敗，不欲令人有受學般若波羅蜜者？」",
    "T08n0221_011:0075b15_6": "佛語須菩提：「波旬作沙門被服，欲敗壞別離學般若波羅蜜者。",
    "T08n0221_011:0075b17_7": "復語人言：『案我經中教法，觀卿經中事，非般若波羅蜜。』",
    "T08n0221_011:0075b18_8": "須菩提！",
    "T08n0221_011:0075b18_9": "未受記莂聞是說者便有狐疑，適有疑意便不復書持受學般若波羅蜜；是為菩薩魔事。",
    "T08n0221_011:0075b20_10": "須菩提！",
    "T08n0221_011:0075b20_11": "波旬復作比丘形像，語學般若波羅蜜者言：『善男子、善女人有學諷誦受持般若波羅蜜者，得真際之證，得須陀洹、羅漢、辟支佛道。』",
    "T08n0221_011:0075b23_12": "作是留難事，便不復學受書持般若波羅蜜；是為魔事。",
    "T08n0221_011:0075b25_13": "須菩提！",
    "T08n0221_011:0075b25_14": "說是深般若波羅蜜時，多有魔事起欲令斷絕。",
    "T08n0221_011:0075b26_15": "是故，須菩提！",
    "T08n0221_011:0075b26_16": "當覺魔事。」",
    "T08n0221_011:0075b26_17": "須菩提言：「世尊！",
    "T08n0221_011:0075b27_18": "菩薩云何當覺魔事、遠離魔事？」",
    "T08n0221_011:0075b27_19": "佛語須菩提：「其事但像類六波羅蜜，有覺是者，是則為護，遠離魔事。",
    "T08n0221_011:0075b29_20": "菩薩常當遠離羅漢、辟支佛所應行經法，當遠離之。",
    "T08n0221_011:0075c01_21": "「復次，須菩提！",
    "T08n0221_011:0075c01_22": "波旬於菩薩前說內空、外空及有無空，三十七品至三脫門，是為羅漢所得道事；是為魔事。",
    "T08n0221_011:0075c03_23": "波旬復化作如來身金色光相來至菩薩所，令諸菩薩起想。",
    "T08n0221_011:0075c05_24": "起想者，於薩云若則為耗減；當知是為魔事。",
    "T08n0221_011:0075c06_25": "須菩提！",
    "T08n0221_011:0075c06_26": "波旬復作佛形像，諸比丘眾相隨，到是善男子善女人所。",
    "T08n0221_011:0075c07_27": "是善男子善女人便起想言：『當來之世令我得身，諸弟子眾於中說法亦如今日。』",
    "T08n0221_011:0075c09_28": "作是想者，於薩云若則為耗減。",
    "T08n0221_011:0075c10_29": "波旬復化作無央數百千菩薩行六波羅蜜者，於是善男子善女人前。",
    "T08n0221_011:0075c11_30": "見已復於中起想。",
    "T08n0221_011:0075c12_31": "起想者，則為耗減薩云若；是為魔事。",
    "T08n0221_011:0075c13_32": "何以故？",
    "T08n0221_011:0075c13_33": "須菩提！",
    "T08n0221_011:0075c13_34": "般若波羅蜜者無有五陰，乃至於道亦無所有。",
    "T08n0221_011:0075c14_35": "無有五陰、無有道者，亦無佛法及弟子眾。",
    "T08n0221_011:0075c15_36": "所以者何？",
    "T08n0221_011:0075c15_37": "諸法盡空，無所有故。",
    "T08n0221_011:0075c16_38": "須菩提！",
    "T08n0221_011:0075c16_39": "善男子、善女人書是般若波羅蜜時、若諷誦讀，多有起因緣。",
    "T08n0221_011:0075c17_40": "譬如閻浮提大長者家，多有金銀真珠琉璃上妙珍寶，多有憎嫉者。",
    "T08n0221_011:0075c19_41": "善男子、善女人受持諷誦般若波羅蜜者，多有憎嫉而欲壞者。」",
    "T08n0221_011:0075c20_42": "須菩提言：「如是，世尊！",
    "T08n0221_011:0075c21_43": "多有魔事多憎嫉者。",
    "T08n0221_011:0075c21_44": "何以故？",
    "T08n0221_011:0075c21_45": "愚癡少智之士為魔所使，專行斷壞受學般若波羅蜜者。",
    "T08n0221_011:0075c23_46": "是輩壞法之人，意終不復在是妙法之中。」",
    "T08n0221_011:0075c24_47": "佛言：「如須菩提所言，是愚癡之士為魔所使，專行敗壞。",
    "T08n0221_011:0075c25_48": "是輩愚癡壞法之人，新學、適聞法所致，不作功德，善本不多所致，未與真知識相得所致，不供養過去諸如來、無所著、等正覺所致。",
    "T08n0221_011:0075c28_49": "須菩提！",
    "T08n0221_011:0075c28_50": "若書持般若波羅蜜，諷誦讀說受行守時，無有留難魔事不起，無此難者便能具足六波羅蜜，至薩云若亦無有難。",
    "T08n0221_011:0076a02_51": "若有是善男子、善女人書持諷誦般若波羅蜜者，便具足五波羅蜜及薩云若已；當知是為佛事。",
    "T08n0221_011:0076a04_52": "若復具足內外空及有無空，三十七品、佛十八法及十種力，具足薩云若者；當知是亦為佛事。",
    "T08n0221_011:0076a06_53": "十方現在諸如來、無所著、等正覺，亦以佛事如是善男子、善女人行般若波羅蜜者。",
    "T08n0221_011:0076a08_54": "十方現在諸阿惟越致菩薩摩訶薩，亦復擁護是善男子善女人行般若波羅蜜者，亦復勸助之。」",
    "T08n0221_011:0076a11_0": "摩訶般若波羅蜜大明品第四十九",
    "T08n0221_011:0076a12_0": "佛告須菩提：「譬如母人一一生子，從一數至于千人。",
    "T08n0221_011:0076a13_1": "母中得病，彼諸子等各各求救療治，所進寒溫燥濕，將育所宜令母安隱。",
    "T08n0221_011:0076a14_2": "所以者何？",
    "T08n0221_011:0076a15_3": "長我曹等得見日月，我不孝養永不報恩。",
    "T08n0221_011:0076a16_0": "如是，須菩提！",
    "T08n0221_011:0076a16_1": "諸如來、無所著、等正覺常以佛眼視行般若波羅蜜者。",
    "T08n0221_011:0076a17_2": "何以故？",
    "T08n0221_011:0076a17_3": "深般若波羅蜜者為世間之大明也。",
    "T08n0221_011:0076a18_4": "十方諸如來、無所著、等正覺亦以佛眼常視行般若波羅蜜者。",
    "T08n0221_011:0076a20_0": "何以故？",
    "T08n0221_011:0076a20_1": "深般若波羅蜜者生諸如來、無所著、等正覺，使得見薩云若慧。",
    "T08n0221_011:0076a21_2": "以是故，諸如來、無所著、等正覺常等視行般若波羅蜜者。",
    "T08n0221_011:0076a23_3": "諸如來五波羅蜜者亦生是中，內外空及有無空、三十七品皆於中生，十力、十八法、薩云若亦皆於中生，須陀洹、斯陀含、阿那含、阿羅漢、辟支佛道、三耶三佛道皆從般若波羅蜜中出生，過去當來今現在諸佛皆從深般若波羅蜜中出生，自致得成阿耨多羅三耶三菩阿惟三佛。",
    "T08n0221_011:0076a29_4": "須菩提！",
    "T08n0221_011:0076a29_5": "若有善男子、善女人書持受學般若波羅蜜者，諸佛常以佛眼視是輩行般若波羅蜜者，諸佛常擁護之使不動轉，至阿耨多羅三耶三菩令不耗減。」",
    "T08n0221_011:0076b04_0": "須菩提白佛言：「如世尊所說，般若波羅蜜者是菩薩之母，為世間之大明。",
    "T08n0221_011:0076b05_1": "世尊！",
    "T08n0221_011:0076b05_2": "般若波羅蜜云何是菩薩之母？",
    "T08n0221_011:0076b06_3": "云何是世間之大明？",
    "T08n0221_011:0076b07_0": "云何出生諸佛？",
    "T08n0221_011:0076b07_1": "云何為示現世間明？」",
    "T08n0221_011:0076b07_2": "佛告須菩提：「般若波羅蜜者，生佛十力及十八法，生薩云若。",
    "T08n0221_011:0076b09_3": "如來示現是諸法已具，是故諸如來從般若波羅蜜生世間者，謂如來說五陰。」",
    "T08n0221_011:0076b10_4": "「世尊！",
    "T08n0221_011:0076b11_5": "云何深般若波羅蜜示現五陰？」",
    "T08n0221_011:0076b11_6": "佛言：「般若波羅蜜亦不生，五陰示現亦不滅。",
    "T08n0221_011:0076b12_7": "五陰示現亦不著亦不斷，亦不增亦不減，亦不持亦不捨，亦不過去當來今現在。",
    "T08n0221_011:0076b14_8": "何以故？",
    "T08n0221_011:0076b14_9": "空、無相、無願亦不成敗示現，亦不現有為亦不現無為，亦不示現無所生亦不示現無所有，亦不示現實諸法。",
    "T08n0221_011:0076b17_10": "如是不示現成敗，須菩提！",
    "T08n0221_011:0076b17_11": "是為般若波羅蜜示現世間。",
    "T08n0221_011:0076b18_12": "須菩提！",
    "T08n0221_011:0076b18_13": "般若波羅蜜亦知一切眾生意行，般若波羅蜜不知眾生之處，亦不知諸陰六情之處，乃至薩云若亦不知處。",
    "T08n0221_011:0076b21_14": "須菩提！",
    "T08n0221_011:0076b21_15": "是為深般若波羅蜜示現世間。",
    "T08n0221_011:0076b22_16": "深般若波羅蜜者亦不示現五陰，乃至薩云若亦不示現。",
    "T08n0221_011:0076b23_17": "何以故？",
    "T08n0221_011:0076b23_18": "深般若波羅蜜亦不見深般若波羅蜜，何況當見五陰，乃至薩云若當有所見？",
    "T08n0221_011:0076b25_19": "須菩提！",
    "T08n0221_011:0076b25_20": "所謂名眾生，欲界、形界、無形界是。",
    "T08n0221_011:0076b26_21": "普世及十方眾生亂意定意，如來悉知，復知一切無央數事。",
    "T08n0221_011:0076b27_22": "須菩提！",
    "T08n0221_011:0076b27_23": "云何如來悉知眾生餘無數事？",
    "T08n0221_011:0076b28_24": "以法故。",
    "T08n0221_011:0076b28_25": "有亂意無亂意，如來悉知。",
    "T08n0221_011:0076b29_26": "以何等法知眾生亂意定意？」",
    "T08n0221_011:0076c01_27": "佛告須菩提：「法尚不可得見，何況欲得眾生有亂有定？",
    "T08n0221_011:0076c02_28": "以是故知。",
    "T08n0221_011:0076c02_29": "須菩提？",
    "T08n0221_011:0076c02_30": "如來、無所著、等正覺知眾生意有亂有定。",
    "T08n0221_011:0076c03_31": "云何而知？",
    "T08n0221_011:0076c04_0": "以無常故知，以脫故知，以寂故知，以盡故知。",
    "T08n0221_011:0076c05_1": "是故知有亂有定。",
    "T08n0221_011:0076c05_2": "「復次，須菩提！",
    "T08n0221_011:0076c05_3": "如來知眾生有婬怒癡者盡知。」",
    "T08n0221_011:0076c06_4": "須菩提白佛言：「世尊！",
    "T08n0221_011:0076c07_5": "云何悉知？」",
    "T08n0221_011:0076c07_6": "佛言：「知婬怒癡所有意為非婬怒癡意。",
    "T08n0221_011:0076c08_7": "何以故？",
    "T08n0221_011:0076c08_8": "所有及念不可見故，何況當有婬怒癡而可得者？",
    "T08n0221_011:0076c09_9": "以是故，如來悉知。",
    "T08n0221_011:0076c10_10": "須菩提！",
    "T08n0221_011:0076c10_11": "如來復知眾生無婬怒癡意者悉知。",
    "T08n0221_011:0076c11_12": "何以故？",
    "T08n0221_011:0076c11_13": "知所可知無婬怒癡意，意亦非有意。",
    "T08n0221_011:0076c12_14": "何以故？",
    "T08n0221_011:0076c12_15": "兩意不合故，是故如來悉知。",
    "T08n0221_011:0076c13_16": "須菩提！",
    "T08n0221_011:0076c13_17": "如來因般若波羅蜜悉知眾生意，有廣大者悉知。",
    "T08n0221_011:0076c14_18": "云何悉知？",
    "T08n0221_011:0076c14_19": "須菩提！",
    "T08n0221_011:0076c14_20": "如來亦不廣大眾生意、亦不狹眾生意，亦不增眾生意、亦不減眾生意，亦不來眾生意、亦不遣眾生意。",
    "T08n0221_011:0076c17_21": "何以故？",
    "T08n0221_011:0076c17_22": "意不可得進退故，以是故悉知。",
    "T08n0221_011:0076c18_23": "「復次，須菩提！",
    "T08n0221_011:0076c18_24": "如來因般若波羅蜜悉知眾生有大意者。",
    "T08n0221_011:0076c19_25": "何以故知？",
    "T08n0221_011:0076c19_26": "以眾生意無來無往、無生無滅、無住無變，以是故知。",
    "T08n0221_011:0076c20_27": "「復次，須菩提！",
    "T08n0221_011:0076c21_28": "如來以般若波羅蜜悉知眾生意無有限。",
    "T08n0221_011:0076c22_29": "云何悉知？",
    "T08n0221_011:0076c22_30": "須菩提！",
    "T08n0221_011:0076c22_31": "亦不見眾生意有增有減、有所住止。",
    "T08n0221_011:0076c23_32": "何以故？",
    "T08n0221_011:0076c23_33": "以眾生意無有窟、不可見故，以是故知。",
    "T08n0221_011:0076c24_34": "「復次，須菩提！",
    "T08n0221_011:0076c24_35": "如來因般若波羅蜜悉知眾生意不可見。",
    "T08n0221_011:0076c25_36": "云何悉知？",
    "T08n0221_011:0076c26_37": "以眾生意，意無有形、無所有故悉知。",
    "T08n0221_011:0076c26_38": "「復次，須菩提！",
    "T08n0221_011:0076c27_39": "如來因般若波羅蜜悉知眾生意不可觀。",
    "T08n0221_011:0076c28_40": "云何而知？",
    "T08n0221_011:0076c28_41": "須菩提！",
    "T08n0221_011:0076c28_42": "如來以五眼悉見眾生意之對故，以是故知。",
    "T08n0221_011:0076c29_43": "「復次，須菩提！",
    "T08n0221_011:0076c29_44": "如來因般若波羅蜜悉知眾生屈申卷舒。",
    "T08n0221_011:0077a01_45": "云何而知？",
    "T08n0221_011:0077a02_46": "須菩提！",
    "T08n0221_011:0077a02_47": "眾生意之屈申卷舒者，皆出五陰窟之所生生。",
    "T08n0221_011:0077a03_48": "不知五陰，但知出息入息有我及世，但知是事，其餘不識。",
    "T08n0221_011:0077a04_49": "不知五陰亦復不知出息入息，但知有我及世，其餘不識。",
    "T08n0221_011:0077a06_0": "身則是命，命則是身；是身非命，是命非身。",
    "T08n0221_011:0077a07_0": "是故，須菩提！",
    "T08n0221_011:0077a07_1": "如來因般若波羅蜜悉知眾生屈申卷舒。",
    "T08n0221_011:0077a08_2": "須菩提！",
    "T08n0221_011:0077a08_3": "佛知五陰。",
    "T08n0221_011:0077a08_4": "云何知？",
    "T08n0221_011:0077a08_5": "知五陰如、知如如、知無作如、知無相如、知無進如、知無戲如、知無我如、知無猗如。",
    "T08n0221_011:0077a10_6": "是故，須菩提！",
    "T08n0221_011:0077a11_0": "如來以眾生之如屈申出入五陰之如。",
    "T08n0221_011:0077a11_1": "如五陰如者，是諸法之如；諸法之如者，則六波羅蜜如；六波羅蜜如者，則三十七品如；三十七品如者，則十八空如；十八空如者，則八惟無禪、九次第禪如；八惟無、九次第禪如者，則佛十力如；十力如者，則四無礙慧、四等心、四無所畏、大慈大悲、佛十八法如；十八法如者，則薩云若慧如；薩云若慧如者，則一切諸善法惡法、道法俗法、有漏無漏之法如；此諸法如者，則過去當來今現在之如；去來今如者，則有為無為法如；有為無為法如者，則須陀洹、斯陀含、阿那含、阿羅漢之如；羅漢如者，則辟支佛如；辟支佛如者，則阿耨多羅三耶三菩之如；三菩如者，則是道如；道如者，則如來之如；如來如者，則是一如，亦不可壞、亦不可別、亦無有盡、亦無有二，不可令異。",
    "T08n0221_011:0077a26_2": "須菩提！",
    "T08n0221_011:0077a27_3": "是則諸法之如。",
    "T08n0221_011:0077a27_4": "如來因般若波羅蜜悉皆逮覺諸法之如。",
    "T08n0221_011:0077a28_5": "須菩提！",
    "T08n0221_011:0077a28_6": "是般若波羅蜜者，則諸如來之母，則是世間之大明。",
    "T08n0221_011:0077a29_7": "是故，須菩提！",
    "T08n0221_011:0077b01_0": "如來、無所著、等正覺悉知諸法之如。",
    "T08n0221_011:0077b01_1": "爾，非不爾，無能令不爾；悉知諸如、諸爾。",
    "T08n0221_011:0077b02_2": "以是故，諸佛世尊名曰如來。」",
    "T08n0221_011:0077b03_3": "須菩提白佛言：「世尊！",
    "T08n0221_011:0077b03_4": "諸法之如及爾非不爾，甚深甚深。",
    "T08n0221_011:0077b04_5": "世尊！",
    "T08n0221_011:0077b04_6": "因如分流道化，如佛所說甚深之法，誰當解者？",
    "T08n0221_011:0077b05_7": "唯有阿惟越致菩薩摩訶薩、漏盡羅漢乃能解之耳。」",
    "T08n0221_011:0077b07_0": "佛語須菩提：「無盡之如者，是誰無盡之如？",
    "T08n0221_011:0077b07_1": "則是諸法無盡之如。",
    "T08n0221_011:0077b08_2": "須菩提！",
    "T08n0221_011:0077b08_3": "如來、無所著、等正覺成阿耨多羅三耶三菩時，說是諸法之如。」",
    "T08n0221_011:0077b11_0": "摩訶般若波羅蜜問相品第五十",
    "T08n0221_011:0077b12_0": "爾時三千大千剎土諸欲天子、諸色天子，持諸名花名香而散佛上，作禮却住，各白佛言：「世尊！",
    "T08n0221_011:0077b14_1": "所說般若波羅蜜者，甚深甚深。",
    "T08n0221_011:0077b14_2": "何等是般若波羅蜜相？」",
    "T08n0221_011:0077b15_3": "佛告諸天子言：「深般若波羅蜜者，空則是相，無相、無願相、無行之相、無生滅相、無著無斷相、無所有之空相、無所依相、虛空之相。",
    "T08n0221_011:0077b18_4": "諸天子！",
    "T08n0221_011:0077b18_5": "般若波羅蜜甚深如是。",
    "T08n0221_011:0077b19_0": "如來者，為世俗故，亦不為道、不為滅盡。",
    "T08n0221_011:0077b19_1": "諸天子！",
    "T08n0221_011:0077b20_2": "是相者，諸天、龍、鬼神、世間人民所不能作，無能長養者。",
    "T08n0221_011:0077b21_3": "所以者何？",
    "T08n0221_011:0077b21_4": "諸天、龍、鬼神及世間人民亦是相也。",
    "T08n0221_011:0077b22_5": "是故相相不相長養，相相不相識。",
    "T08n0221_011:0077b23_6": "相亦不識無相，無相亦不識相。",
    "T08n0221_011:0077b23_7": "相以無相，是二皆空，無能成者、無能答者、無能識者。",
    "T08n0221_011:0077b25_8": "諸天子！",
    "T08n0221_011:0077b25_9": "是相者，非五陰所作，非六波羅蜜所成，亦非內外空及有無空所作，亦非薩云若所成。",
    "T08n0221_011:0077b27_10": "諸天子！",
    "T08n0221_011:0077b27_11": "是相者，亦非人亦非非人，亦非漏亦非不漏，亦非道亦非俗，亦非有為亦非無為。」",
    "T08n0221_011:0077b29_12": "爾時佛告諸天子：「若有人問：『是虛空是何等相？』",
    "T08n0221_011:0077c01_13": "云何，諸天子！",
    "T08n0221_011:0077c01_14": "是人所問為等問不？」",
    "T08n0221_011:0077c02_15": "諸天子言：「世尊！",
    "T08n0221_011:0077c02_16": "為不等問。",
    "T08n0221_011:0077c02_17": "所以者何？",
    "T08n0221_011:0077c03_18": "虛空無有相、無有作者。」",
    "T08n0221_011:0077c03_19": "佛告諸欲天子、諸色天子言：「有佛無佛，相體性常住。",
    "T08n0221_011:0077c04_20": "以如來如實逮覺相性故，名為如來。」",
    "T08n0221_011:0077c05_21": "諸天子白佛言：「如來所逮覺相甚深。",
    "T08n0221_011:0077c06_22": "如來從是阿耨多羅三耶三菩無礙之慧住於相，聚於般若波羅蜜。",
    "T08n0221_011:0077c08_23": "甚奇，世尊！",
    "T08n0221_011:0077c08_24": "深般若波羅蜜者，是諸佛如來、無所著、等正覺之藏。",
    "T08n0221_011:0077c09_25": "於是藏成阿耨多羅三耶三菩阿惟三佛，於是藏中作行，逮諸法相、逮五陰相、逮薩云若相。」",
    "T08n0221_011:0077c11_26": "佛告諸天子：「色者形之相，所更者覺之相，所受者想之相，善惡者行之相，所知者識之相。",
    "T08n0221_011:0077c13_27": "如來以無所受相故，逮得正覺。",
    "T08n0221_011:0077c14_28": "無所愛惜者為檀波羅蜜相，無所腐敗者尸波羅蜜相，不起恚意者羼波羅蜜相，無能伏者惟逮波羅蜜相，合聚眾事者禪波羅蜜相，所聞即覺即知者般若波羅蜜相。",
    "T08n0221_011:0077c18_29": "如是，諸天子！",
    "T08n0221_011:0077c18_30": "無所受相，是故如來得逮正覺。",
    "T08n0221_011:0077c19_31": "四禪、四等、四空定者則無恚之相，如來不以是相得逮正覺。",
    "T08n0221_011:0077c20_32": "得出三界者是三十七品之相，如來不以是相逮得正覺。",
    "T08n0221_011:0077c21_33": "苦相者無願脫門是，寂相者則空是，淨相者則無相是，如來不以是相逮得正覺。",
    "T08n0221_011:0077c23_34": "寂相者無所起是，無所共相則十八法是，如來不以是相逮得正覺。",
    "T08n0221_011:0077c25_35": "露現相者則薩云若是，如來不以是相逮得正覺。",
    "T08n0221_011:0077c26_36": "如是，諸天子！",
    "T08n0221_011:0077c26_37": "如來不以諸法相逮得正覺法，是故如來名為無礙慧。」",
    "T08n0221_011:0077c27_38": "於是佛告須菩提言：「般若波羅蜜者，是諸佛如來、無所著、等正覺之母；般若波羅蜜者，是諸佛如來世間之大明。",
    "T08n0221_011:0078a01_39": "如來依是法而得有所作，以是故諸如來尊敬禮事是般若波羅蜜。",
    "T08n0221_011:0078a02_40": "何以故？",
    "T08n0221_011:0078a03_0": "諸佛如來皆從般若波羅蜜中出，是故如來之所報恩。",
    "T08n0221_011:0078a04_1": "須菩提！",
    "T08n0221_011:0078a04_2": "其報恩者無過如來。",
    "T08n0221_011:0078a04_3": "「復次，須菩提！",
    "T08n0221_011:0078a05_4": "云何如來為知恩？",
    "T08n0221_011:0078a05_5": "云何為報恩？",
    "T08n0221_011:0078a05_6": "如來所可乘來法，所可成阿耨多羅三耶三菩阿惟三佛法，逮守持是所乘來法，恭敬承事作禮。",
    "T08n0221_011:0078a08_7": "須菩提！",
    "T08n0221_011:0078a08_8": "是為如來、無所著、等正覺之所知恩、之所報恩。",
    "T08n0221_011:0078a09_9": "「復次，須菩提！",
    "T08n0221_011:0078a09_10": "如來之所逮法者，亦無作者，作者不可見故。",
    "T08n0221_011:0078a10_11": "如來盡逮是法，得無作法者，是為無諍法。",
    "T08n0221_011:0078a11_12": "須菩提！",
    "T08n0221_011:0078a11_13": "如來知恩報恩，因般若波羅蜜於無作之法得逮覺法。",
    "T08n0221_011:0078a12_14": "「復次，須菩提！",
    "T08n0221_011:0078a13_15": "如來！",
    "T08n0221_011:0078a13_16": "無所著！",
    "T08n0221_011:0078a13_17": "等正覺行般若波羅蜜故，逮諸善法而無所逮；是故般若波羅蜜者，是諸佛之母，為世間之大明導。」",
    "T08n0221_011:0078a15_18": "須菩提白佛言：「世尊！",
    "T08n0221_011:0078a16_19": "諸法無所知、無所見、無所出生。",
    "T08n0221_011:0078a16_20": "云何般若波羅蜜是佛之母？",
    "T08n0221_011:0078a17_21": "云何生如來？",
    "T08n0221_011:0078a17_22": "云何為世間之大明導？」",
    "T08n0221_011:0078a18_23": "佛告須菩提：「如是，如是！",
    "T08n0221_011:0078a18_24": "一切諸法無知無見。",
    "T08n0221_011:0078a19_25": "云何無知無見？",
    "T08n0221_011:0078a19_26": "以一切諸法空故，無所有、不堅固、無所生。",
    "T08n0221_011:0078a20_27": "以是故，一切諸法無所出生。",
    "T08n0221_011:0078a21_28": "「復次，須菩提！",
    "T08n0221_011:0078a21_29": "諸法無知無見。",
    "T08n0221_011:0078a22_0": "云何無知無見？",
    "T08n0221_011:0078a22_1": "以諸法無所入、無所著故。",
    "T08n0221_011:0078a22_2": "以是故，般若波羅蜜是如來母、世間之導。",
    "T08n0221_011:0078a23_3": "不見五陰，是故為導；乃至薩云若亦無所見，是故為導。",
    "T08n0221_011:0078a25_4": "以是故，般若波羅蜜是諸佛母、世間之導。」",
    "T08n0221_011:0078a26_5": "須菩提問佛言：「世尊！",
    "T08n0221_011:0078a26_6": "云何不見五陰為世間導？」",
    "T08n0221_011:0078a27_7": "「須菩提！",
    "T08n0221_011:0078a27_8": "不以五陰因緣起識者，是為不見五陰。",
    "T08n0221_011:0078a28_9": "不以薩云若起想者，是為不見薩云若。",
    "T08n0221_011:0078a29_10": "以是故，般若波羅蜜諸如來母、為世間導。",
    "T08n0221_011:0078b01_11": "「復次，須菩提！",
    "T08n0221_011:0078b01_12": "般若波羅蜜云何是如來之母、為世間導？",
    "T08n0221_011:0078b02_13": "須菩提！",
    "T08n0221_011:0078b02_14": "般若波羅蜜示現世間空。",
    "T08n0221_011:0078b03_15": "云何示世間空？",
    "T08n0221_011:0078b03_16": "示五陰空，十二衰、十八性，現世間十惡之法；從癡有愛十二因緣，示吾我根本；六十二見，示世間空；四禪、四等及四空定，示世間空；三十七品、六波羅蜜、內空、外空及有無空，示世間空；有為無為之性、十種力、佛十八法、示世間空；至薩云若，示世間空。",
    "T08n0221_011:0078b09_17": "是故，須菩提，般若波羅蜜者是諸佛之母、世間明導。",
    "T08n0221_011:0078b10_18": "「復次，須菩提！",
    "T08n0221_011:0078b10_19": "如來以空示於世間，以空念世間，知世間空。",
    "T08n0221_011:0078b11_20": "以是故，般若波羅蜜諸佛之母、為世間導。",
    "T08n0221_011:0078b12_21": "「復次，須菩提！",
    "T08n0221_011:0078b12_22": "般若波羅蜜者，示現如來示世間空。",
    "T08n0221_011:0078b13_23": "示何等空？",
    "T08n0221_011:0078b13_24": "現五陰空、十二衰空、十八性空，現薩云若空。",
    "T08n0221_011:0078b14_25": "是故般若波羅蜜，諸佛之母、為世間導。",
    "T08n0221_011:0078b15_26": "「是故，須菩提！",
    "T08n0221_011:0078b16_27": "示現如來示現世間不可思議，示現五陰不可思議，乃至薩云若示世間不可思議。",
    "T08n0221_011:0078b17_28": "「復次，須菩提！",
    "T08n0221_011:0078b18_29": "深般若波羅蜜示現如來、世間之寂。",
    "T08n0221_011:0078b19_30": "示現何等寂？",
    "T08n0221_011:0078b19_31": "示現五陰寂及薩云若寂。",
    "T08n0221_011:0078b20_0": "以是故，般若波羅蜜示現如來、世間之寂。",
    "T08n0221_011:0078b20_1": "須菩提、般若波羅蜜示現如來、世間常空。",
    "T08n0221_011:0078b21_2": "示何等空？",
    "T08n0221_011:0078b22_3": "從五陰至薩云若，示現世間常空。",
    "T08n0221_011:0078b22_4": "復次，須菩提！",
    "T08n0221_011:0078b23_5": "般若波羅蜜示現如來、世間所有空。",
    "T08n0221_011:0078b24_6": "示何等空？",
    "T08n0221_011:0078b24_7": "從五陰乃至薩云若，示世間所有空。",
    "T08n0221_011:0078b25_8": "「復次，須菩提！",
    "T08n0221_011:0078b25_9": "般若波羅蜜示現如來所有無所有空，從五陰乃至薩云若所有無所有空。",
    "T08n0221_011:0078b27_10": "「復次，須菩提！",
    "T08n0221_011:0078b27_11": "般若波羅蜜示現如來、世間之滅。",
    "T08n0221_011:0078b28_12": "示何等滅？",
    "T08n0221_011:0078b28_13": "從五陰至薩云若，是為世間滅。",
    "T08n0221_011:0078b29_14": "以是故，般若波羅蜜為如來母、世間之導。",
    "T08n0221_011:0078c01_15": "般若波羅蜜示現世間無有今世後世之想。",
    "T08n0221_011:0078c02_16": "何以故？",
    "T08n0221_011:0078c02_17": "是法無有今世後世之相。」",
    "T08n0221_011:0078c03_0": "須菩提白佛言：「世尊！",
    "T08n0221_011:0078c03_1": "般若波羅蜜者為大事興，為不可思議事興，為不可稱量事興，為不可限事興，為無有與等事興。」",
    "T08n0221_011:0078c05_2": "佛言：「如是，須菩提！",
    "T08n0221_011:0078c06_3": "是為大事、不可思議事興。」",
    "T08n0221_011:0078c06_4": "「云何為大事興？」",
    "T08n0221_011:0078c07_5": "答言：「須菩提！",
    "T08n0221_011:0078c07_6": "諸如來、無所著、等正覺救護一切眾生故，不捨眾生。」",
    "T08n0221_011:0078c08_7": "「云何為不可思議事興？」",
    "T08n0221_011:0078c09_8": "「諸佛事、自然、薩云若不可思議，是故般若波羅蜜為不可思議事興。」",
    "T08n0221_011:0078c10_9": "「云何為不可稱量事興？」",
    "T08n0221_011:0078c11_10": "佛告須菩提：「一切眾生受身有識，無有能知稱量佛事及自然、薩云若者。」",
    "T08n0221_011:0078c12_11": "「云何為不可限事興？」",
    "T08n0221_011:0078c13_12": "「須菩提！",
    "T08n0221_011:0078c13_13": "佛事不可限，如來事亦無有限。",
    "T08n0221_011:0078c14_14": "一切無有與如來等者，況欲出其上？",
    "T08n0221_011:0078c15_0": "是故般若波羅蜜、諸如來、無所著、等正覺為無有限事興。」",
    "T08n0221_011:0078c16_1": "須菩提白佛言：「世尊！",
    "T08n0221_011:0078c16_2": "佛事、如來事、自然事、薩云若，不可思議、不可稱量，為不可限耶？」",
    "T08n0221_011:0078c18_3": "佛言：「如是，如是！",
    "T08n0221_011:0078c18_4": "須菩提！",
    "T08n0221_011:0078c18_5": "是佛事、自然事、如來事、薩云若事，不可思議、不可稱限。」",
    "T08n0221_011:0078c20_6": "◎◎佛語須菩提：「五陰乃至薩云若，不可思議、不可稱限。",
    "T08n0221_011:0078c22_7": "須菩提、諸法之法，索意以想亦不可得。」",
    "T08n0221_011:0078c23_8": "佛言：「五陰不可思議、不可稱限，乃至薩云若不可思議。」",
    "T08n0221_011:0078c24_9": "須菩提言：「何以故？」",
    "T08n0221_011:0078c24_10": "世尊言：「五陰不可思議，無有與等者；乃至薩云若亦不可思議，無有與等者。」",
    "T08n0221_011:0078c26_11": "佛言：「五陰不可為作限，乃至薩云若亦不可為作限。」",
    "T08n0221_011:0078c27_12": "須菩提言：「世尊！",
    "T08n0221_011:0078c28_0": "何以故五陰、薩云若不可為作限？」",
    "T08n0221_011:0078c28_1": "佛言：「五陰乃至薩云若不可思議故，不可與作限。",
    "T08n0221_011:0078c29_2": "於須菩提意云何，不可思議、不可限中，寧可得五陰及與道不？」",
    "T08n0221_011:0079a02_3": "須菩提言：「世尊！",
    "T08n0221_011:0079a02_4": "不可得。」",
    "T08n0221_011:0079a02_5": "「以是故，須菩提！",
    "T08n0221_011:0079a03_6": "諸法不可思議、不可得限。",
    "T08n0221_011:0079a03_7": "如來之法不可思議，無有與等，不可得限亦不可量，是為不可思議。",
    "T08n0221_011:0079a05_8": "所說亦不可思議，虛空不可思議，亦無有與等者。",
    "T08n0221_011:0079a06_9": "須菩提！",
    "T08n0221_011:0079a06_10": "是如來之法，非世間人及諸天、阿須倫所能思議。」",
    "T08n0221_011:0079a07_11": "說如來不可思議、不可稱量、不可得限，說無有與等品時，五百比丘、二千比丘尼漏盡意解。",
    "T08n0221_011:0079a09_12": "六萬優婆塞、二萬優婆夷，遠塵離垢，法眼生。",
    "T08n0221_011:0079a10_13": "二千菩薩得無所從生法忍，皆當於是賢劫中作佛。",
    "T08n0221_011:0079a12_14": "◎◎摩訶般若波羅蜜大事興品第五十一爾時須菩提白佛言：「世尊！",
    "T08n0221_011:0079a14_15": "是般若波羅蜜甚深甚深，為大事興，不可思議、不可稱量，無有與等，不可得限。」",
    "T08n0221_011:0079a16_16": "佛言：「如是，須菩提！",
    "T08n0221_011:0079a16_17": "般若波羅蜜為大事興、為無有與等事興。",
    "T08n0221_011:0079a17_18": "何以故？",
    "T08n0221_011:0079a17_19": "須菩提！",
    "T08n0221_011:0079a18_20": "五波羅蜜者，等從中得成，與般若波羅蜜相應；內空、外空及有無空，等從般若波羅蜜中出，三十七品、十力、十八法，等從中出，與般若波羅蜜相應；佛地薩云若慧，等從中出，與般若波羅蜜相應。」",
    "T08n0221_011:0079a22_21": "佛告須菩提：「譬如轉輪聖王，諸小國有事各自成辦，轉輪聖王亦無所憂。",
    "T08n0221_011:0079a24_22": "所以者何？",
    "T08n0221_011:0079a24_23": "諸小國王素已受聖王教令故，是故不復憂。",
    "T08n0221_011:0079a25_24": "諸弟子法、辟支佛法、諸菩薩法及諸佛法，等從般若波羅蜜出，般若波羅蜜者為辦其事。",
    "T08n0221_011:0079a27_25": "是故，須菩提！",
    "T08n0221_011:0079a27_26": "般若波羅蜜為大事興、為無有與等事興，不受五陰、不入五陰，為應不受不入，乃至薩云若亦爾。",
    "T08n0221_011:0079a29_27": "須陀洹道至羅漢道、辟支佛道亦不受不入，乃至阿耨多羅三耶三菩不受不入。」",
    "T08n0221_011:0079b02_28": "須菩提白佛言：「世尊！",
    "T08n0221_011:0079b03_29": "云何五陰不受不入，乃至阿耨多羅三耶三菩不受不入？」",
    "T08n0221_011:0079b04_30": "佛告須菩提：「於意云何，頗見五陰有所入、有所受不？」",
    "T08n0221_011:0079b05_31": "須菩提言：「不見。",
    "T08n0221_011:0079b06_32": "世尊！",
    "T08n0221_011:0079b06_33": "乃至阿耨多羅三耶三菩亦不受不入。」",
    "T08n0221_011:0079b07_34": "須菩提言：「世尊！",
    "T08n0221_011:0079b07_35": "亦不見五陰有受有入，亦不見三耶三佛有受有入。」",
    "T08n0221_011:0079b08_36": "佛言：「善哉，善哉！",
    "T08n0221_011:0079b09_37": "須菩提！",
    "T08n0221_011:0079b09_38": "我亦不見五陰、我亦不受持五陰，乃至三耶三菩，我亦不見、亦不受持，不見所入。",
    "T08n0221_011:0079b11_39": "須菩提！",
    "T08n0221_011:0079b11_40": "我於佛地亦不見，薩云若亦不見，如來事亦不受亦不持。",
    "T08n0221_011:0079b12_41": "是故，須菩提！",
    "T08n0221_011:0079b12_42": "菩薩摩訶薩亦不當受五陰、亦不當入五陰，於佛事、薩云若事、如來事，亦不持亦不入。」",
    "T08n0221_011:0079b14_43": "諸欲天子、諸色天子俱白佛言：「世尊！",
    "T08n0221_011:0079b15_44": "般若波羅蜜甚深難了，不可思議甚深微妙，是智者所知解。",
    "T08n0221_011:0079b17_45": "深般若波羅蜜者，世尊！",
    "T08n0221_011:0079b17_46": "皆是過去佛時所作功德善本所致，與真知識相得所致。",
    "T08n0221_011:0079b18_47": "世尊！",
    "T08n0221_011:0079b19_48": "假令三千大千世界一切眾生皆信三尊，盡得須陀洹、斯陀含、阿那含、阿羅漢、辟支佛。",
    "T08n0221_011:0079b21_0": "是諸聖賢所可有慧、所有道德，不如是善男子、善女人於是深般若波羅蜜中可念觀稱樂一日之中，其德出彼上。",
    "T08n0221_011:0079b23_1": "何以故？",
    "T08n0221_011:0079b23_2": "從須陀洹上至辟支佛智，及信至無所從生法忍，諸天子！",
    "T08n0221_011:0079b25_3": "不如是善男子、善女人於深般若波羅蜜中書持諷誦守行一日疾得泥洹，勝羅漢、辟支佛道所作功德，或過一劫奉行餘經，離般若波羅蜜不住薩云若也。",
    "T08n0221_011:0079b28_4": "何以故？",
    "T08n0221_011:0079b28_5": "於是深般若波羅蜜中廣說三乘，令諸羅漢、辟支佛各得其信不失所應，諸菩薩摩訶薩亦於中成阿耨多羅三耶三菩。」",
    "T08n0221_011:0079c02_6": "於是諸色天子、諸欲天子同時歎言：「世尊！",
    "T08n0221_011:0079c03_7": "是摩訶般若波羅蜜不可思議，於是中出信樂，使諸聲聞各得所應，成須陀洹、斯陀含、阿那含、阿羅漢、辟支佛道，又使諸菩薩摩訶薩得成阿耨多羅三耶三菩阿惟三佛，是深般若波羅蜜亦不增亦不減。」",
    "T08n0221_011:0079c08_8": "諸色天子、諸欲天子各以頭面著地為佛作禮，遶佛三匝已去。",
    "T08n0221_011:0079c09_9": "去是不遠，忽然不現，各還天上。",
    "T08n0221_011:0079c10_10": "須菩提白佛言：「若有善男子、善女人聞是深般若波羅蜜即解者，於何所來而生是間？」",
    "T08n0221_011:0079c12_11": "佛告須菩提：「若菩薩摩訶薩聞是深般若波羅蜜即解，不厭亦不狐疑，又亦不礙，意常思念欲樂得聞，終不遠離。",
    "T08n0221_011:0079c14_12": "若行若起若坐若臥，常隨法師，意不遠離。",
    "T08n0221_011:0079c15_13": "須菩提！",
    "T08n0221_011:0079c16_0": "譬如新生犢子，意終不欲遠離其母。",
    "T08n0221_011:0079c16_1": "是善男子、善女人聞是深般若波羅蜜，諷誦上口，樂憙守行，解其中義，意亦不欲遠離法師須臾之間。",
    "T08n0221_011:0079c19_2": "是善男子，善女人本從人道中來，今生是間復得為人。",
    "T08n0221_011:0079c20_3": "所以者何？",
    "T08n0221_011:0079c20_4": "以是善男子、善女人前世時聞是深般若波羅蜜，書持諷誦守行中事，供養花香繒蓋幢幡，以是功德從人道中來，今得深般若波羅蜜聞便即解。」",
    "T08n0221_011:0079c23_5": "須菩提白佛言：「世尊！",
    "T08n0221_011:0079c24_6": "頗有菩薩摩訶薩，如佛所說，所作功德善本具足，供養諸佛。",
    "T08n0221_011:0079c25_7": "復有從彼來生是間，復得深般若波羅蜜，書持諷誦信樂守行，有是者無？」",
    "T08n0221_011:0079c27_8": "佛告須菩提：「有從他方供養諸佛，從聞深般若波羅蜜。",
    "T08n0221_011:0079c28_9": "以是故，來生是間，復得深般若波羅蜜。",
    "T08n0221_011:0079c29_10": "聞便即解，信樂守行。",
    "T08n0221_011:0080a01_0": "「復次，須菩提！",
    "T08n0221_011:0080a01_1": "當知是菩薩摩訶薩從兜術天上亦復具足功德善本。",
    "T08n0221_011:0080a02_2": "何以故？",
    "T08n0221_011:0080a02_3": "是菩薩從彌勒菩薩所聞是深經，以是故今來生是間，得深般若波羅蜜，聞便即解，信樂守行。",
    "T08n0221_011:0080a04_4": "須菩提！",
    "T08n0221_011:0080a05_0": "若有菩薩於深般若波羅蜜有狐疑厭意者，是人前世時聞深般若波羅蜜，不問中慧，是故今來雖生是間聞六波羅蜜，意續狐疑，不信不受亦不喜樂。",
    "T08n0221_011:0080a08_1": "「復次，須菩提！",
    "T08n0221_011:0080a08_2": "是人本聞內空、外空及有無空，亦不問中事，是故今續不信不樂。",
    "T08n0221_011:0080a10_3": "是人前世聞三十七品、佛十八法，不信不樂，不問中事，是故今來聞般若波羅蜜，驚怪狐疑不信不樂。",
    "T08n0221_011:0080a12_4": "「復次，須菩提！",
    "T08n0221_011:0080a12_5": "若有菩薩聞般若波羅蜜，從一日至五日，常問中事。",
    "T08n0221_011:0080a13_6": "用是故，所生處常得聞深般若波羅蜜，終不離所問。",
    "T08n0221_011:0080a15_7": "何以故？",
    "T08n0221_011:0080a15_8": "須菩提！",
    "T08n0221_011:0080a15_9": "是菩薩但能得聞問其中事，於行未備。",
    "T08n0221_011:0080a16_10": "須菩提！",
    "T08n0221_011:0080a16_11": "若有人或時欲聞般若波羅蜜、若不欲聞，志不堅固，或能於中起餘因緣。",
    "T08n0221_011:0080a18_12": "譬如輕衣隨風東西。",
    "T08n0221_011:0080a18_13": "當知是菩薩適學未久，不得真知識，未供養過去諸佛，不作功德善本所致，不勤學諷誦所致，未得六波羅蜜所致，未得內外空及有無空所致，不學六通、三十七品、薩云若所致。",
    "T08n0221_011:0080a22_14": "當知是新學，少樂於法，不能書持般若波羅蜜受學諷誦，亦未能習行其事。",
    "T08n0221_011:0080a24_15": "須菩提！",
    "T08n0221_011:0080a24_16": "若有善男子、善女人行菩薩道者，得深般若波羅蜜，不念書持諷誦守行，乃至薩云若亦復不念學受親近故，當知是輩或墮二地。",
    "T08n0221_011:0080a27_17": "所以者何？",
    "T08n0221_011:0080a27_18": "是善男子、善女人見深般若波羅蜜，不念書持受學親近故也。",
    "T08n0221_011:0080a29_19": "是故其人便入二地，當墮羅漢、辟支佛道地。」",
    "T08n0221_011:0080b02_0": "摩訶般若波羅蜜譬喻品第五十二",
    "T08n0221_011:0080b03_0": "佛告須菩提：「譬如大海中船卒破壞，其船中人不取板木及取死人而抱持者，知彼人終不能得渡，皆當俱沒。",
    "T08n0221_011:0080b05_1": "所以者何？",
    "T08n0221_011:0080b05_2": "用各不取所依持故。",
    "T08n0221_011:0080b06_3": "其人若取板木檣者，徑便得渡，身得安隱，用取所依而以自濟。",
    "T08n0221_011:0080b07_4": "須菩提！",
    "T08n0221_011:0080b07_5": "若有善男子、善女人行菩薩道者，於信樂少，雖得深般若波羅蜜，不諷誦受、不依親近、不習行六波羅蜜，乃至薩云若亦不親近，當知是人中道有礙，不能逮得至薩云若，當取羅漢、辟支佛證。",
    "T08n0221_011:0080b12_6": "須菩提！",
    "T08n0221_011:0080b12_7": "若有善男子、善女人行菩薩道、於阿耨多羅三耶三菩有信樂，有能有念有解有施有行，得深般若波羅蜜，書持受學親近諷誦，當知其人能受持深般若波羅蜜，成阿耨多羅三耶三菩，至薩云若，終不中礙墮羅漢、辟支佛道，能教化眾生、淨佛國土。",
    "T08n0221_011:0080b18_0": "須菩提！",
    "T08n0221_011:0080b18_1": "譬如有人持坏瓶行取水，當知不久如是爛壞。",
    "T08n0221_011:0080b19_2": "所以者何？",
    "T08n0221_011:0080b19_3": "用未成熟故。",
    "T08n0221_011:0080b19_4": "須菩提！",
    "T08n0221_011:0080b20_0": "若有善男子、善女人行菩薩道者，雖有信樂，有念有施有解有親近有行於阿耨多羅三耶三菩，亦不受持六波羅蜜，無漚惒拘舍羅，又不受持內空、外空及有無空，不受五通、三十七品，至薩云若亦不親近，當知是人中道妨礙。",
    "T08n0221_011:0080b25_1": "須菩提！",
    "T08n0221_011:0080b25_2": "何等為中道妨礙？",
    "T08n0221_011:0080b25_3": "墮於羅漢、辟支佛道。",
    "T08n0221_011:0080b26_4": "譬如有人持成熟瓶，若詣河井、若詣陂池而行取水，當知是人得水來歸，安隱不失。",
    "T08n0221_011:0080b28_5": "所以者何？",
    "T08n0221_011:0080b28_6": "用瓶成故。",
    "T08n0221_011:0080b28_7": "須菩提！",
    "T08n0221_011:0080b28_8": "若有善男子、善女人行菩薩道，於阿耨多羅三耶三菩有至信樂，有施念解有行有慧，受六波羅蜜漚惒拘舍羅，親近薩云若，當知是人至阿耨多羅三耶三菩終無罣礙。",
    "T08n0221_011:0080c03_9": "須菩提！",
    "T08n0221_011:0080c03_10": "譬如大海有始成船，未牢敞治、亦未莊算，便持財貨著於船中乘有所詣，當知是船不久中道而壞，亡散財物各在一處。",
    "T08n0221_011:0080c06_11": "用是賈客無有方便，失所持物亡其大寶。",
    "T08n0221_011:0080c07_12": "須菩提！",
    "T08n0221_011:0080c07_13": "若有善男子、善女人欲行菩薩事，於阿耨多羅三耶三菩雖有信樂信施念解，於功德少，得深般若波羅蜜亦不書持諷誦受學，於六波羅蜜亦不受學，亦不親近薩云若事，無漚惒拘舍羅。",
    "T08n0221_011:0080c12_14": "須菩提！",
    "T08n0221_011:0080c12_15": "當知是人中道妨礙離失大寶——大寶者薩云若——是中道墮羅漢、辟支佛道。",
    "T08n0221_011:0080c13_16": "譬如有智之人先治其船算莊牢固，持物著中，乘有所至。",
    "T08n0221_011:0080c15_17": "當知是人必到所至，得其珍寶安隱無失。",
    "T08n0221_011:0080c16_18": "所以者何？",
    "T08n0221_011:0080c16_19": "用其船具牢強所致。",
    "T08n0221_011:0080c16_20": "若有善男子、善女人行菩薩道，有大信樂，有施有念有解有行於阿耨多羅三耶三菩，得深般若波羅蜜便受學書持諷誦守行，於六波羅蜜皆有功德，於薩云若意常親近，乃成阿耨多羅三耶三菩，終不罣礙，不墮羅漢、辟支佛道。",
    "T08n0221_011:0080c22_21": "須菩提！",
    "T08n0221_011:0080c22_22": "譬如有人年百二十，其人有病若風若寒熱。",
    "T08n0221_011:0080c23_23": "於意云何，其人寧能自起止行步不？」",
    "T08n0221_011:0080c24_24": "須菩提言：「世尊！",
    "T08n0221_011:0080c24_25": "不能。",
    "T08n0221_011:0080c24_26": "所以者何？",
    "T08n0221_011:0080c24_27": "是人已老，正使無病，猶尚不能起止行步，況復有病筋力消盡，豈復能行有所至到？」",
    "T08n0221_011:0080c26_28": "「須菩提！",
    "T08n0221_011:0080c26_29": "若有善男子、善女人行菩薩道，於阿耨多羅三耶三菩雖有信樂，有施有念有能有行，於六波羅蜜功德中少，亦不親近薩云若事，無漚惒拘舍羅，當知是人中道妨礙，墮羅漢、辟支佛道。",
    "T08n0221_011:0081a02_30": "何以故？",
    "T08n0221_011:0081a02_31": "不得深般若波羅蜜漚惒拘舍羅故。",
    "T08n0221_011:0081a03_32": "須菩提！",
    "T08n0221_011:0081a03_33": "向者老公所病已愈，取兩健人各扶一腋各持一臂，語老人言：『安意莫懼，我當將公在所至處終不相棄。』",
    "T08n0221_011:0081a05_34": "是人寧能有所至不？」",
    "T08n0221_011:0081a06_35": "須菩提言：「世尊！",
    "T08n0221_011:0081a06_36": "能至所處。」",
    "T08n0221_011:0081a06_37": "佛言：「若有善男子、善女人行菩薩道，於阿耨多羅三耶三菩有至信樂，有能有施有行有慧，於六波羅蜜皆有功德，於薩云若意常親近，有漚惒拘舍羅。",
    "T08n0221_011:0081a10_38": "知是菩薩終不罣礙，堪任於阿耨多羅三耶三菩，而不動轉墮聲聞、辟支佛道也。」",
    "T08n0221_011:0081a12_39": "是時世尊歎須菩提言：「善哉，善哉！",
    "T08n0221_011:0081a12_40": "為諸菩薩摩訶薩今問如來是事。",
    "T08n0221_011:0081a13_41": "若有菩薩以吾我意想奉行六波羅蜜，言：『我所為行六波羅蜜。』",
    "T08n0221_011:0081a15_0": "已便貢高。",
    "T08n0221_011:0081a15_1": "菩薩作是行者，終不得度六波羅蜜。",
    "T08n0221_011:0081a16_2": "是善男子、善女人亦不知彼岸亦不知此岸，不為六波羅蜜所持，不為薩云若所持，中道墮羅漢、辟支佛地，亦不出生於薩云若。",
    "T08n0221_011:0081a19_0": "須菩提！",
    "T08n0221_011:0081a19_1": "云何菩薩無漚惒拘舍羅？",
    "T08n0221_011:0081a19_2": "是善男子、善女人行菩薩道，不以漚惒拘舍羅行六波羅蜜，於六波羅蜜皆有吾我想：『我有所為。』",
    "T08n0221_011:0081a21_3": "行六波羅蜜而自貢高。",
    "T08n0221_011:0081a22_4": "何以故？",
    "T08n0221_011:0081a22_5": "六波羅蜜中初無有是念、有所分別。",
    "T08n0221_011:0081a23_6": "有是念者常住此岸，但知此岸不知彼者，不為六波羅蜜所持，亦不為薩云若所持，中道墮羅漢、辟支佛道，亦不出生薩云若中。",
    "T08n0221_011:0081a26_7": "須菩提！",
    "T08n0221_011:0081a26_8": "如是菩薩不為漚惒拘舍羅所持，便墮羅漢、辟支佛中。",
    "T08n0221_011:0081a27_9": "須菩提！",
    "T08n0221_011:0081a27_10": "云何菩薩行般若波羅蜜為漚惒拘舍羅所持，不墮羅漢、辟支佛道，成阿耨多羅三耶三菩？",
    "T08n0221_011:0081b01_0": "須菩提！",
    "T08n0221_011:0081b01_1": "菩薩行六波羅蜜無吾我念，於六波羅蜜而不貢高。",
    "T08n0221_011:0081b02_2": "何以故？",
    "T08n0221_011:0081b02_3": "六波羅蜜中亦無有念、亦不貢高。",
    "T08n0221_011:0081b03_4": "菩薩知此岸、知彼岸者，為六波羅蜜所持，為漚惒拘舍羅所持，出生薩云若，不墮羅漢、辟支佛道。",
    "T08n0221_011:0081b05_5": "須菩提！",
    "T08n0221_011:0081b05_6": "菩薩作如是行者，為不墮羅漢、辟支佛道，為六波羅蜜所持，為漚惒拘舍羅所持，為薩云若之所護。」",
    "T08n0221_011:0081b07_7": "◎放光般若經卷第十一"
}