{
    "T24n1451_028:0338c06_0": "根本說一切有部毘奈耶雜事",
    "T24n1451_028:0338c07_0": "卷第二十八",
    "T24n1451_028:0338c09_0": "三藏法師義淨奉　制譯",
    "T24n1451_028:0338c10_0": "第六門第四子攝頌大藥之餘",
    "T24n1451_028:0338c11_0": "「是時大藥既知國事，將領四兵遍觀國界，每至城邑聚落問諸人言：『此等聚落誰所管耶？』",
    "T24n1451_028:0338c13_0": "諸人答曰：『此是某大臣、彼是某大臣，攝之屬己將為封邑。』",
    "T24n1451_028:0338c14_1": "大藥聞知所有村城皆六大臣之所管攝，國主但唯內宮及飲食而已。",
    "T24n1451_028:0338c16_0": "既遍觀已還白王曰：『何處城隍及以聚落是王所有？』",
    "T24n1451_028:0338c17_1": "王曰：『我今無力，知當奈何？",
    "T24n1451_028:0338c17_2": "幸蒙上天豫告於我：「滿財城內在圓滿家，當生一兒名曰大藥，既長成已立為大臣，端拱垂衣化洽黎庶。」",
    "T24n1451_028:0338c20_3": "為是因緣，汝從胎中我奉天命諸事供給。",
    "T24n1451_028:0338c21_4": "今既成人親近於我，大臣之位汝今已得，宜可順彼天所記言，廣設智謨共宣國化，令我自在安隱為王。』",
    "T24n1451_028:0338c23_5": "是時大藥稽首致敬，白言：『大王！",
    "T24n1451_028:0338c24_6": "伏願無慮，我當助王令得安樂。』",
    "T24n1451_028:0338c24_7": "「大藥即便於自國界，所有城邑屬六臣者，令使告曰：『諸君當知！",
    "T24n1451_028:0338c26_8": "比為大臣不遵國令，致使賦役辛苦非常，饕餮姦邪不相存濟。",
    "T24n1451_028:0338c27_9": "我今以實相告，若用語者，長受安樂不復辛苦，所課賦稅隨力有無，眷屬妻子永無勞弊。",
    "T24n1451_028:0338c29_10": "君等六城各自牢守，假令王命及六臣追，無宜用語；設其自至亦勿開門。",
    "T24n1451_028:0339a02_11": "報云：「大藥臣來我當賓伏。」』",
    "T24n1451_028:0339a02_12": "於其國內聞斯教已，並悉依行不遵舊令。",
    "T24n1451_028:0339a03_13": "時彼諸臣共白王曰：『諸城反叛其欲如何？』",
    "T24n1451_028:0339a04_14": "王曰：『卿等可嚴四兵隨處討伐。』",
    "T24n1451_028:0339a05_15": "諸臣各至，彼不見隨，臣奏王曰：『我等無力，王可自來。』",
    "T24n1451_028:0339a06_16": "王即親行，彼亦不伏，徒勞戰陣淹滯多時。",
    "T24n1451_028:0339a07_17": "諸城奏曰：『我於大王無心違背，六臣暴虐由是不隨。",
    "T24n1451_028:0339a08_18": "若令大藥臣來，我皆降伏。』",
    "T24n1451_028:0339a09_19": "王即令使往喚大藥，彼聞勅召馳至王所。",
    "T24n1451_028:0339a10_20": "諸城百姓聞大藥至，皆悉無違開門令入，大藥即便削除虐政，更制輕科彝倫協敘，小大無怨，咸歌再造，共喜來蘇，賑貧窮、恤孤寡，猶如父母各生慈念。",
    "T24n1451_028:0339a13_21": "國內人眾悉皆雲集，扈從大王俱至城所，聲聞隣國遠近稱揚。",
    "T24n1451_028:0339a15_22": "王乃以女娉于大藥，雖蒙賞愛無驕恣心。",
    "T24n1451_028:0339a16_23": "「時有異方貧士來投此王冀求榮祿，王不見許，復求大藥。",
    "T24n1451_028:0339a17_24": "大藥哀愍遂便招納，拯以衣食令無乏短。",
    "T24n1451_028:0339a18_25": "時有婆羅門來從大藥求索糠麥，即便遣與。",
    "T24n1451_028:0339a19_26": "時掌庫者苟事遷延，不即持惠。",
    "T24n1451_028:0339a20_27": "後於異時王與大臣及諸寮庶朝集一處，王告眾曰：『私密之事，誰可告知？』",
    "T24n1451_028:0339a21_28": "有云：『密事應語知識。』",
    "T24n1451_028:0339a22_29": "有云：『父母。』",
    "T24n1451_028:0339a22_30": "有云：『妻子。』",
    "T24n1451_028:0339a22_31": "然大藥默無所說，王曰：『大藥！",
    "T24n1451_028:0339a23_32": "卿何不言？』",
    "T24n1451_028:0339a23_33": "答曰：『言何容易？",
    "T24n1451_028:0339a24_34": "如我所見，凡隱密事不可告語一切男子，況復女人！』",
    "T24n1451_028:0339a25_35": "王曰：『豈並如此？』",
    "T24n1451_028:0339a25_36": "大藥曰：『此之虛實，王當目驗。』",
    "T24n1451_028:0339a26_37": "後時王家失孔雀鳥，大藥捉得別處藏舉，將餘孔雀對婦前殺，報云：『汝豈不聞王失孔雀？』",
    "T24n1451_028:0339a28_38": "答曰：『我聞。』",
    "T24n1451_028:0339a28_39": "大藥曰：『此鳥即是，可疾料理，我欲充食，不得向人共論此事。』",
    "T24n1451_028:0339a29_40": "婦聞便念：『我父於此委寄非常，今者如何殺鳥而食？",
    "T24n1451_028:0339b02_41": "誠哉鄙事無懼憲章。』",
    "T24n1451_028:0339b02_42": "又將餘女顏容美麗，以妙莊飾引入宅中，報其婦曰：『此之少女是王宮人，我愛將來，勿傳斯事。』",
    "T24n1451_028:0339b04_43": "婦聞此語深生忿怒：『我父如何不審思察，任用仄陋無宗族人，補為大臣委以國事，豈以王宮內人將充己室，所愛好鳥殺以為羹？』",
    "T24n1451_028:0339b07_44": "又復外國客人共相收納，供給衣食養為義士，婦以此事具白王知：『父於其人深相委寄，我觀惡行實無以加，今可令其退歸田里。』",
    "T24n1451_028:0339b10_45": "王聞此語情生異見，遂令魁膾將大藥去准法刑戮。",
    "T24n1451_028:0339b11_46": "時旃荼羅以赤穟花繫於頸下，打惡聲鼓惡人隨逐，舉刀怖懼如炎魔卒送向尸林。",
    "T24n1451_028:0339b13_47": "臨將就刑無人肯殺，觀者悲泣愛若己親，各出哀言為求天佛。",
    "T24n1451_028:0339b15_48": "時外國客給衣食者，報諸人曰：『我能殺此。』",
    "T24n1451_028:0339b16_49": "將出城時，彼婆羅門執大藥衣裾，從索糠麥一升。",
    "T24n1451_028:0339b17_50": "是時大藥見此事已而說頌曰：「『國王不可親，　　惡人難附近；　　但是隱密事，　　不語婦人知。",
    "T24n1451_028:0339b20_0": "　　我不食生鳥，　　不詃內宮人，　　不憶作欺心，　　負他糠麥債。』",
    "T24n1451_028:0339b22_0": "「是時大藥欲就刑時作如是語，使者聞已謂大藥曰：『汝智過人作無義語。』",
    "T24n1451_028:0339b23_1": "答曰：『此無義語非汝所解，可將我語至大王處。』",
    "T24n1451_028:0339b24_2": "使以此語往白王知，王雖聽言亦未能了，遂令使往喚大藥來，問曰：『言何無義？』",
    "T24n1451_028:0339b26_3": "答曰：『語深有理。』",
    "T24n1451_028:0339b26_4": "王曰：『其事如何？』",
    "T24n1451_028:0339b27_5": "大藥白言：『願王善聽，略陳頌意。",
    "T24n1451_028:0339b27_6": "所言國王不可親者，王先國中所有城邑並不臣屬，但唯飲食內宮而已，我運籌策壓彼強臣，寧國安家咸令復業，皇基熾盛率士歡謠，庫藏豐盈皆是我力；今欲殺我將報昔恩，故云國王不可親也。",
    "T24n1451_028:0339c03_7": "言惡人難附近者，昔有貧人他鄉遊客，來投王處乞求活命，王不見納遂至我邊，我見貧寒，給以衣食得存性命；不思恩分，今來殺我。",
    "T24n1451_028:0339c06_8": "言隱密事不語婦人者，王昔因朝告諸人曰：「若有密事誰可告知？」",
    "T24n1451_028:0339c07_9": "有云：「父母妻子等。」",
    "T24n1451_028:0339c08_10": "廣說如前。",
    "T24n1451_028:0339c08_11": "我云：「皆不可親，當審觀察王當目驗。」",
    "T24n1451_028:0339c09_12": "王家孔雀我實不食，別將餘鳥令婦煮羹；王宮內人我無交涉，宮人瓔珞權假將來，暫借餘女居我宅內。",
    "T24n1451_028:0339c11_13": "若不信者可喚將來。』",
    "T24n1451_028:0339c12_14": "王喚宮人，對觀無異。",
    "T24n1451_028:0339c12_15": "『言不負他糠麥者，王令魁膾將殺於我，其人遂至急捉衣裾，口云：「還我一升糠麥。」",
    "T24n1451_028:0339c14_16": "意道無悲不知機變，昔時乞麥見死來徵。』",
    "T24n1451_028:0339c15_17": "王聞頌義察其事已，知大藥無過歡喜釋放，便備盛禮拜為重臣。",
    "T24n1451_028:0339c16_18": "是時大藥稽首白王曰：『觀諸女人可共密言不？",
    "T24n1451_028:0339c18_0": "所賜女者於我無用，請即收取。",
    "T24n1451_028:0339c18_1": "我今自訪言行德義氏族相當，聰慧女人以充家室。』",
    "T24n1451_028:0339c19_2": "即辭王去作婆羅門像，手執淨瓶掛吉祥線，身著鹿皮面塗三畫，往本城中欲求其婦。",
    "T24n1451_028:0339c21_3": "「路中日暮見婆羅門，彼便相問：『仁從何來？』",
    "T24n1451_028:0339c22_4": "大藥答曰：『我從鞞提醯城來。』",
    "T24n1451_028:0339c23_5": "『欲向何處？』",
    "T24n1451_028:0339c23_6": "答曰：『向滿財城。』",
    "T24n1451_028:0339c24_7": "問曰：『汝於此處頗有相識欲投宿耶？』",
    "T24n1451_028:0339c24_8": "答曰：『先無。』",
    "T24n1451_028:0339c25_9": "便將歸舍如法安置。",
    "T24n1451_028:0339c25_10": "大藥見彼婆羅門婦，知非貞素，既經宿已旦便欲去。",
    "T24n1451_028:0339c26_11": "婆羅門曰：『我此貧居即是君宅，往來停宿幸不為疑。』",
    "T24n1451_028:0339c27_12": "大藥便許，執手而別。",
    "T24n1451_028:0339c28_13": "遂於前路於麥田中，見有少女，儀容端正似出良家，便生愛念問言：『賢首！",
    "T24n1451_028:0340a01_14": "汝名字何？』",
    "T24n1451_028:0340a01_15": "答曰：『我名毘舍佉。』",
    "T24n1451_028:0340a01_16": "『誰家少女？』",
    "T24n1451_028:0340a02_0": "答曰：『聚落中尊是我之父。』",
    "T24n1451_028:0340a02_1": "大藥念曰：『雖有容儀未識其智，今可試之。』",
    "T24n1451_028:0340a03_2": "大藥即往刈麥田中，高舉兩手以脚蹂麥，毘舍佉曰：『已知護手，足亦宜然。』",
    "T24n1451_028:0340a05_3": "大藥念曰：『此女有智。』",
    "T24n1451_028:0340a05_4": "即便告曰：『少女耳璫可愛光彩異常。』",
    "T24n1451_028:0340a06_5": "答曰：『為蓋臭身，有何好處？』",
    "T24n1451_028:0340a07_6": "又曰：『甚好容貌！』",
    "T24n1451_028:0340a07_7": "答曰：『父母所生，非關容飾。』",
    "T24n1451_028:0340a08_8": "問曰：『父何處去？』",
    "T24n1451_028:0340a08_9": "答曰：『一身兩事。』",
    "T24n1451_028:0340a08_10": "問曰：『此言何義？』",
    "T24n1451_028:0340a09_11": "答曰：『身行取棘，斷其舊道，更通新路。』",
    "T24n1451_028:0340a10_12": "『母在何處？』",
    "T24n1451_028:0340a10_13": "答曰：『歸家取種，欲植晚田。』",
    "T24n1451_028:0340a10_14": "問曰：『汝能與我為妻室不？』",
    "T24n1451_028:0340a11_15": "答曰：『此由父母，非我所知。』",
    "T24n1451_028:0340a12_16": "問曰：『向滿財城路在何處？",
    "T24n1451_028:0340a12_17": "平直柔軟復無棘刺，汝應指示令我安行。』",
    "T24n1451_028:0340a13_18": "女指曲路。",
    "T24n1451_028:0340a13_19": "即自前行，往至池邊變衣而坐，眇其一目，試彼大藥識知我不？",
    "T24n1451_028:0340a15_20": "須臾大藥行至池邊，遙見便識而說頌曰：「『身著無縷不織衣，　　元非[疊*毛]線所成就；　　一眼宜應指示我，　　何路當往妙花城？』",
    "T24n1451_028:0340a19_0": "「是時少女聞其說已，微笑而言曰：「『滑路宜應去，　　澁道不須行；　　遙見大叢林，　　近邊而可過。",
    "T24n1451_028:0340a22_0": "　　復見作麨地，　　有樹著赤花；　　棄左右邊行，　　當尋此道去。』",
    "T24n1451_028:0340a24_0": "「大藥隨語尋路而去，至妙花城去城不遠，往毘舍佉宅不見父母，遂問城主曰：『君等若能與我毘舍佉者，深成恩造。』",
    "T24n1451_028:0340a26_1": "時彼諸人聞是語已，俱生忿怒，報言：『婆羅門！",
    "T24n1451_028:0340a27_2": "汝乞索人實無羞恥，因何造次求毘舍佉？",
    "T24n1451_028:0340a28_3": "此女儀容與天仙相似，即宜遠去離我城隅，若更重來令狗食汝。』",
    "T24n1451_028:0340b01_4": "時婆羅門既乖所望，還至毘舍佉所，女遙見已遂唱：『善來！』",
    "T24n1451_028:0340b02_5": "是時大藥具陳上事：『向問諸人，幾不被打。』",
    "T24n1451_028:0340b03_6": "女曰：『君作非理是無智計，求親之法不應如是。』",
    "T24n1451_028:0340b04_7": "大藥曰：『如何應作？』",
    "T24n1451_028:0340b04_8": "女曰：『先且相識，次當親附，後可延請設諸美食，有所陳者方具說之。』",
    "T24n1451_028:0340b06_9": "既聞告已，乃至設食次第皆作，後求毘舍佉，諸人告曰：『當隨汝意。』",
    "T24n1451_028:0340b07_10": "論此事時，父母來至，大藥遂與城主共到彼家，告其父母婚媾之事。",
    "T24n1451_028:0340b09_11": "答曰：『君等且住，待我思量。』",
    "T24n1451_028:0340b09_12": "諸人告曰：『無宜更思，此婆羅門少年端正博綜經書，四明五論無不通達，徒延歲月此輩難逢，即可娉與無宜更住。』",
    "T24n1451_028:0340b12_13": "是時諸人既對大藥誠言與女，即以為定，於其父母奉以上衣，毘舍佉亦留禮贈，還向鞞醯城，欲詣中興王處。",
    "T24n1451_028:0340b15_0": "「於其中路遇他設會，得糠麥一升裹在衣裾，往先投宿婆羅門處扣門而喚，其婦出問：『汝是何人？』",
    "T24n1451_028:0340b17_1": "答曰：『是汝夫友。』",
    "T24n1451_028:0340b17_2": "婦曰：『我夫不在，不納外人，可向餘家以求宿處。』",
    "T24n1451_028:0340b18_3": "大藥便念：『此有何事不容我宿？』",
    "T24n1451_028:0340b19_4": "未及遠去，見有餘人進入其宅。",
    "T24n1451_028:0340b20_0": "大藥又念：『由有外人不令我入。』",
    "T24n1451_028:0340b20_1": "如是躊躇，其夫遂至即喚開門，婦聞婿聲魂神驚懾不知何計？",
    "T24n1451_028:0340b22_2": "遂以私人安小篅內。",
    "T24n1451_028:0340b22_3": "夫與大藥同時入門，大藥告曰：『我此糠麥何處得安？』",
    "T24n1451_028:0340b23_4": "婦曰：『可瀉于地。』",
    "T24n1451_028:0340b24_5": "答曰：『恐鼠侵食。』",
    "T24n1451_028:0340b24_6": "遂觀屋角及於床下一無所見，傍有小篅，大藥思量：『人定在此。』",
    "T24n1451_028:0340b26_0": "告其婦曰：『麥置篅中。』",
    "T24n1451_028:0340b26_1": "婦曰：『我家所有並安於此，如其著麥物欲如何？』",
    "T24n1451_028:0340b27_2": "夫曰：『此儜婦女！",
    "T24n1451_028:0340b28_0": "何不出物安麥篅中？』",
    "T24n1451_028:0340b28_1": "彼便逆拒不許近前，婦知意止無奈之何，遂便驚怖計無所出，報言：『篅濕恐當損麥。』",
    "T24n1451_028:0340c01_2": "大藥曰：『汝不須憂，我不令損。』",
    "T24n1451_028:0340c02_3": "即取柴草及乾牛糞，於篅四邊欲以火炙，其婦心急恐被火燒，即令別人報彼父曰：『汝子遭厄，急即可來。』",
    "T24n1451_028:0340c04_4": "父聞走至，知子在篅，報大藥曰：『汝若須篅，我當酬直，可索幾多。』",
    "T24n1451_028:0340c05_5": "答曰：『金錢五百。』",
    "T24n1451_028:0340c06_6": "如是論時四邊然火，父曰：『我兒今死，何用錢為？』",
    "T24n1451_028:0340c07_7": "遂與金錢輿篅將去。",
    "T24n1451_028:0340c07_8": "大藥明日遂分一百留與主人，所有事緣悉皆告語：『汝婦惡行自可深防。』",
    "T24n1451_028:0340c09_9": "遂即裁書與婆羅門，令往妙花城，并附金錢四百與毘舍佉，并報城主云：『我非行客是王大臣，自為求婚前至於彼，其毘舍佉善當養護。』",
    "T24n1451_028:0340c12_10": "大藥便即往鞞提醯。",
    "T24n1451_028:0340c12_11": "其婆羅門持書及錢至毘舍佉處，授所持書及金錢三百。",
    "T24n1451_028:0340c14_12": "毘舍佉得書云：「『四橛可成衣，　　少一不能織；　　如其杙有闕，　　械足可令輸。』",
    "T24n1451_028:0340c17_0": "「既讀書已次領金錢唯得三百，遂於床下求覓足械。",
    "T24n1451_028:0340c18_1": "使者問曰：『欲何所求？』",
    "T24n1451_028:0340c18_2": "答曰：『今有王家罪人，欲須械足。』",
    "T24n1451_028:0340c19_3": "既得械已報使者曰：『我不曾解若為安置？",
    "T24n1451_028:0340c20_4": "仁可引脚，我暫試看。』",
    "T24n1451_028:0340c20_5": "其婆羅門稟性愚直，遂便舒脚內彼械中，毘舍佉即以逆榍打令牢固，使者曰：『何故禁我？』",
    "T24n1451_028:0340c22_6": "報曰：『彼寄四百，汝偷百文。』",
    "T24n1451_028:0340c23_7": "使者念曰：『此真希異，二俱有智，其事難欺。』",
    "T24n1451_028:0340c24_8": "便以百錢依數還了。",
    "T24n1451_028:0340c24_9": "父母既來，以錢呈示，報言：『前求我者非貧婆羅門，乃是鞞提醯國王大臣名曰大藥。』",
    "T24n1451_028:0340c26_10": "父母眷屬聞此言已皆大歡喜：『我等有福，得與如是第一大臣而為婚對，興隆家族冀在其人。』",
    "T24n1451_028:0340c28_11": "從是已後與毘舍佉，澡浴衣服飲食床座，悉皆精妙既豐資養，儀容倍常端嚴可愛。",
    "T24n1451_028:0341a01_12": "「是時大藥行到本城，王及諸臣聞大藥至咸皆慶喜。",
    "T24n1451_028:0341a02_13": "既見王已，王問大藥：『求得妻不？』",
    "T24n1451_028:0341a03_14": "答言：『已得。』",
    "T24n1451_028:0341a03_15": "王曰：『何如？』",
    "T24n1451_028:0341a04_16": "答云：『少女容華顏貌超絕，總明多智辯慧殊倫，與我為妻是當其匹，我今啟王為將來不？』",
    "T24n1451_028:0341a06_17": "王曰：『卿是大臣更無過者，所須儀禮事在精奇，任意莊嚴令眾歡悅。』",
    "T24n1451_028:0341a07_18": "大藥承命，即與餘臣婆羅門居士，及諸人眾象馬車步，率領四兵往妙花城，至毘舍佉處共為婚媾，禮事既畢將還鞞提醯歡樂而住。",
    "T24n1451_028:0341a10_19": "「時有北方五百商人，皆為販馬來至鞞提醯。",
    "T24n1451_028:0341a11_20": "於此城中有五百婬女，儀貌端正庠序可觀，歌舞言詞並皆超絕，所有商客來至此者，凡是財貨皆令罄盡。",
    "T24n1451_028:0341a14_21": "五百倡女就五百人各為歡戲，唯商主一人未被惑亂，彼倡女中最第一者，往商主處求為親密。",
    "T24n1451_028:0341a16_22": "彼不見許，更與諸人日日來至，而彼商主貞確不移，更復頻來共為言笑。",
    "T24n1451_028:0341a17_23": "商主曰：『我無邪念徒勞往返。』",
    "T24n1451_028:0341a18_24": "倡女曰：『若君虧志與我何物？』",
    "T24n1451_028:0341a19_25": "答曰：『與上馬五匹。",
    "T24n1451_028:0341a19_26": "若無私過，汝當與我五百金錢。』",
    "T24n1451_028:0341a20_27": "作此契已，倍興方便來相媚諂，然不能使商主傾心。",
    "T24n1451_028:0341a21_28": "諸商人曰：『城中第一不可逆情。』",
    "T24n1451_028:0341a22_29": "商主報曰：『我於昨夜夢與交通，何勞親見？』",
    "T24n1451_028:0341a23_30": "諸人聞已，共報倡女。",
    "T24n1451_028:0341a23_31": "彼女即便將諸手力來徵商主：『當副前言與馬五匹，汝已虧志共我行非。』",
    "T24n1451_028:0341a25_32": "商主曰：『汝無羞恥誣枉好人。』",
    "T24n1451_028:0341a26_33": "便詣王家斷事官所，平章至暮勝負未分，『明日可來更為詳審。』",
    "T24n1451_028:0341a27_34": "「大藥還家遲於常日，毘舍佉曰：『來何晚耶？』",
    "T24n1451_028:0341a28_35": "彼即具言：『猶未平斷。』",
    "T24n1451_028:0341a28_36": "婦曰：『君等諸人明閑道理，此尚不了，豈成智乎？』",
    "T24n1451_028:0341b01_0": "大藥曰：『我等未閑，汝能決不？』",
    "T24n1451_028:0341b01_1": "婦曰：『我試為斷，觀智如何？",
    "T24n1451_028:0341b02_2": "君先奏王召諸臣眾，并牽五馬共至池邊，可於眾中喚彼倡女，問曰：「商主與汝實行非法，可將實馬；如其夢裏，池中影馬隨意牽歸。」",
    "T24n1451_028:0341b05_3": "若言：「影馬無實可持。」",
    "T24n1451_028:0341b05_4": "者，夢中行欲事亦同然。』",
    "T24n1451_028:0341b06_5": "大藥聞已，深生嗟歎，即於明日奏王召臣，集諸人眾并及倡女共往池邊，五馬牽來於岸上立，如毘舍佉計次第咸問，王眾既聞皆生希有，王告大藥曰：『卿等昨朝作是斷者，無煩今日重集劬勞。",
    "T24n1451_028:0341b10_6": "此是誰計？』",
    "T24n1451_028:0341b10_7": "答曰：『是毘舍佉，我昨晚歸，具陳其事。』",
    "T24n1451_028:0341b11_8": "王等嗟異云：『毘舍佉有大智策。』",
    "T24n1451_028:0341b12_9": "名稱流布遠近咸知。",
    "T24n1451_028:0341b12_10": "「時有北方獻二草馬：一是母、一是女。",
    "T24n1451_028:0341b13_11": "形容大小毛色無殊，母之與女莫能分別，王眾同觀無人辨識。",
    "T24n1451_028:0341b15_12": "毘舍佉聞已告曰：『毛鞕者是母，軟者是女。』",
    "T24n1451_028:0341b16_13": "眾歎希奇。",
    "T24n1451_028:0341b16_14": "復於異時，有呪蛇人將二毒蛇來詣王所，形狀相似雄雌未識，人皆不委。",
    "T24n1451_028:0341b18_15": "大藥以事告毘舍佉，彼聞微笑，答曰：『君等迷此，何謂智人？",
    "T24n1451_028:0341b19_16": "王所識知？",
    "T24n1451_028:0341b19_17": "虛飡封祿。』",
    "T24n1451_028:0341b19_18": "大藥曰：『汝能知不？』",
    "T24n1451_028:0341b20_19": "答曰：『深識，應以軟物繫於杖頭，向蛇脊揩拭，脊若曲動者是雄，其不動者是雌。』",
    "T24n1451_028:0341b22_20": "即隨言作，目驗不虛，人皆嗟善。",
    "T24n1451_028:0341b23_0": "「時有南國商人，將栴檀杖來至王所，兩頭相似本末難知，問毘舍佉，同前譏笑：『可將此杖置池水中，本即下沈、末便上出。』",
    "T24n1451_028:0341b25_1": "試果如言，人皆歎美。",
    "T24n1451_028:0341b26_2": "王作是念：『我今且欲試諸大臣誰最有智？』",
    "T24n1451_028:0341b27_3": "即於樓上更竪幢竿，竿頭安置光明寶珠，日光輝照影落池內，與珠不別。",
    "T24n1451_028:0341b28_4": "告諸人曰：『若入池中，得此珠者我當賜與。』",
    "T24n1451_028:0341b29_5": "人皆入池求不能得。",
    "T24n1451_028:0341c01_6": "大藥還報毘舍佉，彼便答曰：『可向上望尋得珠本。』",
    "T24n1451_028:0341c02_7": "隨言而取，王曰：『是誰上智？』",
    "T24n1451_028:0341c03_0": "答曰：『是毘舍佉。』",
    "T24n1451_028:0341c03_1": "王乃與珠，彌更稱善。",
    "T24n1451_028:0341c03_2": "「時諸大臣見毘舍佉儀容挺特舉世無雙，皆悉有心共為私愛，以妙珠寶通使往還。",
    "T24n1451_028:0341c05_3": "然毘舍佉曾無異念，見求不已，告大藥曰：『於君國境有如斯事，見他好婦遂即私求，深誠鄙惡。』",
    "T24n1451_028:0341c07_4": "答曰：『此是世法人皆共傳，然彼婦女是貞確者即不隨從。』",
    "T24n1451_028:0341c09_5": "婦曰：『我欲辱彼，勿當見責。』",
    "T24n1451_028:0341c09_6": "答曰：『隨意。』",
    "T24n1451_028:0341c10_7": "婦曰：『君可稱病，我自知時。』",
    "T24n1451_028:0341c10_8": "大藥如言，辭之以疾，諸臣遣使問毘舍佉，報云：『夫患，我意無違。』",
    "T24n1451_028:0341c12_9": "即造木人形同大藥，臥在床席覆以薄衣。",
    "T24n1451_028:0341c13_10": "報諸人云：『我夫病困形命無幾，可隨自力與我相親，勿令人見。』",
    "T24n1451_028:0341c14_11": "遂即造六大櫃安六房中，大臣來者報云：『且藏此處恐有人知。』",
    "T24n1451_028:0341c15_12": "待入中已即牢鎖閑，如是六臣咸入於櫃。",
    "T24n1451_028:0341c16_13": "告諸人曰：『大藥已亡。』",
    "T24n1451_028:0341c17_14": "王及諸臣中宮寮庶咸作是念：『如是勝人一朝殞歿。』",
    "T24n1451_028:0341c18_15": "各生憂苦號哭失聲。",
    "T24n1451_028:0341c19_16": "時毘舍佉便舁六櫃，來至王所白言：『大王！",
    "T24n1451_028:0341c20_17": "大藥身死，所有珍貨咸在櫃內，宜親領受。』",
    "T24n1451_028:0341c21_18": "并說二頌。",
    "T24n1451_028:0341c21_19": "王見悲慘，今日身亡便將物至。",
    "T24n1451_028:0341c22_0": "于時大藥從側門入，花纓飾體來詣王前，含笑而白王言：『於我愛念極深，纔死不停，即收貲貨。』",
    "T24n1451_028:0341c24_1": "王曰：『非我索財，是毘舍佉身自持至，作如是語：「『大王今當知！",
    "T24n1451_028:0341c26_2": "　　大藥身已謝，　　此是彼珍寶，　　聞櫃可親觀。",
    "T24n1451_028:0341c28_0": "　　我夫形影沒，　　孤寡無依附；　　恐有外人欺，　　失此王家物。』",
    "T24n1451_028:0342a01_0": "「大藥曰：『若爾，王可開看，何物珍寶。』",
    "T24n1451_028:0342a01_1": "既開櫃已，時六大臣各從中出。",
    "T24n1451_028:0342a02_2": "王問其故，六臣答曰：「『我等由情欲，　　遂被女人欺；　　願乞大王恩，　　不敢更如是。』",
    "T24n1451_028:0342a05_0": "「王曰：『世間輪轉皆由色欲，既遭此辱合受重愆。",
    "T24n1451_028:0342a06_1": "卿等且歸，後別量度。』",
    "T24n1451_028:0342a06_2": "王乃歎曰：『嗚呼女人！",
    "T24n1451_028:0342a07_0": "能有如是貞素殊操，計策超倫昔未曾有，大臣輔相被辱至斯，因此便能制耽欲者。』",
    "T24n1451_028:0342a08_1": "王既慶悅，於毘舍佉倍加封祿，諸國普聞。",
    "T24n1451_028:0342a10_0": "「是時大王作如是念：『大藥有福，感得如是智慧之妻。』",
    "T24n1451_028:0342a11_1": "便告大藥曰：『汝當為我求一夫人具才智者，能令內外國政安寧，我唯端拱安樂而住。』",
    "T24n1451_028:0342a13_2": "大藥對曰：『何處可求？』",
    "T24n1451_028:0342a13_3": "王曰：『我聞半遮羅國王有一女名曰妙藥，儀容絕代雅思超群，宜往求婚理亦應得。』",
    "T24n1451_028:0342a15_4": "大藥答曰：『彼是鄰國，事若怨讎，先以方便，然後求及。』",
    "T24n1451_028:0342a16_5": "王令輔相自往言婚，時彼王臣見使到已，便共議曰：『鞞提醯王多有兵力，共交婚者情事相親；彼若自來，吉凶之事隨意當作。』",
    "T24n1451_028:0342a19_6": "如是議已，即便許諾，卜選良晨，可於某日，宜來就此共作婚姻。",
    "T24n1451_028:0342a21_0": "使還白王：『求得彼女，當於某日期以禮成。』",
    "T24n1451_028:0342a21_1": "彼王至日，廣設珍饌，所有飲食皆和毒藥。",
    "T24n1451_028:0342a22_2": "時半遮羅王令使報鞞提醯曰：『我已備辦，當可速來。』",
    "T24n1451_028:0342a24_3": "其使至已，大藥白王：『未可倉卒，當善量議。",
    "T24n1451_028:0342a25_4": "隣國為怨自古常事，每有諍陣難共相親。』",
    "T24n1451_028:0342a26_0": "王曰：『與誰評論？』",
    "T24n1451_028:0342a26_1": "答言：『大王！",
    "T24n1451_028:0342a26_2": "願不為慮，我有鸚鵡名曰具相，有大智慧善識人情，使往彼城觀已還報。』",
    "T24n1451_028:0342a28_3": "王言：『任意。』",
    "T24n1451_028:0342a28_4": "是時鸚鵡既受言已，翔鳴騫翥到彼城中，依于樹杪四顧觀察，誰可量議通信去來？",
    "T24n1451_028:0342b01_5": "誰堪委付？",
    "T24n1451_028:0342b01_6": "竟無一鳥共為籌度。",
    "T24n1451_028:0342b02_7": "遂入王宮，於竹林中見舍利鳥巢，即至巢邊共相慰問：『汝從何來？』",
    "T24n1451_028:0342b03_8": "具相答曰：『我從北方室利王處來，先是監園使者，以舍利為婦，年少容儀端正無比，恭勤智慧善解言詞，因暫出遊被鵄擒去，我為此故憂箭中心，隨處追求聯翩至此，我無儔匹願汝為妻。』",
    "T24n1451_028:0342b07_9": "答曰：『我不曾聞亦所未見，鸚鵡之鳥以舍利為妻，但聞鸚鵡還將鸚鵡為婦。』",
    "T24n1451_028:0342b09_10": "是時具相更以種種方便言詞共相勸諭，而說頌言：「『我是北邊王，　　室利守園使；　　舍利為我婦，　　智慧有言詞。",
    "T24n1451_028:0342b13_0": "　　暫因遊戲出，　　遂被鵄將去；　　我緣求彼故，　　飄颻因至斯。』",
    "T24n1451_028:0342b15_0": "「舍利答曰：「『舍利鸚鵡妻，　　未曾聞是事；　　還將鸚鵡對，　　智者所共知。』",
    "T24n1451_028:0342b18_0": "「各說頌已，更復評論，得意相通便為妻室，既為交密情無間然。",
    "T24n1451_028:0342b19_1": "是時具相見彼王家，造作種種上妙餅食，色類眾多皆是希有，具相見已告舍利曰：『何意宮中營斯盛饌，我今頗得甞其味不？』",
    "T24n1451_028:0342b22_2": "答曰：『雖有如是上妙餅食，悉皆安毒。』",
    "T24n1451_028:0342b23_3": "問言：『何故？』",
    "T24n1451_028:0342b23_4": "答曰：『為鞞提醯王欲來成禮作斯飲食，然有密意害彼王軍。』",
    "T24n1451_028:0342b24_5": "具相委問細察知已，而說頌曰：「『咸云此王女，　　娉與鞞提醯；　　雖有此傳聞，　　未知虛與實？』",
    "T24n1451_028:0342b28_0": "「舍利答曰：「『王不與彼女，　　愚者謾稱量；　　以此為方便，　　意欲行誅戮。』",
    "T24n1451_028:0342c02_0": "「是時鸚鵡知此事已，如大商主得上奇珍，踊躍歡欣，告舍利曰：「『我今還北方，　　報室利國王；　　得好聰明婦，　　相似解言詞。』",
    "T24n1451_028:0342c06_0": "「舍利答曰：「『聖子汝今去，　　見彼室利王；　　七宿早須還，　　無宜更遲晚。』",
    "T24n1451_028:0342c09_0": "「是時鸚鵡飛上虛空，不久便至大藥之所，以事具告，大藥次第悉以白王，勸不須往。",
    "T24n1451_028:0342c10_1": "是時彼王知此不去，整四兵眾詣鞞提醯，四面圍合進退無從。",
    "T24n1451_028:0342c12_2": "王與大藥共為謀計其欲如何？",
    "T24n1451_028:0342c13_0": "大藥曰：『不可交兵，應為離間。』",
    "T24n1451_028:0342c13_1": "時彼營內有五百大臣，皆以國家珍寶而重贈遺。",
    "T24n1451_028:0342c14_2": "諸臣既得，咸生異念不隨王語。",
    "T24n1451_028:0342c15_3": "大藥與王作斯事已，令使報曰：『非我不能與君共戰，既為妻父即是密親，當善思量身存為本。",
    "T24n1451_028:0342c17_4": "今至我所活不自由，若不信言當須親驗。",
    "T24n1451_028:0342c18_5": "我將某物與某大臣，其五百人皆受贈賜，可即搜問足了真虛。』",
    "T24n1451_028:0342c20_6": "彼即尋求悉皆是實，彼知事異中夜收軍，既至城已遂便總殺五百大臣，諸臣之子令繼父業。",
    "T24n1451_028:0342c22_7": "大藥白王：『事已如是，且無他難，我欲暫往求女為婚，得不未知須觀其意。』",
    "T24n1451_028:0342c23_8": "王曰：『隨去。』",
    "T24n1451_028:0342c24_9": "大藥將兵往半遮羅國園中停止，彼王便喚可入城來。",
    "T24n1451_028:0342c25_10": "答曰：『我不入城，且宜向彼大臣家住。』",
    "T24n1451_028:0342c26_11": "王曰：『隨意。』",
    "T24n1451_028:0342c26_12": "時諸臣子共作是議：『殺我等父皆由大藥，既是怨讎不應輒放。』",
    "T24n1451_028:0342c27_13": "臣白王曰：『鞞提醯王自無計策，興隆王業皆是大藥之功，由此不能有所侵掠，且留於此勿令四出，我將兵眾往破彼城。』",
    "T24n1451_028:0343a01_14": "王乃稱善，即領四兵至鞞提醯國圍遶其城。",
    "T24n1451_028:0343a02_15": "于時大藥知半遮王從某道去向鞞提醯，大藥訪知彼王珍寶咸在某處，并女妙藥一處同居。",
    "T24n1451_028:0343a04_16": "大藥即便強入宮中，將女妙藥及諸珍寶，總率兵眾別路而歸。",
    "T24n1451_028:0343a06_17": "既見王已，總集朝官慶喜無量。",
    "T24n1451_028:0343a06_18": "時半遮國使至奏王：『珍寶及女被他將去。』",
    "T24n1451_028:0343a07_19": "王得信已爰命旋師。",
    "T24n1451_028:0343a08_20": "時此國王廣施大禮，婚媾已畢，即策妙藥為大夫人。",
    "T24n1451_028:0343a09_21": "時半遮王令使齎書與妙藥曰：『我懷憂悶汝豈不知，可細尋求誰傳此事，食和毒藥欲害彼王？』",
    "T24n1451_028:0343a11_22": "女得書已推察其事，知是大藥鸚鵡傳通密信，令使報父。",
    "T24n1451_028:0343a12_23": "父得書已，覆遣使報通此消息：『皆由鸚鵡察知事已往還相報，遂致紛披喪亂家國，彼之鸚鵡可附將來。』",
    "T24n1451_028:0343a15_24": "女籠鸚鵡寄與父王，王見鸚鵡倍生瞋恚：『由此儜鳥亡國喪親，更勿評論即宜殺却。』",
    "T24n1451_028:0343a17_25": "鳥乃稽首而白王曰：『幸願依我祖父死法以取命終，死亦無恨。』",
    "T24n1451_028:0343a18_26": "王曰：『隨彼死法而斷其命。』",
    "T24n1451_028:0343a19_27": "屠者問曰：『死法如何？』",
    "T24n1451_028:0343a19_28": "鸚鵡答曰：『麻纏我尾灌以膏油，爇火令著任其自死。』",
    "T24n1451_028:0343a20_29": "屠者如言作已而放，鸚鵡遂即飛上虛空，奮迅毛羽火延空室燒盡無遺，遂入池中洗沐而去，騰雲振翼往鞞提醯。",
    "T24n1451_028:0343a23_30": "大藥問曰：『汝生還耶？』",
    "T24n1451_028:0343a24_0": "鸚鵡具答，大藥歡喜。",
    "T24n1451_028:0343a24_1": "「半遮羅王瞋心猛熾，更與女書：『由此鸚鵡，燒我宮室。",
    "T24n1451_028:0343a25_2": "必須牢縛急送將來。』",
    "T24n1451_028:0343a26_3": "女即如言還送鸚鵡。",
    "T24n1451_028:0343a26_4": "王見大怒令燖毛羽煮以沸湯。",
    "T24n1451_028:0343a27_5": "屠者去毛棄之簷外，報言：『汝去。』",
    "T24n1451_028:0343a28_0": "飛鵄下見，撮以[夌*欠]虛到一神祠。",
    "T24n1451_028:0343a28_1": "鵄便欲食，遂告鵄曰：『兄食我身肉纔一日，如其見放，於日日中上好肉食常令飽滿。』",
    "T24n1451_028:0343b01_2": "鵄曰：『誰當信汝？』",
    "T24n1451_028:0343b01_3": "答曰：『為作盟要，又復我無翅羽不可飛空，一兩日間目觀虛實。』",
    "T24n1451_028:0343b03_4": "復告鵄曰：『雖是恩慈未得其處，持我至彼王天祠邊徐放于地。』",
    "T24n1451_028:0343b04_5": "鵄隨言作至神祠處，進其堂內入神背後一小穴中，其守天祠人以諸香花神前供養。",
    "T24n1451_028:0343b06_6": "鸚鵡言曰：『汝去報王，王有惡行諸神共瞋，比遭衰禍皆是我作，若不供養殃酷未休，可於日日多獻生肉，胡麻豆子各置一升，如是存誠我為思審。』",
    "T24n1451_028:0343b10_7": "時守護人便將此語白大王知，王曰：『若如是者，隨所言教，我當悉為作是祭神。』",
    "T24n1451_028:0343b11_8": "經多時節鵄食生肉，鸚鵡飡麻毛羽漸成，堪得飛颺欲有去意，告守護人曰：『汝可報王，爾所多時供養於我，更有一事汝不得違。",
    "T24n1451_028:0343b14_9": "王及中宮城隍寮庶，咸剃鬚髮俱來我所，我當施與富樂無窮。』",
    "T24n1451_028:0343b16_10": "使者白王，王即隨作，盡除鬚髮至天祠中，禮天神足求哀懺謝。",
    "T24n1451_028:0343b17_11": "鸚鵡飛出，空中說頌曰：「『凡事皆反報，　　無有不報者；　　汝落我身毛，　　我今還剃汝。』",
    "T24n1451_028:0343b21_0": "「作是語已搏霄而去。",
    "T24n1451_028:0343b21_1": "至大藥所，問曰：『何意遲遲令我見怪？』",
    "T24n1451_028:0343b22_2": "即便具說比所經事，大藥聞已極生歡悅具白王知，王嗟希有，報言：『大藥！",
    "T24n1451_028:0343b24_0": "汝真有福，所感眷屬皆悉聰明。",
    "T24n1451_028:0343b24_1": "毘舍佉神智過人，鸚鵡鳥世所難及。』",
    "T24n1451_028:0343b26_0": "「後於異時王作是念：『於諸臣中誰最有智？』",
    "T24n1451_028:0343b26_1": "於諸大臣人付一狗令其養飼，齊爾許時教作人語。",
    "T24n1451_028:0343b28_2": "諸臣將狗各還其舍，倍加養飼，然無方法能令人語。",
    "T24n1451_028:0343b29_3": "大藥得狗亦將至家，去常食床不遠而繫。",
    "T24n1451_028:0343c01_4": "其狗每見大藥食時芳香芬烈餅果盈前，雖有希望不與一片。",
    "T24n1451_028:0343c02_5": "但將麁食而養餧之，支濟性命不令其死，形容消瘦僅得存軀。",
    "T24n1451_028:0343c04_0": "王總命臣所養之狗可將來集，試復觀察解人語未？",
    "T24n1451_028:0343c05_1": "諸狗既至，悉皆肥悅並不解語，唯大藥狗羸瘠異常，王曰：『卿狗何瘦？』",
    "T24n1451_028:0343c06_2": "答言：『大王！",
    "T24n1451_028:0343c07_0": "我所食者常與同味。』",
    "T24n1451_028:0343c07_1": "狗便語曰：『此人妄語，我常受飢幾將至死。』",
    "T24n1451_028:0343c08_2": "大藥曰：『此解人言，王所親見。』",
    "T24n1451_028:0343c09_3": "王便大喜嗟異諸人。",
    "T24n1451_028:0343c10_0": "「後於異時王試諸臣，誰有智慧？",
    "T24n1451_028:0343c10_1": "便以諸羊人與一口，報言：『養令肥盛，不得使其肉有脂膏。』",
    "T24n1451_028:0343c12_2": "諸人無智皆養令肥。",
    "T24n1451_028:0343c12_3": "大藥得羊常與飲食，令其飽足形貌肥壯，然刻木為犲時來恐怖，羊雖飽食脂膏不生。",
    "T24n1451_028:0343c14_4": "殺已共觀果如其事。",
    "T24n1451_028:0343c14_5": "王曰：『何意餘羊有膏卿羊無耶？』",
    "T24n1451_028:0343c15_6": "以事具答。",
    "T24n1451_028:0343c15_7": "王曰：『深有奇智。』",
    "T24n1451_028:0343c17_0": "「後於異時，諸大臣子數有五百，同集芳園共為歡會，言論之次各相問曰：『於誰室中有奇異事？",
    "T24n1451_028:0343c19_1": "或餘處見？",
    "T24n1451_028:0343c19_2": "宜各說之。』",
    "T24n1451_028:0343c19_3": "是時諸人悉皆說已，次問大藥之子：『汝之宅中有何奇異？』",
    "T24n1451_028:0343c20_4": "答曰：『我家有石以呪力持，置在水中浮而不沒。』",
    "T24n1451_028:0343c21_5": "諸人報曰：『未曾聞見石浮水上。』",
    "T24n1451_028:0343c22_6": "即共立契賭五百金錢，子還報父：『我言：「浮石，賭五百金錢。」』",
    "T24n1451_028:0343c23_7": "父曰：『不應現石，將錢五百酬彼諸人。』",
    "T24n1451_028:0343c24_8": "大藥家中教一獼猴善閑音樂，告其子曰：『汝因集會可問諸人：「誰復見有奇異之事？」",
    "T24n1451_028:0343c26_9": "他皆說已汝當報曰：「我有獼猴善閑音樂，歌舞絲筑無不備解。」』",
    "T24n1451_028:0343c28_10": "諸人報曰：『前無浮石，已罰五百金錢。",
    "T24n1451_028:0343c28_11": "今若更虛倍輸千直；如其是實我出千錢。』",
    "T24n1451_028:0343c29_12": "便將獼猴共至王所，令作音樂，是事皆成，彼出千錢以酬賭直。",
    "T24n1451_028:0344a02_13": "王曰：『我曾不見如是之事。』",
    "T24n1451_028:0344a02_14": "生大慶悅廣賜珍財，歎曰：『大藥之智於諸眾中最為第一。』",
    "T24n1451_028:0344a05_0": "「時此城中有婆羅門，聰明叡智學善四明，娶妻未久便生一女，顏貌端正，名為烏曇。",
    "T24n1451_028:0344a06_1": "婆羅門自立要曰：『若有男子於我邊學，與我齊肩者，我此妙女當嫁與之。』",
    "T24n1451_028:0344a08_2": "女漸長大，於此國中有婆羅門生一男子，形容可惡具十八種醜陋之相，父母見已極生不樂，名曰惡相，雖漸童年不教為學，此兒醜惡令我羞恥。",
    "T24n1451_028:0344a11_3": "其兒長大自恨無識，遂入城中以求學問。",
    "T24n1451_028:0344a12_4": "至彼聰叡婆羅門所，禮而致白：『我來請益，幸見哀憐。』",
    "T24n1451_028:0344a14_0": "彼便納受，未久之間所有書論悉皆學盡。",
    "T24n1451_028:0344a14_1": "婆羅門便生是念：『我先立要，如其有人學盡我業者，我當以女妻之。",
    "T24n1451_028:0344a16_2": "此兒雖復容儀醜惡，難違本契；若負心者不得生天。",
    "T24n1451_028:0344a17_3": "設令諸人見笑於我，我無違要。』",
    "T24n1451_028:0344a18_4": "即為具禮以女娉之。",
    "T24n1451_028:0344a18_5": "其女威光儼然可畏，遂令惡相不敢近前。",
    "T24n1451_028:0344a19_6": "惡相念曰：『我今為客情懷怯憚，宜將歸舍隨意所為。』",
    "T24n1451_028:0344a21_7": "是時烏曇既見惡相，心生不悅作如是念：『我具容華夫便醜陋，為人所笑，生亦何顏？』",
    "T24n1451_028:0344a23_0": "惡相遂便將還本處，於其中路道糧皆盡，至一池邊為飢所逼。",
    "T24n1451_028:0344a24_1": "時有行人和麨欲飲，烏曇從乞彼便減與，惡相持將一邊自食，烏曇告曰：『宜分多少聊用充虛。』",
    "T24n1451_028:0344a26_2": "惡相告曰：『古仙有制，女不飲麨。",
    "T24n1451_028:0344a27_3": "為斯不與。』",
    "T24n1451_028:0344a27_4": "次於曠野忽逢遺肉，惡相取食不與烏曇，告曰：『此亦古仙不許女食。』",
    "T24n1451_028:0344a29_5": "烏曇念曰：『我無福德，父母嫁我與此惡人。』",
    "T24n1451_028:0344b01_6": "深生悔恨。",
    "T24n1451_028:0344b01_7": "次至烏曇跋羅樹，惡相上樹取果而食，妻曰：『可打共飡，無宜獨食。』",
    "T24n1451_028:0344b02_8": "遂墮生果，熟者自食。",
    "T24n1451_028:0344b03_9": "報云：『可落熟者。』",
    "T24n1451_028:0344b03_10": "告曰：『若欲熟者，上樹自取。』",
    "T24n1451_028:0344b04_11": "彼為飢故即便上樹摘果而食。",
    "T24n1451_028:0344b05_0": "惡相見已便作是念：『我無相分，感得如斯輕躁之婦，自上高樹摘果而食。",
    "T24n1451_028:0344b06_1": "又復我身未能自濟，誰堪更養此無用妻。』",
    "T24n1451_028:0344b07_2": "既生嫌賤，便下取棘園樹而去。",
    "T24n1451_028:0344b08_3": "「于時中興王因出遊獵至彼林邊，其女失夫情生苦惱大叫悲哭。",
    "T24n1451_028:0344b09_4": "王聞其聲，王便命曰：『此既空林，誰為啼哭？』",
    "T24n1451_028:0344b10_5": "尋聲遂至烏曇女邊，觀彼容儀疑是天女或是諸神，問言：『神仙何故來至於斯？』",
    "T24n1451_028:0344b12_6": "女以頌答：「『大王今當知！",
    "T24n1451_028:0344b13_7": "　　我非是天女，　　亦非諸神類，　　無夫受苦辛。』",
    "T24n1451_028:0344b15_0": "「時王使人扶令下樹，歡懷莫逆宛若平生，遂與同車將入宮內。",
    "T24n1451_028:0344b16_1": "是時惡相隨路而行起悔恨心：『我為非法，如何曠野獨棄少妻！",
    "T24n1451_028:0344b17_2": "可覆取之相隨歸舍。』",
    "T24n1451_028:0344b18_3": "至彼樹下不見烏曇，餘人告言：『國王將去，與之同乘共入宮中。』",
    "T24n1451_028:0344b19_4": "惡相聞之倍生憂慼，詣王門所無由得進。",
    "T24n1451_028:0344b20_5": "見運甎人即便隨入，望見其婦與王歡戲，自念：『何緣暫得交語？』",
    "T24n1451_028:0344b22_6": "即託餘事高聲說頌，告曰：「『汝在金床上，　　花靨自莊嚴；　　不共我歡娛，　　巧匠持刀斧。』",
    "T24n1451_028:0344b25_0": "「女聞報曰：「『飢渴至池邊，　　從君覓麨飲，　　報言女不合，　　長恨可鳴鼙。",
    "T24n1451_028:0344b28_0": "　　同行經曠野，　　噉肉不相分，　　念此至形枯，　　舞時須著節。",
    "T24n1451_028:0344c01_0": "　　自上烏曇樹，　　熟果不相惠，　　憶此身心悴，　　兩嬭向前垂。』",
    "T24n1451_028:0344c03_0": "「惡相報曰：「『汝不憶念我，　　碩學多才智，　　為人事少虧，　　棄我長離別。",
    "T24n1451_028:0344c06_0": "　　登山自墜死，　　服毒取身亡，　　殺罪汝身當，　　巧兒牢把鑿。』",
    "T24n1451_028:0344c08_0": "「女人報曰：「『任意山頭死，　　隨情食毒亡，　　我愛汝見輕，　　奈何應打鼓。』",
    "T24n1451_028:0344c11_0": "「(此中諸頌第四句，皆是當時取日前事而為，詞句意欲迷人，更無別義)「時彼二人意託餘言共相對答，王便問曰：『夫人言義何所談乎？",
    "T24n1451_028:0344c13_1": "我聞不解，可為申述。』",
    "T24n1451_028:0344c13_2": "烏曇即便向王具說：『此是我夫父母嫁與，有大智慧洞解四明，今為相求來至於此。』",
    "T24n1451_028:0344c15_3": "王曰：『汝可默然，無勞共語。",
    "T24n1451_028:0344c16_4": "又汝今日意欲如何？",
    "T24n1451_028:0344c16_5": "更與彼人存昔愛耶？』",
    "T24n1451_028:0344c17_6": "答曰：『寧有斯事？",
    "T24n1451_028:0344c17_7": "自當令彼於我生嫌。",
    "T24n1451_028:0344c18_8": "然此婆羅門多解呪術，不應造次苦責其人。』",
    "T24n1451_028:0344c19_9": "王即以緣報大藥知，大藥曰：『願王勿憂，我令彼女於王愛重，其婆羅門身形鄙劣，夫人光彩超群不敢親附。』",
    "T24n1451_028:0344c21_10": "是時大藥報婆羅門曰：『仁來宮內欲何所求？』",
    "T24n1451_028:0344c22_11": "答曰：『我婦大王將入宮內。』",
    "T24n1451_028:0344c23_12": "問曰：『識汝婦不？』",
    "T24n1451_028:0344c23_13": "答曰：『我識。』",
    "T24n1451_028:0344c23_14": "大藥曰：『宮女五百皆喚來前，若是汝妻即當牽取。",
    "T24n1451_028:0344c24_15": "如其謬悞刀斬汝頭。』",
    "T24n1451_028:0344c25_16": "彼言：『隨教。』",
    "T24n1451_028:0344c25_17": "王勅宮人並皆莊飾來至我所，即皆總集如帝釋宮五百婇女，隨從烏曇皆詣王所。",
    "T24n1451_028:0344c27_18": "大藥遂報婆羅門曰：『識汝妻不？』",
    "T24n1451_028:0344c28_19": "惡相既見非常嚴飾，猶如龍蛇被呪所禁一無言說，又如赫日不敢目視。",
    "T24n1451_028:0344c29_20": "時婆羅門遙望而住，諸女皆過，有一從婢，形如餓鬼，在後而行，惡相捉之云：『是我婦。』",
    "T24n1451_028:0345a02_21": "大藥曰：『若是汝婦，隨意將行。』",
    "T24n1451_028:0345a03_22": "即便持取，而說頌曰：「『上人還愛上，　　中人自愛中；　　我是餓鬼形，　　還怜汝餓鬼。",
    "T24n1451_028:0345a06_0": "　　棄此天宮處，　　相隨向鬼家；　　色類正相當，　　求餘不可得。』",
    "T24n1451_028:0345a08_0": "「復於異時，大藥因有少過，王意不平遂不與語。",
    "T24n1451_028:0345a09_1": "王與宮女向苑園中竟日遊戲，是時夫人脫頸真珠瓔珞價直百千兩金，掛樹枝上忘而不取，日暮言歸，睡至中宵然後方憶。",
    "T24n1451_028:0345a11_2": "時彼真珠獼猴見之持上高樹，王令使去急可取珠，使去不獲。",
    "T24n1451_028:0345a13_3": "時有乞兒，拾殘食已將欲出園，使者遂執：『更無人入，還我珠瓔。』",
    "T24n1451_028:0345a14_4": "答曰：『我是乞人，不見瓔珞。』",
    "T24n1451_028:0345a15_5": "即便打拷將付禁官。",
    "T24n1451_028:0345a15_6": "乞者自念：『我今應設方便，若更住此被餓而亡。』",
    "T24n1451_028:0345a16_7": "告使者曰：『我得珠瓔，持與某甲長者之子。』",
    "T24n1451_028:0345a17_8": "使者即便收長者子，同一木枋而械其足。",
    "T24n1451_028:0345a18_9": "時長者子每至食時多持上味，乞人從覓，子乃吒曰：『汝為此故引我將來，不能與汝。』",
    "T24n1451_028:0345a20_10": "子既食罷欲去旋迴，答曰：『我時未至不能共去。』",
    "T24n1451_028:0345a21_11": "彼便愛語告曰：『可共我行，令汝安樂。』",
    "T24n1451_028:0345a22_12": "報曰：『可為要誓，當隨汝言。』",
    "T24n1451_028:0345a23_13": "彼既設誓遂共旋行。",
    "T24n1451_028:0345a23_14": "子報家人曰：『明日已後常將兩人食來。』",
    "T24n1451_028:0345a24_15": "乞人因此情生歡樂，作如是念：『我於昔時，遍行城郭尚不能得麁食充軀，今餐美味更何所少！",
    "T24n1451_028:0345a26_16": "然我不能獨身而臥。』",
    "T24n1451_028:0345a27_17": "即引城中第一倡女：『此亦共我分瓔珞珠。』",
    "T24n1451_028:0345a28_18": "女既至已同處禁身，便與交歡得意而住。",
    "T24n1451_028:0345a29_19": "乞人念曰：『設禁我身，滿十二年亦未求出，然於五欲尚未圓滿，美妙音聲終須悅耳。』",
    "T24n1451_028:0345b01_20": "復引樂人共取瓔珞，彼雖稱枉不免禁身，音樂隨情更無所乏，如是遷延遂經多月。",
    "T24n1451_028:0345b03_21": "諸人勞倦共告乞人曰：『汝放我等，令汝安樂。』",
    "T24n1451_028:0345b04_22": "乞人自念：『斯等既出，豈復相憂？",
    "T24n1451_028:0345b05_23": "如我思忖，自非大藥計策鑒明，能令我身免斯幽獄。』",
    "T24n1451_028:0345b06_24": "即引大藥之子亦共分珠。",
    "T24n1451_028:0345b07_25": "其子既禁，大藥便念：『我子被幽寧容閑住。』",
    "T24n1451_028:0345b08_26": "即入白王：『我雖有愆，子無過咎，因何我子輒復禁身？』",
    "T24n1451_028:0345b09_27": "王曰：『百千兩金真珠瓔珞，乞人將去於外共分。』",
    "T24n1451_028:0345b10_28": "具說所由以告大藥。",
    "T24n1451_028:0345b11_0": "即白王曰：『願不須憂，此妙頸珠無人將去，以臣之計必望求得，其所繫人請皆放出。』",
    "T24n1451_028:0345b12_1": "王令釋放。",
    "T24n1451_028:0345b13_2": "大藥入園檢失珠處，仰觀高樹見有獼猴，念：『彼珠瓔是此將去，然須方便始可得之。』",
    "T24n1451_028:0345b15_3": "即白王曰：『還可如前宮人並出，頸下瓔珞咸悉莊嚴。』",
    "T24n1451_028:0345b16_4": "獼猴遙見，取珠掛頸。",
    "T24n1451_028:0345b16_5": "大藥曰：『宮人起舞。』",
    "T24n1451_028:0345b17_6": "猴見亦舞，大藥曰：『可並低頭。』",
    "T24n1451_028:0345b17_7": "猴亦低頭，珠便墮地。",
    "T24n1451_028:0345b18_8": "王見大喜，嗟其奇智，捨罪策功，重增封祿。",
    "T24n1451_028:0345b19_9": "「時彼六臣因聚一處，共為議曰：『我等昔時王俱愛重，分彊畫野並得安居，今日由斯貧賤下俚，數呈薄伎遂得當途，致令我等喪亡祿位，侵城奪邑知欲如何？』",
    "T24n1451_028:0345b22_10": "一臣告曰：『我等六人共為盟要，所有言契誓不相負，同心戮力杜絕怨讎，大藥及王於我無恨，可令祿位還復如先。』",
    "T24n1451_028:0345b25_11": "如是議已，明日六臣共詣園所。",
    "T24n1451_028:0345b26_12": "大藥既見六臣一處同聚，必有非常之議，便告具相鸚鵡曰：『汝往園中觀彼聚集，作何籌議？",
    "T24n1451_028:0345b28_13": "還來報我。』",
    "T24n1451_028:0345b28_14": "鸚鵡即去，隱影林中聽彼言說。",
    "T24n1451_028:0345b29_15": "時彼六臣既至園中，各以男女共為婚對，作如是語：『既為親密無復猜疑，謀計之事勿令外洩，以實相告。』",
    "T24n1451_028:0345c02_16": "一云：『我先曾食王家孔雀。』",
    "T24n1451_028:0345c03_17": "一云：『我與內人交通。』",
    "T24n1451_028:0345c03_18": "餘並各述己情共為謀事。",
    "T24n1451_028:0345c04_19": "如是六人更相告語，便共同盤一處而食。",
    "T24n1451_028:0345c05_20": "鸚鵡聞已告大藥知，大藥入內具白王曰：『王之大臣如是忠素，伏惟思察事欲如何？』",
    "T24n1451_028:0345c07_21": "王具問知悉皆是實，即便擯斥驅逐邊方。」",
    "T24n1451_028:0345c08_22": "佛告諸苾芻：「汝等勿生異念，往時大藥者即我身是，中興王者舍利子是，彼六大臣者即六師是。",
    "T24n1451_028:0345c10_23": "我於昔日擯彼六臣，今為三界最尊現大神通，還驅六師外道。",
    "T24n1451_028:0345c11_24": "汝等苾芻於善知識應當親近，然由智識聰敏通明一切，內外典籍終能成就如是盛德，汝當修學。」",
    "T24n1451_028:0345c14_0": "根本說一切有部毘奈耶雜事卷第二十八"
}