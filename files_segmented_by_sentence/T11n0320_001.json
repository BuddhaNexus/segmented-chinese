{
    "T11n0320_001:0919a03_0": "父子合集經卷第一",
    "T11n0320_001:0919a05_0": "西天譯經三藏朝散大夫",
    "T11n0320_001:0919a06_0": "試鴻臚卿宣梵大師賜紫",
    "T11n0320_001:0919a07_0": "沙門臣日稱等奉　詔譯",
    "T11n0320_001:0919a08_0": "淨飯王始發信心品第一",
    "T11n0320_001:0919a09_0": "如是我聞：一時佛在舍衛國說法施化能事畢已，往迦毘羅國，去城不遠，住尼拘律陀林中，與大比丘眾千二百五十人俱，皆阿羅漢，諸漏已盡，無復煩惱，心善解脫，慧善解脫，如大龍王，所作已辦，棄諸重擔，逮得己利，盡諸有結，心得自在，能到最上究竟彼岸。",
    "T11n0320_001:0919a14_1": "其名曰：阿若憍陳如、摩訶迦攝、優婁頻羅迦攝、伽耶迦攝、那提迦攝、舍利弗、大目乾連，眾所知識大阿羅漢等。",
    "T11n0320_001:0919a17_2": "復有種類差別捨邪歸正外道、尼乾子、沙門、婆羅門，無數眾會皆悉來集，所謂調伏、調伏眾，寂靜、寂靜眾，善超彼岸、善超彼岸眾，善住安隱、善住安隱眾，出離煩惱、出離煩惱眾，能離罪惡、能離罪惡眾，洗除罪垢、洗除罪垢眾，善超三有、善超三有眾，遠離五塵、遠離五塵眾，離諸障礙、離諸障礙眾，清淨意樂、清淨意樂眾，具足諸根、具足諸根眾，違順解脫、違順解脫眾，善護自身、善護自身眾，具諸正念、具諸正念眾，具四神足、具四神足眾，樂說明記、樂說明記眾，明了緣諦、明了緣諦眾，善寂諸根、善寂諸根眾，決定信解、決定信解眾，樂求義利、樂求義利眾，觀察無我、觀察無我眾，離諸分別、離諸分別眾，斷除疑惑、斷除疑惑眾，身行輕安、身行輕安眾，自在愛樂、自在愛樂眾，心善解脫、心善解脫眾，慧善解脫、慧善解脫眾，住聖種族、住聖種族眾；如是眾會身意泰然，樂得善利，各與徒屬來詣佛所，猶如廣大鉢羅奢樹枝葉繁茂生長圓滿，清淨而住。",
    "T11n0320_001:0919b08_0": "爾時世尊，於初夜分露地而坐，寂然無聲，一切大眾恭敬圍繞。",
    "T11n0320_001:0919b09_1": "於是如來觀察時會諸比丘眾，而問之曰：「何人堪往化淨飯王，勸導發心生淨信解？」",
    "T11n0320_001:0919b11_2": "時尊者憍陳如即從座起，偏袒右肩，右膝著地，合掌作禮，白言：「世尊！",
    "T11n0320_001:0919b12_3": "我當願往。」",
    "T11n0320_001:0919b13_4": "佛言：「憍陳如！",
    "T11n0320_001:0919b13_5": "汝居聲聞最為上首，先解諦義，有大名稱，一切眾生尊奉如師。",
    "T11n0320_001:0919b14_6": "且止是說，不須汝往。」",
    "T11n0320_001:0919b15_7": "是時會中四大迦攝及舍利弗、目乾連等，各伸禮敬，而作是言：「我能往化淨飯聖王。」",
    "T11n0320_001:0919b17_8": "佛皆不允，止之如初。",
    "T11n0320_001:0919b17_9": "時大目乾連即作是念：「未知如來今遣何人詣父王所？」",
    "T11n0320_001:0919b18_10": "遂入定觀，乃覩如來心光遠矚彼優陀夷，猶如杲日穿其樓閣，從於東牖直注西垣。",
    "T11n0320_001:0919b20_11": "時目乾連從定起已，往詣尊者優陀夷所，而語之曰：「世尊召子，往化父王。",
    "T11n0320_001:0919b22_12": "故相報爾。」",
    "T11n0320_001:0919b22_13": "優陀夷曰：「果蒙教勅，固當從命。」",
    "T11n0320_001:0919b23_14": "目乾連曰：「尊者所往，此極難事，宜自審悉無貽後悔。",
    "T11n0320_001:0919b24_15": "所以者何？",
    "T11n0320_001:0919b24_16": "彼為灌頂剎帝利王，威德尊嚴，性無敢犯，孰能導達？",
    "T11n0320_001:0919b25_17": "何由召對？",
    "T11n0320_001:0919b26_18": "況復教化，發生信心？",
    "T11n0320_001:0919b26_19": "今取諸譬，子當可悉。",
    "T11n0320_001:0919b27_20": "如以百夫於累歲中，擔負乾薪，積成大聚，縱火焚之，其焰猛熾，復以酥油而沃其上；頗有人能於此廣大火聚中行，不為所害。",
    "T11n0320_001:0919b29_21": "又如有人欲於最勝龍象口中而取其牙，當知是人必遭所損。",
    "T11n0320_001:0919c02_22": "今欲往化淨飯聖王，此極為難，亦復如是。",
    "T11n0320_001:0919c03_23": "我今粗陳少分譬喻，臨事籌量，好自安意。」",
    "T11n0320_001:0919c04_24": "於是世尊乃召尊者優陀夷至，而語之曰：「於我聲聞弟子之中，汝為釋種，具足辯才善說法要，今可往化淨飯父王，以善方便開發道意。」",
    "T11n0320_001:0919c07_25": "時優陀夷承佛指喻，唯然受教。",
    "T11n0320_001:0919c07_26": "白言：「世尊！",
    "T11n0320_001:0919c08_27": "我今當往，唯願大慈勿垂軫慮，設使父王或見致怒，遙冀慈光冥加救護。」",
    "T11n0320_001:0919c09_28": "爾時世尊為優陀夷，而說偈言：「賢哉優陀夷！",
    "T11n0320_001:0919c11_29": "　　今當聽我說。",
    "T11n0320_001:0919c12_0": "　汝具智辯才，　　眾中為上首，　釋種淨飯王，　　見必生忻悅，　是故汝應往，　　速勸令發心。",
    "T11n0320_001:0919c15_0": "　若能化父王，　　發生清淨意，　諸天及世人，　　咸增長善利。",
    "T11n0320_001:0919c17_0": "　安閑不修善，　　如沮岸將墜，　當於現生中，　　除我慢疑惑；　富貴剎那頃，　　增放逸染著，　如羇旅無財，　　所思唯有苦。",
    "T11n0320_001:0919c21_0": "　處最勝宮殿，　　受殊妙欲樂，　佛教不了知，　　樂壞生悲惱。",
    "T11n0320_001:0919c23_0": "　具四種兵眾，　　七寶諸眷屬，　隨意而自在，　　樂壞生悲惱。",
    "T11n0320_001:0919c25_0": "　有夜叉鬼神，　　噉眾生精氣，　令人染眾病，　　於身何不護？",
    "T11n0320_001:0919c27_0": "　積聚諸珍寶，　　如計羅娑山，　染慧所纏縛，　　不能自觀察。",
    "T11n0320_001:0919c29_0": "　由染慧覆心，　　善法無所了，　如人處夢中，　　何能有知覺？",
    "T11n0320_001:0920a02_0": "　凡夫失明慧，　　決定獲憂怖，　猶如涉遠道，　　而喪其伴侶。",
    "T11n0320_001:0920a04_0": "　是故優陀夷，　　當以善方便，　勸王立信幢，　　摧我慢高舉。",
    "T11n0320_001:0920a06_0": "　餘人非善巧，　　獎助令發心，　汝具妙辯才，　　能示三有苦。",
    "T11n0320_001:0920a08_0": "　我念過去劫，　　有王出於世，　名稱遍十方，　　號曰真實聚。",
    "T11n0320_001:0920a10_0": "　以善法治世，　　境極海邊際，　俱胝那臾多，　　臣民咸歸奉。",
    "T11n0320_001:0920a12_0": "　諸聚落城邑，　　多種種花果，　地唯生軟草，　　無瓦礫荊棘，　流泉及林木，　　處處皆圍繞，　百千乾闥婆，　　互奏諸音樂。",
    "T11n0320_001:0920a16_0": "　賢聖集其中，　　民物咸豐樂，　多諸比丘眾，　　依止持淨戒。",
    "T11n0320_001:0920a18_0": "　復有諸外道，　　大仙大智者，　其數有百千，　　捨所修苦行，　咸生真實見，　　信樂佛正法，　怖彼三惡道，　　願得生天果。",
    "T11n0320_001:0920a22_0": "　彼王有太子，　　名曰堅固慧，　值過去諸佛，　　久植諸德本。",
    "T11n0320_001:0920a24_0": "　俱胝那由他，　　人民皆親近，　觀五欲過患，　　心常生厭離。",
    "T11n0320_001:0920a26_0": "　覩王所居處，　　如彼天宮殿，　后妃競圍繞，　　受欲樂無極。",
    "T11n0320_001:0920a28_0": "　是時堅固慧，　　即啟白父王：『我今誠實心，　　誓求無上道，　於采女眷屬，　　都不生忻樂。",
    "T11n0320_001:0920b02_0": "　少年著欲者，　　樂壞苦即至，　如往古大僊，　　栖止於山谷，　五欲非究竟，　　寂靜即為樂。』",
    "T11n0320_001:0920b05_0": "　王語堅固慧：　　『勿作如是說，　若不受欲樂，　　何名為我子？",
    "T11n0320_001:0920b07_0": "　有國之富貴，　　如彼多聞天，　諸宮殿樓閣，　　眾寶而莊嚴。",
    "T11n0320_001:0920b09_0": "　百千眾妓樂，　　周匝常圍遶，　具最上色相，　　類天女無異，　面貌皆圓滿，　　脣丹齒齊密，　額廣復平正，　　目比青蓮葉，　形儀悉端直，　　膚潔猶珂雪，　作眾妙歌舞，　　而共相娛樂。",
    "T11n0320_001:0920b15_0": "　年少色鮮白，　　如彼枝上華，　汝當住於此，　　勿棄於榮貴。",
    "T11n0320_001:0920b17_0": "　我今誠謂汝，　　非毀亦非譽，　太子善了知，　　王位極尊勝。』",
    "T11n0320_001:0920b19_0": "　我聞是說已，　　決志求出難，　於彼五欲境，　　不著如夢寐。",
    "T11n0320_001:0920b21_0": "　復白於父王：　　『自念從無始，　為欲之所溺，　　娛情不知愧，　猶如彼盲夫，　　艱辛趣險道，　自捨平坦處，　　憑誰為歸救？",
    "T11n0320_001:0920b25_0": "　於欲不了知，　　何由脫苦縛？",
    "T11n0320_001:0920b26_0": "　當離於險道，　　此心非顛倒，　若能遠諸欲，　　安隱除過患。",
    "T11n0320_001:0920b28_0": "　當知著欲者，　　如盲無所見，　欲境如瀑流，　　傾注難防護。",
    "T11n0320_001:0920c01_0": "　世有明智人，　　當生於厭怖，　欲為眾苦因，　　損害逾蛇螫，　刀杖與毒藥，　　熾火然相似。』",
    "T11n0320_001:0920c04_0": "　堅固慧王子，　　含悲白父王：『我志在山林，　　離欲求解脫。",
    "T11n0320_001:0920c06_0": "　是身深可厭，　　老病苦縈縛，　不顧王寶位，　　願允聽出家。』",
    "T11n0320_001:0920c08_0": "　是時王族中，　　童子名月施，　見太子出家，　　亦隨修梵行。",
    "T11n0320_001:0920c10_0": "　太子出家已，　　具勇猛精進，　獲得五神通，　　善修四無量。",
    "T11n0320_001:0920c12_0": "　人中釋師子，　　說法無所畏，　教化諸眾生，　　皆令入佛道。",
    "T11n0320_001:0920c14_0": "　彼月施童子，　　以善巧方便，　示五欲過患，　　勸王發道意。",
    "T11n0320_001:0920c16_0": "　優陀夷當知，　　往昔堅固慧，　於汝意云何？",
    "T11n0320_001:0920c17_1": "　　今則我身是。",
    "T11n0320_001:0920c18_0": "　其月施童子，　　樂修真實行，　同居釋種中，　　今則汝身是。",
    "T11n0320_001:0920c20_0": "　是故優陀夷，　　汝今應當往，　勸父王發心，　　增長諸善利。」",
    "T11n0320_001:0920c22_0": "爾時尊者優陀夷，聞佛世尊說是偈已，欽承慈旨，作禮而退。",
    "T11n0320_001:0920c23_1": "於晨朝時執持應器，往迦毘羅城詣王宮門，見有百千釋種皇族共集一處，時彼眾中有一釋種，名曰月面，與優陀夷舊為知識，遙見尊者往相慰問：「何緣至此？」",
    "T11n0320_001:0920c26_2": "優陀夷曰：「今從世尊所住之處尼拘律陀林中，匍匐而來，奉佛慈旨，遣令教化淨飯父王開發淨信。」",
    "T11n0320_001:0920c29_3": "彼聞說已，而作是言：「昔者太子若不捨家，決定當作轉輪聖王，十善治化王四天下，當有七寶自然出現，所謂輪寶、象寶、馬寶、珠寶、女寶、兵寶、主藏神寶；復有千子之所圍繞，一切人民恭敬尊重。",
    "T11n0320_001:0921a04_4": "今既出家志樂空寂，則失如是廣大富貴，今所集會正議此耳。」",
    "T11n0320_001:0921a05_5": "所言未竟，時淨飯王即召釋種群列于庭，而語之曰：「卿等當知，悉達太子棄捨國位上妙快樂，樂居林野，一何錯謬。",
    "T11n0320_001:0921a08_6": "而今而後，汝等不應往詣彼所供養恭敬。",
    "T11n0320_001:0921a09_7": "若有違者，必當捶罰。」",
    "T11n0320_001:0921a09_8": "時有釋種名曰善悟，聰慧明達，多諸善巧。",
    "T11n0320_001:0921a10_9": "出至宮門見優陀夷，方便附近，漸至屏處，始敢伸問：「世尊導師起居輕利安隱快樂，四大調和，少病少惱，化度眾生無疲勞耶？」",
    "T11n0320_001:0921a13_10": "復有釋種名曰無憂，復有釋種名曰離憂，詣尊者所問訊世尊，一如前說：「我等咸欲詣世尊所，適奉王旨，諸釋種等不得於佛親近供養。",
    "T11n0320_001:0921a16_11": "若有違越，必行捶罰。",
    "T11n0320_001:0921a17_12": "為懼嚴勅，無敢往者。」",
    "T11n0320_001:0921a17_13": "時優陀夷聞已太息，淨飯父王何意如是？",
    "T11n0320_001:0921a18_14": "如來慧日出現世間，於諸眾生多所饒益，一切人民、四大天王、帝釋天主、梵天王等，競伸供養，曾無虛日，我當求見彼淨飯王具陳上事。",
    "T11n0320_001:0921a21_15": "乃入定觀，知彼父王信根成熟決定可化。",
    "T11n0320_001:0921a22_16": "時尊者優陀夷具諸威儀，結跏趺坐，涌在虛空，高七多羅樹，即現種種神通變化。",
    "T11n0320_001:0921a24_17": "時淨飯王遙見尊者乘空而來，心生歡喜，合掌瞻仰。",
    "T11n0320_001:0921a25_18": "說伽陀曰：「希有成就殊勝行，　　現諸神變具威儀，　乘空至此有何緣？",
    "T11n0320_001:0921a27_19": "　　唯願聖者速當說。」",
    "T11n0320_001:0921a28_0": "爾時尊者優陀夷，以偈答曰：「我是聖王子之子，　　依止如來法中住，　願王速發淨信心，　　於勝福田興供養。",
    "T11n0320_001:0921b02_0": "　太子棄國成佛道，　　具勝吉祥大名稱，　身光常照於世間，　　智光能破諸癡暗。",
    "T11n0320_001:0921b04_0": "　猶如赫日除雲翳，　　空中普放大光明，　龍子智光亦復然，　　於三有中常照耀。",
    "T11n0320_001:0921b06_0": "　又如皎月舒盛光，　　揜蔽遊空諸宿曜，　龍子智光亦復然，　　能伏一切諸外道。",
    "T11n0320_001:0921b08_0": "　又如師子吼巖谷，　　眾獸聞已悉奔竄，　龍子宣暢妙法音，　　摧諸異論令開解。",
    "T11n0320_001:0921b10_0": "　苦行外仙邪妄智，　　不能入解無我理，　流轉輪迴三界中，　　由無勝慧迷真諦。",
    "T11n0320_001:0921b12_0": "　一切世間諸有情，　　盲無慧眼難出離，　如來開發智光明，　　為破無始無明瞖。",
    "T11n0320_001:0921b14_0": "　善惡二途極明顯，　　一為平坦一險阻，　如來善為指其迷，　　沒淤泥者能救拔。",
    "T11n0320_001:0921b16_0": "　譬若雲能含眾水，　　普滋大地無高下，　佛施法雨亦復然，　　增長人天諸善種。",
    "T11n0320_001:0921b18_0": "　雨能充洽諸山林，　　藥草根莖及枝葉，　眾妙花蘤悉開敷，　　周遍莊嚴於大地。",
    "T11n0320_001:0921b20_0": "　亦如龍子雨法雨，　　滋榮佛法功德樹，　十力無畏不共法，　　成熟菩提智花果。",
    "T11n0320_001:0921b22_0": "　海中眾寶彌盧山，　　煥赫巋然而不動，　佛處聲聞大會中，　　最勝光明無與等。",
    "T11n0320_001:0921b24_0": "　三十三天帝釋主，　　廣興供養妙莊嚴，　龍子巍巍大沙門，　　諸天見者咸開悟。",
    "T11n0320_001:0921b26_0": "　欲入佛法解脫海，　　成就智慧法寶藏，　當以戒定為船筏，　　能至念處摩尼聚。",
    "T11n0320_001:0921b28_0": "　太子昔修諸苦行，　　或住陂池或巖窟，　或依逈絕曠野中，　　善達空無相無作。",
    "T11n0320_001:0921c01_0": "　牟尼大仙師子吼，　　指誘群迷生覺悟，　如是善巧方便力，　　難化能化使柔順。",
    "T11n0320_001:0921c03_0": "　佛為最上調御師，　　能施眾生諸法寶，　寂靜妙樂奢摩他，　　戒定功德堅固藏。",
    "T11n0320_001:0921c05_0": "　若能依教修諸行，　　除惑滅罪令清淨，　是故天人阿修羅，　　常樂聞持佛正法。」",
    "T11n0320_001:0921c07_0": "於是淨飯王，為尊者優陀夷而說偈言：「我子捨家無少樂，　　或乏飲食或臥具，　猶如鮮潔青蓮華，　　置之陸地當枯悴。」",
    "T11n0320_001:0921c10_0": "尊者優陀夷，以偈答曰：「如來遊戲諸神通，　　常飡禪悅無飢渴，　由住寂靜妙等持，　　若金蓮華體堅實。」",
    "T11n0320_001:0921c13_0": "時淨飯王，復說偈言：「太子昔在皇宮日，　　百千采女常圍繞，　睡寤常聞歌吹聲；　　棲止山林有何樂？」",
    "T11n0320_001:0921c16_0": "尊者優陀夷，以偈答曰：「佛住解脫勝境界，　　深心依止諸禪定，　行住坐臥威儀中，　　常生喜樂曾無苦。」",
    "T11n0320_001:0921c19_0": "時淨飯王，復說偈言：「太子昔在皇宮日，　　眾妙茵褥敷臥具，　百千燈炬常照明，　　向夕未嘗知有暗。」",
    "T11n0320_001:0921c22_0": "尊者優陀夷，以偈答曰：「牟尼廣修殊勝行，　　以四無量為茵褥，　心常利樂諸有情，　　於中庸境無癡鈍。」",
    "T11n0320_001:0921c25_0": "時淨飯王，復說偈言：「昔時太子居深殿，　　遊戲受用諸快樂，　左右侍衛善承迎；　　獨止山林何所得？」",
    "T11n0320_001:0921c28_0": "尊者優陀夷，以偈答曰：「如來所止悉清勝，　　樂居寂靜阿蘭若，　平等觀視於世間，　　常得天龍常恭敬。」",
    "T11n0320_001:0922a02_0": "時淨飯王，復說偈言：「昔日太子處王宮，　　沐浴嬪嬙競承事，　上妙塗香以瑩身；　　棲止山林何所得？」",
    "T11n0320_001:0922a05_0": "尊者優陀夷，以偈答曰：「牟尼持戒為浴池，　　永滌諸惡淨無垢，　能令自他悉清淨，　　離眾塵穢登彼岸。」",
    "T11n0320_001:0922a08_0": "時淨飯王，復說偈言：「太子所著殊妙衣，　　金縷貫飾珠瓔珞，　旃檀和合妙塗香；　　棲止山林何所得？」",
    "T11n0320_001:0922a11_0": "尊者優陀夷，以偈答曰：「牟尼以慚為上服，　　菩提分法如珠鬘，　護戒清涼若塗香，　　以用莊嚴功德體。」",
    "T11n0320_001:0922a14_0": "時淨飯王，復說偈曰：「太子所住常嚴警，　　百千勇士持戈冑，　繖蓋迎空蔽日光；　　獨向山林誰守護？」",
    "T11n0320_001:0922a17_0": "尊者優陀夷，以偈答曰：「牟尼具足十智力，　　於諸怖畏心不動，　慈悲普蔭諸群生，　　沙門法子常圍遶。」",
    "T11n0320_001:0922a20_0": "時淨飯王復說偈言：「善哉善說佛功德，　　不久當往聞法要。",
    "T11n0320_001:0922a22_0": "　願今先受我供養，　　復持香飯奉如來。」",
    "T11n0320_001:0922a23_0": "父子合集經卷第一"
}