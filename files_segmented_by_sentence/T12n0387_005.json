{
    "T12n0387_005:1099a18_0": "大方等無想經卷第五",
    "T12n0387_005:1099a20_0": "北涼天竺三藏曇無讖譯",
    "T12n0387_005:1099a21_0": "◎大雲初分增長健度第三十七之一",
    "T12n0387_005:1099a22_0": "爾時，南方有諸天子，其數無量，從黑山中，來至佛所，以諸香、華、幡蓋、伎樂供養於佛，頭面作禮，右遶三匝，白佛言：「世尊！",
    "T12n0387_005:1099a24_1": "如來今日說是經典，南方世界無量無邊恒河沙等諸佛世尊，亦說是經。",
    "T12n0387_005:1099a26_2": "世尊！",
    "T12n0387_005:1099a26_3": "如是經典，名字何等？」",
    "T12n0387_005:1099a26_4": "「善男子！",
    "T12n0387_005:1099a27_5": "如是經典，凡有三名：一名『大雲』，二名『大般涅槃』，三名『無想』。",
    "T12n0387_005:1099a28_6": "大雲密藏菩薩所問，故名『大雲』；如來常住，無有畢竟入涅槃者，一切眾生，悉有佛性，故得名為『大般涅槃』；受持、讀誦如是經典，斷一切想，故名『無想』。",
    "T12n0387_005:1099b02_7": "「善男子！",
    "T12n0387_005:1099b02_8": "有人親近無量恒河沙諸佛世尊，於諸佛所，受持淨戒，供養恭敬，尊重讚嘆，成大功德，然後乃得聞是經典；雖得聞受，不能廣說。",
    "T12n0387_005:1099b05_9": "若於不可計、不可數恒河沙等諸佛世尊，受持淨戒，乃至成大功德，聞已則能分別廣說。",
    "T12n0387_005:1099b07_10": "「善男子！",
    "T12n0387_005:1099b07_11": "正法欲滅，是經當於閻浮提中，具足流布；佛涅槃後初四十年，亦當流布；正法垂滅餘四十年，復當流布。",
    "T12n0387_005:1099b10_12": "行惡之時、謗方等時、惡王治時；我諸弟子，毀禁戒時；遭值荒亂，世人輕時；四部弟子，不修身、不修戒、不修心、不修慧，無明狂癡、習放逸時；凡所造作，同畜生時；不隨和上、師長教時；違反上座、耆宿、長老，當爾之時；我諸弟子，於是經中，不能信受，輕笑譏呵，互相呰篾：『云何邪見說為方等？",
    "T12n0387_005:1099b16_13": "剃頭之人名為沙門，云何反讀邪見經書？",
    "T12n0387_005:1099b17_14": "實非佛語，為利養故，說為佛語。』",
    "T12n0387_005:1099b18_15": "公於眾中，唱如是言：『如此經者，真是邪見，非佛所說，慎勿讀誦、書寫、受持。』",
    "T12n0387_005:1099b20_0": "爾時，大眾即共答言：『大德！",
    "T12n0387_005:1099b20_1": "莫作是語，此經相義，實是佛說，我今為經，當相供給。』",
    "T12n0387_005:1099b21_2": "我此弟子，為供養故，素無信心受持、誦說，是名『滅法』。",
    "T12n0387_005:1099b22_3": "「復次，天子！",
    "T12n0387_005:1099b23_4": "未來之世，法欲滅時，我四部眾，薄福少智，不知厭足，退失善根，貧於法財。",
    "T12n0387_005:1099b24_5": "無心親近佛、法、僧寶，為衣食故剃頭染衣，其心麁穬，如禿居士，畜養奴婢、金銀、珍寶、錢財、珂貝、琉璃、頗梨，貯聚穀米、牛馬、畜生、田宅、屋舍。",
    "T12n0387_005:1099b27_6": "雜色臥具，食肉嗜味，背捨諸佛，成就十六不善律儀。",
    "T12n0387_005:1099b29_7": "親近國王、大臣、長者，受使隣國，通致信命。",
    "T12n0387_005:1099c01_0": "受人供養，反生惡心。",
    "T12n0387_005:1099c01_1": "成就一切非沙門法、非婆羅門法。",
    "T12n0387_005:1099c02_2": "「天子！",
    "T12n0387_005:1099c02_3": "如是惡世、惡比丘時，爾時我當有一弟子，持戒清淨，少欲知足，如大迦葉，善能教化，閻浮提內，我弟子中習行惡者。",
    "T12n0387_005:1099c04_4": "說真正語，不惜身命，廣開如來深密祕藏，讚嘆持戒行頭陀者，成就具足波羅提木叉。",
    "T12n0387_005:1099c06_5": "稱美知足，糞掃衣服，廣為惡人，說如是言：『諸大德！",
    "T12n0387_005:1099c08_0": "世尊不聽受畜一切不淨之物，貪味食肉。",
    "T12n0387_005:1099c08_1": "如來常讚持淨戒者，呵責毀禁。",
    "T12n0387_005:1099c09_2": "大德！",
    "T12n0387_005:1099c09_3": "汝今若不受我語者，我有大力勢，能相降伏。』",
    "T12n0387_005:1099c10_4": "我此弟子，福德力故，咸令一切，信伏無違。",
    "T12n0387_005:1099c11_5": "何以故？",
    "T12n0387_005:1099c11_6": "是人已曾親近無量諸佛世尊，廣修慈悲，貪樂大乘，護正法故。",
    "T12n0387_005:1099c14_0": "「爾時，常有五萬八千諸善鬼神，隨從侍衛，為欲守護佛正法故。」",
    "T12n0387_005:1099c15_1": "天子復言：「世尊！",
    "T12n0387_005:1099c15_2": "我等未來亦當護是持法比丘。」",
    "T12n0387_005:1099c16_3": "佛言：「善哉善哉！",
    "T12n0387_005:1099c16_4": "天子！",
    "T12n0387_005:1099c16_5": "如汝所說，法欲滅時當勤守護。",
    "T12n0387_005:1099c17_6": "天子！",
    "T12n0387_005:1099c17_7": "當爾之時，我亦能以威神道力，摧伏惡魔，治惡比丘。",
    "T12n0387_005:1099c18_8": "爾時，十方無量諸佛，亦同讚嘆我此弟子。」",
    "T12n0387_005:1099c19_9": "爾時，一切南方天子，復以華、香供養世尊，白佛言：「世尊！",
    "T12n0387_005:1099c21_10": "如是弟子，何時當出？",
    "T12n0387_005:1099c21_11": "在何國土？",
    "T12n0387_005:1099c21_12": "名字何等？」",
    "T12n0387_005:1099c22_13": "佛言：「善男子！",
    "T12n0387_005:1099c22_14": "我涅槃後千二百年，南天竺地有大國王，名娑多婆呵那。",
    "T12n0387_005:1099c23_15": "法垂欲滅，餘四十年，是人爾時當於中出，講宣大乘方等經典，拯拔興起垂滅之法，廣令是經流布於世，教人具足執持、讀誦、書寫、解說，聽受其義。",
    "T12n0387_005:1099c26_16": "爾時，若有不能如是受持、解說是經典者，當知是人，非我弟子，魔之眷屬。」",
    "T12n0387_005:1099c28_17": "爾時，樂見乾闥婆王白佛言：「世尊！",
    "T12n0387_005:1099c29_18": "唯願矜哀解說，未來持法弟子如迦葉者，成就大慈，具足淨戒，種性眷屬，無可譏呵。」",
    "T12n0387_005:1100a02_19": "佛言：「善男子！",
    "T12n0387_005:1100a02_20": "諦聽諦聽！",
    "T12n0387_005:1100a02_21": "當為汝說。",
    "T12n0387_005:1100a03_0": "我此弟子，守護正法，持佛種姓，一切眾生所樂見者。",
    "T12n0387_005:1100a04_1": "善男子！",
    "T12n0387_005:1100a04_2": "是南天竺，有小國土，名須賴吒，其土有河，名善方便，其河有村，名曰華鬘。",
    "T12n0387_005:1100a06_0": "華鬘村中，有婆羅門，產一童子，即是今之一切眾生樂見梨車，後時復名眾生樂見，是大菩薩、大香象王，常為一切恭敬、供養、尊重、讚嘆。",
    "T12n0387_005:1100a09_1": "其年二十，出家修道，多有徒眾，修持淨戒，稱詠諸佛大乘經典，為護正法，不惜身命；其諸弟子，亦復如是。",
    "T12n0387_005:1100a11_2": "若有比丘、比丘尼、優婆塞、優婆夷，聞是比丘所說正法，必定當得阿耨多羅三藐三菩提。",
    "T12n0387_005:1100a13_3": "爾時，國王、大臣、長者，及一切人，為此經故，供養、恭敬是持法者，是經力故，令彼國王得大勢力，所有國土，無能侵陵。",
    "T12n0387_005:1100a16_0": "我此弟子，魔不得便。",
    "T12n0387_005:1100a17_0": "「爾時，若有受持、讀誦、書寫是經，則得名為大菩薩也，名為福田，在淨僧數。",
    "T12n0387_005:1100a18_1": "乾闥婆王！",
    "T12n0387_005:1100a18_2": "當於爾時，我諸弟子，多有信受如是經典，得解脫者，亦復不少。",
    "T12n0387_005:1100a20_3": "善男子！",
    "T12n0387_005:1100a20_4": "若有人能成就四事，則能受持如是經典：一者，得聞深進大海水潮三昧；二者，得聞南方佛名；三者，親近於善知識；四者，至心信佛、法、僧。",
    "T12n0387_005:1100a23_5": "爾時，若有不能信受是經典者，是魔眷屬；若有信者，是佛弟子。",
    "T12n0387_005:1100a24_6": "善男子！",
    "T12n0387_005:1100a25_7": "未來之世，有信心者，名為親近諸佛世尊。",
    "T12n0387_005:1100a26_0": "何以故？",
    "T12n0387_005:1100a26_1": "如是經典，諸佛封印。",
    "T12n0387_005:1100a26_2": "所謂印者，一切眾生悉有佛性，如來常住，無有變易。",
    "T12n0387_005:1100a27_3": "善男子！",
    "T12n0387_005:1100a28_0": "若有人，能信是經者，當知是人，真佛弟子。",
    "T12n0387_005:1100a28_1": "有能恭敬是持法者，是人當為未來諸佛徒眾眷屬。",
    "T12n0387_005:1100b01_2": "何以故？",
    "T12n0387_005:1100b01_3": "無量諸佛已於是人，生已有心故。",
    "T12n0387_005:1100b02_4": "所以者何？",
    "T12n0387_005:1100b02_5": "是持法比丘，不可思議，已於過去，同然燈佛發大誓願：『未來之世，釋迦如來法垂欲滅，我當於中，出家修道，為護正法，不惜身命。』",
    "T12n0387_005:1100b05_6": "時，王精進龍王者，即今樂見梨車。",
    "T12n0387_005:1100b05_7": "是樂見梨車，即是未來護法比丘。",
    "T12n0387_005:1100b06_8": "「善男子！",
    "T12n0387_005:1100b06_9": "汝善觀察，我此弟子未來功德。",
    "T12n0387_005:1100b07_10": "若有人能恭敬供養我此弟子，當知是人，即為十方三世諸佛之所恭敬。",
    "T12n0387_005:1100b09_11": "若未來世，比丘、比丘尼、優婆塞、優婆夷，信受如是持法比丘所可演說，即是信受十方諸佛所有言說。",
    "T12n0387_005:1100b11_12": "若有比丘、比丘尼、優婆塞、優婆夷，愛敬如是持法比丘，不惜身命，即為十方三世諸佛之所愛念，增長壽命。",
    "T12n0387_005:1100b13_13": "若未來世，比丘、比丘尼、優婆塞、優婆夷，恭敬供養是持法者，專心繫念，聽其所說，不求其短，當為十方三世諸佛之所推覓，護念守持，如羅睺羅，護念禁戒。",
    "T12n0387_005:1100b17_14": "「善男子！",
    "T12n0387_005:1100b17_15": "未來之世，薄福眾生，比丘、比丘尼、優婆塞、優婆夷，當作是言：『咄哉咄哉！",
    "T12n0387_005:1100b19_16": "如是眾生，樂見比丘，實非比丘，作比丘像。",
    "T12n0387_005:1100b20_17": "遠離諸佛所說經典，自說所造，名《大雲經》；遠離諸佛所制禁戒，自為眾生，更制禁戒。",
    "T12n0387_005:1100b21_18": "諸大德！",
    "T12n0387_005:1100b22_19": "各各諦聽！",
    "T12n0387_005:1100b22_20": "若言貯畜金銀、珍寶，名為破戒，不貯畜者，名為持戒。",
    "T12n0387_005:1100b23_21": "如來何處，當作此說？",
    "T12n0387_005:1100b24_0": "此非佛語，說為佛語。",
    "T12n0387_005:1100b24_1": "我當云何不惜身命，恭敬供養如是惡人，宣說惡語，以為佛語，唱說惡戒，以為佛戒。",
    "T12n0387_005:1100b26_2": "諸大德！",
    "T12n0387_005:1100b26_3": "我實不能信受如是惡比丘言。",
    "T12n0387_005:1100b27_4": "若有供養如是人者，唐捐其功，終無果報。』",
    "T12n0387_005:1100b28_5": "爾時，諸人聞是語已，所有信心，各各壞滅。",
    "T12n0387_005:1100b29_6": "若有信受是惡語者，當知是人，從闇入闇；若不信受，是人則得從明入明。",
    "T12n0387_005:1100c01_7": "「善男子！",
    "T12n0387_005:1100c01_8": "若有隨順是惡語者，是魔眷屬；若不隨順，真我弟子。",
    "T12n0387_005:1100c03_9": "善男子！",
    "T12n0387_005:1100c03_10": "是《大雲經》，其義幽隱，難可解了。",
    "T12n0387_005:1100c04_0": "若未來世，有四部眾福德純厚，得菩提心，勤修行者，作如是言：『善哉！",
    "T12n0387_005:1100c05_1": "比丘！",
    "T12n0387_005:1100c05_2": "真佛弟子！",
    "T12n0387_005:1100c05_3": "善住大地，是大菩薩；勇猛大士，非下人也。",
    "T12n0387_005:1100c06_4": "下劣之人，不能如是迴轉大海。",
    "T12n0387_005:1100c07_5": "諸大德！",
    "T12n0387_005:1100c07_6": "汝等可來，當共供養如是比丘。",
    "T12n0387_005:1100c08_7": "諸大德！",
    "T12n0387_005:1100c08_8": "我今見是持法比丘，即是過世無量功德之果報也。",
    "T12n0387_005:1100c09_9": "隨是比丘，所住之處，當知其地，及其眾生，功德成滿，安樂無患。",
    "T12n0387_005:1100c11_10": "若得覩見是比丘者，當知是人，已得天眼、法眼具足。",
    "T12n0387_005:1100c12_11": "我為是人，不惜身命；若聞其言，寧捨身命，終不忘失。",
    "T12n0387_005:1100c13_12": "我今寧為如是一人，不惜身命，終不能為非法徒黨，百千萬人，捨於身命。』",
    "T12n0387_005:1100c15_13": "「善男子！",
    "T12n0387_005:1100c15_14": "如是惡法，興出之時，我此弟子，當於是中，護持我法。",
    "T12n0387_005:1100c16_15": "善男子！",
    "T12n0387_005:1100c16_16": "未來之世，法欲滅時，若有比丘、比丘尼、優婆塞、優婆夷，為護法故，不惜身命，是則名為熾然慧燈，度脫眾生。",
    "T12n0387_005:1100c19_17": "修行一切諸佛所行，得法翅羽，破魔境界。",
    "T12n0387_005:1100c20_18": "身得自在，心得自在，身不可思議，為諸眾生之所愛敬。",
    "T12n0387_005:1100c21_19": "「善男子！",
    "T12n0387_005:1100c21_20": "法欲滅時，是持法者，一日一夜，六時唱令，告諸眾生：『汝等當共受持正法。』",
    "T12n0387_005:1100c23_21": "諸惡比丘，聞是語已，心不甘樂，不甘樂故，便作是言：『大德！",
    "T12n0387_005:1100c24_22": "如是邪法，誰當信受？",
    "T12n0387_005:1100c24_23": "默然者善。",
    "T12n0387_005:1100c25_24": "若不默然，當奪汝命。』",
    "T12n0387_005:1100c25_25": "是持法者，復作是言：『我寧捨命，終不默然。』",
    "T12n0387_005:1100c26_26": "諸惡比丘，尋共害是持法比丘。",
    "T12n0387_005:1100c27_27": "「善男子！",
    "T12n0387_005:1100c27_28": "如是人者，是我最後持法弟子。",
    "T12n0387_005:1100c28_29": "當知爾時，我法則滅。",
    "T12n0387_005:1100c28_30": "若言爾時，我弟子中，更有如是護持法者，無有是處。」",
    "T12n0387_005:1100c29_31": "乾闥婆王言：「是持法者，捨是身已，更得何身？」",
    "T12n0387_005:1101a01_32": "佛言：「善男子！",
    "T12n0387_005:1101a02_33": "捨是身已，當得佛身，無邊之身。」",
    "T12n0387_005:1101a02_34": "乾闥婆王言：「唯願世尊，為諸眾生說是比丘云何捨身而得佛身？」",
    "T12n0387_005:1101a04_35": "佛言：「善男子！",
    "T12n0387_005:1101a04_36": "善哉善哉！",
    "T12n0387_005:1101a04_37": "聽我說此持法弟子功德之事。",
    "T12n0387_005:1101a05_38": "過此賢劫，千佛滅後，具滿六萬二千劫中，空過無佛。",
    "T12n0387_005:1101a06_39": "爾時，當有無量億那由他諸辟支佛，在世教化。",
    "T12n0387_005:1101a07_40": "過是劫已，有七佛出。",
    "T12n0387_005:1101a08_41": "是七如來般涅槃已，此國爾時轉名喜光。",
    "T12n0387_005:1101a09_42": "是喜光國，當有佛出，號智聚光如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0387_005:1101a11_43": "是佛世界，所有人民，顏貌端正，信心成就。",
    "T12n0387_005:1101a12_44": "若有人能於我法中，沒命護持，悉當生於彼佛世界，而為彼佛，作大弟子。",
    "T12n0387_005:1101a14_0": "大弟子者，即是菩薩摩訶薩也，真大丈夫，大香象王。",
    "T12n0387_005:1101a15_1": "彼界人民，一切無有貪欲、恚癡，皆悉成就清淨信心。",
    "T12n0387_005:1101a16_2": "「智聚光佛，壽十五中劫，為諸弟子，開三乘教。",
    "T12n0387_005:1101a17_3": "雖開三乘，多說菩薩一乘之行。",
    "T12n0387_005:1101a18_4": "爾時，雖有魔王、魔子，悉發阿耨多羅三藐三菩提心；一切眾生，悉得大慈、大悲之心，皆得遠離，三惡道苦，無有八難。",
    "T12n0387_005:1101a20_5": "世界常淨，猶如北方欝單越土。",
    "T12n0387_005:1101a21_6": "天魔波旬，不得其便，永斷邪見。",
    "T12n0387_005:1101a22_7": "彼佛如來，入涅槃已，法住千億，然後滅盡。」",
    "T12n0387_005:1101a23_0": "說是語時，一切大眾，諸天龍神、乾闥婆、阿修羅、迦樓羅、緊那羅、摩睺羅伽，持諸華、香、微妙伎樂供養於佛；大迦葉等諸大弟子，歡喜讚嘆，恭敬作禮；諸大菩薩，復持妙華，大如須彌，供養於佛，悉共發願：「願我未來，生彼佛世！」",
    "T12n0387_005:1101a27_1": "◎◎爾時，大雲密藏菩薩白佛言：「世尊！",
    "T12n0387_005:1101a28_2": "唯願如來，為未來世薄福德眾生，演說如是深進大海水潮三昧。」",
    "T12n0387_005:1101b01_3": "佛言：「善男子！",
    "T12n0387_005:1101b01_4": "汝今不應作如是言。",
    "T12n0387_005:1101b02_5": "何以故？",
    "T12n0387_005:1101b02_6": "佛出世難，此《大雲經》聞者亦難，若有書寫、受持、讀誦一句一字，亦復難得。",
    "T12n0387_005:1101b03_7": "云何偏為未來之人？",
    "T12n0387_005:1101b04_8": "吾當普為三世眾生，廣開分別。",
    "T12n0387_005:1101b05_9": "善男子！",
    "T12n0387_005:1101b05_10": "我以未來薄福眾生，罪根深重，是故唱言此經，當於未來流布。",
    "T12n0387_005:1101b06_11": "善男子！",
    "T12n0387_005:1101b06_12": "未來之世，若能於此《大雲經》中信心不疑，讀誦一偈，如是之人，甚為難得。」",
    "T12n0387_005:1101b08_13": "「世尊！",
    "T12n0387_005:1101b08_14": "如來何故作如是言？」",
    "T12n0387_005:1101b09_15": "「善男子！",
    "T12n0387_005:1101b09_16": "我亦不獨為未來說，何故而生如是疑心？",
    "T12n0387_005:1101b10_17": "若有能聽如來所說一偈一句，不生疑心，於三世中，亦復難得。",
    "T12n0387_005:1101b11_18": "何以故？",
    "T12n0387_005:1101b11_19": "三世眾生，難得三昧陀羅尼門，知恩報恩。",
    "T12n0387_005:1101b12_20": "未來眾生，不知恩分，不能報恩；不知恩故，信心難得；信難得故，是故我言：『為未來世，說此經典。",
    "T12n0387_005:1101b14_21": "若能讀誦、受持是經一偈一句，是人難得。』",
    "T12n0387_005:1101b15_22": "未來眾生，薄福罪重，是故復言：『為未來世，說此經典。』」",
    "T12n0387_005:1101b16_23": "大雲密藏菩薩言：「世尊！",
    "T12n0387_005:1101b17_24": "若有菩薩，安住如是深進大海水潮三昧，成就無量無邊功德，非是聲聞、緣覺所知。」",
    "T12n0387_005:1101b19_25": "佛言：「善哉善哉！",
    "T12n0387_005:1101b19_26": "善男子！",
    "T12n0387_005:1101b19_27": "住是三昧諸菩薩等，深不可測！",
    "T12n0387_005:1101b20_28": "譬如大海，眾流所歸，不可量數。",
    "T12n0387_005:1101b21_29": "善男子！",
    "T12n0387_005:1101b21_30": "如是大海，猶可量數，而諸菩薩，不可量數。",
    "T12n0387_005:1101b22_31": "何以故？",
    "T12n0387_005:1101b22_32": "安住如是深三昧故。",
    "T12n0387_005:1101b24_0": "「復次，善男子！",
    "T12n0387_005:1101b24_1": "若有菩薩，住是三昧，能以足指一毛，舉此恒河沙等三千大千諸大世界，高至上方無量世界，令諸眾生無有怖畏、往反之想，而令他方一切悉見，為化度故；乃至十方，亦復如是。」",
    "T12n0387_005:1101b28_2": "「世尊！",
    "T12n0387_005:1101b28_3": "如是三昧，乃為無量無邊功德之所成就，是故佛說：『普為三世。』」",
    "T12n0387_005:1101b29_4": "「善男子！",
    "T12n0387_005:1101c01_0": "善哉善哉！",
    "T12n0387_005:1101c01_1": "實如所言！",
    "T12n0387_005:1101c01_2": "善男子！",
    "T12n0387_005:1101c01_3": "譬如大海，總攝一切諸河泉流，此《大雲經》亦復如是，總攝一切無量經典。",
    "T12n0387_005:1101c03_4": "「復次，善男子！",
    "T12n0387_005:1101c03_5": "若諸經典，有如是等無著三昧，當知彼經，已為攝在此經典中。",
    "T12n0387_005:1101c05_0": "一切聲聞、辟支佛等所得三昧，比此三昧，不可為喻。",
    "T12n0387_005:1101c06_1": "何以故？",
    "T12n0387_005:1101c06_2": "聲聞、緣覺，無常、無我、無樂、無淨；無著三昧，廣開如來常樂我淨，無有變易，是故此二，不得相喻。",
    "T12n0387_005:1101c08_3": "「善男子！",
    "T12n0387_005:1101c08_4": "若聞如來常不變易，信心清淨，當知是人，得阿耨多羅三藐三菩提心，修菩提道。",
    "T12n0387_005:1101c10_5": "善男子！",
    "T12n0387_005:1101c10_6": "若男若女，欲得常住，無有變易，應當受持、讀誦、書寫、演說是經。",
    "T12n0387_005:1101c12_7": "若能如是受持、演說是經典者，當知是人，不久當得阿耨多羅三藐三菩提。",
    "T12n0387_005:1101c13_8": "若有人聞如來常住無有變易，心生疑怖，當知是人，不見如來真實之相。",
    "T12n0387_005:1101c15_9": "真實相者，所謂如來常恒不變，湛然安住。",
    "T12n0387_005:1101c16_10": "是故聞者，不應疑怖；應當受持，廣為人說。",
    "T12n0387_005:1101c17_11": "如是說者，當知佛法，常住無滅。",
    "T12n0387_005:1101c18_0": "「善男子！",
    "T12n0387_005:1101c18_1": "如一切眾生跡入象跡中，一切三昧亦復如是入此經中。",
    "T12n0387_005:1101c19_2": "善男子！",
    "T12n0387_005:1101c19_3": "如閻浮提一切山河、叢林、樹木，及四天下山河、樹木、日月、星宿，悉皆入於三千大千世界之中。",
    "T12n0387_005:1101c21_4": "一切凡夫、聲聞、緣覺、諸佛菩薩，所有功德，禪定三昧，亦復如是，皆悉入此《大雲經》中。",
    "T12n0387_005:1101c23_5": "若有眾生能於一念，念諸如來常住不變，當知即得阿耨多羅三藐三菩提。",
    "T12n0387_005:1101c25_6": "善男子！",
    "T12n0387_005:1101c25_7": "譬如秋月，無諸雲霧，虛空清淨，日初出時，光明端嚴，人所愛樂，除破一切幽闇黑冥。",
    "T12n0387_005:1101c27_8": "是《大雲經》亦復如是，演出如來常恒不變，猛盛之日，處在清淨密語虛空，破除眾生無常、無我、無樂、無淨，一切闇障。",
    "T12n0387_005:1102a01_0": "端嚴愛樂者，喻於如來，終不畢竟入於涅槃。",
    "T12n0387_005:1102a02_0": "「復次，善男子！",
    "T12n0387_005:1102a02_1": "譬如有人，身輕行疾，喻四風王。",
    "T12n0387_005:1102a03_0": "壽命滿足，天數千年。",
    "T12n0387_005:1102a03_1": "飛行周遊十方世界，遍已還到本所住處。",
    "T12n0387_005:1102a04_2": "如是行處，滿中七寶，并以己身，供養三寶，復滿無數千年之中。",
    "T12n0387_005:1102a05_3": "善男子！",
    "T12n0387_005:1102a06_4": "如是福德，可數量不？」",
    "T12n0387_005:1102a06_5": "「不也。",
    "T12n0387_005:1102a06_6": "世尊！」",
    "T12n0387_005:1102a06_7": "「善男子！",
    "T12n0387_005:1102a06_8": "如是福德，不比有人一念之中，念如來常、法僧不滅。",
    "T12n0387_005:1102a08_9": "善男子！",
    "T12n0387_005:1102a08_10": "若復有人，為利養故、為恐怖故、為親近故，演說如來常恒不變一字一句，所得福德，比前功德，百分不及一分，千分、百千萬分，乃至算數譬喻，所不能及。",
    "T12n0387_005:1102a11_11": "「善男子！",
    "T12n0387_005:1102a11_12": "譬如藥樹，若有眾生，取枝、取莖、取葉、取華、取果、取皮，是樹亦不生念：『取枝，莫取莖；取莖，莫取葉；取葉，莫取華；取華，莫取果；取果，莫取皮。』",
    "T12n0387_005:1102a14_13": "而令一切，眾病除愈，隨上、中、下眾生所用。",
    "T12n0387_005:1102a15_14": "若以合水，若以合蘇，若末、若丸、若塗、若服，悉能愈病。",
    "T12n0387_005:1102a17_15": "是《大雲經》亦復如是，不觀眾生，若舉一偈，若半偈，一名一義，一句半句，信受二字，言如來常，亦不觀察眾生，有修深進大海水潮三昧，大慈，大悲及不修行，悉能令斷三惡道病。",
    "T12n0387_005:1102a21_0": "如來亦不觀察眾生，取一偈不取半偈，取半偈不取名，取名不取義，取義不取句，取句不取半句，取半句乃至二字，皆悉能令四部之眾，離三惡道。",
    "T12n0387_005:1102a24_1": "「善男子！",
    "T12n0387_005:1102a24_2": "未來之人，不修身、不修戒、不修心、不修慧，輕笑賤慢，為求過失，及以利養，少多讀誦、書寫、聽受，亦得遠離無量惡業，永斷貪欲、恚癡等病。",
    "T12n0387_005:1102a27_3": "「善男子！",
    "T12n0387_005:1102a27_4": "如日出時，能消氷雪。",
    "T12n0387_005:1102a28_5": "是《大雲經》亦復如是，說如來常，能消一切無常氷雪。",
    "T12n0387_005:1102a29_6": "「復次，善男子！",
    "T12n0387_005:1102a29_7": "譬如虛空，猛風起時，吹眾生身，入諸毛孔，能令熱病，一切除愈，身得清涼。",
    "T12n0387_005:1102b02_8": "虛空者，喻《大雲經》；猛風起者，喻如來常；風入毛孔者，喻諸眾生悉有佛性；除熱病者，喻斷聲聞、辟支佛心。",
    "T12n0387_005:1102b04_9": "「復次，善男子！",
    "T12n0387_005:1102b05_0": "若有人能讀誦、受持如是經典，終不為於須陀洹果；護持禁戒，終不為向斯陀含，得斯陀含；向阿那含，得阿那含；向阿羅漢，得阿羅漢。",
    "T12n0387_005:1102b08_0": "護持禁戒，若為向佛，取無上果，是則名為真持禁戒，非為三十二相、八十種好護持禁戒，若為如來不可思議，乃名護戒。",
    "T12n0387_005:1102b10_1": "如來非為住心修集無量三昧，亦復不為住心修集與諸佛等，亦復不為住心修集無量因果，不為住心修集諸佛無量功德。",
    "T12n0387_005:1102b13_2": "如來住於無所住者，是為實相。",
    "T12n0387_005:1102b14_3": "若欺如來無上印者，不名護戒。",
    "T12n0387_005:1102b15_0": "若言如來為是印故，名護戒者，汝於此中，慎勿生疑！",
    "T12n0387_005:1102b16_1": "如來無相，故名為護戒。",
    "T12n0387_005:1102b16_2": "若言如來為於相故名護戒者，亦勿生疑；如來無種好，故名為護戒。",
    "T12n0387_005:1102b18_3": "若言如來為種好，故名持戒者，亦勿生疑；如來非神通因緣，故名為護戒。",
    "T12n0387_005:1102b19_4": "如來非密藏，故名為護戒；如來非無上福田，故名為護戒；如來非為如來藏，故名為護戒；如來為斷一切眾生生、老、病、死眾苦逼切，名為護戒；為欲安樂諸眾生，故名為護戒；為斷眾生生死縛，故名為護戒；為令眾生專向無上菩提道，故名為護戒；為諸眾生得阿耨多羅三藐三菩提，故名為護戒；欲為眾生轉法輪，故名為護戒；為令眾生一切皆得聖僧名，故名為護戒；為令眾生不斷如來聖種姓，故名為護戒；為令眾生一切不斷法僧種，故名為護戒；為令眾生一切悉得三昧、禪定、智慧、解脫，故名為護戒；為令眾生，悉得淨戒，具足無缺，故名為護戒；如來無戒，故名護戒；斷一切戒，故名護戒；如來非有此戒，故名護戒；非無此戒，故名護戒。」",
    "T12n0387_005:1102c06_0": "爾時，大雲密藏菩薩摩訶薩白佛言：「世尊！",
    "T12n0387_005:1102c06_1": "若言：『如來不護戒』者，其義云何？",
    "T12n0387_005:1102c07_2": "若復有言：『菩薩住是深進大海水潮三昧不護戒』者，其義云何？",
    "T12n0387_005:1102c09_3": "如來非為無上印，故名護戒者？",
    "T12n0387_005:1102c09_4": "義復云何？」",
    "T12n0387_005:1102c10_0": "佛言：「善男子！",
    "T12n0387_005:1102c10_1": "菩薩摩訶薩自從住是三昧已來，初不曾住有為法中具足成就一切佛法。",
    "T12n0387_005:1102c12_0": "何以故？",
    "T12n0387_005:1102c12_1": "如是三昧悉已攝取一切佛法故。",
    "T12n0387_005:1102c12_2": "善男子。",
    "T12n0387_005:1102c13_3": "如大寶聚有青琉璃其色清淨，人見之者不生疑心。",
    "T12n0387_005:1102c14_4": "菩薩摩訶薩從得住是三昧已來，即見佛性了了無疑。",
    "T12n0387_005:1102c15_5": "何以故？",
    "T12n0387_005:1102c15_6": "見了了故，若有疑者，無有是處。",
    "T12n0387_005:1102c16_7": "如來境界不可思議。",
    "T12n0387_005:1102c16_8": "善男子！",
    "T12n0387_005:1102c17_9": "菩薩住是三昧已，成就具足諸佛功德。」",
    "T12n0387_005:1102c17_10": "「世尊！",
    "T12n0387_005:1102c18_11": "菩薩摩訶薩住是三昧，得畢竟不？」",
    "T12n0387_005:1102c18_12": "「善男子！",
    "T12n0387_005:1102c19_0": "汝不應言：『如是菩薩得畢竟不？』",
    "T12n0387_005:1102c19_1": "何以故？",
    "T12n0387_005:1102c19_2": "若一切眾生得是三昧，悉成阿耨多羅三藐三菩提，盡畢竟已，然後乃當問：『是菩薩得畢竟不？』」",
    "T12n0387_005:1102c22_0": "「世尊！",
    "T12n0387_005:1102c22_1": "如是三昧，甚為希有，若諸眾生，不得聞受，甚可憐愍。",
    "T12n0387_005:1102c23_2": "若得聞者，當知是人，得大饒益。」",
    "T12n0387_005:1102c24_0": "佛言：「善哉善哉！",
    "T12n0387_005:1102c24_1": "若有聞是三昧名者，當知是人，人中之上。",
    "T12n0387_005:1102c25_2": "譬如族姓，端正王子，威猛勇健，心無慳悋，持戒清淨，無可譏呵，人所樂見，眷屬敬念，統領國土，人民歸順。",
    "T12n0387_005:1102c27_3": "菩薩摩訶薩住是三昧，亦復如是，皆悉成就諸佛功德。",
    "T12n0387_005:1102c28_4": "「善男子！",
    "T12n0387_005:1102c29_5": "如旃陀羅，終不作王，若作王者，無有是處。",
    "T12n0387_005:1103a01_0": "何以故？",
    "T12n0387_005:1103a01_1": "諸上族等所蚩笑故。",
    "T12n0387_005:1103a01_2": "若有眾生，不能受持、讀誦、書寫如是三昧，欲得成就諸佛所有微妙功德，亦無是處。",
    "T12n0387_005:1103a03_3": "何以故？",
    "T12n0387_005:1103a03_4": "當為一切諸菩薩等所蚩笑故。",
    "T12n0387_005:1103a04_5": "善男子！",
    "T12n0387_005:1103a04_6": "汝今觀是安住三昧諸菩薩等，能知如來常恒不變。",
    "T12n0387_005:1103a05_7": "若有不能住是三昧，則不能知，如來常恒無有變易。",
    "T12n0387_005:1103a06_8": "菩薩摩訶薩為眾生故，受持、讀誦如是三昧，則得具足檀波羅蜜。",
    "T12n0387_005:1103a08_9": "何以故？",
    "T12n0387_005:1103a08_10": "如是菩薩，見有求索，頭目、髓腦、支節、手足，國城、妻子、奴婢、僕從，象馬、七珍，則能隨彼，種種給施。",
    "T12n0387_005:1103a10_11": "尚以身施，況復外寶？",
    "T12n0387_005:1103a11_12": "施時歡喜，施已無悔。",
    "T12n0387_005:1103a11_13": "於阿耨多羅三藐三菩提，若得不得，心無疑慮，終不為報而行布施。",
    "T12n0387_005:1103a13_14": "若言為報行布施者，無有是處。",
    "T12n0387_005:1103a13_15": "不為貪故，而行布施；為憐愍故，而行惠施；為如來常故，為護法故，為欲具足檀波羅蜜，演說如來常恒不變，故行惠施。",
    "T12n0387_005:1103a17_0": "「復次，善男子！",
    "T12n0387_005:1103a17_1": "菩薩摩訶薩住是三昧已，則能少知，一切眾生悉有佛性，如來常恒無有變易。",
    "T12n0387_005:1103a19_2": "住是三昧菩薩摩訶薩，常作是觀：我今此身，空無所有，已得無上大利益事。",
    "T12n0387_005:1103a20_3": "我今以此支節、手足、頭目、髓腦、肌皮、血肉，布施於人，未來當得阿耨多羅三藐三菩提。」",
    "T12n0387_005:1103a22_4": "「世尊！",
    "T12n0387_005:1103a22_5": "菩薩摩訶薩住是三昧，云何而作如是觀身？」",
    "T12n0387_005:1103a23_6": "「善男子！",
    "T12n0387_005:1103a24_0": "是菩薩摩訶薩，不見是身去來、坐臥，猶如空瓶，是故菩薩觀身空寂、血肉、骨髓，名為空身。",
    "T12n0387_005:1103a26_0": "住是三昧諸菩薩等，得非血肉、骨髓之身，成就法身，不名食身。」",
    "T12n0387_005:1103a27_1": "「世尊！",
    "T12n0387_005:1103a27_2": "如來法身，不名食身，其義云何？",
    "T12n0387_005:1103a28_3": "法身無像，不可覩見，云何而得教化眾生？",
    "T12n0387_005:1103a29_4": "如來常於諸經中說，如鳥飛空，無有足跡。",
    "T12n0387_005:1103b01_5": "如來法身亦復如是，無有去來，無轉、無說，不可破壞。」",
    "T12n0387_005:1103b03_0": "大方等無想經卷第五◎"
}