{
    "T23n1442_049:0893c14_0": "根本說一切有部毘奈耶卷第四",
    "T23n1442_049:0893c15_0": "十九",
    "T23n1442_049:0893c17_0": "三藏法師義淨奉　制譯",
    "T23n1442_049:0893c18_0": "詐言不知學處第八十三",
    "T23n1442_049:0893c19_0": "爾時薄伽梵在室羅伐城逝多林給孤獨園。",
    "T23n1442_049:0893c20_0": "佛告諸苾芻：「半月半月應說波羅底木叉戒。」",
    "T23n1442_049:0893c21_0": "時諸苾芻奉教而說。",
    "T23n1442_049:0893c21_1": "六眾苾芻聽戒之時作如是語：「具壽！",
    "T23n1442_049:0893c22_2": "我今始知是法在戒經中說。」",
    "T23n1442_049:0893c22_3": "諸苾芻報曰：「豈可具壽於半月半月說戒經時不聽聞耶？」",
    "T23n1442_049:0893c24_4": "六眾答曰：「我今豈可唯聽說此更無餘事，於諸欲境亦復思量。」",
    "T23n1442_049:0893c25_5": "諸苾芻白佛，佛言：「此等愚人輕慢學處，乃至我觀十利，為諸弟子制其學處，應如是說：「若復苾芻半月半月說戒經時作如是語：『具壽！",
    "T23n1442_049:0893c29_6": "我今始知是法戒經中說。』",
    "T23n1442_049:0893c29_7": "諸苾芻知是苾芻若二若三同作長淨，況復過此，應語彼言：『具壽！",
    "T23n1442_049:0894a02_8": "非不知故得免其罪，汝所犯罪應如法說悔。』",
    "T23n1442_049:0894a03_9": "當勸喻言：『具壽！",
    "T23n1442_049:0894a03_10": "此法希奇難可逢遇，汝說戒時不恭敬、不住心、不慇重、不作意、不一想、不攝耳、不策念而聽法。』",
    "T23n1442_049:0894a05_11": "者，波逸底迦。」",
    "T23n1442_049:0894a06_0": "若復苾芻者，謂是六眾，餘義如上。",
    "T23n1442_049:0894a06_1": "說戒經時者，謂從四他勝乃至七滅諍法，相次而說詮其要義。",
    "T23n1442_049:0894a08_2": "我今始知等者，謂六眾苾芻與餘苾芻屢同聽戒，而彼故言我不知者，意欲令他心生憂悔故、誼惱時眾故。",
    "T23n1442_049:0894a10_3": "諸苾芻當勸喻言等者，明不恭敬等有所虧失故。",
    "T23n1442_049:0894a11_4": "此中犯相者，苾芻見說四他勝時，如是乃至十三殘罪、七滅諍法，作如是說者，一一說時皆得波逸底迦罪。",
    "T23n1442_049:0894a14_5": "若實不了知如愚癡人者，說實無犯。",
    "T23n1442_049:0894a14_6": "又無犯者，廣說如上。",
    "T23n1442_049:0894a16_0": "作針筒學處第八十四",
    "T23n1442_049:0894a17_0": "佛在室羅伐城逝多林給孤獨園。",
    "T23n1442_049:0894a17_1": "有一工人名曰達摩，善牙骨作，先於無衣外道心生敬信，因來寺中就乞食苾芻而聽法要，遂於佛教深起信心。",
    "T23n1442_049:0894a20_2": "復為演說七有事福業，彼既聞已作如是念：「我先無知歸露形者，彼以拔髮為業苦身修行，既處邪邊靡涉中道。",
    "T23n1442_049:0894a22_3": "我今宜應棄彼為教契想真宗，現在當來冀希津濟。",
    "T23n1442_049:0894a24_0": "然我家業貧窶難修福業，宜可自勵役己惠人。」",
    "T23n1442_049:0894a25_1": "即便以自工巧告諸苾芻曰：「我善牙作，若須針筒我當施手。」",
    "T23n1442_049:0894a26_2": "時有苾芻令造象牙針筒，奇巧可愛，餘苾芻嗟歎驚訝復令其作。",
    "T23n1442_049:0894a27_3": "如是轉展乃至多人，匠者象牙因斯罄盡。",
    "T23n1442_049:0894a28_4": "復令骨作骨盡，用角角復終盡。",
    "T23n1442_049:0894a29_5": "時彼工人因致貧困，衣不掩形食不資口。",
    "T23n1442_049:0894b01_6": "時露形者見而告曰：「爾於昔時歸依我等家道豐贍，今依剃髮遂致困窮，以此察之孰為勝侶？」",
    "T23n1442_049:0894b03_7": "時諸少欲苾芻，聞是語已共生嫌賤：「云何苾芻使他工人不知量度，以至貧窮復致譏醜？」",
    "T23n1442_049:0894b05_8": "以緣白佛，佛告諸苾芻，廣如上說，乃至「制其學處，應如是說：「若復苾芻用骨牙角作針筒，成者應打碎，波逸底迦。」",
    "T23n1442_049:0894b09_0": "若復苾芻者，謂此法中人。",
    "T23n1442_049:0894b09_1": "其骨牙角如事可知。",
    "T23n1442_049:0894b10_2": "有二種針筒：一、筒子，二、合子。",
    "T23n1442_049:0894b10_3": "若用骨牙角作者，二皆不許。",
    "T23n1442_049:0894b11_4": "若自、若他並不應作。",
    "T23n1442_049:0894b11_5": "若成者即應打碎，其罪說悔。",
    "T23n1442_049:0894b12_6": "其所對之人應問云：「爾針筒打碎未？」",
    "T23n1442_049:0894b13_7": "若不問者得惡作罪，問以方悔。",
    "T23n1442_049:0894b14_8": "苾芻應用竹葦為筒，或氈片等以安其針。",
    "T23n1442_049:0894b15_0": "時可數看勿令生垢，此皆無犯。",
    "T23n1442_049:0894b15_1": "又無犯者，廣說如上。",
    "T23n1442_049:0894b17_0": "作過量床學處第八十五",
    "T23n1442_049:0894b18_0": "佛在室羅伐城逝多林。",
    "T23n1442_049:0894b18_1": "時有苾芻人間遊行，至逝多林門日暮門閉，即於門屋下坐短脚床。",
    "T23n1442_049:0894b20_2": "既洗足已斂身入定，有蛇愛冷在床前住，見苾芻垂頭遂螫其額，因致身亡，遂生三十三天端拱而坐。",
    "T23n1442_049:0894b22_3": "時天帝釋遣五百婇女而為給侍，天女瓔珞出妙音聲，能令聞者心生愛樂。",
    "T23n1442_049:0894b24_4": "時彼天子雖聞其聲不相觀視，彈指告言：「姊妹！",
    "T23n1442_049:0894b25_5": "何因惱我。」",
    "T23n1442_049:0894b25_6": "天女見已嗟歎奇異，遂以其事往白帝釋。",
    "T23n1442_049:0894b26_7": "天主報曰：「汝等可持大鏡安在彼前。」",
    "T23n1442_049:0894b27_8": "女便置鏡，時彼天人方覩自身，具諸瓔珞周匝嚴飾，深生厭離說伽他曰：「於此世間中，　　人身最難得；　正信如來教，　　出家為更難。",
    "T23n1442_049:0894c02_0": "　如斯難遇事，　　而我已曾得；　云何喪法眼，　　墮於牢獄中？",
    "T23n1442_049:0894c04_0": "　我不得正見，　　終不受欲樂；　由斯障解脫，　　當淪於惡趣。",
    "T23n1442_049:0894c06_0": "　我居天女內，　　如被鬼神圍；　入此愚癡林，　　云何當出離？」",
    "T23n1442_049:0894c08_0": "法爾諸天初生之時得三種念：「我於何處死？",
    "T23n1442_049:0894c09_0": "今於何處生？",
    "T23n1442_049:0894c09_1": "復由何業力？」",
    "T23n1442_049:0894c09_2": "即便觀知從人中死，生在三十三天，由淨持戒善業所感。",
    "T23n1442_049:0894c10_3": "作是念已，時諸天女告天子曰：「大仙！",
    "T23n1442_049:0894c11_4": "今可往禮帝釋，方與我等共為歡戲。」",
    "T23n1442_049:0894c12_5": "天子答曰：「姊妹！",
    "T23n1442_049:0894c12_6": "天主帝釋者，已能遠離染瞋癡耶？」",
    "T23n1442_049:0894c13_7": "白言：「未離。」",
    "T23n1442_049:0894c13_8": "天子曰：「姊妹！",
    "T23n1442_049:0894c14_9": "我昔歸依大師世尊，離染瞋癡而行禮敬。",
    "T23n1442_049:0894c15_10": "云何今時禮具三毒？",
    "T23n1442_049:0894c15_11": "姊妹！",
    "T23n1442_049:0894c15_12": "頗有因緣能令帝釋禮敬我不？」",
    "T23n1442_049:0894c16_13": "天女答曰：「有勝苑園名為妙地，中有住處是天仙所居。",
    "T23n1442_049:0894c17_14": "若在其中而出家者，帝釋自往申其禮敬。」",
    "T23n1442_049:0894c18_15": "是時天子於天婇女作鬼神想，棄之而去。",
    "T23n1442_049:0894c19_16": "往妙地中天仙住處，於彼眾內而為出家。",
    "T23n1442_049:0894c20_17": "爾時帝釋聞是事已，詣苑園中躬申禮敬，稱善而退。",
    "T23n1442_049:0894c21_18": "天子自念：「我若不往禮覲世尊，即受天樂者是所不應。",
    "T23n1442_049:0894c22_19": "今我先當禮世尊足。」",
    "T23n1442_049:0894c23_20": "是時天子以天四花置衣裾內，諸妙瓔珞具莊嚴身，猶如壯士屈伸臂頃，於天宮沒現逝多林。",
    "T23n1442_049:0894c25_21": "由彼天光威神力故，光明赫奕周遍照曜逝多園林。",
    "T23n1442_049:0894c26_22": "詣世尊所頂禮雙足，即以天花布在佛前虔誠供養，繞佛三匝在一面坐，以妙伽他請世尊曰：「我居天女內，　　如被鬼神圍；　入愚闇稠林，　　云何修出離？」",
    "T23n1442_049:0895a02_0": "世尊告曰：「有妙平直道，　　去處無所畏；　法忍為大牛，　　牽車無亂響；　慚愧充机褥，　　專念為侍從；　智慧御車人，　　正見令前導。",
    "T23n1442_049:0895a07_0": "　若有善男女，　　乘此安隱車；　一心無異緣，　　能至最勝處。」",
    "T23n1442_049:0895a09_0": "爾時世尊觀彼天子意樂根性，隨機說法令得開悟。",
    "T23n1442_049:0895a10_1": "即於座上以金剛智杵，摧破二十種薩迦耶見山，得預流果。",
    "T23n1442_049:0895a11_2": "既見諦已白佛言：「世尊！",
    "T23n1442_049:0895a12_3": "由佛令我於諸難中得解脫果，此非父母、高祖、人王及諸天眾、沙門、婆羅門、親友、眷屬之所能作。",
    "T23n1442_049:0895a14_4": "我逢世尊大善知識故，於地獄、傍生、餓鬼趣中拔濟令出，安置人天勝妙之處，盡生死苦得涅槃道，乾竭血海超越骨山，無始積集身見之山，以智慧杵而摧破之獲得初果。",
    "T23n1442_049:0895a18_5": "我今歸依佛法僧寶，始從今日乃至命存，受五學處不殺生乃至不飲酒。",
    "T23n1442_049:0895a19_6": "唯願世尊證知我是鄔波索迦。」",
    "T23n1442_049:0895a20_7": "即於佛前說自慶頌曰：「我由佛力故，　　永閉三惡道；　得開天妙門，　　長昇涅槃路。",
    "T23n1442_049:0895a23_0": "　我依世尊故，　　今得清淨眼；　證見真聖道，　　超過有海岸。",
    "T23n1442_049:0895a25_0": "　佛超於人天，　　離生老死過；　有海中難遇，　　我逢今得果。",
    "T23n1442_049:0895a27_0": "　我以莊嚴身，　　歡心禮佛足；　右繞除怨者，　　今往赴天宮。」",
    "T23n1442_049:0895a29_0": "爾時彼天於生死中得未曾得，禮佛足已更以天花至誠供養，便往天宮忽然不現。",
    "T23n1442_049:0895b01_1": "時逝多林授事苾芻，至天曉已便開寺，門見彼苾芻在小床上端坐命終，復見毒蛇住其床下。",
    "T23n1442_049:0895b03_2": "即以此事往白世尊，世尊告曰：「可為焚燒。」",
    "T23n1442_049:0895b04_3": "復告諸苾芻曰：「不應下小床上而為寢臥，亦不應床前洗足，違者得越法罪。」",
    "T23n1442_049:0895b06_4": "時六眾苾芻聞是制已，遂作高床脚長七肘緣梯上下。",
    "T23n1442_049:0895b07_5": "諸婆羅門居士等見生嫌賤，時諸苾芻以緣白佛，佛言：「我今以此為緣，為諸苾芻廣說，乃至制其學處，應如是說：「若復苾芻作大小床，足應高佛八指。",
    "T23n1442_049:0895b11_6": "若過作者應截去。",
    "T23n1442_049:0895b12_7": "波逸底迦。」",
    "T23n1442_049:0895b13_0": "如是世尊為諸苾芻制學處已，時具壽鄔陀夷身形長大，坐彼床。",
    "T23n1442_049:0895b14_1": "時頦拄著膝，苾芻白佛，佛言：「前是創制，此更隨開，應如是說：「若復苾芻作大小床，足應高佛八指，除入梐木。",
    "T23n1442_049:0895b17_2": "若過者應截去，波逸底迦。」",
    "T23n1442_049:0895b17_3": "若復苾芻者，謂六眾也。",
    "T23n1442_049:0895b18_4": "作大小床者，謂自作、使人造此大床及小座時。",
    "T23n1442_049:0895b19_5": "應高佛八指者，佛謂大師，此之八指長中人一肘。",
    "T23n1442_049:0895b20_6": "除入梐木者，除床脚入梐木，此非是量。",
    "T23n1442_049:0895b21_7": "若過作者，謂量若過應可截去。",
    "T23n1442_049:0895b22_8": "墮罪說悔如前應作。",
    "T23n1442_049:0895b22_9": "此中犯相者，若苾芻若為僧作、若自為作，過八指量者應截去，其罪說除。",
    "T23n1442_049:0895b24_10": "對說罪者應可問言：「床脚截未？」",
    "T23n1442_049:0895b24_11": "若不問者得惡作罪。",
    "T23n1442_049:0895b25_12": "其罪不應說悔。",
    "T23n1442_049:0895b25_13": "若依量作者無犯。",
    "T23n1442_049:0895b26_14": "又無犯者，廣如上說。",
    "T23n1442_049:0895b27_0": "用草木綿貯床學處第八十六",
    "T23n1442_049:0895b28_0": "佛在室羅伐城給孤獨園。",
    "T23n1442_049:0895b28_1": "鄔波難陀分得大床，以木綿貯安襯而臥。",
    "T23n1442_049:0895b29_2": "有老苾芻從他處來，合與臥具，其授事人隨次分與，至鄔波難陀房，為彼年老并合得床。",
    "T23n1442_049:0895c02_3": "鄔波難陀便去襯物分散木綿，令其寢息。",
    "T23n1442_049:0895c03_4": "苾芻臥已，天曉出房身衣總白，諸苾芻見報言：「上座豈可臥在葦苕積中耶？」",
    "T23n1442_049:0895c05_5": "具以上緣告諸苾芻，諸苾芻白佛。",
    "T23n1442_049:0895c06_0": "佛言：「我今為諸苾芻制其學處，應如是說：「若復苾芻以木綿等貯僧床座者，應撤去，波逸底迦。」",
    "T23n1442_049:0895c09_0": "若復苾芻者，鄔波難陀，餘義如上。",
    "T23n1442_049:0895c09_1": "言貯物者，有五種：一、木綿，二、草綿，三、蒲薹，四、劫貝，五羊毛。",
    "T23n1442_049:0895c11_2": "若復苾芻以五種物自貯教人貯，皆得墮罪，罪應說悔。",
    "T23n1442_049:0895c12_3": "此中犯者，苾芻若僧私床座以木綿等而散貯者，皆得墮罪。",
    "T23n1442_049:0895c13_4": "絮應撤去，罪應說悔。",
    "T23n1442_049:0895c14_5": "對說罪者應可問言：「絮撤去未？」",
    "T23n1442_049:0895c15_0": "若不問者得惡作罪。",
    "T23n1442_049:0895c15_1": "其罪不應說悔，廣說如上。",
    "T23n1442_049:0895c17_0": "過量作尼師但那學處第八十七",
    "T23n1442_049:0895c18_0": "佛在室羅伐城給孤獨園。",
    "T23n1442_049:0895c18_1": "如世尊說：「汝諸苾芻！",
    "T23n1442_049:0895c19_2": "若受用僧伽臥具，及餘人物乃至私物，應用襯替。」",
    "T23n1442_049:0895c20_3": "苾芻不識其量遂便大作，小者棄擲，或嫌長短。",
    "T23n1442_049:0895c21_4": "作務煩多常有營為，妨修善品，廣說乃至「為諸苾芻制其學處，應如是說：「若復苾芻作尼師但那，當應量作。",
    "T23n1442_049:0895c23_5": "是中量者，長佛二張手、廣一張手半。",
    "T23n1442_049:0895c24_6": "若過成者截去，波逸底迦。」",
    "T23n1442_049:0895c26_0": "如是世尊為諸苾芻制學處已，具壽鄔陀夷身形長大，每至臥時為護臥具，故於其足邊以諸樹葉而為襯替。",
    "T23n1442_049:0895c28_1": "世尊因觀房舍見葉狼藉，問知事已告諸苾芻曰：「前是創制，此復重開，廣說乃至應如是說：「若復苾芻作尼師但那，當應量作。",
    "T23n1442_049:0896a02_2": "是中量者，長佛二張手、廣一張手半，長中更增一張手。",
    "T23n1442_049:0896a04_0": "若過作者應截去，波逸底迦。」",
    "T23n1442_049:0896a05_0": "若復苾芻者，此法中人。",
    "T23n1442_049:0896a05_1": "尼師但那者，謂敷具也。",
    "T23n1442_049:0896a06_2": "若自作、使人皆悉同犯。",
    "T23n1442_049:0896a06_3": "應量者，如文可知。",
    "T23n1442_049:0896a07_0": "若佛一張手當中人三張手，總長九張手合有四肘半；廣一張手半者當中人四張手復有六指(此中制意者，尼師但那本為襯替臥具，恐有所損不擬餘用。",
    "T23n1442_049:0896a09_1": "然其大量與自身等，頂上餘有一磔手在，斯乃正與臥具相當。",
    "T23n1442_049:0896a10_2": "又復佛望餘人身有三倍，言二倍者，蓋是部別。",
    "T23n1442_049:0896a10_3": "若依二倍即尼師但那，其量全小不堪替臥敷地禮拜。",
    "T23n1442_049:0896a11_4": "不見有文，故違聖言，誰代當罪，細論可不？",
    "T23n1442_049:0896a11_5": "廣如餘處)。",
    "T23n1442_049:0896a11_6": "若苾芻不依此量而過作者，物應截去，罪應說悔，餘問答等並廣如上說。",
    "T23n1442_049:0896a14_0": "作覆瘡衣學處第八十八",
    "T23n1442_049:0896a15_0": "佛在給孤獨園。",
    "T23n1442_049:0896a15_1": "如世尊說作覆瘡衣，苾芻不知當云何作？",
    "T23n1442_049:0896a16_2": "其量過大或時大小。",
    "T23n1442_049:0896a16_3": "諸苾芻白佛，佛言乃至「應如是說：若復苾芻作覆瘡衣，當應量作。",
    "T23n1442_049:0896a18_4": "是中量者，長佛四張手、廣二張手。",
    "T23n1442_049:0896a19_0": "若過作者應截去，波逸底迦。」",
    "T23n1442_049:0896a19_1": "若復苾芻等義如上說。",
    "T23n1442_049:0896a20_2": "覆瘡者，謂覆身瘡疥也。",
    "T23n1442_049:0896a20_3": "其佛張手及有過截，并說罪等廣如上說。",
    "T23n1442_049:0896a22_0": "作雨浴衣學處第八十九",
    "T23n1442_049:0896a23_0": "佛在室羅伐城給孤獨園。",
    "T23n1442_049:0896a23_1": "三月夏安居時，毘舍佉鹿子母往詣佛所，禮雙足已在一面坐，佛為說法示教利喜默然而住。",
    "T23n1442_049:0896a25_2": "時毘舍佉即從座起，合掌恭敬白佛言：「世尊！",
    "T23n1442_049:0896a26_3": "願佛及僧明當就舍受我微供。」",
    "T23n1442_049:0896a27_4": "爾時世尊默然而受。",
    "T23n1442_049:0896a27_5": "時毘舍佉知佛受已，頂禮佛足奉辭而去。",
    "T23n1442_049:0896a28_6": "既至舍已，即於其夜備辦種種上妙飲食。",
    "T23n1442_049:0896a29_7": "佛於其夜天將曉時，便於東方見多雲起，形如圓鉢遍滿虛空，如是之雲能降大雨充滿溝渠。",
    "T23n1442_049:0896b02_8": "爾時佛告阿難陀曰：「汝今宜往告諸苾芻：『今此雲起必降洪雨，此雨霑濡有大威力。",
    "T23n1442_049:0896b04_9": "若洗浴者能除眾病。",
    "T23n1442_049:0896b05_10": "若諸苾芻樂欲洗者，可於空地隨意洗浴。』」",
    "T23n1442_049:0896b06_11": "阿難陀既受教已，具以佛語告諸苾芻。",
    "T23n1442_049:0896b07_12": "時諸苾芻悉於露地雨中立洗。",
    "T23n1442_049:0896b07_13": "時毘舍佉母飲食辦已，敷設座具安淨水瓮，令其婢使往逝多林，請佛及僧白言：「時至。」",
    "T23n1442_049:0896b09_14": "婢到門所覓諸苾芻，時諸苾芻閉門而浴，婢於門隙遙見苾芻露形於寺中浴，便作是念：「此中不見苾芻，皆是露形外道。」",
    "T23n1442_049:0896b12_15": "即便歸舍白其母曰：「我於寺內不見一人是苾芻者，但見露形外道立洗雨中。」",
    "T23n1442_049:0896b14_16": "時毘舍佉便作是念：「今日天雨，聖眾多在雨中露形而浴，非是外道。」",
    "T23n1442_049:0896b15_17": "便遣餘人往扣門喚，白言：「聖者！",
    "T23n1442_049:0896b16_18": "毘舍佉母令白時到。」",
    "T23n1442_049:0896b16_19": "爾時佛與大眾著衣持鉢，詣毘舍佉處既坐定已，先行淨水次下美食，種種珍羞無不備具。",
    "T23n1442_049:0896b19_20": "眾既食了受水齒木，淨澡漱已皆收鉢器。",
    "T23n1442_049:0896b20_0": "時毘舍佉即於佛前以瓶注水，聽說發願竟，前禮佛足白佛言：「世尊！",
    "T23n1442_049:0896b21_1": "唯願慈悲許我微願。」",
    "T23n1442_049:0896b22_0": "佛言：「隨汝所求，欲作何願？」",
    "T23n1442_049:0896b22_1": "毘舍佉曰：「我有八願：一者欲施苾芻眾雨浴衣，二者欲施苾芻尼眾雨浴衣，三者客苾芻來先我舍食，四者將行苾芻當於我舍食已而去，五者有病苾芻我施飲食，六者看病苾芻我亦施食，七者有病苾芻須醫藥者我當給施，八者常施僧粥。」",
    "T23n1442_049:0896b28_2": "佛告毘舍佉曰：「汝以何緣施雨浴衣？」",
    "T23n1442_049:0896b28_3": "答言：「大德！",
    "T23n1442_049:0896b29_4": "今日時至，令婢詣門見諸苾芻露形而浴，謂是外道。",
    "T23n1442_049:0896c01_5": "大德！",
    "T23n1442_049:0896c01_6": "我緣此故施雨浴衣，令諸聖眾遮身洗浴。」",
    "T23n1442_049:0896c02_7": "「又毘舍佉！",
    "T23n1442_049:0896c02_8": "汝以何緣施苾芻尼雨浴衣？」",
    "T23n1442_049:0896c03_9": "答言：「大德！",
    "T23n1442_049:0896c03_10": "我憶曾見諸苾芻尼，在河水中露身而浴，諸俗譏恥出嫌誚言，為此施衣令障形醜隨處而浴。」",
    "T23n1442_049:0896c05_11": "「又毘舍佉！",
    "T23n1442_049:0896c05_12": "汝以何緣施客苾芻新來者食？」",
    "T23n1442_049:0896c06_13": "答言：「大德！",
    "T23n1442_049:0896c06_14": "諸新來者未善委知乞食次第，又復疲勞須食美食，是故我施。」",
    "T23n1442_049:0896c08_15": "「又毘舍佉！",
    "T23n1442_049:0896c08_16": "汝以何緣施將遠行苾芻飲食？」",
    "T23n1442_049:0896c09_17": "答言：「大德！",
    "T23n1442_049:0896c09_18": "行侶苾芻若乞食時，恐失其伴，故我施食。」",
    "T23n1442_049:0896c10_19": "「又毘舍佉！",
    "T23n1442_049:0896c10_20": "汝以何緣施病苾芻食？」",
    "T23n1442_049:0896c11_21": "答言：「大德！",
    "T23n1442_049:0896c11_22": "諸病苾芻不得食者，病便增劇，是故我施。」",
    "T23n1442_049:0896c12_23": "「又毘舍佉！",
    "T23n1442_049:0896c12_24": "汝以何緣施看病者食？」",
    "T23n1442_049:0896c13_0": "答言：「大德！",
    "T23n1442_049:0896c13_1": "若看病人行乞食者瞻侍便闕，湯藥所須有乖時節，是故我施。」",
    "T23n1442_049:0896c14_2": "「又毘舍佉！",
    "T23n1442_049:0896c14_3": "汝以何緣施病苾芻所須醫藥？」",
    "T23n1442_049:0896c15_4": "答言：「大德！",
    "T23n1442_049:0896c15_5": "若無醫藥病即難差，長時帶患廢修善品，是故我施。」",
    "T23n1442_049:0896c17_0": "「又毘舍佉！",
    "T23n1442_049:0896c17_1": "汝以何緣施苾芻僧粥？」",
    "T23n1442_049:0896c17_2": "答言：「大德！",
    "T23n1442_049:0896c18_3": "若諸苾芻不食粥者，被飢渴逼，是故我施。」",
    "T23n1442_049:0896c19_0": "爾時毘舍佉，復白佛言：「世尊！",
    "T23n1442_049:0896c19_1": "我聞某處苾芻命過，佛記彼人得預流果，有記一來、不還、阿羅漢果。",
    "T23n1442_049:0896c21_2": "大德！",
    "T23n1442_049:0896c21_3": "彼諸聖人頗曾來至室羅伐城，受我供給供養不？」",
    "T23n1442_049:0896c22_4": "佛言：「曾受。」",
    "T23n1442_049:0896c22_5": "「若曾受者我所施福，由是因緣必定當得福智圓滿。」",
    "T23n1442_049:0896c23_6": "佛告毘舍佉：「善哉！",
    "T23n1442_049:0896c24_7": "善哉！",
    "T23n1442_049:0896c24_8": "汝所施福功德圓滿。」",
    "T23n1442_049:0896c24_9": "時毘舍佉，即從座起禮佛而去。",
    "T23n1442_049:0896c25_10": "佛以此緣告諸苾芻：「我聽諸苾芻畜雨浴衣隨處洗浴。」",
    "T23n1442_049:0896c26_11": "時諸苾芻不知其量，太長太狹，佛言：「不應如是，當應量作，廣說乃至應如是說：「若復苾芻作雨浴衣，當應量作。",
    "T23n1442_049:0896c29_12": "是中量者，長佛六張手、廣二張手半。",
    "T23n1442_049:0897a01_13": "若過作者，應截去。",
    "T23n1442_049:0897a01_14": "波逸底迦。」",
    "T23n1442_049:0897a03_0": "若復苾芻等，並如上說。",
    "T23n1442_049:0897a03_1": "雨浴衣者，謂天雨時用。",
    "T23n1442_049:0897a04_2": "若自作、教人，當應量作，長、廣如文。",
    "T23n1442_049:0897a04_3": "若過者得罪同前，說悔問答廣如上說。",
    "T23n1442_049:0897a06_0": "同佛衣量作衣學處第九十",
    "T23n1442_049:0897a07_0": "緣處同前。",
    "T23n1442_049:0897a07_1": "時鄔波難陀與佛等量作衣，但披一邊餘聚肩上。",
    "T23n1442_049:0897a08_2": "諸苾芻見謂是新客欲為解勞，報云：「我非新至，同佛衣量作支伐羅。」",
    "T23n1442_049:0897a09_3": "苾芻譏嫌：「云何作此過量之衣？」",
    "T23n1442_049:0897a10_4": "以緣白佛，佛言：「我因此事為諸苾芻制其學處，應如是說：「若復苾芻同佛衣量作衣，或復過者，波逸底迦。",
    "T23n1442_049:0897a13_5": "是中佛衣量者，長佛十張手、廣六張手。",
    "T23n1442_049:0897a13_6": "此是佛衣量。」",
    "T23n1442_049:0897a14_7": "若復苾芻者，鄔波難陀。",
    "T23n1442_049:0897a14_8": "佛衣者，大師衣也。",
    "T23n1442_049:0897a15_9": "長佛十張手，當中人三十張手，有十五肘。",
    "T23n1442_049:0897a16_10": "廣六者，當十八張手，有九肘。",
    "T23n1442_049:0897a16_11": "或復過此皆犯墮罪，餘廣如上說。",
    "T23n1442_049:0897a18_0": "四波羅底提舍尼法",
    "T23n1442_049:0897a19_0": "攝頌曰：　非親尼自受，　　舍中處分食；　不請向學家，　　受食於寺外。",
    "T23n1442_049:0897a22_0": "從非親尼受食學處第一",
    "T23n1442_049:0897a23_0": "佛在王舍城竹林園中。",
    "T23n1442_049:0897a23_1": "爾時得叉尸羅城有一長者，娶妻未久便誕一女，身有三德如青嗢鉢羅花：一者身黃金色猶如花鬚，二者目紺青色猶如花葉，三者香氣芬馥猶如花香。",
    "T23n1442_049:0897a27_2": "生三七日諸親集會欲與立名，云：「此孩子身如青蓮花，應與立字名青蓮花。」",
    "T23n1442_049:0897a28_3": "年既長大娉與同城長者之子，命來入舍。",
    "T23n1442_049:0897a29_4": "未久之頃青蓮花父遇疾而終，其母後時不能守志，遂與女婿私密交通。",
    "T23n1442_049:0897b02_5": "其青蓮花先生一女，年在幼稚。",
    "T23n1442_049:0897b03_6": "忽於屏處見母與夫共行非法，因發瞋怒。",
    "T23n1442_049:0897b04_7": "便持幼女而告夫曰：「汝無賴物！",
    "T23n1442_049:0897b04_8": "何不共此行非法耶？」",
    "T23n1442_049:0897b05_9": "便擲木上，因損女頭見有血出，青蓮花忿而不顧，遂以巾覆頭，出求行伴。",
    "T23n1442_049:0897b06_10": "見有商族向未度城，即入營中相隨而去。",
    "T23n1442_049:0897b07_11": "于時商主見青蓮花儀貌端正，問曰：「爾屬於誰？」",
    "T23n1442_049:0897b08_12": "答言：「若有能以衣食共相濟者，我當屬彼。」",
    "T23n1442_049:0897b09_13": "商人便給衣食納以為妻，將至本家共居既久。",
    "T23n1442_049:0897b10_14": "商主齎貨還向得叉尸羅城，同伴知友語商主曰：「有財不樂，欲待何時？",
    "T23n1442_049:0897b12_15": "更覓端妍共為婚娶。」",
    "T23n1442_049:0897b13_0": "商主答曰：「若有得與青蓮花儀容相似者，方可為婚。」",
    "T23n1442_049:0897b14_1": "其同伴曰：「某家有女倍勝青蓮。」",
    "T23n1442_049:0897b14_2": "便共往觀，稱可其意，即備婚禮納以為妻。",
    "T23n1442_049:0897b15_3": "歸未度城相隨而去，去家不遠遂留少妻并留半貨。",
    "T23n1442_049:0897b17_0": "既至舍已，妻曰：「貨何少耶？」",
    "T23n1442_049:0897b17_1": "報曰：「我被賊奪。」",
    "T23n1442_049:0897b18_0": "妻曰：「何不急覓？」",
    "T23n1442_049:0897b18_1": "報曰：「我今為此欲往追尋。」",
    "T23n1442_049:0897b18_2": "商主去後，友人來問：「商主何之？」",
    "T23n1442_049:0897b19_3": "報曰：「云去尋賊。」",
    "T23n1442_049:0897b20_4": "友人曰：「非關尋賊，只為尋妻。」",
    "T23n1442_049:0897b20_5": "具以其事報青蓮花。",
    "T23n1442_049:0897b21_6": "不久商主還來歸宅，青蓮花曰：「君非遭賊故誑於我，既有別婦何不將來？」",
    "T23n1442_049:0897b22_7": "夫曰：「室有兩妻無暇飲水，恐有鬪諍故不將來。」",
    "T23n1442_049:0897b23_8": "報曰：「我能容忍必無忿競，若年與我相似看如姊妹，若全少者視之如女。」",
    "T23n1442_049:0897b25_9": "其夫受言遂迎少婦歸宅，青蓮花聞是同鄉特鍾慈念，曾於暇日便與少婦梳理頭髮，見其頭上有一瘡痕。",
    "T23n1442_049:0897b27_10": "問曰：「汝此瘡痕因何致損？」",
    "T23n1442_049:0897b28_11": "少婦報曰：「我小不憶，聞家中說，為孩子時，母因有事共父相瞋擲我木上，當時被損故有此痕。」",
    "T23n1442_049:0897c01_12": "復更問曰：「住在何坊？",
    "T23n1442_049:0897c02_13": "門戶何向？」",
    "T23n1442_049:0897c02_14": "女便具告。",
    "T23n1442_049:0897c02_15": "青蓮花的知是女，深自感傷，作如是念：「此既我女，欲如之何？",
    "T23n1442_049:0897c03_16": "往時與母同婿，今復共女同夫。",
    "T23n1442_049:0897c04_17": "嗚呼哀哉！",
    "T23n1442_049:0897c04_18": "何惡之甚！」",
    "T23n1442_049:0897c05_19": "即復以巾覆頭更求捨離，覓同行伴往廣嚴城。",
    "T23n1442_049:0897c06_20": "既至彼已不作婬女，但與人私通，未久之間人皆共美。",
    "T23n1442_049:0897c07_21": "時諸婬女俱至其舍告言：「爾偷我法以自活命，而不與我言義交通。」",
    "T23n1442_049:0897c08_22": "即掣帔巾強曳而去，俱來問曰：「汝有何術能誘多人？」",
    "T23n1442_049:0897c10_23": "答曰：「亦無別術，若有少年但令我見無不隨者。」",
    "T23n1442_049:0897c11_24": "諸女曰：「若如是者，今此城中有一賣香男子，作不淨觀成，於諸女人久生厭離。",
    "T23n1442_049:0897c12_25": "若能壞彼行，我等立汝為婬女中尊。",
    "T23n1442_049:0897c13_26": "若不壞者，當罰金錢六十。」",
    "T23n1442_049:0897c14_27": "問諸女曰：「彼是丈夫不？」",
    "T23n1442_049:0897c14_28": "答言：「是。」",
    "T23n1442_049:0897c15_29": "「若爾，彼何足牽？」",
    "T23n1442_049:0897c15_30": "即近彼而住，詐設種種愛夫方便，令其使女就買塗香。",
    "T23n1442_049:0897c16_31": "復買諸藥，云：「為夫主身患所須。」",
    "T23n1442_049:0897c17_32": "彼賣香男子聞是事已，念此女人必是貞謹，乃於夫處能為盡心，遂生愛戀。",
    "T23n1442_049:0897c19_33": "青蓮花遂詐云夫死，悲號慟哭，於賣香者門前而過。",
    "T23n1442_049:0897c20_34": "彼男子見倍生愛著，廣說乃至終被此女壞其觀行。",
    "T23n1442_049:0897c21_35": "諸婬女等共見嗟歎，遂即立為婬女中尊。",
    "T23n1442_049:0897c22_36": "既與賣香男子久事還往，因即有娠。",
    "T23n1442_049:0897c23_37": "時廣嚴城東西兩門各有守門男子，因相愛念共作是議：「我之二人交歡日久，若生男女必為婚娶。」",
    "T23n1442_049:0897c25_38": "時青蓮花未久之間便誕一子，遂作是念：「我若養兒，身不清淨，恐諸男子嫌污不來，我今宜可棄此孩兒。」",
    "T23n1442_049:0897c27_39": "即以孩兒授與使女，并授燈明，告曰：「汝可持此置於道中，屏處伺看誰將兒去。」",
    "T23n1442_049:0897c29_40": "是時使女棄近東門，并安燈火。",
    "T23n1442_049:0898a01_41": "時守門者遙見燈明，來就觀察乃見孩子，持歸與婦告曰：「宜善恩育當為汝子。」",
    "T23n1442_049:0898a03_42": "時守門者便作大會，告及宗親云：「我婦生子。」",
    "T23n1442_049:0898a04_43": "其西門人聞東門人生子，便將禮直就之慶賀。",
    "T23n1442_049:0898a05_44": "其青蓮花復於後時又生一女，同前思念不自收養，令其使女夜棄西門。",
    "T23n1442_049:0898a06_45": "時守門人同前收養為慶樂事。",
    "T23n1442_049:0898a07_46": "二家男女皆並成立。",
    "T23n1442_049:0898a08_0": "其東門子因節會時，為諸友朋命同遊賞，共以六十金錢與青蓮花，同往芳園而為歡戲。",
    "T23n1442_049:0898a10_0": "眾共立制：「若於今日不同集者罰金錢六十。」",
    "T23n1442_049:0898a11_0": "其東門子不樂同歡，諸人欲罰，為無錢物俛仰相隨。",
    "T23n1442_049:0898a12_1": "既與交歡因生愛重，將青蓮花入舍同住。",
    "T23n1442_049:0898a13_2": "時廣嚴城眾皆議曰：「云何守門之子將眾婬女獨納家中？」",
    "T23n1442_049:0898a14_3": "彼東門子聞是語已懺謝諸人，厚設歡會因娶為婦。",
    "T23n1442_049:0898a15_4": "其東門人報西門人曰：「爾女長成可遂前要。」",
    "T23n1442_049:0898a16_5": "報曰：「汝男今娶婬女，何事求婚？」",
    "T23n1442_049:0898a17_6": "答曰：「縱娶多妻斯亦何過？」",
    "T23n1442_049:0898a17_7": "彼便隨要以女娉之歸東門宅。",
    "T23n1442_049:0898a18_8": "爾時尊者大目乾連來至其舍，告新來女曰：「汝今知不？",
    "T23n1442_049:0898a19_9": "汝夫舊婦是汝之母，汝夫主者即是汝兄，勿復於此更相嫉妬，令汝因斯廣生惡業。」",
    "T23n1442_049:0898a21_10": "作是語已捨之而去。",
    "T23n1442_049:0898a22_11": "後於異時青蓮花復生一子，時西門女抱此孩兒門前戲弄。",
    "T23n1442_049:0898a23_12": "時有相師婆羅門來至其所，以頌問曰：「汝容如妙花，　　於三寶深信，　所弄之孩子，　　與汝有何親？」",
    "T23n1442_049:0898a27_0": "時彼女人即便以頌答曰：「婆羅門善聽！",
    "T23n1442_049:0898a28_1": "　　此是我之弟，　亦是兄之子，　　亦復是我兒。",
    "T23n1442_049:0898b01_0": "　復是夫之弟，　　此父是我父，　亦父亦為夫，　　聖者慈悲告。」",
    "T23n1442_049:0898b03_0": "時婆羅門聞已笑而捨去。",
    "T23n1442_049:0898b03_1": "時青蓮花室中聞語，怪其所以問使女曰：「此女抱兒與婆羅門何所論說？」",
    "T23n1442_049:0898b05_2": "時彼使女具以其事告青蓮花。",
    "T23n1442_049:0898b05_3": "時青蓮花聞是語已便作斯念：「我由何業前與母同夫，後與女同婿；今以兒為婿，又共女同夫？」",
    "T23n1442_049:0898b08_4": "作是念已，投身靡地不勝慚恥，即便出舍覓王城伴，棄之而去至王舍城。",
    "T23n1442_049:0898b09_5": "停息未久，時此城中有五百人常共遊集，聞青蓮花共相謂曰：「彼女姿容世間希有，今來至此，可命同歡。」",
    "T23n1442_049:0898b12_6": "即以五百金錢與青蓮花，携至芳園耽樂而住。",
    "T23n1442_049:0898b13_7": "時尊者大目連知青蓮花堪任受化，詣彼園內樹下經行。",
    "T23n1442_049:0898b14_8": "時彼眾中有一少年，告青蓮花曰：「汝見彼尊者不？",
    "T23n1442_049:0898b15_9": "有大威神戒行清潔，貪欲淤泥不能染污，汝能令彼生染心不？」",
    "T23n1442_049:0898b16_10": "青蓮花曰：「此何足言？",
    "T23n1442_049:0898b17_11": "曾有賣香男子不淨觀成，我亦令彼情生染著，況復此耶？」",
    "T23n1442_049:0898b18_12": "諸人報曰：「聖者堅固汝不能動。」",
    "T23n1442_049:0898b19_13": "時青蓮花至尊者所，現諸嬌態以身相逼，尊者踊身虛空，以頌告曰：「汝將可厭骨鎖身，　　周遍筋脈相纏縛；　元由精血所成就，　　依他活命來輕我。",
    "T23n1442_049:0898b23_0": "　皮囊不淨常充滿，　　晝夜入出無停息；　九孔恒流瘡不差，　　縱橫穢氣鎮盈軀。",
    "T23n1442_049:0898b25_0": "　若使諸人悟知此，　　如我識汝身不淨；　譬如夏廁不可近，　　棄之遠去心無著。",
    "T23n1442_049:0898b27_0": "　由彼盲冥無慧目，　　常被愚癡瞖所覆；　為此心迷愛樂汝，　　猶如老象溺深泥。」",
    "T23n1442_049:0898b29_0": "時青蓮花目覩尊者神力希奇，於自己身審知不淨，遙禮尊者而說頌曰：「我知可厭骨鎖身，　　周遍筋脈相纏縛；　元由精血所成就，　　依他活命輒相輕。",
    "T23n1442_049:0898c04_0": "　我身不淨常充滿，　　晝夜入出無停息；　九孔恒流瘡不差，　　縱橫穢氣鎮盈軀。",
    "T23n1442_049:0898c06_0": "　若彼諸人體識此，　　如大聖者知不淨；　譬如夏廁不可近，　　棄之遠去心無著。",
    "T23n1442_049:0898c08_0": "　由彼盲冥無識知，　　常被愚癡之所覆；　為此心迷愛樂我，　　猶如老象溺深泥。",
    "T23n1442_049:0898c10_0": "　唯願大聖縱身下，　　為我演說微妙法；　於最勝教求出家，　　發願常修離欲行。」",
    "T23n1442_049:0898c12_0": "時大目連為愍彼故縱身而下，觀機說法令見真諦，既得果已頂禮尊足求哀出家，往諸人處還彼金錢共相愧謝。",
    "T23n1442_049:0898c14_1": "諸人隨喜，一時俱來禮尊者足。",
    "T23n1442_049:0898c15_2": "時大目連將青蓮花詣世尊所，頂禮足已具述其事。",
    "T23n1442_049:0898c16_3": "爾時世尊為青蓮花以書告室羅伐大世主苾芻尼，與其出家便令教誨，勅青蓮花隨書而往。",
    "T23n1442_049:0898c18_4": "時影勝王遣人送至室羅伐城，既至彼已詣大世主所，出家受學策勤不息，未久之間得阿羅漢果。",
    "T23n1442_049:0898c20_5": "佛所稱讚於苾芻尼中有大神力最為第一。",
    "T23n1442_049:0898c21_6": "爾時佛告諸苾芻：「汝等當觀生死海中輪迴不定，誰非父母？",
    "T23n1442_049:0898c23_7": "誰非男女及餘親識？",
    "T23n1442_049:0898c23_8": "如青蓮花，現見如是於親族中共行非法，況隔生耶？",
    "T23n1442_049:0898c24_9": "非證聖果沈淪靡息。",
    "T23n1442_049:0898c25_10": "是故汝等，於三界中勤求出離如救頭然。",
    "T23n1442_049:0898c26_11": "世間欲境無厭足期，當速捨離修無常想作臭尸想，晝夜繫心應如是學。」",
    "T23n1442_049:0898c28_0": "時諸苾芻咸皆有疑，請世尊曰：「以何因緣青蓮花尼身具三德，不乏男子於己親處常為雜亂，既出家後得阿羅漢果，於神力中佛讚第一。」",
    "T23n1442_049:0899a02_1": "世尊告曰：「汝等善聽此青蓮花尼因緣。",
    "T23n1442_049:0899a03_0": "乃往古昔有一商主，持諸貨物求利他方，其婦於後被煩惱逼欲火燒心，去之不遠有婬女舍。",
    "T23n1442_049:0899a05_1": "每見男子入彼家中情生愛樂，問一老母曰：『作何福業於所求事皆得稱心？』",
    "T23n1442_049:0899a06_2": "老母曰：『於勝上人行業成就者，奉其飲食并諸供養，於所求事皆得遂心。』",
    "T23n1442_049:0899a08_3": "時有獨覺聖者，老母令其飲食供給，以青蓮花奉持供養，彼見神變女生深信，即發願言：『以我此福，於未來世得端嚴身，如青蓮花色香圓滿，隨念所求男子無闕，乃至獲大神力，遭遇大師親得承事。』",
    "T23n1442_049:0899a12_4": "又復前身數為媒媾，令他父母兄弟姊妹男女之屬共行非法。",
    "T23n1442_049:0899a14_5": "由供養發願故得勝妙身如花三德，於諸男子無闕乏時。",
    "T23n1442_049:0899a15_6": "由媒媾親屬，今者於親受斯惡報。",
    "T23n1442_049:0899a16_7": "復由願力得值目連，而遇於我捨俗出家成阿羅漢，如是應知。」",
    "T23n1442_049:0899a18_0": "佛在室羅伐城。",
    "T23n1442_049:0899a18_1": "時青蓮花苾芻尼既得果已，敬重三寶常發是願：「初乞得食將奉僧眾，次乞得者以充自食。」",
    "T23n1442_049:0899a20_2": "便於他日先食奉僧，次擬自噉。",
    "T23n1442_049:0899a21_3": "見乞食苾芻空鉢而去，即以己分持施彼人，一日之中絕食而住。",
    "T23n1442_049:0899a22_4": "復於明日初食奉僧，次欲自食。",
    "T23n1442_049:0899a23_5": "鄔波難陀亦來乞食，見青蓮花便作是念：「此苾芻尼但於僧眾而興供養，亦有普意該別人耶？",
    "T23n1442_049:0899a25_6": "我今應試即就索食。」",
    "T23n1442_049:0899a25_7": "尼心慇重闕己濟人，還持己分奉施尊者，同前絕食。",
    "T23n1442_049:0899a27_8": "至第三日觸熱巡門，身體飢羸悶絕于地。",
    "T23n1442_049:0899a28_0": "時有外道俗人，見已作如是議：「我聞青蓮花離欲得果，如何今時見釋迦子顏容端正，起欲染心投身躄地？」",
    "T23n1442_049:0899b01_1": "時諸苾芻聞共譏嫌，以事白佛，佛言：「我今為諸苾芻制其學處，乃至應如是說：「若復苾芻於村路中，從非親苾芻尼自手受食食。",
    "T23n1442_049:0899b05_2": "是苾芻應還村外住處，詣諸苾芻所各別告言：『大德！",
    "T23n1442_049:0899b06_3": "我犯對說惡法，是不應為，今對說悔。』",
    "T23n1442_049:0899b07_4": "是名對說法。」",
    "T23n1442_049:0899b08_0": "若復苾芻者，謂鄔波難陀，餘義乃至非親並如上說。",
    "T23n1442_049:0899b09_1": "苾芻尼者，謂在此法中。",
    "T23n1442_049:0899b09_2": "村路中者，謂在途中。",
    "T23n1442_049:0899b10_3": "自手者，親自受取。",
    "T23n1442_049:0899b10_4": "食者，謂是二五噉嚼之類。",
    "T23n1442_049:0899b11_5": "又食者，吞咽入喉。",
    "T23n1442_049:0899b11_6": "是苾芻者，謂犯過人。",
    "T23n1442_049:0899b12_7": "村外住處者，謂至寺處。",
    "T23n1442_049:0899b12_8": "詣苾芻所者，謂寺中人。",
    "T23n1442_049:0899b13_9": "各別告者，謂別別對說。",
    "T23n1442_049:0899b13_10": "我犯惡法者，謂不善法所不應為，發言告白。",
    "T23n1442_049:0899b14_11": "此中犯者，若苾芻於非親尼作非親想疑，於村巷中自手受取五噉五嚼而食咽者，皆得對說罪。",
    "T23n1442_049:0899b16_12": "若是親尼作非親想疑，得惡作罪。",
    "T23n1442_049:0899b17_13": "無犯者，廣如上說。",
    "T23n1442_049:0899b19_0": "受苾芻尼指授食學處第二",
    "T23n1442_049:0899b20_0": "佛在室羅伐城給孤獨園。",
    "T23n1442_049:0899b20_1": "時遭儉歲乞食難得，六眾苾芻被飢所苦，往十二眾苾芻尼處。",
    "T23n1442_049:0899b22_0": "時彼見已便請小食，六眾不受，告言：「諸妹！",
    "T23n1442_049:0899b22_1": "汝若請我及諸大眾正食之時，汝當指授令彼施主多與我等美好飲食，我當食之。」",
    "T23n1442_049:0899b24_2": "時有施主請佛及僧就舍而食，諸苾芻往，世尊不去，為制戒故。",
    "T23n1442_049:0899b26_3": "眾僧食時，吐羅難陀尼告施主曰：「此聖者難陀是釋迦子捨俗出家，善閑三藏是大法師，可多與美好飲食。」",
    "T23n1442_049:0899b28_4": "并餘五人悉皆讚歎。",
    "T23n1442_049:0899b29_5": "時彼施主於六人處數倍多與，令諸苾芻並多絕食。",
    "T23n1442_049:0899c01_6": "時彼施主知其非法無均等心，遂生譏罵。",
    "T23n1442_049:0899c02_7": "時取食人具以此事白佛，佛言：「我制學處，乃至應如是說：「若復眾多苾芻於白衣家食，有苾芻尼指授此苾芻應可多與美好飲食。",
    "T23n1442_049:0899c05_8": "諸苾芻應語是苾芻尼言：『姊妹！",
    "T23n1442_049:0899c06_9": "且止少時，待諸苾芻食竟。』",
    "T23n1442_049:0899c06_10": "若無一人作是語者，是諸苾芻應還村外住處，詣諸苾芻所各別告言：『大德！",
    "T23n1442_049:0899c08_11": "我犯對說惡法，是不應為，今對說悔。』",
    "T23n1442_049:0899c09_12": "是名對說法。」",
    "T23n1442_049:0899c09_13": "眾多苾芻者，謂二、三人已去。",
    "T23n1442_049:0899c10_14": "白衣家者，謂四姓等家。",
    "T23n1442_049:0899c10_15": "食者，謂受請食。",
    "T23n1442_049:0899c11_16": "尼謂吐羅難陀。",
    "T23n1442_049:0899c11_17": "指授者，謂處分事。",
    "T23n1442_049:0899c12_18": "此苾芻應可多與美好飲食者，謂是過量與食。",
    "T23n1442_049:0899c13_19": "諸苾芻等者，謂出呵止言。",
    "T23n1442_049:0899c13_20": "若無一人者，謂極少限齊，皆得本罪。",
    "T23n1442_049:0899c14_21": "應還村外住處等者，指說悔法，廣說如前。",
    "T23n1442_049:0899c15_22": "此中犯者，若苾芻食在上閣，復有食在中閣，於上閣處有苾芻尼指授其食，彼苾芻乃至一人應為呵止。",
    "T23n1442_049:0899c17_23": "若不呵者，諸苾芻犯對說法。",
    "T23n1442_049:0899c18_24": "其中閣苾芻應問上閣：「有呵苾芻尼不？」",
    "T23n1442_049:0899c19_25": "不問而食，皆得惡作。",
    "T23n1442_049:0899c19_26": "若苾芻在閣下食，有在門屋中食者，若於閣下尼指授時，准前呵止；不問者得本罪。",
    "T23n1442_049:0899c21_27": "門屋下人准中棚問，不問惡作。",
    "T23n1442_049:0899c22_28": "又若苾芻從門屋出，復有苾芻從外而至，聞指授聲應問出者：「有人呵苾芻尼不？」",
    "T23n1442_049:0899c24_29": "不問而食。",
    "T23n1442_049:0899c24_30": "得惡作罪。",
    "T23n1442_049:0899c24_31": "如是應知，一施主家多處而食，尼指授處皆得本罪；餘悉犯輕，或上或下准事應知。",
    "T23n1442_049:0899c26_32": "若其施主緣為此尼施僧食者，尼雖指授，苾芻無犯。",
    "T23n1442_049:0899c27_33": "或雖指授，情無簡別，或見不得食令其與者，並皆無犯。",
    "T23n1442_049:0899c29_34": "又無犯者，廣如上說。",
    "T23n1442_049:0900a01_0": "根本說一切有部毘奈耶卷第四十九"
}