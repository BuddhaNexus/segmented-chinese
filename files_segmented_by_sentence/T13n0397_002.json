{
    "T13n0397_002:0009a03_0": "大方等大集經卷第二",
    "T13n0397_002:0009a05_0": "北涼天竺三藏曇無讖於姑臧譯",
    "T13n0397_002:0009a06_0": "陀羅尼自在王菩薩品第二之二",
    "T13n0397_002:0009a07_0": "◎佛復告陀羅尼自在王菩薩：「善男子！",
    "T13n0397_002:0009a07_1": "菩薩摩訶薩有八光明，以是八明能壞諸闇、淨菩薩行。",
    "T13n0397_002:0009a09_2": "何等為八？",
    "T13n0397_002:0009a09_3": "一者、念光；二者、意光；三者、行光；四者、法光；五者、智光；六者、實光；七者、神通光；八者、無礙智光。",
    "T13n0397_002:0009a11_4": "「念光有八種：一者、不失過去善法；二者、作未來善；三者、聞法不忘；四者、思惟實義；五者、不為六塵所壞；六者、憶持如守門人遮止惡法，為真善法守善法城門；七者、不為邪法之所誑惑；八者、能大增長純善之法；是名念光八種。",
    "T13n0397_002:0009a16_5": "「意光亦有八種：一者、義意非字意；二者、智慧意非識意；三者、法意非人意；四者、實意非虛意；五者、菩薩意非聲聞意；六者、上意非下意；七者、佛意非退意；八者、憐愍意非害意；是名意光八種。",
    "T13n0397_002:0009a20_6": "「行光亦有八種：一者、法行；二者、一切行；三者、眾生行；四者、眾生心行；五者、十二因緣行；六者、廣說行；七者、行行；八者、一切佛法行；是名行光八種。",
    "T13n0397_002:0009a24_7": "「法光亦有八種：一者、世法光；二者、出世法光；三者、無漏法光；四者、無為法光；五者、解脫法光；六者、心解脫法光；七者、畢竟解脫法光；八者、破無明慧法光；是名法光八種。",
    "T13n0397_002:0009a27_8": "「智光亦有八種：一者、八正智光；二者、須陀洹智光；三者、斯陀含智光；四者、阿那含智光；五者、阿羅漢智光；六者、辟支佛智光；七者、菩薩智光；八者、正覺智光；是名智光八種。",
    "T13n0397_002:0009b02_9": "「實光亦有八種：一者、正定行；二者、得須陀洹果；三者、斯陀含果；四者、阿那含果；五者、阿羅漢果；六者、辟支佛果；七者、菩薩；八者、佛菩提；是名實光八種。",
    "T13n0397_002:0009b06_10": "「神通光亦有八種：一者、眼光，能見正色；二者、耳光，能聞正聲；三者、念光，能念過去阿僧祇劫所有眾生；四者、性光，為觀性淨眾生之心；五者、虛空光，以大神通光遍到十方無量世界；六者、方便光，具無漏智故；七者、功德莊嚴光，為利益一切眾生故；八者、智慧莊嚴光，為壞一切眾生疑心故；是名神通光八種。",
    "T13n0397_002:0009b13_11": "「無礙智光亦有八種：一者、智光；二者、意光；三者、慧光；四者、佛光；五者、正見光；六者、淨眾生心光；七者、解脫光；八者、畢竟光；是名八無礙智光。」",
    "T13n0397_002:0009b16_12": "爾時，世尊欲重宣此義而說偈言：「修集於念心，　　不忘善惡業，　樂聞讚誦經，　　修集不放逸，　能調伏諸根，　　安住於寂靜，　增長於善法，　　修集於念光。",
    "T13n0397_002:0009b22_0": "　能遮止惡法，　　猶善守門者，　能守護法城，　　不令四魔入。",
    "T13n0397_002:0009b24_0": "　不隨逐音聲，　　思惟真實義，　親近善知識，　　喜樂如法住。",
    "T13n0397_002:0009b26_0": "　其意無邊上，　　永斷諸煩惱，　邪法不能動，　　惡世不生謗。",
    "T13n0397_002:0009b28_0": "　誠心念菩提，　　不說小乘心，　常樂念上意，　　為眾破下意。",
    "T13n0397_002:0009c01_0": "　不畏魔煩惱，　　修集大慈悲，　不念害眾生，　　其得大智光。",
    "T13n0397_002:0009c03_0": "　能壞諸疑心，　　解了甚深義，　知真實方便，　　修四無礙智。",
    "T13n0397_002:0009c05_0": "　樂觀十二緣，　　眾生之所因，　知無作受者，　　能修大光法。",
    "T13n0397_002:0009c07_0": "　能知諸佛法，　　行世出世行，　能到十方土，　　了知人天業。",
    "T13n0397_002:0009c09_0": "　修集無上智，　　說三歸一乘，　修集八正道，　　為壞三世法。",
    "T13n0397_002:0009c11_0": "　於有漏無漏，　　如實而知之，　能利益人天，　　令斷有漏法。",
    "T13n0397_002:0009c13_0": "　不謬為無為，　　真實而知之，　寂靜光無暗，　　不著有為相。",
    "T13n0397_002:0009c15_0": "　知結入出緣，　　知眾心性淨，　若有大乘定，　　即知如是法。",
    "T13n0397_002:0009c17_0": "　樂住無漏流，　　了四沙門果，　知菩提道行，　　故修無礙智。",
    "T13n0397_002:0009c19_0": "　破邪修實光，　　入眾無所畏，　樂說真實義，　　為破生死法。",
    "T13n0397_002:0009c21_0": "　眼耳淨無障，　　能見聞色聲，　過去念不謬，　　亦了知他心。",
    "T13n0397_002:0009c23_0": "　到十方無礙，　　知法如虛空，　得無漏智慧，　　為調諸眾生。",
    "T13n0397_002:0009c25_0": "　具功德智慧，　　為利諸眾生，　於無量世中，　　求是二莊嚴。",
    "T13n0397_002:0009c27_0": "　樂受持淨戒，　　樂護於佛法，　修集真實光，　　為於如法住。",
    "T13n0397_002:0009c29_0": "　我說無量光，　　為令眾生得，　有信此經者，　　即得此諸光。」",
    "T13n0397_002:0010a02_0": "爾時，世尊復告陀羅尼自在王菩薩：「善男子！",
    "T13n0397_002:0010a03_0": "菩薩摩訶薩修集大悲有十六事。",
    "T13n0397_002:0010a03_1": "何等十六？",
    "T13n0397_002:0010a04_0": "「一者、菩薩摩訶薩見諸眾生貪著我見，以我見故增長諸見，常為生死之所繫縛。",
    "T13n0397_002:0010a05_1": "是故菩薩為此眾生修大悲心，悲因緣故宣說法化，為壞眾生如是妄見。",
    "T13n0397_002:0010a07_2": "「二者、見諸眾生心懷顛倒，常見無常、無常見常、苦見於樂、樂見於苦、淨見不淨、不淨見淨、我見無我、無我見我。",
    "T13n0397_002:0010a09_3": "是故菩薩為此眾生修集悲心，悲因緣故宣說法要，為壞眾生如是四倒。",
    "T13n0397_002:0010a11_4": "「三者、見諸眾生心懷憍慢，實無有物而生物想，實無有事而生事想，以是因緣起七種慢，以是慢故增長惡法。",
    "T13n0397_002:0010a14_5": "是故菩薩於此眾生修集悲心，悲因緣故宣說法要，破壞眾生如是憍慢。",
    "T13n0397_002:0010a15_6": "「四者、見諸眾生五蓋所覆，以覆蓋故，心多生疑不解深義。",
    "T13n0397_002:0010a17_0": "是故菩薩於此眾生修集悲心，悲因緣故宣說法要，為壞眾生如是五蓋。",
    "T13n0397_002:0010a18_1": "「五者、見諸眾生沈六入海，眼取色相，耳取聲相，鼻取香相，舌取味相，身取觸相，意取法相，是名為沈。",
    "T13n0397_002:0010a20_2": "是故菩薩於此眾生修集悲心，悲因緣故宣說正法，為拔眾生如是沈沒。",
    "T13n0397_002:0010a22_3": "「六者、見諸眾生有七種慢：一者、慢；二者、大慢；三者、慢慢；四者、我慢；五者、增上慢；六者、下慢；七者、邪慢。",
    "T13n0397_002:0010a24_4": "菩薩摩訶薩，於下慢者，自言勝汝；於慢慢者，自言最勝，我色勝乃至識勝；於增上慢者，菩薩語言：『汝實非聖，不應便起聖人之想。』",
    "T13n0397_002:0010a27_5": "為邪慢者，宣說正見。",
    "T13n0397_002:0010a28_6": "是故菩薩於此眾生修集悲心，悲因緣故宣說正法，為斷眾生如是憍慢。",
    "T13n0397_002:0010a29_7": "「七者、見諸眾生離於聖道，樂行世道惡道。",
    "T13n0397_002:0010b01_8": "是故菩薩於此眾生修集悲心，悲因緣故宣說正法，為斷眾生世道惡道。",
    "T13n0397_002:0010b03_9": "「八者、見諸眾生造惡道行，屬無明愛妻息所繫不得自在。",
    "T13n0397_002:0010b04_10": "是故菩薩於此眾生修集悲心，悲因緣故宣說正法，為斷眾生如是繫縛，出離惡道。",
    "T13n0397_002:0010b06_11": "「九者、見諸眾生親近惡友遠離善友，其心甘樂造作惡業。",
    "T13n0397_002:0010b07_12": "是故菩薩於此眾生修集悲心，悲因緣故宣說正法，為斷眾生如是惡業，遠離惡友親近善友。",
    "T13n0397_002:0010b10_13": "「十者、見諸眾生造作慳貪，於無明愛心無厭足。",
    "T13n0397_002:0010b11_14": "為施智慧，是故菩薩於此眾生修集悲心，悲因緣故宣說正法，為斷眾生如是慳貪無明及愛，施與智慧。",
    "T13n0397_002:0010b13_15": "「十一者、見諸眾生我見斷見。",
    "T13n0397_002:0010b14_16": "為施眾生十二因緣真智慧故，菩薩於此而生悲心，悲因緣故宣說正法，為斷眾生我見斷見，施與十二因緣智故。",
    "T13n0397_002:0010b16_17": "「十二者、見諸眾生行無明闇，我見、眾生見、命見、士夫見、別異見、邪見、著見。",
    "T13n0397_002:0010b18_18": "菩薩為施智光明故，於此眾生而生悲心，悲因緣故宣說正法，為斷眾生如是所見。",
    "T13n0397_002:0010b20_19": "「十三者、見諸眾生樂於生死，於五聚陰而生親想。",
    "T13n0397_002:0010b21_20": "是故菩薩於此眾生修集悲心，悲因緣故宣說正法，為斷眾生如是三有。",
    "T13n0397_002:0010b23_0": "「十四者、見諸眾生為魔所縛。",
    "T13n0397_002:0010b23_1": "是故菩薩於此眾生修集悲心，悲因緣故宣說正法，為壞眾生如是魔網。",
    "T13n0397_002:0010b25_2": "「十五者、見諸眾生甘樂快樂，而不能知真實樂因。",
    "T13n0397_002:0010b26_3": "是故菩薩於此眾生修集悲心，悲因緣故宣說正法，示諸眾生真實樂因。",
    "T13n0397_002:0010b28_4": "「十六者、見諸眾生求涅槃門不能知處。",
    "T13n0397_002:0010b28_5": "是故菩薩於此眾生修集悲心，悲因緣故宣說正法，為此眾生開涅槃門。",
    "T13n0397_002:0010c01_6": "「善男子！",
    "T13n0397_002:0010c01_7": "菩薩修悲，悉因如是十六因緣。",
    "T13n0397_002:0010c03_0": "「善男子！",
    "T13n0397_002:0010c03_1": "一切眾生有三十二不善之業，菩薩見已修集善業，為壞眾生如是惡業。",
    "T13n0397_002:0010c04_2": "何等三十二？",
    "T13n0397_002:0010c05_3": "「一者、有諸眾生無明睡眠，菩薩見已修集智慧，為悟眾生如是睡眠。",
    "T13n0397_002:0010c06_4": "「二者、見諸眾生下解下欲，菩薩見已修集上解上欲，為以大乘而教化之。",
    "T13n0397_002:0010c08_5": "「三者、有諸眾生樂為非法，菩薩見已修集正法，為令眾生於諸法中得大自在。",
    "T13n0397_002:0010c10_6": "「四者、有諸眾生修集邪命，菩薩見已修於正命，為壞眾生如是邪命。",
    "T13n0397_002:0010c11_7": "「五者、有諸眾生入於邪林，菩薩見已修集正見，為令眾生出邪林故。",
    "T13n0397_002:0010c13_8": "「六者、有諸眾生樂為放逸，菩薩見已修不放逸，為令眾生離放逸故。",
    "T13n0397_002:0010c14_9": "「七者、有諸眾生樂為麁穬，菩薩見已修如法住，為壞眾生如是麁穬。",
    "T13n0397_002:0010c16_10": "「八者、有諸眾生慳貪悋惜，菩薩見已修一切施，為壞眾生慳貪心故。",
    "T13n0397_002:0010c17_11": "「九者、有諸眾生毀犯禁戒，菩薩見已修持淨戒，為破眾生毀禁心故。",
    "T13n0397_002:0010c19_12": "「十者、有諸眾生心常瞋恨，菩薩見已修慈悲忍，為壞眾生如是瞋恨。",
    "T13n0397_002:0010c20_13": "「十一者、有諸眾生懶惰懈怠，菩薩見已修勤精進，為壞眾生如是懈怠。",
    "T13n0397_002:0010c22_14": "「十二、者有諸眾生其心狂亂，菩薩見已修集定心，為壞眾生如是狂亂。",
    "T13n0397_002:0010c23_15": "「十三者、有諸眾生邪智覆心，菩薩見已修集正智，為壞眾生如是邪智。",
    "T13n0397_002:0010c25_16": "「十四者、有諸眾生說義顛倒，菩薩見已思惟正義，為壞眾生如是顛倒。",
    "T13n0397_002:0010c27_17": "「十五者、有諸眾生樂造世行，菩薩見已修善方便，為壞眾生樂世行故。",
    "T13n0397_002:0010c28_18": "「十六者、有諸眾生繫屬煩惱，菩薩見已先自除斷，為壞眾生煩惱繫縛。",
    "T13n0397_002:0011a01_19": "「十七者、有諸眾生我見所縛，菩薩見已自除我見，為斷眾生如是我見。",
    "T13n0397_002:0011a02_20": "「十八者、有諸眾生諸根不調，菩薩見已自調諸根，為調眾生如是不調。",
    "T13n0397_002:0011a04_21": "「十九者、有諸眾生說言無作、無有受者，菩薩見已宣說有作及有受者，為壞眾生如是邪說。",
    "T13n0397_002:0011a06_22": "「二十者、有諸眾生不知恩義，菩薩見已說知恩法，為壞眾生如是不知恩義。",
    "T13n0397_002:0011a08_23": "「二十一者、有諸眾生未得謂得，菩薩見已修集正法，為壞如是增上慢故。",
    "T13n0397_002:0011a10_24": "「二十二者、有諸眾生惡口麁穬，菩薩見已修善口語，為壞眾生如是惡口。",
    "T13n0397_002:0011a11_25": "「二十三者、有諸眾生貪無厭足，菩薩見已修集知足，為壞眾生不知足故。",
    "T13n0397_002:0011a13_26": "「二十四者、有諸眾生不能恭敬父母師長，菩薩見已修不放逸，為令眾生供養恭敬父母師長。",
    "T13n0397_002:0011a15_27": "「二十五者、有諸眾生貧窮困苦，菩薩見已修集七財，為壞眾生如是貧窮。",
    "T13n0397_002:0011a17_28": "「二十六者、有諸眾生常為四大毒蛇所病，菩薩見已修身念處，為令眾生遠離如是四大毒病。",
    "T13n0397_002:0011a19_29": "「二十七者、有諸眾生行無明闇，菩薩見已修集智慧，為令眾生然慧燈故。",
    "T13n0397_002:0011a21_0": "「二十八者、有諸眾生樂三有獄，菩薩見已修出離道，為示眾生知出離故。",
    "T13n0397_002:0011a22_1": "「二十九者、有諸眾生常行左道，菩薩見已修集右道，為令眾生捨左道故。",
    "T13n0397_002:0011a24_2": "「三十者、有諸眾生貪著身命，菩薩見已於自身命修不貪著，為令眾生捨貪著故。",
    "T13n0397_002:0011a26_3": "「三十一者、有諸眾生不能恭敬供養三寶，菩薩見已修集信心，為令眾生信三寶故。",
    "T13n0397_002:0011a28_0": "「三十二者、有諸眾生實非世尊自謂世尊，菩薩見已修集六念，為令彼等知真實法故。",
    "T13n0397_002:0011a29_1": "「善男子！",
    "T13n0397_002:0011b01_2": "是名眾生三十二業，菩薩見已修治自業，成就具足一切善法、壞諸惡業，勸諸眾生令行善業。",
    "T13n0397_002:0011b03_3": "「善男子！",
    "T13n0397_002:0011b03_4": "菩薩摩訶薩有無量業。",
    "T13n0397_002:0011b03_5": "何以故？",
    "T13n0397_002:0011b04_6": "眾生煩惱有無量門，為閉眾生煩惱門故，菩薩修集無量善業。",
    "T13n0397_002:0011b05_7": "「善男子！",
    "T13n0397_002:0011b05_8": "如恆河沙等世界眾生，悉住聲聞辟支佛乘，欲比菩薩初發心業，百分千分不可為喻。",
    "T13n0397_002:0011b07_9": "何以故？",
    "T13n0397_002:0011b07_10": "二乘之人自為解脫觀於煩惱；菩薩不爾，常為眾生得解脫故觀諸煩惱。",
    "T13n0397_002:0011b09_11": "「善男子！",
    "T13n0397_002:0011b09_12": "菩薩摩訶薩所作諸業，於諸凡夫、二乘業中最為殊勝。",
    "T13n0397_002:0011b10_13": "何以故？",
    "T13n0397_002:0011b11_14": "眾生之業性是顛倒，二乘之業有邊際故，菩薩之業無邊無量，是故菩薩勝於一切聲聞緣覺。」",
    "T13n0397_002:0011b14_0": "爾時，陀羅尼自在王菩薩聞是法已，心生歡喜踊躍無量，白佛言：「世尊！",
    "T13n0397_002:0011b15_1": "甚奇，甚特！",
    "T13n0397_002:0011b15_2": "快說如是不可思議。",
    "T13n0397_002:0011b16_3": "如來於此已說菩薩瓔珞莊嚴、菩薩光明、菩薩大悲、菩薩善業。",
    "T13n0397_002:0011b17_4": "唯願宣說，云何如來觀諸眾生起於大悲？",
    "T13n0397_002:0011b18_5": "云何名悲？",
    "T13n0397_002:0011b18_6": "悲有何行？",
    "T13n0397_002:0011b19_7": "有何相貌？",
    "T13n0397_002:0011b19_8": "何因緣起？",
    "T13n0397_002:0011b19_9": "云何名佛業？",
    "T13n0397_002:0011b19_10": "佛業有何行？",
    "T13n0397_002:0011b20_11": "有何相貌？",
    "T13n0397_002:0011b20_12": "有何因緣起？",
    "T13n0397_002:0011b20_13": "善哉！",
    "T13n0397_002:0011b20_14": "世尊！",
    "T13n0397_002:0011b21_15": "一切知見，唯願廣說如來之業。」",
    "T13n0397_002:0011b21_16": "佛言：「善哉，善哉！",
    "T13n0397_002:0011b22_17": "善男子！",
    "T13n0397_002:0011b22_18": "汝今諦聽善思念之，吾當為汝分別解說。",
    "T13n0397_002:0011b23_19": "「善男子！",
    "T13n0397_002:0011b23_20": "一切如來所有大悲不出不行。",
    "T13n0397_002:0011b24_21": "何以故？",
    "T13n0397_002:0011b24_22": "常不變故，無量劫中修集得故，是故大悲不行不轉，不修不捨亦能為於一切眾生。",
    "T13n0397_002:0011b26_23": "「善男子！",
    "T13n0397_002:0011b26_24": "一切諸佛所有大悲，無量無邊其心平等，從久遠來無量舌力不能宣說。",
    "T13n0397_002:0011b28_25": "「善男子！",
    "T13n0397_002:0011b28_26": "如來、世尊，未甞遠離如是大悲，無上菩提及與大悲，如是二法等無差別。",
    "T13n0397_002:0011b29_27": "如來所得無上菩提無根無住，根名我見，住名四顛倒，如來、世尊知根知住，是故菩提無根無住。",
    "T13n0397_002:0011c03_28": "一切眾生皆悉無有無根無住，欲施眾生無根無住起大悲心，如來於此欲令知故演說正法。",
    "T13n0397_002:0011c05_29": "「善男子！",
    "T13n0397_002:0011c05_30": "夫菩提者清淨寂靜。",
    "T13n0397_002:0011c05_31": "云何為淨？",
    "T13n0397_002:0011c06_32": "云何寂靜？",
    "T13n0397_002:0011c06_33": "淨名為內，寂靜名外；內名眼空，空名無我、無有我所。",
    "T13n0397_002:0011c07_34": "何以故？",
    "T13n0397_002:0011c07_35": "性是一故，乃至意亦如是。",
    "T13n0397_002:0011c08_36": "何以故？",
    "T13n0397_002:0011c08_37": "性是一故，知眼空已，不著於色不著色心，是名寂靜；乃至意法亦復如是。",
    "T13n0397_002:0011c10_38": "一切眾生不知菩提清淨寂靜，如來於此而起大悲，演說正法為令知故。",
    "T13n0397_002:0011c12_39": "「善男子！",
    "T13n0397_002:0011c12_40": "一切眾生心性本淨，性本淨者，煩惱諸結不能染著，猶若虛空不可沾污，心性、空性等無有二。",
    "T13n0397_002:0011c14_41": "眾生不知心性淨故，為欲煩惱之所繫縛，如來於此而起大悲，演說正法欲令知故。",
    "T13n0397_002:0011c16_42": "「善男子！",
    "T13n0397_002:0011c16_43": "夫菩提者不取不捨。",
    "T13n0397_002:0011c17_44": "云何不取？",
    "T13n0397_002:0011c17_45": "如來不見一切諸法此岸、彼岸。",
    "T13n0397_002:0011c18_0": "何以故？",
    "T13n0397_002:0011c18_1": "一切諸法離此彼故。",
    "T13n0397_002:0011c18_2": "如來、世尊如實知之，是名不取。",
    "T13n0397_002:0011c19_3": "云何不捨？",
    "T13n0397_002:0011c19_4": "一切眾生不知法界，如來教令了了知故，是名不捨。",
    "T13n0397_002:0011c20_5": "如來於此而起大悲，演說正法為令眾生知是二法。",
    "T13n0397_002:0011c21_6": "「善男子！",
    "T13n0397_002:0011c22_7": "夫菩提者無想無緣。",
    "T13n0397_002:0011c22_8": "云何無想？",
    "T13n0397_002:0011c22_9": "不見眼識乃至意識，不見色相乃至法相，於是法中不知不見故無取著，是名無緣。",
    "T13n0397_002:0011c24_10": "無想無緣是名聖行。",
    "T13n0397_002:0011c25_11": "云何聖行？",
    "T13n0397_002:0011c25_12": "所謂不行三界之行。",
    "T13n0397_002:0011c26_0": "善男子！",
    "T13n0397_002:0011c26_1": "如是不行名為聖行。",
    "T13n0397_002:0011c26_2": "一切聖人不行於行，眾生不行如是聖行，如來於此而起大悲，演說正法欲令知故。",
    "T13n0397_002:0011c28_3": "「善男子！",
    "T13n0397_002:0011c28_4": "夫菩提者非是三世。",
    "T13n0397_002:0011c29_5": "非三世者名為三等，過去意、未來識、現在貪，是名三分。",
    "T13n0397_002:0012a01_6": "以能了了知三分故，意、識及貪無有住處。",
    "T13n0397_002:0012a02_7": "以是義故，不念過去、不求未來、不愛現在。",
    "T13n0397_002:0012a03_8": "若見三世悉平等者，是名正見。",
    "T13n0397_002:0012a04_0": "如來為令一切眾生得如是等平等正見，而起大悲演說正法。",
    "T13n0397_002:0012a05_1": "「善男子！",
    "T13n0397_002:0012a05_2": "夫菩提者，無身無為。",
    "T13n0397_002:0012a06_3": "非眼識界乃至非意識界，是名無身。",
    "T13n0397_002:0012a06_4": "不生不滅、不盡不住、無有三相，是為無為。",
    "T13n0397_002:0012a07_5": "「善男子！",
    "T13n0397_002:0012a08_6": "一切法性是名無性，若無性者則無有二，是故菩提無身無為。",
    "T13n0397_002:0012a09_7": "一切眾生不知菩提無身無為，如來為令了了知故，而起大悲演說正法。",
    "T13n0397_002:0012a12_0": "「善男子！",
    "T13n0397_002:0012a12_1": "夫菩提者，無有分別、無有句義。",
    "T13n0397_002:0012a12_2": "云何分別？",
    "T13n0397_002:0012a13_3": "云何句義？",
    "T13n0397_002:0012a13_4": "無所住者名無分別，字不攝故名無句義；非有二故名無分別，不入法界名無句義；無動搖故名無分別，不變易故名無句義；不可說故名無句義，空故名無分別；無覺觀故名無分別，無相故名無句義；不發故名無分別，無願故名無句義；知眾生界同於虛空名無分別，無眾生界名無句義；不生故名無分別，無宅故名無句義；不滅故名無分別，無為故名無句義；不行故名無分別，平等故名無句義；知平等故名無分別，寂靜故名無句義。",
    "T13n0397_002:0012a23_5": "眾生不知如是等義，如來為令了了知故，而起大悲演說正法。",
    "T13n0397_002:0012a24_6": "「善男子！",
    "T13n0397_002:0012a24_7": "夫菩提者，不可以身得，不可以心得。",
    "T13n0397_002:0012a25_8": "何以故？",
    "T13n0397_002:0012a25_9": "身心如幻故。",
    "T13n0397_002:0012a26_10": "若能了知身心真實，是名菩提。",
    "T13n0397_002:0012a27_0": "為流布故名為菩提，而其性相實不可說。",
    "T13n0397_002:0012a27_1": "「善男子！",
    "T13n0397_002:0012a28_2": "夫菩提者，不可說身不可說心，不可說法不可說非法，不可說有不可說無，不可說實不可說空。",
    "T13n0397_002:0012b01_3": "何以故？",
    "T13n0397_002:0012b01_4": "性不可說故。",
    "T13n0397_002:0012b01_5": "菩提者無有住處，不可宣說，猶如虛空。",
    "T13n0397_002:0012b02_6": "為真實知一切諸法不可宣說，字中無法、法中無字，為流布故故可宣說。",
    "T13n0397_002:0012b04_7": "一切凡夫不知真實，是故如來於此眾生而起大悲，演說正法為令知故。",
    "T13n0397_002:0012b06_0": "「善男子！",
    "T13n0397_002:0012b06_1": "夫菩提者無取無緣。",
    "T13n0397_002:0012b06_2": "云何無取？",
    "T13n0397_002:0012b06_3": "云何無緣？",
    "T13n0397_002:0012b07_4": "知眼真實名為無取，知眼無境名為無緣；乃至知意真實名為無取，知意無境名為無緣。",
    "T13n0397_002:0012b09_5": "如來、世尊以如是義，知於菩提無取著故名為無取。",
    "T13n0397_002:0012b10_6": "無屋宅故名為無緣，眼識不住於彼色中名無屋宅，乃至意識亦復如是，一切眾生心無住處。",
    "T13n0397_002:0012b12_7": "如來、世尊如實而知心無住處，無住處者有四種：色、受、想、行。",
    "T13n0397_002:0012b13_8": "於是四法心無所住，是名心無住處，是故名為一切諸法悉無住處。",
    "T13n0397_002:0012b15_9": "如來、世尊如實知之，一切凡夫不能知故，如來於此而起大悲演說正法。",
    "T13n0397_002:0012b17_10": "「善男子！",
    "T13n0397_002:0012b17_11": "夫菩提者名之為空，而菩提中無有空相，是故名空。",
    "T13n0397_002:0012b18_12": "一切法空，菩提亦爾。",
    "T13n0397_002:0012b19_0": "如來、世尊真實能知如是之空，是故如來名為知空。",
    "T13n0397_002:0012b20_1": "諸佛名覺一切諸法，而不覺知空中之空，亦能了知無上菩提，空及菩提即是一如，空與菩提是一非二。",
    "T13n0397_002:0012b22_2": "離空菩提別有法者，可得說二，以無二故名之為空。",
    "T13n0397_002:0012b23_3": "無名字故名之為空，無相貌故名之為空，無威儀故名之為空，無修行故名之為空，無言說故名之為空。",
    "T13n0397_002:0012b26_4": "「善男子！",
    "T13n0397_002:0012b26_5": "第一義者謂無諸法。",
    "T13n0397_002:0012b26_6": "云何說空？",
    "T13n0397_002:0012b27_7": "善男子！",
    "T13n0397_002:0012b27_8": "譬如虛空無言無說，無言無說故，故名虛空。",
    "T13n0397_002:0012b28_9": "無言說中無有言說，是名為空。",
    "T13n0397_002:0012b29_10": "一切諸法亦復如是，無名字法說為名字，如是名字亦無住處。",
    "T13n0397_002:0012c01_11": "若名無住處，名下之法亦復如是。",
    "T13n0397_002:0012c02_12": "如來真實知如是法不生不滅，以真知故名得解脫。",
    "T13n0397_002:0012c03_13": "本無繫縛，云何說言名得解脫？",
    "T13n0397_002:0012c04_14": "是故如來無縛無解。",
    "T13n0397_002:0012c04_15": "如是等法，一切凡夫不能知見，如來於此而起大悲，演說正法為令知故。",
    "T13n0397_002:0012c06_16": "「善男子！",
    "T13n0397_002:0012c06_17": "夫菩提者同於虛空，虛空之性不平不下，菩提亦爾。",
    "T13n0397_002:0012c07_18": "若法無性，不可說言有平有下。",
    "T13n0397_002:0012c08_19": "如來、世尊知一切法無平無下，乃至微塵不作平下。",
    "T13n0397_002:0012c09_20": "若法有性即如實智，如實智者，知一切法本無今有、已有還無，出時滅時無所繫屬，從緣而出、從緣而滅，以是義故名之為道。",
    "T13n0397_002:0012c12_21": "斷是道故名為菩提。",
    "T13n0397_002:0012c12_22": "凡夫眾生不知如是真實道故，如來於此而起大悲，宣說正法為令知故。",
    "T13n0397_002:0012c14_23": "「善男子！",
    "T13n0397_002:0012c14_24": "夫菩提者名真實句，真實句者即是菩提，色亦如是，如是二句等無差別。",
    "T13n0397_002:0012c16_25": "受、想、行、識、地、水、火、風、眼界、色界、眼識界，乃至意界、法界、意識界，亦復如是，名法流布。",
    "T13n0397_002:0012c18_26": "真實覺知如是陰入界法無有顛倒，不顛倒者，知過去法不生不滅、未來之法不生不滅、現在之法亦不生不滅，如是知已，名不顛倒、名真實句。",
    "T13n0397_002:0012c21_27": "真實句者，如一法，一切法亦如是；如一切法，一法亦如是。",
    "T13n0397_002:0012c22_28": "是真實句凡夫不知，如來於此而起大悲，演說正法為令知故。",
    "T13n0397_002:0012c25_0": "「善男子！",
    "T13n0397_002:0012c25_1": "夫菩提者非內非外。",
    "T13n0397_002:0012c25_2": "云何為內？",
    "T13n0397_002:0012c25_3": "云何為外？",
    "T13n0397_002:0012c26_4": "非內者無所造作，非外者無所覺知。",
    "T13n0397_002:0012c26_5": "內者謂作，外者謂相。",
    "T13n0397_002:0012c27_6": "菩提之體非作非相，是故名為非內非外。",
    "T13n0397_002:0012c28_7": "又非內者，非身口意業，非外者，非三業緣。",
    "T13n0397_002:0012c29_8": "非內者，無相解脫門，非外者，空解脫門。",
    "T13n0397_002:0013a01_9": "如是等義凡夫不知，如來於此而起大悲，演說正法為令知故。",
    "T13n0397_002:0013a02_10": "「善男子！",
    "T13n0397_002:0013a02_11": "夫菩提者無漏無取。",
    "T13n0397_002:0013a03_12": "云何無漏？",
    "T13n0397_002:0013a03_13": "云何無取？",
    "T13n0397_002:0013a03_14": "無漏者遠離四流。",
    "T13n0397_002:0013a04_15": "四流者：欲流、有流、無明流、見流。",
    "T13n0397_002:0013a04_16": "無取者遠離四取。",
    "T13n0397_002:0013a05_17": "四取者：欲取、有取、見取、戒取。",
    "T13n0397_002:0013a06_0": "而諸眾生無明所覆行於四取，以渴愛故作我我所。",
    "T13n0397_002:0013a07_1": "如來了知我取根本，是故我淨，我淨故能淨眾生。",
    "T13n0397_002:0013a08_2": "我淨者，則不覺知一切諸法，亦不思惟一切非法，不起無明，不起無明因緣故，不起十二因緣有。",
    "T13n0397_002:0013a10_3": "十二因緣有不起故則不生，不生故入決定聚，入決定聚者名為了義。",
    "T13n0397_002:0013a12_0": "了義者名第一義，第一義者名無眾生，無眾生義者名不可說，不可說義者即十二因緣義，十二因緣義者即是法義，法義者即是如來。",
    "T13n0397_002:0013a15_1": "以是義故我經中說：『若有得見十二因緣則為見法，見法者為見如來。』",
    "T13n0397_002:0013a16_2": "見如來者即無所見。",
    "T13n0397_002:0013a17_3": "所見是邪，夫邪見者謂想數法。",
    "T13n0397_002:0013a17_4": "如來無想亦無想數，以是義故，見如來者為無所見。",
    "T13n0397_002:0013a19_0": "若見如來無想、無作、無知、無覺，是名真實見於如來。",
    "T13n0397_002:0013a20_1": "如來亦爾，覺知一切諸法平等，如法界無取。",
    "T13n0397_002:0013a21_2": "一切凡夫不能覺知，如來於此而起大悲，演說正法為令知故。",
    "T13n0397_002:0013a22_3": "「善男子！",
    "T13n0397_002:0013a22_4": "夫菩提者，清淨寂靜光明無諍。",
    "T13n0397_002:0013a23_5": "云何為淨？",
    "T13n0397_002:0013a23_6": "云何寂靜？",
    "T13n0397_002:0013a24_7": "云何光明？",
    "T13n0397_002:0013a24_8": "云何無諍？",
    "T13n0397_002:0013a24_9": "不雜煩惱名之為淨，空解脫門名之寂靜，無相、無願名為光明，無生無滅名為無諍。",
    "T13n0397_002:0013a26_10": "又無生者名之為淨，無滅者名為寂靜，無取者名光明，不出者名無諍。",
    "T13n0397_002:0013a28_0": "性名為淨，無諸煩惱名為寂靜、光明、無諍。",
    "T13n0397_002:0013a28_1": "法界名淨，真實之性名曰寂靜、光明、無諍。",
    "T13n0397_002:0013a29_2": "虛空之性名之曰淨，無分別法界名曰寂靜、光明、無諍。",
    "T13n0397_002:0013b02_3": "內外清淨名之為淨，於內外法不取不著，名為寂靜、光明、無諍。",
    "T13n0397_002:0013b03_4": "真知五陰名之為淨，真實知界名為寂靜、光明，遠離諸入名為無諍。",
    "T13n0397_002:0013b05_5": "見過去盡名之為淨，見未來不生名為寂靜，見現在法住於法界無有動轉，名光明、無諍。",
    "T13n0397_002:0013b07_6": "清淨、寂靜、光明、無諍，如是四法等入一界一法一句，如是三法即是涅槃。",
    "T13n0397_002:0013b08_7": "遠煩惱故名之為淨，畢竟淨故名曰寂靜，無闇冥故名曰光明，不可說故名為無諍，以是故言釋迦如來默無所說。",
    "T13n0397_002:0013b11_8": "「善男子！",
    "T13n0397_002:0013b11_9": "夫菩提者即是虛空，虛空者名之為法。",
    "T13n0397_002:0013b12_10": "如法，眾生亦爾；如眾生，福田亦爾；如福田，涅槃亦爾。",
    "T13n0397_002:0013b13_11": "以是義故，一切諸法同於涅槃。",
    "T13n0397_002:0013b14_12": "如來能覺如是法界，是故名佛。",
    "T13n0397_002:0013b14_13": "修集具足清淨、寂靜、光明、無諍如是四句，名之為佛。",
    "T13n0397_002:0013b16_14": "如來能知善方便故，初得菩提默然而住，無所宣說待梵王請。",
    "T13n0397_002:0013b17_15": "爾時，尸棄梵王與六萬八千諸梵天人來至我所，頭面作禮，合掌而言：『唯願，如來！",
    "T13n0397_002:0013b19_16": "為諸眾生轉正法輪。』",
    "T13n0397_002:0013b19_17": "而說偈曰：「『如來法離淨寂靜，　　大光無礙無有諍，　　無字無聲亦無說，　　真實覺知如法界。",
    "T13n0397_002:0013b23_0": "　　佛為眾生無量劫，　　苦行受持世間戒，　　為悟無明睡眾生，　　久行放逸迷實義。",
    "T13n0397_002:0013b25_0": "　　又此會中無量眾，　　於無量佛積善根，　　能解甚深真實義，　　唯願轉於無上輪。",
    "T13n0397_002:0013b27_0": "　　此眾已調一切魔，　　欲令開闡甘露門，　　如來號為真導師，　　示闇眾生無上道。",
    "T13n0397_002:0013b29_0": "　　如來雖有大慈悲，　　憐愍眾生如一子，　　我今勸請法應爾，　　願轉無上正法輪。",
    "T13n0397_002:0013c02_0": "　　如往三佛轉法輪，　　唯願如來亦復爾，　　畢竟導師無退轉，　　示暗眾生一真道。",
    "T13n0397_002:0013c04_0": "　　如雨潤長諸草木，　　令諸眾生除熱渴，　　佛施法雨於眾生，　　為得無上無異果。",
    "T13n0397_002:0013c06_0": "　　如來初生發誓言，　　我當救彼苦眾生，　　眾生渴仰甘露味，　　願大施主施法雨。』",
    "T13n0397_002:0013c08_0": "「爾時，世尊既受請已，往波羅奈鹿野林中仙人住處，轉正法輪。",
    "T13n0397_002:0013c09_1": "如是法輪，諸天魔梵及餘沙門、婆羅門等所不能轉。",
    "T13n0397_002:0013c10_2": "爾時，世尊說四諦時，憍陳如比丘得法眼淨，其聲遍聞三千大千世界。」",
    "T13n0397_002:0013c12_3": "爾時，世尊說優陀那：「甚深之義不可說，　　第一實義無聲字，　憍陳比丘於諸法，　　獲得真實之知見，　即是我往無量世，　　所得菩提今已得。",
    "T13n0397_002:0013c16_0": "「如來轉是正法輪時，無量眾生悉得調伏，示現如是大悲神通。",
    "T13n0397_002:0013c17_1": "眾生見已，阿僧祇人發阿耨多羅三藐三菩提心。",
    "T13n0397_002:0013c18_2": "「善男子！",
    "T13n0397_002:0013c18_3": "如來如是十六大悲，悉為眾生而修起之。",
    "T13n0397_002:0013c19_4": "如來以是悲因緣故，為一一眾生，於恒河沙劫大地獄中，受諸苦惱心不悔退，而其悲心亦無損減，以是義故，如來大悲不可思議。",
    "T13n0397_002:0013c22_5": "「善男子！",
    "T13n0397_002:0013c22_6": "聲聞人悲猶如畫皮，菩薩大悲猶如破肉，如來大悲破骨徹髓；聲聞之悲讚佛所知，菩薩大悲勸他令行，如來大悲授人阿耨多羅三藐三菩提記；聲聞悲心為慈因緣，菩薩大悲為調眾生，如來大悲為畢竟度；聲聞悲心因麁苦生，菩薩大悲因離苦生，如來大悲因斷一切因緣而生。",
    "T13n0397_002:0013c29_7": "「善男子！",
    "T13n0397_002:0013c29_8": "如來修集如是大悲，若為一人住經一劫百劫千劫萬劫，至無量劫終不畢竟入於涅槃。",
    "T13n0397_002:0014a02_9": "善男子！",
    "T13n0397_002:0014a02_10": "如來大悲成就如是無量功德。",
    "T13n0397_002:0014a03_11": "◎「善男子！",
    "T13n0397_002:0014a03_12": "乃往過去無量無邊阿僧祇劫，時世有佛號栴檀窟，界名大香劫名上香。",
    "T13n0397_002:0014a05_13": "爾時世尊於三百三十二萬劫中，常以正法教諸聲聞。",
    "T13n0397_002:0014a06_14": "時佛身上一一毛孔所出香氣，遍滿三千大千世界。",
    "T13n0397_002:0014a07_15": "爾時此界無有臭穢名，所有草木山河之屬悉栴檀香，眾生身香亦復如是，一切無有身口意惡，諸佛弟子聞此香已即得四禪。",
    "T13n0397_002:0014a10_16": "「爾時，乃有一萬諸佛次第興世，皆同一號，號栴檀窟，是故彼劫名曰上香。",
    "T13n0397_002:0014a11_17": "爾時如來作佛事已欲入涅槃，觀諸眾生誰未調者我當調之。",
    "T13n0397_002:0014a13_18": "爾時，如來以淨天眼見有一人在非有想非無想處，已於先佛種下上善根，定當因佛而得度脫，非因聲聞得解脫也。",
    "T13n0397_002:0014a16_0": "壽過八萬四千劫已，乃當下生來受五欲，當得聞於大乘經典，發阿耨多羅三藐三菩提心安住不退。",
    "T13n0397_002:0014a18_1": "「爾時，世尊以大悲故起大方便，告諸比丘：『我涅槃時到。』",
    "T13n0397_002:0014a19_2": "作是言已即便入於不悔三昧，示諸眾生令知涅槃。",
    "T13n0397_002:0014a20_3": "既知如來入涅槃已，令諸大眾廣設供養，正法住世滿足六十八萬四千歲。",
    "T13n0397_002:0014a22_4": "當爾之時，佛諸弟子乃至無有一人於正法所作邪法想。",
    "T13n0397_002:0014a23_5": "爾時世尊以定力故，八萬四千劫隱密此身不令眾見，過是劫已，彼人即下，生於人中大長者家。",
    "T13n0397_002:0014a25_6": "經八十年，彼佛即從三昧而起詣長者家。",
    "T13n0397_002:0014a26_7": "其家大小悉無見者，唯是童子獨得見之。",
    "T13n0397_002:0014a27_8": "「爾時，世尊為令彼人於五欲中心生厭離，而為說法。",
    "T13n0397_002:0014a28_9": "彼人聞已，即得不退阿耨多羅三藐三菩提心，如來知已即為授記：『善男子！",
    "T13n0397_002:0014b01_10": "汝於來世過七萬二千阿僧祇百千劫，當得成於阿耨多羅三藐三菩提，號曰寶上。』",
    "T13n0397_002:0014b03_11": "如是音聲餘無聞者，唯有一萬二千諸天同得聞之，聞已悉發阿耨多羅三藐三菩提心，俱作是言：『願彼寶上成佛之時，我等當於是佛法中諮受正法而為弟子。』",
    "T13n0397_002:0014b07_12": "爾時，如來知是事已復與授記：『寶上如來成作佛時，汝等當作受法弟子，彼佛亦當授汝阿耨多羅三藐三菩提記。』",
    "T13n0397_002:0014b09_13": "時栴檀窟佛授彼記已，爾乃畢竟入於涅槃，一切諸天大設供養。",
    "T13n0397_002:0014b11_14": "「善男子！",
    "T13n0397_002:0014b11_15": "如來具足如是大悲，非諸聲聞緣覺所知。",
    "T13n0397_002:0014b12_16": "善男子！",
    "T13n0397_002:0014b12_17": "爾時彼佛不斷佛種，若有眾生供養三寶，亦復如是。」",
    "T13n0397_002:0014b13_18": "佛說如是大悲功德時，此會眾中有三恒沙等眾生發阿耨多羅三藐三菩提心，半會大眾得成於忍，半中之半得具如是十六大悲，其餘半半得佛法忍。",
    "T13n0397_002:0014b17_19": "爾時，一切諸天世人聞法歡喜，同聲讚歎：「善哉！",
    "T13n0397_002:0014b18_20": "善哉！",
    "T13n0397_002:0014b18_21": "◎甚奇！",
    "T13n0397_002:0014b18_22": "甚特！",
    "T13n0397_002:0014b18_23": "快說如是大悲法門。」",
    "T13n0397_002:0014b20_0": "大方等大集經卷第二"
}