{
    "T23n1442_019:0723c02_0": "根本說一切有部毘奈耶卷",
    "T23n1442_019:0723c03_0": "第十九",
    "T23n1442_019:0723c05_0": "三藏法師義淨奉　制譯",
    "T23n1442_019:0723c06_0": "從非親尼取衣學處第五之二",
    "T23n1442_019:0723c07_0": "爾時薄伽梵由小軍苾芻故，觀諸釋種意樂隨眠根性差別，為說當機微妙之法，令彼五百釋種苾芻，即於座上自證圓滿，破無明[穀-禾+卵]斷三界惑成阿羅漢，三明六通八解成就，得如實知，我生已盡，梵行已立，所作已辦，不受後有；心無障礙如手撝空，刀割香塗愛憎不起，觀金與土等無有異，於諸名利無不棄捨，釋梵諸天悉皆恭敬。",
    "T23n1442_019:0723c15_0": "時諸苾芻各生疑念而白佛言：「希有世尊！",
    "T23n1442_019:0723c15_1": "有何因緣由小軍苾芻故，遂令五百釋種苾芻，遠離多貪求少欲行得殊勝果，度生死海昇涅槃岸，究竟令住安隱之處？」",
    "T23n1442_019:0723c18_2": "世尊告曰：「汝諸苾芻！",
    "T23n1442_019:0723c19_3": "我於今時離欲瞋癡無愛無取，於諸我慢悉皆除遣、脫諸有支，得一切種智證無上覺。",
    "T23n1442_019:0723c21_4": "由小軍故讚歎少欲，令五百釋種出生死海證大涅槃，此未希有。",
    "T23n1442_019:0723c22_5": "汝諸苾芻！",
    "T23n1442_019:0723c22_6": "如我往昔具欲瞋癡有愛有取，於諸我慢生老病死憂悲苦惱皆不遣除，輪迴有支未得解脫非一切智，亦由我為小軍讚歎少欲呵責多貪，令此五百人得五通具足，此之因緣汝等當聽！",
    "T23n1442_019:0723c27_7": "於過去時婆羅痆斯國有王，名梵摩達多，為大法王。",
    "T23n1442_019:0723c28_8": "時世豐樂人物熾盛，無諸鬪戰干戈征罰、邪偽惡人共相侵害，亦無災橫及諸病苦，稻蔗牛羊在處充足，等觀兆庶猶如一子。",
    "T23n1442_019:0724a02_9": "時王夫人名曰妙梵，於此城中有一大池亦名妙梵。",
    "T23n1442_019:0724a03_10": "時王無子，為求子故，祈禱世間一切諸神及同生天，希望後嗣。",
    "T23n1442_019:0724a04_11": "世俗皆云：『由乞求故獲得子息。』",
    "T23n1442_019:0724a05_12": "此誠虛妄，若由乞求得子息者，於一一人咸有千子如轉輪王。",
    "T23n1442_019:0724a06_13": "此事既無，故知是妄。",
    "T23n1442_019:0724a07_14": "但由三事現前方有子息。",
    "T23n1442_019:0724a07_15": "云何為三？",
    "T23n1442_019:0724a08_16": "一者父母有染心；二者其母腹淨應合有娠；三者應受生者中有現前，具此三緣方有男女。",
    "T23n1442_019:0724a10_17": "其王一心求子而住，于時有一有情，於無上菩提誓願修證，從地獄出託娠妙梵夫人。",
    "T23n1442_019:0724a12_18": "諸慧女人有五別智，廣說如上。",
    "T23n1442_019:0724a12_19": "時彼王妃覺有娠已情生歡悅，遂白王曰：『大王！",
    "T23n1442_019:0724a13_20": "當知我所懷孕，必是大王光顯國位。",
    "T23n1442_019:0724a14_21": "今我有娠現居右脇，觀此相狀是男不疑。』",
    "T23n1442_019:0724a15_22": "時王聞已即大歡慶，廣說如上，乃至胎成常令適悅。",
    "T23n1442_019:0724a17_0": "「時大夫人發如是念：『善哉！",
    "T23n1442_019:0724a17_1": "我欲於城東門廣行福施，如是南西北門及以城內普行福施，獄囚繫閉咸皆放捨。』",
    "T23n1442_019:0724a19_2": "時大夫人以事白王，王聞是已皆如所願，四城門內廣施無遮，所有獄囚並皆釋放。",
    "T23n1442_019:0724a21_3": "夫人既遂所求此念便息。",
    "T23n1442_019:0724a22_0": "夫人復生是念：『我今欲往花苑林泉暫為遊觀。』",
    "T23n1442_019:0724a23_1": "王隨出觀此念便息。",
    "T23n1442_019:0724a23_2": "復生是念：『我今欲往妙梵池中名花遍布，共諸婇女乘船而遊。』",
    "T23n1442_019:0724a24_3": "白王知已，為作輕舟置於池內，即命夫人并諸婇女乘船遊翫，既至船所便誕一男，得宿命智顏貌端正，見者歡喜，身色如金，廣說如上。",
    "T23n1442_019:0724a28_0": "乃至『此兒今者當立何字？』",
    "T23n1442_019:0724a28_1": "諸親議曰：『今此孩子生在水中，應與立字，名曰水生。』",
    "T23n1442_019:0724a29_2": "時王即以太子授八乳母，廣說如上，乃至如蓮出池。",
    "T23n1442_019:0724b01_3": "「是時水生太子既長成已，作如是念：『我何處死？",
    "T23n1442_019:0724b03_0": "在眾合獄曾作何業？",
    "T23n1442_019:0724b03_1": "我昔於人趣六十年中曾為太子，由作種種諸惡業故墮地獄中，今處人道生在王家。",
    "T23n1442_019:0724b05_2": "此非善處，若得為王還墮地獄。』",
    "T23n1442_019:0724b06_3": "遂便詭設方便，身不起行現攣躄相。",
    "T23n1442_019:0724b06_4": "水生太子當誕之日，五百大臣悉皆生子，各取當時瑞應而為立名。",
    "T23n1442_019:0724b08_5": "既漸童年堪能入出，大臣並將屢至王所，時諸童子王令歡戲共為跳躑。",
    "T23n1442_019:0724b10_6": "王既見已便作是念：『水生太子若不躄者，亦在此中共為跳戲。",
    "T23n1442_019:0724b11_7": "今我太子雖知跛躄終立為王。』",
    "T23n1442_019:0724b12_8": "爾時水生聞斯語已便作是念：『王今無事苦見恩逼，今我復應瘂而不語。』",
    "T23n1442_019:0724b13_9": "後於異時五百童子漸能言說，俱至王所。",
    "T23n1442_019:0724b14_10": "王復生念：『我之太子若不瘂者亦能言說。』",
    "T23n1442_019:0724b15_11": "先時名作水生太子，既瘂復躄，因即喚為瘂躄太子，水生之號人不復稱。",
    "T23n1442_019:0724b17_12": "王於異時以掌支頰長歎而住，諸臣見已俱白王曰：『大王何故以掌支頰似帶憂懷？』",
    "T23n1442_019:0724b19_13": "王曰：『我於今時寧不憂歎？",
    "T23n1442_019:0724b19_14": "我既為王富盛自在，稱尊海內男女俱無，雖有一兒身殘瘂躄。』",
    "T23n1442_019:0724b21_15": "是時大臣各命醫人俱會一處，令觀太子何病所中。",
    "T23n1442_019:0724b22_16": "時諸醫人共觀太子無別病狀，來白王曰：『大王！",
    "T23n1442_019:0724b23_17": "我等詳觀太子，諸根明利更無病狀。",
    "T23n1442_019:0724b24_18": "此恐多是情有憂懼所以不言。』",
    "T23n1442_019:0724b25_19": "時梵授王聞醫說已，遂設方便欲使起行復令其語，即命魁膾於屏私處而告之曰：『我此瘂躄太子，於大眾前遣汝將殺，汝可將去不應即殺。』",
    "T23n1442_019:0724b28_20": "膾者曰：『謹奉王命。』",
    "T23n1442_019:0724b28_21": "時王對眾人前，即以太子付彼膾者遣令依法。",
    "T23n1442_019:0724b29_22": "是時膾者便抱太子置寶車上，從城中出詣屠膾所。",
    "T23n1442_019:0724c01_23": "時瘂躄太子四顧城中，見其富盛而發言曰：『今此城中為空荒無物，為有人居？』",
    "T23n1442_019:0724c03_24": "是時膾者聞是語已，尋將太子還付大王白言：『今此太子作如是說。』",
    "T23n1442_019:0724c05_25": "時王便抱瘂躄太子置在懷中，告曰：『誰是汝讎？",
    "T23n1442_019:0724c06_26": "我為擯殺。",
    "T23n1442_019:0724c06_27": "誰是汝友？",
    "T23n1442_019:0724c06_28": "我當惠之。』",
    "T23n1442_019:0724c07_29": "是時太子聞是語已瘂而不答。",
    "T23n1442_019:0724c07_30": "時王復命膾者還將殺却，膾者奉命同前將去，太子于時見一死屍四人輿去，而發言曰：『此為死而更死，為活為死耶？』",
    "T23n1442_019:0724c10_31": "是時膾者聞斯語已，還將付王。",
    "T23n1442_019:0724c11_32": "王復同前置在懷中次第而問，太子亦復瘂而不對。",
    "T23n1442_019:0724c12_33": "王復同前付彼令殺，將出王城。",
    "T23n1442_019:0724c13_34": "是時太子見大穀聚作如是說：『此大穀聚若先不食根本者。』",
    "T23n1442_019:0724c14_35": "是時膾者聞斯語已還將付王，王復同前次第而問，太子亦復瘂而不言。",
    "T23n1442_019:0724c16_36": "王復同前付彼令殺，命膾者曰：『汝可疾去往彼屍林，宜以太子埋於坑穽。』",
    "T23n1442_019:0724c17_37": "時彼膾者同前將去，向深摩舍那掘地為穽。",
    "T23n1442_019:0724c18_38": "是時太子說伽他曰：「『何意御車者，　　於此疾穿坑？",
    "T23n1442_019:0724c21_0": "　　我聞當速答，　　穿坑何所為？』",
    "T23n1442_019:0724c22_0": "「膾者報曰：「『大王生一子，　　口瘂不能行；　　為此遣穿坑，　　欲埋無益子。』",
    "T23n1442_019:0724c25_0": "「是時瘂躄太子作如是念：『此魁膾者情懷墋毒，手持利劍唯欲殺人，斷他命根以為活業。』",
    "T23n1442_019:0724c27_1": "心便驚怖：『或容以我填棄深坑。』",
    "T23n1442_019:0724c27_2": "如是思已告膾者曰：『若其父王隨我願者，我當口語足步還城。』",
    "T23n1442_019:0724c29_3": "是時膾人心生希有，馳走白王，王曰：『若太子須王位者我即與之，況餘所求不隨其意。』",
    "T23n1442_019:0725a02_4": "于時大王大喜充滿，告諸臣曰：『卿等即宜治掃街衢香花遍布，懸繒幡蓋極令嚴好。』",
    "T23n1442_019:0725a04_0": "如有言曰：「『國主所出言，　　或復諸天類，　　及諸證定者，　　隨意事皆成。』",
    "T23n1442_019:0725a07_0": "「時諸臣等即奉王教，莊嚴城郭悉令妙好。",
    "T23n1442_019:0725a07_1": "于時無量百千人眾雲集街衢，企望太子步還城邑。",
    "T23n1442_019:0725a09_2": "是時瘂躄太子足步還城，至大王所禮父王足，說伽他曰：「『大王今當知，　　我非瘂躄者，　　亦非愚騃類，　　畏苦故須然。",
    "T23n1442_019:0725a13_0": "　　我有足能行，　　有口分明語，　　恐入惡道苦，　　故作如是事。』",
    "T23n1442_019:0725a15_0": "「王曰：『愛子若如是者，何不言說、足步而行？",
    "T23n1442_019:0725a15_1": "怖懼之言有何意趣？』",
    "T23n1442_019:0725a16_2": "太子白言：「『願王當善聽，　　我為說因緣。",
    "T23n1442_019:0725a18_0": "　　我於前世時，　　曾經六十歲，　　得為王太子，　　具受五欲樂；　　由斯六千歲，　　墮在泥黎中。",
    "T23n1442_019:0725a21_0": "　　備受諸苦惱，　　不可以言說；　　業盡方得出，　　重獲於人身。",
    "T23n1442_019:0725a23_0": "　　我憶如是事，　　恐墮地獄中，　　定不願為王，　　放我之林野。』",
    "T23n1442_019:0725a25_0": "「王曰：『愛子！",
    "T23n1442_019:0725a25_1": "本作祠祀及修勝行，設諸施會供養仙人，冀得子息以紹王位。",
    "T23n1442_019:0725a26_2": "汝今何故捨而出家？』",
    "T23n1442_019:0725a27_3": "太子曰：「『我不求受欲，　　怨諍由是生；　　願修真梵行，　　斯能壞怨敵。",
    "T23n1442_019:0725b01_0": "　　我不求受欲，　　猶如於毒果；　　願修真梵行，　　常飡甘露藥。』",
    "T23n1442_019:0725b03_0": "「王曰：「『世間所愛樂，　　唯王是極尊；　　何故汝今時，　　捨之求離俗？』",
    "T23n1442_019:0725b06_0": "「太子曰：「『終能生苦者，　　此不名為樂；　　要求真樂處，　　能令苦皆盡。",
    "T23n1442_019:0725b09_0": "　　願王今放我，　　捨俗往林中。』",
    "T23n1442_019:0725b10_0": "「王曰：『愛子！",
    "T23n1442_019:0725b10_1": "汝今身處樓觀香花郁烈，床褥柔軟寢息安寧，絲竹音聲而為賞翫，上妙衣服披著以時，甘美餚饌隨情而食。",
    "T23n1442_019:0725b12_2": "若出家者，住止山林寢臥枯葉，狐狼虎豹吼叫相驚，皮草為衣根果充食，水皆熱濁欲飲無由，汝今何意棄捨尊榮樂居林野？』",
    "T23n1442_019:0725b15_3": "太子曰：「『寧住林野鹿皮衣，　　虎豹同居食根果；　　不作國王恒殺罰，　　來世善果共相違。",
    "T23n1442_019:0725b18_0": "　　願王放我隱山林，　　畢想勤修涅槃路。』",
    "T23n1442_019:0725b19_0": "「王曰：『愛子！",
    "T23n1442_019:0725b19_1": "先當為我斷彼三疑，後欲出家未為難也。",
    "T23n1442_019:0725b20_2": "汝見城中所有富盛作如是語：「今此城中為空荒無物？",
    "T23n1442_019:0725b21_3": "為有人居？」",
    "T23n1442_019:0725b21_4": "汝何密意作如是語？』",
    "T23n1442_019:0725b22_5": "太子曰：『大王當聽！",
    "T23n1442_019:0725b22_6": "王今無事令人殺我，竟無一人稱理而說：「王今何為殺斯太子？」",
    "T23n1442_019:0725b23_7": "我緣此意故作斯語。』",
    "T23n1442_019:0725b24_8": "王曰：『善哉！",
    "T23n1442_019:0725b24_9": "汝又第二見輿死人便作是說：「為死而更死，為活而死耶？」",
    "T23n1442_019:0725b25_10": "汝何密意復作斯語？』",
    "T23n1442_019:0725b26_11": "太子曰：『大王當聽！",
    "T23n1442_019:0725b26_12": "若人自作惡行而身死者，此謂死而更死。",
    "T23n1442_019:0725b27_13": "若人自為善行而身死者，此謂活而身死。",
    "T23n1442_019:0725b28_14": "我緣此意故作斯語。』",
    "T23n1442_019:0725b29_15": "王曰：『此亦善哉！",
    "T23n1442_019:0725b29_16": "汝又第三見大穀聚復作斯說：「若先不食根本者。」",
    "T23n1442_019:0725c01_17": "汝何密意復作斯說？』",
    "T23n1442_019:0725c02_18": "太子曰：『大王善聽！",
    "T23n1442_019:0725c02_19": "彼諸耕人從他貸穀食而作業，後時穀熟積成大聚，債主來索多並還他。",
    "T23n1442_019:0725c04_20": "如若先時不食他物便成大聚。",
    "T23n1442_019:0725c04_21": "人亦如是，由行十善方獲人身，若更造惡不修於善，前世善根即便銷盡，善根盡故亡失善道，與此相違即不亡失。",
    "T23n1442_019:0725c07_22": "我緣此意故作斯語。』",
    "T23n1442_019:0725c07_23": "王聞語已告言：『愛子！",
    "T23n1442_019:0725c08_24": "此更善哉！』",
    "T23n1442_019:0725c08_25": "時王即便抱持太子哽咽流淚，告言：『汝已決意，志不可移，今隨汝情修行善業，我亦於後隨至山林。』",
    "T23n1442_019:0725c10_26": "時梵授王命諸臣曰：『若我太子不出家者當是何人？』",
    "T23n1442_019:0725c12_27": "諸臣報曰：『當為國王。』",
    "T23n1442_019:0725c12_28": "『卿等諸子復是何人？』",
    "T23n1442_019:0725c13_0": "報言：『是隨從者。』",
    "T23n1442_019:0725c13_1": "王曰：『太子今既出家，卿等諸子何不隨從？』",
    "T23n1442_019:0725c14_2": "諸臣白言：『謹奉王命令其出家。』",
    "T23n1442_019:0725c15_0": "「去城不遠有一靜處，有五通仙人，稟性慈悲哀憐一切。",
    "T23n1442_019:0725c16_1": "是時太子與五百人出婆羅痆斯，將諸侍從至仙人所求哀出家，時彼仙人並隨其願。",
    "T23n1442_019:0725c18_2": "既出家後勤教要法，太子不久獲得五通。",
    "T23n1442_019:0725c19_3": "後時仙人命過，太子便依喪禮焚葬其屍。",
    "T23n1442_019:0725c20_0": "是時瘂躄太子，於五百人躬為訓導，瘂躄太子其名遂隱，瘂躄大師勝號彰著。",
    "T23n1442_019:0725c21_1": "時瘂躄大師作如是念：『何意五百弟子不得五通？",
    "T23n1442_019:0725c22_2": "豈不由彼多畜鹿皮樹皮，廣停祭器水器雜菜根果繁以自供，四體常勞五通難證。",
    "T23n1442_019:0725c24_3": "我今若作呵責治罰者，彼五百人無由開解，宜可示其菩提薩埵無上善巧化度之儀。』",
    "T23n1442_019:0725c26_4": "爾時大師告諸摩納薄迦曰：『汝等當知！",
    "T23n1442_019:0725c27_5": "我欲於此夏三月內宴默而住，勿令一人輒來見我，唯除一取根果人，并月十四日長淨之晨。』",
    "T23n1442_019:0725c29_6": "時諸弟子奉受其教眾共立制，於三月內一人不得輒見大師，唯除一供果菜人并長淨日。",
    "T23n1442_019:0726a02_7": "若有違制，我等令其作波逸底迦罪說悔。",
    "T23n1442_019:0726a03_8": "其師於三月內宴默而住，無有一人輒得入見，唯除採果及長淨日。",
    "T23n1442_019:0726a06_0": "「爾時大師於其住處見一飛鳥，報言：『善來飛鳥！",
    "T23n1442_019:0726a07_1": "我今與汝所作相似，汝所覓食唯求滿腹生知足意，我所求食亦唯滿腹作知足心。』",
    "T23n1442_019:0726a08_2": "次見一鹿，報言：『善來野鹿！",
    "T23n1442_019:0726a09_3": "我今與汝所作相似，汝所覓食唯求滿腹生知足意，我所求食亦唯滿腹作知足心。』",
    "T23n1442_019:0726a11_4": "時諸弟子聞師與鳥鹿言說，各生是念：『豈非大師捨默然禁。』",
    "T23n1442_019:0726a12_5": "咸詣師所禮已俱坐，彼師默然不共其語。",
    "T23n1442_019:0726a13_6": "時諸弟子復生是念：『豈我大師共傍生語，不與人言？』",
    "T23n1442_019:0726a14_7": "即便捨去。",
    "T23n1442_019:0726a15_8": "復更有一婆羅門子，名曰能施，遇來至此。",
    "T23n1442_019:0726a16_9": "仙人遙見告曰：『能施！",
    "T23n1442_019:0726a16_10": "我今與汝所作相似，汝唯持一鹿皮衣一祭器，我亦同爾。",
    "T23n1442_019:0726a17_11": "汝所覓食唯求滿腹生知足意，我所求食亦唯滿腹作知足心。",
    "T23n1442_019:0726a19_12": "不同此處，更有餘類多畜皮衣，廣停雜器貯諸果菜，求覓疲勞。』",
    "T23n1442_019:0726a20_13": "時諸弟子聞是說已，各生斯念：『今我大師讚歎少欲、毀訾多求，觀此意趣便是由見多貪擯斥於我，我等宜應於諸盈長皮衣雜器，觀之如病如箭如癰棄之河內，宜著一鹿皮衣雜器各一。』",
    "T23n1442_019:0726a24_14": "眾共許可，各以雜物棄彼河中，唯一供身俱詣師所。",
    "T23n1442_019:0726a26_0": "師觀根器而為說法，皆證五通。」",
    "T23n1442_019:0726a26_1": "爾時世尊告諸苾芻：「勿生異念！",
    "T23n1442_019:0726a27_2": "往時瘂躄五通仙人即我身是，以菩薩行化諸有情。",
    "T23n1442_019:0726a28_3": "往時五百弟子即五百釋種苾芻是，往時能施即小軍是。",
    "T23n1442_019:0726a29_4": "我於往時由能施故，令五百人捨離多貪，修少欲行獲得五通。",
    "T23n1442_019:0726b02_5": "今時由小軍故，令五百釋種苾芻捨棄貪求遵知足行，具足六通成阿羅漢，究竟安住寂滅城中。",
    "T23n1442_019:0726b04_6": "汝等應知！",
    "T23n1442_019:0726b04_7": "作純黑業者得純黑異熟，作純白業者得純白異熟，作雜業者得雜異熟。",
    "T23n1442_019:0726b06_8": "是故汝等應棄純黑及以雜業，當可精勤修純白業，觀此因緣汝當修學。」",
    "T23n1442_019:0726b08_0": "此是緣起，然佛世尊未與苾芻制其學處。",
    "T23n1442_019:0726b09_0": "爾時佛在室羅伐城逝多林給孤獨園，未遮苾芻尼住阿蘭若。",
    "T23n1442_019:0726b10_1": "時有諸尼往靜林中，修習靜慮受勝定樂。",
    "T23n1442_019:0726b11_2": "時蓮花色苾芻尼，與其徒眾五百人俱往闇林中，在一樹下半跏而坐入滅盡定。",
    "T23n1442_019:0726b13_3": "是時餘尼至日晡後，各欲還向室羅伐城，有作是言：「聖者蓮花色！",
    "T23n1442_019:0726b14_4": "我喚令起。」",
    "T23n1442_019:0726b14_5": "復有說言：「聖者！",
    "T23n1442_019:0726b15_6": "具大威神，或容在前入寺。」",
    "T23n1442_019:0726b15_7": "便不喚起各自歸還。",
    "T23n1442_019:0726b16_8": "時蓮花色至日暮時，出定遍觀諸尼盡去，便作是念：「我為入城？",
    "T23n1442_019:0726b17_9": "為當住此？」",
    "T23n1442_019:0726b17_10": "即便入定。",
    "T23n1442_019:0726b18_11": "時有五百群賊行劫盜已至此林邊，諸賊議曰：「半人分物、半為防守。」",
    "T23n1442_019:0726b19_12": "遂於林內見入定尼，有云是木、有云是人、有云苾芻。",
    "T23n1442_019:0726b20_13": "時彼賊中有還俗人，報言：「是苾芻尼非苾芻也。」",
    "T23n1442_019:0726b21_14": "餘人問曰：「爾何得知？」",
    "T23n1442_019:0726b22_15": "報言：「苾芻全跏，尼則半跏，此既半跏明知是尼。」",
    "T23n1442_019:0726b23_16": "時諸賊徒生希有念：「君等當知，如斯可畏大闇林中，一苾芻尼能宿於此。」",
    "T23n1442_019:0726b25_17": "即便往詣賊將軍所，將軍問曰：「仁於林內頗見希奇事不？」",
    "T23n1442_019:0726b26_18": "答言：「見！",
    "T23n1442_019:0726b26_19": "有如斯可畏大闇林中，一苾芻尼能宿於此。」",
    "T23n1442_019:0726b27_20": "將軍聞已告防守人曰：「我試看之。」",
    "T23n1442_019:0726b28_21": "便見苾芻尼，顏容端正人所樂觀，寂定威儀覩而深敬，歎曰：「今此林中有二可愛：所謂朗月光明，及苾芻尼容彩。」",
    "T23n1442_019:0726c01_22": "將軍曰：「宜應喚起，我奉其食。」",
    "T23n1442_019:0726c02_23": "彼還俗人報曰：「此不非時食。」",
    "T23n1442_019:0726c03_24": "將軍曰：「林中苾芻尼有二可愛：所謂容儀端正，不非時食。」",
    "T23n1442_019:0726c04_25": "將軍曰：「令其飲酒。」",
    "T23n1442_019:0726c05_0": "彼還報曰：「此不飲酒。」",
    "T23n1442_019:0726c05_1": "將軍曰：「於此林中，復有二種可愛：所謂苾芻尼顏容端正，不飲諸酒。」",
    "T23n1442_019:0726c07_0": "將軍曰：「今我幸會遇上福田，而竟不果施一飡食。」",
    "T23n1442_019:0726c08_1": "便以貴價[疊*毛]衣裹上妙食，掛於樹枝作如是說：「即如聖者容儀寂定，無所不覺，無所不知。",
    "T23n1442_019:0726c10_2": "我今留此衣食，幸願慈悲當為受用。」",
    "T23n1442_019:0726c10_3": "作是語已，捨之而去。",
    "T23n1442_019:0726c11_4": "時蓮花色尼至天明已，從定而起，便見大眾行跡之處，便入定觀見彼五百賊徒至此而去。",
    "T23n1442_019:0726c13_5": "復觀於我無醜惡事不？",
    "T23n1442_019:0726c13_6": "知無有過。",
    "T23n1442_019:0726c14_7": "復見裹食掛樹，便作是念：「此由淨心敬信所致。」",
    "T23n1442_019:0726c15_8": "復作是念：「若更待餘授食之者，恐禽獸來壞其淨施。",
    "T23n1442_019:0726c16_9": "我今宜可持此上食奉施僧伽，然佛有教：『若尼惡觸、苾芻是淨，苾芻惡觸、尼亦是淨。』」",
    "T23n1442_019:0726c18_10": "遂即自手持去詣逝多林。",
    "T23n1442_019:0726c19_0": "六眾常法，每一二人鎮居門首。",
    "T23n1442_019:0726c19_1": "時鄔波難陀在寺門前經行而住，遙見苾芻尼來，問言：「大妹！",
    "T23n1442_019:0726c21_2": "豈天未曉，城門已開？」",
    "T23n1442_019:0726c21_3": "尼言：「大德！",
    "T23n1442_019:0726c21_4": "我非城宿，從闇林來。」",
    "T23n1442_019:0726c22_5": "報言：「大妹！",
    "T23n1442_019:0726c22_6": "我曾晝日入彼林中，起怖畏心身毛皆竪。",
    "T23n1442_019:0726c23_7": "大妹！",
    "T23n1442_019:0726c23_8": "如何獨住於彼，手所持者是何物耶？」",
    "T23n1442_019:0726c24_9": "時苾芻尼具以緣告：「此時賊徒淨心留與。」",
    "T23n1442_019:0726c25_10": "鄔波難陀曰：「大妹！",
    "T23n1442_019:0726c25_11": "由汝威儀賊生敬愛獲得此物，彼若見我必當與杖令負物去。」",
    "T23n1442_019:0726c27_12": "鄔波難陀告言：「大妹！",
    "T23n1442_019:0726c27_13": "若有得此新好白疊，刺作兩重僧伽胝衣，少欲而住，修諸善品誠亦佳矣！」",
    "T23n1442_019:0726c29_14": "尼言：「聖者！",
    "T23n1442_019:0726c29_15": "須此衣耶？」",
    "T23n1442_019:0726c29_16": "答曰：「必若有餘隨情處分。」",
    "T23n1442_019:0727a01_17": "答言：「且住！",
    "T23n1442_019:0727a01_18": "我持初食奉施僧伽，迴來至此以衣相施。」",
    "T23n1442_019:0727a02_19": "鄔波難陀作如是念：「若更有餘黑鉢見者，必乞此衣，我無由得。」",
    "T23n1442_019:0727a04_20": "報言：「大妹！",
    "T23n1442_019:0727a04_21": "可住於此，我當為喚受初食人。」",
    "T23n1442_019:0727a05_22": "尼便許可。",
    "T23n1442_019:0727a05_23": "時鄔波難陀即入寺中，見受食人無事而住，報言：「具壽！",
    "T23n1442_019:0727a06_24": "施主在門擔食辛苦，汝今無事閑住房中，宜可急行受其施食。」",
    "T23n1442_019:0727a07_25": "彼便持器往詣寺門，就苾芻尼受取初食，尼與食已振白疊衣施與。",
    "T23n1442_019:0727a09_26": "鄔波難陀既得衣已喜而呪願曰：「汝所施物，是心瓔珞，為心資助，定慧莊嚴，得人天道。",
    "T23n1442_019:0727a11_27": "隨情受用勝妙衣服，終至無上安隱涅槃。」",
    "T23n1442_019:0727a12_28": "即便捨去。",
    "T23n1442_019:0727a12_29": "時蓮花色苾芻尼便作是念：「我今為向本處？",
    "T23n1442_019:0727a13_30": "為禮世尊？",
    "T23n1442_019:0727a13_31": "我今已來當禮佛足。」",
    "T23n1442_019:0727a14_32": "便詣佛所禮世尊已在一面坐。",
    "T23n1442_019:0727a15_33": "時苾芻尼五衣破碎，世尊見已告阿難陀曰：「苾芻尼眾於安居時足利養不？」",
    "T23n1442_019:0727a16_34": "阿難陀白佛言：「足。」",
    "T23n1442_019:0727a17_35": "佛言：「何意蓮花色尼五衣破碎？」",
    "T23n1442_019:0727a17_36": "阿難陀曰：「大德！",
    "T23n1442_019:0727a18_37": "此苾芻尼深信堅固意樂淳善，其所得物於三寶中咸皆喜捨，來從乞者不逆其意。",
    "T23n1442_019:0727a20_38": "今日此尼得好大疊，施與尊者鄔波難陀。」",
    "T23n1442_019:0727a21_39": "佛告阿難陀：「苾芻於非親族尼處受取衣耶？」",
    "T23n1442_019:0727a22_40": "阿難陀曰：「苾芻受衣。」",
    "T23n1442_019:0727a22_41": "佛告阿難陀：「然非親苾芻不生是念：『此苾芻尼具五衣不？』",
    "T23n1442_019:0727a23_42": "隨所與時悉皆受取；若親苾芻則不如是，見其闕乏不肯受衣。」",
    "T23n1442_019:0727a25_43": "爾時世尊告阿難陀曰：「於大房中貯衣之處，應取五衣與蓮花色苾芻尼。」",
    "T23n1442_019:0727a26_44": "時阿難陀奉佛教已，便取五衣授與蓮花色。",
    "T23n1442_019:0727a27_45": "爾時世尊以此因緣告諸苾芻：「廣說乃至於毘奈耶制其學處，當如是說：若復苾芻從非親苾芻尼取衣者，泥薩祇波逸底迦。」",
    "T23n1442_019:0727b02_0": "世尊為諸苾芻制其學處已，室羅伐城有一長者，大富多財受用豐足，所有家產如毘沙門王，便於同望族娶女為妻。",
    "T23n1442_019:0727b04_1": "雖久共居，竟無男女，情懷憂悒，作如是念：「我今舍內多有珍財，無一紹繼。",
    "T23n1442_019:0727b06_2": "我死之後，所有資產，以無子故，沒入王家。",
    "T23n1442_019:0727b07_3": "來世路糧，又未修集。」",
    "T23n1442_019:0727b07_4": "以手支頰長歎而住。",
    "T23n1442_019:0727b08_5": "其妻問曰：「何故情懷憂悒支頰而住？」",
    "T23n1442_019:0727b09_6": "報言：「賢首！",
    "T23n1442_019:0727b09_7": "我今寧得不憂？」",
    "T23n1442_019:0727b09_8": "具述其事。",
    "T23n1442_019:0727b10_9": "妻曰：「云何修習來世資糧？」",
    "T23n1442_019:0727b10_10": "報言：「賢首！",
    "T23n1442_019:0727b10_11": "若能以好飲食供養佛及僧，食已人人各奉一雙上好白疊，是謂修習來世路糧預前安置。」",
    "T23n1442_019:0727b12_12": "妻言：「何故不為？」",
    "T23n1442_019:0727b13_13": "是時長者往詣佛所，禮佛足已在一面坐，世尊爾時即為長者演說妙法，示教利喜默然而住。",
    "T23n1442_019:0727b15_14": "是時長者從坐而起，整衣一肩合十指掌，白佛言：「世尊！",
    "T23n1442_019:0727b16_15": "唯願哀愍，并苾芻僧伽，明當宅中受我微供。」",
    "T23n1442_019:0727b17_16": "世尊默然受之。",
    "T23n1442_019:0727b18_0": "長者知佛為哀受已禮足而去。",
    "T23n1442_019:0727b18_1": "時彼長者於其夜中，具辦種種上妙飲食，旦敷座席并安水器，令使往白世尊時到。",
    "T23n1442_019:0727b20_2": "世尊於日初分，著衣持鉢與苾芻眾隨從而去。",
    "T23n1442_019:0727b21_3": "至彼長者設食之處就座而坐。",
    "T23n1442_019:0727b22_4": "長者既覩佛僧如法坐已，便以上妙飲食手自供養極令飽滿。",
    "T23n1442_019:0727b23_5": "既澡漱已，奉佛及僧人各一雙上妙白疊。",
    "T23n1442_019:0727b24_6": "時彼長者取卑小席，於世尊前聽受妙法。",
    "T23n1442_019:0727b25_7": "佛隨根性示教利喜為說妙法，呪願頌已從座而去。",
    "T23n1442_019:0727b26_8": "是時長者隨佛出已，旋繞三匝禮足而退，於高樓上修捨施念，告其妻曰：「賢首！",
    "T23n1442_019:0727b28_9": "應生極喜，我已多作來世資糧。」",
    "T23n1442_019:0727b29_10": "妻便報曰：「仁今雖作，我未修營。」",
    "T23n1442_019:0727c01_0": "長者報曰：「今所修福，豈非共有？」",
    "T23n1442_019:0727c01_1": "妻曰：「雖知共有，然我情願，請大世主及苾芻尼僧伽，就宅食已人施一雙上好白疊，此即是我來世資糧。」",
    "T23n1442_019:0727c04_2": "長者告曰：「善哉！",
    "T23n1442_019:0727c04_3": "善哉！",
    "T23n1442_019:0727c04_4": "隨汝意作。」",
    "T23n1442_019:0727c04_5": "時長者婦即便往詣大世主苾芻尼所，頂禮雙足在一面坐，聽妙法已從坐而起，白言：「聖者！",
    "T23n1442_019:0727c06_6": "及苾芻尼眾，唯願哀愍明就我家。」",
    "T23n1442_019:0727c07_7": "廣如前說，乃至淨澡漱已，時長者婦便以大箱盛妙白疊，在上座前開之而住。",
    "T23n1442_019:0727c09_8": "時大世主作如是念：「世尊制戒，不許苾芻尼受上妙衣服。",
    "T23n1442_019:0727c10_9": "我今若受，便違學處；若不受者障施主福，諸苾芻尼失其利養。」",
    "T23n1442_019:0727c12_10": "尼眾各念：「若大世主受此衣者，誠亦善哉！」",
    "T23n1442_019:0727c13_11": "時大世主知眾心已作如是念：「世尊亦應緣此事故聽受好衣。」",
    "T23n1442_019:0727c14_12": "時大世主總為受衣，為長者婦作呪願伽他已從座而去。",
    "T23n1442_019:0727c15_13": "詣世尊所如常威儀，具以前事而白世尊。",
    "T23n1442_019:0727c16_14": "佛告大世主：「善哉！",
    "T23n1442_019:0727c17_15": "善哉！",
    "T23n1442_019:0727c17_16": "我未許者汝已知時。",
    "T23n1442_019:0727c17_17": "從今已去聽苾芻尼受貴價衣，於苾芻邊共為換易。」",
    "T23n1442_019:0727c18_18": "時大世主奉佛教已禮足而去，至尼住處分與上衣，報言：「世尊有教，聽苾芻尼受貴價衣，於苾芻邊易取麁者隨意受用。」",
    "T23n1442_019:0727c21_19": "時苾芻尼受得衣已往誓多林，共諸苾芻欲為換易。",
    "T23n1442_019:0727c22_20": "時十二眾苾芻尼便持貴衣至六眾所，報言：「聖者！",
    "T23n1442_019:0727c23_21": "世尊有教，聽苾芻尼受貴價衣，於苾芻邊共為換易。",
    "T23n1442_019:0727c25_22": "今者宜可取此好衣與我麁者。」",
    "T23n1442_019:0727c25_23": "六眾報曰：「姊妹！",
    "T23n1442_019:0727c26_24": "直爾持施我尚不受，況復共爾愚昧無識、不自由者為換易耶？」",
    "T23n1442_019:0727c27_25": "諸餘尼眾各隨自意持所得衣，詣老苾芻所述如上事以衣共易。",
    "T23n1442_019:0727c29_26": "老苾芻言：「姊妹且住！",
    "T23n1442_019:0727c29_27": "我當問佛。」",
    "T23n1442_019:0727c29_28": "時彼苾芻往詣佛所，而白佛言：「大德！",
    "T23n1442_019:0728a01_29": "有苾芻尼持好衣財，來至我所求換麁者，不知如何？」",
    "T23n1442_019:0728a02_30": "佛言：「我聽苾芻從尼受衣，除換易。",
    "T23n1442_019:0728a03_31": "換衣之時令苾芻尼歡喜無恨。」",
    "T23n1442_019:0728a04_32": "爾時世尊讚歎持戒少欲知足，告諸苾芻曰：「前是創制，此是隨開，當如是說：若復苾芻從非親苾芻尼取衣者，除貿易，泥薩祇波逸底迦。」",
    "T23n1442_019:0728a08_0": "若復苾芻者，謂鄔波難陀，餘義如上。",
    "T23n1442_019:0728a08_1": "親非親義、衣有七種，廣如上說。",
    "T23n1442_019:0728a09_2": "除貿易者，易得無罪。",
    "T23n1442_019:0728a10_3": "泥薩祇義，捨悔之法，並如上說。",
    "T23n1442_019:0728a10_4": "此中罪相其事云何？",
    "T23n1442_019:0728a11_5": "若苾芻於非親尼，作非親想或復生疑，從彼取衣得捨墮罪。",
    "T23n1442_019:0728a12_6": "若苾芻於親族尼，作非親想或復生疑，得惡作罪。",
    "T23n1442_019:0728a13_7": "又無犯者，若苾芻尼將衣施僧，或為說法故施，或為受圓具時施，或見被賊故施，或時買得，或換易得，此皆無犯。",
    "T23n1442_019:0728a16_8": "若苾芻尼眾人共識多獲利養，便持衣物到苾芻前，以衣置地作如是語：「聖者！",
    "T23n1442_019:0728a18_9": "我今多有如是財物，幸願慈悲為我納受。」",
    "T23n1442_019:0728a19_0": "作是語已，棄之而去，取亦無犯。",
    "T23n1442_019:0728a19_1": "又無犯者，謂初犯人，或癡狂、心亂、痛惱所纏。",
    "T23n1442_019:0728a21_0": "從非親居士乞衣學處第六",
    "T23n1442_019:0728a22_0": "爾時佛在室羅伐城逝多林給孤獨園。",
    "T23n1442_019:0728a22_1": "於此城中有一長者，娶妻未久，告曰：「賢首！",
    "T23n1442_019:0728a23_2": "我欲持諸貨物往詣他方，交易經求冀存家業。」",
    "T23n1442_019:0728a24_3": "妻曰：「年少之時宜受欲樂，衰老之日方可求財。」",
    "T23n1442_019:0728a25_4": "夫言：「賢首！",
    "T23n1442_019:0728a26_5": "少壯之時能忍辛苦，[夌*欠]冒寒暑正合求財，至老年衰坐而受用。」",
    "T23n1442_019:0728a27_6": "妻作是念：「我不勸為而自求作，當隨其意。」",
    "T23n1442_019:0728a28_7": "報言：「任自經求。」",
    "T23n1442_019:0728a29_0": "便即為辦所須路糧，周給資遣。",
    "T23n1442_019:0728a29_1": "彼持貨物往詣他處。",
    "T23n1442_019:0728b01_2": "其妻於後作如是念：「我之夫主辛苦經求，受諸寒熱飢渴等苦，皆是為我求覓財物。",
    "T23n1442_019:0728b03_3": "我今不應端坐而住。」",
    "T23n1442_019:0728b03_4": "便往市中買好劫貝，撚為上縷織成妙疊，種種香薰置於篋內。",
    "T23n1442_019:0728b04_5": "時彼長者經求獲利還來本居，其妻作好香湯令夫洗沐，開箱取疊而授與之。",
    "T23n1442_019:0728b06_6": "長者見已作如是念：「我先所留飲食之直，縱令全賣亦未得此衣。」",
    "T23n1442_019:0728b08_7": "問曰：「賢首！",
    "T23n1442_019:0728b08_8": "汝於何處得此上衣？」",
    "T23n1442_019:0728b08_9": "答言：「且宜著之。」",
    "T23n1442_019:0728b09_10": "彼便為著，更問曰：「何處得衣？」",
    "T23n1442_019:0728b10_0": "妻曰：「且當先食。」",
    "T23n1442_019:0728b10_1": "食已還問：「何處得衣？」",
    "T23n1442_019:0728b10_2": "妻遂以緣具告，夫曰：「善哉賢首！",
    "T23n1442_019:0728b11_3": "我作求覓人，汝為守護者善營家業，如斯不久舍內資財必當豐贍。」",
    "T23n1442_019:0728b13_4": "妻曰：「此衣是我辛苦營得，但自披著勿與餘人。」",
    "T23n1442_019:0728b14_5": "答言：「可爾。」",
    "T23n1442_019:0728b14_6": "時彼長者信心淳善，往逝多林禮世尊足，從城出時守門人見便作是念：「觀此長者所著上衣，今日定當多獲財利。」",
    "T23n1442_019:0728b17_0": "是時六眾多住寺門，時鄔波難陀見長者來，觀其衣服作如是念：「看此長者著好衣服，所求財利必得隨情。",
    "T23n1442_019:0728b19_1": "我今若不留得此衣者，我不更名鄔波難陀。」",
    "T23n1442_019:0728b20_2": "即便唱言：「善來長者！",
    "T23n1442_019:0728b20_3": "仁何處來？",
    "T23n1442_019:0728b21_4": "猶如初月久而方現。」",
    "T23n1442_019:0728b21_5": "報言：「聖者！",
    "T23n1442_019:0728b21_6": "我比興易遠詣他方，近始歸還故來禮佛。」",
    "T23n1442_019:0728b22_7": "問言：「長者，多獲利不？」",
    "T23n1442_019:0728b23_8": "答言：「隨時多少且免空歸。」",
    "T23n1442_019:0728b23_9": "報言：「長者！",
    "T23n1442_019:0728b24_10": "我已先知，見池流出表水澄深，目覩好衣知多獲利。",
    "T23n1442_019:0728b25_11": "然汝比來常有貪心經紀無歇，曾不修造來世資糧，汝且可來當為說法。」",
    "T23n1442_019:0728b26_12": "是時長者為聽法故在一面坐，鄔波難陀凡說法時，若說持戒因緣，其聽法者皆謂自身即生天上；若說布施因緣，其聽法者乃至自割身肉持以奉施；若說罪業因緣，其聽法者即謂自身現墮惡道。",
    "T23n1442_019:0728c02_13": "鄔波難陀為彼長者說施相應法，彼生淨信，問言：「聖者！",
    "T23n1442_019:0728c03_14": "我幸得聞如是妙法，有一雙白疊當以奉施。」",
    "T23n1442_019:0728c04_15": "鄔波難陀即為呪願；「汝所施物是心資等。」",
    "T23n1442_019:0728c05_16": "廣說如上，既呪願已即從索衣，長者曰：「衣在宅內明日持來。」",
    "T23n1442_019:0728c06_17": "報言：「賢首！",
    "T23n1442_019:0728c07_18": "如世尊說：「『修福宜應速，　　寧知明日存？",
    "T23n1442_019:0728c09_0": "　　終與死王軍，　　必定相遭遇。』」",
    "T23n1442_019:0728c10_0": "鄔波難陀曰：「長者！",
    "T23n1442_019:0728c10_1": "汝所著衣極好白疊，應持施我。",
    "T23n1442_019:0728c11_2": "我當刺作兩重新僧伽胝少欲而住，修諸善品福常資汝。」",
    "T23n1442_019:0728c12_3": "長者答曰：「非惜不與，然而我妻先為要契，衣但自著必莫與人。」",
    "T23n1442_019:0728c13_4": "鄔波難陀曰：「長者！",
    "T23n1442_019:0728c14_5": "我曾聞汝賢善淨信是大丈夫，寧知汝今更隨婦語？」",
    "T23n1442_019:0728c15_6": "遂即近前強抽一疊，得已細觀返手撝面，問言：「聖者！",
    "T23n1442_019:0728c16_7": "何意如此？」",
    "T23n1442_019:0728c16_8": "答言：「汝有施福無受用福，空壞架上無成衣用。",
    "T23n1442_019:0728c17_9": "我若更得彼一隻疊與此相似者，用作僧伽胝汝福圓滿。」",
    "T23n1442_019:0728c19_10": "長者曰：「豈我露形而歸耶？」",
    "T23n1442_019:0728c19_11": "報言：「長者！",
    "T23n1442_019:0728c20_12": "何假外儀將為容飾，但以性袪鄙悋慚愧為衣，無慚愧者雖著衣裳露體無別，汝有襯衣不？」",
    "T23n1442_019:0728c22_13": "長者言：「有。」",
    "T23n1442_019:0728c22_14": "「若如是者，今此城中諸長者等，身著襯衣手持麁杖，放牧牛畜日暮而歸。",
    "T23n1442_019:0728c24_0": "汝今亦可身著襯衣手中執杖，隨他牛後以入城中，諸人見時全無怪者。」",
    "T23n1442_019:0728c25_1": "即強取下疊。",
    "T23n1442_019:0728c26_0": "但著襯衣，授與一杖，逐牛而入。",
    "T23n1442_019:0728c26_1": "門人問言：「長者！",
    "T23n1442_019:0728c27_2": "向見出城著好白疊，今還露體豈遭賊耶？」",
    "T23n1442_019:0728c28_0": "長者曰：「不遭餘賊，但被聖者鄔波難陀為我說法強奪衣將。」",
    "T23n1442_019:0728c29_1": "門人聞已極生譏罵。",
    "T23n1442_019:0728c29_2": "時給孤獨長者於日日中恒將五百從人，禮佛雙足并諸大德耆宿苾芻。",
    "T23n1442_019:0729a02_3": "既至城門，門人告曰：「長者雖復多諸僕從，然須在意勿被賊偷。」",
    "T23n1442_019:0729a03_4": "長者報曰：「豈往給園中間有賊？」",
    "T23n1442_019:0729a04_5": "報言：「長者！",
    "T23n1442_019:0729a04_6": "路雖無賊，園中有之。」",
    "T23n1442_019:0729a05_7": "長者曰：「咄男子！",
    "T23n1442_019:0729a05_8": "汝稟性惡如黑羊毛不可迴改，今此路中佛及僧眾常所遊履，雖經多載汝不變白。」",
    "T23n1442_019:0729a07_9": "門人報言：「長者！",
    "T23n1442_019:0729a07_10": "世尊善逝及苾芻僧眾，足所履塵我觀頂戴敢不敬耶？",
    "T23n1442_019:0729a09_11": "然昨日晨朝有一長者，著上衣服欲往給園，時鄔波難陀為其說法強奪將去，令著襯衣隨牛而入，口陳譏罵人皆共知。」",
    "T23n1442_019:0729a11_12": "長者聞已便作是念：「我於今日以此為緣便往給園。」",
    "T23n1442_019:0729a13_13": "時鄔波難陀見而告曰：「善來長者！」",
    "T23n1442_019:0729a13_14": "報曰：「我不善來。」",
    "T23n1442_019:0729a14_15": "鄔波難陀曰：「汝先有烟，今時火發。」",
    "T23n1442_019:0729a15_0": "長者報曰：「如何令我不火發耶？",
    "T23n1442_019:0729a15_1": "餘出家者咸欲捨貪，大德所為貪更增長。」",
    "T23n1442_019:0729a16_2": "鄔波難陀曰：「我作何事？」",
    "T23n1442_019:0729a17_3": "長者報曰：「豈非昨日有人欲來見佛，仁為說法強奪其衣，令著襯衣遣隨牛入。」",
    "T23n1442_019:0729a18_4": "鄔波難陀曰：「世言諸天喜施，餓鬼便遮。」",
    "T23n1442_019:0729a19_5": "長者報曰：「豈可彼人金瓶注水持以相施。」",
    "T23n1442_019:0729a20_6": "鄔波難陀曰：「長者勿作多言，若不忍受隨情制戒。」",
    "T23n1442_019:0729a21_7": "長者曰：「我豈捨之，宜應且住！」",
    "T23n1442_019:0729a22_8": "鄔波難陀默然而住。",
    "T23n1442_019:0729a23_0": "時給孤獨長者往世尊所，頭面禮足在一面坐，白佛言：「世尊！",
    "T23n1442_019:0729a24_1": "今此聖眾有從非親居士居士婦乞衣，唯願世尊為諸聖眾作憶念事，勿從非親居士居士婦乞衣。」",
    "T23n1442_019:0729a26_2": "爾時世尊聞長者語默然許之。",
    "T23n1442_019:0729a27_3": "長者知已禮佛而去。",
    "T23n1442_019:0729a27_4": "世尊以此因緣集苾芻僧，廣如上說，問鄔波難陀曰：「汝實從非親居士居士婦乞衣耶？」",
    "T23n1442_019:0729a29_5": "答言：「實爾。」",
    "T23n1442_019:0729a29_6": "于時世尊種種訶責鄔波難陀已，告諸苾芻廣說如前，乃至「於毘奈耶為諸苾芻制其學處，應如是說：若復苾芻從非親居士居士婦乞衣，泥薩祇波逸底迦。」",
    "T23n1442_019:0729b05_0": "爾時世尊為諸苾芻初制學處，佛在逝多林。",
    "T23n1442_019:0729b06_0": "時有四十苾芻，遊行人間被賊劫奪無有衣服。",
    "T23n1442_019:0729b07_1": "時諸苾芻共作是議：「如世尊制：不許從非親族居士若居士婦乞衣。",
    "T23n1442_019:0729b08_2": "我於此處無有親族，宜可還向室羅伐城，於同梵行者邊從覓衣服。",
    "T23n1442_019:0729b10_3": "我等如何露形而去？」",
    "T23n1442_019:0729b10_4": "議曰：「夜在道行、晝當潛伏。」",
    "T23n1442_019:0729b11_5": "如是漸漸夜至寺門。",
    "T23n1442_019:0729b11_6": "時彼苾芻初夜後夜警覺思惟，聞扣門聲出見形露，告曰：「無衣外道，非汝住處。」",
    "T23n1442_019:0729b13_7": "彼言：「具壽！",
    "T23n1442_019:0729b13_8": "我非外道。」",
    "T23n1442_019:0729b13_9": "「汝是何人？」",
    "T23n1442_019:0729b14_10": "「我是苾芻。」",
    "T23n1442_019:0729b14_11": "「何處得有如是苾芻？」",
    "T23n1442_019:0729b14_12": "「我被賊劫，欲遣如何？」",
    "T23n1442_019:0729b15_13": "問言：「汝名何等？」",
    "T23n1442_019:0729b15_14": "「我是四十乞食苾芻。」",
    "T23n1442_019:0729b16_15": "報言：「善來具壽！」",
    "T23n1442_019:0729b16_16": "便為開門。",
    "T23n1442_019:0729b16_17": "時諸苾芻競相供濟，或與僧伽胝、或嗢呾羅僧伽、或安呾婆娑、或僧脚崎、泥婆珊那、波呾羅、濾水羅。",
    "T23n1442_019:0729b18_18": "至天明已，時諸苾芻以緣白佛。",
    "T23n1442_019:0729b19_19": "佛言：「由此緣故應除餘時。",
    "T23n1442_019:0729b20_20": "餘時者，若苾芻被奪衣、失衣、燒衣、吹衣、漂衣，此是時。」",
    "T23n1442_019:0729b21_21": "爾時世尊讚歎持戒，乃至廣說。",
    "T23n1442_019:0729b22_22": "告諸苾芻：「前時創制、今更隨開，為諸苾芻制其學處：「若復苾芻從非親居士居士婦乞衣，除餘時，泥薩祇波逸底迦。",
    "T23n1442_019:0729b25_23": "餘時者，若苾芻奪衣、失衣、燒衣、吹衣、漂衣，此是時。」",
    "T23n1442_019:0729b27_0": "若復苾芻者，鄔波難陀，乃至衣義並如上說。",
    "T23n1442_019:0729b28_0": "乞者，謂從彼乞求。",
    "T23n1442_019:0729b28_1": "言奪衣者，謂被賊奪。",
    "T23n1442_019:0729b28_2": "失衣者，謂自失衣。",
    "T23n1442_019:0729b29_3": "燒衣者，謂被火燒。",
    "T23n1442_019:0729b29_4": "吹衣者，謂風吹去。",
    "T23n1442_019:0729c01_5": "漂衣者，謂被水漂。",
    "T23n1442_019:0729c01_6": "有此難緣乞便無犯，若異此者得時犯捨墮。",
    "T23n1442_019:0729c02_7": "此中犯相其事云何？",
    "T23n1442_019:0729c03_0": "事有三種：謂價、色、量。",
    "T23n1442_019:0729c03_1": "價者，若苾芻不為難緣，從非親乞一迦利沙波拏直衣(迦利沙波拏義，已如上不與取戒中辯訖)，若還得一迦利沙波拏直衣者，乞時惡作、得便捨墮。",
    "T23n1442_019:0729c06_2": "如是增數乃至五十迦利沙波拏等，隨乞隨得，罪之輕重准上應知。",
    "T23n1442_019:0729c07_3": "若苾芻從非親乞一迦利沙波拏直衣，得二迦利沙波拏直衣，乞時惡作、得時無犯。",
    "T23n1442_019:0729c09_4": "如是乃至五十迦利沙波拏等，乞少得多，有犯無犯亦准應知。",
    "T23n1442_019:0729c11_0": "色者，若苾芻從他乞青色衣，還得青衣。",
    "T23n1442_019:0729c11_1": "乞時得惡作、得時招捨墮。",
    "T23n1442_019:0729c12_2": "如青既爾，黃赤白色及以厚薄，應知亦然。",
    "T23n1442_019:0729c13_3": "若苾芻乞青色衣，得黃色者，乞時惡作、得時無犯。",
    "T23n1442_019:0729c14_4": "如是餘色厚薄更互相望，應知亦爾。",
    "T23n1442_019:0729c15_5": "量者，若苾芻從他乞五肘衣，還得五肘，乞時惡作、得時捨墮。",
    "T23n1442_019:0729c16_6": "或乞五得十，乃至五十等准上應知。",
    "T23n1442_019:0729c17_7": "是名三事。",
    "T23n1442_019:0729c17_8": "若乞縷繢便得小片、若乞少片他與寬衣，皆無犯。",
    "T23n1442_019:0729c18_9": "又無犯者，謂初犯人，或癡狂、心亂、痛惱所纏。",
    "T23n1442_019:0729c20_0": "根本說一切有部毘奈耶卷第十九"
}