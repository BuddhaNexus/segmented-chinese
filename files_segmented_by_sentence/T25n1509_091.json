{
    "T25n1509_091:0699c02_0": "大智度論釋照明品第八十一",
    "T25n1509_091:0699c03_0": "(卷第九十一)",
    "T25n1509_091:0699c05_0": "龍樹菩薩造",
    "T25n1509_091:0699c06_0": "後秦龜茲國三藏鳩摩羅什譯",
    "T25n1509_091:0699c07_0": "【經】須菩提白佛言：「世尊！",
    "T25n1509_091:0699c07_1": "若菩薩摩訶薩行六波羅蜜、十八空、三十七助道法、佛十力、四無所畏、四無礙智、十八不共法，不具足菩薩道，不能得阿耨多羅三藐三菩提。",
    "T25n1509_091:0699c10_2": "世尊！",
    "T25n1509_091:0699c10_3": "菩薩摩訶薩當云何具足菩薩道，能得阿耨多羅三藐三菩提？」",
    "T25n1509_091:0699c12_4": "佛告須菩提：「若菩薩摩訶薩行般若波羅蜜時，以方便力故，行檀波羅蜜，不得施、不得施者、不得受者，亦不遠離是法行檀波羅蜜，是則照明菩薩道。",
    "T25n1509_091:0699c15_5": "如是，須菩提！",
    "T25n1509_091:0699c15_6": "菩薩以方便力故具足菩薩道；具足已，能得阿耨多羅三藐三菩提。",
    "T25n1509_091:0699c17_7": "持戒、忍辱、精進、禪定、智慧乃至十八不共法亦如是。」",
    "T25n1509_091:0699c18_8": "舍利弗白佛言：「世尊！",
    "T25n1509_091:0699c19_9": "云何菩薩摩訶薩習般若波羅蜜？」",
    "T25n1509_091:0699c19_10": "佛告舍利弗：「若菩薩摩訶薩行般若波羅蜜，以方便力故，不壞色、不隨色。",
    "T25n1509_091:0699c21_11": "何以故？",
    "T25n1509_091:0699c21_12": "是色性無故不壞、不隨，乃至識亦如是。",
    "T25n1509_091:0699c22_13": "舍利弗！",
    "T25n1509_091:0699c22_14": "菩薩摩訶薩行般若波羅蜜，以方便力故，檀波羅蜜不壞、不隨。",
    "T25n1509_091:0699c24_15": "何以故？",
    "T25n1509_091:0699c24_16": "檀波羅蜜性無故。",
    "T25n1509_091:0699c24_17": "乃至十八不共法亦如是。」",
    "T25n1509_091:0699c25_18": "舍利弗白佛言：「世尊！",
    "T25n1509_091:0699c25_19": "若諸法無自性可壞、可隨者，云何菩薩摩訶薩能習般若波羅蜜諸菩薩摩訶薩所學處？",
    "T25n1509_091:0699c27_20": "何以故？",
    "T25n1509_091:0699c28_0": "菩薩摩訶薩不學般若波羅蜜，不能得阿耨多羅三藐三菩提。」",
    "T25n1509_091:0699c29_1": "佛告舍利弗：「如汝所言：『菩薩不學般若波羅蜜，不能得阿耨多羅三藐三菩提。』",
    "T25n1509_091:0700a02_2": "不離方便力故可得。",
    "T25n1509_091:0700a02_3": "舍利弗！",
    "T25n1509_091:0700a02_4": "若菩薩摩訶薩行般若波羅蜜，若有一法可得，應當取；若不可得，何所取？",
    "T25n1509_091:0700a04_5": "所謂此是般若波羅蜜、是禪波羅蜜、是毘梨耶波羅蜜、是羼提波羅蜜、是尸羅波羅蜜、是檀波羅蜜，是色、受、想、行、識，乃至是阿耨多羅三藐三菩提。",
    "T25n1509_091:0700a07_6": "舍利弗！",
    "T25n1509_091:0700a08_7": "是般若波羅蜜不可取相，乃至一切諸佛法不可取相。",
    "T25n1509_091:0700a09_8": "舍利弗！",
    "T25n1509_091:0700a09_9": "是名不取般若波羅蜜乃至佛法，是菩薩摩訶薩所應學。",
    "T25n1509_091:0700a10_10": "菩薩摩訶薩於是中學時，學相亦不可得，何況般若波羅蜜、佛法、菩薩法、辟支佛法、聲聞法、凡夫人法！",
    "T25n1509_091:0700a13_11": "何以故？",
    "T25n1509_091:0700a13_12": "舍利弗！",
    "T25n1509_091:0700a13_13": "諸法無一法有性。",
    "T25n1509_091:0700a13_14": "如是無性諸法，何等是凡夫人、須陀洹、斯陀含、阿那含、阿羅漢、辟支佛、菩薩、佛？",
    "T25n1509_091:0700a15_15": "若無是諸賢聖，云何有法？",
    "T25n1509_091:0700a16_16": "以是法故，分別說是凡夫人、須陀洹、斯陀含、阿那含、阿羅漢、辟支佛、菩薩、佛？」",
    "T25n1509_091:0700a18_0": "舍利弗白佛言：「世尊！",
    "T25n1509_091:0700a18_1": "若諸法無性、無實、無根、無本，云何知是凡夫人乃至是佛？」",
    "T25n1509_091:0700a19_2": "佛告舍利弗：「凡夫人所著處色，有性、有實不？」",
    "T25n1509_091:0700a20_3": "「不也！",
    "T25n1509_091:0700a20_4": "世尊！",
    "T25n1509_091:0700a21_5": "但以顛倒心故。",
    "T25n1509_091:0700a21_6": "受、想、行、識，乃至十八不共法亦如是。」",
    "T25n1509_091:0700a22_7": "「舍利弗！",
    "T25n1509_091:0700a22_8": "菩薩摩訶薩行般若波羅蜜時，以方便力故，見諸法無性、無根本故，能發阿耨多羅三藐三菩提心。」",
    "T25n1509_091:0700a24_9": "舍利弗白佛言：「云何菩薩摩訶薩行般若波羅蜜時，以方便力故，見諸法無性、無根本故，發阿耨多羅三藐三菩提心？」",
    "T25n1509_091:0700a27_10": "佛告舍利弗：「菩薩摩訶薩行般若波羅蜜時，不見諸法根本住中退沒、生懈怠心。",
    "T25n1509_091:0700a29_11": "舍利弗！",
    "T25n1509_091:0700a29_12": "諸法根本實無我、無所有、性常空，但顛倒愚癡故，眾生著陰、入、界。",
    "T25n1509_091:0700b01_13": "是菩薩摩訶薩見諸法無所有、性常空、自性空時，行般若波羅蜜，自立如幻師，為眾生說法：慳者為說布施法，破戒者為說持戒法，瞋者為說忍辱法，懈怠者為說精進法，亂想者為說禪定法，愚癡者為說智慧法。",
    "T25n1509_091:0700b06_14": "令眾生住布施乃至智慧，然後為說聖法能出苦；用是法故，得須陀洹果乃至得阿羅漢果、辟支佛道，乃至得阿耨多羅三藐三菩提。」",
    "T25n1509_091:0700b09_15": "舍利弗白佛言：「世尊！",
    "T25n1509_091:0700b10_16": "菩薩摩訶薩得是眾生無所有，教令布施、持戒乃至智慧，然後為說聖法能出苦；以是法故，得須陀洹果乃至阿耨多羅三藐三菩提？」",
    "T25n1509_091:0700b13_17": "佛告舍利弗：「菩薩摩訶薩行般若波羅蜜時，無有所得過罪。",
    "T25n1509_091:0700b14_18": "何以故？",
    "T25n1509_091:0700b14_19": "舍利弗！",
    "T25n1509_091:0700b15_20": "是菩薩摩訶薩行般若波羅蜜時不得眾生，但空法相續故名為眾生。",
    "T25n1509_091:0700b16_21": "舍利弗！",
    "T25n1509_091:0700b16_22": "菩薩摩訶薩住二諦中為眾生說法：世諦、第一義諦。",
    "T25n1509_091:0700b18_23": "舍利弗！",
    "T25n1509_091:0700b18_24": "二諦中眾生雖不可得，菩薩摩訶薩行般若波羅蜜，以方便力故，為眾生說法。",
    "T25n1509_091:0700b20_25": "眾生聞是法，今世吾我尚不可得，何況當得阿耨多羅三藐三菩提及所用法！",
    "T25n1509_091:0700b21_26": "如是，舍利弗！",
    "T25n1509_091:0700b22_27": "菩薩摩訶薩行般若波羅蜜時，以方便力故，為眾生說法。」",
    "T25n1509_091:0700b23_28": "舍利弗白佛言：「世尊！",
    "T25n1509_091:0700b23_29": "是菩薩摩訶薩心曠大！",
    "T25n1509_091:0700b24_30": "無有法可得若一相、若異相、若別相，而能如是大誓莊嚴。",
    "T25n1509_091:0700b25_31": "用是莊嚴故，不生欲界、不生色界、不生無色界，不見有為性、不見無為性，而於三界中度脫眾生，亦不得眾生。",
    "T25n1509_091:0700b28_32": "何以故？",
    "T25n1509_091:0700b28_33": "眾生不縛不解；眾生不縛不解故，無垢無淨；無垢無淨故，無分別五道；無分別五道故，無業無煩惱；無業無煩惱故，亦不應有果報、以是果報故生三界中。」",
    "T25n1509_091:0700c03_34": "佛告舍利弗：「如是！",
    "T25n1509_091:0700c03_35": "如是！",
    "T25n1509_091:0700c03_36": "如汝所言。",
    "T25n1509_091:0700c04_37": "若眾生先有後無，諸佛、菩薩則有過罪。",
    "T25n1509_091:0700c05_0": "諸法五道生死亦如是，若先有後無，諸佛、菩薩則有過罪。",
    "T25n1509_091:0700c06_1": "舍利弗！",
    "T25n1509_091:0700c06_2": "今有佛、無佛，諸法相常住不異，是法相中尚無我、無眾生、無壽命，乃至無知者、無見者，何況當有色、受、想、行、識！",
    "T25n1509_091:0700c09_0": "若無是法，云何當有五道往來，拔出眾生處？",
    "T25n1509_091:0700c10_0": "舍利弗！",
    "T25n1509_091:0700c10_1": "是諸法性常空，以是故，諸菩薩摩訶薩從過去佛聞是法相，發阿耨多羅三藐三菩提意。",
    "T25n1509_091:0700c12_2": "是中無有法我當得，亦無有眾生定著處法不可出，但以眾生顛倒故著。",
    "T25n1509_091:0700c13_3": "以是故，菩薩摩訶薩發大誓莊嚴，常不退阿耨多羅三藐三菩提。",
    "T25n1509_091:0700c15_4": "是菩薩不疑：『我當不得阿耨多羅三藐三菩提？』",
    "T25n1509_091:0700c16_5": "我必當得阿耨多羅三藐三菩提，得阿耨多羅三藐三菩提已，用實法利益眾生，令出顛倒。",
    "T25n1509_091:0700c18_6": "舍利弗！",
    "T25n1509_091:0700c18_7": "譬如幻師幻作百千萬億人，與種種飲食令飽滿，歡喜唱言：『我得大福！",
    "T25n1509_091:0700c20_8": "我得大福！』",
    "T25n1509_091:0700c20_9": "於汝意云何？",
    "T25n1509_091:0700c20_10": "是中有人食飲飽滿不？」",
    "T25n1509_091:0700c21_11": "「不也！",
    "T25n1509_091:0700c21_12": "世尊！」",
    "T25n1509_091:0700c21_13": "佛言：「如是！",
    "T25n1509_091:0700c21_14": "舍利弗！",
    "T25n1509_091:0700c22_15": "菩薩摩訶薩從初發意已來，行六波羅蜜、四禪、四無量心、四無色定、四念處乃至八聖道分、十四空、三解脫門、八背捨、九次第定、佛十力乃至十八不共法，具足菩薩道，成就眾生、淨佛國土，無眾生法可度。」",
    "T25n1509_091:0700c26_16": "須菩提白佛言：「世尊！",
    "T25n1509_091:0700c27_17": "何等是菩薩摩訶薩道？",
    "T25n1509_091:0700c27_18": "菩薩行是道，能成就眾生、淨佛國土？」",
    "T25n1509_091:0700c28_19": "佛告須菩提：「菩薩摩訶薩從初發意已來，行檀波羅蜜，行尸羅、羼提、毘梨耶、禪、般若波羅蜜，乃至行十八不共法，成就眾生、淨佛國土。」",
    "T25n1509_091:0701a02_20": "須菩提白佛言：「世尊！",
    "T25n1509_091:0701a03_21": "云何菩薩摩訶薩行檀波羅蜜成就眾生？」",
    "T25n1509_091:0701a04_0": "佛告須菩提：「有菩薩摩訶薩行檀波羅蜜時，自布施，亦教眾生布施，作是言：『諸善男子！",
    "T25n1509_091:0701a05_1": "汝等莫著布施！",
    "T25n1509_091:0701a06_2": "汝著布施故當更受身，受身故多受眾苦。",
    "T25n1509_091:0701a07_3": "諸善男子！",
    "T25n1509_091:0701a07_4": "諸法相中無所施、無施者、無受者，是三法性皆空；是性空法不可取，不可取相是性空。』",
    "T25n1509_091:0701a09_5": "如是，須菩提！",
    "T25n1509_091:0701a09_6": "菩薩摩訶薩行檀波羅蜜時，布施眾生，是中不得布施、不得施者、不得受者。",
    "T25n1509_091:0701a11_7": "何以故？",
    "T25n1509_091:0701a11_8": "無所得檀波羅蜜是名為檀波羅蜜。",
    "T25n1509_091:0701a12_9": "是菩薩不得是三法故，能教眾生，令得須陀洹果，乃至令得阿羅漢果、辟支佛道、阿耨多羅三藐三菩提。",
    "T25n1509_091:0701a14_10": "如是，須菩提！",
    "T25n1509_091:0701a15_11": "菩薩摩訶薩行檀波羅蜜時，成就眾生。",
    "T25n1509_091:0701a16_12": "是菩薩自行布施，亦教他人行布施，讚歎布施法，歡喜讚歎行布施者。",
    "T25n1509_091:0701a17_13": "是菩薩如是布施已，生剎利大姓、婆羅門大姓、居士大家，若作小王、若轉輪聖王，是時，以四事攝取眾生。",
    "T25n1509_091:0701a20_14": "何等四？",
    "T25n1509_091:0701a20_15": "布施、愛語、利行、同事。",
    "T25n1509_091:0701a20_16": "是四事攝眾生已，眾生漸漸住於戒、四禪、四無量心、四無色定，四念處乃至八聖道分，空、無相、無作三昧，得入正位中，得須陀洹果乃至得阿羅漢果，若得辟支佛道，若教令得阿耨多羅三藐三菩提，作是言：『諸善男子！",
    "T25n1509_091:0701a25_17": "汝等當發阿耨多羅三藐三菩提心，是阿耨多羅三藐三菩提易得耳！",
    "T25n1509_091:0701a27_18": "何以故？",
    "T25n1509_091:0701a27_19": "無有定法眾生所著處，但顛倒故眾生著。",
    "T25n1509_091:0701a28_20": "是故汝當自離生死，亦當教他離生死；汝等當發心，能自利益，亦當得利益他人。』",
    "T25n1509_091:0701b01_21": "須菩提！",
    "T25n1509_091:0701b01_22": "菩薩摩訶薩應如是行檀波羅蜜！",
    "T25n1509_091:0701b02_23": "「是行檀波羅蜜因緣故，從初發意已來，終不墮惡道，常作轉輪聖王。",
    "T25n1509_091:0701b03_24": "何以故？",
    "T25n1509_091:0701b03_25": "隨其所種，得大果報。",
    "T25n1509_091:0701b04_26": "是菩薩作轉輪聖王時，見有乞者，作是念：『我不為餘事故受轉輪聖王果，但為利益一切眾生故。』",
    "T25n1509_091:0701b06_27": "是時，作是言：『此是汝物，汝自取之，莫有所難，我無所惜！",
    "T25n1509_091:0701b07_28": "我為眾生故受生死，憐愍汝等故具足大悲。』",
    "T25n1509_091:0701b08_29": "行是大悲，饒益眾生，亦不得實定眾生相，但有假名故可說是眾生；是名字亦空，如嚮聲，實不可說相。",
    "T25n1509_091:0701b11_30": "須菩提！",
    "T25n1509_091:0701b11_31": "菩薩摩訶薩應如是行檀波羅蜜，於眾生中無所惜，乃至不惜自身肌肉，何況外物！",
    "T25n1509_091:0701b13_32": "以是法故，能出眾生生死。",
    "T25n1509_091:0701b14_33": "何等是法？",
    "T25n1509_091:0701b14_34": "所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜乃至十八不共法，令眾生從生死中得脫。",
    "T25n1509_091:0701b17_0": "「復次，須菩提！",
    "T25n1509_091:0701b17_1": "菩薩摩訶薩住檀波羅蜜中布施已，作是言：『諸善男子！",
    "T25n1509_091:0701b18_2": "汝等來持戒，我當供給汝等，令無乏短，衣、食、臥具乃至資生所須，盡當給汝；汝等乏少故破戒，我當給汝所須，令無所乏，若飲食乃至七寶。",
    "T25n1509_091:0701b21_3": "汝等住是戒律儀中，漸漸當得盡苦，成於三乘而得度脫：若聲聞乘、辟支佛乘、佛乘。』",
    "T25n1509_091:0701b23_4": "「復次，須菩提！",
    "T25n1509_091:0701b23_5": "菩薩摩訶薩住檀波羅蜜中，若見眾生瞋惱，作是言：『諸善男子！",
    "T25n1509_091:0701b25_6": "汝等以何因緣故瞋惱？",
    "T25n1509_091:0701b25_7": "我當與汝所須；汝等所欲，從我取之，悉當給汝，令無所乏，若飲食、衣服，乃至資生所須。』",
    "T25n1509_091:0701b27_8": "是菩薩住檀波羅蜜中，教眾生忍辱，作是言：『一切法中無有堅實，汝等所瞋，是因緣空無堅實，皆從虛妄憶想生，汝無有根本。",
    "T25n1509_091:0701c01_9": "汝瞋恚壞心，惡口罵詈，刀杖相加，以至害命！",
    "T25n1509_091:0701c02_10": "汝等莫以是虛妄法起瞋故，墮地獄、畜生、餓鬼中及餘惡道，受無量苦。",
    "T25n1509_091:0701c04_11": "汝等莫以是虛妄無實諸法故而作罪業；以是罪業故，尚不得人身，何況得生佛世！",
    "T25n1509_091:0701c06_12": "諸人！",
    "T25n1509_091:0701c06_13": "佛世難值、人身難得，汝等莫失好時！",
    "T25n1509_091:0701c07_14": "若失好時，則不可救。』",
    "T25n1509_091:0701c07_15": "是菩薩摩訶薩如是教化眾生，自行忍辱，亦教他人令行忍辱，讚歎忍辱法，歡喜讚歎行忍辱者。",
    "T25n1509_091:0701c09_16": "是菩薩令眾生住忍辱中，漸以三乘得盡眾苦。",
    "T25n1509_091:0701c10_17": "如是，須菩提！",
    "T25n1509_091:0701c11_18": "菩薩摩訶薩住檀波羅蜜，令眾生住忍辱。",
    "T25n1509_091:0701c12_0": "「須菩提！",
    "T25n1509_091:0701c12_1": "云何菩薩摩訶薩住檀波羅蜜，令眾生精進？",
    "T25n1509_091:0701c13_2": "須菩提！",
    "T25n1509_091:0701c13_3": "菩薩見眾生懈怠，作如是言：『汝等何以懈怠？』",
    "T25n1509_091:0701c14_4": "眾生言：『因緣少故。』",
    "T25n1509_091:0701c14_5": "是菩薩行檀波羅蜜時，語諸人言：『我當令汝因緣具足，若布施、若持戒、若忍辱。",
    "T25n1509_091:0701c16_6": "如是等因緣，令汝具足。』",
    "T25n1509_091:0701c17_7": "是眾生得菩薩利益因緣故，身精進、口精進、心精進；身精進、口精進、心精進故，一切善法具足，修聖無漏法；修聖無漏法故，當得須陀洹果乃至阿羅漢果、辟支佛道，若得阿耨多羅三藐三菩提。",
    "T25n1509_091:0701c21_8": "如是，須菩提！",
    "T25n1509_091:0701c21_9": "菩薩摩訶薩行檀波羅蜜時，住精進波羅蜜，攝取眾生。",
    "T25n1509_091:0701c23_10": "「須菩提！",
    "T25n1509_091:0701c23_11": "云何菩薩摩訶薩行檀波羅蜜時，教化眾生令修禪波羅蜜？」",
    "T25n1509_091:0701c24_12": "佛告須菩提：「菩薩見眾生亂心，作是言：『汝等可修禪定！』",
    "T25n1509_091:0701c25_13": "眾生言：『我等因緣不具足故。』",
    "T25n1509_091:0701c26_14": "菩薩言：『我當與汝等作因緣，以是因緣故，令汝心不隨覺觀，亦不馳散。』",
    "T25n1509_091:0701c28_15": "眾生以是因緣故斷覺觀，入初禪、二禪、三禪、四禪，行慈、悲、喜、捨心。",
    "T25n1509_091:0701c29_16": "眾生以是禪、無量心因緣故，能修四念處乃至八聖道分；修三十七助道法時，漸入三乘而得涅槃，終不失道。",
    "T25n1509_091:0702a03_17": "如是，須菩提！",
    "T25n1509_091:0702a03_18": "菩薩摩訶薩行檀波羅蜜時，以禪波羅蜜攝取眾生，令行禪波羅蜜。",
    "T25n1509_091:0702a04_19": "「須菩提！",
    "T25n1509_091:0702a05_20": "云何菩薩摩訶薩行檀波羅蜜，以般若波羅蜜攝取眾生？",
    "T25n1509_091:0702a06_21": "須菩提！",
    "T25n1509_091:0702a06_22": "菩薩見眾生愚癡，無有智慧，作是言：『汝等何以故不修智慧？』",
    "T25n1509_091:0702a07_23": "眾生言：『因緣未具故。』",
    "T25n1509_091:0702a08_24": "菩薩住檀波羅蜜中，作是言：『汝等所須得智慧具，從我取之，所謂布施、持戒、忍辱、精進、入禪定。",
    "T25n1509_091:0702a10_25": "是因緣具足已，汝等如是思惟：「思惟般若波羅蜜時，有法可得不？",
    "T25n1509_091:0702a12_0": "若我、若眾生、若壽命、乃至知者、見者可得不？",
    "T25n1509_091:0702a13_0": "若色、受、想、行、識，若欲界、色界、無色界，若六波羅蜜，若三十七助道法，若須陀洹果，若斯陀含、阿那含、阿羅漢果、辟支佛道，若阿耨多羅三藐三菩提可得不？」』",
    "T25n1509_091:0702a16_1": "是眾生如是思惟時，於般若波羅蜜中，無有法可得可著處；若不著諸法，是時不見法有生有滅、有垢有淨；不分別是地獄、是畜生、是餓鬼、是阿修羅眾、是天、是人，是持戒、是破戒，是須陀洹、是斯陀含、是阿那含、是阿羅漢、是辟支佛、是佛。",
    "T25n1509_091:0702a21_2": "如是，須菩提！",
    "T25n1509_091:0702a21_3": "菩薩摩訶薩行檀波羅蜜時，以般若波羅蜜攝取眾生。",
    "T25n1509_091:0702a23_4": "「須菩提！",
    "T25n1509_091:0702a23_5": "云何菩薩摩訶薩住檀波羅蜜中，以尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，乃至以三十七助道法，攝取眾生？",
    "T25n1509_091:0702a26_6": "須菩提！",
    "T25n1509_091:0702a26_7": "菩薩摩訶薩住檀波羅蜜中，以供養具利益眾生。",
    "T25n1509_091:0702a27_8": "以是利益因緣故，眾生能修四念處、四正勤、四如意足、五根、五力、七覺分、八聖道分；眾生行是三十七助道法，於生死中得解脫。",
    "T25n1509_091:0702b01_9": "如是，須菩提！",
    "T25n1509_091:0702b01_10": "菩薩摩訶薩以無漏聖法攝取眾生。",
    "T25n1509_091:0702b02_11": "「復次，須菩提！",
    "T25n1509_091:0702b03_0": "菩薩摩訶薩教化眾生時，如是言：『諸善男子！",
    "T25n1509_091:0702b04_0": "汝等從我取所須物，若飲食、衣服、臥具、香華乃至七寶等種種資生所須，汝當以是攝取眾生，汝等長夜利益安樂。",
    "T25n1509_091:0702b06_1": "莫作是念：「是物非我所有。」",
    "T25n1509_091:0702b07_2": "我長夜為眾生故，集此諸物；汝等當取是物，如己物無異。』",
    "T25n1509_091:0702b08_3": "教化眾生令行布施、持戒、忍辱、精進、禪定、智慧，乃至令得三十七助道法、佛十力乃至十八不共法，亦令得無漏法果，所謂須陀洹乃至阿羅漢果、辟支佛道、阿耨多羅三藐三菩提。",
    "T25n1509_091:0702b12_4": "如是，須菩提！",
    "T25n1509_091:0702b12_5": "菩薩摩訶薩行檀波羅蜜時，應如是教化眾生，令得離三惡道及一切生死往來苦。",
    "T25n1509_091:0702b14_6": "「復次，須菩提！",
    "T25n1509_091:0702b15_7": "菩薩摩訶薩住尸羅波羅蜜教化眾生，作是言：『眾生！",
    "T25n1509_091:0702b16_8": "汝等少何因緣故破戒？",
    "T25n1509_091:0702b16_9": "我當與汝作具足因緣，若布施乃至智慧及種種資生所須。』",
    "T25n1509_091:0702b18_10": "是菩薩住尸羅波羅蜜，利益眾生，令行十善，遠離十不善道。",
    "T25n1509_091:0702b19_11": "是諸眾生持諸戒，不破戒、不缺戒、不濁戒、不雜戒、不取戒，漸以三乘而得盡苦。",
    "T25n1509_091:0702b21_12": "尸羅波羅蜜為首，如檀波羅蜜說，餘四波羅蜜亦如是。」",
    "T25n1509_091:0702b23_0": "【論】問曰：先說「菩薩行六波羅蜜等諸助道法，不具足菩薩道，則不能得阿耨多羅三藐三菩提」，今須菩提應自知「行六波羅蜜等，具足菩薩道，應得阿耨多羅三藐三菩提」，何以更問？",
    "T25n1509_091:0702b27_1": "答曰：須菩提不疑「云何得阿耨多羅三藐三菩提」，今但問「云何具足菩薩道，得阿耨多羅三藐三菩提」。",
    "T25n1509_091:0702b29_2": "佛答：「若菩薩用六波羅蜜等諸法，以方便力和合故能行；是時，具足菩薩道。",
    "T25n1509_091:0702c02_3": "方便力者，不決定得是布施等三事，亦不離是三事，行檀波羅蜜；是時，照明菩薩道。」",
    "T25n1509_091:0702c04_4": "照明、具足是一義。",
    "T25n1509_091:0702c04_5": "若菩薩決定得布施等三事，直墮常顛倒、取相著法等過罪；若不得是三事，則墮斷滅邊，著空，還起邪見等諸煩惱，便離菩薩道。",
    "T25n1509_091:0702c07_6": "若菩薩離是二邊——因空捨是施等假名字虛誑法，因諸法實相離是著空無施者、無受者；如阿耨多羅三藐三菩提相，觀是布施亦爾無異。",
    "T25n1509_091:0702c11_7": "如是布施名為具足。",
    "T25n1509_091:0702c11_8": "乃至十八不共法亦如是。",
    "T25n1509_091:0702c12_9": "舍利弗在會中，聞佛與須菩提說：「般若甚深果報，大有利益。」",
    "T25n1509_091:0702c13_10": "雖有利益，無決定性，云何可習？",
    "T25n1509_091:0702c14_11": "佛答：「菩薩行般若波羅蜜時，不壞色、不隨色，如是名習般若波羅蜜。」",
    "T25n1509_091:0702c16_12": "菩薩初發心，為知實法故，常行般若波羅蜜；次第隨其所宜，行布施等諸法。",
    "T25n1509_091:0702c18_0": "是故常說：「菩薩行般若波羅蜜時，行布施等諸法。」",
    "T25n1509_091:0702c19_1": "色不壞者，不言是色無常，不言是色空無所有，是名不壞色。",
    "T25n1509_091:0702c20_2": "不隨色者，不如眼見色取相生著。",
    "T25n1509_091:0702c21_3": "復次，不說「是色若常、若無常、若苦、若樂等」，是名不隨色。",
    "T25n1509_091:0702c22_4": "常、無常等皆非色實相。",
    "T25n1509_091:0702c23_5": "復次，不說「是色根本從世性中來、若從微塵中來、從大自在天中來」，亦不說「從時來」，亦不說「自然生」，亦不說「無因無緣而強生」。",
    "T25n1509_091:0702c26_6": "如是等名為不隨、不壞。",
    "T25n1509_091:0702c26_7": "此中佛自說因緣：「是色性無故，不隨、不壞。」",
    "T25n1509_091:0702c27_8": "性無者，是色從一切四大和合，假名為色；是中無定一法名為色。",
    "T25n1509_091:0702c29_9": "如先「破色」中說。",
    "T25n1509_091:0702c29_10": "是色從因緣和合生故，即是無性；若無性，即是性空。",
    "T25n1509_091:0703a02_11": "若得是色相性空，即是習般若波羅蜜。",
    "T25n1509_091:0703a03_0": "乃至十八不共法亦如是。",
    "T25n1509_091:0703a03_1": "復問：「世尊！",
    "T25n1509_091:0703a03_2": "若諸法無自性可壞可隨者，云何菩薩習般若波羅蜜？",
    "T25n1509_091:0703a05_3": "不學般若波羅蜜，不得阿耨多羅三藐三菩提！」",
    "T25n1509_091:0703a06_4": "佛可舍利弗意，自說因緣：「若菩薩用方便力行六波羅蜜，是人雖知諸法空，而能起般若波羅蜜。",
    "T25n1509_091:0703a08_5": "舍利弗！",
    "T25n1509_091:0703a08_6": "若菩薩求一切法，若得少許定性，則可取可著；今菩薩實求覓一切法，不得定實，所謂是般若波羅蜜、是禪波羅蜜，乃至是十八不共法，是諸法皆不可得；不可得故，何所取？",
    "T25n1509_091:0703a12_7": "舍利弗！",
    "T25n1509_091:0703a12_8": "是名菩薩無取般若波羅蜜。",
    "T25n1509_091:0703a13_9": "菩薩應學無取般若波羅蜜。」",
    "T25n1509_091:0703a14_10": "無取尚不可得，何況般若等諸法！",
    "T25n1509_091:0703a15_11": "一切法無性故。",
    "T25n1509_091:0703a15_12": "舍利弗復問：「若一切法無性，云何知是凡人乃至佛？」",
    "T25n1509_091:0703a16_13": "佛答：「一切法雖無根本定相，但凡人顛倒故著。",
    "T25n1509_091:0703a17_14": "菩薩行般若波羅蜜時，以方便力故，見一切法無根本，而發阿耨多羅三藐三菩提心。」",
    "T25n1509_091:0703a19_15": "是菩薩深行諸法性空故，不見一切法有根本，不見故不懈不退；了了知一切法無我、無所有性、性常空。",
    "T25n1509_091:0703a22_16": "但眾生愚癡顛倒故，著是陰、界、入。",
    "T25n1509_091:0703a22_17": "是時，菩薩思惟籌量諸法甚深寂滅相，而眾生深著虛誑顛倒。",
    "T25n1509_091:0703a24_18": "菩薩自立如幻師，種種神通變化，說法度人，如幻所作，無憎無愛，等心說法，所謂慳者教施等六法；復為說轉勝法，令出生死，得須陀洹果乃至阿耨多羅三藐三菩提。",
    "T25n1509_091:0703a28_19": "問曰：六波羅蜜外更有何法為勝？",
    "T25n1509_091:0703a29_0": "何以言更為說勝法？",
    "T25n1509_091:0703a29_1": "答曰：此中不說波羅蜜，但為慳者說施，乃至癡者為說智慧。",
    "T25n1509_091:0703b01_2": "諸佛、菩薩法，有初、有後。",
    "T25n1509_091:0703b02_3": "初法，所謂布施、持戒；受戒施果報，得天上福樂。",
    "T25n1509_091:0703b03_4": "為說五欲味利少失多，受世間身，但有衰苦；讚歎遠離世間、斷愛法，然後為說四諦，令得須陀洹果。",
    "T25n1509_091:0703b06_5": "此中菩薩但說欲令眾生得佛道故，先教令行六法。",
    "T25n1509_091:0703b07_6": "此中善智慧不名為三解脫門所攝；是善智慧能生布施等善法，能滅慳貪、瞋恚等惡法，能令眾生得生天上。",
    "T25n1509_091:0703b09_7": "何以知之？",
    "T25n1509_091:0703b10_8": "更有勝法故。",
    "T25n1509_091:0703b10_9": "勝法者，所謂四諦聖法、出法。",
    "T25n1509_091:0703b11_10": "一切聖人所行法，名為聖法；出三界生死，名為出法。",
    "T25n1509_091:0703b12_11": "以是四諦說法故，隨眾生根因緣，令得須陀洹果乃至得一切種智。",
    "T25n1509_091:0703b14_12": "此中雖不說初六法，說布施等，當知已攝。",
    "T25n1509_091:0703b15_13": "復次，菩薩為佛道故說是六法；但眾生意劣故，自取小乘，是故不說「布施、持戒生天受報等初六法」。",
    "T25n1509_091:0703b17_14": "舍利弗白佛言：「世尊！",
    "T25n1509_091:0703b17_15": "先說菩薩是畢竟不可得法；今為無所有眾生說法，令得無所有法，所謂須陀洹果乃至一切種智。",
    "T25n1509_091:0703b20_16": "世尊！",
    "T25n1509_091:0703b20_17": "菩薩今得無所有法故，能令眾生得無所有法——無所得是有所得？」",
    "T25n1509_091:0703b21_18": "佛答：「菩薩行般若波羅蜜時，無有有所得過！",
    "T25n1509_091:0703b23_19": "何以故？",
    "T25n1509_091:0703b23_20": "菩薩行般若波羅蜜時不見眾生及法，但諸因緣和合，假名眾生。」",
    "T25n1509_091:0703b24_21": "菩薩住二諦中，為眾生說法，不但說空、不但說有；為愛著眾生故說空，為取相著空眾生故說有；有、無中二處不染。",
    "T25n1509_091:0703b27_22": "如是方便力為眾生說法：「眾生！",
    "T25n1509_091:0703b28_23": "現在我身及我尚不可得，何況當得阿耨多羅三藐三菩提！」",
    "T25n1509_091:0703b29_24": "舍利弗歡喜白佛言：「世尊！",
    "T25n1509_091:0703c01_25": "曠大心是菩薩！」",
    "T25n1509_091:0703c01_26": "曠大心者，此中自說因緣，所謂：「無有法可得若一相、若異相。」",
    "T25n1509_091:0703c03_27": "如人市買，必須交易；大心人則不然。",
    "T25n1509_091:0703c04_28": "無所依止而能發大莊嚴，大莊嚴故不生三界，亦拔眾生令出三界，而眾生不可得，不縛不解故，一切法空。",
    "T25n1509_091:0703c06_29": "從久遠以來，煩惱顛倒皆是虛誑不實，是故名無縛；縛無故亦無解。",
    "T25n1509_091:0703c08_30": "縛即是垢，解即是淨。",
    "T25n1509_091:0703c08_31": "無淨無垢故，無六道分別；不分別六道故，無罪福業；罪福業無故，無煩惱能起罪福業者；不起罪福業，亦不應有果報。",
    "T25n1509_091:0703c11_32": "如是諸法畢竟空中而作大莊嚴，是為希有！",
    "T25n1509_091:0703c12_33": "譬如人虛空中種樹，樹葉花果，多所利益。",
    "T25n1509_091:0703c13_34": "佛可舍利弗意。",
    "T25n1509_091:0703c14_0": "舍利弗難是空故，佛亦答、亦可——以其說空故可，以其難空故答，所謂：「舍利弗！",
    "T25n1509_091:0703c15_1": "若眾生及諸法先有今無，諸佛賢聖有過罪。」",
    "T25n1509_091:0703c16_2": "過罪者，所謂令眾生入無餘涅槃，永滅色等一切法；入空中皆無所有，以斷滅眾生及一切法，故有過罪。",
    "T25n1509_091:0703c19_3": "舍利弗！",
    "T25n1509_091:0703c19_4": "眾生及一切法先來無，若有佛、無佛，常住不異，是諸法實相；是故無六道生死，亦無眾生可拔出。",
    "T25n1509_091:0703c21_5": "舍利弗！",
    "T25n1509_091:0703c21_6": "一切法先空，是故菩薩於諸佛所聞諸法如是相故，發阿耨多羅三藐三菩提心，作是念：「菩提中亦無有法可得，亦無實定法令眾生著而不可度，但眾生癡狂顛倒故，著是虛誑法。」",
    "T25n1509_091:0703c26_7": "是故菩薩發大莊嚴，不轉於阿耨多羅三藐三菩提，作是念：「我必當得阿耨多羅三藐三菩提，非不得；得已，用實法利益眾生；利益眾生故，眾生從顛倒得出。」",
    "T25n1509_091:0703c29_8": "欲明了是事故，經中說幻師譬喻：幻師即是菩薩，幻師所作園林、廬觀即是六波羅蜜等度眾生法，幻師所作象馬、男女即是菩薩所度眾生。",
    "T25n1509_091:0704a04_9": "如幻師一身，以幻力故，幻作眾生、園林、廬觀等娛樂眾生；若幻師以所幻作事為實，於所幻人求其恩惠，即是狂人！",
    "T25n1509_091:0704a06_10": "菩薩亦如是，從諸佛聞一切法性空如幻，而以布施等利益眾生；欲求恩惠福報，即是顛倒。",
    "T25n1509_091:0704a09_11": "問曰：幻法呪術實有，幻所作物可虛。",
    "T25n1509_091:0704a10_12": "如眾生空，菩薩亦空，菩薩不化作眾生，何得為喻？",
    "T25n1509_091:0704a11_13": "答曰：諸法實相中，法尚無，何況眾生！",
    "T25n1509_091:0704a12_14": "眾生異名，名為幻師，幻師實無，何以言「幻師有而所幻者無」？",
    "T25n1509_091:0704a13_15": "如汝以幻師實有、所幻者無，聖人觀幻師及所幻物不異。",
    "T25n1509_091:0704a14_16": "以明了事故說譬喻，取其少許相似處為喻，何以盡取為難？",
    "T25n1509_091:0704a16_17": "如師子喻王，師子於獸中無畏，王於群下自在無難，故以為喻；復何可責四腳負毛為異也？",
    "T25n1509_091:0704a18_18": "佛說性空法，諸法皆空，猶有眾生，是故說幻為喻。",
    "T25n1509_091:0704a19_19": "我今說喻以破眾生，汝云何復以眾生為難？",
    "T25n1509_091:0704a20_20": "爾時，須菩提白佛言：「世尊！",
    "T25n1509_091:0704a21_21": "何等是成就眾生、淨佛國土道？」",
    "T25n1509_091:0704a22_22": "須菩提雖知菩薩道，以中說甚深性空故，聽者生疑，是故發問。",
    "T25n1509_091:0704a23_23": "佛答：「菩薩從初發心，行六波羅蜜乃至十八不共法，是菩薩道；行是道，成就眾生、淨佛國土。」",
    "T25n1509_091:0704a25_24": "須菩提復問：「云何行是法成就眾生？」",
    "T25n1509_091:0704a26_25": "須菩提意：若是法性空，眾生亦性空，云何可得成就？",
    "T25n1509_091:0704a28_26": "佛答：「菩薩以方便力故，以布施法教化眾生，不教令著布施以為真實。」",
    "T25n1509_091:0704a29_27": "方便者，菩薩語眾生：「汝曹，善男子！",
    "T25n1509_091:0704b01_28": "來布施，莫著是布施。」",
    "T25n1509_091:0704b02_29": "如經中說。",
    "T25n1509_091:0704b02_30": "眾生以布施生貴樂處，貴樂因緣故生我憍慢，我憍慢增長故破善法，破善法故墮三惡道；是故菩薩先教言：「莫著布施！」",
    "T25n1509_091:0704b05_31": "但因是布施、修持戒等善法，皆迴是法向涅槃。",
    "T25n1509_091:0704b06_32": "所以者何？",
    "T25n1509_091:0704b06_33": "是性空諸法實相，不可取相。",
    "T25n1509_091:0704b07_34": "如是菩薩方便力故教化眾生，令得須陀洹果乃至佛道。",
    "T25n1509_091:0704b08_35": "是菩薩自行布施，亦教眾生布施。",
    "T25n1509_091:0704b09_36": "若不自施，或有人言：「若施是好法，何不自行？」",
    "T25n1509_091:0704b10_37": "是故菩薩先自布施。",
    "T25n1509_091:0704b11_38": "復次，菩薩深愛善法，布施是初門，是故行是布施。",
    "T25n1509_091:0704b12_39": "又菩薩深慈悲眾生，以慈悲心雖大，而不能充滿眾生，是故先行布施，令其心濡，可以引導。",
    "T25n1509_091:0704b14_40": "布施因緣生於四姓及作轉輪王；以四攝法攝取眾生，漸漸以三乘法令得涅槃。",
    "T25n1509_091:0704b16_41": "教他布施，讚歎布施法，歡喜讚歎行布施者，是深愛布施，見同行故，歡喜讚歎。",
    "T25n1509_091:0704b18_42": "復次，憐愍心於眾生，若見修福，則為之歡喜；如慈父見子行善，心則歡喜。",
    "T25n1509_091:0704b20_43": "是人四種行布施，生剎利等貴姓中。",
    "T25n1509_091:0704b21_44": "以布施攝已，漸漸教令持戒、禪定等，乃至令得辟支佛道。",
    "T25n1509_091:0704b22_45": "或見眾生有大心者，有少許慈悲心，是人怖畏生死長遠故，其心懈退；菩薩方便力故，語是眾生：「咄！",
    "T25n1509_091:0704b24_46": "眾生！",
    "T25n1509_091:0704b24_47": "阿耨多羅三藐三菩提易得，汝等何以為難？",
    "T25n1509_091:0704b25_48": "眾生所著處，此中無有定實法能遮者、難解者。",
    "T25n1509_091:0704b27_0": "汝等當發阿耨多羅三藐三菩提心，既自得度，復當度脫眾生！」",
    "T25n1509_091:0704b28_1": "度脫眾生者，菩薩自乘大乘得度，以三乘隨眾生所應度而度之；既自利益，復利益他人。",
    "T25n1509_091:0704c01_2": "利益他者，既自作佛，而以三乘度脫眾生。",
    "T25n1509_091:0704c02_3": "若菩薩能如是行般若波羅蜜者，從初發心，終不墮三惡道，常作轉輪聖王者，菩薩多生欲界。",
    "T25n1509_091:0704c05_4": "何以故？",
    "T25n1509_091:0704c05_5": "以無色界中無形故，不可教化；色界中多味著禪定樂，無厭惡心故難化；亦不生欲天。",
    "T25n1509_091:0704c07_6": "所以者何？",
    "T25n1509_091:0704c07_7": "著妙五欲多故難化。",
    "T25n1509_091:0704c08_8": "在人中，世世以四事攝眾生故，作轉輪聖王。",
    "T25n1509_091:0704c09_9": "此中佛自說因緣：「隨其所種，得大果報等。」",
    "T25n1509_091:0704c10_10": "如經中說布施相。",
    "T25n1509_091:0704c10_11": "復有菩薩行檀波羅蜜時，見眾生破戒，作是言：「汝曹以因緣不具足故破戒，我當給汝所須，令無乏少。」",
    "T25n1509_091:0704c13_12": "破戒人有二種：一者、持戒因緣不具足故，如貧窮人，飢寒急故作賊；二者、持戒因緣雖具足，以習惡心故，好行惡事。",
    "T25n1509_091:0704c15_13": "貧窮破戒者，菩薩語之言：「汝但持戒，我當給汝所須！",
    "T25n1509_091:0704c17_14": "汝等住持戒中，漸漸以三乘而得度脫。」",
    "T25n1509_091:0704c18_15": "是名「因布施生戒」。",
    "T25n1509_091:0704c18_16": "眾生以不如意事故瞋：若以求物不如意故瞋，人不稱意故瞋。",
    "T25n1509_091:0704c20_17": "菩薩住檀中，隨其意而給足之。",
    "T25n1509_091:0704c20_18": "問曰：若貧乏者給施令不瞋，可爾；人不得稱意，惱之令瞋，復云何？",
    "T25n1509_091:0704c22_19": "答曰：以如意珠施之，則使人皆稱意。",
    "T25n1509_091:0704c23_20": "珠之威德故，人無瞋者；如行者入慈三昧故，人無瞋者。",
    "T25n1509_091:0704c24_21": "是故說：「少何因緣故瞋？",
    "T25n1509_091:0704c25_22": "我當令汝所少具足。」",
    "T25n1509_091:0704c25_23": "復次，一切法性皆空無所有，汝所瞋因緣亦皆虛誑無定，汝云何以虛誑事故，瞋罵、加害乃至奪命？",
    "T25n1509_091:0704c28_0": "起此重罪業故，墮三惡道，受無量苦。",
    "T25n1509_091:0704c28_1": "汝莫以虛誑無實事故，而受大罪！",
    "T25n1509_091:0704c29_2": "如山中有一佛圖，彼中有一別房，房中有鬼來恐惱道人故，諸道人皆捨房而去。",
    "T25n1509_091:0705a02_3": "有一客僧來，維那處分，令住此空房，而語之言：「此房中有鬼神喜惱人，能住中者住。」",
    "T25n1509_091:0705a04_4": "客僧自以持戒力、多聞故，言：「小鬼何所能？",
    "T25n1509_091:0705a05_5": "我能伏之！」",
    "T25n1509_091:0705a06_0": "即入房住。",
    "T25n1509_091:0705a06_1": "暮更有一僧來求住處，維那亦令在此房住，亦語：「有鬼惱人。」",
    "T25n1509_091:0705a07_2": "其人亦言：「小鬼何所能？",
    "T25n1509_091:0705a08_3": "我當伏之！」",
    "T25n1509_091:0705a08_4": "先入者，閉戶，端坐待鬼；後來者，夜闇，打戶求入。",
    "T25n1509_091:0705a09_5": "先入者謂為是鬼，不為開戶；後來者極力打戶。",
    "T25n1509_091:0705a10_6": "在內道人以力拒之，外者得勝，排戶得入；內者打之，外者亦極力熟打。",
    "T25n1509_091:0705a12_7": "至明旦相見，乃是故舊同學，各相愧謝。",
    "T25n1509_091:0705a13_8": "眾人雲集，笑而怪之。",
    "T25n1509_091:0705a13_9": "眾生亦如是，五眾無我、無人，空取相致鬪諍；若支解在地，但有骨肉，無人、無我。",
    "T25n1509_091:0705a15_10": "是故菩薩語眾生言：「汝莫於根本空中鬪諍作罪，鬪諍故，人身尚不可得，何況值佛！",
    "T25n1509_091:0705a17_11": "當知人身難得，佛世難值，好時易過；一墮諸難，永不可治！」",
    "T25n1509_091:0705a19_12": "若墮地獄，燒炙屠割，何可教化？",
    "T25n1509_091:0705a20_13": "若墮畜生，共相殘害，亦不可化。",
    "T25n1509_091:0705a20_14": "若墮餓鬼，飢渴熱惱，亦不可化。",
    "T25n1509_091:0705a21_15": "若生長壽天，千萬佛過，著禪定味故，皆不覺知。",
    "T25n1509_091:0705a22_16": "如安息國諸邊地生者，皆是人身，愚不可教化。",
    "T25n1509_091:0705a23_17": "雖生中國，或六情不具、或四支不完、或盲聾瘖啞、或不識義理。",
    "T25n1509_091:0705a25_18": "或時六情具足、諸根通利，而深著邪見、言無罪福，不可教化。",
    "T25n1509_091:0705a26_19": "是故為說：「好時易過，墮諸難中不可得度。」",
    "T25n1509_091:0705a27_20": "餘波羅蜜，如經中廣說故，不復解之。",
    "T25n1509_091:0705a28_21": "問曰：住檀波羅蜜行五波羅蜜訖，何以復更說六波羅蜜？",
    "T25n1509_091:0705b01_22": "答曰：上一度中次第具足五，今則一時總說。",
    "T25n1509_091:0705b02_23": "復次，先但說六波羅蜜，今通說三十七品及諸道果。",
    "T25n1509_091:0705b03_24": "問曰：三十七品自從心出，云何是因緣可與？",
    "T25n1509_091:0705b04_25": "答曰：菩薩供給坐禪者衣服、飲食、醫藥、法杖、禪毱、禪鎮，令得好師教照，令得好弟子受化；與骨人令觀，與禪經，令人為說禪法——如是等三十七助道法因緣。",
    "T25n1509_091:0705b08_0": "又令人為說摩訶衍法：「汝等所須衣服、飲食，盡來取之，便是汝物，莫自疑難！",
    "T25n1509_091:0705b09_1": "汝等得是物已，自行六波羅蜜，亦教化他人令行六波羅蜜。",
    "T25n1509_091:0705b11_2": "是布施性皆空，汝等莫著是施及以果報。」",
    "T25n1509_091:0705b12_3": "眾生得是性空，漸漸得阿耨多羅三藐三菩提，入無餘涅槃。",
    "T25n1509_091:0705b13_4": "如布施為首生五波羅蜜，餘波羅蜜亦如是。",
    "T25n1509_091:0705b15_0": "大智度論卷第九十一"
}