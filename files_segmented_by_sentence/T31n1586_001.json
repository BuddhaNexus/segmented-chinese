{
    "T31n1586_001:0060a15_0": "  [ ;   ]",
    "T31n1586_001:0060a16_0": "唯識三十論頌",
    "T31n1586_001:0060a18_0": "世親菩薩造",
    "T31n1586_001:0060a19_0": "大唐三藏法師玄奘奉　詔譯",
    "T31n1586_001:0060a20_0": "護法等菩薩約此三十頌造《成唯識》，今略標所以。",
    "T31n1586_001:0060a21_1": "謂此三十頌中，初二十四行頌明唯識相；次一行頌明唯識性；後五行頌明唯識行位。",
    "T31n1586_001:0060a23_2": "就二十四行頌中，初一行半略辯唯識相；次二十二行半廣辯唯識相。",
    "T31n1586_001:0060a24_3": "謂外問言：「若唯有識，云何世間及諸聖教說有我法？」",
    "T31n1586_001:0060a25_4": "舉頌詶答，頌曰：「１　　由假說我法，　　有種種相轉。",
    "T31n1586_001:0060a28_0": "　　彼依識所變，　　此能變唯三：　２　謂異熟、思量，　　及了別境識。」",
    "T31n1586_001:0060b01_0": "次二十二行半廣辯唯識相者，由前頌文略標三能變，今廣明三變相。",
    "T31n1586_001:0060b02_1": "且初能變其相云何？",
    "T31n1586_001:0060b03_2": "頌曰：「　初阿賴耶識，　　異熟一切種，　３　　不可知執受，　　處了常與觸、　　作意、受、想、思，　　相應唯捨受。",
    "T31n1586_001:0060b07_0": "　４　　是無覆無記，　　觸等亦如是，　　恒轉如瀑流，　　阿羅漢位捨。」",
    "T31n1586_001:0060b09_0": "已說初能變，第二能變其相云何？",
    "T31n1586_001:0060b09_1": "頌曰：「５　　次第二能變，　　是識名末那，　　依彼轉緣彼，　　思量為性相。",
    "T31n1586_001:0060b12_0": "　６　　四煩惱常俱，　　謂我癡、我見、　　并我慢、我愛，　　及餘觸等俱。",
    "T31n1586_001:0060b14_0": "　７　　有覆無記攝，　　隨所生所繫，　　阿羅漢滅定，　　出世道無有。」",
    "T31n1586_001:0060b16_0": "如是已說第二能變，第三能變其相云何？",
    "T31n1586_001:0060b16_1": "頌曰：「８　　次第三能變，　　差別有六種，　　了境為性相，　　善不善俱非。",
    "T31n1586_001:0060b20_0": "　９　　此心所遍行、　　別境、善、煩惱、　　隨煩惱、不定，　　皆三受相應。",
    "T31n1586_001:0060b22_0": "　１０　　　初遍行觸等，　　次別境謂欲、　　　勝解、念、定、慧，　　所緣事不同。",
    "T31n1586_001:0060b24_0": "　１１　　　善謂信、慚、愧、　　無貪等三根，　　　勤、安、不放逸、　　行捨及不害。",
    "T31n1586_001:0060b26_0": "　１２　　　煩惱謂貪、瞋、　　癡、慢、疑、惡見。",
    "T31n1586_001:0060b27_0": "　　　隨煩惱謂忿、　　恨、覆、惱、嫉、慳、　１３　　　誑、諂與害、憍、　　無慚及無愧、　　　掉舉與惛沈、　　不信并懈怠、　１４　　　放逸及失念、　　散亂、不正知。",
    "T31n1586_001:0060c02_0": "　　　不定謂悔、眠，　　尋、伺二各二。」",
    "T31n1586_001:0060c03_0": "已說六識心所相應，云何應知現起分位？",
    "T31n1586_001:0060c03_1": "頌曰：「１５　　　依止根本識，　　五識隨緣現，　　　或俱或不俱，　　如濤波依水。",
    "T31n1586_001:0060c07_0": "　１６　　　意識常現起，　　除生無想天，　　　及無心二定，　　睡眠與悶絕。」",
    "T31n1586_001:0060c09_0": "已廣分別三能變相為自所變二分所依，云何應知依識所變假說我、法非別實有，由斯一切唯有識耶？",
    "T31n1586_001:0061a01_1": "頌曰：「１７　　　是諸識轉變，　　分別、所分別，　　　由此彼皆無，　　故一切唯識。」",
    "T31n1586_001:0061a04_0": "若唯有識，都無外緣，由何而生種種分別？",
    "T31n1586_001:0061a04_1": "頌曰：「１８　　　由一切種識，　　如是如是變，　　　以展轉力故，　　彼彼分別生。」",
    "T31n1586_001:0061a08_0": "雖有內識而無外緣，由何有情生死相續？",
    "T31n1586_001:0061a08_1": "頌曰：「１９　　　由諸業習氣、　　二取習氣俱，　　　前異熟既盡，　　復生餘異熟。」",
    "T31n1586_001:0061a12_0": "若唯有識，何故世尊處處經中說有三性？",
    "T31n1586_001:0061a12_1": "應知三性亦不離識，所以者何？",
    "T31n1586_001:0061a13_2": "頌曰：「２０　　　由彼彼遍計，　　遍計種種物，　　　此遍計所執，　　自性無所有。",
    "T31n1586_001:0061a16_0": "　２１　　　依他起自性，　　分別緣所生。",
    "T31n1586_001:0061a17_0": "　　　圓成實於彼，　　常遠離前性。",
    "T31n1586_001:0061a18_0": "　２２　　　故此與依他，　　非異非不異，　　　如無常等性，　　非不見此彼。」",
    "T31n1586_001:0061a20_0": "若有三性，如何世尊說一切法皆無自性？",
    "T31n1586_001:0061a20_1": "頌曰：「２３　　　即依此三性，　　立彼三無性，　　　故佛密意說，　　一切法無性。",
    "T31n1586_001:0061a24_0": "　２４　　　初即相無性，　　次無自然性，　　　後由遠離前，　　所執我、法性。",
    "T31n1586_001:0061a26_0": "　２５　　　此諸法勝義，　　亦即是真如，　　　常如其性故，　　即唯識實性。」",
    "T31n1586_001:0061a28_0": "後五行頌明唯識行位者，論曰：「如是所成唯識性、相，誰依幾位？",
    "T31n1586_001:0061a29_1": "如何悟入？」",
    "T31n1586_001:0061a29_2": "謂具大乘二種種性：一、本性種性，謂無始來依附本識，法爾所得無漏法因；二、謂習所成種性，謂聞法界等流法已，聞所成等熏習所成。",
    "T31n1586_001:0061b03_3": "具此二性方能悟入。",
    "T31n1586_001:0061b04_4": "何謂五位？",
    "T31n1586_001:0061b04_5": "一、資糧位，謂修大乘順解脫分，依識性、相能深信解。",
    "T31n1586_001:0061b05_6": "其相云何？",
    "T31n1586_001:0061b05_7": "頌曰：「２６　　　乃至未起識，　　求住唯識性，　　　於二取隨眠，　　猶未能伏滅。」",
    "T31n1586_001:0061b08_0": "二、加行位，謂修大乘順決擇分，在加行位能漸伏除所取、能取。",
    "T31n1586_001:0061b09_1": "其相云何？",
    "T31n1586_001:0061b10_0": "「２７　　　現前立少物，　　謂是唯識性，　　　以有所得故，　　非實住唯識。」",
    "T31n1586_001:0061b12_0": "三、通達位，謂諸菩薩所住見道，在通達位如實通達。",
    "T31n1586_001:0061b13_1": "其相云何？",
    "T31n1586_001:0061b14_0": "「２８　　　若時於所緣，　　智都無所得，　　　爾時住唯識，　　離二取相故。」",
    "T31n1586_001:0061b16_0": "四、修習位，謂諸菩薩所住修道，修習位中如實見理，數數修習。",
    "T31n1586_001:0061b17_1": "其相云何？",
    "T31n1586_001:0061b18_0": "「２９　　　無得不思議，　　是出世間智，　　　捨二麁重故，　　便證得轉依。」",
    "T31n1586_001:0061b20_0": "五、究竟位，謂住無上正等菩提，出障圓明，能盡未來化有情類。",
    "T31n1586_001:0061b21_1": "其相云何？",
    "T31n1586_001:0061b22_0": "「３０　　　此即無漏界，　　不思議善常，　　　安樂解脫身，　　大牟尼名法。」",
    "T31n1586_001:0061b24_0": "唯識三十論頌"
}