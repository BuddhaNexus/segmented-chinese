{
    "T15n0654_001:0805b14_0": "佛說入無分別法門經",
    "T15n0654_001:0805b16_0": "西天譯經三藏朝奉大夫試光祿卿",
    "T15n0654_001:0805b17_0": "傳法大師賜紫臣施護奉　詔譯",
    "T15n0654_001:0805b18_0": "如是我聞：一時，佛與無數百千大眾俱。",
    "T15n0654_001:0805b18_1": "是諸大眾恭敬圍繞聽佛說法，其所演說，謂以大乘無分別法而為發起。",
    "T15n0654_001:0805b21_0": "爾時，世尊普觀大會諸菩薩眾。",
    "T15n0654_001:0805b21_1": "即時會中有一菩薩名無分別光，從座而起，偏袒右肩，右膝著地，合掌向佛而白佛言：「唯願世尊，演說入無分別法門，令諸菩薩聞是法已，如理修學。」",
    "T15n0654_001:0805b25_0": "佛言：「善男子，汝等諦聽，我當宣說入無分別法門。」",
    "T15n0654_001:0805b26_1": "時無分別光菩薩復白佛言：「善哉，世尊！",
    "T15n0654_001:0805b27_0": "願樂欲聞。」",
    "T15n0654_001:0805b27_1": "時諸菩薩受教而聽。",
    "T15n0654_001:0805b28_0": "佛言：「善男子！",
    "T15n0654_001:0805b28_1": "若諸菩薩得聞增上無分別法，住無分別心，即一切分別相離。",
    "T15n0654_001:0805b29_2": "此言無分別者，應先了知，從初自性有分別相。",
    "T15n0654_001:0805c01_3": "分別相者，謂取捨二法，即此取捨是自性分別相。",
    "T15n0654_001:0805c02_4": "由此即起有漏事相；以有漏相故，即有五取蘊。",
    "T15n0654_001:0805c03_5": "五取蘊者，謂色取蘊、受取蘊、想取蘊、行取蘊、識取蘊。",
    "T15n0654_001:0805c05_6": "「善男子！",
    "T15n0654_001:0805c05_7": "云何得離自性分別相？",
    "T15n0654_001:0805c05_8": "謂不現前別異作意，如是即離自性分別相。",
    "T15n0654_001:0805c06_9": "若異自性取相是有所行，此不能得無礙相應。",
    "T15n0654_001:0805c08_10": "是故應知，布施無色、無分別相，持戒、忍辱、精進、禪定、智慧無色無分別相。",
    "T15n0654_001:0805c09_11": "何以故？",
    "T15n0654_001:0805c09_12": "謂自性無色、功用無色、真實無色。",
    "T15n0654_001:0805c10_13": "若起別異作意，欲離分別相者，即後有無色、無分別相可離；如是即有所行，而不能得無礙相應。",
    "T15n0654_001:0805c12_14": "是故應知空、無色、無分別相。",
    "T15n0654_001:0805c13_15": "「真如實際勝義諦法界無色、無分別相。",
    "T15n0654_001:0805c14_16": "何以故？",
    "T15n0654_001:0805c14_17": "謂自性無色、功用無色、真實無色，是故應於無色、無分別相，不異性觀、不作意離。",
    "T15n0654_001:0805c16_18": "若別異作意離者，即於無色、無分別相後有所得。",
    "T15n0654_001:0805c17_19": "如是乃為有所行，即不能得現前無礙相應。",
    "T15n0654_001:0805c18_20": "何以故？",
    "T15n0654_001:0805c18_21": "謂初地所得法，無色、無分別相；乃至十地所得法，亦無色、無分別相；得無生法忍，亦無色、無分別相；得授記別，亦無色、無分別相；得嚴淨佛土成熟有情，亦無色無分別相；乃至得一切相智，亦無色、無分別相。",
    "T15n0654_001:0805c23_22": "如是所說，謂以自性無色、功用無色、真實無色。",
    "T15n0654_001:0805c24_23": "「若菩薩於是諸所得法，起異所得、分別相別、異作意者，即於一切無分別相，悉起別異作意，如是即與無分別理而不相應，彼不能入無分別界。",
    "T15n0654_001:0805c28_24": "若菩薩住三摩地，心入無分別界，而於所入起無所得想，彼正相應，是正所行，是正所修、正所作事，是正作意，住無作行而無發悟，是名真入無分別界所行清淨。",
    "T15n0654_001:0806a02_0": "「善男子，所言無分別界者，以何義故，名無分別界？",
    "T15n0654_001:0806a03_1": "謂於一切色過諸分別，於一切根過諸分別，過一切分別境界，過一切表了，一切煩惱、隨煩惱障無所攝藏，是故說名無分別界。",
    "T15n0654_001:0806a06_0": "於是無分別界中，無色、無見、無住、無礙、無表了、無種種相，若菩薩如是了知，已如是安住無分別界，是即入無分別智，與虛空等，於一切法無所觀而觀，得大樂行，增長大心，得大智慧，大說無礙。",
    "T15n0654_001:0806a10_1": "於一切時、一切相，普為一切眾生作大利益，得勇力增長，於無發悟佛事得大輕安。",
    "T15n0654_001:0806a12_2": "「善男子，譬如一處有一大石山，於其山下，有大寶藏眾寶充滿，所謂銀寶、金寶及種種異寶，復有大摩尼寶出大光明。",
    "T15n0654_001:0806a14_3": "是時，有求寶人，來詣此山，欲求珍寶。",
    "T15n0654_001:0806a15_4": "彼有一人，先知其寶所藏伏處，見來求者即謂彼言：『汝求寶人，當知此處，大石山下，有大寶藏眾寶充滿，復有大摩尼寶出現光明。』",
    "T15n0654_001:0806a18_5": "時求寶人聞其言已，即時勤力堅固作意，開鑿彼山，取大摩尼寶。",
    "T15n0654_001:0806a20_6": "開已，乃見銀寶現光、石無光現。",
    "T15n0654_001:0806a20_7": "是人見已，不作大珍寶想。",
    "T15n0654_001:0806a21_8": "時先知寶人亦如前人，開鑿彼山而取其寶，開已，乃見金寶現光、石無光現，是人亦復不作大珍寶想。",
    "T15n0654_001:0806a23_9": "時知寶人，乃作是言：『汝求寶人，不應勤力堅固作意而求大寶。",
    "T15n0654_001:0806a25_10": "若不作意者，應得見彼廣大珍寶；以作意故，寶不能得。",
    "T15n0654_001:0806a26_11": "若有得彼大珍寶者，即得大富，如意自在，自他俱利，普遍施作，悉得圓滿。』」",
    "T15n0654_001:0806a28_12": "佛言：「善男子，如是等事以喻說故，若有菩薩知是義者，即見是義如先所言。",
    "T15n0654_001:0806a29_13": "一大石山者，即煩惱一法，二處作行增語。",
    "T15n0654_001:0806b01_14": "山下有寶藏，即無無分別界增語。",
    "T15n0654_001:0806b02_15": "彼求寶人者，即是菩薩增語。",
    "T15n0654_001:0806b03_16": "彼知寶人者，即是如來增語。",
    "T15n0654_001:0806b04_17": "石自性者，即是有分別自性增語。",
    "T15n0654_001:0806b04_18": "開鑿取寶者，即不作意增語。",
    "T15n0654_001:0806b05_19": "石下有銀光者，是自性分別增語。",
    "T15n0654_001:0806b06_20": "石下有金光者，是空等分別相增語。",
    "T15n0654_001:0806b07_21": "石下有種種寶光者，是有所得分別相增語。",
    "T15n0654_001:0806b08_22": "念求大寶者，即是樂入無分別界。",
    "T15n0654_001:0806b08_23": "「善男子，是義云何？",
    "T15n0654_001:0806b09_24": "若菩薩如所說能如實觀者，即入無分別界。",
    "T15n0654_001:0806b10_25": "又善男子！",
    "T15n0654_001:0806b10_26": "諸菩薩當於無分別界，如虛空界住。",
    "T15n0654_001:0806b11_27": "何以故？",
    "T15n0654_001:0806b11_28": "若色自性，若分別自性，如是觀時相不現前。",
    "T15n0654_001:0806b12_29": "若行我有色，是行分別相；若行他有色，是行分別相；若行色有生有滅有染有淨，是行分別相；若於色自性、若因若果、若業若行，取有、取無者，自為行色行；若如是行，是行分別相；若於色中見所表者，是行分別相。",
    "T15n0654_001:0806b17_30": "是故當知，色法於一切處，若對礙、若有表、若無表，畢竟無少法可得；即此色法，一切無表、無性可觀；異此色法，一切無表、無性可觀。",
    "T15n0654_001:0806b20_31": "彼色對礙表了悉無性可觀，於有表中，非一性可觀、非異性可觀，即彼表了而亦無性。",
    "T15n0654_001:0806b22_32": "此無性、非無性，若如是觀，即平等觀。",
    "T15n0654_001:0806b23_33": "如是觀時，一切分別悉無分別，是為無分別界。",
    "T15n0654_001:0806b24_34": "「諸菩薩應如是觀、如是入，入是無分別界者，於有分別、於無分別，悉無分別。",
    "T15n0654_001:0806b25_35": "如是平等觀，是為真入無分別界，是名菩薩得安住無分別界。",
    "T15n0654_001:0806b27_36": "受、想、行、識，及布施、持戒、忍辱、精進、禪定、智慧諸波羅蜜多空，真如實際勝義諦法界，十地所證法，乃至一切相智出世間行，亦復如是。",
    "T15n0654_001:0806c01_37": "於受想行識，乃至一切相智，若自性、若因、若果、若業、若行，取有、取無者，即於一切相智等，乃為對礙。",
    "T15n0654_001:0806c03_38": "若如是行，是行分別相。",
    "T15n0654_001:0806c04_39": "而彼一切相智等無表了性，若有所表了，即行一切相智等，是行分別相。",
    "T15n0654_001:0806c05_40": "彼一切相智等，若於表了中有相可行者，是行分別相。",
    "T15n0654_001:0806c06_41": "若信無相可行者，亦行一切相智等，是行分別相，是故當知此表了法非一性可觀、非異性可觀。",
    "T15n0654_001:0806c09_42": "此表了法無性，亦非無性。",
    "T15n0654_001:0806c09_43": "若如是於一切相智等，若表、若無表悉無分別，即此無分別、不取相者，是無分別界。",
    "T15n0654_001:0806c11_44": "諸菩薩應如是觀、如是入，如是入者，是為真入無分別界，是名菩薩，得安住無分別界。」",
    "T15n0654_001:0806c13_45": "爾時世尊復說伽陀曰：「無分別心若安住，　　彼從諸佛正法生，　一切分別悉遠離，　　所行即得無分別。",
    "T15n0654_001:0806c17_0": "　是法寂靜無垢勝，　　名稱功德而普集，　無分別法最上樂，　　菩薩得已成菩提。」",
    "T15n0654_001:0806c19_0": "佛說入無分別法門經"
}