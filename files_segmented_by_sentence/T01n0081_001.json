{
    "T01n0081_001:0895b25_0": "分別善惡報應經卷上",
    "T01n0081_001:0895b27_0": "西天中印度惹爛駄囉國密林寺",
    "T01n0081_001:0895b28_0": "三藏明教大師賜紫沙門臣天息",
    "T01n0081_001:0895b29_0": "災奉　詔譯",
    "T01n0081_001:0895c01_0": "如是我聞：一時，世尊在舍衛國祇樹給孤獨園。",
    "T01n0081_001:0895c02_1": "爾時，世尊食時著衣持鉢，入舍衛城次第乞食，至兜儞野子輸迦長者舍，在門外立。",
    "T01n0081_001:0895c03_2": "是時，輸迦長者家有一犬，名曰商佉，常在門首。",
    "T01n0081_001:0895c05_0": "於是，長者常用銅器盛以美飯，與商佉食。",
    "T01n0081_001:0895c05_1": "犬見世尊瞋恚而吠。",
    "T01n0081_001:0895c06_2": "爾時，世尊謂商佉言：「汝由未悟，見我乃吠。」",
    "T01n0081_001:0895c07_3": "作是語時，商佉轉惡心生瞋恨，即離本處往旃檀座下。",
    "T01n0081_001:0895c08_4": "是時輸迦長者出舍門外，見犬在於旃檀座下，長者問言：「誰瞋於汝？」",
    "T01n0081_001:0895c10_5": "商佉默然。",
    "T01n0081_001:0895c10_6": "是時輸迦長者又復問言：「賢子！",
    "T01n0081_001:0895c11_7": "誰人瞋汝商佉？」",
    "T01n0081_001:0895c11_8": "對曰：「沙門瞿曇而來在此，於門下立，我見乃吠。",
    "T01n0081_001:0895c12_9": "彼沙門瞿曇作如是言：『汝由未悟，今乃更吠。』",
    "T01n0081_001:0895c13_10": "我聞此語心生瞋怒，起離本處來栴檀座下。」",
    "T01n0081_001:0895c14_11": "是時輸迦聞是語已，發大瞋怒出舍衛城，往彼祇樹給孤獨園。",
    "T01n0081_001:0895c16_0": "爾時世尊與無量百千諸比丘眾，前後圍遶在座說法。",
    "T01n0081_001:0895c17_1": "於是世尊遙見輸迦長者遠路而來，告諸比丘：「汝等見此輸迦長者遠來已不？」",
    "T01n0081_001:0895c19_2": "諸比丘言：「唯然已見。」",
    "T01n0081_001:0895c19_3": "世尊告言：「此長者子，向於佛所而發瞋心，命終之後如箭剎那墮大地獄。",
    "T01n0081_001:0895c21_4": "何以故？",
    "T01n0081_001:0895c21_5": "虛妄計執分別彼我，起瞋煩惱毀謗於佛，墮諸惡趣受苦無量。",
    "T01n0081_001:0895c22_6": "又復於我心生輕謗，一切眾生亦復如是。」",
    "T01n0081_001:0895c24_0": "爾時世尊告諸比丘，而說頌曰：「於佛起惡心，　　毀謗生輕慢，　入大地獄中，　　受苦無窮盡。",
    "T01n0081_001:0895c27_0": "　有諸數取趣，　　於師及比丘，　暫時起惡心，　　命終墮地獄。",
    "T01n0081_001:0895c29_0": "　若於如來處，　　起大瞋恨心，　皆墮惡道中，　　輪迴恒受苦。」",
    "T01n0081_001:0896a02_0": "是時兜儞野子來詣佛所，頂禮佛足，於世尊前種種語言，柔和善順稱歎如來。",
    "T01n0081_001:0896a03_1": "說是語已，在一面立而白佛言：「世尊！",
    "T01n0081_001:0896a04_2": "以何因緣到於我舍？」",
    "T01n0081_001:0896a05_3": "佛告輸迦長者言：「食時已至，吾乃著衣持鉢入舍衛城，次第乞食，遂至汝舍在門下立。",
    "T01n0081_001:0896a07_0": "是時商佉處於門首，銅器之內飲食之次，商佉見吾在門下立，纔見乃吠。",
    "T01n0081_001:0896a08_1": "我言：『商佉！",
    "T01n0081_001:0896a08_2": "汝由未悟，何故見吠？』",
    "T01n0081_001:0896a09_3": "犬聞是語，遂生瞋怒往詣別處。」",
    "T01n0081_001:0896a10_4": "是時長者白世尊言：「此犬商佉，過去宿因不知云何？",
    "T01n0081_001:0896a11_5": "願佛演說。」",
    "T01n0081_001:0896a11_6": "佛言：「且止！",
    "T01n0081_001:0896a11_7": "勿問斯事！",
    "T01n0081_001:0896a12_0": "汝若聞此，倍生懊惱，不可忍矣。」",
    "T01n0081_001:0896a12_1": "輸迦長者如是三請，白佛言：「世尊！",
    "T01n0081_001:0896a13_2": "唯願為我演說斯事我等樂聞。」",
    "T01n0081_001:0896a15_0": "爾時世尊告長者言：「汝今諦聽，善思念之，吾今為汝分別演說。",
    "T01n0081_001:0896a16_1": "此犬汝父兜儞野身，於過去生妄計此身無我計我，慳貪嫉妬不行惠施，貪惜財物不信三寶，墮畜生中，今犬商佉是長者父。」",
    "T01n0081_001:0896a19_2": "輸迦長者復白世尊：「我父兜儞野，在生之日常行布施，祭祀火天及諸鬼神，彼身決定得生梵天受大富樂，何故復墮畜類之中？",
    "T01n0081_001:0896a22_3": "此事難信。」",
    "T01n0081_001:0896a22_4": "佛告長者言：「汝父兜儞野，由是分別妄生計執，不行惠捨不信三寶，以此因緣墮此類中。」",
    "T01n0081_001:0896a24_5": "復告長者：「吾今所說恐汝難信，當自還家問於商佉。」",
    "T01n0081_001:0896a25_6": "是時長者辭佛歸家，到已告言：「商佉！",
    "T01n0081_001:0896a26_7": "汝實我父是兜儞野！」",
    "T01n0081_001:0896a26_8": "此犬却坐栴檀之座。",
    "T01n0081_001:0896a27_9": "長者復言：「商佉！",
    "T01n0081_001:0896a27_10": "實是我父兜儞野不？",
    "T01n0081_001:0896a28_11": "可就銅盤食此肉飯。」",
    "T01n0081_001:0896a28_12": "商佉即食。",
    "T01n0081_001:0896a28_13": "食已又復告言：「若實我父是兜儞野，當何所表為顯奇異？」",
    "T01n0081_001:0896b01_14": "於時商佉聞是語已，從座而起詣本住處，於栴檀座下以鼻齅地，以足攫出四大鐵甕，滿中盛金瓶盤雜器。",
    "T01n0081_001:0896b03_15": "是時輸迦長者見此希奇金銀珍寶，踊躍歡喜愛護覆藏。",
    "T01n0081_001:0896b04_16": "於是長者，出舍衛城，往詣佛所，一心歸依。",
    "T01n0081_001:0896b06_0": "爾時世尊，與無量百千比丘眾等，在座說法。",
    "T01n0081_001:0896b07_0": "於是世尊告諸比丘：「汝見兜儞野子鸚鵡長者遠來已不？」",
    "T01n0081_001:0896b08_1": "諸比丘言：「唯然已見。」",
    "T01n0081_001:0896b08_2": "佛告比丘：「今此長者身謝命終，如捨重擔往生天上，因於我所歡喜踊躍，發誠諦心獲報如是。」",
    "T01n0081_001:0896b10_3": "爾時世尊告諸比丘，而說頌曰：「此一數取趣，　　發心見我喜，　命終往生天，　　如捨於重擔。",
    "T01n0081_001:0896b14_0": "　若於說法師，　　如來及比丘，　暫時心歡喜，　　獲果亦如是。」",
    "T01n0081_001:0896b16_0": "爾時世尊說此偈已，於是輸迦長者往詣佛所，頭面禮足歡喜無量，種種稱讚歎未曾有。",
    "T01n0081_001:0896b18_0": "說是語已，在一面立。",
    "T01n0081_001:0896b18_1": "於是世尊告輸迦言：「此商佉犬，實是汝父。」",
    "T01n0081_001:0896b19_2": "長者白言：「唯然，世尊！",
    "T01n0081_001:0896b19_3": "如佛所說真實不虛，所有疑惑皆悉除斷。」",
    "T01n0081_001:0896b20_4": "爾時輸迦長者白世尊言：「一切有情夭壽長命、有病無病、端嚴醜陋、貴賤種族、聰明愚鈍、柔和麁獷，其事非一，因果善惡報應云何？」",
    "T01n0081_001:0896b23_5": "佛告輸迦長者子言：「善哉善哉！",
    "T01n0081_001:0896b24_6": "汝應諦聽，善思念之，今為汝說。",
    "T01n0081_001:0896b25_7": "一切有情，作業修因善惡不等，所獲報應貴賤上下，種族高低差別亦殊，我今略說如斯之事，若廣分別其義甚深。」",
    "T01n0081_001:0896b27_8": "是時長者重白佛言：「願佛演說。」",
    "T01n0081_001:0896b29_0": "爾時佛告長者言：「汝應善聽！",
    "T01n0081_001:0896b29_1": "一切有情造種種業，起種種惑。",
    "T01n0081_001:0896c01_2": "眾生業有黑白，果報乃分善惡，黑業三塗受報，白業定感人天。",
    "T01n0081_001:0896c02_3": "又業有分限，命乃短長。",
    "T01n0081_001:0896c03_4": "復次補特伽羅有業，多病少病、端嚴醜陋。",
    "T01n0081_001:0896c04_5": "或復有業，補特伽羅，富貴貧窮、聰明智慧、根鈍愚闇。",
    "T01n0081_001:0896c05_6": "或復有業，補特伽羅，生三惡趣。",
    "T01n0081_001:0896c06_7": "或復有業，生欲界人天乃至有頂。",
    "T01n0081_001:0896c07_0": "或復有業，補特伽羅，遠遊及近，或復有業，補特伽羅，所求不遂；或復有業，不求自至。",
    "T01n0081_001:0896c08_1": "或復有業，補特伽羅，成就難易有成不成。",
    "T01n0081_001:0896c09_2": "或復有業，補特伽羅，地獄壽命圓滿中夭輕重不等。",
    "T01n0081_001:0896c11_0": "或復有業，補特伽羅，富貴貧窮先後不定。",
    "T01n0081_001:0896c11_1": "或復有業，補特伽羅，富貴貧窮、布施愛樂慳悋不定。",
    "T01n0081_001:0896c13_2": "或復有業，補特伽羅，壽命長短於中不定。",
    "T01n0081_001:0896c14_3": "或復有業，補特伽羅，身心快樂苦惱不定。",
    "T01n0081_001:0896c15_0": "或復有業，補特伽羅，形貌端嚴光潤愛樂，或復醜陋麁澁嫌厭。",
    "T01n0081_001:0896c16_1": "或復有業，補特伽羅，諸根具足不具足等。」",
    "T01n0081_001:0896c18_0": "爾時佛告長者子言：「有十善業應當修習，若十惡業汝應除斷。」",
    "T01n0081_001:0896c19_1": "於是長者白佛言：「世尊！",
    "T01n0081_001:0896c19_2": "有情短命，何業所獲？」",
    "T01n0081_001:0896c20_3": "佛告長者子言：「殺生所獲。",
    "T01n0081_001:0896c21_0": "復次殺業，然有十種：一自手殺，二勸他殺，三慶快殺，四隨喜殺，五懷胎殺，六勸墮胎殺，七酬冤殺，八斷男根殺，九方便殺，十役他殺；如是十種獲短命報。",
    "T01n0081_001:0896c24_1": "「復云何業獲報長命？",
    "T01n0081_001:0896c24_2": "有十種業。",
    "T01n0081_001:0896c25_3": "何等為十？",
    "T01n0081_001:0896c25_4": "一離自手殺，二離勸他殺，三離慶快殺，四離隨喜殺，五救刑獄殺，六放生命，七施他無畏，八慈恤病人，九惠施飲食，十幡燈供養；如是十種獲長命報。",
    "T01n0081_001:0896c28_5": "「復云何業獲報多病？",
    "T01n0081_001:0896c29_6": "有十種業。",
    "T01n0081_001:0896c29_7": "何等為十？",
    "T01n0081_001:0896c29_8": "一自壞有情，二勸他令壞，三隨喜壞，四讚歎壞，五不孝父母，六多結宿冤，七毒心行藥，八慳悋飲食，九輕慢聖賢，十毀謗師法；如是十種獲報多病。",
    "T01n0081_001:0897a04_9": "「復云何業獲報少病？",
    "T01n0081_001:0897a04_10": "有十種業。",
    "T01n0081_001:0897a04_11": "何等為十？",
    "T01n0081_001:0897a05_12": "一不損有情，二勸他不損，三不隨喜損，四不讚歎損，五離慶快損，六孝養父母，七尊重師長，八不結宿冤，九施僧安樂，十施藥飲食；如是十種獲少病報。",
    "T01n0081_001:0897a08_13": "「復云何業獲報醜陋？",
    "T01n0081_001:0897a09_0": "有十種業。",
    "T01n0081_001:0897a09_1": "何等為十？",
    "T01n0081_001:0897a09_2": "一恒起瞋忿，二恣縱慢心，三不孝父母，四恒恣貪癡，五毀謗聖賢，六侵奪[夌*欠]逼，七盜佛光明，八戲弄他醜，九壞佛光明，十行非梵行；如是十種獲報醜陋。",
    "T01n0081_001:0897a12_3": "「復云何業獲報端嚴？",
    "T01n0081_001:0897a13_4": "有十種業。",
    "T01n0081_001:0897a13_5": "云何十業？",
    "T01n0081_001:0897a13_6": "一修慈忍，二惠施佛塔，三塗掃塔寺，四修嚴精舍，五莊嚴佛像，六孝養父母，七信重聖賢，八謙卑離慢，九梵行無缺，十遠離損害；如是十種獲報端嚴。",
    "T01n0081_001:0897a17_7": "「復云何業獲種族卑賤？",
    "T01n0081_001:0897a17_8": "有十種業。",
    "T01n0081_001:0897a17_9": "云何十種？",
    "T01n0081_001:0897a18_10": "一貪愛名利不修施行，二嫉妬他榮，三輕毀父母，四不遵師法，五譏謗賢善，六親近惡友，七勸他作惡，八破壞他善，九貨易經像，十不信三寶；如是十種獲報卑賤。",
    "T01n0081_001:0897a21_11": "「復云何業得豪族富貴？",
    "T01n0081_001:0897a22_12": "有十種業。",
    "T01n0081_001:0897a22_13": "何等為十？",
    "T01n0081_001:0897a22_14": "一離嫉妬慶他名利，二尊重父母，三信崇師法，四發菩提心，五施佛傘蓋，六修嚴塔寺，七懺悔惡業，八廣修施行，九勸修十善，十信崇三寶；如是十種獲報豪貴。",
    "T01n0081_001:0897a26_15": "「復云何業獲人間惡報？",
    "T01n0081_001:0897a27_16": "有十種業。",
    "T01n0081_001:0897a27_17": "云何十種？",
    "T01n0081_001:0897a27_18": "一恣縱我慢，二輕慢父母，三輕慢沙門，四輕慢婆羅門，五輕毀賢善，六輕慢親族，七不信因果，八輕厭自身，九憎嫌他人，十不信三寶；如是十種獲人間惡報。",
    "T01n0081_001:0897b02_19": "「復云何業獲人中勝報？",
    "T01n0081_001:0897b02_20": "有十種業。",
    "T01n0081_001:0897b02_21": "云何十種？",
    "T01n0081_001:0897b03_22": "一謙卑離慢，二尊重父母，三尊重沙門，四信崇婆羅門，五愛護親族，六尊重賢聖，七修行十善，八不輕慢補特伽羅，九尊重師法，十諦信三寶；如是十種獲人中勝報。",
    "T01n0081_001:0897b06_23": "「復云何業獲報孤貧？",
    "T01n0081_001:0897b07_24": "有十種業。",
    "T01n0081_001:0897b07_25": "云何十種？",
    "T01n0081_001:0897b07_26": "一恒行劫盜，二勸他劫盜，三讚歎劫盜，四隨喜劫盜，五毀謗父母，六謗讟聖賢，七障礙他施，八嫉他名利，九慳悋財物，十輕毀三寶願常飢饉；如是十種獲報孤貧。",
    "T01n0081_001:0897b11_27": "「復云何業獲大福德？",
    "T01n0081_001:0897b11_28": "有十種業。",
    "T01n0081_001:0897b12_29": "云何十種？",
    "T01n0081_001:0897b12_30": "一離劫盜，二離勸他非，三離隨喜盜，四孝養父母，五信崇聖賢，六慶他名利，七廣行惠施，八不嫉名利，九不慳財寶愛恤孤貧，十供養三寶；如是十種獲福廣大。",
    "T01n0081_001:0897b16_0": "「復云何業獲報愚鈍？",
    "T01n0081_001:0897b16_1": "有十種業。",
    "T01n0081_001:0897b16_2": "云何十業？",
    "T01n0081_001:0897b16_3": "一謂此補特伽羅不信沙門亦不親近，二不信婆羅門，三不信師法亦非親近，四隱法不傳，五伺師法短，六遠離正法，七斷滅善法，八謗毀賢智，九習學非法，十毀謗正見稱揚邪見；如是十法獲報愚鈍。",
    "T01n0081_001:0897b21_4": "「復云何業獲大智慧？",
    "T01n0081_001:0897b22_0": "有十種法。",
    "T01n0081_001:0897b22_1": "云何十法？",
    "T01n0081_001:0897b22_2": "一謂此補特伽羅親近沙門深信求法，二信婆羅門，三親近師法求解深義，四尊重三寶，五遠離愚癡，六不謗師法，七求於深智，八傳法利生令不斷滅，九遠離非法，十稱揚正見離諸邪見；如是十法獲大智慧。",
    "T01n0081_001:0897b27_3": "「復云何業獲地獄報？",
    "T01n0081_001:0897b27_4": "有十種法。",
    "T01n0081_001:0897b27_5": "云何十種？",
    "T01n0081_001:0897b28_6": "一不善身業，二不善口業，三不善意業，四恒起身見，五恒起邊見，六邪見不息，七作惡不懺，八婬欲邪行，九毀謗聖賢，十壞滅正法；如是十業獲地獄報。",
    "T01n0081_001:0897c02_7": "「復云何業獲畜生報？",
    "T01n0081_001:0897c03_8": "有十種業。",
    "T01n0081_001:0897c03_9": "云何為十？",
    "T01n0081_001:0897c03_10": "一中品惡身業，二中品惡語業，三中品惡意業，四起種種貪，五起種種瞋，六起種種癡，七布施非法，八禁呪厭術，九毀菩薩梵行，十起常邊見人死為人；如是十業獲報畜生。",
    "T01n0081_001:0897c07_11": "「復云何業獲報餓鬼？",
    "T01n0081_001:0897c07_12": "有十種業。",
    "T01n0081_001:0897c08_13": "云何十業？",
    "T01n0081_001:0897c08_14": "一耎惡身業，二耎惡口業，三耎惡意業，四貪悋財物不行惠施，五起大邪見謗佛因果，六我慢自恃輕毀賢良，七障礙他施，八不恤飢渴，九慳惜飲食不施佛僧，十他獲名利方便離隔；如是十業獲報餓鬼。",
    "T01n0081_001:0897c12_15": "「復云何業獲報人間？",
    "T01n0081_001:0897c13_16": "有十種業。",
    "T01n0081_001:0897c13_17": "何等十業？",
    "T01n0081_001:0897c13_18": "一離殺生，二離不與取，三離非梵行，四離虛誑語，五離雜穢語，六無離間語，七離麁惡語，八離飲酒食肉，九離癡闇，十離邪見諦信三寶；修如是等十種耎業，獲報人間。",
    "T01n0081_001:0897c17_19": "「復次，修習何業得生欲天？",
    "T01n0081_001:0897c18_20": "修十善業得生彼天。",
    "T01n0081_001:0897c18_21": "復修何業得生色界？",
    "T01n0081_001:0897c19_22": "修十定善得生彼天。",
    "T01n0081_001:0897c19_23": "復修何業得生於彼四無色界？",
    "T01n0081_001:0897c20_24": "修習三摩鉢底為因，得生彼天。",
    "T01n0081_001:0897c21_25": "何等為四？",
    "T01n0081_001:0897c21_26": "遠離一切色，作無邊空想，復修彼定伏除彼障，命終之後生彼空無邊處。",
    "T01n0081_001:0897c23_0": "遠離麁識細識現前，作無邊想伏除彼障，復修彼定後生彼天。",
    "T01n0081_001:0897c24_1": "遠離無所有處障染，復修彼定後生彼天。",
    "T01n0081_001:0897c25_2": "遠離彼障復修彼定，命終之後得生非想非非想處。",
    "T01n0081_001:0897c26_3": "「復次，修習何業不生無間？",
    "T01n0081_001:0897c27_4": "修諸善業迴向所求，決定得生諸善趣中不入無間。",
    "T01n0081_001:0897c28_5": "復次，修習何業感得何果？",
    "T01n0081_001:0897c28_6": "若修善業感可愛果，若造惡業感非愛果；若遠離此善不善業，愛非愛果終不可得，譬如慈女商主遠行，久不歸家子無由得。",
    "T01n0081_001:0898a02_7": "「復云何業而不得果？",
    "T01n0081_001:0898a03_8": "所修惡業迴心發露，省悟前非思惟嫌厭，心念口言作意專注重重懺悔，此業雖作而不受果；善業亦然。",
    "T01n0081_001:0898a05_9": "「復云何業得身心圓滿？",
    "T01n0081_001:0898a06_10": "修習忍辱得身相圓滿，修習聞思得心圓滿，此業修習必定得果。",
    "T01n0081_001:0898a07_11": "「復云何業，修作已後而非散失？",
    "T01n0081_001:0898a08_12": "若有善業已作不悔亦不嫌厭，而非擾惱又非撥無，不說是非而不遠離，亦非躁撓作如是行，此業修習終非散失定受於果。",
    "T01n0081_001:0898a11_13": "「復云何業而不得果？",
    "T01n0081_001:0898a11_14": "修無記業不得其果。",
    "T01n0081_001:0898a12_15": "「復云何業，補特伽羅，地獄壽命而無中夭？",
    "T01n0081_001:0898a13_0": "此一補特伽羅作彼業已，而不悔恨亦不嫌厭，又不撥無心不擾惱，不說是非又不躁撓，行如此行天受當知，作彼彼業補特伽羅，處地獄生，圓滿壽命而非中夭。",
    "T01n0081_001:0898a16_1": "「復云何業，有補特伽羅，處地獄中壽量不滿？",
    "T01n0081_001:0898a17_2": "此一補特伽羅，作彼業已而乃嫌悔，煩惱自毀省悟前非，遠離彼業而不躁撓，行如是行，此補特伽羅作彼業已，地獄中生不滿壽命。",
    "T01n0081_001:0898a20_3": "「復云何業，有補特伽羅，地獄中生即便命終？",
    "T01n0081_001:0898a21_4": "此一補特伽羅作彼業已，悔嫌躁擾說言撥無，解除遠離煩惱鋒利，不可愛樂我更不作。",
    "T01n0081_001:0898a23_5": "如阿闍世王，作殺父罪已悔過發露：『我作惡業應當自受。』",
    "T01n0081_001:0898a24_6": "對佛懺悔解說前非。",
    "T01n0081_001:0898a25_7": "佛愍彼王令觀罪性，從緣幻有了不可得。",
    "T01n0081_001:0898a26_8": "故此補特伽羅，處地獄中即便命終。",
    "T01n0081_001:0898a27_9": "「復云何業，有補特伽羅，先受快樂後受苦惱？",
    "T01n0081_001:0898a28_10": "此一補特伽羅，初行布施愛樂歡喜，施已心悔。",
    "T01n0081_001:0898a29_11": "故此補特伽羅，生在人中處上種族，金銀珍寶象馬車乘，悉皆具足，父母妻子吏民知識，圓滿無缺，乃至庫藏亦復如是；故得果時，先受快樂後乃苦惱。",
    "T01n0081_001:0898b03_12": "「復云何業，有補特伽羅，先受貧苦後乃快樂？",
    "T01n0081_001:0898b04_13": "此一補特伽羅，由昔因時用下品心微分布施，捨已不悔後乃歡喜。",
    "T01n0081_001:0898b06_14": "故此補特伽羅，生在人中種族卑下，飲食珍寶悉皆乏少亦不自在，後漸增長財物廣大，乃至種種資具無有乏少，故此補特伽羅，後得果時，先乃貧苦後受快樂。",
    "T01n0081_001:0898b09_15": "「復云何業，有補特伽羅，先受快樂後亦快樂？",
    "T01n0081_001:0898b10_16": "此一補特伽羅，未施歡喜，正施、施已歡喜，三時無悔。",
    "T01n0081_001:0898b11_17": "此一補特伽羅，生在人中於富貴家上種族中，父母妻子吏民親友圓滿具足，庫藏珍寶象馬牛羊，乃至園林田宅，無不具足自在受用，故此補特伽羅，先受快樂後亦快樂。",
    "T01n0081_001:0898b15_18": "「復云何業，有補特伽羅，先無快樂後無快樂常受苦惱？",
    "T01n0081_001:0898b17_0": "此一補特伽羅，先無施心，亦無良友勸令布施，又無信心貪惜珍寶，從始至終絕施纖毫。",
    "T01n0081_001:0898b18_1": "故此補特伽羅，若生人中，處下種族貧窮困苦，財寶飲食田宅資具，乃至眷屬悉皆乏少，先無快樂後無快樂，故此補特伽羅，先受苦惱，後亦苦惱。",
    "T01n0081_001:0898b22_2": "「復云何業，有補特伽羅得大富貴，貪惜財物無纖毫施？",
    "T01n0081_001:0898b23_3": "此一補特伽羅於過去世，向三寶處曾行布施，不曾發願於當來世更修施行，故此補特伽羅命終已後，若生人間得大富貴，居上種族珍寶廣大，象馬奴婢牛羊田宅，亦皆廣大受用自在，於其財物慳惜愛護不行惠施，故此補特伽羅，富貴多財，愛護慳貪亦無信心。",
    "T01n0081_001:0898b29_4": "「復云何業，有補特伽羅，一生貧苦愛樂布施？",
    "T01n0081_001:0898c01_5": "此一補特伽羅，於過去世三寶勝處，曾修布施又復發願，而於未來施心不斷，命終之後生在人天受福往來，彼後福盡又生人間貧窮愛施，故此補特伽羅貧窮愛施信心不斷。",
    "T01n0081_001:0898c05_6": "「復云何業，有補特伽羅，一生貧苦又復慳貪，不行少施？",
    "T01n0081_001:0898c06_7": "此一補特伽羅，於過去世不遇善友，又復愚闇不信因果，於其施度微分不修，故此補特伽羅，命終之後生在人間種族貧窮，財物飲食、田業資具一切乏少，故此補特伽羅，貧窮困苦不樂布施。",
    "T01n0081_001:0898c11_8": "「復云何業，得身心快樂譬如輪王又樂作福？",
    "T01n0081_001:0898c12_9": "此一補特伽羅，於過去世修不殺戒施他無畏，又復發願施心不昧，故此有情，命終之後生在人間，得身心快樂常愛惠施。",
    "T01n0081_001:0898c14_10": "「復云何業，有補特伽羅身心快樂，如極老人家務久棄不樂作福？",
    "T01n0081_001:0898c16_11": "此一補特伽羅，於過去世施他無畏，不損有情不發勝願，故此補特伽羅，命終已後生在人間，而得身心悉皆快樂，不愛修福。",
    "T01n0081_001:0898c20_0": "分別善惡報應經卷上"
}