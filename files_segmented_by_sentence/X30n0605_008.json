{
    "X30n0605_008:0793a20_0": "科註妙法蓮華經卷第八",
    "X30n0605_008:0793a22_0": "宋　柯山金谿棲雲沙門　守倫　註",
    "X30n0605_008:0793a23_0": "明　玉谿菩提菴沙門　法濟　參訂",
    "X30n0605_008:0793a24_0": "　　吳興瓶城居士　閔夢得　較刻",
    "X30n0605_008:0793b01_0": "△二廣開近顯遠斷疑生信二初申品目。",
    "X30n0605_008:0793b02_0": "妙法蓮華經如來壽量品第十六",
    "X30n0605_008:0793b03_0-0": "如來者十方三世諸佛二佛三佛本佛迹佛之通號也壽量者詮量也詮量十方三世二佛三佛本佛迹佛之功德今正詮量本地三佛功德故言如來壽量品然如來一號其義甚多今且明二三如來餘例可解成論云乘如實道來成正覺故名如來乘是法如如智實是法如如境道如因覺如果若單論乘者如如無所知單明實者如如無能知境智和合則有因果照境未窮名為因盡源名為果道覺義成即是乘如實道來成正覺此真身如來也以如實智乘如實道來生三有示成正覺者即應身如來也三如來者大論云如法相解如法相說故名如來如者法如如境非因非果有佛無佛性相常然徧一切處而無有異為如不動而至為來指此為法身如來也法如如智乘於如如真實之道來成玅覺智稱如理從理名如從智名來此即報身如來也故論云如法相解故名如來以如如境智合故即能處處示成正覺水銀和真金能塗諸色像功德和法身處處應現往八相成道轉妙法輪即應身如來也故論云如法相說故名如來然法身如來名毗盧遮那此翻徧一切處報身如來名盧舍那此翻淨滿應身如來名釋迦文此翻度沃焦是三如來若單取者則不可也大經云法身亦非般若亦非解脫亦非三法具足稱秘密藏名大涅槃不可一異縱橫並別圓攬三法稱假名如來也梵網經結成華嚴教華臺為本華葉為末別為一緣作如此說而本末不得相離像法決疑經結成涅槃文云或見釋迦為毗盧遮那或為盧舍那葢前緣異見非佛三也普賢觀結成法華文云釋迦牟尼名毗盧遮那乃是異名非別體也總眾經之意當知三佛非一非異明矣問此品無三佛名那作此釋答雖不標名而具其義故文云非如非異不如三界見於三界此非偏如顯於圓如即法身如來義也又云如來如實知見三界之相即是如如智稱如如境一切種智知見即佛眼此是報身如來義也又云或示己身己事或示他身他事此即應身如來義也若但性德三如來者是橫但修德三如來者是縱先法次報後應亦是縱今經圓說不縱不橫三如來也揀縱橫如來尚非今義況三藏通教如來耶又法華之前亦明圓如來者同是迹中所說耳發迹顯本三如來者永異諸經論云示現成大菩提無上故示三種菩提一應化菩提隨所應現即為示現如經出釋氏宮故二報佛菩提十地滿足得常涅槃如經云我實成佛已來無量無邊劫故三法佛菩提謂如來藏性清淨涅槃不變易故如經云如來如實知見三界之相故經具其義論出其名不作上釋寧會經論意耶次明壽量者壽者受義真如不隔諸法故名為受又境智相應故名受又一期報得百年不斷故名受量者詮量也量字則通無的別據詮量法如來以如理為命報如來以智慧為命應如來同緣理為命詮量諸命若有量若無量若非量非無量法身如來如理命者有佛無佛性相常然不論相應與不相續亦無有量及無量文云非如非異非虗非實葢是詮量法身如理命也詮量報身如來以如如智契如如境境發智為報智冥境為受境既無量無邊常住不滅智亦如是函大蓋大文云我智力如是久修業所得慧光照無量壽命無數劫此是詮量報身如來智慧命也詮量應身者應身同緣緣長同長緣促同促云云自彼於我無為文云數數現生數數現滅或復自說名字不同年紀大小此是詮量應佛同緣命也復次法身非量非無量報身金剛前有量金剛後無量應身隨緣則有量應用不斷則無量通途詮量三句在聖一句屬凡有量無常都非佛義舊來所說乃是增減兩謗加誣於佛非魔是何記云兩謗者品中明常不以常解名為減謗品無無常用無常釋名為增謗然四句詮量其義已顯為未解者更作常等四句料揀先別作次通作別者非常非無常雙非理極即法身也常者即報身也報智境合亦非常非無常但取正智圓滿不生不減過金剛心之前故取常為報身耳亦常亦無常應身也應用無盡為亦常數唱涅槃名亦無常無常者金剛心已前智用增進乃至凡夫生滅出沒皆是無常三佛各一句凡夫共一句此約別教別分別也若通途圓說者一一如來悉備四句法身四者非常非無常雙破凡聖八倒故常者如虗空常故無常者無凡夫生滅倒故亦常亦無常者寂而雙照故報身四者非常非無常者智冥境故常者出過二乘故無常者無生滅倒故亦常亦無常者能雙照故應身四者非常非無常者非報非生死故常者常應同故無常者同無常故亦常亦無常者兩存故凡夫既得無常一句通途亦作四句但有性德之理尚無四句名字況行用耶可以意得不俟說也一身即是三身不一不異當知一佛身即具諸身壽命功德隨緣感見長短不同大經云凡夫二乘見佛壽命猶如冬日菩薩所見猶如春日唯佛見佛壽命無量猶如夏日所以然者凡夫博地翳障朦朧藏通二乘雖斷四住不見中道若捨分段受法性身未破無明彼土所奉猶是勝應當知二乘秪見冬日若諸菩薩未登地住所見同前若破無明乃至分受法身與而為語得見報身壽命奪而為語猶是勝應未窮報身之源未盡法性之極所見佛壽猶如春日唯佛與佛窮性盡源見法身壽猶如夏日大經舉三譬譬之於諸常中虗空第一一切壽命如來第一此譬法身壽命無始無終性相凝湛不同應報也二譬如四河皆歸大海此譬報身所修萬善皆感佛報壽命海中三阿耨達池出四大河此譬應身壽命從法報出同他長短也此品詮量通明三身若從別意正在報身也何則義便文會義便者報身智慧上冥下契三身宛足故言義便文會者我成佛已來甚大久遠故能三世利益眾生所成即法身能成即報身法報合故能益物故言文會以此推之正意是論報身佛功德也復次如是三身種種功德悉是本時道場樹下先久成就名之為本中間今日寂滅道場所成就者名之為迹諸經所說本迹者即寂滅道場所成法報為本從本所起勝劣兩應為迹今經所明取寂場及中間所成三身皆名為迹取本昔道場所得三身名之為本故與諸經為異也非本無以垂迹非迹無以顯本本迹雖殊不思議一也肇師之言意在寂場之本耳復次寂場本迹復有多種或以涅槃為本從真起應為迹迹本俱空言思雙斷故言不思議一也或以俗為本從俗起應為迹迹本深廣下地不能言思邊涯故言不思議一也或以中為本從中起應為迹迹本皆言語道斷心行處滅故云不思議一也復次此三非三亦復非一非三非一為本而三而一為迹皆言語道斷心行處滅不思議一也未知諸師指何處本迹不思議一也今攝褻四番皆是迹中不思議一耳遠指本地三番四番不可思議以為其本從箇本而垂迹將箇迹而顯本本迹雖殊不思議一如此本迹何得不異眾經何得不異諸師耶問諸經各說位行或多或少華嚴明四十一位瓔珞明五十二位名義皆廣此經始末都無此事云何言異答譬如世人修種種業集種種寶求種種位若無壽命用財位何為大經云譬如長者生育一子相師占之有短壽相不任繼紹父母知已忽之如草法門亦爾行種種因獲種種果現種種通化種種眾說種種法度種種人總在如來壽命海中海中之要法性智應喉襟目蒵非異是何記云故知本地三身即諸經諸身之喉如衣之襟諸根之目如屐之蒵。",
    "X30n0605_008:0795a14_0": "△二約廣開近顯遠斷疑生信釋經文二初誡信四初三誡。",
    "X30n0605_008:0795a16_0": "爾時佛告諸菩薩及一切大眾諸善男子汝等當信解如來誠諦之語復告大眾汝等當信解如來誠諦之語又復告諸大眾汝等當信解如來誠諦之語。",
    "X30n0605_008:0795a19_0": "上迹門有三請一誡今文有四請四誡前後合有五誡七請奇特大事殷勤鄭重也誠是忠誠諦是審實不欺於物言則詣真昔七方便隨他意語非告誠實今隨自意語示之以要故言誠諦。",
    "X30n0605_008:0795a22_1": "△二三請。",
    "X30n0605_008:0795a24_0": "是時菩薩大眾彌勒為首合掌白佛言世尊唯願說之我等當信受佛語如是三白已。",
    "X30n0605_008:0795b02_0": "菩薩既奉誠誡不敢致疑聞必取信信受誠言也。",
    "X30n0605_008:0795b03_0": "△三重請。",
    "X30n0605_008:0795b04_0": "復言唯願說之我等當信受佛語。",
    "X30n0605_008:0795b05_0": "△四重誡。",
    "X30n0605_008:0795b06_0": "爾時世尊知諸菩薩三請不止而告之言汝等諦聽。",
    "X30n0605_008:0795b07_0": "△二正答二初長行二偈頌初文又二初法說二譬說初文又二初三世益物二總結不虗初文又二初過去益物二初出執近之情三初出所迷法。",
    "X30n0605_008:0795b11_0": "如來祕密神通之力。",
    "X30n0605_008:0795b12_0": "祕密者一身即三身名為祕三身即一身名為密又昔所不說名為祕唯佛自知名為密神通之力者三身之用也神是天然不動之理即法性身也通是無壅不思議慧即報身也力是幹用自在即應身也。",
    "X30n0605_008:0795b16_1": "△二出能迷眾。",
    "X30n0605_008:0795b17_0": "一切世間天人及阿修羅。",
    "X30n0605_008:0795b18_0": "△三出迷遠謂。",
    "X30n0605_008:0795b19_0": "皆謂今釋迦牟尼佛出釋氏宮去伽耶城不遠坐於道場得阿耨多羅三藐三菩提。",
    "X30n0605_008:0795b21_0": "佛於三世等有三身於諸教中祕而不傳故一切世間天人修羅謂今佛始於道樹得此三身故執近以疑遠此本說中不復言及二乘但對菩薩菩薩攝在天人修羅三善道內餘三惡趣罪重根鈍少智不知作此謂也故大品但云摩訶衍勝出天人阿修羅亦不言三途也菩薩有三種謂下方他方舊住下方即本日所化故無執近之謂他方舊住俱有二種一從法身應生者往世先得無生或已先聞發迹顯本設未得聞報盡受法性身於法身地自應得聞長遠之說是故應生菩薩多無執近之謂二者今生始得無生忍及未得者咸有此謂也。",
    "X30n0605_008:0795c08_1": "△二破近顯遠二初法譬顯遠二初法說顯遠。",
    "X30n0605_008:0795c10_0": "然善男子我實成佛已來無量無邊百千萬億那由他劫。",
    "X30n0605_008:0795c12_0": "成佛已來甚大久遠者伽耶近謂即破然破近顯遠略有十意如玄義中明此文正用破近顯遠廢近顯遠二意破近謂之執情廢近廢今日之近教也。",
    "X30n0605_008:0795c15_1": "△二舉譬格量三初舉譬問。",
    "X30n0605_008:0795c16_0": "譬如五百千萬億那由他阿僧祇三千大千世界假使有人抹為微塵過於東方五百千萬億那由他阿僧祇國乃下一塵如是東行盡是微塵諸善男子於意云何是諸世界可得思惟校計知其數不。",
    "X30n0605_008:0795c20_0": "餘經或明數不可說塵沙等為喻若方此此則為多直下塵被點之界已不可說況不點寧當可說下塵不下塵界尚不可說下塵不下塵塵豈可說耶況下文云復過於此又寧可說耶。",
    "X30n0605_008:0795c23_1": "△二答不知。",
    "X30n0605_008:0795c24_0": "彌勒菩薩等俱白佛言世尊是諸世界無量無邊非算數所知亦非心力所及一切聲聞辟支佛以無漏智不能思惟知其限數我等住阿惟越致地於是事中亦所不達世尊如是諸世界無量無邊。",
    "X30n0605_008:0796a04_0": "此答中舉聲聞支佛暨彌勒等覺三人但不知也。",
    "X30n0605_008:0796a05_0": "△三合顯遠。",
    "X30n0605_008:0796a06_0": "爾時佛告大菩薩眾諸善男子今當分明宣語汝等是諸世界若著微塵及不著者盡以為塵一塵一劫我成佛已來復過於此百千萬億那由他阿僧祇劫。",
    "X30n0605_008:0796a09_0": "此合譬如文。",
    "X30n0605_008:0796a09_1": "△二過去益物所宜三初益物處。",
    "X30n0605_008:0796a10_0": "自從是來我常在此娑婆世界說法教化亦於餘處百千萬億那由他阿僧祇國導利眾生。",
    "X30n0605_008:0796a12_0": "須顯處者上引譬甚久久居何處故云常在此土及於他國而作佛事導利眾生也。",
    "X30n0605_008:0796a13_1": "△二拂迹上疑。",
    "X30n0605_008:0796a14_0": "諸善男子於是中間我說然燈佛等又復言其入於涅槃如是皆以方便分別。",
    "X30n0605_008:0796a16_0": "謂疑因疑果昔教所說處處行因又處處得記即是果也今拂除此疑指然燈佛者即拂因疑又復言其入於涅槃即拂果疑如此因果非復一條皆我方便非實說也故名拂疑或有人云方便說然燈佛是我之師然實是釋迦現作非生現生非滅現滅故言又復言其涅槃今謂不爾但取前釋何者然燈佛于時緣熟以佛像化之我緣未熟但為菩薩從佛得記得記即是果義行行即是因義如此消文自足言其者即是中間施化之其耳謂非謂然燈也又中間益物既即有形聲兩益若言值然燈佛者此有形益又復言其入於涅槃者彼佛滅後助佛揚化即有聲益若爾形聲兩益皆屬中間之因耳既有形聲之生生必有死死即入涅槃名此為果耳不得言中間已成佛果何者法華之前未說成佛何得有佛果之疑舊以然燈是我現作此亦非解法華前經未論昔已成佛何教說然燈是我所現而拂此疑耶。",
    "X30n0605_008:0796b08_1": "△三正明益物所宜二初感應。",
    "X30n0605_008:0796b10_0": "諸善男子若有眾生來至我所我以佛眼觀其信等諸根利鈍隨所應度。",
    "X30n0605_008:0796b12_0": "來至我所者即是過去眾生漸頓兩機冥扣法身也佛眼觀者即是久已成佛用佛眼鑒照無有遺差將欲起於勝劣兩應而利益之善機凡有二力一感人天華報二感佛道果報法眼觀知萬善緣其重輕各得華報不能究竟知其終得種智果報若以佛眼圓照萬善知其始末此經一向明佛眼觀知眾生萬善究竟得佛一大事出世之正意也信等諸根者謂信等五根也慧根即了因餘根即緣因此二善根各有利鈍通攝頓漸機緣頓機利鈍即是圓別根機漸機利鈍即是藏通機緣又小乘根名鈍大乘根名利又小乘名利人天名鈍十法界眾生所有善根利鈍為機不用惡法惡法非緣了二因也如來悉照十界善機隨所應度而為現形聲饒益也。",
    "X30n0605_008:0796c01_1": "△二施化二初形聲益二初形益二初非生現生。",
    "X30n0605_008:0796c03_0": "處處自說名字不同年紀大小。",
    "X30n0605_008:0796c04_0": "此正明應化所宜自說名字不同者既現其形則有名字因名召體機有大小形有勝劣形異故名則不同年紀大小者即形勝劣勝者即勝應劣者即劣應名字不同即二佛現壽有量無量之異也處處者竪論則過去之處處行因國土橫論即十方國土名字不同約豎處所亦有生法名字不同如今之應身望過去然燈佛等約橫國土亦有生法名字如今之應身望分身亦如華嚴十號中所列釋迦異名若干不同又諸經所辨佛有三身名字不同所召法體皆異或說毗那或舍那或釋迦法身佛或名如如實相第一義般若楞嚴等比也此約示現佛法界身名字不同若現九法界身名字不同則無量無邊可以意得年紀大小者此明壽命長短逐上所現應身或說壽二萬如迦葉佛時或說壽八萬如彌勒佛時傳傳互明大小縱橫可知就法報應佛壽命大小如玄義(云云)或三身相望辨大小或三身各別皆為小合說名為大例三點(云云)此皆隨所應度為其現身及命長短耳。",
    "X30n0605_008:0796c22_0": "△二非滅現滅。",
    "X30n0605_008:0796c23_0": "亦復現言當入涅槃。",
    "X30n0605_008:0796c24_0": "亦復現言當入涅槃者應以滅度而得度者即現滅度也令其戀仰而得解脫此義見下譬說中。",
    "X30n0605_008:0797a01_1": "△二聲益。",
    "X30n0605_008:0797a03_0": "又以種種方便說微妙法。",
    "X30n0605_008:0797a04_0": "小身短壽即是說於漸教故言種種方便大身長壽即是說於頓教故言說微玅法。",
    "X30n0605_008:0797a05_1": "△二得益歡喜。",
    "X30n0605_008:0797a06_0": "能令眾生發歡喜心。",
    "X30n0605_008:0797a07_0": "雖初以漸終令入大故言皆令得歡喜仍此歡喜即是施化得益佛依四悉檀施形聲兩益眾生獲於四利稱機則喜乖機則惱故下文云皆實不虗即此義也。",
    "X30n0605_008:0797a10_1": "△二現在益物二初明機感。",
    "X30n0605_008:0797a11_0": "諸善男子如來見諸眾生樂於小法德薄垢重者。",
    "X30n0605_008:0797a12_0-0": "此是現在師子奮迅益物此三昧有十功德一分別他人諸根熟不熟清淨不清淨二以如來法輪教未度者悉入法律三弘誓徧滿十方音聲亦爾或一音徧滿百千萬音皆亦徧滿普教眾類四轉無上輪教化眾生皆取滅度餘人不能轉獨佛能轉五能示出家剃髮持淨戒亦能使人樂六性行合空七放光示滅或存或亡或示相好或隱相好八降伏四魔九令他得入至要增長止觀十具上十善之本身三口四等(云云)",
    "X30n0605_008:0797a12_0-1": "如來見者即佛眼照也諸眾生樂小法者所見之機也華嚴云大眾雖清淨其餘樂小法者或生疑悔長夜衰惱愍此故默偈云其餘不久行智慧未明了依識不依智聞已生疑悔彼將墜惡道愍念故不說按彼經無聲聞二乘但指不久行者為樂小法人耳南嶽云樂小者非小乘人也乃是樂近說者為小耳今當通說之所謂貪愛二十五有即人天之機來至我所名小法也貪樂涅槃求自解脫即二乘之機來至我所亦名樂小法也樂於漸次紆迴佛道即三教菩薩機來至我所亦名樂小法也德薄者緣了二善功用微劣如下文云諸子幼穉垢重者見思未除也問非生現生備施頓漸二化七方便等可是樂小法者圓頓赴機是應樂大法者云何通判為樂小法耶答向略其意今茲廣釋凡為四義一約往日雖發大心不能專精多著弊欲不得出世名弊欲為小法也二約現在如佛未出世諸天人等雖有大機而心染世樂著於邪見故名樂小法此二義與下譬宛轉于地意同三約修行雖不樂于三界弊欲小法而樂三乘灰斷亦名小法雖不樂於三乘近果而樂歷別修於一乘不能於一心圓頓普修亦名樂外此三意約因門明樂小法也四約果門樂聞出釋氏宮始得菩提近成之小不樂聞長遠大久之道故言樂小此等小心非始今日若先樂大佛即不說始成說始成者皆為樂小法者耳。",
    "X30n0605_008:0797b21_1": "△二明應化二初非生現生二初正明二初現生。",
    "X30n0605_008:0797b23_0": "為是人說我少出家得阿耨多羅三藐三菩提。",
    "X30n0605_008:0797b24_0": "現生者迹現於生為是人說我始得菩提前明利鈍二機來感法身今即現勝劣兩應劣應應鈍根勝應應利根此兩應並有生法二身生劣應生身生者以正慧託胎出生而行七步如迦旃延子所述乃至六年苦行已還是名生身生也法身生者即三十四心斷結習盡所得五分法身是也勝應生身生者如華嚴大經等說與諸菩薩處摩耶胎常說大乘至若出胎而十方各行七步是名生身生也法身生者於寂滅道場金剛後心斷無明盡得妙覺相應慧窮照法性萬德種智圓明普備是名法身生也出家者劣應出分段家勝應出二死家得菩提者劣應得有作四諦所發無漏盡無生智名為菩提勝應即照三諦一實之道一切種智為菩提也。",
    "X30n0605_008:0797c13_1": "△二非生。",
    "X30n0605_008:0797c14_0": "然我實成佛以來久遠若斯但以方便教化眾生令入佛道作如是說。",
    "X30n0605_008:0797c16_0": "明本實不生非生者非始爾生也但天人修羅見此二種生法二身謂言始生此則不然然我久已得此生法二身今日之生非實生也故云久遠若斯若斯者如上譬之長久也但以方便下明既非實生何故現生為利樂小法人德薄垢重者使得佛道故言但以方便教化眾生作如是說者非生而現生故云作如是說也然餘經但破劣應生身生非生尚不破劣應法身生非生今經正破勝應法身生非生何者我實成佛已來久遠若斯故知今日劣勝兩法身生皆被破故生非生則與餘經永異。",
    "X30n0605_008:0798a02_1": "△二利益二初形聲。",
    "X30n0605_008:0798a03_0": "諸善男子如來所演經典皆為度脫眾生或說己身或說他身或示己身或示他身或示己事或示他事。",
    "X30n0605_008:0798a05_0": "此明形聲益說即聲教示即形現形聲不出自他若說法身是說己身若說應身是說他身言值然燈佛即是說己身言然燈是我師是說他身示正報是示己事現依報是示他事隨他意語是說他身隨自意語是說己身示己他事亦類如此。",
    "X30n0605_008:0798a09_1": "△二明不虗二初標不虗。",
    "X30n0605_008:0798a11_0": "諸所言說皆實不虗。",
    "X30n0605_008:0798a12_0": "此偏據聲益不虗釋則雙釋不虗初不虗者謂漸頓二機稟此二種形聲皆益不虗上過去章明皆歡喜似如世界之益今明皆不虗勝劣形聲逗於二機獲四悉檀皆不虗也大論明四悉檀並實世界故實對治為人故實篤而為論三是世間實此實則虗緣中亦有世間三實第一義則虗若以此虗實約迹本二門漸頓益者虗實昔方便行未得實道之益是其因虗也執於近迹未得本地真實之益即是果虗今開迹門之說同入實相即得因中實益開本門之說即除執近之情得於長遠果地之實益今得二實對昔二虗約圓頓眾生於迹本二門一實一虗得中道之行是得因中之實益而執近果是於果虗今聞說因更不別得真實之益聞說遠果即得實果之益昔有一虗今得一實故云皆實不虗。",
    "X30n0605_008:0798b02_1": "△二釋不虗二初照理不虗。",
    "X30n0605_008:0798b03_0": "所以者何如來如實知見三界之相無有生死若退若出亦無在世及滅度者非實非虗非如非異不如三界見於三界如斯之事如來明見無有錯謬。",
    "X30n0605_008:0798b06_0": "此下總釋益物不虗今先釋形益後釋言益此中六句顯於應身不離法身法身無形亦無起滅眾生皆有起滅之機感於法身如來願力應同起滅起滅之見出自眾生故約三界以明諸句則照理不虗也謂達理稱機設教化物必不虗也如實知見即是實智如理而照三界之實實則無三界因相也無有生死者無有二死之苦也起集名退無常果現名出亦無在生死之世及入涅槃之滅此二俱滅故云亦無在世及滅度者非於滅度之實非於生死之虗故云非實非虗非於世間之隔異非於出世之真如故云非如非異此四明中道也不如三界見於三界者不如二種三界眾生所見三界之相唯佛一人如實窮照三界之實內具實智之用亦是隨自意語亦是或說己身之事故大品云第一義中無所分別如來權智如量知見三界之相即如三界眾生之見如實知見無二死而隨他意示二死身說有二死無退無出而隨他意說有退有出亦無在世及滅度者而隨他意示生世間示入涅槃說有在世有得滅者無實而說涅槃之實無虗而說三界之虗無三世之異而說有異無真諦之如而說有如同於三界見於三界皆是隨他意語名為或說他身事示他身事如來二智明審二諦所以形言兩益皆實不虗。",
    "X30n0605_008:0798c04_1": "△二稱機不虗二初機感。",
    "X30n0605_008:0798c06_0": "以諸眾生有種種性種種欲種種行種種憶想分別故。",
    "X30n0605_008:0798c08_0": "此明機感者以諸眾生根機利鈍漸頓不同性欲行智種種差別欲令各得增諸善根故說己他之教不虗因緣譬喻也性者漸頓根性各有種種故須用為人悉檀生諸善根善根猶是性然習欲成性今何故先性後欲釋云因有本日根性故能起今日之樂欲如因煩惱故有五陰復因五陰更有煩惱不前不後性欲亦爾要因習欲而成性欲者漸頓二機若種種樂欲不同此須用世界悉檀行者起作業行隨樂欲而修諸行此須用為人悉檀行中好多愛著致有妨障此須用對治悉檀憶想者是智慧即相似解由修行故能得解生此是方便猶未稱理無言說道猶是念想之觀漸頓眾生居在內外凡位有諸善根欲樂欲樂故修行修行故得似解此須用第一義悉檀隨其所得憶想之解更為說法即得朗悟第一義乃至初地欲樂修行二地時亦憶想二地之境即是念想若發生二地真解即是念想觀除言語法滅乃至佛地方得究竟離於憶想獲常寂照耳。",
    "X30n0605_008:0799a01_1": "△二施化。",
    "X30n0605_008:0799a02_0": "欲令生諸善根以若干因緣譬喻言辭種種說法所作佛事未曾暫廢。",
    "X30n0605_008:0799a04_0": "此明正對機施己他聲益也於漸頓種種根機令生種種善根故現若干己他身事若干自他聲教若干因緣譬喻若對漸機以三藏中四門若干因緣譬喻於一一門中復有若干如為懈怠者說苦忍為我慢者說無常忍等通教四門亦如是若對頓機如別圓等亦各四門若干種種如三十二菩薩各說入不二法門華嚴中種種行類相貌皆為種種根機施若干譬喻言辭說法也所作佛事未曾暫廢者總結不虗如上若干己他形聲皆令眾生入佛知見不為人天二乘小事故云所作佛事若一人獨得滅度餘人不得者所作佛事即為有廢廢即令眾不得實益豈得云皆實不虗云何皆實昔云我坐道場不得一法實七方便並非究竟滅二涅槃者方便空拳故知唯虗未見皆實若昔施七權遂不得入一實者可言其虗虗引得出無有虗出而不入實者故知昔虗為實故也皆實不虗佛事無廢即此義矣。",
    "X30n0605_008:0799a20_1": "△二非滅現滅二初正明二初明本實不滅二初明果位常。",
    "X30n0605_008:0799a22_0": "如是我成佛已來甚大久遠壽命無量阿僧祇劫常住不滅。",
    "X30n0605_008:0799a24_0": "此文有二意初明果位之常常故不滅寄此四字明未來大勢威猛常住益物。",
    "X30n0605_008:0799b01_1": "△二舉因況果。",
    "X30n0605_008:0799b02_0": "諸善男子我本行菩薩道所成壽命今猶未盡復倍上數。",
    "X30n0605_008:0799b04_0": "次我本行菩薩道下舉因況果以明常住舊人據此以證無常云前過恒沙後倍上數神通延壽猶是無常僻取文意大有所失經舉因況果果非數也經云久修業所得壽命無數劫非神通延壽也何者佛修圓因登初住時已得常壽常壽叵盡已倍上數況復果耶云何棄所況之果苟執能況之因從令此因已是於常非無常也譬如太子時祿已不可盡況登尊極祿用寧可盡乎。",
    "X30n0605_008:0799b11_1": "△二明迹中唱滅。",
    "X30n0605_008:0799b13_0": "然今非實滅度而便唱言當取滅度。",
    "X30n0605_008:0799b14_0": "三身並有非滅唱滅義如淨名云法本不生今則無滅即是法身非滅又云是寂滅義即是唱滅也何者若已了達不唱寂滅為未了者唱滅耳若言照寂即是唱滅若言寂照即是唱生夫法身者雖非生非滅亦有生滅若迷心執著即煩惱生而智慧滅若解心無染即智慧生而煩惱滅滅惑生解此是無常滅若解生惑滅即是寂滅此之生滅悉約法性而辨若無迷解二緣則不唱有此生滅報身非滅唱滅者誰有智慧誰有煩惱而言智慧能破此即明暗不相除即報身非滅義眾生未了聞此便謂其即是佛而生憍恣不復修道故復唱言道能滅惑有煩惱時則無智慧有智慧時則無煩惱豈非智慧能滅煩惱耶應身非滅唱滅者應是法報之用體既無滅用豈有窮即應身非滅但為眾生若常見佛則生憍恣故唱我於今夜當取滅度。",
    "X30n0605_008:0799c05_1": "△二現滅利益二初不滅眾生有損二初不滅有損。",
    "X30n0605_008:0799c07_0": "如來以是方便教化眾生所以者何若佛久住於世薄德之人不種善根貧窮下賤貪著五欲入於憶想妄見網中。",
    "X30n0605_008:0799c10_0": "有損者如前樂小法人見佛常在不種善根貧窮下賤不生二善故無益不斷見思無明二惡則是有損貪著五欲入於憶想憶想即是見惑五欲即是思惑由此眾生垢重故須唱滅不唱滅則二惡生而不滅二善損而不生。",
    "X30n0605_008:0799c14_1": "△二廣釋不滅。",
    "X30n0605_008:0799c15_0": "若見如來常在不滅便起憍恣而懷厭怠不能生於難遭之想恭敬之心。",
    "X30n0605_008:0799c17_0": "若見如來常在便起憍恣心等故有損不能生恭敬故無益憍恣即增見惑厭怠即生思惑不生難遭想即不能生見諦解不恭敬即不能生思惟道為是義故宜應現滅若見聞三佛不滅悉有憍恣義便謂眾生如彌勒如一如無二如平等即真由是生於憍心上慢謂一切煩惱本自不生今亦無滅何須修道即便恣情放逸為是唱言是寂滅義又聞一切眾生即菩提相菩提相即煩惱相明闇不相除顯出佛菩提眾生聞此復起慢恣不復修善懈怠放逸為是等故唱言報身智慧能滅煩惱無明力大佛菩提智之所能滅應身非滅現滅易解若唱言法本不生今亦不滅要須滅惑方乃寂滅經云智慧不滅煩惱然明時無闇汝今具足煩惱何能有慧當知智慧能滅障惑眾生聞是唱滅便於三佛生難遭想起恭敬心。",
    "X30n0605_008:0800a07_1": "△二唱滅於物有益二初歎佛難值。",
    "X30n0605_008:0800a09_0": "是故如來以方便說比丘當知諸佛出世難可值遇。",
    "X30n0605_008:0800a10_0": "三佛並難值眾生樂著小法見思障重聞三身不滅則不修道難得契會。",
    "X30n0605_008:0800a11_1": "△二釋難值。",
    "X30n0605_008:0800a12_0": "所以者何諸薄德人過無量百千萬億劫或有見佛或不見者以此事故我作是言諸比丘如來難可得見斯眾生等聞如是語必當生於難遭之想心懷戀慕渴仰於佛便種善根是故如來雖不實滅而言滅度。",
    "X30n0605_008:0800a17_0": "諸薄德人過百千劫或有見佛或不見者若見三佛其人多善少惡不為其人唱滅是人見佛常在靈山或不見佛其人障重善輕為說三身難會眾生聞之便作是念三佛雖復非生非滅必須生善滅惑乃得證見此事不易故云難遭心懷戀慕渴仰者此明現滅無損也滅於見思名無損種於善根名有益。",
    "X30n0605_008:0800a23_1": "△二總結不虗三初明諸佛出五濁必先三後一先近後遠。",
    "X30n0605_008:0800b01_0": "又善男子諸佛如來法皆如是。",
    "X30n0605_008:0800b02_0": "此下明第二大段結三世益物物得實益。",
    "X30n0605_008:0800b02_1": "△二明皆是為化眾生。",
    "X30n0605_008:0800b04_0": "為度眾生。",
    "X30n0605_008:0800b05_0": "△三明皆非虗妄。",
    "X30n0605_008:0800b06_0": "皆實不虗。",
    "X30n0605_008:0800b07_0": "△二譬說二初開譬二合譬初文又二初良醫治子譬譬上三世應化所宜二治子實益譬譬三世利益不虗初文又三初醫遠行譬譬過去益物二初譬應化二初超譬應化。",
    "X30n0605_008:0800b11_0": "譬如良醫智慧聰達明鍊方藥善治眾病。",
    "X30n0605_008:0800b12_0": "良醫者然醫有十種一治病病增無損或時致死此譬空見外道恣意行惡教人起邪斷善根法身既亡慧命亦死二治病不增不損譬有見苦行外道投巖赴火苦行行善不得禪定不能斷結即是無損亦不能斷善即是不增三治病損而無增但世醫所治差已還復生即是修定斷結外道四治病能令差已不復發而所治不徧即二乘人止治一兩種有緣者不能徧治一切五雖能兼徧而無巧術用治苦痛釋論呼為拙度即是六度菩薩慈悲廣治六治病玅術治無痛惱而不能治必死之人此譬通教菩薩以體法智但治有反復凡夫不能治焦種二乘七雖治難愈之病而不能一時治一切病即是別教菩薩八能一時治一切病而不能令平復如本即圓教初心十信也九能徧治一切亦能平復如本而不能令過本即圓教後心也十一時治一切病即能平復又使過本即是如來前三種醫即大經中舊醫用乳藥也後七並客醫無術者但用無常苦空等法如用辛苦酢藥也有術遠來還令服乳最後究竟良醫良者善也內有三達五眼即是八術玅得藥性善治者外識病源能用藥也智慧者權實二智深知二諦也聦達者五眼鑒機頓漸不差也十二部教文理甚深如明鍊方藥依四悉檀治眾生病如善治眾病也無量義云醫王大醫王以大醫故稱為良醫。",
    "X30n0605_008:0800c11_1": "△二追譬機感。",
    "X30n0605_008:0800c13_0": "其人多諸子息若十二十乃至百數。",
    "X30n0605_008:0800c14_0": "多諸子息者若十聲聞二十支佛百數菩薩菩薩之子凡有三種子義一就一切眾生皆有三種性德佛性即是佛子故云其中眾生悉是吾子此文云多諸子息也約十心數法即有百子心王為正因佛性慧是了因佛性餘九相扶起屬緣因佛性一數起時餘九扶助如是成百也性德佛子非善非惡而通善惡故此十數及與心王為通心數是以性德三因悉屬正因佛子二者就昔結緣為佛子如十六王子覆講法華時聞法者亦生微解即成了因性昔微能修行為緣因性正性為本此三因並屬緣因資發今日一實之解故以昔日結緣為緣因佛子即火宅中三十子也此約十信一信起時即具餘九還有百信故得結緣為佛子也三者了因之子即是今日聞法華經安住實智中我定當作佛決了聲聞法是諸經之王從佛口生得佛法分故名真子此亦有三因性今既顯了見於佛性並屬了因佛子百子之義還將十數入十善法中十信入初住中是故正因通於本末此文明百子不取了因子了因子屬下不失心服藥中明之。",
    "X30n0605_008:0801a09_1": "△二譬現滅。",
    "X30n0605_008:0801a10_0": "以有事緣遠至餘國。",
    "X30n0605_008:0801a11_0": "以有事緣遠至餘國者譬過去應化中現滅也。",
    "X30n0605_008:0801a11_1": "△二還已復去譬譬現在應化二初譬機感。",
    "X30n0605_008:0801a13_0": "諸子於後飲他毒藥藥發悶亂宛轉于地。",
    "X30n0605_008:0801a14_0": "諸子於後飲毒譬上機應相關見諸眾生德薄垢重於佛滅後樂著三界邪師之法故云飲他毒藥即是遊行詣於他國輪轉諸趣墮在三界故云宛轉于地。",
    "X30n0605_008:0801a17_1": "△二譬應化二初非生現生二初譬形聲益二初形益。",
    "X30n0605_008:0801a19_0": "是時其父還來歸家諸子飲毒或失本心或不失者遙見其父皆大歡喜拜跪問訊善安穩歸我等愚癡誤服毒藥願見救療更賜壽命。",
    "X30n0605_008:0801a22_0": "其父還來者譬上我少出家得三菩提也諸子飲毒去譬上形益信受邪師之法名為飲毒失心是無大小機感生不失心是有大小機感生又失心者貪著三界失先所種三乘善根也為是人故非滅唱滅不失心者雖著五欲而不失三乘善根為是人故非生現生善強惡輕見佛即能修道斷結如子見父求藥病愈也善輕惡重雖得見佛亦求救護而不修道如子見父雖能求救而不肯服藥父為此子唱言應死遙見者明佛出世時眾生亦見色身而為見思障隔五分不得親奉法身故云遙也見聞佛出皆有喜敬之事如諸經中梵王請等例皆是求救之辭也。",
    "X30n0605_008:0801b09_1": "△二聲益二初譬佛受請轉二諦法輪。",
    "X30n0605_008:0801b11_0": "父見子等苦惱如是依諸經方求好藥艸色香美味皆悉具足擣篩和合與子令服。",
    "X30n0605_008:0801b13_0": "經方者即十二部教也藥草者即教所詮八萬法門也從佛出十二部乃至出涅槃此出漸頓藥草也直從佛出十二部此出頓藥草從佛出修多羅此出漸藥草色者譬戒戒防身口事相彰顯也香者譬定功德香熏一切味者譬慧能得理味此戒定慧即八正道修八正道能見佛性又色是般若照了法性之色分明無礙香是解脫斷德離臭味是法身理味此三法不縱不橫名祕密藏依教修行得入此藏說三乘空三昧力如擣無相如篩無作如合一一三昧皆具戒定慧又空觀如擣假觀如篩中觀如合此三觀各不離戒定慧將此法與漸頓眾生令修行名令服也。",
    "X30n0605_008:0801b24_1": "△二譬誡勸二初勸門。",
    "X30n0605_008:0801c02_0": "而作是言此大良藥色香美味皆悉具足汝等可服。",
    "X30n0605_008:0801c03_0": "△二誡門。",
    "X30n0605_008:0801c04_0": "速除苦惱無復眾患。",
    "X30n0605_008:0801c05_0": "將誡勸二教令諸眾生服法藥也。",
    "X30n0605_008:0801c05_1": "△二譬利益不虗。",
    "X30n0605_008:0801c07_0": "其諸子中不失心者見此良藥色香俱好即便服之病盡除愈。",
    "X30n0605_008:0801c09_0": "此譬上得益不虗上有二一不虗二釋不虗今云其諸子中不失心者服藥病差即譬上皆實不虗釋不虗不作譬也。",
    "X30n0605_008:0801c11_1": "△二非滅現滅二初不久應死譬二初唱滅之由。",
    "X30n0605_008:0801c13_0": "餘失心者見其父來雖亦歡喜問訊求索治病然與其藥而不肯服所以者何毒氣深入失本心故於此好色香藥而謂不美父作是念此子可愍為毒所中心皆顛倒雖見我喜求索救療如是好藥而不肯服。",
    "X30n0605_008:0801c17_0": "唱死之由由子不服譬上薄德見佛常在但增憍恣上現滅中有二一本實不滅二非滅唱滅不出現滅之由由亦是唱滅利益中今譬不譬第一而明現滅之由正由眾生薄德見佛常在不修行即是不肯服藥也。",
    "X30n0605_008:0801c21_1": "△二正唱應死二初擬宜去住。",
    "X30n0605_008:0801c22_0": "我今當設方便令服此藥。",
    "X30n0605_008:0801c23_0": "譬非滅唱滅也。",
    "X30n0605_008:0801c23_1": "△二唱應死。",
    "X30n0605_008:0801c24_0": "即作是言汝等當知我今衰老死時已至是好良藥今留在此汝可取服勿憂不差作是教已復至他國遣使還告汝父已死。",
    "X30n0605_008:0802a03_0": "譬現滅也化期將竟死時已至者當入涅槃留經教在故云是好良藥今留在此復至他國即是此方現滅他方現生故上文云願在他方遙見守護即其義也遣使者或取涅槃中大聲普告為使人或用神通或用舍利或用經教等為使人今用四依菩薩語眾生云佛已滅度但留此法我今宣弘汝當受行後時眾生若無四依傳述經法豈能自知佛已滅度故用四依是使人也。",
    "X30n0605_008:0802a10_1": "△二諸子醒悟譬二初現滅利益。",
    "X30n0605_008:0802a12_0": "是時諸子聞父背喪心大憂惱而作是念若父在者慈愍我等能見救護今者捨我遠喪他國。",
    "X30n0605_008:0802a14_0": "△二未來機感。",
    "X30n0605_008:0802a15_0": "自惟孤露無復恃怙常懷悲感心遂醒悟乃知此藥色香味美即取服之毒病皆愈。",
    "X30n0605_008:0802a17_0": "由滅後眾生醒悟服藥修行以作因緣能感未來應化如遺教云其未度者作得度因緣亦有現得感見普賢觀云精進苦到得見釋迦分身多寶東方善德等及七佛世尊孤露恃怙等者幼而無父曰孤詩云無父何怙無母何恃譬猶幼失所親則貧窮困苦奔走長途風[(歹*又)/食]露宿竛竮之狀耳。",
    "X30n0605_008:0802a22_1": "△三尋後來歸譬譬未來應化。",
    "X30n0605_008:0802a24_0": "其父聞子悉已得差尋便來歸咸使見之。",
    "X30n0605_008:0802b01_0": "即是未來益物威猛之力父聞子差即機感咸使見之即是起未來之應化方將形聲兩益。",
    "X30n0605_008:0802b02_1": "△二治子實益譬明三世利益不虗。",
    "X30n0605_008:0802b04_0": "諸善男子於意云何頗有人能說此良醫虗妄罪不不也世尊。",
    "X30n0605_008:0802b06_0": "此疊不虗譬明三世利益不虗也。",
    "X30n0605_008:0802b06_1": "△二合譬三初合過去益物。",
    "X30n0605_008:0802b08_0": "佛言我亦如是成佛以來無量無邊百千萬億那由他阿僧祇劫為眾生故。",
    "X30n0605_008:0802b10_0": "△二合現在益物。",
    "X30n0605_008:0802b11_0": "以方便力言當滅度。",
    "X30n0605_008:0802b12_0": "文略不合未來。",
    "X30n0605_008:0802b12_1": "△三合益物不虗。",
    "X30n0605_008:0802b13_0": "亦無有能如法說我虗妄過者爾時世尊欲重宣此義而說偈言。",
    "X30n0605_008:0802b15_0": "△二偈頌二初頌法說二頌譬說初文又二初三世益物三初過去三初頌成道已久。",
    "X30n0605_008:0802b17_0": "自我得佛來所經諸劫數無量百千萬億載阿僧祇。",
    "X30n0605_008:0802b18_0": "△二頌中間益物。",
    "X30n0605_008:0802b19_0": "常說法教化無數億眾生令入於佛道爾來無量劫。",
    "X30n0605_008:0802b20_0": "△三頌常住此處。",
    "X30n0605_008:0802b21_0": "為度眾生故方便現涅槃而實不滅度常住此說法我常住於此以諸神通力令顛倒眾生雖近而不見。",
    "X30n0605_008:0802b23_0": "△二頌現在二初頌非生現生。",
    "X30n0605_008:0802b24_0": "眾見我滅度廣供養舍利咸皆懷戀慕而生渴仰心眾生既信伏質直意柔輭一心欲見佛不自惜身命時我及眾僧俱出靈鷲山。",
    "X30n0605_008:0802c03_0": "△二頌非滅現滅。",
    "X30n0605_008:0802c04_0": "我時語眾生常在此不滅以方便力故現有滅不滅餘國有眾生恭敬信樂者我復於彼中為說無上法汝等不聞此但謂我滅度。",
    "X30n0605_008:0802c07_0": "△三頌未來四初頌未來機感。",
    "X30n0605_008:0802c08_0": "我見諸眾生沒在於苦惱故不為現身令其生渴仰因其心戀慕乃出為說法。",
    "X30n0605_008:0802c10_0": "此下十行半頌上未來上但寄常住不滅四字今頌則廣有四意初一行半明未來機感。",
    "X30n0605_008:0802c11_1": "△二頌常住不滅。",
    "X30n0605_008:0802c13_0": "神通力如是於阿僧祇劫常在靈鷲山及餘諸住處眾生見劫盡大火所燒時我此土安隱天人當充滿園林諸堂閣種種寶莊嚴寶樹多華果眾生所遊樂諸天擊天鼓常作眾伎樂雨曼陀羅華散佛及大眾。",
    "X30n0605_008:0802c17_0": "常在靈鷲山此謂實報土也及餘諸住處謂方便有餘土也即上餘國義也天人充滿者三十心是人十地是天擊天鼓者無問自說也曼陀羅華者賢聖位也。",
    "X30n0605_008:0802c20_1": "△三明不見因緣。",
    "X30n0605_008:0802c21_0": "我淨土不毀而眾見燒盡憂怖諸苦惱如是悉充滿是諸罪眾生以惡業因緣過阿僧祇劫不聞三寶名。",
    "X30n0605_008:0802c23_0": "△四明得見因緣。",
    "X30n0605_008:0802c24_0": "諸有修功德柔和質直者則皆見我身在此而說法或時為此眾說佛壽無量久乃見佛者為說佛難值我智力如是慧光照無量壽命無數劫久修業所得。",
    "X30n0605_008:0803a03_0": "△二頌皆實不虗。",
    "X30n0605_008:0803a04_0": "汝等有智者勿於此生疑當斷令永盡佛語實不虗。",
    "X30n0605_008:0803a05_0": "△二頌譬說二初頌開譬三初頌過去。",
    "X30n0605_008:0803a06_0": "如醫善方便。",
    "X30n0605_008:0803a07_0": "△二頌現在。",
    "X30n0605_008:0803a08_0": "為治狂子故實在而言死。",
    "X30n0605_008:0803a09_0": "△三頌不虗。",
    "X30n0605_008:0803a10_0": "無能說虗妄。",
    "X30n0605_008:0803a11_0": "△二合譬三初頌合過去。",
    "X30n0605_008:0803a12_0": "我亦為世父救諸苦患者。",
    "X30n0605_008:0803a13_0": "△二頌合現在。",
    "X30n0605_008:0803a14_0": "為凡夫顛倒實在而言滅以常見我故而生憍恣心放逸著五欲墮於惡道中我常知眾生行道不行道隨所應可度為說種種法。",
    "X30n0605_008:0803a17_0": "△三頌合不虗。",
    "X30n0605_008:0803a18_0": "每自作是意以何令眾生得入無上慧速成就佛身。",
    "X30n0605_008:0803a19_0": "開三顯一開近顯遠欲令眾生速入佛道此事必得不虗也。",
    "X30n0605_008:0803a21_0": "△二總授法身記二初申品目。",
    "X30n0605_008:0803a22_0": "玅法蓮華經分別功德品第十七",
    "X30n0605_008:0803a23_0": "佛說壽量二世弟子得種種益故言功德其間淺深不同故言分別品此文是本門第二授記段耳。",
    "X30n0605_008:0803b01_0": "△二約總授法身記釋經文三初經家總序。",
    "X30n0605_008:0803b02_0": "爾時大會聞佛說壽命劫數長遠如是無量無邊阿僧祇眾生得大饒益。",
    "X30n0605_008:0803b04_0": "經家者即如來滅後結集法藏慶喜尊者是也序猶敘也葢述當時之事。",
    "X30n0605_008:0803b05_1": "△二如來分別。",
    "X30n0605_008:0803b06_0": "於時世尊告彌勒菩薩摩訶薩阿逸多我說是如來壽命長遠時六百八十萬億那由他恒河沙眾生得無生法忍復有千倍菩薩摩訶薩得聞持陀羅尼門復有一世界微塵數菩薩摩訶薩得樂說無礙辯才復有一世界微塵數菩薩摩訶薩得百千萬億無量旋陀羅尼復有三千大千世界微塵數菩薩摩訶薩能轉不退法輪復有二千中國土微塵數菩薩摩訶薩能轉清淨法輪復有小千國土摩訶薩八生當得阿耨多羅三藐三菩提復有四四天下微塵數菩薩摩訶薩四生當得阿耨多羅三藐三菩提復有三四天下微塵數菩薩摩訶薩三生當得阿耨多羅三藐三菩提有二四天下微塵數菩薩摩訶薩二生當得阿耨多羅三藐三菩提復有一四天下微塵數菩薩摩訶薩一生當得阿耨多羅三藐三菩提復有八世界微塵數眾生皆發阿耨多羅三藐三菩提心。",
    "X30n0605_008:0803b21_0": "如來分別者佛語圓妙不可用權位釋經故上文開示悟入佛之知見今本門增道損生皆約圓位解釋下八世界發心者六根清淨人初入十信位也故仁王云十善菩薩發大心長別三界苦輪海即此義也得無生忍入十住位故華嚴云初發心住一發一切發得如來一身無量身清淨妙法身應現種種形即此義也得聞持陀羅尼入十行位得樂說辯才入十迴向位得無量旋陀羅尼入初地得不退入二地得清淨入三地八生入四地七生入五地六生入六地五生入七地四生入八地三生入九地二生入十地一生入等覺金剛心但約智德而論增約斷德而論損約法身論生約無明論滅例如大經月喻從初一日至十五日光色漸增從十六日至三十日光色漸減約一月體而論增減喻約法身而論智斷或可一人一時有八番增減或可一世或可八世或無量世或可一念或可八念或無量念或可眾多微塵數人亦如是是故不可以因生果生而局之不可離張智斷而釋之然本門得道數倍眾經非但數多又熏修日久元本垂迹處處開引中間相值數數成熟今世五味節節調伏收羅結撮歸會法華譬如田家春生夏長耕種耘治秋收冬藏一時穫刈自法華已後有得道者如捃拾耳。",
    "X30n0605_008:0803c19_1": "△三時眾供養。",
    "X30n0605_008:0803c20_0": "佛說是諸菩薩摩訶薩得大法利時於虗空中雨曼陀羅華摩訶曼陀羅華以散無量百千萬億寶樹下師子座上諸佛并散七寶塔中師子座上釋迦牟尼佛及久滅度多寶如來亦散一切諸大菩薩及四部眾又雨細抹栴檀沈水香等於虗空中天鼓自鳴妙聲深遠又雨千種天衣垂諸瓔珞真珠瓔珞摩尼珠瓔珞如意珠瓔珞徧於九方眾寶香爐燒無價香自然周至供養大會一一佛上有諸菩薩執持幡葢次第而上至于梵天是諸菩薩以妙音聲歌無量頌讚歎諸佛。",
    "X30n0605_008:0804a06_0": "明時眾供養者聞深遠法得大饒益欲報佛恩而設供養亦是寄事以表領解上迹門菩薩亦悟而大事未畢所以不陳供養今本門既竟彌勒總申領解明諸菩薩執持幡葢次第而上至于梵天幡者轉義葢者覆義地者始義梵者淨義智斷番番轉慈悲番番覆高下深淺不失次第際于梵天表諸菩薩增道損生鄰于妙覺極于極淨。",
    "X30n0605_008:0804a13_0": "爾時彌勒菩薩從座而起偏袒右肩合掌向佛而說偈言。",
    "X30n0605_008:0804a15_0": "△三彌勒總申領解三初頌時眾得解。",
    "X30n0605_008:0804a16_0": "佛說希有法昔所未曾聞世尊有大力壽命不可量無數諸佛子聞世尊分別說得法利者歡喜充徧身。",
    "X30n0605_008:0804a18_0": "△二頌如來分別。",
    "X30n0605_008:0804a19_0": "或住不退地或得陀羅尼或無礙樂說萬億旋總持或有大千界微塵數菩薩各各皆能轉不退之法輪復有中千界微塵數菩薩各各皆能轉清淨之法輪復有小千界微塵數菩薩餘各八生在當得成佛道復有四三二如此四天下微塵諸菩薩隨數生成佛或一四天下微塵數菩薩餘有一生在當成一切智如是等眾生聞佛壽長遠得無量無漏清淨之果報復有八世界微塵數眾生聞佛說壽命皆發無上心世尊說無量不可思議法多有所饒益如虗空無邊。",
    "X30n0605_008:0804b04_0": "得無量無漏清淨之果報者揀異二乘有量故言無量妙因所感故言清淨無障礙土故言果報異二乘無報也。",
    "X30n0605_008:0804b06_1": "△三頌時眾供養。",
    "X30n0605_008:0804b07_0": "雨天曼陀羅摩訶曼陀羅釋梵如恒沙無數佛土來雨栴檀沈水繽紛而亂墜如鳥飛空下供散於諸佛天鼓虗空中自然出妙聲天衣千萬種旋轉而來下眾寶妙香爐燒無價之香自然悉周徧供養諸世尊其大菩薩眾執七寶幡葢高妙萬億種次第至梵天一一諸佛前寶幢懸勝幡亦以千萬偈歌詠諸如來如是種種事昔所未曾有聞佛壽無量一切皆歡喜佛名聞十方廣饒益眾生一切具善根以助無上心。",
    "X30n0605_008:0804b15_0": "△三流通段凡十一品半分二初從此至不輕品三品半明弘經功德深勸流通二神力品下八品明付囑流通初文又三初此半品并墮喜品明初品因功德勸流通二從法師功德品明初品果功德勸流通三不輕品引信毀罪福證勸流通初文又二初現在四信二滅後五品初文又四初一念信解二初長行三初舉示其人。",
    "X30n0605_008:0804b22_0": "爾時佛告彌勒菩薩摩訶薩阿逸多其有眾生聞佛壽命長遠如是乃至能生一念信解。",
    "X30n0605_008:0804b24_0": "一念信解者謂隨所聞處豁爾開明隨語而入無有罣礙信一切法皆是佛法又信佛法不隔一切法不得佛法不得一切法而見一切法亦見佛法即一而三即三而一亦是行於非道通達佛道行於佛道通達一切道不得佛道一切道而通達佛道一切道無所有而有而有無所有非所有非無所有如門前路通達一切東西南北[巾*畫](呼陌切快也)無擁礙故眼耳鼻舌身意凡有所對悉亦如是無疑曰信明了曰解是為一念信解之心若坐思惟隨所思惟豁然開悟通達三諦亦復如是如是信解名鐵輪位又一解未是具足鐵輪乃是十信之初心其人未得六根清淨故非鐵輪正位也。",
    "X30n0605_008:0804c11_1": "△二明功德二初總論無量。",
    "X30n0605_008:0804c13_0": "所得功德無有限量。",
    "X30n0605_008:0804c14_0": "△二格量多少二初舉五度為格量本。",
    "X30n0605_008:0804c15_0": "若有善男子善女人為阿耨多羅三藐三菩提故於八十萬億那由他劫行五波羅蜜檀波羅蜜尸羅波羅蜜羼提波羅蜜毗梨耶波羅蜜禪波羅蜜除般若波羅蜜。",
    "X30n0605_008:0804c19_0": "般若即今之正慧故言除般若也問既除般若則五不名度答皆為求佛慧盡施戒邊亦得名度葢是次第之意。",
    "X30n0605_008:0804c21_1": "△二正格量。",
    "X30n0605_008:0804c22_0": "以是功德比前功德百分千分百千萬億分不及其一乃至筭數譬喻所不能知。",
    "X30n0605_008:0804c24_0": "格謂比格量謂度量謂聞佛壽量長遠深信不疑兼聞此經一念情消意有所詣即是趣向之門顧其功利匪小智凡心而能測度須託譬喻比況格量然後可曉其彷彿。",
    "X30n0605_008:0805a03_1": "△三明位行不退。",
    "X30n0605_008:0805a04_0": "若善男子有如是功德於阿耨多羅三藐三菩提退者無有是處。",
    "X30n0605_008:0805a06_0": "別六心猶退七心不退圓初住心即不退聞壽量功德自外而資圓順信解自內而熏所以不退大品云有菩薩退有不退有魔無魔皆此義也。",
    "X30n0605_008:0805a09_0": "爾時世尊欲重宣此義而說偈言。",
    "X30n0605_008:0805a10_0": "△二偈頌三初先頌格量多少。",
    "X30n0605_008:0805a11_0": "若人求佛慧於八十萬億那由他劫數行五波羅蜜於是諸劫中布施供養佛及緣覺弟子并諸菩薩眾珍異之飲食上服與臥具旃檀立精舍以園林莊嚴如來等布施種種皆微妙盡此諸劫數以迴向佛道若復持禁戒清淨無缺漏求於無上道諸佛之所歎若復行忍辱住於調柔地設眾惡來加其心不傾動諸有得法者懷於增上幔為斯所輕惱如是亦能忍若復勤精進志念常堅固於無量億劫一心不懈怠又於無數劫住於空閑處若坐若經行除睡常攝心以是因緣故能生諸禪定八十億萬劫安住心不亂持此一心福願求無上道我得一切智盡諸禪定際是人於百千萬億劫數中行此諸功德如上之所說。",
    "X30n0605_008:0805a23_0": "△二追頌人相。",
    "X30n0605_008:0805a24_0": "有善男女等聞我說壽命乃至一念信其福過於彼若人悉無有一切諸疑悔深心須㬰信其福為如此。",
    "X30n0605_008:0805b02_0": "△三頌行位不退。",
    "X30n0605_008:0805b03_0": "其有諸菩薩無量劫行道聞我說壽命是則能信受如是諸人等頂受此經典願我於未來長壽度眾生如今日世尊諸釋中之王道場師子吼說法無所畏我等未來世一切所尊敬坐於道場時說壽亦如是若有深心者清淨而質直多聞能總持隨義解佛語如是之人等於此無有疑。",
    "X30n0605_008:0805b09_0": "無量劫行道者久修諸度也願我未來者起慈悲願也藉久行願聞經信解今之初品始聞此經一念信解功等久行亦乃過之也。",
    "X30n0605_008:0805b11_1": "△二略解言趣二初標人相。",
    "X30n0605_008:0805b13_0": "又阿逸多若有聞佛壽命長遠解其言趣。",
    "X30n0605_008:0805b14_0": "此即第二品也前但信解未能敷說說涉名數須善方言今品具之故言為他解說從勝受名名第二品。",
    "X30n0605_008:0805b16_1": "△二格量。",
    "X30n0605_008:0805b17_0": "是人所得功德無有限量能起如來無上之慧。",
    "X30n0605_008:0805b18_0": "以說力故能起自他無上之慧。",
    "X30n0605_008:0805b18_1": "△三廣為他說二初出人相。",
    "X30n0605_008:0805b20_0": "何況廣聞是經若教人聞若自持若教人持若自書若教人書若以華香瓔珞幢幡繒葢香油蘇燈供養經卷。",
    "X30n0605_008:0805b23_0": "此即第三品也廣聞廣解廣為他說廣修供養。",
    "X30n0605_008:0805b23_1": "△二格量。",
    "X30n0605_008:0805c01_0": "是人功德無量無邊能生一切種智。",
    "X30n0605_008:0805c02_0": "供養外資令內智疾入所以能生一切種智。",
    "X30n0605_008:0805c02_1": "△四深信觀成。",
    "X30n0605_008:0805c04_0": "阿逸多若善男子善女人聞我說壽命長遠深心信解則為見佛常在耆闍崛山共大菩薩諸聲聞眾圍繞說法又見此娑婆世界其地瑠璃坦然平正閻浮檀金以界八道寶樹行列諸臺樓觀皆悉寶成其菩薩眾咸處其中若有能如是觀者當知是為深信解相。",
    "X30n0605_008:0805c10_0": "此第四品也備上三品加修觀行入禪用慧想成相起能見有餘實報兩土相貌見佛共比丘僧常在耆山者方便有餘土相也又見娑婆純諸菩薩者實報相也初二品是聞慧位廣聞廣說是思慧位觀行想成是修慧位自淺至深成六根清淨十信位也。",
    "X30n0605_008:0805c15_1": "△二滅後五品二初列五品格量四品功德二隨喜品格量初品功德初文又二初長行五初直起隨喜心。",
    "X30n0605_008:0805c18_0": "又復如來滅後若聞是經而不毀訾起隨喜心當知已為深信解相。",
    "X30n0605_008:0805c20_0": "今先列五品格量四品功德後隨喜品格量初品功德問何故爾耶答四品粗格量初品廣格量廣格量已況出勝者可以意得佛不煩文巧說若此也五品者一直起隨喜心二加自受持讀誦三加勸他受持讀誦四加兼行六度五加正行六度此五人者通論皆自行化他如下文云五十人展轉相教是也既皆有自行通稱弟子皆有化他通稱法師也別論二人但自行三人具化他作法師往名在三不在五自行既通所以俱稱弟子初品標人而已格量在後說。",
    "X30n0605_008:0806a05_1": "△二加自受持讀誦二初標人相。",
    "X30n0605_008:0806a07_0": "何況讀誦受持之者。",
    "X30n0605_008:0806a08_0": "此第二品況出能受持讀誦者是也。",
    "X30n0605_008:0806a08_1": "△二格量。",
    "X30n0605_008:0806a09_0": "斯人則為頂戴如來阿逸多是善男子善女人不須為我復起塔寺及作僧坊以四事供養眾僧所以者何是善男子善女人受持讀誦是經典者為已起塔造立僧坊供養眾僧則為以佛舍利起七寶塔高廣漸小至于梵天懸諸幡葢及眾寶鈴華香瓔珞抹香塗香燒香眾鼓伎樂簫笛箜篌種種舞戲以妙音聲歌唄讚頌則為已於無量千萬億劫作是供養已。",
    "X30n0605_008:0806a16_0": "初心畏緣紛動妨修正業直專持此經即上供養廢事存理所益弘多後心理觀若熟涉外不妨內事資於道如油多火猛若順流揚帆又加功力其勢轉疾指經文是法身舍利不須安生身舍利文詮所詮能詮是塔不須事塔經文能容第一義僧不俟相從僧也問若爾持經即是第一義戒何故復言能持戒者答此明初品意不應以後品作難若欲釋者持經即順理戒亦是任運持得初篇二篇今言能持戒者第三篇去事中無虧耳。",
    "X30n0605_008:0806a24_1": "△三加勸他受持讀誦二初標人相。",
    "X30n0605_008:0806b02_0": "阿逸多若我滅後聞是經典有能受持若自書若教人書。",
    "X30n0605_008:0806b04_0": "△二格量。",
    "X30n0605_008:0806b05_0": "則為起立僧坊以赤旃檀作諸殿堂三十有二高八多羅樹高廣嚴好百千比丘於其中止園林浴池經行禪窟衣服飲食床褥湯藥一切樂具充滿其中如是僧坊堂閣若干百千萬億其數無量以此現前供養於我及比丘僧是故我說如來滅後若有受持讀誦為他人說若自書若教人書供養經卷不須復起塔寺及造僧坊供養眾僧。",
    "X30n0605_008:0806b12_0": "高八多羅樹者西域記云其狀如此方椶櫚極高者七八丈果熟赤色大如石榴人多食之或云一多羅樹高七仞七尺曰高仞四十九尺八多羅則高三百九十二尺矣今文大槩意謂若有人能於如來滅後勸他受持顧其功德即是起立僧坊堂閣園林飲食衣服床褥臥具供佛及僧初無異也故云不須復起塔寺僧坊等。",
    "X30n0605_008:0806b18_1": "△四加兼行六度二初標人相。",
    "X30n0605_008:0806b20_0": "況復有人能持是經兼行布施持戒忍辱精進一心智慧。",
    "X30n0605_008:0806b22_0": "二格量。",
    "X30n0605_008:0806b23_0": "其德最勝無量無邊譬如虗空東西南北四維上下無量無邊是人功德亦復如是無量無邊疾至一切種智。",
    "X30n0605_008:0806c02_0": "△五加正行六度二初標人相。",
    "X30n0605_008:0806c03_0": "若人讀誦受持是經為他人說若自書若教人書復能起塔及造僧坊供養讚歎聲聞眾僧亦以百千萬億讚歎之法讚歎菩薩功德又為他人種種因緣隨義解說此法華經復能清淨持戒與柔和者而共同止忍辱無瞋志念堅固常貴坐禪得諸深定精進勇猛攝諸善法利根智慧善答問難。",
    "X30n0605_008:0806c09_0": "△二格量。",
    "X30n0605_008:0806c10_0": "阿逸多若我滅後諸善男子善女人受持讀誦是經典者復有如是諸善功德當知是人已趣道場近阿耨多羅三藐三菩提坐道樹下阿逸多是善男子善女人若坐若立若經行處此中便應起塔一切天人皆應供養如佛之塔。",
    "X30n0605_008:0806c15_0": "若約位結此五品者前三人是聞慧位兼行六度是思慧位正行六度是修慧位都是十信前耳或云初隨喜品是入信心位分一品為兩心五品即十信心即是鐵輪六根清淨位也。",
    "X30n0605_008:0806c19_0": "爾時世尊欲重宣此義而說偈言。",
    "X30n0605_008:0806c20_0": "△二偈頌四初頌第二品。",
    "X30n0605_008:0806c21_0": "若我滅度後能奉持此經斯人福無量如上之所說是則為具足一切諸供養以舍利起塔七寶而莊嚴表剎甚高廣漸小至梵天寶鈴千萬億風動出妙音又於無量劫而供養此塔華香諸瓔珞天衣眾伎樂然香油蘇燈周帀常照明惡世法末時能持是經者則為已如上具足諸供養。",
    "X30n0605_008:0807a03_0": "△二頌第三品。",
    "X30n0605_008:0807a04_0": "若能持此經則如佛現在以牛頭栴檀起僧坊供養堂有三十二高八多羅樹上饌妙衣服床臥皆具足百千眾住處園林諸浴池經行及禪窟種種皆嚴好。",
    "X30n0605_008:0807a07_0": "△三頌第四品。",
    "X30n0605_008:0807a08_0": "若有信解心受持讀誦書若復教人書及供養經卷散華香抹香以須曼瞻蔔阿提目多伽熏油常然之如是供養者得無量功德如虗空無邊其福亦如是況復持此經兼布施持戒忍辱樂禪定不瞋不惡口。",
    "X30n0605_008:0807a12_0": "須曼薝蔔者亦云蘇末那此云善攝意華其色黃白而有香樹高三四尺垂如葢薝蔔亦云瞻博迦此云黃華華小香甚玅。",
    "X30n0605_008:0807a14_1": "△四頌第五品。",
    "X30n0605_008:0807a15_0": "恭敬於塔廟謙下諸比丘遠離自高心常思惟智慧有問難不瞋隨順為解說若能行是行功德不可量若見此法師成就如是德應以天華散天衣覆其身頭面接足禮生心如佛想又應作是念不久詣道樹得無漏無為廣利諸天人其所住止處經行若坐臥乃至說一偈是中應起塔莊嚴令妙好種種以供養佛子住此地則是佛受用常在於其中經行及坐臥。",
    "X30n0605_008:0807a22_0": "生心如佛想者初依人號如來也不久詣道樹者其位在鐵輪不久得入銅輪能八相作佛也此第五品與第四信齊同是修慧位若論入位同是六根淨位而有現未佛世滅後之異耳。",
    "X30n0605_008:0807b02_0": "△二隨喜品格量初品功德二初申品目。",
    "X30n0605_008:0807b03_0": "妙法蓮華經隨喜功德品第十八",
    "X30n0605_008:0807b04_0-0": "隨謂隨順事理無二無別喜是慶己慶人聞深奧法順理有實功德順事有權功德慶己有智慧慶人有慈悲權實智斷合而說之故言隨喜功德品又順理者聞佛本地深遠深遠則信順不逆無一毫之疑滯順事者聞佛三世益物橫竪該亘徧一切處亦無一毫疑滯即廣事而達深理即深理而達廣事不二而二不別而別雖二雖別亦無二無別如此信解名之為隨如來出世四十餘年不顯真實七方便人不語誠諦慶己及人以凡夫心等佛所知用所生眼同如來見如此知見究竟法界廣無涯底無等無等等更無過上佛今說此我得聞此故名隨喜功德品第五十人是初品之初初但有一念理解但有一念慶己慶他未有事行恩不及人所獲功德如來巧喻功葢無學況復最初於會聞者況復二三四五品者況復入位十住十行乃至後心者誰聞如是深玅功德而不景慕如來說此令物尚之故言隨喜功德品上來稱美持經功德時眾咸謂入真因位乃致斯德於初心之初起輕弱想忽聞好堅(樹名緣出藏乘)",
    "X30n0605_008:0807b04_0-1": "處地芽已百圍頻伽在[穀-禾+卵]聲勝眾鳥希有奇特輕疑釋然故名隨喜功德品外道得五通者能移山竭海而不伏見愛不及煖法人二乘無學子果俱脫猶被涅槃縛不知其因果俱權通教人修因雖巧發心而不識五百由旬得果止除四住別人雖勝二乘修因則偏其門又拙非佛所讚皆不及初隨喜人佛今舉阿以況後茶都勝諸教故言隨喜功德品問此與大品隨喜云何答此法彼人人法互舉耳。",
    "X30n0605_008:0807c06_1": "△二釋經文二初問。",
    "X30n0605_008:0807c08_0": "爾時彌勒菩薩摩訶薩白佛言世尊若有善男子善女人聞是法華經隨喜者得幾所福而說偈言。",
    "X30n0605_008:0807c10_0": "世尊滅度後其有聞是經若能隨喜者為得幾所福。",
    "X30n0605_008:0807c11_0": "前品已格四品不說初品者彌勒承機問出此義如文。",
    "X30n0605_008:0807c12_1": "△二答二初長行二偈頌初文又二初答內心隨喜人五初展轉相教。",
    "X30n0605_008:0807c14_0": "爾時佛告彌勒菩薩摩訶薩阿逸多如來滅後若比丘比丘尼優婆塞優婆夷及餘智者若長若幼聞是經隨喜已從法會出至於餘處若在僧坊若空閑地若城邑巷陌聚落田里如其所聞為父母宗親善友知識隨力演說是諸人等聞已隨喜復行轉教餘人聞已亦隨喜轉教如是展轉至第五十。",
    "X30n0605_008:0807c20_0": "△二格量本。",
    "X30n0605_008:0807c21_0": "阿逸多其第五十善男子善女人隨喜功德我今說之汝當善聽若四百萬億阿僧祇世界六趣四生眾生卵生胎生濕生化生若有形無形有想無想非有想非無想無足二足四足多足如是等在眾生數者有人求福隨其所欲娛樂之具皆給與之一一眾生與滿閻浮提金銀瑠璃硨磲瑪瑙珊瑚琥珀諸玅珍寶及象馬車乘七寶所成宮殿樓閣等是大施主如是布施滿八十年已而作是念我已施眾生娛樂之具隨意所欲然此眾生皆已衰老年過八十髮白面皴將死不久我當以佛法而訓導之即集此眾生宣布法化示教利喜一時皆得須陀洹道斯陀含道阿那含道阿羅漢道盡諸有漏於深禪定皆得自在具八解脫。",
    "X30n0605_008:0808a10_0": "五十人者今以二意申之一橫約諸教四眾二直約圓教數之且初意者三藏有四門四門有四眾更開沙彌沙彌尼合為六人四門則有二十四人約信行法行則四十八人最初最後合五十人通別四門亦如是二直就圓門數者數法有小七大七大七有七七四十九皆是師弟具自行化他之德最後一人但是自解無教他德故格下以顯上耳又補註云六趣者六即六道趣即往趣謂眾生隨所作業趣往六道也四生即胎卵濕化俱舍論頌云人旁生具四地獄及諸天中有唯化生鬼通胎化二若有形等示四生體相及住止之處有形謂欲界色界無形謂無色界有想謂空處識處無想謂無所有處非有想非無想者非識處之有想非無所有處之無想即無色界第四天也爾雅云無足謂之豸有足謂之虫二足四足可知多足如蜈蚣等。",
    "X30n0605_008:0808b01_1": "△三問。",
    "X30n0605_008:0808b02_0": "於汝意云何是大施主所得功德寧為多不。",
    "X30n0605_008:0808b03_0": "△四答。",
    "X30n0605_008:0808b04_0": "彌勒白佛言世尊是人功德甚多無量無邊若是施主但施眾生一切樂具功德無量何況令得阿羅漢果。",
    "X30n0605_008:0808b07_0": "△五正格量。",
    "X30n0605_008:0808b08_0": "佛告彌勒我今分明語汝是人以一切樂具施於四百萬億阿僧祇世界六趣眾生又令得阿羅漢果所得功德不如是第五十人聞法華經一偈隨喜功德百分千分百千萬億分不及其一乃至筭數譬喻所不能知阿逸多如是第五十人展轉聞法華經隨喜功德尚無量無邊阿僧祇何況最初於會中聞而隨喜者其福復勝無量無邊阿僧祇不可得比。",
    "X30n0605_008:0808b15_0": "格量中先與世樂拔果苦後與涅槃樂拔生死苦此是略舉梵福今更廣之滿閻浮提人福不及西瞿耶尼一人福滿西瞿耶人福不及東弗婆提一人福滿三天下人福不及北鬱單越一人福滿四天下人滿不及一四天王四天王不及一釋乃至第六天不及一梵福梵福有定散散者無塔處作塔塔壞者治之和合僧眾請轉法輪眾散者還合之是為四福與梵天等故言梵福也聖福者謂阿羅漢住最後身得有餘涅槃者是也又有體法三乘人同學無生斷煩惱盡如燒木成灰又薩埵聖福自行化他俱以無言說道斷煩惱入無餘又薩埵福謂從初發心次第化人入大涅槃如是格量梵福不及聖福聖福不及體聖福體聖福不及小薩埵福小薩埵福不及大菩薩福大菩薩福不及聞法華初隨喜福何以故彼非佛法故非實故非圓故雖住後果不及我初心其義如是。",
    "X30n0605_008:0808c06_1": "△二直明外聽法人四初自往聽。",
    "X30n0605_008:0808c08_0": "又阿逸多若人為是經故往詣僧坊若坐若立須㬰聽受緣是功德轉身所生得好上妙象馬車乘珍寶輦輿及乘天宮。",
    "X30n0605_008:0808c11_0": "△二分座坐。",
    "X30n0605_008:0808c12_0": "若復有人於講法處坐更有人來勸令坐聽若分座令坐是人功德轉身得帝釋坐處若梵王坐處若轉輪聖王所坐之處。",
    "X30n0605_008:0808c15_0": "△三勸他聽。",
    "X30n0605_008:0808c16_0": "阿逸多若復有人語餘人言有經名法華可共往聽即受其教乃至須㬰間聞是人功德轉身得與陀羅尼菩薩共生一處利根智慧百千萬世終不瘖瘂口氣不臭舌常無病口亦無病齒不垢黑不黃不疎亦不缺落不差不曲唇不下垂亦不褰縮不麤澀不瘡胗亦不缺壞亦不喎斜不厚不大亦不黧黑無諸可惡鼻不匾[匚@虎]亦不曲戾面色不黑亦不陿長亦不窊曲無有一切不可喜相唇舌牙齒悉皆嚴好鼻脩高直面貌圓滿眉高而長額廣平正人相具足世世所生見佛聞法信受教誨。",
    "X30n0605_008:0809a02_0": "章安云勸人聽法從與陀羅尼菩薩共生一處至人相具足合有五十功德將功德目人亦成五十但上五十論內解隨喜今唯論外事為異又此文亦有六根功德利根智慧意功德不瘖瘂舌功德鼻修高直鼻功德見佛眼功德聞法耳功德餘是身功德前是相似位功德今是相似位前功德耳。",
    "X30n0605_008:0809a08_0": "△四具聽修行。",
    "X30n0605_008:0809a09_0": "阿逸多汝且觀是勸於一人令往聽法功德如此何況一心聽說讀誦而於大眾為人分別如說修行爾時世尊欲重宣此義而說偈言。",
    "X30n0605_008:0809a12_0": "△二偈頌二初頌內隨喜人三初頌五十人。",
    "X30n0605_008:0809a13_0": "若人於法會得聞是經典乃至於一偈隨喜為他說如是展轉教至於第五十。",
    "X30n0605_008:0809a15_0": "△二頌格量本。",
    "X30n0605_008:0809a16_0": "最後人獲福今當分別之如有大施主供給無量眾具滿八十歲隨意之所欲見彼衰老相髮白而面皺齒疎形枯竭念其死不久我今應當教令得於道果即為方便說涅槃真實法世皆不窂固如水沫泡燄汝等咸應當疾生厭離心諸人聞是法皆得阿羅漢具足六神通三明八解脫。",
    "X30n0605_008:0809a22_0": "△三頌正格量。",
    "X30n0605_008:0809a23_0": "最後第五十聞一偈隨喜是人福勝彼不可為譬喻如是展轉聞其福尚無量何況於法會初聞隨喜者。",
    "X30n0605_008:0809b01_0": "△二頌外聽法人四初超頌勸聽。",
    "X30n0605_008:0809b02_0": "若有勸一人將引聽法華言此經深妙千萬劫難遇即受教往聽乃至須㬰聞斯人之福報今當分別說世世無口患齒不疎黃黑唇不厚褰缺無有可惡相舌不乾黑短鼻高脩且直額廣而平正面目悉端嚴為人所喜見口氣無臭穢優鉢華之香常從其口出。",
    "X30n0605_008:0809b07_0": "△二追頌自往。",
    "X30n0605_008:0809b08_0": "若故詣僧坊欲聽法華經須㬰聞歡喜今當說其福後生天人中得妙象馬車珍寶之輦輿及乘天宮殿。",
    "X30n0605_008:0809b10_0": "△三頌分座坐。",
    "X30n0605_008:0809b11_0": "若於講法處勸人坐聽經是福因緣得釋梵轉輪座。",
    "X30n0605_008:0809b12_0": "△四頌聽修行。",
    "X30n0605_008:0809b13_0": "何況一心聽解說其義趣如說而修行其福不可限。",
    "X30n0605_008:0809b14_0": "△二法師功德品明初品果功德勸流通二初申品目。",
    "X30n0605_008:0809b16_0": "玅法蓮華經法師功德品第十九",
    "X30n0605_008:0809b17_0": "法師義如法師品中說功德者前謂初品之初功德今是五品之上謂六根清淨內外莊嚴五根清淨名外莊嚴意根清淨名內莊嚴又從地獄已上至佛已還一切色像悉身中現者名內莊嚴從地獄已上至佛已還一切色像以普現三昧而外化者名外莊嚴身根既爾餘五根亦然讀誦既爾四種亦然初品既爾四品加然相似既爾分真倍然行者聞說此功德利喜不自勝勤求無厭信進倍增明識大乘有大勢力決無疑網似解之初初過二乘之極極百千萬倍指始顯終懸解究竟第一義諦不可思議此品所明備斯四意故言法師功德品也。",
    "X30n0605_008:0809c04_1": "△二釋經文二初總列六根功德盈縮數。",
    "X30n0605_008:0809c05_0": "爾時佛告常精進菩薩摩訶薩若善男子善女人受持是法華經若讀若誦若解說若書寫是人當得八百眼功德千二百耳功德八百鼻功德千二百舌功德八百身功德千二百意功德以是功德莊嚴六根皆令清淨。",
    "X30n0605_008:0809c10_0": "按三業安樂行即有十善一善有十即百善一一中有十如即千善就化他為二千約如來衣座室即成六千五種法師悉具六根清淨一一根皆有一千功德復次一心中具十法界一一界皆有十如即成一百一根通取六塵即有六百約定慧二莊嚴即是一千二百根根悉具定慧莊嚴等千二百若論六根清淨清淨則不言功德若少若多若言莊嚴能盈能縮能等等莊嚴者根根六千若言千二顯其能盈若言八百顯其能縮若言清淨則無盈無縮無等六根互用根自在故不可思議故若偏判者則失旨也相似之位若依四輪即鐵輪位若依五十二位即十信心若依仁王即十善大心今對常精進者即十信之第三心也諸經名目雖異同是圓教相似之位耳。",
    "X30n0605_008:0809c23_1": "△二別作六章解釋六初眼根二初長行。",
    "X30n0605_008:0810a01_0": "是善男子善女人父母所生清淨肉眼見於三千大千世界內外所有山林河海下至阿鼻地獄上至有頂亦見其中一切眾生及業因緣果報生處悉見悉知。",
    "X30n0605_008:0810a05_0": "爾時世尊欲重宣此義而說偈言。",
    "X30n0605_008:0810a06_0": "△二偈頌。",
    "X30n0605_008:0810a07_0": "若於大眾中以無所畏心說是法華經汝聽其功德是人得八百功德殊勝眼以是莊嚴故其目甚清淨父母所生眼悉見三千界內外彌樓山須彌及鐵圍并諸餘山林大海江河水下至阿鼻獄上至有頂處其中諸眾生一切皆悉見雖未得天眼肉眼力如是。",
    "X30n0605_008:0810a12_0": "此章明父母所生名肉眼其所見過於天眼梵王報得天眼在己界徧見大千大千外有風輪與眼作障不能見外若在他界則不能徧見大千非所統故小羅漢見小千大羅漢見大千辟支佛見百佛世界不以風輪為礙亦無己他界隔今經論眼能見大千內外應是天眼何名肉眼此是圓教似位因經之力有勝根用既未發真不得稱天眼猶名肉眼例如小乘方便未得神通則不稱天眼耳猶是分段之身故稱父母所生雖稱肉眼具五眼用見大千內外即天眼用也見一切眾生及業因緣法眼用也其目甚清淨慧眼用也一時悉見大千內外見業見淨又圓伏法界上惑則佛眼用也故大經云雖有肉眼名為佛眼佛眼故名為清淨具五眼故故云莊嚴能盈能縮名勝根用名根自在豈可只作八百千二百解耶。",
    "X30n0605_008:0810b02_1": "△二耳根章二初長行。",
    "X30n0605_008:0810b04_0": "復次常精進若善男子善女人受持此經若讀若誦若解說若書寫得千二百耳功德以是清淨耳聞三千大千世界下至阿鼻地獄上至有頂其中內外種種語言音聲象聲馬聲牛聲車聲啼哭聲愁歎聲螺聲鼓聲鐘聲鈴聲笑聲語聲男聲女聲童子聲童女聲法聲非法聲苦聲樂聲凡夫聲聖人聲喜聲不喜聲天聲龍聲夜叉聲乾闥婆聲阿脩羅聲迦樓羅聲緊那羅聲摩睺羅伽聲火聲水聲風聲地獄聲畜生聲餓鬼聲比丘聲比丘尼聲聲聞聲辟支佛聲菩薩聲佛聲以要言之三千大千世界中一切內外所有諸聲雖未得天耳以父母所生清淨常耳皆悉聞知如是分別種種音聲而不壞耳根。",
    "X30n0605_008:0810b16_0": "爾時世尊欲重宣此義而說偈言。",
    "X30n0605_008:0810b17_0": "△二偈頌。",
    "X30n0605_008:0810b18_0": "父母所生耳清淨無濁穢以此常耳聞三千世界聲象馬車牛聲鐘鈴螺鼓聲琴瑟箜篌聲簫笛之音聲清淨好歌聲聽之而不著無數種人聲聞悉能解了又聞諸天聲微妙之歌音及聞男女聲童子童女聲山川險谷中迦陵頻伽聲命命等諸鳥悉聞其音聲地獄眾苦痛種種楚毒聲餓鬼饑渴逼求索飲食聲諸阿修羅等居在大海邊自共言語時出于大音聲如是說法者安住於此間遙聞是眾聲而不壞耳根十方世界中禽獸鳴相呼其說法之人於此悉聞之其諸梵天上光音及徧淨乃至有頂天言語之音聲法師住於此悉皆得聞之一切比丘眾及諸比丘尼若讀誦經典若為他人說法師住於此悉皆得聞之復有諸菩薩讀誦於經法若為他人說撰集解其義如是諸音聲悉皆得聞之諸佛大聖尊教化眾生者於諸大會中演說微妙法持此法華者悉皆得聞之三千大千界內外諸音聲下至阿鼻獄上至有頂天皆聞其音聲而不壞耳根其耳聦利故悉能分別知持是法華者雖未得天耳但用所生耳功德已如是。",
    "X30n0605_008:0810c12_0": "此耳根章徧聞大千內外十法界音聲聞六道即肉天兩耳聞二乘即慧耳聞菩薩即法耳聞佛即佛耳又父母所生肉耳能聞內外即天耳聽之不著即慧耳不謬即法耳一時互聞即佛耳以耳例眼眼亦如是見人天是肉天二眼見二乘是慧眼見菩薩是法眼見佛即佛眼。",
    "X30n0605_008:0810c17_1": "△三鼻根章二初長行。",
    "X30n0605_008:0810c19_0": "復次常精進若善男子善女人受持是經若讀若誦若解說若書寫成就八百鼻功德以是清淨鼻根聞於三千大千世界上下內外種種諸香須曼那華香闍提華香末利華香瞻蔔華香波羅羅華香赤蓮華香青蓮華香白蓮華香華樹香果樹香旃檀香沈水香多摩羅跋香多伽羅香及千萬種和香若抹若丸若塗香持是經者於此間住悉能分別又復別知眾生之香象香馬香牛羊等香男香女香童子香童女香及艸木叢林香若近若遠所有諸香悉皆得聞分別不錯持是經者雖住於此亦聞天上諸天之香波利質多羅拘鞞陀羅樹香及曼陀羅華香摩訶曼陀羅華香曼殊沙華香摩訶曼殊沙華香旃檀沈水種種抹香諸雜華香如是等天香和合所出之香無不聞知又聞諸天身香釋提桓因在勝殿上五欲娛樂嬉戲時香若在妙法堂上為忉利諸天說法時香若於諸園遊戲時香及餘天等男女身香皆悉遙聞如是展轉乃至梵世上至有頂諸天身香亦皆聞之并聞諸天所燒之香及聲聞香辟支佛香菩薩香諸佛身香亦皆遙聞知其所在雖聞此香然於鼻根不壞不錯若欲分別為他人說憶念不謬。",
    "X30n0605_008:0811a15_0": "爾時世尊欲重宣此義而說偈言。",
    "X30n0605_008:0811a16_0": "△二偈頌。",
    "X30n0605_008:0811a17_0-0": "是人鼻清淨於此世界中若香若臭物種種悉聞知須曼那闍提多摩羅旃檀沈水及桂香種種華果香及知眾生香男子女人香說法者遠住聞香知所在大勢轉輪王小轉輪及子羣臣諸宮人聞香知所在身所著珍寶及地中寶藏轉輪王寶女聞香知所在諸人嚴身具衣服及瓔珞種種所塗香聞香知其身諸天若行坐遊戲及神變持是法華者聞香悉能知諸樹華果實及蘇油香氣持經者住此悉知其所在諸山深險處旃檀樹華敷眾生在中者聞香悉能知鐵圍山大海地中諸眾生持經者聞香悉知其所在阿脩羅男女及其諸眷屬鬪諍遊戲時聞香皆能知曠野險隘處師子象虎狼野牛水牛等聞香知所在若有懷妊者未辨其男女無根及非人聞香悉能知以聞香力故知其初懷妊成就不成就安樂產福子以聞香力故知男女所念染欲癡恚心亦知修善者地中眾伏藏金銀諸珍寶銅器之所盛聞香悉能知種種諸瓔珞無能識其價聞香知貴賤出處及所在天上諸華等曼陀曼殊沙波利質多樹聞香悉能知天上諸宮殿上中下差別眾寶華莊嚴聞香悉能知天園林勝殿諸觀妙法堂在中而娛樂聞香悉能知諸天若聽法或受五欲時來往行坐臥聞香悉能知天女所著衣好華香莊嚴周旋遊戲時聞香悉能知如是展轉上乃至於梵世入禪出禪者聞香悉能知光音徧淨天乃至于有頂初生及退沒聞香悉能知諸比丘眾等於法常精進若坐若經行及讀誦經典或在林樹下專精而坐禪持經者聞香悉知其所在菩薩志堅固坐禪若讀誦或為人說法聞香悉能知在在方世尊一切所恭敬愍眾而說法聞香悉能知眾生在佛前聞經皆歡喜如法而修行聞香悉能知雖未得菩薩無漏法生鼻而是持經者先得此鼻相。",
    "X30n0605_008:0811b23_0": "此鼻根章父母所生即肉鼻聞大千內外即天鼻不染不著即慧鼻分別不謬即法鼻一時互用即佛鼻此章明互用者鼻知好惡別責賤覩天宮莊嚴等則鼻有眼用讀誦說法聞香能知鼻有耳用諸樹華果實及酥油香氣鼻有舌用入禪出禪禪有八觸故五欲嬉戲亦是觸法鼻有身用染欲癡恚心亦知修善者鼻有意用鼻根自在勝用若此。",
    "X30n0605_008:0811c06_0": "△四舌根章二初長行。",
    "X30n0605_008:0811c07_0": "復次常精進若善男子善女人受持是經若讀若誦若解說若書寫得千二百舌功德若好若醜若美若不美及諸苦澀物在其舌根皆變成上味如天甘露無不美者若以舌根於大眾中有所演說出深妙聲能入其心皆令歡喜快樂又諸天子天女釋梵諸天聞是深妙音聲有所演說言論次第皆悉來聽及諸龍龍女夜叉夜叉女乾闥婆乾闥婆女阿脩羅阿脩羅女迦樓羅迦樓羅女緊那羅緊那羅女摩睺羅伽摩睺羅伽女為聽法故皆來親近恭敬供養及比丘比丘尼優婆塞優婆夷國王王子羣臣眷屬小轉輪王大轉輪王七寶千子內外眷屬乘其宮殿俱來聽法以是菩薩善說法故婆羅門居士國內人民盡其形壽隨侍供養又諸聲聞辟支佛菩薩諸佛常樂見之是人所在方面諸佛皆向其處說法悉能受持一切佛法又能出於深妙法音。",
    "X30n0605_008:0811c22_0": "爾時世尊欲重宣此義而說偈言。",
    "X30n0605_008:0811c23_0": "△二偈頌。",
    "X30n0605_008:0811c24_0": "是人舌根淨終不受惡味其有所食噉悉皆成甘露以深淨妙聲於大眾說法以諸因緣喻引導眾生心聞者皆歡喜設諸上供養諸天龍夜叉及阿脩羅等皆以恭敬心而共來聽法是說法之人若欲以玅音徧滿三千界隨意即能至大小轉輪王及千子眷屬合掌恭敬心常來聽受法諸天龍夜叉羅剎毗舍闍亦以歡喜心常樂來供養梵天王魔王自在大自在如是諸天眾常來至其所諸佛及弟子聞其說法音常念而守護或時為現身。",
    "X30n0605_008:0812a09_0": "此舌根章亦如是父母所生即是肉舌能作十法界語約此即是五舌義明矣能作十法界語即天舌不壞即慧舌不謬即法舌一時互用即佛舌問苦澀惡味至舌皆變成上味眾色到眼何不變成妙色耶須知一切色同佛色一切聲同佛聲等皆清淨例則無妨徧知一切色法聲法無亂無謬分別亦無妨自在之根那作頑礙之解耶。",
    "X30n0605_008:0812a15_1": "△五身根章二初長行。",
    "X30n0605_008:0812a17_0": "復次常精進若善男子善女人受持是經若讀若誦若解說若書寫得八百身功德得清淨身如淨瑠璃眾生喜見其身淨故三千大千世界眾生生時死時上下好醜生善處惡處悉於中現及鐵圍山大鐵圍山彌樓山摩訶彌樓山等諸山及其中眾生悉於中現下至阿鼻地獄上至有頂所有及眾生悉於中現若聲聞辟支佛菩薩諸佛說法皆於身中現其色像爾時世尊欲重宣此義而說偈言。",
    "X30n0605_008:0812b01_0": "△二偈頌。",
    "X30n0605_008:0812b02_0": "若持法華者其身甚清淨如彼淨瑠璃眾生皆喜見又如淨明鏡悉見諸色像菩薩於淨身皆見世所有唯獨自明了餘人所不見三千世界中一切諸羣萌天人阿修羅地獄鬼畜生如是諸色像皆於身中現諸天等宮殿乃至於有頂鐵圍及彌樓摩訶彌樓山諸大海水等皆於身中現諸佛及聲聞佛子菩薩等若獨若在眾說法悉皆現雖未得無漏法性之妙身以清淨常體一切於中現。",
    "X30n0605_008:0812b10_0": "身根章亦如是世間所有皆於身中現肉身用也上至有頂於身中現天身用也二乘於身中現慧身用也菩薩於身中現法身用也佛於身中現佛身用也一時圓現一時互用一時無謬一時無著。",
    "X30n0605_008:0812b14_0": "△六意根章二初長行。",
    "X30n0605_008:0812b15_0": "復次常精進若善男子善女人如來滅後受持是經若讀若誦若解說若書寫得千二百意功德以是清淨意根乃至聞一偈一句通達無量無邊之義解是義已能演說一句一偈至於一月四月乃至一歲諸所說法隨其義趣皆與實相不相違背若說俗間經書治世語言資生業等皆順正法三千大千世界六趣眾生心之所行心所動作心所戲論皆悉知之雖未得無漏智慧而其意根清淨如此是人有所思惟籌量言說皆是佛法無不真實亦是先佛經中所說爾時世尊欲重宣此義而說偈言。",
    "X30n0605_008:0812c01_0": "△二偈頌。",
    "X30n0605_008:0812c02_0": "是人意清淨明利無濁穢以此妙意根知上中下法乃至聞一偈通達無量義次第如法說月四月至歲是世界內外一切諸眾生若天龍及人夜叉鬼神等其在六趣中所念若干種持法華之報一時皆悉知十方無數佛百福莊嚴相為眾生說法悉聞能受持思惟無量義說法亦無量終始不忘錯以持法華故悉知諸法相隨義識次第達名字語言如所知演說此人有所說皆是先佛法以演此法故於眾無所畏持法華經者意根淨若斯雖未得無漏先有如是相是人持此經安住希有地為一切眾生歡喜而愛敬能以千萬種善巧之語言分別而演說持法華經故。",
    "X30n0605_008:0812c13_0": "意根章亦如是世間資生產業皆順正法人意淨天心所行天所動作皆悉知天意淨四月即四諦一歲即十二月是十二因緣與實相不相違背即慧意淨一月即一乘菩薩意淨有所籌量皆是先佛經中所說即佛意淨一時圓明一時互用一時無染一時無謬根用自在能盈能縮能等能淨已上總釋第六卷畢。",
    "X30n0605_008:0812c21_0": "科註玅法蓮華經卷第八"
}