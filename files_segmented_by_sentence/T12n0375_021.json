{
    "T12n0375_021:0742c13_0": "大般涅槃經卷第二十一",
    "T12n0375_021:0742c15_0": "宋代沙門慧嚴等依泥洹經加之",
    "T12n0375_021:0742c16_0": "光明遍照高貴德王菩薩品之三",
    "T12n0375_021:0742c17_0": "「復次，善男子！",
    "T12n0375_021:0742c17_1": "凡夫若遇身心苦惱起種種惡，若得身病、若得心病，令身、口、意作種種惡。",
    "T12n0375_021:0742c19_2": "以作惡故，輪迴三趣，具受諸苦。",
    "T12n0375_021:0742c19_3": "何以故？",
    "T12n0375_021:0742c20_0": "凡夫之人無念慧故，是故生於種種諸漏，是名念漏。",
    "T12n0375_021:0742c21_1": "「菩薩摩訶薩常自思惟：『我從往昔無數劫來為是身心造種種惡，以是因緣流轉生死，在三惡道具受眾苦，遂令我遠三乘正路。』",
    "T12n0375_021:0742c24_2": "菩薩以是惡因緣故，於己身心生大怖畏，捨離眾惡，趣向善道。",
    "T12n0375_021:0742c25_3": "「善男子！",
    "T12n0375_021:0742c25_4": "譬如有王以四毒蛇盛之一篋，令人養食、瞻視、臥起、摩洗其身。",
    "T12n0375_021:0742c27_5": "『若令一蛇生瞋恚者，我當准法戮之都市。』",
    "T12n0375_021:0742c28_6": "爾時，其人聞王切令，心生惶怖，捨篋逃走。",
    "T12n0375_021:0742c29_7": "王時復遣五旃陀羅拔刀隨之。",
    "T12n0375_021:0743a01_8": "其人迴顧，見後五人遂疾捨去。",
    "T12n0375_021:0743a01_9": "是時，五人以惡方便藏所持刀，密遣一人詐為親善，而語之言：『汝可還來。』",
    "T12n0375_021:0743a03_10": "其人不信，投一聚落，欲自隱匿。",
    "T12n0375_021:0743a04_11": "既入聚中，闚視諸舍都不見人，執諸瓨器悉空無物。",
    "T12n0375_021:0743a05_12": "既不見人、求物不得，即便坐地，聞空中聲：『咄哉，男子！",
    "T12n0375_021:0743a07_0": "此聚空曠無有居民，今夜當有六大賊來。",
    "T12n0375_021:0743a08_0": "汝設遇者，命將不全。",
    "T12n0375_021:0743a08_1": "汝當云何而得免之？』",
    "T12n0375_021:0743a09_0": "「爾時，其人恐怖遂增，復捨而去。",
    "T12n0375_021:0743a09_1": "路值一河，河水漂急，無有船栰。",
    "T12n0375_021:0743a10_2": "以怖畏故，即取種種草木為栰。",
    "T12n0375_021:0743a11_3": "復更思惟：『我設住此，當為毒蛇、五旃陀羅、一詐親者及六大賊之所危害。",
    "T12n0375_021:0743a13_0": "若渡此河，栰不可依，當沒水死。",
    "T12n0375_021:0743a13_1": "寧沒水死，終不為彼蛇、賊所害。』",
    "T12n0375_021:0743a14_2": "即推草栰，置之水中，身倚其上，運手動足，截流而去。",
    "T12n0375_021:0743a15_3": "既達彼岸，安隱無患，心意泰然，恐怖消除。",
    "T12n0375_021:0743a17_0": "「菩薩摩訶薩得聞、受持《大涅槃經》，觀身如篋，地、水、火、風如四毒蛇——見毒、觸毒、氣毒、齧毒——一切眾生遇是四毒故喪其命。",
    "T12n0375_021:0743a19_1": "眾生四大亦復如是，或見為惡、或觸為惡、或氣為惡、或齧為惡，以是因緣遠離眾善。",
    "T12n0375_021:0743a21_2": "「復次，善男子！",
    "T12n0375_021:0743a22_3": "菩薩摩訶薩觀四毒蛇有四種姓，所謂剎利、婆羅門、毘舍、首陀。",
    "T12n0375_021:0743a23_4": "是四大蛇亦復如是，有四種性：堅性、濕性、熱性、動性。",
    "T12n0375_021:0743a24_5": "是故，菩薩觀是四大與四毒蛇同其種性。",
    "T12n0375_021:0743a25_6": "「復次，善男子！",
    "T12n0375_021:0743a26_0": "菩薩摩訶薩觀是四大如四毒蛇。",
    "T12n0375_021:0743a26_1": "云何為觀？",
    "T12n0375_021:0743a27_2": "是四毒蛇常伺人便，何時當視？",
    "T12n0375_021:0743a27_3": "何時當觸？",
    "T12n0375_021:0743a28_4": "何時當噓？",
    "T12n0375_021:0743a28_5": "何時當齧？",
    "T12n0375_021:0743a28_6": "四大毒蛇亦復如是，常伺眾生，求其短缺。",
    "T12n0375_021:0743a29_7": "若為四蛇之所殺者，終不至於三惡道中；若為四大之所殺害，必至三惡，定無有疑。",
    "T12n0375_021:0743b02_8": "是四毒蛇雖復瞻養，亦欲殺人；四大亦爾，雖常供給，亦常牽人造作眾惡。",
    "T12n0375_021:0743b04_9": "是四毒蛇，若一瞋者則能殺人；四大之性亦復如是，若一大發亦能害人。",
    "T12n0375_021:0743b06_10": "是四毒蛇雖同一處，四心各異；四大毒蛇亦復如是，雖同一處，性各別異。",
    "T12n0375_021:0743b07_11": "是四毒蛇雖復恭敬，難可親近；四大毒蛇亦復如是，雖復恭敬，亦難親近。",
    "T12n0375_021:0743b09_12": "是四毒蛇若害人時，或有沙門、婆羅門等，若以呪藥則可療治；四大殺人，雖有沙門、婆羅門等神呪良藥，皆不能治。",
    "T12n0375_021:0743b12_13": "如自憙人聞四毒蛇氣臭可惡則便遠離；諸佛、菩薩亦復如是，聞四大臭即便遠離。",
    "T12n0375_021:0743b14_14": "爾時，菩薩復更思惟四大毒蛇，生大怖畏，背之馳走，修八聖道。",
    "T12n0375_021:0743b16_0": "「五旃陀羅即是五陰。",
    "T12n0375_021:0743b16_1": "云何菩薩觀於五陰如旃陀羅？",
    "T12n0375_021:0743b17_2": "旃陀羅者，常能令人恩愛別離、怨憎集會；五陰亦爾，令人貪近不善之法、遠離一切純善之法。",
    "T12n0375_021:0743b19_3": "「復次，善男子！",
    "T12n0375_021:0743b19_4": "如旃陀羅，種種器仗以自莊嚴，若刀、若楯、若弓、若箭、若鎧、若矟，能害於人。",
    "T12n0375_021:0743b21_5": "五陰亦爾，以諸煩惱牢自莊嚴，害諸癡人令墮諸有。",
    "T12n0375_021:0743b22_6": "「善男子！",
    "T12n0375_021:0743b22_7": "如旃陀羅，有過之人得便害之；五陰亦爾，有諸結過，常能害人。",
    "T12n0375_021:0743b24_8": "是故，菩薩深觀五陰如旃陀羅。",
    "T12n0375_021:0743b25_9": "「復次，菩薩觀察五陰如旃陀羅。",
    "T12n0375_021:0743b25_10": "旃陀羅人無慈愍心，怨親俱害；五陰亦爾，無慈愍心，善惡俱害。",
    "T12n0375_021:0743b27_11": "如旃陀羅惱一切人；五陰亦爾，以諸煩惱常惱一切生死眾生。",
    "T12n0375_021:0743b28_12": "是故，菩薩觀於五陰如旃陀羅。",
    "T12n0375_021:0743b29_13": "「復次，菩薩觀察五陰如旃陀羅。",
    "T12n0375_021:0743c01_14": "旃陀羅人常懷害心；五陰亦爾，常懷諸結惱害之心。",
    "T12n0375_021:0743c02_15": "如人無足、刀杖、侍從，當知必為旃陀羅人之所殺害；眾生亦爾，無足、無刀、無有侍從，則為五陰之所賊害。",
    "T12n0375_021:0743c05_0": "足名為戒，刀名為慧，侍從名為善知識也。",
    "T12n0375_021:0743c06_1": "無此三事故，為五陰之所賊害。",
    "T12n0375_021:0743c06_2": "是故，菩薩觀於五陰如旃陀羅。",
    "T12n0375_021:0743c07_3": "「復次，善男子！",
    "T12n0375_021:0743c07_4": "菩薩摩訶薩觀察五陰過旃陀羅。",
    "T12n0375_021:0743c08_5": "何以故？",
    "T12n0375_021:0743c08_6": "眾生若為五旃陀羅之所殺者，不墮地獄；為陰殺者則墮地獄。",
    "T12n0375_021:0743c10_7": "以是義故，菩薩觀陰過旃陀羅。",
    "T12n0375_021:0743c11_8": "作是觀已，而作願言：『我寧終身近旃陀羅，不能暫時親近五陰。",
    "T12n0375_021:0743c12_9": "旃陀羅者，唯能害於欲界癡人；是五陰賊遍害三界凡夫眾生。",
    "T12n0375_021:0743c14_10": "旃陀羅人唯能殺戮有罪之人；是五陰賊，不問眾生有罪、無罪，悉能害之。",
    "T12n0375_021:0743c15_11": "旃陀羅人不害衰老、婦女、稚小；是五陰賊不問眾生老、小、女、弱，一切悉害。』",
    "T12n0375_021:0743c17_12": "是故，菩薩深觀此陰過旃陀羅，是故發願：『寧當終身近旃陀羅，不能暫時親近五陰。』",
    "T12n0375_021:0743c19_13": "「復次，善男子！",
    "T12n0375_021:0743c19_14": "旃陀羅者，唯害他人，終不自害；五陰之賊自害、害他及旃陀羅。",
    "T12n0375_021:0743c21_15": "旃陀羅人可以善言、錢財、寶貨求而得脫；五陰不爾，不可強以善言誘喻、錢財、寶貨求而得脫。",
    "T12n0375_021:0743c23_16": "旃陀羅人於四時中不必常殺；五陰不爾，常於念念害諸眾生。",
    "T12n0375_021:0743c25_17": "旃陀羅人唯在一處，可有逃避；五陰不爾，遍一切處，無可逃避。",
    "T12n0375_021:0743c26_18": "旃陀羅人，雖復害人，害已不隨；五陰不爾，殺眾生已，隨逐不離。",
    "T12n0375_021:0743c28_19": "是故，菩薩寧以終身近旃陀羅，不能暫時親近五陰。",
    "T12n0375_021:0743c29_20": "「有智之人以善方便得脫五陰。",
    "T12n0375_021:0744a01_21": "善方便者，即八聖道、六波羅蜜、四無量心。",
    "T12n0375_021:0744a02_0": "以是方便而得解脫，身心不為五陰所害。",
    "T12n0375_021:0744a03_0": "何以故？",
    "T12n0375_021:0744a03_1": "身如金剛、心如虛空，是故，身心難可沮壞。",
    "T12n0375_021:0744a04_2": "以是義故，菩薩觀陰成就種種諸不善法，生大怖畏，修八聖道。",
    "T12n0375_021:0744a05_3": "亦如彼人畏四毒蛇、五旃陀羅，涉路而去，無所顧留。",
    "T12n0375_021:0744a07_0": "「詐親善者，名為貪愛。",
    "T12n0375_021:0744a07_1": "菩薩摩訶薩深觀愛結如怨詐親。",
    "T12n0375_021:0744a08_2": "若知實者，則無能為；若不能知，必為所害。",
    "T12n0375_021:0744a09_3": "貪愛亦爾，若知其性則不能令眾生輪轉生死苦中；如其不知，輪迴六趣，具受眾苦。",
    "T12n0375_021:0744a11_4": "何以故？",
    "T12n0375_021:0744a11_5": "愛之為病，難捨離故，如怨詐親難可遠離。",
    "T12n0375_021:0744a12_6": "怨詐親者，常伺人便，令愛別離、怨憎合會。",
    "T12n0375_021:0744a13_7": "愛亦如是，令人遠離一切善法、近於一切不善之法。",
    "T12n0375_021:0744a14_8": "以是義故，菩薩摩訶薩深觀貪愛如怨詐親，見不見故、聞不聞故。",
    "T12n0375_021:0744a16_9": "如凡夫人見生死過，雖有智慧，以癡覆故，後還不見；聲聞、緣覺亦復如是，雖見不見、雖聞不聞。",
    "T12n0375_021:0744a18_10": "何以故？",
    "T12n0375_021:0744a18_11": "以愛心故。",
    "T12n0375_021:0744a19_12": "所以者何？",
    "T12n0375_021:0744a19_13": "見生死過不能疾至阿耨多羅三藐三菩提。",
    "T12n0375_021:0744a20_14": "以是義故，菩薩摩訶薩觀此愛結如怨詐親。",
    "T12n0375_021:0744a21_15": "「云何名為怨詐親相？",
    "T12n0375_021:0744a22_0": "如怨不實，詐現實相；不可親近，詐現近相；實是不善，詐現善相；實是不愛，詐為愛相。",
    "T12n0375_021:0744a24_1": "何以故？",
    "T12n0375_021:0744a24_2": "常伺人便，欲為害故。",
    "T12n0375_021:0744a24_3": "愛亦如是，常為眾生非實詐實、非近詐近、非善詐善、非愛詐愛，常誑一切輪迴生死。",
    "T12n0375_021:0744a26_4": "以是義故，菩薩觀愛如怨詐親。",
    "T12n0375_021:0744a27_5": "「怨詐親者，但見身、口，不覩其心，是故能誑。",
    "T12n0375_021:0744a28_6": "愛亦如是，唯為虛誑，實不可得，是故能惑一切眾生。",
    "T12n0375_021:0744a29_7": "怨詐親者，有始有終，易可遠離；愛不如是，無始無終，難可遠離。",
    "T12n0375_021:0744b02_8": "怨詐親者，遠則難覺，近則易知；愛不如是，近尚難知，況復遠耶？",
    "T12n0375_021:0744b04_0": "以是義故，菩薩觀愛過於詐親。",
    "T12n0375_021:0744b04_1": "一切眾生以愛結故，遠大涅槃、近於生死；遠常、樂、我、淨，近無常、苦、無我、不淨。",
    "T12n0375_021:0744b06_2": "是故，我於處處經中說為三垢。",
    "T12n0375_021:0744b07_3": "於現在事以無明故，不見過患、不能捨離。",
    "T12n0375_021:0744b08_4": "愛怨詐親終不能害有智之人。",
    "T12n0375_021:0744b09_5": "是故，菩薩深觀此愛生大怖畏，修八聖道，猶如彼人畏四毒蛇、五旃陀羅及一詐親，涉路不迴。",
    "T12n0375_021:0744b12_0": "「空聚落者，即內六入。",
    "T12n0375_021:0744b12_1": "菩薩摩訶薩觀是六入空無所有，猶如空聚。",
    "T12n0375_021:0744b13_2": "如彼怖人既入聚已，乃至不見有一居人、遍捉瓨器不得一物。",
    "T12n0375_021:0744b15_3": "菩薩亦爾，諦觀六入空無所有，不見眾生、一物之實。",
    "T12n0375_021:0744b16_4": "是故，菩薩觀內六入空無所有，如彼空聚。",
    "T12n0375_021:0744b17_5": "「善男子！",
    "T12n0375_021:0744b17_6": "彼空聚落，群賊遠望，終不生於空虛之想。",
    "T12n0375_021:0744b18_7": "凡夫之人亦復如是，於六入聚不生空想。",
    "T12n0375_021:0744b19_8": "以其不能生空想故，輪迴生死，受無量苦。",
    "T12n0375_021:0744b20_9": "「善男子！",
    "T12n0375_021:0744b20_10": "群賊既至，乃生空想。",
    "T12n0375_021:0744b21_11": "菩薩亦爾，觀此六入常生空想；生空想故，則不輪迴生死受苦。",
    "T12n0375_021:0744b22_12": "菩薩摩訶薩於此六入常無顛倒；無顛倒故，是故不復輪迴生死。",
    "T12n0375_021:0744b24_13": "「復次，善男子！",
    "T12n0375_021:0744b24_14": "如有群賊入此空聚則得安樂；煩惱諸賊亦復如是，入此六入則得安樂。",
    "T12n0375_021:0744b26_15": "如賊住空聚，心無所畏；煩惱群賊亦復如是，住是六入亦無所畏。",
    "T12n0375_021:0744b27_16": "如彼空聚乃是師子、虎、狼、種種惡獸之所住處；是內六入亦復如是，一切眾惡、煩惱惡獸之所住處。",
    "T12n0375_021:0744c01_17": "是故，菩薩深觀六入空無所有，純是一切不善住處。",
    "T12n0375_021:0744c02_18": "「復次，善男子！",
    "T12n0375_021:0744c02_19": "菩薩摩訶薩觀內六入空無所有，如彼空聚。",
    "T12n0375_021:0744c03_20": "何以故？",
    "T12n0375_021:0744c03_21": "虛誑不實故，空無所有作有想故、實無有樂作樂想故、實無有人作人想故。",
    "T12n0375_021:0744c05_22": "內六入者亦復如是，空無所有而作有想、實無有樂而作樂想、實無有人而作人想，唯有智人乃能知之，得其真實。",
    "T12n0375_021:0744c08_23": "「復次，善男子！",
    "T12n0375_021:0744c08_24": "如空聚落，或時有人、或時無人。",
    "T12n0375_021:0744c09_25": "六入不爾，一向無人。",
    "T12n0375_021:0744c10_26": "何以故？",
    "T12n0375_021:0744c10_27": "性常空故，智者所知非是眼見。",
    "T12n0375_021:0744c11_0": "是故，菩薩觀內六入多諸怨害，修八聖道，不休不息，猶如彼人畏四毒蛇、五旃陀羅、一詐親善及六大賊，怖著正路。",
    "T12n0375_021:0744c14_0": "「六大賊者，即外六塵。",
    "T12n0375_021:0744c14_1": "菩薩摩訶薩觀此六塵如六大賊。",
    "T12n0375_021:0744c15_2": "何以故？",
    "T12n0375_021:0744c15_3": "能劫一切諸善法故。",
    "T12n0375_021:0744c15_4": "如六大賊能劫一切人民財寶；是六塵賊亦復如是，能劫一切眾生善財。",
    "T12n0375_021:0744c17_5": "如六大賊，若入人舍則能劫奪現家所有，不擇好惡，令巨富者忽爾貧窮。",
    "T12n0375_021:0744c19_6": "是六塵賊亦復如是，若入人根則能劫奪一切善法；善法既盡，貧窮孤露，作一闡提。",
    "T12n0375_021:0744c21_7": "是故，菩薩諦觀六塵如六大賊。",
    "T12n0375_021:0744c22_8": "「復次，善男子！",
    "T12n0375_021:0744c22_9": "如六大賊，欲劫人時要因內人，若無內人則便中還。",
    "T12n0375_021:0744c23_10": "是六塵賊亦復如是，欲劫善法要因內有眾生、知見、常、樂、我、淨、不空等相；若內無有如是等相，六塵惡賊則不能劫一切善法。",
    "T12n0375_021:0744c26_11": "有智之人內無是相，凡夫則有。",
    "T12n0375_021:0744c27_12": "是故，六塵常來侵奪善法之財。",
    "T12n0375_021:0744c28_13": "不善護故，為其所劫。",
    "T12n0375_021:0744c28_14": "護者名慧，有智之人能善防護，故不被劫。",
    "T12n0375_021:0744c29_15": "是故，菩薩觀是六塵如六大賊，等無差別。",
    "T12n0375_021:0745a01_16": "「復次，善男子！",
    "T12n0375_021:0745a01_17": "如六大賊能為人民身心苦惱；是六塵賊亦復如是，常為眾生身心苦惱。",
    "T12n0375_021:0745a03_18": "六大賊者，唯能劫人現在財物；是六塵賊常劫眾生三世善財。",
    "T12n0375_021:0745a04_19": "六大賊者，夜則歡樂；六塵惡賊亦復如是，處無明闇則得歡樂。",
    "T12n0375_021:0745a06_20": "是六大賊，唯有諸王乃能遮止；六塵惡賊亦復如是，唯佛、菩薩乃能遮止。",
    "T12n0375_021:0745a08_0": "是六大賊凡欲劫奪，不擇端正、種姓、聰哲、多聞、博學、豪貴、貧賤；六塵惡賊亦復如是，欲劫善法，不擇端正乃至貧賤。",
    "T12n0375_021:0745a10_1": "是六大賊，雖有諸王截其手足，猶故不能令其心息；六塵惡賊亦復如是，雖須陀洹、斯陀含、阿那含截其手足，亦不能令不劫善法。",
    "T12n0375_021:0745a13_2": "如勇健人乃能摧伏是六大賊；諸佛、菩薩亦復如是，乃能摧伏六塵惡賊。",
    "T12n0375_021:0745a15_3": "譬如有人，多諸種族、宗黨熾盛，則不為彼六賊所劫；眾生亦爾，有善知識不為六塵惡賊所劫。",
    "T12n0375_021:0745a17_4": "「是六大賊，若見人物則能偷劫；六塵不爾，若見、若知、若聞、若嗅、若觸、若覺，皆悉能劫。",
    "T12n0375_021:0745a19_5": "六大賊者，唯能劫奪欲界人財，不能劫奪色無色界；六塵惡賊則不如是，能劫三界一切善寶。",
    "T12n0375_021:0745a21_6": "是故，菩薩諦觀六塵過彼六賊。",
    "T12n0375_021:0745a22_7": "作是觀已，修八聖道，直往不迴，如彼怖人畏四毒蛇、五旃陀羅、一詐親善及六大賊，捨空聚落，涉路而去。",
    "T12n0375_021:0745a26_0": "「路值一河者，即是煩惱。",
    "T12n0375_021:0745a26_1": "云何菩薩觀此煩惱猶如大河？",
    "T12n0375_021:0745a27_2": "如彼駛河能漂香象；煩惱駛河亦復如是，能漂緣覺。",
    "T12n0375_021:0745a28_3": "是故，菩薩深觀煩惱猶如駛河。",
    "T12n0375_021:0745a29_4": "深難得底，故名為河；邊不可得，故名為大，其中多有種種惡魚。",
    "T12n0375_021:0745b01_5": "煩惱大河亦復如是，唯佛、菩薩能得底故，故名極深；唯佛、菩薩得其邊故，故名廣大；常害一切癡眾生故，故名惡魚。",
    "T12n0375_021:0745b04_6": "是故，菩薩觀此煩惱猶如大河。",
    "T12n0375_021:0745b05_7": "如大河水能長一切草木、叢林；煩惱大河亦復如是，能長眾生二十五有。",
    "T12n0375_021:0745b06_8": "是故，菩薩觀此煩惱猶如大河。",
    "T12n0375_021:0745b07_9": "「譬如有人墮大河水無有慚愧；眾生亦爾，墮煩惱河無有慚愧。",
    "T12n0375_021:0745b09_10": "如墮河者，未得其底即便命終；墮煩惱河亦復如是，未盡其底，周迴輪轉二十五有。",
    "T12n0375_021:0745b11_11": "所言底者，名為空相。",
    "T12n0375_021:0745b11_12": "若有不修如是空相，當知是人不得出離二十五有。",
    "T12n0375_021:0745b12_13": "一切眾生不能善修空無相故，常為煩惱駛河所漂。",
    "T12n0375_021:0745b14_14": "如彼大河，唯能壞身，不能漂沒一切善法；煩惱大河則不如是，能壞一切身、心善法。",
    "T12n0375_021:0745b16_15": "彼大暴河唯能漂沒欲界中人；煩惱大河乃能漂沒三界人天。",
    "T12n0375_021:0745b17_16": "世間大河，運手動足則到彼岸；煩惱大河，唯有菩薩因六波羅蜜乃能得渡。",
    "T12n0375_021:0745b19_17": "「如大河水難可得渡；煩惱大河亦復如是，難可得渡。",
    "T12n0375_021:0745b20_18": "云何名為難可得渡？",
    "T12n0375_021:0745b21_19": "乃至十住諸大菩薩猶故未能畢竟得渡，唯有諸佛乃畢竟渡，是故名為難可得渡。",
    "T12n0375_021:0745b23_20": "譬如有人為河所漂，不能修習毫釐善法；眾生亦爾，為煩惱河所漂沒者，亦復不能修習善法。",
    "T12n0375_021:0745b25_21": "如人墮河，為水所漂，餘有力者則能拔濟；墮煩惱河為一闡提，聲聞、緣覺乃至諸佛不能拔濟。",
    "T12n0375_021:0745b27_22": "世間大河劫盡之時，七日並照，能令枯涸；煩惱大河則不如是，聲聞、緣覺雖修七覺，猶不能乾。",
    "T12n0375_021:0745c01_0": "是故，菩薩觀諸煩惱猶如暴河。",
    "T12n0375_021:0745c02_0": "「譬如彼人畏四毒蛇、五旃陀羅、一詐親善及六大賊，捨空聚落，隨路而去，既至河上，聚草為栰。",
    "T12n0375_021:0745c04_1": "菩薩亦爾，畏四大蛇、五陰旃陀羅、愛詐親善、六入空聚、六塵惡賊，至煩惱河修戒、定、慧、解脫、解脫知見、六波羅蜜、三十七品以為船栰，依乘此栰渡煩惱河，到於彼岸，常、樂、涅槃。",
    "T12n0375_021:0745c08_2": "菩薩修行大涅槃者，作是思惟：『我若不能忍受如是身苦、心苦，則不能令一切眾生渡煩惱河。』",
    "T12n0375_021:0745c10_3": "以是思惟，雖有如是身心苦惱，默然忍受。",
    "T12n0375_021:0745c11_4": "以忍受故，則不生漏。",
    "T12n0375_021:0745c12_5": "「菩薩如是尚無諸漏，況佛、如來而當有漏？",
    "T12n0375_021:0745c13_6": "是故，諸佛不名有漏。",
    "T12n0375_021:0745c13_7": "云何如來非無漏耶？",
    "T12n0375_021:0745c14_8": "如來常行有漏中故，有漏即是二十五有。",
    "T12n0375_021:0745c15_9": "是故，聲聞、凡夫之人言佛有漏，諸佛如來真實無漏。",
    "T12n0375_021:0745c17_0": "「善男子！",
    "T12n0375_021:0745c17_1": "以是因緣，諸佛如來無有定相。",
    "T12n0375_021:0745c17_2": "「善男子！",
    "T12n0375_021:0745c18_3": "是故，犯四重禁、謗方等經及一闡提悉皆不定。」",
    "T12n0375_021:0745c20_0": "爾時，光明遍照高貴德王菩薩摩訶薩言：「如是如是，誠如聖教。",
    "T12n0375_021:0745c21_1": "一切諸法悉皆不定，以不定故，當知如來亦不畢竟入於涅槃。",
    "T12n0375_021:0745c23_0": "如佛先說：菩薩摩訶薩修大涅槃，聞不聞中有涅槃、大涅槃。",
    "T12n0375_021:0745c24_1": "云何涅槃？",
    "T12n0375_021:0745c24_2": "云何大涅槃？」",
    "T12n0375_021:0745c26_0": "爾時，佛讚光明遍照高貴德王菩薩摩訶薩言：「善哉，善哉。",
    "T12n0375_021:0745c27_1": "善男子！",
    "T12n0375_021:0745c27_2": "若有菩薩得念總持，乃能如汝之所諮問。",
    "T12n0375_021:0745c28_3": "「善男子！",
    "T12n0375_021:0745c28_4": "如世人言：有海、大海，有河、大河，有山、大山，有地、大地，有城、大城，有眾生、大眾生，有王、大王，有人、大人，有天、天中天，有道、大道；涅槃亦爾，有涅槃、有大涅槃。",
    "T12n0375_021:0746a03_5": "云何涅槃？",
    "T12n0375_021:0746a03_6": "善男子！",
    "T12n0375_021:0746a03_7": "如人飢餓，得少飯食名為安樂，如是安樂亦名涅槃；如病得差則名安樂，如是安樂亦名涅槃；如人怖畏，得歸依處則得安樂，如是安樂亦名涅槃；如貧窮人獲七寶物則得安樂，如是安樂亦名涅槃；如人觀骨，不起貪欲則得安樂，如是安樂亦名涅槃。",
    "T12n0375_021:0746a09_8": "如是涅槃不得名為大涅槃也。",
    "T12n0375_021:0746a10_9": "何以故？",
    "T12n0375_021:0746a10_10": "以飢渴故、病故、怖故、貧故、生貪著故，是名涅槃，非大涅槃。",
    "T12n0375_021:0746a12_11": "「善男子！",
    "T12n0375_021:0746a12_12": "若凡夫人及以聲聞——或因世俗、或因聖道——斷欲界結則得安樂，如是安樂亦名涅槃，不得名為大涅槃也。",
    "T12n0375_021:0746a14_13": "能斷初禪乃至能斷非想非非想處結則得安樂，如是安樂亦名涅槃，不得名為大涅槃也。",
    "T12n0375_021:0746a17_0": "何以故？",
    "T12n0375_021:0746a17_1": "還生煩惱，有習氣故。",
    "T12n0375_021:0746a17_2": "「云何名為煩惱習氣？",
    "T12n0375_021:0746a18_3": "聲聞、緣覺有煩惱氣，所謂我身、我衣、我去、我來、我說、我聽。",
    "T12n0375_021:0746a19_4": "諸佛如來入於涅槃，涅槃之性無我、無樂，唯有常、淨。",
    "T12n0375_021:0746a20_5": "是則名為煩惱習氣。",
    "T12n0375_021:0746a21_6": "「佛、法、眾僧有差別相，如來畢竟入於涅槃，聲聞、緣覺、諸佛如來所得涅槃等無差別。",
    "T12n0375_021:0746a23_7": "以是義故，二乘所得非大涅槃。",
    "T12n0375_021:0746a23_8": "何以故？",
    "T12n0375_021:0746a24_0": "無常、樂、我、淨故。",
    "T12n0375_021:0746a24_1": "常、樂、我、淨乃得名為大涅槃也。",
    "T12n0375_021:0746a26_0": "「善男子！",
    "T12n0375_021:0746a26_1": "譬如有處能受眾水，名為大海。",
    "T12n0375_021:0746a27_0": "隨有聲聞、緣覺、菩薩、諸佛如來所入之處名大涅槃。",
    "T12n0375_021:0746a28_1": "四禪、三三昧、八背捨、八勝處、十一切處，隨能攝取如是無量諸善法者，名大涅槃。",
    "T12n0375_021:0746b01_0": "「善男子！",
    "T12n0375_021:0746b01_1": "譬如有河，第一香象不能得底，則名為大。",
    "T12n0375_021:0746b02_2": "聲聞、緣覺至十住菩薩不見佛性，名為涅槃，非大涅槃；若能了了見於佛性，則得名為大涅槃也。",
    "T12n0375_021:0746b04_3": "是大涅槃，唯大象王能盡其底，大象王者，謂諸佛也。",
    "T12n0375_021:0746b05_4": "「善男子！",
    "T12n0375_021:0746b05_5": "若摩訶那伽及鉢犍陀大力士等經歷多時所不能上，乃名大山；聲聞、緣覺及諸菩薩摩訶那伽大力士等所不能見，如是乃名大涅槃也。",
    "T12n0375_021:0746b09_6": "「復次，善男子！",
    "T12n0375_021:0746b09_7": "隨有小王之所住處名為小城，轉輪聖王所住之處乃名大城；聲聞、緣覺、八萬、六萬、四萬、二萬、一萬住處名為涅槃，無上法主聖王住處乃得名為大般涅槃。",
    "T12n0375_021:0746b12_8": "以是故，名大般涅槃。",
    "T12n0375_021:0746b13_9": "「善男子！",
    "T12n0375_021:0746b13_10": "譬如有人見四種兵不生怖畏，當知是人名大眾生。",
    "T12n0375_021:0746b14_11": "若有眾生於三惡道、煩惱惡業不生怖畏，而能於中廣度眾生，當知是人得大涅槃。",
    "T12n0375_021:0746b16_12": "若有人能供養父母，恭敬沙門及婆羅門，修治善法，所言誠實，無有欺誑，能忍諸惡，惠施貧乏，名大丈夫。",
    "T12n0375_021:0746b19_13": "菩薩亦爾，有大慈悲，憐愍一切，於諸眾生猶如父母，能度眾生於生死河，普示眾生一實之道，是則名為大般涅槃。",
    "T12n0375_021:0746b22_14": "「善男子！",
    "T12n0375_021:0746b22_15": "大，名不可思議。",
    "T12n0375_021:0746b22_16": "若不可思議，一切眾生所不能信，是則名為大般涅槃。",
    "T12n0375_021:0746b24_17": "唯佛、菩薩之所見故，名大涅槃。",
    "T12n0375_021:0746b24_18": "以何因緣復名為大？",
    "T12n0375_021:0746b25_19": "以無量因緣然後乃得，故名為大。",
    "T12n0375_021:0746b26_20": "「善男子！",
    "T12n0375_021:0746b26_21": "如世間人，以多因緣之所得者，則名為大。",
    "T12n0375_021:0746b27_22": "涅槃亦爾，以多因緣之所得故，故名為大。",
    "T12n0375_021:0746b28_23": "「云何復名為大涅槃？",
    "T12n0375_021:0746b28_24": "有大我故，名大涅槃。",
    "T12n0375_021:0746b29_25": "涅槃無我，大自在故，名為大我。",
    "T12n0375_021:0746c01_26": "「云何名為大自在耶？",
    "T12n0375_021:0746c01_27": "有八自在則名為我。",
    "T12n0375_021:0746c02_28": "何等為八？",
    "T12n0375_021:0746c02_29": "「一者、能示一身以為多身，身數大小猶如微塵，充滿十方無量世界。",
    "T12n0375_021:0746c03_30": "如來之身實非微塵，以自在故現微塵身。",
    "T12n0375_021:0746c04_31": "如是自在則為大我。",
    "T12n0375_021:0746c05_32": "「二者、示一塵身滿於三千大千世界。",
    "T12n0375_021:0746c06_33": "如來之身實不滿於三千大千世界。",
    "T12n0375_021:0746c07_34": "何以故？",
    "T12n0375_021:0746c07_35": "以無礙故、直以自在故，滿三千大千世界。",
    "T12n0375_021:0746c08_36": "如是自在名為大我。",
    "T12n0375_021:0746c08_37": "「三者、能以滿此三千大千世界之身輕舉飛空，過於二十恒河沙等諸佛世界而無障礙。",
    "T12n0375_021:0746c10_38": "如來之身實無輕重，以自在故，能為輕重。",
    "T12n0375_021:0746c11_39": "如是自在名為大我。",
    "T12n0375_021:0746c12_40": "「四者、以自在故而得自在。",
    "T12n0375_021:0746c13_0": "云何自在？",
    "T12n0375_021:0746c13_1": "如來一心安住不動，所可示化無量形類各令有心，如來有時或造一事，而令眾生各各成辦；如來之身常住一土，而令他土一切悉見。",
    "T12n0375_021:0746c16_2": "如是自在名為大我。",
    "T12n0375_021:0746c16_3": "「五者、根自在故。",
    "T12n0375_021:0746c17_4": "云何名為根自在耶？",
    "T12n0375_021:0746c17_5": "如來一根亦能見色、聞聲、嗅香、別味、覺觸、知法，如來六根亦不見色、聞聲、嗅香、別味、覺觸、知法。",
    "T12n0375_021:0746c20_0": "以自在故，令根自在。",
    "T12n0375_021:0746c20_1": "如是自在名為大我。",
    "T12n0375_021:0746c21_0": "「六者、以自在故，得一切法，如來之心亦無得想。",
    "T12n0375_021:0746c22_1": "何以故？",
    "T12n0375_021:0746c22_2": "無所得故。",
    "T12n0375_021:0746c22_3": "若是有者，可名為得；實無所有，云何名得？",
    "T12n0375_021:0746c23_4": "若使如來計有得想，是則諸佛不得涅槃；以無得故，名得涅槃。",
    "T12n0375_021:0746c25_5": "以自在故，得一切法；得諸法故，名為大我。",
    "T12n0375_021:0746c26_6": "「七者、說自在故，如來演說一偈之義，經無量劫義亦不盡，所謂若戒、若定、若施、若慧。",
    "T12n0375_021:0746c27_7": "如來爾時都不生念：『我說，彼聽。』",
    "T12n0375_021:0746c28_8": "亦復不生一偈之想。",
    "T12n0375_021:0746c29_9": "世間之人四句為偈，隨世俗故，說名為偈。",
    "T12n0375_021:0747a01_10": "一切法性亦無有說，以自在故，如來演說。",
    "T12n0375_021:0747a02_11": "以演說故，名為大我。",
    "T12n0375_021:0747a02_12": "「八者、如來遍滿一切諸處，猶如虛空。",
    "T12n0375_021:0747a03_13": "虛空之性不可得見；如來亦爾，實不可見。",
    "T12n0375_021:0747a04_14": "以自在故，令一切見。",
    "T12n0375_021:0747a05_15": "如是自在名為大我。",
    "T12n0375_021:0747a05_16": "如是大我名大涅槃。",
    "T12n0375_021:0747a06_17": "「以是義故，名大涅槃。",
    "T12n0375_021:0747a06_18": "「復次，善男子！",
    "T12n0375_021:0747a06_19": "譬如寶藏，多諸珍異，百種具足，故名大藏。",
    "T12n0375_021:0747a07_20": "諸佛如來甚深奧藏亦復如是，多諸奇異，具足無缺，名大涅槃。",
    "T12n0375_021:0747a09_21": "「復次，善男子！",
    "T12n0375_021:0747a09_22": "無邊之物乃名為大。",
    "T12n0375_021:0747a10_23": "涅槃無邊，是故名大。",
    "T12n0375_021:0747a10_24": "「復次，善男子！",
    "T12n0375_021:0747a11_0": "有大樂故，名大涅槃。",
    "T12n0375_021:0747a11_1": "涅槃無樂，以四樂故，名大涅槃。",
    "T12n0375_021:0747a12_2": "何等為四？",
    "T12n0375_021:0747a12_3": "一者、斷諸樂故。",
    "T12n0375_021:0747a12_4": "不斷樂者則名為苦；若有苦者，不名大樂。",
    "T12n0375_021:0747a13_5": "以斷樂故則無有苦；無苦、無樂，乃名大樂。",
    "T12n0375_021:0747a15_0": "涅槃之性無苦、無樂，是故，涅槃名為大樂。",
    "T12n0375_021:0747a16_0": "以是義故，名大涅槃。",
    "T12n0375_021:0747a16_1": "復次，善男子！",
    "T12n0375_021:0747a16_2": "樂有二種：一者、凡夫，二者、諸佛。",
    "T12n0375_021:0747a17_3": "凡夫之樂無常敗壞，是故無樂；諸佛常樂，無有變異，故名大樂。",
    "T12n0375_021:0747a19_0": "「復次，善男子！",
    "T12n0375_021:0747a19_1": "有三種受：一者、苦受，二者、樂受，三者、不苦不樂受。",
    "T12n0375_021:0747a20_2": "不苦不樂是亦為苦。",
    "T12n0375_021:0747a20_3": "涅槃雖同不苦不樂，然名大樂。",
    "T12n0375_021:0747a21_4": "以大樂故，名大涅槃。",
    "T12n0375_021:0747a22_5": "「二者、大寂靜故，名為大樂。",
    "T12n0375_021:0747a22_6": "涅槃之性是大寂靜。",
    "T12n0375_021:0747a23_7": "何以故？",
    "T12n0375_021:0747a23_8": "遠離一切憒閙法故。",
    "T12n0375_021:0747a23_9": "以大寂故，名大涅槃。",
    "T12n0375_021:0747a25_0": "「三者、一切知故，名為大樂。",
    "T12n0375_021:0747a25_1": "非一切知，不名大樂；諸佛如來一切知故，名為大樂。",
    "T12n0375_021:0747a26_2": "以大樂故，名大涅槃。",
    "T12n0375_021:0747a27_3": "「四者、身不壞故，名為大樂。",
    "T12n0375_021:0747a28_0": "身若可壞，則不名樂；如來之身金剛無壞，非煩惱身、無常之身，故名大樂。",
    "T12n0375_021:0747a29_1": "以大樂故，名大涅槃。",
    "T12n0375_021:0747b01_2": "「善男子！",
    "T12n0375_021:0747b01_3": "世間名字，或有因緣、或無因緣。",
    "T12n0375_021:0747b02_4": "有因緣者，如舍利弗。",
    "T12n0375_021:0747b02_5": "母名舍利，因母立字，故名舍利弗。",
    "T12n0375_021:0747b03_6": "如摩鍮羅道人，生摩鍮羅國，因國立名，故名摩鍮羅道人。",
    "T12n0375_021:0747b05_7": "如目犍連，目犍連者即是姓也，因姓立名，故名目犍連。",
    "T12n0375_021:0747b06_8": "如我生於瞿曇種姓，因姓立名，稱為瞿曇。",
    "T12n0375_021:0747b07_9": "如毘舍佉道人，毘舍佉者即是星名，因星為名，名毘舍佉。",
    "T12n0375_021:0747b08_10": "如有六指，因六指故，名六指人。",
    "T12n0375_021:0747b09_11": "如佛奴、天奴，因佛、因天故，名佛奴、天奴。",
    "T12n0375_021:0747b10_12": "因濕生故，故名濕生。",
    "T12n0375_021:0747b11_13": "如因聲故，名為迦迦羅、名究究羅、呾呾羅。",
    "T12n0375_021:0747b12_14": "如是等名是因緣名。",
    "T12n0375_021:0747b12_15": "「無因緣者，如蓮花、地、水、火、風、虛空。",
    "T12n0375_021:0747b13_16": "如曼陀婆，一名二實：一、名殿堂，二、名飲漿；堂不飲漿，亦復得名為曼陀婆。",
    "T12n0375_021:0747b15_17": "如薩婆車多名為蛇蓋，實非蛇蓋。",
    "T12n0375_021:0747b15_18": "是名無因，強立名字。",
    "T12n0375_021:0747b16_19": "如坻羅婆夷名為食油，實不食油，強為立名，名為食油。",
    "T12n0375_021:0747b17_20": "是名無因，強立名字。",
    "T12n0375_021:0747b18_21": "「善男子！",
    "T12n0375_021:0747b18_22": "是大涅槃亦復如是，無有因緣，強為立名。",
    "T12n0375_021:0747b19_23": "善男子！",
    "T12n0375_021:0747b19_24": "譬如虛空，不因小空名為大也；涅槃亦爾，不因小相名大涅槃。",
    "T12n0375_021:0747b21_25": "善男子！",
    "T12n0375_021:0747b21_26": "譬如有法，不可稱量、不可思議，故名為大；涅槃亦爾，不可稱量、不可思議，故得名為大般涅槃。",
    "T12n0375_021:0747b23_27": "「以純淨故，名大涅槃。",
    "T12n0375_021:0747b24_28": "云何純淨？",
    "T12n0375_021:0747b24_29": "淨有四種。",
    "T12n0375_021:0747b24_30": "何等為四？",
    "T12n0375_021:0747b25_0": "一者、二十五有名為不淨，能永斷故，得名為淨。",
    "T12n0375_021:0747b26_1": "淨即涅槃，如是涅槃亦得名有，而是涅槃實非是有。",
    "T12n0375_021:0747b27_2": "諸佛如來隨世俗故，說涅槃有。",
    "T12n0375_021:0747b28_3": "譬如世人，非父言父、非母言母，實非父母而言父母。",
    "T12n0375_021:0747b29_4": "涅槃亦爾，隨世俗故，說言諸佛有大涅槃。",
    "T12n0375_021:0747c01_5": "「二者、業清淨故。",
    "T12n0375_021:0747c01_6": "一切凡夫業不清淨，故無涅槃；諸佛如來業清淨故，故名大淨。",
    "T12n0375_021:0747c03_7": "以大淨故，名大涅槃。",
    "T12n0375_021:0747c03_8": "「三者、身清淨故。",
    "T12n0375_021:0747c04_9": "身若無常則名不淨；如來身常，故名大淨。",
    "T12n0375_021:0747c05_10": "以大淨故，名大涅槃。",
    "T12n0375_021:0747c05_11": "「四者、心清淨故。",
    "T12n0375_021:0747c05_12": "心若有漏，名曰不淨；佛心無漏，故名大淨。",
    "T12n0375_021:0747c06_13": "以大淨故，名大涅槃。",
    "T12n0375_021:0747c07_14": "「善男子！",
    "T12n0375_021:0747c07_15": "是名善男子、善女人修行如是《大涅槃經》具足成就初分功德。",
    "T12n0375_021:0747c10_0": "大般涅槃經卷第二十一"
}