{
    "T04n0197_002:0170b08_0": "佛說興起行經卷下",
    "T04n0197_002:0170b10_0": "後漢外國三藏康孟詳譯",
    "T04n0197_002:0170b11_0": "佛說地婆達兜擲石緣經第七",
    "T04n0197_002:0170b12_0": "聞如是：一時佛在阿耨大泉，與大比丘眾五百人俱，皆是阿羅漢，六通神足，唯除一比丘——阿難也。",
    "T04n0197_002:0170b14_1": "是時，佛告舍利弗：「往昔過去世，於羅閱祇城，有長者名曰須檀，大富，多饒財寶、象、馬、七珍、僮僕、侍使，產業備足。",
    "T04n0197_002:0170b16_2": "子名須摩提。",
    "T04n0197_002:0170b16_3": "其父須檀，奄然命終。",
    "T04n0197_002:0170b17_4": "須摩提有異母弟，名修耶舍。",
    "T04n0197_002:0170b18_5": "摩提心念：『我當云何設計，不與修耶舍分？』",
    "T04n0197_002:0170b19_0": "須摩提復念：『唯當殺之，乃得不與耳。』",
    "T04n0197_002:0170b19_1": "須摩提語修耶舍：『大弟，共詣耆闍崛山上，有所論說去來。』",
    "T04n0197_002:0170b21_2": "修耶舍曰：『可爾。』",
    "T04n0197_002:0170b21_3": "須摩提即執弟手上山，既上山已，將至絕高崖頭，便推置崖底，以石塠之，便即命絕。」",
    "T04n0197_002:0170b23_4": "佛語舍利弗：「汝知爾時長者須檀者不？",
    "T04n0197_002:0170b24_5": "則今父王真淨是也；爾時子須摩提者，則我身是；弟修耶舍者，則今地婆達兜是。」",
    "T04n0197_002:0170b26_6": "佛語舍利弗：「我爾時貪財、害弟，以是罪故，無數千歲，在地獄中燒煮、為鐵山所塠。",
    "T04n0197_002:0170b27_7": "爾時殘緣，今雖得阿惟三佛，故不能免此宿對。",
    "T04n0197_002:0170b28_8": "我於耆闍崛山經行，為地婆達兜舉崖石，長六丈、廣三丈，以擲佛頭。",
    "T04n0197_002:0170c01_9": "耆闍崛山神，名金埤羅，以手接石，石邊小片，迸墮中佛脚拇指，即破血出。」",
    "T04n0197_002:0170c03_10": "於是，世尊即說宿命偈曰：「我往以財故，　　殺其異母弟，　推著高崖下，　　以石塠其上。",
    "T04n0197_002:0170c06_0": "　以是因緣故，　　久受地獄苦，　於其地獄中，　　為鐵山所塠。",
    "T04n0197_002:0170c08_0": "　由是殘餘殃，　　地婆達下石，　崖片落傷脚，　　破我脚拇指。",
    "T04n0197_002:0170c10_0": "　因緣終不朽，　　亦不著虛空。",
    "T04n0197_002:0170c11_0": "　當護三因緣，　　莫犯身、口、意。",
    "T04n0197_002:0170c12_0": "　今我成尊佛，　　得為三界將，　阿耨大泉中，　　說此先世緣。」",
    "T04n0197_002:0170c14_0": "佛語舍利弗：「汝觀如來，眾惡已盡、諸善普具，諸天、龍、神、帝王、臣民、一切眾生，皆欲度之，尚有宿緣，不能得免，況復愚冥、未得道者？",
    "T04n0197_002:0170c16_1": "舍利弗等，當學如是，莫犯身、口、意。」",
    "T04n0197_002:0170c17_2": "佛說是已，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。",
    "T04n0197_002:0170c21_0": "佛說婆羅門女栴沙謗佛緣經第八",
    "T04n0197_002:0170c22_0": "聞如是：一時佛在阿耨大泉，與大比丘眾五百人俱，皆是羅漢，六通神足，除一比丘——阿難也。",
    "T04n0197_002:0170c24_1": "佛告舍利弗：「往昔阿僧祇劫前，爾時有佛，號名盡勝如來、至真、等正覺、明行成為、善逝、世間解、無上士、道法御、天人師，號佛、世尊，時在波羅[木*奈]國，與大比丘六萬八千眾，皆是羅漢。",
    "T04n0197_002:0170c28_2": "舍利弗！",
    "T04n0197_002:0170c28_3": "爾時盡勝如來有兩種比丘：一種比丘名無勝，一種比丘名常歡。",
    "T04n0197_002:0170c29_4": "無勝比丘者，六通神足也；常歡比丘者，結使未除。",
    "T04n0197_002:0171a01_5": "「爾時，波羅[木*奈]城，有長者名大愛，有象、馬、七寶，資財無極。",
    "T04n0197_002:0171a03_6": "大愛長者有婦，名曰善幻，端正無比。",
    "T04n0197_002:0171a04_7": "兩種比丘，往來其家，以為檀越。",
    "T04n0197_002:0171a04_8": "善幻婦者，供養無勝比丘，衣被、飲食、床臥、醫藥，四事無乏；供養常歡，至為微薄。",
    "T04n0197_002:0171a06_9": "何以故？",
    "T04n0197_002:0171a06_10": "無勝比丘，斷於諸漏，六通具足；常歡比丘，結使未盡，未成道故也。",
    "T04n0197_002:0171a08_11": "常歡比丘見無勝比丘偏受供養，興嫉妬意，橫生誹謗曰：『無勝比丘與善幻通，不以道法供養，自以恩愛供養耳。』」",
    "T04n0197_002:0171a10_12": "佛語舍利弗：「汝知爾時盡勝如來弟子常歡者不？",
    "T04n0197_002:0171a12_0": "則我身是；欲知善幻婦人者，則今婆羅門女，名栴沙者是。」",
    "T04n0197_002:0171a13_1": "佛語舍利弗：「我爾時無故誹謗無勝羅漢，以是罪故，無數千歲，在地獄中，受諸苦痛。",
    "T04n0197_002:0171a15_2": "今雖得佛，為六師等、諸比丘眾、漏盡、未盡、及諸王、臣民、清信士女說法時，以餘殃故，多舌童女，帶杅起腹，來至我前曰：『沙門何以不自說家事？",
    "T04n0197_002:0171a18_3": "乃說他事為。",
    "T04n0197_002:0171a18_4": "汝今日獨自樂，不知我苦耶。",
    "T04n0197_002:0171a19_5": "何以故？",
    "T04n0197_002:0171a19_6": "汝先共我通，使我有娠，今當臨月事，須酥油養於小兒，盡當給我。』」",
    "T04n0197_002:0171a21_7": "爾時，眾會皆低頭默然。",
    "T04n0197_002:0171a21_8": "時釋提桓因侍後扇佛，以神力化作一鼠，入其衣裏，嚙於帶杅，忽然落地。",
    "T04n0197_002:0171a23_9": "爾時，諸四部弟子、及六師徒等，見杅墮地，皆大歡喜，揚聲稱慶，欣笑無量，皆同音罵曰：「汝死赤吹罪物，何能興此惡意，誹謗清淨無上正真？",
    "T04n0197_002:0171a26_10": "此地無知，乃能容載如此惡物也。」",
    "T04n0197_002:0171a27_11": "諸眾各說，是時，地即為劈裂，焰火踊出，女便墮中，徑至阿鼻大泥犁中。",
    "T04n0197_002:0171a29_0": "大眾見此女現身墮泥犁，阿闍世王便驚恐，衣毛為竪，即起叉手，長跪白言：「此女所墮，今在何處？」",
    "T04n0197_002:0171b02_1": "佛答大王：「此女所墮，名阿鼻泥犁。」",
    "T04n0197_002:0171b02_2": "阿闍世王復問佛：「此女不殺人、亦不偷盜，直妄語，便墮阿鼻耶？」",
    "T04n0197_002:0171b04_3": "佛語阿闍世王：「我所說緣法，有上、中、下，身、口、意行。」",
    "T04n0197_002:0171b05_4": "阿闍世王復問：「何者為重？",
    "T04n0197_002:0171b06_5": "何者為中？",
    "T04n0197_002:0171b06_6": "何者為下？」",
    "T04n0197_002:0171b06_7": "佛語阿闍世王：「意行最重，口行處中，身行在下。」",
    "T04n0197_002:0171b07_8": "阿闍世王復問佛，佛答曰：「身行麤現，此事可見；口行者，耳所聞；此二事者，世間所聞見。」",
    "T04n0197_002:0171b09_9": "佛語大王：「意行者，設發念時，無聞見者，此是內事。",
    "T04n0197_002:0171b10_10": "眾行，為意釘所繫。」",
    "T04n0197_002:0171b11_11": "王復問佛：「意不可見，云何獨繫意釘耶？」",
    "T04n0197_002:0171b12_12": "佛答王曰：「若男子、女人，設欲身行殺、盜、婬者，先當思惟，朝中人定何時可行也，思惟何處可往。」",
    "T04n0197_002:0171b14_13": "佛復語王：「夫人作行，先心計挍，然後施行，是故繫於意釘，不在身口也。」",
    "T04n0197_002:0171b15_14": "佛復語王：「是口行者，欲行口行時，先意思惟：『若在大會，講論法時；若在都坐，斷當律時，設問我者，我當違反彼說，此間非是已事；若有是語者，我當反之，此受他意氣故，作是語耳。』",
    "T04n0197_002:0171b19_15": "若行此三事不著者，復更作計，當往鬪之曰：『彼欲殺汝、破汝、壞汝，汝當隨我語，莫信他人。』",
    "T04n0197_002:0171b21_16": "若作此兩舌者，成於虛偽，滅其正法，命終之後，墮於泥犁。」",
    "T04n0197_002:0171b23_17": "佛語王：「是故，口行繫於意釘，不繫身、口。」",
    "T04n0197_002:0171b24_18": "王復問佛：「何以故？」",
    "T04n0197_002:0171b24_19": "佛答王曰：「身三、口四，皆繫意釘，意不念者，身不能獨行，是故身、口繫意釘。」",
    "T04n0197_002:0171b26_20": "於是，世尊即說偈曰：「意中熟思惟，　　然後行二事。",
    "T04n0197_002:0171b28_0": "　佯慚於身、口，　　未曾愧心意。",
    "T04n0197_002:0171b29_0": "　先當慚於意，　　然後耻身、口，　此二不離意，　　亦不能獨行。」",
    "T04n0197_002:0171c02_0": "於是，阿闍世王聞佛說法，涕泣悲感。",
    "T04n0197_002:0171c02_1": "佛問王：「王何為涕？」",
    "T04n0197_002:0171c03_2": "王答曰：「為眾生無智，不解三事，恒有損減，是故悲耳。",
    "T04n0197_002:0171c04_3": "此眾生但謂身、口為大，不知意為深奧。",
    "T04n0197_002:0171c05_4": "世尊！",
    "T04n0197_002:0171c05_5": "我本謂身、口為大，意為小；今從佛聞，乃知意為大，身、口為小。」",
    "T04n0197_002:0171c06_6": "佛問王曰：「本何以知身、口大，意為小；今方云意大，身口、小耶？」",
    "T04n0197_002:0171c08_7": "王復白佛：「夫人殺生，人皆見之；若偷盜、婬妷，亦人所見，此身三事，天下盡見；口行妄語、惡口、兩舌、言不至誠，此口四事，天下所聞；意家三事，非耳所聞、非眼所見。",
    "T04n0197_002:0171c11_8": "是故，眾生以眼見、耳聞為大。",
    "T04n0197_002:0171c12_9": "今聞佛說，乃知心意為大，身，口為小。",
    "T04n0197_002:0171c13_10": "以是故，身、口二事，繫於意釘。」",
    "T04n0197_002:0171c13_11": "佛復問王：「云何知意釘為大，身、口二事，繫於意釘？」",
    "T04n0197_002:0171c15_12": "王白佛言：「此多舌女人，欲設謗毀，先心思念：『當以繫杅起腹，在大眾中，說是輩事。』",
    "T04n0197_002:0171c17_0": "又聞佛說，是故，我知意大，身、口小。」",
    "T04n0197_002:0171c17_1": "佛語大王：「今云何解意大，身、口小？」",
    "T04n0197_002:0171c18_2": "王答曰：「設欲行事，先心發念，然後身、口行之。",
    "T04n0197_002:0171c19_3": "是故，知意大，身、口小。」",
    "T04n0197_002:0171c20_4": "佛言：「善哉！",
    "T04n0197_002:0171c20_5": "善哉！",
    "T04n0197_002:0171c20_6": "大王善解此事，常當學此，意大，身、口小。」",
    "T04n0197_002:0171c21_7": "說是法時，眾中八十比丘，漏盡意解；二百比丘，得阿那含道；四百比丘，得斯陀含道；八百比丘，得須陀洹道；八萬天與人，皆得法眼淨；十萬人及非人，皆受五戒；二十萬鬼神，受三自歸。",
    "T04n0197_002:0171c25_8": "於是，世尊說宿緣偈言：「盡勝如來時，　　我比丘多歡，　毀謗於無勝，　　墮於地獄久。",
    "T04n0197_002:0171c28_0": "　以是殘因緣，　　多舌童女來，　在於大眾中，　　前立謗毀我。",
    "T04n0197_002:0172a01_0": "　宿對終不滅，　　亦不著虛空。",
    "T04n0197_002:0172a02_0": "　當護三因緣，　　莫犯身、口、意。",
    "T04n0197_002:0172a03_0": "　今我成佛道，　　得為三界將，　阿耨大泉中，　　自說先世緣。」",
    "T04n0197_002:0172a05_0": "佛語舍利弗：「汝觀如來，眾惡已盡、諸善普具，諸天、龍、鬼神、帝王、臣民、一切眾生，皆欲度之，尚不免此宿緣，況汝愚冥、未得道者？",
    "T04n0197_002:0172a07_1": "舍利弗！",
    "T04n0197_002:0172a08_0": "當護身、口、意。」",
    "T04n0197_002:0172a08_1": "佛說是已，舍利弗、及五百羅漢、阿耨大龍王、八部鬼神，聞佛所說，歡喜受行。",
    "T04n0197_002:0172a10_0": "佛說食馬麥宿緣經第九",
    "T04n0197_002:0172a11_0": "聞如是：一時佛在阿耨大泉，與大比丘眾五百人俱，皆是羅漢，六通神足。",
    "T04n0197_002:0172a12_1": "佛告舍利弗：「過去久遠世，時佛名毘婆葉如來、至真、等正覺、明行成為、善逝、世間解、無上士、道法御、天人師，號佛、世尊，在槃頭摩跋城中，與大比丘眾十六萬八千人俱。",
    "T04n0197_002:0172a16_2": "王名槃頭，與群臣、庶民、清信士女，以四事供養毘婆葉如來及眾，終已無乏。",
    "T04n0197_002:0172a18_3": "爾時，城中有婆羅門，名因提耆利，博達梵志四圍典籍，亦知尼揵筭術，及婆羅門戒，教五百童子。",
    "T04n0197_002:0172a20_4": "「王設會先請佛，佛便默然許之。",
    "T04n0197_002:0172a21_0": "王還具饌，種種濃美，及設床座，氍氀毾[登*毛]。",
    "T04n0197_002:0172a21_1": "辦已畢，王執香爐，於座上長跪啟曰：『今時已到，唯願屈尊。』",
    "T04n0197_002:0172a23_2": "時毘婆葉佛，見時已至，便勅大眾，著衣持鉢，當就王請。",
    "T04n0197_002:0172a24_3": "大眾圍遶，往詣王宮，就座而坐。",
    "T04n0197_002:0172a25_4": "王即下食，手自斟酌種種餚饍。",
    "T04n0197_002:0172a26_5": "「爾時，有一比丘，名曰彌勒，時病不行。",
    "T04n0197_002:0172a26_6": "佛及大眾，食已各還，還時，皆為諸病比丘請食。",
    "T04n0197_002:0172a27_7": "過梵志山，見食香美，便興妬嫉意曰：『此髠頭沙門，正應食馬麥，不應食此甘饌之供。』",
    "T04n0197_002:0172a29_8": "告諸童子：『汝等見此髠頭道人，食於甘美餚饍不？』",
    "T04n0197_002:0172b02_9": "諸童子曰：『爾實見。",
    "T04n0197_002:0172b02_10": "此等師主，亦應食馬麥。』」",
    "T04n0197_002:0172b03_11": "佛語舍利弗：「汝知爾時山王婆羅門不？",
    "T04n0197_002:0172b03_12": "則我身是；爾時五百童子者，今五百羅漢是；爾時病比丘彌勒者，則今彌勒菩薩是。」",
    "T04n0197_002:0172b05_13": "佛語舍利弗：「我爾時興妬嫉，意言是輩不應食甘饍，正應食馬麥耳，及卿等亦云如是。",
    "T04n0197_002:0172b07_14": "以是因緣，我及卿等，經歷地獄，無數千歲。",
    "T04n0197_002:0172b08_15": "今雖成佛，爾時殘緣，我及卿等，於毘蘭邑，故食馬麥九十日。",
    "T04n0197_002:0172b10_16": "我爾時不言與佛馬麥，但言與比丘，以是故，我今得食[打-丁+鳥]麥仁；以卿等加言，當與佛麥故，今日卿等，食著皮麥耳。」",
    "T04n0197_002:0172b12_17": "於是，世尊說宿緣偈言：「我本為梵志，　　所學甚廣博。",
    "T04n0197_002:0172b15_0": "　教授五百童，　　在於樹園中。",
    "T04n0197_002:0172b16_0": "　在毘葉佛世，　　形罵諸比丘，　不應食粳粮，　　正應食馬麥。",
    "T04n0197_002:0172b18_0": "　汝等童子說，　　實如師所道，　并及此等師，　　亦應食馬麥。",
    "T04n0197_002:0172b20_0": "　以是因緣故，　　久受地獄苦。",
    "T04n0197_002:0172b21_0": "　爾時殘餘殃，　　亦五百比丘，　婆羅門時請，　　當會毘蘭邑，　與卿食馬麥，　　九十日不減。",
    "T04n0197_002:0172b24_0": "　因緣終不朽，　　亦不著虛空。",
    "T04n0197_002:0172b25_0": "　當護三因緣，　　莫犯身、口、意。",
    "T04n0197_002:0172b26_0": "　今我成佛道，　　得為三界將，　阿耨大泉中，　　自說先世緣。」",
    "T04n0197_002:0172b28_0": "佛語舍利弗：「汝觀如來，眾惡已盡，諸善普具，諸天、龍、神、帝王、臣民、一切眾生，皆欲度之，尚不能得免宿世餘殃，況愚冥、未得道者？」",
    "T04n0197_002:0172c01_1": "佛語舍利弗：「當學護三因緣，莫犯身、口、意。",
    "T04n0197_002:0172c02_2": "舍利弗！",
    "T04n0197_002:0172c03_0": "當學如是。」",
    "T04n0197_002:0172c03_1": "佛說是已，舍利弗及五百羅漢、阿耨大龍王、八部鬼神，聞佛所說，歡喜受行。",
    "T04n0197_002:0172c05_0": "佛說苦行宿緣經第十",
    "T04n0197_002:0172c06_0": "聞如是：一時佛在阿耨大泉，與大比丘眾五百人俱，皆是阿羅漢，六通神足，唯除一比丘——阿難也。",
    "T04n0197_002:0172c08_1": "是時，佛告舍利弗：「往昔波羅[木*奈]城邊，去城不遠，有多獸邑，中有婆羅門，為王太史，國中第一。",
    "T04n0197_002:0172c10_2": "有一子，頭上有自然火鬘，因以為名。",
    "T04n0197_002:0172c11_3": "婆首端正，有三十相，梵志典籍、圖書、讖記，無事不博，外道禁戒及諸算術，皆悉明練。",
    "T04n0197_002:0172c13_4": "時有一瓦師子，名難提婆羅，與火鬘少小親友，心相敬念，須臾不忘。",
    "T04n0197_002:0172c14_5": "瓦師子精進、勇猛、慈仁、孝順，其父母俱盲，供養二親，無所乏短。",
    "T04n0197_002:0172c16_6": "難提婆羅雖為瓦師，手不掘地，亦不使人掘，唯取破牆、崩岸及鼠壤，和以為器，成好無比。",
    "T04n0197_002:0172c18_7": "若有男子、女人欲來買者，以穀、麥、麻、豆置地，取器而去。",
    "T04n0197_002:0172c19_8": "初不爭價數，亦不取金、銀、財帛，唯取穀米，供食而已。",
    "T04n0197_002:0172c20_9": "「迦葉如來所住精舍，去多獸邑不遠，與大比丘眾二萬人，皆是羅漢。",
    "T04n0197_002:0172c22_10": "護喜語火鬘曰：『共見迦葉如來去乎？』",
    "T04n0197_002:0172c22_11": "火鬘答曰：『護喜用見此髠頭道人為？",
    "T04n0197_002:0172c23_12": "直是髠頭人耳，何有道哉？",
    "T04n0197_002:0172c24_13": "佛道難可得！』",
    "T04n0197_002:0172c24_14": "如是至三。",
    "T04n0197_002:0172c24_15": "護喜後日復語火鬘曰：『共至水上澡浴乎？』",
    "T04n0197_002:0172c25_16": "火鬘答曰：『可爾。』",
    "T04n0197_002:0172c26_17": "便共詣水澡浴，已著衣服，護喜舉右手遙指示曰：『迦葉如來精舍，去是不遠，可共暫見不？』",
    "T04n0197_002:0172c28_18": "火鬘答曰：『護喜用見此髠頭道人為？",
    "T04n0197_002:0172c29_19": "髠頭道人，何有佛道？",
    "T04n0197_002:0172c29_20": "佛道難得！』",
    "T04n0197_002:0172c29_21": "護喜便捉火鬘衣牽曰：『共至迦葉佛去來，去佛甚近、不遠。』",
    "T04n0197_002:0173a02_22": "火鬘便脫衣、捨走，護喜逐後，捉腰帶挽曰：『為可暫共見佛，便還耶。』",
    "T04n0197_002:0173a03_23": "火鬘復解帶捨走曰：『我不欲見此髠頭沙門。』",
    "T04n0197_002:0173a04_24": "護喜便捉其頭，牽曰：『為一過，共見佛去來。』」",
    "T04n0197_002:0173a05_25": "佛語舍利弗：「爾時波羅[木*奈]國俗，諱捉人頭，捉頭者法皆斬刑。",
    "T04n0197_002:0173a06_26": "火鬘代其驚怖，心念曰：『此瓦師子，分死捉我頭耶。』",
    "T04n0197_002:0173a08_27": "護喜語火鬘曰：『爾，我死終不相置，要當使卿見佛。』",
    "T04n0197_002:0173a09_28": "火鬘心念：『此非小事，必當有好事耳，乃使此人分死相捉。』",
    "T04n0197_002:0173a10_29": "火鬘曰：『放我頭，我隨子去耳。』",
    "T04n0197_002:0173a11_30": "護喜即放，火鬘便還，結頭、著衣服，即相隨共詣迦葉佛所。",
    "T04n0197_002:0173a12_31": "「護喜禮迦葉如來足，於一面坐，火鬘直立舉手，問訊而已，便坐一面。",
    "T04n0197_002:0173a14_0": "護喜叉手，白迦葉佛言：『此火鬘者，多獸邑中太史之子，是我少小親友。",
    "T04n0197_002:0173a15_1": "然其不識三尊、不信三寶、不見佛、不聞法、不供養眾僧，願世尊開化愚冥，使其信解。』",
    "T04n0197_002:0173a17_2": "火鬘童子熟視世尊，從頭至足、從足至頭，覩佛相好，威容巍巍，諸根寂定，純淑調和，以三十二相，嚴飾其體，八十種好，以為姿媚，儀如娑羅樹花，身猶須彌山，無能見其頂，面如月滿，光如日明，身色如金山。",
    "T04n0197_002:0173a22_3": "火鬘見佛相好已，便心念曰：『我梵讖記所載相好，今佛盡有，唯無二事耳。』",
    "T04n0197_002:0173a23_4": "「火鬘於是說偈問曰：「『所聞三十二，　　大士之相好，　　於此人中尊，　　唯不覩二事。",
    "T04n0197_002:0173a27_0": "　　豈有丈夫體，　　猶如馬藏不？",
    "T04n0197_002:0173a28_0": "　　寧有廣長舌，　　覆面舐頭不？",
    "T04n0197_002:0173a29_0": "　　願為吐舌示，　　令我決狐疑。",
    "T04n0197_002:0173b01_0": "　　我見乃當知，　　如經所載不？』",
    "T04n0197_002:0173b02_0": "「於是，迦葉如來便出廣長舌相，以覆其面上及肉髻，并覆兩耳，七過舐頭，縮舌入口，色光出照大千世界，蔽日月明，乃至阿迦膩吒天光，還遶身七匝，從頂上入。",
    "T04n0197_002:0173b05_1": "迦葉如來以神足力，現陰馬藏，令火鬘獨見，餘人不覩。",
    "T04n0197_002:0173b06_2": "火鬘童子具足見佛三十二相，無一缺減，踊躍歡喜，不能自勝。",
    "T04n0197_002:0173b08_3": "「迦葉如來為火鬘童子說法。",
    "T04n0197_002:0173b08_4": "說何法？",
    "T04n0197_002:0173b09_5": "說菩薩斷功德法：『何等為斷菩薩功德法？",
    "T04n0197_002:0173b10_6": "身行惡、口言惡、意念惡，身不可行而行、口不可言而言、意不可念而念。",
    "T04n0197_002:0173b11_7": "云何菩薩身不可行而行者？",
    "T04n0197_002:0173b12_8": "後作佛時，身形短小，族姓子！",
    "T04n0197_002:0173b13_0": "是為菩薩身不可行而行報也。",
    "T04n0197_002:0173b13_1": "云何菩薩口不可言而言者？",
    "T04n0197_002:0173b14_2": "後出家學時，力極勤苦，乃當得佛，族姓子！",
    "T04n0197_002:0173b15_3": "是為菩薩口不可言而言報。",
    "T04n0197_002:0173b15_4": "云何菩薩意不可念而念者？",
    "T04n0197_002:0173b16_5": "菩薩後成佛時，境內眾僧，常不和合，在在處處，共相是非，族姓子！",
    "T04n0197_002:0173b18_6": "是為菩薩心不可念而念報。",
    "T04n0197_002:0173b18_7": "族姓子！",
    "T04n0197_002:0173b18_8": "是為菩薩三惡行對，族姓子！",
    "T04n0197_002:0173b19_9": "當棄是。』",
    "T04n0197_002:0173b19_10": "「於是，火鬘童子即退前禮佛足，長跪叉手，白佛言：『我今懺悔，身不可行而行、口不可言而言、意不可念而念，願世尊當受我此懺悔，從今已往，不復敢犯。』",
    "T04n0197_002:0173b23_11": "如此懺至三。",
    "T04n0197_002:0173b23_12": "迦葉如來，默然受之。",
    "T04n0197_002:0173b23_13": "火鬘童子、護喜童子，俱起，稽首佛足，辭退而還。",
    "T04n0197_002:0173b24_14": "「火鬘童子於中路，忽思惟向三惡報，便報護喜曰：『卿為失利，不為得利；卿為無利，不為有利。",
    "T04n0197_002:0173b27_15": "我不應見卿面，不喜聞卿名。』",
    "T04n0197_002:0173b27_16": "護喜答曰：『何以故爾？』",
    "T04n0197_002:0173b28_17": "火鬘曰：『卿早從迦葉佛，聞深法寶，何能在家，而不作道？』",
    "T04n0197_002:0173b29_18": "護喜答曰：『卿不知我父母年老，又復俱盲，供養二親，何由出家？",
    "T04n0197_002:0173c01_19": "我亦久欲為道耳，若我出家為道者，父母便當命終，以是故，不得出家耳。』",
    "T04n0197_002:0173c03_20": "火鬘語護喜曰：『我從迦葉佛聞菩薩行三惡緣對，不復樂在家。",
    "T04n0197_002:0173c04_21": "我欲從此還至佛所，求為比丘。』",
    "T04n0197_002:0173c05_22": "護喜報曰：『善哉！",
    "T04n0197_002:0173c06_0": "善哉！",
    "T04n0197_002:0173c06_1": "火鬘得思惟力耶，便可時還。",
    "T04n0197_002:0173c06_2": "所以然者，佛世難值故也。』",
    "T04n0197_002:0173c07_3": "火鬘童子即抱護喜已，便遶三匝，叉手謝曰：『我設有身、口、意，過於卿者，願見原恕。",
    "T04n0197_002:0173c09_4": "苦卿指授正真大道。』",
    "T04n0197_002:0173c09_5": "「於是，火鬘童子說頌讚曰：「『仁為我善友，　　法友無所貪，　　導我以正道，　　是友佛所譽。』",
    "T04n0197_002:0173c13_0": "「火鬘童子於是說偈已，遶護喜三匝已，還詣精舍迦葉佛所，稽首佛足，兩膝跪地，叉手白佛言：『寧可得從迦葉如來，下鬚髮入道，受具足戒不？』」",
    "T04n0197_002:0173c16_1": "佛語舍利弗：「迦葉即度火鬘童子，為道授其具足戒。」",
    "T04n0197_002:0173c17_2": "佛語舍利弗：「汝知爾時火鬘童子不？",
    "T04n0197_002:0173c18_3": "則我身是；火鬘父者，今父王真淨是；爾時瓦師童子護喜者，我為太子，在宮婇女，時夜半，作瓶天子來謂我曰：『時到，可出家去為道。』",
    "T04n0197_002:0173c21_4": "者是。",
    "T04n0197_002:0173c21_5": "舍利弗！",
    "T04n0197_002:0173c21_6": "此護喜者，頻勸我出家，則是作道善知識也。」",
    "T04n0197_002:0173c22_7": "佛語舍利弗：「我前向護喜作惡語道：『迦葉佛，髠頭沙門，何有佛道？",
    "T04n0197_002:0173c24_0": "佛道難得！』",
    "T04n0197_002:0173c24_1": "以是惡言故，臨成阿惟三佛時，六年受苦行。",
    "T04n0197_002:0173c25_2": "舍利弗！",
    "T04n0197_002:0173c25_3": "爾時日食一麻、一米、大豆、小豆，我如是雖受辛苦，於法無益。",
    "T04n0197_002:0173c26_4": "我忍飢渴、寒熱、風雨、蚊虻之苦，身形枯燥，謂乎我成佛道，實無所得。",
    "T04n0197_002:0173c28_5": "舍利弗！",
    "T04n0197_002:0173c28_6": "我六年苦行者，償先緣對畢也，然後乃得阿耨三耶三菩阿惟三佛耳。」",
    "T04n0197_002:0174a01_7": "於是，世尊說宿緣偈曰：「我昔火鬘童，　　向於護喜說：『髠頭何有佛？",
    "T04n0197_002:0174a03_8": "　　佛道甚難得！』",
    "T04n0197_002:0174a04_0": "　以是因緣故，　　六年日不減，　受此勤苦行，　　望得成佛道。",
    "T04n0197_002:0174a06_0": "　不以是苦行，　　能得成佛道，　非道而行求，　　因緣自纏繞。",
    "T04n0197_002:0174a08_0": "　宿緣終不朽，　　亦不著虛空。",
    "T04n0197_002:0174a09_0": "　當護三因緣，　　莫犯身、口、意。",
    "T04n0197_002:0174a10_0": "　今我成佛道，　　得為三界將，　阿耨大泉中，　　自說先世緣。」",
    "T04n0197_002:0174a12_0": "佛語舍利弗：「汝觀如來，眾惡已盡、諸善普具，諸天人、神鬼、乾沓和、阿須倫、迦樓羅、甄陀羅、摩休勒、一切眾生，皆欲度之，我猶不免宿對，況復愚冥、未得道者？",
    "T04n0197_002:0174a15_1": "舍利弗！",
    "T04n0197_002:0174a15_2": "當學護身三、口四、意三，舍利弗！",
    "T04n0197_002:0174a16_3": "當學如是。」",
    "T04n0197_002:0174a16_4": "佛說如來先世因緣時，萬一千天子，得須陀洹道；八千龍，皆受五戒；五千夜叉，受三自歸。",
    "T04n0197_002:0174a18_5": "阿耨大龍王叉手白佛：「世尊！",
    "T04n0197_002:0174a19_6": "於我泉上，受我供養，說宿命因緣法，使我將來成佛時，莫有如此因緣；使我眾惡皆盡，作真淨如來。」",
    "T04n0197_002:0174a21_7": "佛語阿耨大龍王：「汝欲得如是願者，當極護身、口、意，不令犯者，可得如上所願，眾惡消盡，作真淨如來。」",
    "T04n0197_002:0174a23_8": "阿耨大龍王聞佛所說，踊躍歡喜。",
    "T04n0197_002:0174a24_9": "以天栴檀香散佛及五百羅漢上。",
    "T04n0197_002:0174a25_10": "佛於是為諸天、龍、神，說安慰法：「何謂安慰法？",
    "T04n0197_002:0174a26_11": "行布施法、行持戒法、行生天道法、行斷欲法、行斷三惡道法、行無漏法、行清淨法。」",
    "T04n0197_002:0174a28_12": "佛說如是已，與諸比丘，各離本花座。",
    "T04n0197_002:0174a29_13": "比丘圍遶佛，踊在虛空，高七多羅，以神足飛行，猶鳥翔雲，徐徐而還，在羅閱祇竹園精舍。",
    "T04n0197_002:0174b02_14": "佛說是已，舍利弗及五百羅漢、阿耨大龍王、八部鬼神，歡喜受行。",
    "T04n0197_002:0174b04_0": "佛說興起行經卷下"
}