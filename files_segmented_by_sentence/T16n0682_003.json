{
    "T16n0682_003:0766b02_0": "大乘密嚴經卷下",
    "T16n0682_003:0766b04_0": "開府儀同三司特進試鴻臚卿",
    "T16n0682_003:0766b05_0": "肅國公食邑三千戶賜紫贈司空",
    "T16n0682_003:0766b06_0": "諡大鑒正號大廣智大興善寺",
    "T16n0682_003:0766b07_0": "三藏沙門不空奉　詔譯",
    "T16n0682_003:0766b08_0": "我識境界品第七",
    "T16n0682_003:0766b09_0": "爾時金剛藏菩薩摩訶薩遍觀十方，從髻珠中出大光明，照諸世界及他化自在天宮，并密嚴中諸佛子眾。",
    "T16n0682_003:0766b11_1": "放斯光已，即告一切佛法如實見菩薩言：「仁主！",
    "T16n0682_003:0766b12_2": "雪山之中有一惡獸名為能害，百千變詐以取諸獸，應可食者殺而食之；若見壯獸名能之者，即須便為呼子之聲害而食之；若時或見有角之獸，便現有角與其相似而往親附，無令所畏殺而食之；見牛羊等種種諸獸，悉同彼形而肆其害。",
    "T16n0682_003:0766b17_3": "仁主！",
    "T16n0682_003:0766b18_0": "如彼能害現種種形以殺諸獸，一切外道亦復如是，於阿賴耶所生我見執著我相，猶如惡獸變種種形，亦如彼彼自類計我各各差別，乃至極小猶如微塵。",
    "T16n0682_003:0766b22_0": "「仁主！",
    "T16n0682_003:0766b22_1": "是諸我執依何而住？",
    "T16n0682_003:0766b22_2": "不住於餘，但自住識。",
    "T16n0682_003:0766b23_3": "計我之人言：『我與意根境和合而有識生，本無有我。』",
    "T16n0682_003:0766b24_4": "如花與衣合即有香氣，若未和合衣即無香。",
    "T16n0682_003:0766b25_5": "是故當知但唯有識心及心法，若離於識心心所法則無有我。",
    "T16n0682_003:0766b26_6": "如器中菓、如燈照瓶、如伊尸迦文闍之草而可得者，但以因緣心心法生。",
    "T16n0682_003:0766b28_7": "此中無我亦無有生，微妙一相本來寂靜。",
    "T16n0682_003:0766b29_8": "此是覺悟勝觀行者自證境界。",
    "T16n0682_003:0766b29_9": "如彼惡獸多所傷殺，然諸外道亦復如是，養育增長世間惡見，無知法智而強分別執有執無、若一若多、我我所論。",
    "T16n0682_003:0766c03_10": "所以者何？",
    "T16n0682_003:0766c03_11": "由不覺悟唯識性故。",
    "T16n0682_003:0766c04_12": "思渴邪慧往來馳鶩生死輪轉，遠離諸佛菩薩善友，違背解脫動搖正慧，不能修治八支聖道，於彼三乘乃至一乘都無所證。",
    "T16n0682_003:0766c07_13": "由起執著不見聖諦，於密嚴名號尚不得聞，何況其土而能得入？",
    "T16n0682_003:0766c09_0": "「仁主！",
    "T16n0682_003:0766c09_1": "諸深定者咸於此識淨除我見。",
    "T16n0682_003:0766c09_2": "汝及諸菩薩摩訶薩亦應如是，既自勤修復為人說，令其速入密嚴佛土。」",
    "T16n0682_003:0766c12_0": "大乘密嚴經阿賴耶即密嚴品第八",
    "T16n0682_003:0766c13_0": "　爾時金剛藏，　　為明此藏識，　即密嚴之義，　　告如實見言：「如磁石吸鐵，　　常能自轉動；　如蘊車性定，　　轉動由習氣；　草木土竹等，　　及繩以成舍，　和合而可見，　　身蘊亦如是。",
    "T16n0682_003:0766c19_0": "　起屍磁石鐵，　　轉動如有情，　一切皆亦然，　　如是蘊無我。」",
    "T16n0682_003:0766c21_0": "　時寶手菩薩，　　白眾色王言：「王今應請問，　　金剛藏定者，　一切諸世間，　　所有於眾汝，　無覺離於覺，　　遠離諸言詮，　相應不相應，　　二種之名字，　彼世間所有，　　自性云何住？",
    "T16n0682_003:0766c27_0": "　此會諸佛子，　　專心咸願聞。」",
    "T16n0682_003:0766c28_0": "　眾色最勝王，　　即隨義而問：「名相等境界，　　一切世間法，　為唯是分別？",
    "T16n0682_003:0767a01_1": "　　為離分別有？",
    "T16n0682_003:0767a02_0": "　如其所立名，　　是名依何住？」",
    "T16n0682_003:0767a03_0": "　金剛藏聞已，　　即告色王言：「一切唯有名，　　亦唯想安立，　從能詮異故，　　所詮不可得。",
    "T16n0682_003:0767a06_0": "　四蘊唯名字，　　是故說為名，　如名摩納婆，　　但名無有體。",
    "T16n0682_003:0767a08_0": "　諸佛及佛子，　　說名唯在相，　離相而有名，　　不可得分別。",
    "T16n0682_003:0767a10_0": "　是故依諸相，　　分別有諸名，　如匿兔未勿，　　假名不可得。",
    "T16n0682_003:0767a12_0": "　於相無所有，　　愚夫妄分別，　世間亦如是，　　離相無有名。",
    "T16n0682_003:0767a14_0": "　瓶衣車乘等，　　名言所分別，　名相雖可說，　　體性無所有。",
    "T16n0682_003:0767a16_0": "　世間眾色法，　　但相無有餘，　唯依相立名，　　是名無實事。",
    "T16n0682_003:0767a18_0": "　王應觀世法，　　離名無所有，　但以分別心，　　而生於取著。",
    "T16n0682_003:0767a20_0": "　若離於分別，　　取著即不生，　無生即轉依，　　證於無盡法。",
    "T16n0682_003:0767a22_0": "　是故大王等，　　常應觀想事，　但是分別心，　　離此即無有。",
    "T16n0682_003:0767a24_0": "　形相體增長，　　散壞資與身，　如是等眾名，　　皆唯色之想。",
    "T16n0682_003:0767a26_0": "　想名及分別，　　體性本無異，　隨於世俗儀，　　建立名不同。",
    "T16n0682_003:0767a28_0": "　若捨離名字，　　而求於物體，　過去及未來，　　此皆不可得。",
    "T16n0682_003:0767b01_0": "　但諸識轉變，　　無有所知法，　所知唯是名，　　世間悉如是。",
    "T16n0682_003:0767b03_0": "　以名分別法，　　法不稱於名，　諸法性如是，　　不住於分別。",
    "T16n0682_003:0767b05_0": "　以法唯名故，　　相即無有體，　相無名亦無，　　何處有分別？",
    "T16n0682_003:0767b07_0": "　若得無分別，　　身心恒寂靜，　如木火燒已，　　畢竟不復生。",
    "T16n0682_003:0767b09_0": "　譬如人負擔，　　是人名負者，　隨其擔有殊，　　擔者相差別。",
    "T16n0682_003:0767b11_0": "　名如所擔物，　　分別名擔者，　以名種種故，　　分別各不同。",
    "T16n0682_003:0767b13_0": "　如見杌為人，　　見人以為杌，　人杌二分別，　　但有於名字。",
    "T16n0682_003:0767b15_0": "　諸大和合中，　　分別以為色，　若離於諸大，　　體終不可得。",
    "T16n0682_003:0767b17_0": "　如德依瓶處，　　瓶依名亦然，　捨者而取瓶，　　瓶終不可得。",
    "T16n0682_003:0767b19_0": "　瓶不住瓶體，　　名豈住於名，　二合分別生，　　名量亦非有，　住於如是定，　　其心不動搖。",
    "T16n0682_003:0767b22_0": "　譬如金石等，　　本來無水相，　與火共和合，　　若水而流動。",
    "T16n0682_003:0767b24_0": "　藏識亦如是，　　體非流轉法，　諸識共相應，　　與法同流轉。",
    "T16n0682_003:0767b26_0": "　如鐵因磁石，　　周迴而轉移，　二俱無有思，　　狀若有思覺。",
    "T16n0682_003:0767b28_0": "　賴耶與七識，　　當知亦復然，　習氣繩所牽，　　無人而若有，　遍滿有情身，　　周流於險趣，　如鐵與磁石，　　展轉不相知。",
    "T16n0682_003:0767c03_0": "　或離於險趣，　　而得住於地，　神通自在力，　　如幻首楞嚴，　乃至陀羅尼，　　莫不皆成滿，　讚佛實功德，　　以之為供養。",
    "T16n0682_003:0767c07_0": "　或現無量身，　　一身無量手，　肩頭口及舌，　　展轉皆無量，　往詣十方國，　　供養諸如來，　雨花及衣服，　　頭冠與瓔珞，　種種寶莊嚴，　　積如須彌等，　供養薩婆若，　　佛及諸佛子。",
    "T16n0682_003:0767c13_0": "　或作寶宮殿，　　如雲備眾彩，　化現諸天女，　　遊處於其中，　妓樂眾妙音，　　供養於諸佛。",
    "T16n0682_003:0767c16_0": "　或與佛菩薩，　　遊止常共俱，　一切諸魔怨，　　自在而降伏，　得自覺聖智，　　正定以莊嚴。",
    "T16n0682_003:0767c19_0": "　已轉於所依，　　即見法無我，　五法三自性，　　及與八種識，　能成就諸明，　　住定常供養。",
    "T16n0682_003:0767c22_0": "　或現身廣大，　　或現如微塵，　種種諸色身，　　供養於諸佛。",
    "T16n0682_003:0767c24_0": "　或身納諸剎，　　剎入芥子中，　大海為牛跡，　　牛跡或為海，　其中諸有情，　　無有所逼惱。",
    "T16n0682_003:0767c27_0": "　平等施資用，　　如地及日月，　如水與火風，　　如寶洲妙藥，　普能作饒益，　　長養諸有情。",
    "T16n0682_003:0768a01_0": "　諸法不生滅，　　不斷亦不常，　不一亦不異，　　不來亦不去，　妄立種種名，　　是為遍計性。",
    "T16n0682_003:0768a04_0": "　諸法猶如幻，　　如夢與乾城，　陽焰水中月，　　火輪雲雷等，　此中妄所取，　　是為遍計性。",
    "T16n0682_003:0768a07_0": "　由彼彼名詮，　　以名彼彼法，　於彼不可得，　　是為遍計性。",
    "T16n0682_003:0768a09_0": "　一切世間法，　　不離於名色，　若離於能詮，　　所詮不可得，　如是遍計性，　　我說為世間。",
    "T16n0682_003:0768a12_0": "　眼色等為緣，　　因三和合起，　聲依桴鼓發，　　芽從地種生，　宮殿與瓶衣，　　無依眾緣起，　有情及諸法，　　此悉依他性。",
    "T16n0682_003:0768a16_0": "　若法是無漏，　　其義不可捨，　自覺聖智境，　　此性名具實。",
    "T16n0682_003:0768a18_0": "　諸法相差別，　　已說其自性，　若離自性門，　　諸法不明了。",
    "T16n0682_003:0768a20_0": "　如眾物和合，　　現作幻化形，　眾色雖不同，　　性皆無決定。",
    "T16n0682_003:0768a22_0": "　世事悉如是，　　種種皆非實，　妄情之所執，　　遍計無有餘。",
    "T16n0682_003:0768a24_0": "　譬如摩尼寶，　　隨色而像現，　世間亦復然，　　但隨分別有，　體用無所在，　　是為遍計性。",
    "T16n0682_003:0768a27_0": "　如乾闥婆城，　　非城而見似，　亦非無有因，　　而能如是見，　世間種種物，　　應知亦復然。",
    "T16n0682_003:0768b01_0": "　日月等宮殿，　　諸山及寶山，　煙雲相擊觸，　　未嘗有雜亂，　無共無自性，　　體性皆非有，　但是所分別，　　遍計之自性。",
    "T16n0682_003:0768b05_0": "　諸物非因生，　　亦非無有因，　若有若非有，　　此皆情所執。",
    "T16n0682_003:0768b07_0": "　名依於相起，　　二從分別生，　正智及如如，　　遠離於分別，　心如相顯現，　　相為意所依，　意與五心生，　　猶如海波浪，　習氣無有始，　　境界亦復然，　心因習氣生，　　境令心惑亂。",
    "T16n0682_003:0768b13_0": "　依止賴耶識，　　一切諸種子，　心如境界現，　　是說為世間，　七識阿賴耶，　　展轉互相生，　如是八種識，　　不常亦不斷，　一切諸世間，　　似有而安布。",
    "T16n0682_003:0768b18_0": "　有計諸眾生，　　我等三和合，　發生種種識，　　了別於諸境。",
    "T16n0682_003:0768b20_0": "　或有妄計言，　　作者業因故，　生於梵天等，　　內外諸世間。",
    "T16n0682_003:0768b22_0": "　世間非作者，　　業及微塵作，　但是阿賴耶，　　變現似於境。",
    "T16n0682_003:0768b24_0": "　藏識非緣作，　　藏亦不非緣，　諸識雖流轉，　　無有三和合。",
    "T16n0682_003:0768b26_0": "　賴耶體常住，　　眾識與之俱，　如輪與水精，　　亦如星共月，　從此生習氣，　　新新自增長，　復增長餘載，　　餘識亦復然，　如是生死轉，　　悟者心無轉。",
    "T16n0682_003:0768c02_0": "　譬如火燒木，　　漸次而轉移，　此木既已燒，　　復更燒餘木，　依止賴耶識，　　無漏心亦然。",
    "T16n0682_003:0768c05_0": "　漸除諸有漏，　　永息輪迴法，　此是現法樂，　　成就三摩地，　眾聖由是生，　　從剎至於剎。",
    "T16n0682_003:0768c08_0": "　譬如微妙金，　　在礦不能見，　智者巧陶鍊，　　其金乃明顯。",
    "T16n0682_003:0768c10_0": "　藏識亦如是，　　習氣之所纏，　三摩地淨除，　　覺者常明見。",
    "T16n0682_003:0768c12_0": "　如酪未攢搖，　　酥終不可得，　是故諸智者，　　攢酪而得酥。",
    "T16n0682_003:0768c14_0": "　藏識亦復然，　　諸識所纏覆，　密嚴諸定者，　　勤觀乃能得。",
    "T16n0682_003:0768c16_0": "　密嚴是大明，　　妙智之殊稱，　佛子勤修習，　　生於此剎中，　色及無色界，　　空識非非想，　於彼常勤修，　　而來生是處。",
    "T16n0682_003:0768c20_0": "　此中諸佛子，　　威光猶日月，　修行得正定，　　演說相應道，　諸佛與灌頂，　　咸皆授其位，　如來所證法，　　隨見而轉依。",
    "T16n0682_003:0768c24_0": "　雖處密嚴場，　　應物而變化，　隨彼愛樂法，　　住空而演說。」",
    "T16n0682_003:0768c26_0": "　是時金剛藏，　　復告大眾言：「賴耶無始來，　　為戲論薰習，　諸業所繫縛，　　輪轉無有窮；　亦如於大海，　　因風起波浪，　恒生亦恒滅，　　不斷亦不常，　由不悟自心，　　隨識境界現。",
    "T16n0682_003:0769a03_0": "　若了於自心，　　如火焚薪盡，　通達於無漏，　　則名為聖人。",
    "T16n0682_003:0769a05_0": "　藏識變眾境，　　彌綸於世間，　意執我我所，　　思量恒流轉。",
    "T16n0682_003:0769a07_0": "　諸識類差別，　　各各了自境，　積集業為心，　　遍積集名意，　了別名為識，　　五識取現境。",
    "T16n0682_003:0769a10_0": "　如翳見毛輪，　　隨見而迷惑，　於似色心中，　　非色計於色。",
    "T16n0682_003:0769a12_0": "　譬如摩尼珠，　　日月光所照，　隨其所應現，　　各雨自類物。",
    "T16n0682_003:0769a14_0": "　阿賴耶亦爾，　　如來清淨藏，　和合於習氣，　　變現周世間，　與無漏相應，　　雨諸功德法。",
    "T16n0682_003:0769a17_0": "　譬如乳變異，　　成酪至酪漿，　藏識亦如是，　　變似於眾色。",
    "T16n0682_003:0769a19_0": "　如翳見毛輪，　　有情亦復爾，　以惡習氣翳，　　住藏識眼中，　於諸非色處，　　此所見諸色，　猶如於陽焰，　　遠離於有無。",
    "T16n0682_003:0769a23_0": "　習賴耶所現，　　仁者依眼色，　而生似色識，　　如幻住眼中，　飄動猶熱焰，　　色皆是藏識，　與色習相應，　　變似體非有。",
    "T16n0682_003:0769a27_0": "　愚夫妄分別，　　諸惛醉放逸，　坐臥及狂走，　　頓起諸事業，　皆是賴耶識。",
    "T16n0682_003:0769a29_1": "　　猶如盛赫日，　舒光照於地，　　蒸氣如水流，　渴獸望之走。",
    "T16n0682_003:0769b02_2": "　　賴耶亦復爾，　體性實非色，　　而似於色現。",
    "T16n0682_003:0769b04_0": "　惡覺妄生者，　　如磁石吸鐵，　迅速而轉移，　　雖無於情識，　似情識而動。",
    "T16n0682_003:0769b06_1": "　　如是賴耶識，　為生死所攝，　　往來於諸趣，　非我而似我。",
    "T16n0682_003:0769b08_2": "　　如海中漂物，　無思隨水流，　　賴耶無分別，　依身而運動。",
    "T16n0682_003:0769b11_0": "「譬如二象鬪，　　被傷者永退，　賴耶亦如是，　　斷染無流轉。",
    "T16n0682_003:0769b13_0": "　譬如淨蓮華，　　離泥而皎潔，　人天皆受用，　　莫不咸珍敬。",
    "T16n0682_003:0769b15_0": "　如是賴耶識，　　出於習氣泥，　轉依得清淨，　　佛菩薩所重。",
    "T16n0682_003:0769b17_0": "　譬如殊勝寶，　　野人所輕賤，　若用飾冕旒，　　則為王頂戴。",
    "T16n0682_003:0769b19_0": "　如是賴耶識，　　是清淨佛性，　凡位恒雜染，　　佛果常寶持。",
    "T16n0682_003:0769b21_0": "　如美玉在水，　　苔衣所纏覆，　賴耶處生死，　　習氣縈不現。",
    "T16n0682_003:0769b23_0": "　於此賴耶識，　　有二取相生，　如蛇有二頭，　　隨樂而同往。",
    "T16n0682_003:0769b25_0": "　賴耶亦如是，　　與諸色相具，　一切諸世間，　　取之以為色。",
    "T16n0682_003:0769b27_0": "　惡覺者迷惑，　　計為我我所，　若有若非有，　　自在作世間。",
    "T16n0682_003:0769b29_0": "　賴耶雖變現，　　體性恒甚深，　於諸無知人，　　悉不能覺了。",
    "T16n0682_003:0769c02_0": "　譬如於幻師，　　幻作種種獸，　或行而或走，　　似有情非實。",
    "T16n0682_003:0769c04_0": "　賴耶亦如是，　　幻作於世間，　一切諸有情，　　體性無真實。",
    "T16n0682_003:0769c06_0": "　凡愚不能了，　　妄生於取著，　起微塵勝性，　　有無異分別，　及與於梵天，　　丈夫等諸見。",
    "T16n0682_003:0769c09_0": "　分別皆是意，　　分別於世間，　此之分別見，　　本來無有實。",
    "T16n0682_003:0769c11_0": "　譬如畫中質，　　亦如虹霓像，　及以雲中物，　　翳眼見毛輪，　女人窺鏡容，　　如夢觀眾色，　如帝弓谷響，　　樹影與乾城，　熱時陽焰水，　　池中明月像，　如是諸計度，　　於賴耶妄取。",
    "T16n0682_003:0769c17_0": "　觀察是等時，　　諦了唯藏識，　即達世間相，　　所依一切法，　是諸分別見，　　即皆而轉滅。",
    "T16n0682_003:0769c20_0": "　賴耶是意等，　　諸法習氣依，　常為於分別，　　心之所擾濁。",
    "T16n0682_003:0769c22_0": "　若離於分別，　　即成無漏道，　常恒而不變，　　猶若於虛空。",
    "T16n0682_003:0769c24_0": "　若於阿賴耶，　　獲得三摩地，　則生無漏法，　　如意定解脫，　及以四無畏，　　十力并善巧，　自在與神通，　　如是諸功德，　起十究竟願，　　意成微妙身，　永轉於所依，　　識界常安住，　體同虛空性，　　不壞亦不盡。",
    "T16n0682_003:0770a02_0": "　如來悉明見，　　世間無增減，　有情復不生，　　涅槃者非滅，　此剎及餘剎，　　同於一法性。",
    "T16n0682_003:0770a05_0": "　諸佛出於世，　　或不出於世，　法性本常住，　　不常亦不斷。",
    "T16n0682_003:0770a07_0": "　又若解脫者，　　而有情界滅，　即壞於如來，　　一切之智性，　三世諸佛境，　　不得於平等。",
    "T16n0682_003:0770a10_0": "　又若般涅槃，　　有情界滅者，　是誰離於苦，　　得有餘無餘，　降魔伏邪見？",
    "T16n0682_003:0770a12_1": "　　皆應是妄說。",
    "T16n0682_003:0770a13_0": "　是故應當知，　　諸勝觀行者，　若證於解脫，　　其身則常住，　永離於取蘊，　　滅除諸習氣。",
    "T16n0682_003:0770a16_0": "　譬如以熱鐵，　　投之於冷水，　熱勢雖已除，　　其鐵體無壞。",
    "T16n0682_003:0770a18_0": "　諸仁應當知，　　阿賴耶如海，　常為於戲論，　　麁重風所擊，　五法三自性，　　諸識浪相續，　所有於境界，　　其相而飄動，　於無義處中，　　似義實無體。",
    "T16n0682_003:0770a23_0": "　若悟則皆空，　　轉依恒無盡，　住密嚴如月，　　影現於十方。",
    "T16n0682_003:0770a25_0": "　應知賴耶識，　　行於蘊稠林，　末那為先導，　　意識能決了，　色等一切境，　　及以五識身，　與根境和合，　　了於現境界。",
    "T16n0682_003:0770a29_0": "　自境之所取，　　皆是阿賴耶，　藏識與壽煖，　　及觸和合性。",
    "T16n0682_003:0770b02_0": "　末那依此識，　　識復住於意，　所餘五種識，　　亦住於自根。",
    "T16n0682_003:0770b04_0": "　心意及諸識，　　而安住於蘊，　為業習繫縛，　　流轉無有窮。",
    "T16n0682_003:0770b06_0": "　如是所有業，　　皆由於貪愛，　既以業受身，　　復以身造業。",
    "T16n0682_003:0770b08_0": "　捨於此身已，　　更受於餘身，　前後以依因，　　徐行如水蛭。",
    "T16n0682_003:0770b10_0": "　心及諸心所，　　相續生諸趣，　更展轉積集，　　住諸蘊稠林。",
    "T16n0682_003:0770b12_0": "　壽煖及與識，　　若捨離於身，　身則無覺知，　　猶如於木石。",
    "T16n0682_003:0770b14_0": "　藏識是為心，　　執我名為意，　能取諸境界，　　以是說為識，　採集業為心，　　意為遍採集，　意識能遍了，　　五識現分別。",
    "T16n0682_003:0770b18_0": "　心能持於身，　　末那著諸趣，　意識能遍了，　　五識緣自境，　藏識以為因，　　從是生餘識。",
    "T16n0682_003:0770b21_0": "　意意識所緣，　　無間而流轉，　五識復更待，　　增上緣而生，　同時自根事，　　是為增上故。",
    "T16n0682_003:0770b24_0": "　是身如起屍，　　亦如熱時焰，　隨行因緣轉，　　非妄亦非實，　為受之所牽，　　性空無有我。",
    "T16n0682_003:0770b27_0": "　意等諸轉識，　　與心而共生，　五識復更依，　　意識而因起，　如是一切時，　　大地而俱轉。",
    "T16n0682_003:0770c01_0": "　賴耶為於愛，　　所熏而增長，　既自增長已，　　復增於餘識，　展轉不斷絕，　　猶如於井輪。",
    "T16n0682_003:0770c04_0": "　以有諸識故，　　眾趣而生起，　於是諸趣中，　　識復得增長，　識與世間法，　　更互以為因。",
    "T16n0682_003:0770c07_0": "　譬如河水流，　　前後而不斷，　亦如芽與種，　　相續而轉生，　各各相差別，　　分明而顯現。",
    "T16n0682_003:0770c10_0": "　行識亦如是，　　既三和合已，　而復更和合，　　差別相而生，　如是而流轉，　　常無有斷絕。",
    "T16n0682_003:0770c13_0": "　內外一切法，　　皆因此而起，　愚不了唯心，　　汝等勤觀察。」",
    "T16n0682_003:0770c15_0": "　時眾色王等，　　復向金剛藏，　而作如是言：　　「金剛藏無畏，　善入於密嚴，　　能演一切法，　佛及諸佛子，　　正定而思惟，　無比甚奇特，　　顯明於法相，　金剛藏無畏，　　垂見為宣說。",
    "T16n0682_003:0770c21_0": "　尊處摩尼宮，　　居師子勝座，　最勝子圍繞，　　往於密嚴定，　願為諸佛子，　　說瑜伽勝法。",
    "T16n0682_003:0770c24_0": "　此是月幢佛，　　為眾所開演，　彼眾當來此，　　願說而無倦。」",
    "T16n0682_003:0770c26_0": "　此月幢如來，　　亦現多神變，　於欲界宮殿，　　及於色界中，　與佛子圍繞，　　諸天皆侍衛，　所說勝理趣，　　密嚴無畏法。",
    "T16n0682_003:0771a01_0": "　彼諸瑜伽者，　　聞說如是已，　得自覺聖智，　　內證之境界，　怖於尼夜摩，　　及正位之樂，　不住於實際，　　定中互觀察，　而皆各念言：　　「誰已證實相，　觀行之上首？",
    "T16n0682_003:0771a06_1": "　　願得見斯人。」",
    "T16n0682_003:0771a07_0": "　此眾咸一心，　　復更重思惟：「何者是於定？",
    "T16n0682_003:0771a08_1": "　　云何為非定？",
    "T16n0682_003:0771a09_0": "　復於何所定？",
    "T16n0682_003:0771a09_1": "　　又復以何法，　為定所待緣？",
    "T16n0682_003:0771a10_2": "　　彼諸佛子等，　復於何所定？」",
    "T16n0682_003:0771a11_3": "　　以三摩地力，　見密嚴土中，　　清淨最勝子，　菩薩眾之王，　　首戴於寶冠，　具三十二相，　　及以隨形好，　而作於嚴飾。",
    "T16n0682_003:0771a15_4": "　　彼諸佛子等，　悉皆從定起，　　挂微妙寶瓔，　從無量佛土，　　而來於此會，　同共以一心，　　瞻仰金剛藏，　大力瑜伽尊。",
    "T16n0682_003:0771a19_5": "　　彼等皆思惟，　得法樂而請。",
    "T16n0682_003:0771a21_0": "　金剛藏見已，　　周顧於四方，　發於和雅音，　　微笑而告曰：「汝等諸佛子，　　一心咸諦聽，　瑜祇定境界，　　甚深不思議，　非分別所知，　　定及緣亦爾。",
    "T16n0682_003:0771a26_0": "　遠離欲不善，　　及以諸散動，　有尋伺喜樂，　　寂靜入初禪，　如是漸次第，　　四八至於十。",
    "T16n0682_003:0771a29_0": "　著我諸外道，　　常修習此定，　聲聞辟支佛，　　亦復皆如是。",
    "T16n0682_003:0771b02_0": "　各知於世間，　　諸法之自相，　蘊處如空聚，　　一切皆無我。",
    "T16n0682_003:0771b04_0": "　無思無動作，　　但三和合生，　如機關起屍，　　本無能作者。",
    "T16n0682_003:0771b06_0": "　外道修是定，　　起於空性見，　此人迷法相，　　壞於一切法。",
    "T16n0682_003:0771b08_0": "　若修佛妙定，　　善知蘊無我，　即發勝福聚，　　滅除諸惡見。",
    "T16n0682_003:0771b10_0": "　一切皆唯心，　　無能相所相，　無界亦無蘊，　　一切皆無相，　分析至微塵，　　此皆無所住。",
    "T16n0682_003:0771b13_0": "　愚夫妄分別，　　彼地水等性，　不知其性者，　　取於如是相，　妙色及惡色，　　似色餘亦然。",
    "T16n0682_003:0771b16_0": "　如空中虹霓，　　雲霞等眾彩，　思惟如骨瑣，　　遍滿於世間。",
    "T16n0682_003:0771b18_0": "　及遍處想觀，　　觀於諸大等，　身有色無色，　　定者常諦思。",
    "T16n0682_003:0771b20_0": "　若於緣一心，　　即緣說清淨，　如其所分別，　　即彼成所緣，　非定非定者，　　妄計以為定。",
    "T16n0682_003:0771b23_0": "　定者在定中，　　了世皆藏識，　法及諸法相，　　一切皆除遣。",
    "T16n0682_003:0771b25_0": "　獲於勝定者，　　善說於諸定，　破諸修定人，　　妄智所知法。",
    "T16n0682_003:0771b27_0": "　若人生劣慧，　　取法及於我，　自謂誠諦言，　　善巧說諸法，　計著諸法相，　　自壞亦壞他，　無能相所相，　　妄生差別見，　甜味能除熱，　　苦酸醎上淡，　辛味除於冷，　　醎能已風疾，　黃痰變異故，　　共生於瘧病，　或時但因風，　　或因三和合。",
    "T16n0682_003:0771c06_0": "　疾既有差別，　　古仙設眾方，　石蜜等六分，　　沙糖及諸味，　能除有情身，　　種種諸瘧病。",
    "T16n0682_003:0771c09_0": "　若法有自性，　　及以諸相者，　藥無除病能，　　病者不應差。",
    "T16n0682_003:0771c11_0": "　云何世咸見，　　服藥病消除？",
    "T16n0682_003:0771c12_0": "　定者了世間，　　但是賴耶識，　變異而相續，　　譬如眾幻獸。",
    "T16n0682_003:0771c14_0": "　無能相所相，　　無蘊及蘊者，　亦無支分德，　　及以有支分。",
    "T16n0682_003:0771c16_0": "　世間無能作，　　亦無有所作，　無塵積世間，　　無方處往者。",
    "T16n0682_003:0771c18_0": "　無初最微細，　　漸次如一指，　乃至三指量，　　寶物轉和合，　求那各差別，　　如是義皆無。",
    "T16n0682_003:0771c21_0": "　非勝性作世，　　亦非時能生，　亦非愛樂性，　　及三法所作。",
    "T16n0682_003:0771c23_0": "　亦非無有因，　　自然而得有，　由斯業習氣，　　擾濁於內心。",
    "T16n0682_003:0771c25_0": "　依心及眼根，　　種種妄分別，　意及於意識，　　有情阿賴耶，　普現於世間，　　如幻師造物。",
    "T16n0682_003:0771c28_0": "　若能入唯識，　　是則證轉依，　若說於空性，　　則知相唯識。",
    "T16n0682_003:0772a01_0": "　瓶等本無境，　　體相皆心作，　非瓶似瓶現，　　是故說為空。",
    "T16n0682_003:0772a03_0": "　世間所有色，　　諸天等宮殿，　變異而可見，　　皆是阿賴耶。",
    "T16n0682_003:0772a05_0": "　有情身所有，　　從頭至手足，　頓生或漸次，　　無非阿賴耶。",
    "T16n0682_003:0772a07_0": "　習氣濁於心，　　凡愚不能了，　此性非是有，　　亦復非是空。",
    "T16n0682_003:0772a09_0": "　如人以諸物，　　擊破於瓶等，　物體若是空，　　即無能所破。",
    "T16n0682_003:0772a11_0": "　我如妙高山，　　此見未為礙，　憍慢而著空，　　此惡過於彼。",
    "T16n0682_003:0772a13_0": "　自處為相應，　　不應非處說，　若演於非處，　　甘露即為毒。",
    "T16n0682_003:0772a15_0": "　一切諸有情，　　生於種種見，　欲令斷諸見，　　是故說空理。",
    "T16n0682_003:0772a17_0": "　聞空執為實，　　不能斷諸見，　此見不可除，　　如病翳所捨。",
    "T16n0682_003:0772a19_0": "　譬如火燒木，　　木盡火不留，　見木若已燒，　　空火亦應滅。",
    "T16n0682_003:0772a21_0": "　諸見得滅時，　　生於智慧火，　普燒煩惱薪，　　一切皆清淨。",
    "T16n0682_003:0772a23_0": "　牟尼由此智，　　密嚴而解脫，　不見以兔角，　　觸壞於大山，　曾無石女兒，　　執箭射於物，　未聞欲鬪戰，　　而求兔角弓，　何有石女兒，　　能造於宮室？",
    "T16n0682_003:0772a28_0": "　一切法空性，　　與法常同體。",
    "T16n0682_003:0772a29_0": "　始於胎藏時，　　色生便壞滅，　離空無有滅，　　離色無有空，　如月與光明，　　始終恒不異。",
    "T16n0682_003:0772b03_0": "　諸法亦如是，　　空性與之一，　展轉無差別，　　所為皆得成。",
    "T16n0682_003:0772b05_0": "　是身如死屍，　　本來無自性，　貪愛繩繫縛，　　境界所牽動。",
    "T16n0682_003:0772b07_0": "　說微妙空理，　　為淨於諸見，　其有智慧人，　　應當一心學。",
    "T16n0682_003:0772b09_0": "　譬如工幻師，　　以諸呪術力，　草木等眾數，　　隨意之所作。",
    "T16n0682_003:0772b11_0": "　依於根及愛，　　色明與作意，　發生於明識，　　無實如幻焰。",
    "T16n0682_003:0772b13_0": "　是識無來處，　　亦不去餘方，　諸識性皆爾，　　有無不變著。",
    "T16n0682_003:0772b15_0": "　如毛輪兔角，　　及以石女兒，　本來無有體，　　妄立於名字。",
    "T16n0682_003:0772b17_0": "　師子虎熊羆，　　馬驢馲駝類，　[央/龜]龜與瑇瑁，　　彼等皆無角，　何故不分別，　　唯言兔角無？",
    "T16n0682_003:0772b20_0": "　最勝談論人，　　云何不成立，　為慧者顯示，　　但彼妄分別。",
    "T16n0682_003:0772b22_0": "　外道眾迷惑，　　如瘖及聾瞽，　彼無超度智，　　亦無內證法，　但隨他語轉，　　何用分別為？",
    "T16n0682_003:0772b25_0": "　若妄起分別，　　不生於密嚴，　定者獲等至，　　及能生此國。",
    "T16n0682_003:0772b27_0": "　譬如天宮殿，　　日月及眾星，　環繞妙高山，　　皆由風力轉；　七識亦如是，　　依於阿賴耶，　習氣之所持，　　處處恒流轉。",
    "T16n0682_003:0772c02_0": "　譬如依大地，　　能生卉木類，　一切諸有情，　　乃至眾珍寶；　如是賴耶識，　　眾識之所依。",
    "T16n0682_003:0772c05_0": "　譬如孔雀鳥，　　毛羽多光色，　雄雌相愛樂，　　鼓舞共歡遊；　如是阿賴耶，　　種子及諸法，　展轉相依住，　　定者能觀見。",
    "T16n0682_003:0772c09_0": "　譬如百川注，　　日夜歸大海，　眾流無斷絕，　　海亦不分別；　如是賴耶識，　　甚深無涯底，　諸識之習氣，　　日夜常歸往。",
    "T16n0682_003:0772c13_0": "　如地有眾寶，　　種種色相殊，　諸有情受用，　　隨福而招感；　如是賴耶識，　　與諸分別俱，　增長於生死，　　轉依成正覺，　善修清淨行，　　出過於十地，　入於佛地中，　　十力皆圓滿，　正住於實際，　　常恒不壞滅，　現種種變化，　　如地無分別。",
    "T16n0682_003:0772c21_0": "　如春眾花色，　　人鳥皆欣翫；　執持識亦然，　　定者多迷取。",
    "T16n0682_003:0772c23_0": "　如是諸佛子，　　無慧離真實，　於義不善知，　　妄言生決定，　非法離間語，　　誑惑於有情，　諸法別異住，　　而別起言說。",
    "T16n0682_003:0772c27_0": "　譬如工幻師，　　善用於呪術，　亦現種種花，　　花果實無有。",
    "T16n0682_003:0772c29_0": "　如是佛菩薩，　　善巧智方便，　世間別異住，　　別異而變現，　說種種教門，　　誘誨無窮已，　決定真實法，　　密嚴中顯現。",
    "T16n0682_003:0773a04_0": "　六界與十八，　　十二處丈夫，　意繩之所牽，　　有情以流轉。",
    "T16n0682_003:0773a06_0": "　八識諸界處，　　共起而和合，　從於意繩轉，　　前身復後身。",
    "T16n0682_003:0773a08_0": "　此流轉丈夫，　　隨世因示現，　是一切身者，　　續生無斷絕。",
    "T16n0682_003:0773a10_0": "　六界與丈夫，　　及以十二處，　十八界意行，　　說為自在者。」",
    "T16n0682_003:0773a12_0": "　爾時金剛藏，　　菩薩摩訶薩，　說於諸界處，　　丈夫之義已，　他化清淨宮，　　摩尼寶藏殿，　諸無畏佛子，　　悉皆稽首禮。",
    "T16n0682_003:0773a16_0": "　他方佛菩薩，　　來居此會者，　悉皆共同聲，　　而讚言善哉。",
    "T16n0682_003:0773a18_0": "　復有諸菩薩，　　諸天及天女，　皆從本座起，　合掌一心敬，　　遞共相瞻顧，　而作如是言：　　「定中上首尊，　善為諸菩薩，　　說妙丈夫義，　遠離外道論。",
    "T16n0682_003:0773a23_1": "　　最勝子宣示，　六界淨丈夫，　　但是諸界合，　隨因以流轉。",
    "T16n0682_003:0773a26_0": "「譬如眾飛鳥，　　空中現其跡，　又如離於木，　　而火得熾然，　空中見鳥跡，　　離木而有火。",
    "T16n0682_003:0773a29_0": "　我及諸世間，　　未曾覩是事，　鳥飛以羽翰，　　空中無有跡。",
    "T16n0682_003:0773b02_0": "　仁者說丈夫，　　與鳥跡相似，　云何於諸有，　　得有輪迴義，　而說界丈夫，　　常流轉生死，　受諸苦樂果，　　所作業無失？",
    "T16n0682_003:0773b06_0": "　如農夫作業，　　功必不唐捐，　此果成熟已，　　能生於後果。",
    "T16n0682_003:0773b08_0": "　身者於身中，　　而修於善行，　前生後生處，　　恒受人天樂。",
    "T16n0682_003:0773b10_0": "　或常修福德，　　資糧為佛因，　解脫及諸度，　　成於無上覺，　生天自在果，　　觀行見真我。",
    "T16n0682_003:0773b13_0": "　若離趣丈夫，　　一切悉無有。",
    "T16n0682_003:0773b14_0": "　於業業果報，　　所作無虛棄，　下從阿鼻獄，　　上至於諸天，　謂有趣丈夫，　　流轉於生死。",
    "T16n0682_003:0773b17_0": "　內外諸世間，　　種現牙生果，　此法似於彼，　　彼從於此生。",
    "T16n0682_003:0773b19_0": "　若離趣丈夫，　　得有輪迴者，　如言石女子，　　威儀而進退，　兔角有銛利，　　從沙而出油。」",
    "T16n0682_003:0773b22_0": "　會中諸菩薩，　　諸天及天女，　說如是語已，　　供養應供者，　即金剛藏尊，　　及諸菩薩眾。",
    "T16n0682_003:0773b25_0": "　供養事畢已，　　同作如是言：「法眼具無缺，　　因喻皆莊嚴，　能摧諸異論，　　外道諸宗過。",
    "T16n0682_003:0773b28_0": "　既降伏他已，　　顯示於自宗，　是故大勇猛，　　宜為速開演。",
    "T16n0682_003:0773c01_0": "　我等咸願聞，　　大慧者應說。」",
    "T16n0682_003:0773c02_0": "　爾時金剛藏，　　菩薩摩訶薩，　聞諸天殷請，　　即時而告言：「汝等諸天人，　　一心應諦聽，　此法深難思，　　分別不能及。",
    "T16n0682_003:0773c06_0": "　瑜伽清淨理，　　因喻所開敷，　我現於密嚴，　　今為汝宣說，　密嚴甚微妙，　　定者殊勝處。」",
    "T16n0682_003:0773c09_0": "　爾時金剛藏，　　說如是語已，　復告於大樹，　　緊那羅王言：「大樹緊那王！",
    "T16n0682_003:0773c11_1": "　　汝應當觀察，　云何諸法性？",
    "T16n0682_003:0773c12_2": "　　性空無所有。",
    "T16n0682_003:0773c13_0": "　如是見相應，　　於定不迷惑，　如飯一粒熟，　　餘粒即可知，　諸法亦復然，　　知一即知彼。",
    "T16n0682_003:0773c16_0": "　譬如攢酪者，　　嘗之以指端，　如是諸法性，　　可以一觀察。",
    "T16n0682_003:0773c18_0": "　法性非是有，　　亦復非是空，　藏識之所變，　　藏以空為相。」",
    "T16n0682_003:0773c20_0": "　大樹緊那王，　　即時而問曰：「云何心量中，　　而有界丈夫？",
    "T16n0682_003:0773c22_0": "　云何生諸界，　　堅濕及煖動？」",
    "T16n0682_003:0773c23_0": "　爾時金剛藏，　　菩薩摩訶薩，　聞其所說已，　　而告如是言：「善哉大樹王！",
    "T16n0682_003:0773c25_1": "　　能發甚深問，　願令修定者，　　得詣於真實，　我今為汝說，　　琴師應諦聽。",
    "T16n0682_003:0773c28_0": "　汝昔自他化，　　與諸眷屬俱，　鼓樂從空來，　　乘於寶宮殿。",
    "T16n0682_003:0774a01_0": "　如是諸天侶，　　而同詣佛會，　撫奏妙寶琴，　　其聲甚和雅。",
    "T16n0682_003:0774a03_0": "　聲聞在會者，　　各遞相謂言：『我樂見樹王，　　緊那眾遊戲，　及所乘宮殿，　　妙寶以莊嚴。』",
    "T16n0682_003:0774a06_0": "　汝奏琉璃琴，　　眾心皆悅動，　迦葉聲聞等，　　不覺起而舞，　由妙音和樂，　　不能持本心。",
    "T16n0682_003:0774a09_0": "　時天冠菩薩，　　告迦葉等言：『汝等離欲人，　　云何而舞戲？』",
    "T16n0682_003:0774a11_0": "　是時大迦葉，　　白彼天冠士：『佛子有大力，　　譬如毘嵐風，　聲聞無定智，　　如黑山搖動，　雖離惑分別，　　尚染習氣泥，　分證於實際，　　未斷於諸習，　若捨諸麁重，　　必當得菩提。』",
    "T16n0682_003:0774a17_0": "　汝於微細境，　　巧慧具諸論，　帝釋世間明，　　於彼法通達，　及緊那羅論，　　如來清淨理，　善於諸地相，　　明了而決定，　端居寶殿中，　　眷屬共圍繞，　光明淨嚴好，　　猶如盛滿月，　觀行得自在，　　處眾能問答。",
    "T16n0682_003:0774a24_0": "　問我界丈夫，　　云何從心起？",
    "T16n0682_003:0774a25_0": "　汝及諸佛子，　　咸應一心聽。",
    "T16n0682_003:0774a26_0": "　如其諸界內，　　心名為丈夫，　諸界因此生，　　是義我當說。",
    "T16n0682_003:0774a28_0": "　津潤生於水，　　炎盛生於火，　動搖諸作業，　　因斯起風界。",
    "T16n0682_003:0774b01_0": "　從於色分齊，　　有虛空及地，　識與諸境界，　　習氣能生身。",
    "T16n0682_003:0774b03_0": "　眼及諸色等，　　相狀各不同，　此無門作門，　　諸有恒相續。」",
    "T16n0682_003:0774b05_0": "　時摩尼寶藏，　　自在之宮殿，　持進大菩薩，　　與諸最勝子，　俱時從座起，　　稽首而作禮，　各持妙供具，　　供養金剛藏，　覆以寶羅網，　　同聲而讚佛：「聖者善安住，　　菩薩法雲地，　悟入如來境，　　應現實難量，　能為諸大士，　　開示佛知見。」",
    "T16n0682_003:0774b13_0": "　時緊那羅王，　　并諸婇女等，　供養而讚歎：　　「金剛藏無畏，　摩尼寶宮殿，　　嚴淨勝道場，　為我等開演，　　如來微妙法。」",
    "T16n0682_003:0774b17_0": "爾時聖者觀自在菩薩摩訶薩、慈氏菩薩摩訶薩、得大勢菩薩摩訶薩、曼殊室利法王子菩薩摩訶薩、神通王菩薩摩訶薩、寶髻菩薩摩訶薩、天冠菩薩摩訶薩、總持王菩薩摩訶薩、一切義成就菩薩摩訶薩，如是等菩薩摩訶薩及餘無量修勝定者，皆是佛子，威德自在，決定無畏，善能開示觀行之心，俱從座起，互相觀察，問金剛藏菩薩摩訶薩而說偈言：「金剛自在尊，　　能示於法眼，　諸佛所加護，　　菩薩皆宗仰，　善達於地相，　　巧能而建立。",
    "T16n0682_003:0774b28_0": "　佛子大力眾，　　同心皆勸請，　定王願哀愍，　　顯示於密嚴，　佛及佛子等，　　甚深奇特事。",
    "T16n0682_003:0774c02_0": "　此法最清淨，　　遠離於言說，　化佛諸菩薩，　　昔所未開敷，　自覺智所行，　　見真無漏界，　微妙現法樂，　　清淨最無比，　具眾三摩地，　　無量陀羅尼，　諸自在解脫，　　意成身十種，　殊勝色清淨，　　照明於法界。",
    "T16n0682_003:0774c09_0": "　善逝不思議，　　嚴剎亦如是，　佛及諸菩薩，　　身量如極微，　乃至如毛端，　　百分中之一，　密嚴殊妙剎，　　諸土中最勝。",
    "T16n0682_003:0774c13_0": "　如是觀行者，　　咸來生此中，　是皆何所因？",
    "T16n0682_003:0774c14_1": "　　佛子願宣說。」",
    "T16n0682_003:0774c15_0": "　爾時金剛藏，　　菩薩摩訶薩，　身如師子臆，　　具三十二相，　以隨好莊嚴，　　將欲廣開示，　觀察彼大會，　　猶如師子王，　知眾堪聽聞，　　古先佛祕旨，　我今演法眼，　　離於能所覺。",
    "T16n0682_003:0774c21_0": "　金剛藏即發，　　清淨梵音聲、　迦陵頻伽聲、　　廣長舌相聲、　巧妙無麁獷、　　世間稱歎聲、　廣略美暢聲、　　克諧鍾律聲、　高韻朗徹聲、　　乾駄羅中聲、　雄聲與直聲、　　罽尸迦哀聲、　歌詠相應聲、　　急聲及緩聲、　深遠和暢聲，　　一切皆具足，　眾德以相應，　　聞之而離著，　心無有厭倦，　　一切皆欣樂，　悉能盡通達，　　所有音聲相，　自然而普應，　　無作無功用。",
    "T16n0682_003:0775a04_0": "　金剛藏菩薩，　　口未曾言說，　所有諸音聲，　　但由本願力，　從眉額及頂、　　鼻端肩與膝，　猶如於變化，　　自然出妙音，　普為諸大眾，　　開示於法眼。",
    "T16n0682_003:0775a09_0": "　勇猛金剛藏，　　住於自在宮，　最勝子圍繞，　　清淨而嚴潔，　如鵝王在地，　　群鵝而翼從。",
    "T16n0682_003:0775a12_0": "　大定金剛藏，　　處於師子座，　映蔽於一切，　　所有修行人，　猶如月在空，　　光映於列宿。",
    "T16n0682_003:0775a15_0": "　如月與光明，　　而無有差別，　金剛藏威德，　　與佛亦復然。",
    "T16n0682_003:0775a17_0": "　爾時如實見，　　菩薩之大力，　修行中最勝，　　住於瑜伽道，　即從座而起，　　觀察大眾言：「奇哉大乘法，　　如來微妙境，　一切佛國中，　　佛子應頂禮。",
    "T16n0682_003:0775a22_0": "　無思離垢法，　　諸佛所觀察，　希有甚微密，　　大乘清淨理，　非惡覺境界，　　轉依之妙道。",
    "T16n0682_003:0775a25_0": "　八種識差別，　　三自性不同，　五法二無我，　　各各而開示。",
    "T16n0682_003:0775a27_0": "　五種習所緣，　　生諸妄分別，　見此微妙法，　　清淨如真金。",
    "T16n0682_003:0775a29_0": "　得於真性者，　　則住佛種性，　如來性微妙，　　離聲聞外道，　密嚴諸剎勝，　　證者乃能往。",
    "T16n0682_003:0775b03_0": "　尊者金剛藏！",
    "T16n0682_003:0775b03_1": "　　已得何等持？",
    "T16n0682_003:0775b04_0": "　所說淨法眼，　　是何等持境？」",
    "T16n0682_003:0775b05_0": "　時無量菩薩，　　復禮金剛藏：「大智金剛尊，　　願為我開演，　住何三摩地，　　而能說是法？",
    "T16n0682_003:0775b08_0": "　此諸佛子等，　　一切皆樂聞。」",
    "T16n0682_003:0775b09_0": "　爾時金剛藏，　　處自在宮殿，　觀察於大會，　　自心而念言：「此法不思議，　　十力微妙境，　由慧之所持，　　離當堪聽受。」",
    "T16n0682_003:0775b13_0": "　已見堪住者，　　皆諸佛之子，　即時而告言：　　「汝等當諦聽，　我今為汝說，　　轉依之妙道。",
    "T16n0682_003:0775b16_0": "　我為諸佛子，　　他化自在眾，　以得三摩地，　　名大乘成德。",
    "T16n0682_003:0775b18_0": "　住於此定中，　　演清淨法眼，　亦見億塵剎，　　所有諸善逝，　那庾多塵億，　　在前而讚歎：『善哉汝所說，　　此是瑜伽道，　我等悉皆行，　　如是三摩地，　於斯得自在，　　清淨成正覺。",
    "T16n0682_003:0775b24_0": "　十方一切佛，　　皆從此定生，　當知最殊勝，　　非思量所及。』",
    "T16n0682_003:0775b26_0": "　若有諸菩薩，　　得住此定中，　即住不思議，　　諸佛之境界，　證於自智境，　　見三摩地佛，　變化百千億，　　乃至如微塵，　自覺聖智境，　　諸佛所安立，　此法無諸相，　　遠離於聲色。",
    "T16n0682_003:0775c03_0": "　名從於相生，　　相從因緣起，　此二生分別，　　諸法性如如，　於斯善觀察，　　是名為正智。",
    "T16n0682_003:0775c06_0": "　名為遍計性，　　相是依他起，　遠離於名相，　　是名第一義，　藏識住於身，　　隨處而流轉，　習氣如山積，　　深意之所纏。",
    "T16n0682_003:0775c10_0": "　求那有二門，　　意識同時起，　五境現前轉，　　諸識身和合。",
    "T16n0682_003:0775c12_0": "　猶如有我人，　　住在於身內，　藏識暴流水，　　境界風所飄。",
    "T16n0682_003:0775c14_0": "　種種識浪生，　　相續恒無斷，　佛及諸佛子，　　能知法無我，　已得成如來，　　復為人宣說。",
    "T16n0682_003:0775c17_0": "　分析於說蘊，　　見人無我性，　不知法無我，　　是說為聲聞。",
    "T16n0682_003:0775c19_0": "　菩薩所修行，　　善達二無我，　觀已即便捨，　　不住於實際；　若住於實際，　　便捨大悲心，　功業悉不成，　　不得成正覺。",
    "T16n0682_003:0775c23_0": "　希有難思智，　　普利諸有情，　如蓮出淤泥，　　色相甚嚴潔，　諸天聖人等，　　見之生愛敬。",
    "T16n0682_003:0775c26_0": "　如是佛菩薩，　　出於生死泥，　成佛體清淨，　　諸天所欣仰。",
    "T16n0682_003:0775c28_0": "　從初菩薩位，　　或作轉輪王，　或主乾闥婆，　　阿修羅王等，　了悟大乘法，　　獲於如是身，　漸次而修行，　　決定得成佛。",
    "T16n0682_003:0776a03_0": "　是故諸佛子，　　宜應一心學，　所有雜染法，　　及與清淨法，　恒於生死中，　　皆因賴耶轉。",
    "T16n0682_003:0776a06_0": "　此因勝無比，　　證實者宣示，　非與於能作，　　自在等相似。",
    "T16n0682_003:0776a08_0": "　世尊說此識，　　為除諸習氣，　了達於清淨，　　賴耶不可得，　賴耶若可得，　　清淨非是常。",
    "T16n0682_003:0776a11_0": "　如來清淨藏，　　亦名無垢智，　常住無終始，　　離四句言說。",
    "T16n0682_003:0776a13_0": "　佛說如來藏，　　以為阿賴耶，　惡慧不能知，　　藏即賴耶識。",
    "T16n0682_003:0776a15_0": "　如來清淨藏，　　世間阿賴耶，　如金與指環，　　展轉無差別。",
    "T16n0682_003:0776a17_0": "　譬如巧金師，　　以淨好真金，　造作指嚴具，　　欲以莊嚴指，　其相異眾物，　　說名為指環。",
    "T16n0682_003:0776a20_0": "　現法樂聖人，　　證自覺智境，　功德轉增勝，　　自共無能說。",
    "T16n0682_003:0776a22_0": "　現法諸定者，　　了達境唯心，　得於第七地，　　悉皆而轉滅，　心識之所緣，　　一切外境界，　見種種差別，　　無境但唯心。",
    "T16n0682_003:0776a26_0": "　瓶衣等眾幻，　　一切皆無有，　心變似彼現，　　有能取所取。",
    "T16n0682_003:0776a28_0": "　譬如星月等，　　依須彌運行，　諸識亦復然，　　恒依賴耶轉。",
    "T16n0682_003:0776b01_0": "　賴耶即密嚴，　　妙體本清淨，　無心亦無覺，　　光潔如真金，　不可得分別，　　性與分別離，　體實是圓成，　　瑜伽者當見。",
    "T16n0682_003:0776b05_0": "　意識緣於境，　　但縛於愚夫，　聖見悉清淨，　　猶如陽焰等。」",
    "T16n0682_003:0776b07_0": "爾時世尊說是經已，金剛藏等無量菩薩摩訶薩，及從他方來此會者微塵數眾，聞佛所說，皆大歡喜信受奉行。",
    "T16n0682_003:0776b10_0": "大乘密嚴經卷下"
}