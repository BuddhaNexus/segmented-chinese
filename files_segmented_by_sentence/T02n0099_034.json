{
    "T02n0099_034:0241b12_0": "雜阿含經卷第三十四",
    "T02n0099_034:0241b14_0": "宋天竺三藏求那跋陀羅譯",
    "T02n0099_034:0241b15_0": "（九四〇）如是我聞：一時，佛住舍衛國祇樹給孤獨園。",
    "T02n0099_034:0241b16_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241b17_2": "諸比丘！",
    "T02n0099_034:0241b17_3": "於意云何？",
    "T02n0099_034:0241b18_0": "若此大地一切草木，以四指量，斬以為籌，以數汝等長夜輪轉生死所依父母；籌數已盡，其諸父母數猶不盡。",
    "T02n0099_034:0241b20_1": "諸比丘！",
    "T02n0099_034:0241b20_2": "如是無始生死，長夜輪轉，不知苦之本際。",
    "T02n0099_034:0241b21_3": "是故，比丘！",
    "T02n0099_034:0241b21_4": "當如是學：『當勤精進，斷除諸有，莫令增長。』」",
    "T02n0099_034:0241b22_5": "佛說此經已，諸比丘聞佛所說，歡喜奉行。",
    "T02n0099_034:0241b24_0": "（九四一）如是我聞：一時，佛住舍衛國祇樹給孤獨園。",
    "T02n0099_034:0241b25_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241b26_2": "云何？",
    "T02n0099_034:0241b26_3": "比丘！",
    "T02n0099_034:0241b26_4": "此大地土泥悉以為丸，如婆羅果，以數汝等長夜生死以來所依父母；土丸既盡，所依父母其數不盡。",
    "T02n0099_034:0241b29_5": "比丘！",
    "T02n0099_034:0241b29_6": "眾生無始生死，長夜輪轉，不知苦之本際，其數如是。",
    "T02n0099_034:0241c01_7": "是故，比丘！",
    "T02n0099_034:0241c01_8": "當勤方便，斷除諸有，莫令增長，當如是學。」",
    "T02n0099_034:0241c02_9": "佛說此經已，諸比丘聞佛所說，歡喜奉行。",
    "T02n0099_034:0241c04_0": "（九四二）如是我聞：一時，佛住舍衛國祇樹給孤獨園。",
    "T02n0099_034:0241c05_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241c06_2": "諸比丘！",
    "T02n0099_034:0241c06_3": "汝等見諸眾生安隱諸樂，當作是念：『我等長夜輪轉生死，亦曾受斯樂，其趣無量。』",
    "T02n0099_034:0241c08_4": "是故，比丘！",
    "T02n0099_034:0241c09_0": "當如是學：『無始生死，長夜輪轉，不知苦之本際，當勤精進，斷除諸有，莫令增長。』」",
    "T02n0099_034:0241c10_1": "佛說此經已，諸比丘聞佛所說，歡喜奉行。",
    "T02n0099_034:0241c12_0": "（九四三）如是我聞：一時，佛住舍衛國祇樹給孤獨園。",
    "T02n0099_034:0241c13_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241c14_2": "諸比丘！",
    "T02n0099_034:0241c14_3": "若見眾生受諸苦惱，當作是念：『我長夜輪轉生死以來，亦曾更受如是之苦，其數無量，當勤方便，斷除諸有，莫令增長。』」",
    "T02n0099_034:0241c17_4": "佛說此經已，諸比丘聞佛所說，歡喜奉行。",
    "T02n0099_034:0241c19_0": "（九四四）如是我聞：一時，佛住舍衛國祇樹給孤獨園。",
    "T02n0099_034:0241c20_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241c21_2": "諸比丘！",
    "T02n0099_034:0241c21_3": "汝等見諸眾生而生恐怖，衣毛為竪，當作是念：『我等過去必曾殺生，為傷害者，為惡知識，於無始生死長夜輪轉，不知苦之本際。』",
    "T02n0099_034:0241c24_4": "諸比丘！",
    "T02n0099_034:0241c25_5": "當作是學，斷除諸有，莫令增長。」",
    "T02n0099_034:0241c25_6": "佛說此經已，諸比丘聞佛所說，歡喜奉行。",
    "T02n0099_034:0241c27_0": "（九四五）如是我聞：一時，佛住舍衛國祇樹給孤獨園。",
    "T02n0099_034:0241c28_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0241c29_2": "諸比丘！",
    "T02n0099_034:0241c29_3": "若見眾生愛念歡喜者，當作是念：『如是眾生過去世時，必為我等父母、兄弟、妻子、親屬、師友、知識，如是長夜生死輪轉，無明所蓋，愛繫其頸，故長夜輪轉，不知苦之本際。』",
    "T02n0099_034:0242a04_4": "是故，諸比丘！",
    "T02n0099_034:0242a05_5": "當如是學，精勤方便，斷除諸有，莫令增長。」",
    "T02n0099_034:0242a06_6": "佛說此經已，諸比丘聞佛所說，歡喜奉行。",
    "T02n0099_034:0242a08_0": "（九四六）如是我聞：一時，佛住舍衛國祇樹給孤獨園。",
    "T02n0099_034:0242a09_1": "時，有異婆羅門來詣佛所，恭敬問訊，問訊已，退坐一面，白佛言：「瞿曇！",
    "T02n0099_034:0242a10_2": "未來世當有幾佛？」",
    "T02n0099_034:0242a11_3": "佛告婆羅門：「未來佛者，如無量恒河沙。」",
    "T02n0099_034:0242a12_4": "爾時，婆羅門作是念：「未來當有如無量恒河沙三藐三佛陀，我當從彼修諸梵行。」",
    "T02n0099_034:0242a14_5": "爾時，婆羅門聞佛所說，歡喜隨喜，從坐起去。",
    "T02n0099_034:0242a15_6": "時，婆羅門隨路思惟：「我今唯問沙門瞿曇未來諸佛，不問過去。」",
    "T02n0099_034:0242a16_7": "即隨路還，復問世尊：「云何？",
    "T02n0099_034:0242a17_8": "瞿曇！",
    "T02n0099_034:0242a17_9": "過去世時，復有幾佛？」",
    "T02n0099_034:0242a17_10": "佛告婆羅門：「過去世佛亦如無量恒河沙數。」",
    "T02n0099_034:0242a18_11": "時，婆羅門即作是念：「過去世中有無量恒河沙等諸佛世尊，我曾不習近。",
    "T02n0099_034:0242a20_12": "設復未來如無量恒河沙三藐三佛陀，亦當不與習近娛樂。",
    "T02n0099_034:0242a21_13": "我今當於沙門瞿曇所修行梵行。」",
    "T02n0099_034:0242a22_14": "即便合掌白佛言：「唯願聽我於正法、律出家修梵行。」",
    "T02n0099_034:0242a23_15": "佛告婆羅門：「聽汝於正法、律出家修梵行，得比丘分。」",
    "T02n0099_034:0242a25_16": "爾時，婆羅門即出家受具足。",
    "T02n0099_034:0242a25_17": "出家已，獨一靜處思惟：「所以善男子正信非家，出家學道……。」",
    "T02n0099_034:0242a27_18": "乃至得阿羅漢。",
    "T02n0099_034:0242a28_0": "（九四七）如是我聞：一時，佛住王舍城毘富羅山。",
    "T02n0099_034:0242a29_1": "爾時，世尊告諸比丘：「有一人於一劫中生死輪轉，積累白骨不腐壞者，如毘富羅山。",
    "T02n0099_034:0242b02_2": "若多聞聖弟子此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知，彼如是知、如是見，斷三結，謂身見、戒取、疑，斷此三結，得須陀洹，不墮惡趣法，決定正向三菩提，七有天人往生，究竟苦邊。」",
    "T02n0099_034:0242b07_3": "爾時，世尊即說偈言：「一人一劫中，　　積聚其身骨，　常積不腐壞，　　如毘富羅山。",
    "T02n0099_034:0242b10_0": "　若諸聖弟子，　　正智見真諦，　此苦及苦因，　　離苦得寂滅。",
    "T02n0099_034:0242b12_0": "　修習八道跡，　　正向般涅槃，　極至於七有，　　天人來往生，　盡一切諸結，　　究竟於苦邊。」",
    "T02n0099_034:0242b15_0": "佛說此經已，諸比丘聞佛所說，歡喜奉行。",
    "T02n0099_034:0242b16_0": "（九四八）如是我聞：一時，佛住舍衛國祇樹給孤獨園。",
    "T02n0099_034:0242b17_1": "爾時，世尊告諸比丘：「眾生於無始生死長夜輪轉，不知苦之本際。」",
    "T02n0099_034:0242b18_2": "時，有異比丘從坐起，整衣服，偏袒右肩，為佛作禮，右膝著地，合掌白佛：「世尊！",
    "T02n0099_034:0242b20_3": "劫長久如？」",
    "T02n0099_034:0242b20_4": "佛告比丘：「我能為汝說，而汝難知。」",
    "T02n0099_034:0242b21_5": "比丘白佛：「可說譬不？」",
    "T02n0099_034:0242b22_6": "佛言：「可說，比丘！",
    "T02n0099_034:0242b22_7": "譬如鐵城，方一由旬，高下亦爾，滿中芥子，有人百年取一芥子，盡其芥子，劫猶不竟。",
    "T02n0099_034:0242b24_8": "如是，比丘！",
    "T02n0099_034:0242b24_9": "其劫者，如是長久。",
    "T02n0099_034:0242b25_10": "如是長劫，百千萬億大苦相續，白骨成丘，膿血成流，地獄、畜生、餓鬼惡趣。",
    "T02n0099_034:0242b26_11": "是名，比丘！",
    "T02n0099_034:0242b27_12": "無始生死，長夜輪轉，不知苦之本際。",
    "T02n0099_034:0242b27_13": "是故，比丘！",
    "T02n0099_034:0242b28_14": "當如是學：『斷除諸有，莫令增長。』」",
    "T02n0099_034:0242b29_0": "佛說此經已，諸比丘聞佛所說，歡喜奉行。",
    "T02n0099_034:0242c01_0": "（九四九）如是我聞：一時，佛住舍衛國祇樹給孤獨園。",
    "T02n0099_034:0242c02_1": "爾時，世尊告諸比丘：「眾生無始生死，長夜輪轉，不知苦之本際。」",
    "T02n0099_034:0242c03_2": "時，有異比丘從坐起，整衣服，為佛作禮，右膝著地，合掌白佛：「世尊！",
    "T02n0099_034:0242c05_3": "劫長久如？」",
    "T02n0099_034:0242c05_4": "佛告比丘：「我能為汝說，汝難得知。」",
    "T02n0099_034:0242c06_5": "比丘白佛：「可說譬不？」",
    "T02n0099_034:0242c06_6": "佛言：「可說。",
    "T02n0099_034:0242c07_7": "比丘！",
    "T02n0099_034:0242c07_8": "如大石山，不斷不壞，方一由旬，若有士夫以迦尸劫貝百年一拂，拂之不已，石山遂盡，劫猶不竟。",
    "T02n0099_034:0242c09_9": "比丘！",
    "T02n0099_034:0242c09_10": "如是長久之劫，百千萬億劫受諸苦惱，乃至諸比丘！",
    "T02n0099_034:0242c10_11": "當如是學：『斷除諸有，莫令增長。』」",
    "T02n0099_034:0242c11_12": "佛說此經已，諸比丘聞佛所說，歡喜奉行。",
    "T02n0099_034:0242c13_0": "（九五〇）如是我聞：一時，佛住舍衛國祇樹給孤獨園。",
    "T02n0099_034:0242c14_1": "爾時，世尊告諸比丘：「眾生無始生死，長夜輪轉，不知苦之本際。」",
    "T02n0099_034:0242c15_2": "時，有異比丘從坐起，整衣服，為佛作禮，右膝著地，合掌白佛：「世尊！",
    "T02n0099_034:0242c17_3": "過去有幾劫？」",
    "T02n0099_034:0242c17_4": "佛告比丘：「我悉能說，汝知甚難。」",
    "T02n0099_034:0242c18_5": "比丘白佛：「可說譬不？」",
    "T02n0099_034:0242c18_6": "佛言：「可說。",
    "T02n0099_034:0242c19_0": "譬如，比丘！",
    "T02n0099_034:0242c19_1": "有士夫壽命百歲，晨朝憶念三百千劫，日中憶念三百千劫，日暮憶念三百千劫。",
    "T02n0099_034:0242c21_2": "如是日日憶念劫數，百年命終，不能憶念劫數邊際。",
    "T02n0099_034:0242c22_3": "比丘當知，過去劫數無量如是，過去無量劫數，長夜受苦，積骨成山，髓血成流，乃至地獄、畜生、餓鬼惡趣。",
    "T02n0099_034:0242c24_4": "如是，比丘！",
    "T02n0099_034:0242c25_0": "無始生死，長夜輪轉，不知苦之本際。",
    "T02n0099_034:0242c25_1": "是故，比丘！",
    "T02n0099_034:0242c26_2": "當如是學：『斷除諸有，莫令增長。』」",
    "T02n0099_034:0242c26_3": "佛說此經已，諸比丘聞佛所說，歡喜奉行。",
    "T02n0099_034:0242c28_0": "（九五一）如是我聞：一時，佛住舍衛國祇樹給孤獨園。",
    "T02n0099_034:0242c29_1": "爾時，世尊告諸比丘：「眾生無始生死，長夜輪轉，不知苦之本際，無有一處不生不死者。",
    "T02n0099_034:0243a02_2": "如是長夜無始生死，不知苦之本際。",
    "T02n0099_034:0243a03_3": "是故，比丘！",
    "T02n0099_034:0243a03_4": "當如是學：『斷除諸有，莫令增長。』」",
    "T02n0099_034:0243a04_5": "佛說此經已，諸比丘聞佛所說，歡喜奉行。",
    "T02n0099_034:0243a06_0": "（九五二）如是我聞：一時，佛住舍衛國祇樹給孤獨園。",
    "T02n0099_034:0243a07_1": "爾時，世尊告諸比丘：「眾生無始生死，長夜輪轉，不知苦之本際，無有一處無父母、兄弟、妻子、眷屬、宗親、師長者。",
    "T02n0099_034:0243a09_2": "如是，比丘！",
    "T02n0099_034:0243a09_3": "無始生死，長夜輪轉，不知苦之本際。",
    "T02n0099_034:0243a10_4": "是故，比丘！",
    "T02n0099_034:0243a11_5": "當如是學：『斷除諸有，莫令增長。』」",
    "T02n0099_034:0243a11_6": "佛說此經已，諸比丘聞佛所說，歡喜奉行。",
    "T02n0099_034:0243a13_0": "（九五三）如是我聞：一時，佛住舍衛國祇樹給孤獨園。",
    "T02n0099_034:0243a14_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0243a15_2": "譬如大雨渧泡，一生一滅，如是，眾生無明所蓋，愛繫其頸，無始生死。",
    "T02n0099_034:0243a17_3": "生者、死者長夜輪轉，不知苦之本際。",
    "T02n0099_034:0243a18_4": "是故，比丘！",
    "T02n0099_034:0243a18_5": "當如是學：『斷除諸有，莫令增長。』」",
    "T02n0099_034:0243a19_6": "佛說此經已，諸比丘聞佛所說，歡喜奉行。",
    "T02n0099_034:0243a21_0": "（九五四）如是我聞：一時，佛住舍衛國祇樹給孤獨園。",
    "T02n0099_034:0243a22_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0243a23_2": "譬如普天大雨洪澍，東西南北無斷絕處。",
    "T02n0099_034:0243a24_3": "如是東方、南方、西方、北方，無量國土劫成、劫壞，如天大雨，普雨天下，無斷絕處。",
    "T02n0099_034:0243a26_4": "如是無始生死，長夜輪轉，不知苦之本際。",
    "T02n0099_034:0243a27_5": "譬如擲杖空中，或頭落地，或尾落地，或中落地；如是無始生死，長夜輪轉，或墮地獄，或墮畜生，或墮餓鬼。",
    "T02n0099_034:0243a29_6": "如是無始生死，長夜輪轉。",
    "T02n0099_034:0243b01_7": "是故，比丘！",
    "T02n0099_034:0243b01_8": "當如是學：『斷除諸有，莫令增長。』」",
    "T02n0099_034:0243b02_9": "佛說此經已，諸比丘聞佛所說，歡喜奉行。",
    "T02n0099_034:0243b04_0": "（九五五）如是我聞：一時，佛住舍衛國祇樹給孤獨園。",
    "T02n0099_034:0243b05_1": "爾時，世尊告諸比丘：「眾生無始生死，長夜輪轉，不知苦之本際。",
    "T02n0099_034:0243b06_2": "譬如，比丘！",
    "T02n0099_034:0243b06_3": "若有士夫轉五節輪，常轉不息；如是眾生轉五趣輪，或墮地獄、畜生、餓鬼及人、天趣，常轉不息。",
    "T02n0099_034:0243b09_4": "如是無始生死，長夜輪轉，不知苦之本際。",
    "T02n0099_034:0243b10_5": "是故，比丘！",
    "T02n0099_034:0243b10_6": "當如是學：『斷除諸有，莫令增長。』」",
    "T02n0099_034:0243b11_7": "佛說此經已，諸比丘聞佛所說，歡喜奉行。",
    "T02n0099_034:0243b13_0": "（九五六）如是我聞：一時，佛住王舍城毘富羅山側。",
    "T02n0099_034:0243b14_1": "爾時，世尊告諸比丘：「一切行無常，一切行不恒、不安、變易之法。",
    "T02n0099_034:0243b15_2": "諸比丘！",
    "T02n0099_034:0243b15_3": "於一切行當生厭離、求樂、解脫。",
    "T02n0099_034:0243b16_4": "「諸比丘！",
    "T02n0099_034:0243b16_5": "過去世時，此毘富羅山名長竹山，有諸人民圍遶山居，名低彌羅邑。",
    "T02n0099_034:0243b18_6": "低彌羅邑人壽四萬歲，低彌羅邑人上此山頂，四日乃得往反。",
    "T02n0099_034:0243b19_7": "時，世有佛，名迦羅迦孫提如來、應、等正覺、明行足、善逝、世間解、無上士、調御丈夫、天人師、佛世尊出興於世，說法教化，初、中、後善，善義善味，純一滿淨，梵行清白，開發顯示。",
    "T02n0099_034:0243b23_8": "彼長竹山於今名字亦滅，低彌羅聚落人民亦沒，彼佛如來已般涅槃。",
    "T02n0099_034:0243b25_9": "比丘！",
    "T02n0099_034:0243b25_10": "當知一切諸行皆悉無常、不恒、不安、變易之法，於一切行，當修厭離、離欲、解脫。",
    "T02n0099_034:0243b27_11": "「諸比丘！",
    "T02n0099_034:0243b27_12": "過去世時，此毘富羅山名曰朋迦。",
    "T02n0099_034:0243b28_13": "時，有人民遶山而居，名阿毘迦邑，彼時人民壽三萬歲，阿毘迦人上此山頂，經三日中乃得往反。",
    "T02n0099_034:0243c01_14": "時，世有佛，名拘那含牟尼如來、應、等正覺、明行足、善逝、世間解、無上士、調御丈夫、天人師、佛世尊出興於世，演說經法，初、中、後善，善義善味，純一滿淨，梵行清白，開發顯示。",
    "T02n0099_034:0243c05_15": "諸比丘！",
    "T02n0099_034:0243c05_16": "彼朋迦山名字久滅，阿毘迦邑人亦久亡沒，彼佛世尊亦般涅槃。",
    "T02n0099_034:0243c07_17": "如是，比丘！",
    "T02n0099_034:0243c07_18": "一切諸行皆悉無常、不恒、不安、變易之法，汝等比丘當修厭離、求樂、解脫。",
    "T02n0099_034:0243c09_19": "「諸比丘！",
    "T02n0099_034:0243c09_20": "過去世時，此毘富羅山名宿波羅首，有諸人民遶山居止，名赤馬邑，人壽二萬歲，彼諸人民上此山頂，經二日中乃得往反。",
    "T02n0099_034:0243c12_21": "爾時，有佛名曰迦葉如來、應供，乃至出興於世，演說經法，初、中、後善，善義善味，純一滿淨，梵行清白，開示顯現。",
    "T02n0099_034:0243c14_22": "比丘！",
    "T02n0099_034:0243c15_0": "當知宿波羅首山名字久滅，赤馬邑人亦久亡沒，彼佛世尊亦般涅槃。",
    "T02n0099_034:0243c16_1": "如是，比丘！",
    "T02n0099_034:0243c16_2": "一切諸行皆悉無常、不恒、不安、變易之法。",
    "T02n0099_034:0243c17_3": "是故，比丘！",
    "T02n0099_034:0243c18_0": "當修厭離、離欲、解脫。",
    "T02n0099_034:0243c18_1": "「諸比丘！",
    "T02n0099_034:0243c18_2": "今日此山名毘富羅，有諸人民遶山而居，名摩竭提國，此諸人民壽命百歲，善自消息，得滿百歲，摩竭提人上此山頂，須臾往反，我今於此得成如來、應、等正覺，乃至佛世尊，演說正法，教化令得寂滅涅槃、正道、善逝、覺知。",
    "T02n0099_034:0243c23_3": "比丘！",
    "T02n0099_034:0243c24_4": "當知此毘富羅山名亦當磨滅，摩竭提人亦當亡沒，如來不久當般涅槃。",
    "T02n0099_034:0243c25_5": "如是，比丘！",
    "T02n0099_034:0243c26_6": "一切諸行悉皆無常、不恒、不安、變易之法。",
    "T02n0099_034:0243c27_0": "是故，比丘！",
    "T02n0099_034:0243c27_1": "當修厭離、離欲、解脫。」",
    "T02n0099_034:0243c27_2": "爾時，世尊即說偈言：「古昔長竹山，　　低彌羅村邑，　次名朋迦山，　　阿毘迦聚落，　宿波羅首山，　　聚落名赤馬，　今毘富羅山，　　國名摩竭陀，　名山悉磨滅，　　其人悉沒亡，　諸佛般涅槃，　　有者無不盡。",
    "T02n0099_034:0244a06_0": "　一切行無常，　　悉皆生滅法，　有生無不盡，　　唯寂滅為樂。」",
    "T02n0099_034:0244a08_0": "佛說此經已，諸比丘聞佛所說，歡喜奉行。",
    "T02n0099_034:0244a09_0": "（九五七）如是我聞：一時，佛住王舍城迦蘭陀竹園。",
    "T02n0099_034:0244a10_1": "時，有婆蹉種出家來詣佛所，合掌問訊，問訊已，退坐一面，白佛言：「瞿曇！",
    "T02n0099_034:0244a11_2": "欲有所問，寧有閑暇見答以不？」",
    "T02n0099_034:0244a12_3": "佛告婆蹉種出家：「隨汝所問，當為汝說。」",
    "T02n0099_034:0244a13_4": "婆蹉種出家白佛言：「云何？",
    "T02n0099_034:0244a14_5": "瞿曇！",
    "T02n0099_034:0244a14_6": "命即身耶？」",
    "T02n0099_034:0244a14_7": "佛告婆蹉種出家：「命即身者，此是無記。」",
    "T02n0099_034:0244a15_8": "「云何？",
    "T02n0099_034:0244a15_9": "瞿曇！",
    "T02n0099_034:0244a15_10": "為命異身異耶？」",
    "T02n0099_034:0244a16_0": "佛告婆蹉種出家：「命異身異者，此亦無記。」",
    "T02n0099_034:0244a16_1": "婆蹉種出家白佛：「云何？",
    "T02n0099_034:0244a17_2": "瞿曇！",
    "T02n0099_034:0244a17_3": "命即身耶？",
    "T02n0099_034:0244a17_4": "答言：『無記』。",
    "T02n0099_034:0244a18_5": "命異身異？",
    "T02n0099_034:0244a18_6": "答言：『無記』。",
    "T02n0099_034:0244a18_7": "沙門瞿曇有何等奇？",
    "T02n0099_034:0244a19_8": "弟子命終，即記說言：『某生彼處，某生彼處。』",
    "T02n0099_034:0244a20_9": "彼諸弟子於此命終捨身，即乘意生身生於餘處。",
    "T02n0099_034:0244a21_10": "當於爾時，非為命異身異也？」",
    "T02n0099_034:0244a21_11": "佛告婆蹉：「此說有餘，不說無餘。」",
    "T02n0099_034:0244a22_12": "婆蹉白佛：「瞿曇！",
    "T02n0099_034:0244a23_13": "云何說有餘，不說無餘？」",
    "T02n0099_034:0244a23_14": "佛告婆蹉：「譬如火，有餘得然，非無餘。」",
    "T02n0099_034:0244a24_15": "婆蹉白佛：「我見火無餘亦然。」",
    "T02n0099_034:0244a25_16": "佛告婆蹉：「云何見火無餘亦然？」",
    "T02n0099_034:0244a26_17": "婆蹉白佛：「譬如大聚熾火，疾風來吹，火飛空中，豈非無餘火耶？」",
    "T02n0099_034:0244a27_18": "佛告婆蹉：「風吹飛火，即是有餘，非無餘也。」",
    "T02n0099_034:0244a28_19": "婆蹉白佛：「瞿曇！",
    "T02n0099_034:0244a29_20": "空中飛火。",
    "T02n0099_034:0244a29_21": "云何名有餘？」",
    "T02n0099_034:0244a29_22": "佛告婆蹉：「空中飛火依風故住，依風故然；以依風故，故說有餘。」",
    "T02n0099_034:0244b02_23": "婆蹉白佛：「眾生於此命終，乘意生身往生餘處。",
    "T02n0099_034:0244b03_24": "云何有餘？」",
    "T02n0099_034:0244b03_25": "佛告婆蹉：「眾生於此處命終，乘意生身生於餘處，當於爾時，因愛故取，因愛而住，故說有餘。」",
    "T02n0099_034:0244b05_26": "婆蹉白佛：「眾生以愛樂有餘，染著有餘；唯有世尊得彼無餘，成等正覺。",
    "T02n0099_034:0244b07_27": "沙門瞿曇！",
    "T02n0099_034:0244b07_28": "世間多緣，請辭還去。」",
    "T02n0099_034:0244b08_29": "佛告婆蹉：「宜知是時！」",
    "T02n0099_034:0244b08_30": "婆蹉出家聞佛所說，歡喜隨喜，從坐起而去。",
    "T02n0099_034:0244b10_0": "（九五八）如是我聞：一時，佛住王舍城迦蘭陀竹園。",
    "T02n0099_034:0244b11_1": "爾時，尊者大目揵連亦於彼住。",
    "T02n0099_034:0244b11_2": "時，有婆蹉種出家詣尊者大目揵連所，與尊者目揵連面相問訊慰勞，慰勞已，退坐一面，語尊者大目揵連：「欲有所問，寧有閑暇見答以不？」",
    "T02n0099_034:0244b15_3": "目連答言：「婆蹉！",
    "T02n0099_034:0244b15_4": "隨意所問，知者當答。」",
    "T02n0099_034:0244b15_5": "時，婆蹉種出家問尊者目揵連：「何因、何緣餘沙門、婆羅門有人來問云何如來有後死、無後死、有無後死、非有非無後死，皆悉隨答。",
    "T02n0099_034:0244b19_0": "而沙門瞿曇有來問言如來有後死、無後死、有無後死、非有非無後死，而不記說？」",
    "T02n0099_034:0244b20_1": "目揵連言：「婆蹉！",
    "T02n0099_034:0244b21_2": "餘沙門、婆羅門於色、色集、色滅、色味、色患、色出不如實知；不如實知故，於如來有後死則取著，如來無後死、有後死、有無後死、非有後死非無後死則生取著。",
    "T02n0099_034:0244b25_3": "受、想、行、識、識集、識滅、識味、識患、識出不如實知；不如實知故，於如來有後死生取著，無後死、有無後死、非有非無後死生取著。",
    "T02n0099_034:0244b28_4": "「如來者，於色如實知，色集、色滅、色味、色患、色出如實知；如實知故，於如來有後死則不著，無後死、有無後死、非有非無後死則不著。",
    "T02n0099_034:0244c02_5": "受、想、行、識如實知，識集、識滅、識味、識患、識出如實知；如實知故，於如來有後死則不然，無後死、有無後死、非有非無後死則不然。",
    "T02n0099_034:0244c05_6": "甚深廣大，無量無數，皆悉寂滅。",
    "T02n0099_034:0244c06_7": "「婆蹉！",
    "T02n0099_034:0244c06_8": "如是因、如是緣，餘沙門、婆羅門若有來問如來有後死、無後死、有無後死、非有非無後死，則為記說。",
    "T02n0099_034:0244c08_9": "如是因、如是緣，如來若有來問如來有後死、無後死、有無後死、非有非無後死，不為記說。」",
    "T02n0099_034:0244c10_10": "時，婆蹉種出家聞尊者大目揵連所說，歡喜隨喜，從坐起而去。",
    "T02n0099_034:0244c13_0": "（九五九）如是我聞：一時，佛住王舍城迦蘭陀竹園。",
    "T02n0099_034:0244c14_1": "時，有婆蹉種出家來詣佛所，合掌問訊，問訊已，退坐一面，白佛言：「瞿曇！",
    "T02n0099_034:0244c15_2": "何因、何緣餘沙門、婆羅門若有來問……」如上廣說。",
    "T02n0099_034:0244c16_3": "爾時，婆蹉種出家歎言：「奇哉！",
    "T02n0099_034:0244c17_4": "瞿曇！",
    "T02n0099_034:0244c17_5": "弟子、大師義同義、句同句、味同味，乃至同第一義。",
    "T02n0099_034:0244c18_6": "瞿曇！",
    "T02n0099_034:0244c18_7": "我今詣摩訶目揵連，以如是義、如是句、如是味而問於彼，彼亦以如是義、如是句、如是味而答我，如今瞿曇所說。",
    "T02n0099_034:0244c21_8": "是故，瞿曇！",
    "T02n0099_034:0244c21_9": "真為奇特，大師、弟子義同義、句同句、味同味，同第一義。」",
    "T02n0099_034:0244c24_0": "爾時，婆蹉種出家有諸因緣至那梨聚落。",
    "T02n0099_034:0244c25_1": "營事訖已，詣尊者詵陀迦旃延所，共相問訊，問訊已，退坐一面，問詵陀迦旃延：「何因、何緣沙門瞿曇若有來問如來有後死、無後死、有無後死、非有非無後死，不為記說？」",
    "T02n0099_034:0244c29_2": "詵陀迦旃延語婆蹉種出家：「我今問汝，隨意答我。",
    "T02n0099_034:0245a01_3": "於汝意云何？",
    "T02n0099_034:0245a01_4": "若因、若緣，若行身施，若色、若無色，若想、若非想、若非想非非想，若彼因、彼緣、彼行無餘行滅。",
    "T02n0099_034:0245a03_5": "永滅已，如來於彼有所記說，言：『有後死、無後死、有無後死、非有非無後死』耶？」",
    "T02n0099_034:0245a05_6": "婆蹉種出家語詵陀迦旃延：「若因、若緣，若種施設諸行，若色、若非色，若想、若非想、若非想非非想，彼因、彼緣、彼行無餘滅。",
    "T02n0099_034:0245a08_7": "云何瞿曇於彼記說如來有後死、無後死、有無後死、非有非無後死？」",
    "T02n0099_034:0245a10_8": "詵陀迦旃延語婆蹉種出家：「是故如來以是因、以是緣故，有問如來有後死、無後死、有無後死、非有非無後死，不為記說。」",
    "T02n0099_034:0245a13_9": "婆蹉種出家問詵陀迦旃延：「汝於沙門瞿曇弟子，為日久如？」",
    "T02n0099_034:0245a14_10": "詵陀迦旃延答言：「少過三年，於正法、律出家修梵行。」",
    "T02n0099_034:0245a15_11": "婆蹉種出家言：「詵陀迦旃延！",
    "T02n0099_034:0245a16_12": "快得善利，少時出家而得如是身律儀、口律儀，又得如是智慧辯才。」",
    "T02n0099_034:0245a18_13": "時，婆蹉種出家聞詵陀迦旃延所說，歡喜隨喜，從坐起去。",
    "T02n0099_034:0245a20_0": "（九六〇）如是我聞：一時，佛住王舍城迦蘭陀竹園。",
    "T02n0099_034:0245a21_1": "時，有婆蹉種出家來詣佛所，合掌問訊，問訊已，退坐一面，白佛言：「瞿曇！",
    "T02n0099_034:0245a22_2": "欲有所問，寧有閑暇為解說不？」",
    "T02n0099_034:0245a23_3": "佛告婆蹉種出家：「隨所欲問，當為汝說。」",
    "T02n0099_034:0245a24_4": "婆蹉種出家白佛言：「瞿曇！",
    "T02n0099_034:0245a25_5": "何因、何緣有人來問如來有後死、無後死、有無後死、非有非無後死，而不為記說耶？」",
    "T02n0099_034:0245a27_6": "佛告婆蹉種出家……如上詵陀迦旃延廣說，乃至「非有非無後死。」",
    "T02n0099_034:0245a28_7": "婆蹉種出家白佛言：「奇哉！",
    "T02n0099_034:0245a29_8": "瞿曇！",
    "T02n0099_034:0245a29_9": "師及弟子義義同，句句同，味味同，其理悉合，所謂第一句說。",
    "T02n0099_034:0245b01_10": "瞿曇！",
    "T02n0099_034:0245b02_0": "我為小緣事至那利伽聚落，營事訖已，暫過沙門迦旃延，以如是義、如是句、如是味問沙門迦旃延，彼亦以如是義、如是句、如是味答我所問，如今沙門瞿曇所說。",
    "T02n0099_034:0245b05_1": "是故當知，實為奇特！",
    "T02n0099_034:0245b06_2": "師及弟子義、句、味，義、句、味悉同。」",
    "T02n0099_034:0245b07_3": "時，婆蹉種出家聞佛所說，歡喜隨喜，從坐起而去。",
    "T02n0099_034:0245b09_0": "（九六一）如是我聞：一時，佛住王舍城迦蘭陀竹園。",
    "T02n0099_034:0245b10_1": "時，有婆蹉種出家來詣佛所，合掌問訊，問訊已，退坐一面，白佛言：「云何？",
    "T02n0099_034:0245b11_2": "瞿曇！",
    "T02n0099_034:0245b11_3": "為有我耶？」",
    "T02n0099_034:0245b12_4": "爾時，世尊默然不答。",
    "T02n0099_034:0245b12_5": "如是再三。",
    "T02n0099_034:0245b12_6": "爾時，世尊亦再三不答。",
    "T02n0099_034:0245b13_7": "爾時，婆蹉種出家作是念：「我已三問沙門瞿曇，而不見答，但當還去。」",
    "T02n0099_034:0245b15_8": "時，尊者阿難住於佛後，執扇扇佛。",
    "T02n0099_034:0245b15_9": "爾時，阿難白佛言：「世尊！",
    "T02n0099_034:0245b16_10": "彼婆蹉種出家三問，世尊何故不答？",
    "T02n0099_034:0245b17_11": "豈不增彼婆蹉種出家惡邪見，言沙門不能答其所問？」",
    "T02n0099_034:0245b18_12": "佛告阿難：「我若答言有我，則增彼先來邪見；若答言無我，彼先癡惑豈不更增癡惑？",
    "T02n0099_034:0245b20_13": "言先有我從今斷滅。",
    "T02n0099_034:0245b21_14": "若先來有我則是常見，於今斷滅則是斷見。",
    "T02n0099_034:0245b22_15": "如來離於二邊，處中說法，所謂是事有故是事有，是事起故是事生，謂緣無明行，乃至生、老、病、死、憂、悲、惱、苦滅。」",
    "T02n0099_034:0245b24_16": "佛說此經已，尊者阿難聞佛所說，歡喜奉行。",
    "T02n0099_034:0245b26_0": "（九六二）如是我聞：一時，佛住王舍城迦蘭陀竹園。",
    "T02n0099_034:0245b27_1": "爾時，婆蹉種出家來詣佛所，與世尊面相問訊，問訊已，退坐一面，白佛言：「瞿曇！",
    "T02n0099_034:0245b29_0": "云何瞿曇作如是見、如是說：『世間常，此是真實，餘則虛妄。』",
    "T02n0099_034:0245c01_1": "耶？」",
    "T02n0099_034:0245c01_2": "佛告婆蹉種出家：「我不作如是見、如是說：『世間常，是則真實，餘則虛妄。』」",
    "T02n0099_034:0245c03_3": "「云何瞿曇作如是見、如是說：『世間無常、常無常、非常非無常，有邊、無邊、邊無邊、非邊非無邊，命即是身、命異身異，如來有後死、無後死、有無後死、非有非無後死。』",
    "T02n0099_034:0245c06_4": "？」",
    "T02n0099_034:0245c06_5": "佛告婆蹉種出家：「我不作如是見、如是說，乃至非有非無後死。」",
    "T02n0099_034:0245c08_6": "爾時，婆蹉種出家白佛言：「瞿曇！",
    "T02n0099_034:0245c09_7": "於此見，見何等過患，而於此諸見，一切不說？」",
    "T02n0099_034:0245c10_8": "佛告婆蹉種出家：「若作是見，世間常，此則真實，餘則虛妄者，此是倒見、此是觀察見、此是動搖見、此是垢污見、此是結見，是苦、是閡、是惱、是熱，見結所繫，愚癡無聞凡夫於未來世，生、老、病、死、憂、悲、惱、苦生。",
    "T02n0099_034:0245c15_9": "婆蹉種出家！",
    "T02n0099_034:0245c15_10": "若作是見，世間無常、常無常、非常非無常，有邊、無邊、邊無邊、非有邊非無邊，是命是身、命異身異，如來有後死、無後死、有無後死、非有非無後死。",
    "T02n0099_034:0245c19_11": "此是倒見，乃至憂、悲、惱、苦生。」",
    "T02n0099_034:0245c19_12": "婆蹉種出家白佛：「瞿曇！",
    "T02n0099_034:0245c20_13": "何所見？」",
    "T02n0099_034:0245c20_14": "佛告婆蹉種出家：「如來所見已畢。",
    "T02n0099_034:0245c21_15": "婆蹉種出家！",
    "T02n0099_034:0245c21_16": "然如來見，謂見此苦聖諦、此苦集聖諦、此苦滅聖諦、此苦滅道跡聖諦；作如是知、如是見已，於一切見、一切受、一切生，一切我、我所見、我慢繫著使，斷滅、寂靜、清涼、真實，如是等解脫。",
    "T02n0099_034:0245c26_0": "比丘！",
    "T02n0099_034:0245c26_1": "生者不然，不生亦不然。」",
    "T02n0099_034:0245c26_2": "婆蹉白佛：「瞿曇！",
    "T02n0099_034:0245c27_3": "何故說言生者不然？」",
    "T02n0099_034:0245c27_4": "佛告婆蹉：「我今問汝，隨意答我。",
    "T02n0099_034:0245c28_5": "婆蹉！",
    "T02n0099_034:0245c28_6": "猶如有人於汝前然火，汝見火然不？",
    "T02n0099_034:0245c29_7": "即於汝前火滅，汝見火滅不？」",
    "T02n0099_034:0245c30_8": "婆蹉白佛：「如是，瞿曇！」",
    "T02n0099_034:0245c30_9": "佛告婆蹉：「若有人問汝：『向者火然，今在何處？",
    "T02n0099_034:0246a01_10": "為東方去耶？",
    "T02n0099_034:0246a02_0": "西方、南方、北方去耶？』",
    "T02n0099_034:0246a02_1": "如是問者，汝云何說？」",
    "T02n0099_034:0246a03_0": "婆蹉白佛：「瞿曇！",
    "T02n0099_034:0246a03_1": "若有來作如是問者，我當作如是答：『若有於我前然火，薪草因緣故然，若不增薪，火則永滅，不復更起，東方、南方、西方、北方去者，是則不然。』」",
    "T02n0099_034:0246a06_2": "佛告婆蹉：「我亦如是說，色已斷已知，受、想、行、識已斷已知，斷其根本，如截多羅樹頭，無復生分，於未來世永不復起。",
    "T02n0099_034:0246a09_3": "若至東方，南、西、北方，是則不然，甚深廣大，無量無數永滅。」",
    "T02n0099_034:0246a10_4": "婆蹉白佛：「我當說譬。」",
    "T02n0099_034:0246a11_5": "佛告婆蹉：「為知是時。」",
    "T02n0099_034:0246a11_6": "婆蹉白佛：「瞿曇！",
    "T02n0099_034:0246a12_7": "譬如近城邑聚落，有好淨地，生堅固林，有一大堅固樹，其生已來經數千歲，日夜既久，枝葉零落，皮膚枯朽，唯幹獨立。",
    "T02n0099_034:0246a15_8": "如是，瞿曇！",
    "T02n0099_034:0246a15_9": "如來法、律離諸枝條柯葉，唯空幹堅固獨立。」",
    "T02n0099_034:0246a16_10": "爾時，婆蹉出家聞佛所說，歡喜隨喜，從坐起去。",
    "T02n0099_034:0246a18_0": "（九六三）如是我聞：一時，佛住王舍城迦蘭陀竹園。",
    "T02n0099_034:0246a19_1": "時，有婆蹉種出家來詣佛所，與世尊面相問訊慰勞已，退坐一面，白佛言：「瞿曇！",
    "T02n0099_034:0246a21_2": "彼云何無知故，作如是見、如是說：『世間常，此是真實，餘則虛妄，世間無常、世間常無常、世間非常非無常，世有邊、世無邊、世有邊無邊、世非有邊非無邊，命即是身、命異身異，如來有後死、無後死、有無後死、非有非無後死』？」",
    "T02n0099_034:0246a26_3": "佛告婆蹉：「於色無知故，作如是見、如是說：『世間常，此是真實，餘則虛妄，乃至非有非無後死。』",
    "T02n0099_034:0246a28_4": "於受、想、行、識無知故，作如是見、如是說：『世間常，此是真實，餘則虛妄，乃至非有非無後死。』」",
    "T02n0099_034:0246b01_5": "婆蹉白佛：「瞿曇！",
    "T02n0099_034:0246b02_6": "知何法故，不如是見、如是說：『世間常，此是真實，餘則虛妄，乃至非有非無後死。』」",
    "T02n0099_034:0246b04_0": "佛告婆蹉：「知色故，不如是見、如是說：『世間常，此是真實，餘則虛妄，乃至非有非無後死。』",
    "T02n0099_034:0246b06_1": "知受、想、行、識故，不作如是見、如是說，世間常，此是真實，餘則虛妄，乃至非有非無後死，如是不知、知。",
    "T02n0099_034:0246b08_2": "如是不見、見，不識、識，不斷、斷，不觀、觀，不察、察，不覺、覺。」",
    "T02n0099_034:0246b09_3": "佛說此經已，婆蹉種出家聞佛所說，歡喜隨喜，從坐起而去。",
    "T02n0099_034:0246b12_0": "（九六四）如是我聞：一時，佛住王舍城迦蘭陀竹園。",
    "T02n0099_034:0246b13_1": "時，有婆蹉種出家來詣佛所，與世尊面相慰勞已，退坐一面，白佛言：「瞿曇！",
    "T02n0099_034:0246b14_2": "欲有所問，寧有閑暇為解說不？」",
    "T02n0099_034:0246b15_3": "爾時，世尊默然而住。",
    "T02n0099_034:0246b16_4": "婆蹉種出家第二、第三問，佛亦第二、第三默然而住。",
    "T02n0099_034:0246b17_5": "時，婆蹉種出家白佛言：「我與瞿曇共相隨順，今有所問，何故默然？」",
    "T02n0099_034:0246b18_6": "爾時，世尊作是念：「此婆蹉種出家長夜質直，不諂不偽，時有所問，皆以不知故，非故惱亂，我今當以阿毘曇律納受於彼。」",
    "T02n0099_034:0246b21_7": "作是念已，告婆蹉種出家：「隨汝所問，當為解說。」",
    "T02n0099_034:0246b22_8": "婆蹉白佛：「云何？",
    "T02n0099_034:0246b23_9": "瞿曇！",
    "T02n0099_034:0246b23_10": "有善法耶？」",
    "T02n0099_034:0246b23_11": "佛答言：「有。」",
    "T02n0099_034:0246b23_12": "婆蹉白佛：「當為我說善、不善法，令我得解。」",
    "T02n0099_034:0246b24_13": "佛告婆蹉：「我今當為汝略說善、不善法。",
    "T02n0099_034:0246b25_14": "諦聽，善思。",
    "T02n0099_034:0246b26_15": "婆蹉！",
    "T02n0099_034:0246b26_16": "貪欲者是不善法，調伏貪欲是則善法；瞋恚、愚癡是不善法，調伏恚、癡是則善法。",
    "T02n0099_034:0246b28_17": "殺生者是不善法，離殺生者是則善法；偷盜、邪婬、妄語、兩舌、惡口、綺語、貪、恚、邪見是不善法，不盜，乃至正見是則善法，是為，婆蹉！",
    "T02n0099_034:0246c01_18": "我今已說三種善法、三種不善法。",
    "T02n0099_034:0246c02_19": "如是，聖弟子於三種善法、三種不善法如實知，十種不善法、十種善法如實知者，則於貪欲無餘滅盡，瞋恚、愚癡無餘滅盡者，則於一切有漏滅盡，無漏心解脫、慧解脫，現法自知作證：『我生已盡，梵行已立，所作已作，自知不受後有。』」",
    "T02n0099_034:0246c08_20": "婆蹉白佛：「頗有一比丘於此法、律得盡有漏，無漏心解脫，乃至不受後有耶？」",
    "T02n0099_034:0246c10_0": "佛告婆蹉：「不但若一，若二、若三，乃至五百，有眾多比丘於此法、律盡諸有漏，乃至不受後有。」",
    "T02n0099_034:0246c12_1": "婆蹉白佛：「且置比丘，有一比丘尼於此法、律盡諸有漏，乃至不受後有不？」",
    "T02n0099_034:0246c14_2": "佛告婆蹉：「不但一、二、三比丘尼，乃至五百，有眾多比丘尼於此法、律盡諸有漏，乃至不受後有。」",
    "T02n0099_034:0246c16_3": "婆蹉白佛：「置比丘尼，有一優婆塞修諸梵行，於此法、律度狐疑不？」",
    "T02n0099_034:0246c17_4": "佛告婆蹉：「不但一、二、三，乃至五百優婆塞，乃有眾多優婆塞修諸梵行，於此法、律斷五下分結，得成阿那含，不復還生此。」",
    "T02n0099_034:0246c20_5": "婆蹉白佛：「復置優婆塞，頗有一優婆夷於此法、律修持梵行，於此法、律度狐疑不？」",
    "T02n0099_034:0246c22_6": "佛告婆蹉：「不但一、二、三優婆夷，乃至五百，乃有眾多優婆夷於此法、律斷五下分結，於彼化生，得阿那含，不復還生此。」",
    "T02n0099_034:0246c25_7": "婆蹉白佛：「置比丘、比丘尼、優婆塞、優婆夷修梵行者，頗有優婆塞受五欲，而於此法、律度狐疑不？」",
    "T02n0099_034:0246c28_0": "佛告婆蹉：「不但一、二、三，乃至五百，乃有眾多優婆塞居家妻子，香華嚴飾，畜養奴婢，於此法、律斷三結，貪、恚、癡薄，得斯陀含，一往一來，究竟苦邊。」",
    "T02n0099_034:0247a02_1": "婆蹉白佛：「復置優婆塞，頗有一優婆夷受習五欲，於此法、律得度狐疑不？」",
    "T02n0099_034:0247a04_2": "佛告婆蹉：「不但一、二、三，乃至五百，乃有眾多優婆夷在於居家，畜養男女，服習五欲，華香嚴飾，於此法、律三結盡，得須陀洹，不墮惡趣法，決定正向三菩提，七有天人往生，究竟苦邊。」",
    "T02n0099_034:0247a08_3": "婆蹉白佛言：「瞿曇！",
    "T02n0099_034:0247a09_0": "若沙門瞿曇成等正覺，若比丘、比丘尼、優婆塞、優婆夷修梵行者，及優婆塞、優婆夷服習五欲，不得如是功德者，則不滿足；以沙門瞿曇成等正覺，比丘、比丘尼、優婆塞、優婆夷修諸梵行，及優婆塞、優婆夷服習五欲，而成就爾所功德故，則為滿足。",
    "T02n0099_034:0247a14_1": "瞿曇！",
    "T02n0099_034:0247a14_2": "今當說譬。」",
    "T02n0099_034:0247a15_3": "佛告婆蹉：「隨意所說。」",
    "T02n0099_034:0247a15_4": "婆蹉白佛：「如天大雨，水流隨下，瞿曇法、律亦復如是。",
    "T02n0099_034:0247a16_5": "比丘、比丘尼、優婆塞、優婆夷，若男、若女，悉皆隨流，向於涅槃，浚輸涅槃。",
    "T02n0099_034:0247a18_6": "甚奇！",
    "T02n0099_034:0247a18_7": "佛、法、僧平等法、律。",
    "T02n0099_034:0247a19_8": "為餘異道出家來詣瞿曇所，於正法、律求出家、受具足者，幾時便聽出家？」",
    "T02n0099_034:0247a20_9": "佛告婆蹉：「若餘異道出家欲來於正法、律求出家、受具足者，乃至四月於和尚所受衣而住，然此是為人粗作齊限耳。」",
    "T02n0099_034:0247a23_10": "婆蹉白佛：「若諸異道出家來於正法、律欲求出家、受具足，聽於和尚所受依，若滿四月聽出家者，我今堪能於四月在和尚所受依。",
    "T02n0099_034:0247a27_11": "若於正法、律而得出家、受具足，我當於瞿曇法中出家、受具足，修持梵行。」",
    "T02n0099_034:0247a28_12": "佛告婆蹉：「我先不說粗為人作分齊耶？」",
    "T02n0099_034:0247a29_13": "婆蹉白佛：「如是，瞿曇！」",
    "T02n0099_034:0247b01_14": "爾時世尊告諸比丘：「汝等當度彼婆蹉出家於正法、律出家、受具足。」",
    "T02n0099_034:0247b03_0": "婆蹉種出家即得於正法、律出家、受具足，成比丘分，乃至半月，學所應知、應識、應見、應得、應覺、應證，悉知、悉識、悉見、悉得、悉覺、悉證如來正法。",
    "T02n0099_034:0247b06_1": "尊者婆蹉作是念：「我今已覺所應知、應識、應見、應得、應覺、應證，彼一切悉知、悉識、悉見、悉得、悉覺、悉證，今當往見世尊。」",
    "T02n0099_034:0247b09_2": "是時，婆蹉詣世尊所，稽首禮足，於一面住，白佛言：「世尊！",
    "T02n0099_034:0247b10_3": "我於學所應知、應識、應見、應得、應覺、應證，悉知、悉識、悉見、悉得、悉覺、悉證世尊正法，唯願世尊為我說法，我聞法已，當獨一靜處，專精思惟，不放逸住，思惟：『所以善男子剃除鬚髮，著袈裟衣，正信出家學道，乃至自知不受後有。』」",
    "T02n0099_034:0247b15_4": "佛告婆蹉：「有二法，修習多修習，所謂止、觀。",
    "T02n0099_034:0247b16_5": "此二法修習多修習，得知界、果，覺了於界，知種種界，覺種種界。",
    "T02n0099_034:0247b18_6": "如是，比丘！",
    "T02n0099_034:0247b18_7": "欲求離欲，惡不善法，乃至第四禪具足住，慈、悲、喜、捨，空入處、識入處、無所有入處、非想非非想入處，令我三結盡，得須陀洹；三結盡，貪、恚、癡薄，得斯陀含；五下分結盡，得阿那含；種種神通境界，天眼、天耳、他心智、宿命智、生死智、漏盡智皆悉得。",
    "T02n0099_034:0247b24_8": "是故，比丘！",
    "T02n0099_034:0247b24_9": "當修二法，修習多修習，修二法故，知種種界，乃至漏盡。」",
    "T02n0099_034:0247b26_0": "爾時，尊者婆蹉聞佛所說，歡喜作禮而去。",
    "T02n0099_034:0247b26_1": "爾時，婆蹉獨一靜處，專精思惟，不放逸住，乃至自知不受後有。",
    "T02n0099_034:0247b28_2": "時，有眾多比丘莊嚴方便，欲詣世尊恭敬供養。",
    "T02n0099_034:0247b29_3": "爾時，婆蹉問眾多比丘：「汝等莊嚴方便，欲詣世尊恭敬供養耶？」",
    "T02n0099_034:0247c02_0": "諸比丘答言：「爾。」",
    "T02n0099_034:0247c02_1": "爾時，婆蹉語諸比丘：「尊者！",
    "T02n0099_034:0247c02_2": "持我語，敬禮世尊，問訊起居輕利，少病少惱，安樂住不？",
    "T02n0099_034:0247c04_3": "言：『婆蹉比丘白世尊言：「我已供養世尊，具足奉事，令歡悅，非不歡悅；大師弟子所作皆悉已作，供養大師，令歡悅，非不歡悅。」』」",
    "T02n0099_034:0247c07_4": "時，眾多比丘往詣佛所，稽首禮足，退坐一面，白佛言：「世尊！",
    "T02n0099_034:0247c08_5": "尊者婆蹉稽首敬禮世尊足……」乃至「歡悅，非不歡悅。」",
    "T02n0099_034:0247c09_6": "佛告諸比丘：「諸天先已語我，汝今復說。",
    "T02n0099_034:0247c10_7": "如來成就第一知見，亦如婆蹉比丘，有如是德力。」",
    "T02n0099_034:0247c11_8": "爾時，世尊為彼婆蹉比丘說第一記。",
    "T02n0099_034:0247c12_9": "佛說此經已，諸比丘聞佛所說，歡喜奉行。",
    "T02n0099_034:0247c14_0": "（九六五）如是我聞：一時，佛住王舍城迦蘭陀竹園。",
    "T02n0099_034:0247c15_1": "時，有外道出家名曰欝低迦，來詣佛所，與世尊面相問訊慰勞已，退坐一面，白佛言：「瞿曇！",
    "T02n0099_034:0247c17_2": "云何？",
    "T02n0099_034:0247c17_3": "瞿曇！",
    "T02n0099_034:0247c17_4": "世有邊耶？」",
    "T02n0099_034:0247c17_5": "佛告欝低迦：「此是無記。」",
    "T02n0099_034:0247c18_6": "欝低迦白佛：「云何？",
    "T02n0099_034:0247c18_7": "瞿曇！",
    "T02n0099_034:0247c18_8": "世無邊耶？",
    "T02n0099_034:0247c19_9": "有邊無邊耶？",
    "T02n0099_034:0247c19_10": "非有邊非無邊耶？」",
    "T02n0099_034:0247c19_11": "佛告欝低迦：「此是無記。」",
    "T02n0099_034:0247c20_12": "欝低迦白佛：「云何？",
    "T02n0099_034:0247c20_13": "瞿曇！",
    "T02n0099_034:0247c20_14": "世有邊耶？",
    "T02n0099_034:0247c21_15": "答言『無記。』",
    "T02n0099_034:0247c21_16": "世無邊耶？",
    "T02n0099_034:0247c21_17": "世有邊無邊耶？",
    "T02n0099_034:0247c22_0": "世非有邊非無邊耶？",
    "T02n0099_034:0247c22_1": "答言『無記。』",
    "T02n0099_034:0247c22_2": "瞿曇！",
    "T02n0099_034:0247c22_3": "於何等法而可記說？」",
    "T02n0099_034:0247c23_4": "佛告欝低迦：「知者，智者，我為諸弟子而記說道，令正盡苦，究竟苦邊。」",
    "T02n0099_034:0247c24_5": "欝低迦白佛：「云何？",
    "T02n0099_034:0247c25_6": "瞿曇！",
    "T02n0099_034:0247c25_7": "為諸弟子說道，令正盡苦，究竟苦邊？",
    "T02n0099_034:0247c26_8": "為一切世間從此道出，為少分耶？」",
    "T02n0099_034:0247c27_9": "爾時，世尊默然不答。",
    "T02n0099_034:0247c27_10": "第二、第三問，佛亦第二、第三默然不答。",
    "T02n0099_034:0247c28_11": "爾時，尊者阿難住於佛後，執扇扇佛。",
    "T02n0099_034:0247c29_12": "尊者阿難語欝低迦外道出家：「汝初已問此義，今復以異說而問，是故，世尊不為記說。",
    "T02n0099_034:0248a02_13": "欝低迦！",
    "T02n0099_034:0248a02_14": "今當為汝說譬，夫智者因譬得解。",
    "T02n0099_034:0248a03_15": "「譬如國王，有邊境城，四周堅固，巷陌平正，唯有一門。",
    "T02n0099_034:0248a04_16": "立守門者聰明黠慧，善能籌量，外有人來，應入者聽入，不應入者不聽。",
    "T02n0099_034:0248a06_17": "周匝遶城，求第二門，都不可得，都無猫狸出入之處，況第二門？",
    "T02n0099_034:0248a08_0": "彼守門者都不覺悟入者、出者，然彼士夫知一切人唯從此門若出若入，更無餘處。",
    "T02n0099_034:0248a10_0": "如是，世尊雖不用心覺悟眾生，一切世間從此道出，及以少分，然知眾生正盡苦，究竟苦邊者，一切皆悉從此道出。」",
    "T02n0099_034:0248a12_1": "時，欝低迦外道出家聞佛所說，歡喜隨喜，從坐起而去。",
    "T02n0099_034:0248a15_0": "（九六六）如是我聞：一時，佛住王舍城迦蘭陀竹園。",
    "T02n0099_034:0248a16_1": "時，有尊者富隣尼住王舍城耆闍崛山中。",
    "T02n0099_034:0248a17_2": "時，有眾多外道出家詣尊者富隣尼，共相問訊慰勞已，退坐一面，問尊者富隣尼：「我聞沙門瞿曇作斷滅破壞有教授耶？",
    "T02n0099_034:0248a19_3": "今問尊者富隣尼，竟為爾不？」",
    "T02n0099_034:0248a20_4": "富隣尼語諸外道出家：「我不如是知世尊教語，眾生斷滅壞有，令無所有者，無有是處！",
    "T02n0099_034:0248a22_5": "我作如是解：『世尊所說有諸眾生，計言有我、我慢、邪慢，世尊為說，令其斷滅。』」",
    "T02n0099_034:0248a24_6": "時，諸外道出家聞富隣尼所說，心不喜悅，呵責而去。",
    "T02n0099_034:0248a25_7": "爾時，尊者富隣尼，諸外道去已，往詣佛所，稽首禮足，退坐一面。",
    "T02n0099_034:0248a27_8": "以向諸外道出家所說具白世尊：「世尊！",
    "T02n0099_034:0248a28_9": "我向答諸外道說，得無謗毀世尊耶？",
    "T02n0099_034:0248a29_0": "為是法說，如佛所說，如法說，隨順法說，得不為諸論議者所見嫌責耶？」",
    "T02n0099_034:0248b01_1": "佛告富隣尼：「如汝所說，不謗如來，不失次第。",
    "T02n0099_034:0248b02_2": "如我記說，如法法說，隨順法說，不為諸論者之所嫌責。",
    "T02n0099_034:0248b04_3": "所以者何？",
    "T02n0099_034:0248b04_4": "富隣尼！",
    "T02n0099_034:0248b04_5": "先諸眾生我慢、邪慢，邪慢所迫、邪慢集、邪慢不無間等，亂如狗腸，如鐵鉤鏁，亦如亂草，往反驅馳，此世他世、他世此世，驅馳往反，不能遠離。",
    "T02n0099_034:0248b07_6": "富隣尼！",
    "T02n0099_034:0248b08_7": "一切眾生於諸邪慢無餘永滅者，彼一切眾生長夜安隱快樂。」",
    "T02n0099_034:0248b09_8": "佛說此經已，富隣尼比丘聞佛所說，歡喜奉行。",
    "T02n0099_034:0248b11_0": "（九六七）如是我聞：一時，佛住王舍城迦蘭陀竹園。",
    "T02n0099_034:0248b12_1": "爾時，尊者阿難陀於後夜時，向[木*翕]補河邊，脫衣置岸邊，入水洗手足。",
    "T02n0099_034:0248b13_2": "還上岸，著一衣，摩拭身體。",
    "T02n0099_034:0248b14_3": "時，俱迦那外道出家亦至水邊。",
    "T02n0099_034:0248b15_4": "尊者阿難聞其行聲，聞聲已，即便謦咳作聲。",
    "T02n0099_034:0248b16_5": "俱迦那外道出家聞有人聲，而問言：「為何等人？」",
    "T02n0099_034:0248b17_6": "尊者阿難答言：「沙門。」",
    "T02n0099_034:0248b17_7": "俱迦那外道言：「何等沙門？」",
    "T02n0099_034:0248b18_8": "尊者阿難答言：「釋種子。」",
    "T02n0099_034:0248b18_9": "俱迦那外道言：「欲有所問，寧有閑暇見答以不？」",
    "T02n0099_034:0248b20_10": "尊者阿難答言：「隨意所問，知者當答。」",
    "T02n0099_034:0248b20_11": "俱迦那言：「云何？",
    "T02n0099_034:0248b21_12": "阿難！",
    "T02n0099_034:0248b21_13": "如來死後有耶？」",
    "T02n0099_034:0248b21_14": "阿難答言：「世尊所說，此是無記。」",
    "T02n0099_034:0248b22_15": "復問：「如來死後無耶？",
    "T02n0099_034:0248b23_16": "死後有無耶？",
    "T02n0099_034:0248b23_17": "非有非無耶？」",
    "T02n0099_034:0248b23_18": "阿難言：「世尊所說，此是無記。」",
    "T02n0099_034:0248b24_19": "俱迦那外道言：「云何？",
    "T02n0099_034:0248b24_20": "阿難！",
    "T02n0099_034:0248b24_21": "如來死後有？",
    "T02n0099_034:0248b25_22": "答言無記，死後無？",
    "T02n0099_034:0248b25_23": "死後有無？",
    "T02n0099_034:0248b25_24": "死後非有非無？",
    "T02n0099_034:0248b26_25": "答言無記。",
    "T02n0099_034:0248b26_26": "云何？",
    "T02n0099_034:0248b26_27": "阿難！",
    "T02n0099_034:0248b26_28": "為不知不見耶？」",
    "T02n0099_034:0248b27_29": "阿難答言：「非不知、非不見，悉知、悉見。」",
    "T02n0099_034:0248b28_30": "復問阿難：「云何知？",
    "T02n0099_034:0248b28_31": "云何見？」",
    "T02n0099_034:0248b28_32": "阿難答言：「見可見處，見所起處，見纏斷處，此則為知，此則為見。",
    "T02n0099_034:0248c01_33": "我如是知、如是見，云何說言不知、不見？」",
    "T02n0099_034:0248c02_34": "俱迦那外道復問：「尊者何名？」",
    "T02n0099_034:0248c02_35": "阿難陀答言：「我名阿難陀。」",
    "T02n0099_034:0248c03_36": "俱迦那外道言：「奇哉！",
    "T02n0099_034:0248c03_37": "大師弟子，而共論議！",
    "T02n0099_034:0248c04_38": "我若知是尊者阿難陀者，不敢發問。」",
    "T02n0099_034:0248c05_39": "說是語已，即捨而去。",
    "T02n0099_034:0248c06_0": "（九六八）如是我聞：一時，佛住舍衛國祇樹給孤獨園。",
    "T02n0099_034:0248c07_1": "時，給孤獨長者日日出見世尊，禮事供養，給孤獨長者作是念：「我今出太早，世尊及諸比丘禪思未起，我寧可過諸外道住處。」",
    "T02n0099_034:0248c10_2": "即入外道精舍，與諸外道共相問訊慰勞已，退坐一面。",
    "T02n0099_034:0248c11_3": "時，彼外道問言：「長者！",
    "T02n0099_034:0248c11_4": "汝見沙門瞿曇，云何見？",
    "T02n0099_034:0248c12_5": "何所見？」",
    "T02n0099_034:0248c12_6": "長者答言：「我亦不知云何見世尊，世尊何所見。」",
    "T02n0099_034:0248c13_7": "諸外道言：「汝言見眾僧，云何見眾僧？",
    "T02n0099_034:0248c14_8": "眾僧何所見？」",
    "T02n0099_034:0248c14_9": "長者答言：「我亦不知云何見僧，僧何所見。」",
    "T02n0099_034:0248c15_10": "外道復問：「長者！",
    "T02n0099_034:0248c16_11": "汝今云何自見？",
    "T02n0099_034:0248c16_12": "自何所見？」",
    "T02n0099_034:0248c16_13": "長者答言：「汝等各各自說所見，然後我說所見，亦不難。」",
    "T02n0099_034:0248c18_14": "時，有一外道作如是言：「長者！",
    "T02n0099_034:0248c19_0": "我見一切世間常，是則真實，餘者虛妄。」",
    "T02n0099_034:0248c19_1": "復有說言：「長者！",
    "T02n0099_034:0248c20_2": "我見一切世間無常，此是真實，餘則虛妄。」",
    "T02n0099_034:0248c21_3": "復有說言：「長者！",
    "T02n0099_034:0248c21_4": "世間常無常，此是真實，餘則虛妄。」",
    "T02n0099_034:0248c22_5": "復有說言：「世間非常非無常，此是真實，餘則虛妄。」",
    "T02n0099_034:0248c23_6": "復有說言：「世有邊，此是真實，餘則虛妄。」",
    "T02n0099_034:0248c24_7": "復有說言：「世無邊，此是真實，餘則虛妄。」",
    "T02n0099_034:0248c25_8": "復有說言：「世有邊無邊。」",
    "T02n0099_034:0248c26_9": "復有說言：「世非有邊非無邊。」",
    "T02n0099_034:0248c26_10": "復有說言：「命即是身。」",
    "T02n0099_034:0248c27_11": "復有說言：「命異身異。」",
    "T02n0099_034:0248c27_12": "復有說言：「如來死後有。」",
    "T02n0099_034:0248c28_13": "復有說言：「如來死後無。」",
    "T02n0099_034:0248c29_14": "復有說言：「如來死後有無。」",
    "T02n0099_034:0248c29_15": "復有說言：「如來死後非有非無，此是真實，餘則虛妄。」",
    "T02n0099_034:0249a01_16": "諸外道語長者言：「我等各各已說所見，汝復應說汝所見。」",
    "T02n0099_034:0249a03_17": "長者答言：「我之所見真實、有為、思量、緣起，若復真實、有為、思量、緣起者，彼則無常，無常者是苦。",
    "T02n0099_034:0249a05_18": "如是知已，於一切見都無所得。",
    "T02n0099_034:0249a06_19": "如汝所見：『世間常，此是真實，餘則虛妄。』",
    "T02n0099_034:0249a07_20": "者，此見真實、有為、思量、緣起；若真實、有為、思量、緣起者，是則無常，無常者是苦。",
    "T02n0099_034:0249a08_21": "是故汝等習近於苦，唯得於苦，堅住於苦，深入於苦。",
    "T02n0099_034:0249a10_22": "如是汝言世間無常，此是真實，餘則虛妄。",
    "T02n0099_034:0249a11_23": "有如是咎。」",
    "T02n0099_034:0249a11_24": "世間常、無常、非常非無常，世有邊、世無邊、世有邊無邊、世非有邊非無邊，命即是身、命異身異，如來死後有、如來死後無、如來死後有無、如來死後非有非無，此是真實，餘則虛妄，皆如上說。",
    "T02n0099_034:0249a15_25": "有一外道語給孤獨長者言：「如汝所說，若有見彼，則真實、有為、思量、緣起者，是無常法，若無常者是苦。",
    "T02n0099_034:0249a18_26": "是故，長者所見亦習近苦，得苦，住苦，深入於苦？」",
    "T02n0099_034:0249a19_27": "長者答言：「我先不言所見者，是真實、有為、思量、緣起法，悉皆無常，無常者是苦，知苦已，我於所見無所得耶？」",
    "T02n0099_034:0249a21_28": "彼外道言：「如是，長者！」",
    "T02n0099_034:0249a22_29": "爾時，給孤獨長者於外道精舍伏彼異論，建立正論，於異學眾中作師子吼已，往詣佛所，稽首禮足，退坐一面，以向與諸外道共論事向佛廣說。",
    "T02n0099_034:0249a25_30": "佛告給孤獨長者：「善哉！",
    "T02n0099_034:0249a26_31": "善哉！",
    "T02n0099_034:0249a26_32": "宜應時時摧伏愚癡外道，建立正論。」",
    "T02n0099_034:0249a27_33": "佛說是語已，給孤獨長者歡喜隨喜，作禮而去。",
    "T02n0099_034:0249a29_0": "（九六九）如是我聞：一時，佛住王舍城迦蘭陀竹園。",
    "T02n0099_034:0249b01_1": "時，有長爪外道出家來詣佛所，與世尊面相問訊慰勞已，退坐一面，白佛言：「瞿曇！",
    "T02n0099_034:0249b03_2": "我一切見不忍。」",
    "T02n0099_034:0249b03_3": "佛告火種：「汝言一切見不忍者，此見亦不忍耶？」",
    "T02n0099_034:0249b04_4": "長爪外道言：「向言一切見不忍者，此見亦不忍。」",
    "T02n0099_034:0249b05_5": "佛告火種：「如是知、如是見，此見則已斷、已捨、已離，餘見更不相續、不起、不生。",
    "T02n0099_034:0249b07_6": "火種！",
    "T02n0099_034:0249b07_7": "多人與汝所見同，多人作如是見、如是說，汝亦與彼相似，火種！",
    "T02n0099_034:0249b09_8": "若諸沙門、婆羅門捨斯等見，餘見不起，是等沙門、婆羅門世間亦少少耳。",
    "T02n0099_034:0249b10_9": "「火種！",
    "T02n0099_034:0249b11_0": "依三種見。",
    "T02n0099_034:0249b11_1": "何等為三？",
    "T02n0099_034:0249b11_2": "有一如是見、如是說：『我一切忍。』",
    "T02n0099_034:0249b12_3": "復次，有一如是見、如是說：『我一切不忍。』",
    "T02n0099_034:0249b13_4": "復次，有一如是見、如是說：『我於一忍、一不忍』。",
    "T02n0099_034:0249b14_5": "火種！",
    "T02n0099_034:0249b14_6": "若言一切忍者，此見與貪俱生，非不貪；與恚俱生，非不恚，與癡俱生，非不癡；繫，不離繫，煩惱，非清淨，樂取，染著生。",
    "T02n0099_034:0249b17_7": "若如是見：『我一切不忍。』",
    "T02n0099_034:0249b17_8": "此見非貪俱、非恚俱、非癡俱，清淨非煩惱，離繫非繫，不樂不取，不著生。",
    "T02n0099_034:0249b19_9": "火種！",
    "T02n0099_034:0249b19_10": "若如是見：『我一忍、一不忍。』",
    "T02n0099_034:0249b20_11": "彼若忍者，則有貪，乃至染著生，若如是見不忍者，則離貪，乃至不染著生。",
    "T02n0099_034:0249b21_12": "「彼多聞聖弟子所學言：『我若作如是見、如是說：「我一切忍。」",
    "T02n0099_034:0249b23_13": "則為二者所責、所詰。",
    "T02n0099_034:0249b23_14": "何等二種？",
    "T02n0099_034:0249b23_15": "謂一切不忍，及一忍、一不忍，則為此等所責。",
    "T02n0099_034:0249b24_16": "責故詰，詰故害，彼見責、見詰、見害故，則捨所見，餘見則不復生。",
    "T02n0099_034:0249b26_17": "如是斷見、捨見、離見，餘見不復相續，不起不生。』",
    "T02n0099_034:0249b27_18": "「彼多聞聖弟子作如是學：『我若如是見、如是說：「我一切不忍。」",
    "T02n0099_034:0249b29_0": "者，則有二種二詰。",
    "T02n0099_034:0249b29_1": "何等為二？",
    "T02n0099_034:0249b29_2": "謂我一切忍，及一忍、一不忍。",
    "T02n0099_034:0249c01_3": "如是二責二詰，乃至不相續，不起不生。』",
    "T02n0099_034:0249c02_4": "「彼多聞聖弟子作如是學：『我若作如是見、如是說：「一忍、一不忍。」",
    "T02n0099_034:0249c03_5": "則有二責二詰。",
    "T02n0099_034:0249c04_6": "何等二？",
    "T02n0099_034:0249c04_7": "謂如是見、如是說：「我一切忍，及一切不忍。」",
    "T02n0099_034:0249c05_8": "如是二責，乃至不相續，不起不生。』",
    "T02n0099_034:0249c06_9": "「復次，火種！",
    "T02n0099_034:0249c06_10": "如是身色麁四大，聖弟子當觀無常、觀生滅、觀離欲、觀滅盡、觀捨。",
    "T02n0099_034:0249c08_11": "若聖弟子觀無常、觀滅、觀離欲、觀滅盡、觀捨住者，於彼身、身欲、身念、身愛、身染、身著，永滅不住。",
    "T02n0099_034:0249c10_12": "「火種！",
    "T02n0099_034:0249c10_13": "有三種受，謂苦受、樂受、不苦不樂受。",
    "T02n0099_034:0249c11_14": "此三種受，何因？",
    "T02n0099_034:0249c11_15": "何集？",
    "T02n0099_034:0249c11_16": "何生？",
    "T02n0099_034:0249c12_17": "何轉？",
    "T02n0099_034:0249c12_18": "謂此三受觸因、觸集、觸生、觸轉。",
    "T02n0099_034:0249c12_19": "彼彼觸集，則受集；彼彼觸滅，則受滅，寂靜、清涼、永盡。",
    "T02n0099_034:0249c14_20": "彼於此三受，覺苦、覺樂、覺不苦不樂。",
    "T02n0099_034:0249c14_21": "彼彼受若集、若滅、若味、若患、若出如實知；如實知已，即於彼受觀察無常、觀生滅、觀離欲、觀滅盡、觀捨。",
    "T02n0099_034:0249c17_22": "彼於身分齊受覺如實知，於命分齊受覺如實知，若彼身壞命終後，即於爾時一切受永滅、無餘永滅。",
    "T02n0099_034:0249c19_23": "彼作是念：『樂受覺時，其身亦壞；苦受覺時，其身亦壞；不苦不樂受覺時，其身亦壞，悉為苦邊。",
    "T02n0099_034:0249c21_24": "於彼樂覺，離繫不繫；於彼苦覺，離繫不繫；於不苦不樂覺，離繫不繫。",
    "T02n0099_034:0249c23_25": "於何離繫？",
    "T02n0099_034:0249c23_26": "離於貪欲、瞋恚、愚癡，離於生、老、病、死、憂、悲、惱、苦，我說斯等，名為離苦。』」",
    "T02n0099_034:0249c25_27": "當於爾時，尊者舍利弗受具足始經半月。",
    "T02n0099_034:0249c26_28": "時，尊者舍利弗住於佛後，執扇扇佛。",
    "T02n0099_034:0249c27_29": "時，尊者舍利弗作是念：「世尊歎說於彼彼法，斷欲、離欲，欲滅盡、欲捨。」",
    "T02n0099_034:0249c28_30": "爾時，尊者舍利弗即於彼彼法觀察無常，觀生滅、觀離欲、觀滅盡、觀捨，不起諸漏，心得解脫。",
    "T02n0099_034:0250a02_31": "爾時，長爪外道出家遠塵離垢，得法眼淨。",
    "T02n0099_034:0250a03_32": "長爪外道出家見法、得法、覺法、入法、度諸疑惑，不由他度，入正法、律，得無所畏，即從坐起，整衣服，為佛作禮，合掌白佛：「願得於正法、律出家、受具足，於佛法中修諸梵行。」",
    "T02n0099_034:0250a07_33": "佛告長爪外道出家：「汝得於正法、律出家、受具足，成比丘分。」",
    "T02n0099_034:0250a08_34": "即得善來比丘出家，彼思惟：「所以善男子剃除鬚髮，著袈裟衣，正信非家，出家學道……。」",
    "T02n0099_034:0250a10_35": "乃至心善解脫，得阿羅漢。",
    "T02n0099_034:0250a11_36": "佛說是經已，尊者舍利弗、尊者長爪聞佛所說，歡喜奉行。",
    "T02n0099_034:0250a13_0": "雜阿含經卷第三十四"
}