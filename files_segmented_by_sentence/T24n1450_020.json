{
    "T24n1450_020:0200c24_0": "根本說一切有部毘奈耶破僧事",
    "T24n1450_020:0200c25_0": "卷第二十",
    "T24n1450_020:0200c27_0": "大唐三藏義淨奉　制譯",
    "T24n1450_020:0200c28_0": "佛告諸苾芻等：「如過往昔，若依我教者，皆得離大苦難。",
    "T24n1450_020:0200c29_1": "若依提婆達多者，皆在苦難之中。",
    "T24n1450_020:0201a01_0": "汝等諦聽！",
    "T24n1450_020:0201a01_1": "乃往古昔於曠野中近有一村，其村樹花菓滋茂，隨近有二群猴，一部五百，各有一猴王。",
    "T24n1450_020:0201a03_2": "其中一王，夢見被五百猿猴擲此二王於熱鑊中。",
    "T24n1450_020:0201a04_3": "於此夢中，生大驚愕，身毛皆竪，便即夢覺。",
    "T24n1450_020:0201a05_4": "令喚群猴，即說此夢告言：『我今所見夢者，不是好耶？",
    "T24n1450_020:0201a06_5": "我等須棄此居所住之處移往餘處。』",
    "T24n1450_020:0201a07_6": "群猴白言：『如大王所說，當須走離。』",
    "T24n1450_020:0201a08_7": "菩薩是大威德，若見夢者必當真實。",
    "T24n1450_020:0201a08_8": "其王即喚第二王告言：『我今見如是夢，須往別處住。』",
    "T24n1450_020:0201a10_9": "王難信，告言：『凡所夢見，可即依此信耶？",
    "T24n1450_020:0201a11_0": "汝若欲往，隨意所去。",
    "T24n1450_020:0201a11_1": "我今於此境界得寬，我終不去。』",
    "T24n1450_020:0201a12_2": "彼王知其難信，領自管五百群猴，即移餘處。",
    "T24n1450_020:0201a13_3": "後時於彼村中有一賤婢炒麥，有一羊來至此婢邊，欲食此麥。",
    "T24n1450_020:0201a14_4": "其婢即以火燒木打羊，火著身上被燒急已，走入王家象坊。",
    "T24n1450_020:0201a15_5": "坊內多有芻草，其羊抖擻身火便落草上，然著草木眾象被燒，其當象人告王。",
    "T24n1450_020:0201a17_6": "時王即喚醫人告言：『眾象被燒，爾急作何醫療？』",
    "T24n1450_020:0201a18_7": "時彼醫人便作是念：『往日被群猴損暴我田農，我今得便當須酬冤。』",
    "T24n1450_020:0201a20_8": "白大王言：『此象被燒，須用猿猴脂塗身，方可得差。』",
    "T24n1450_020:0201a21_9": "時大王勅諸群臣：『汝等速須訪覓猴脂。』",
    "T24n1450_020:0201a22_10": "臣等依命，即喚獵師：『汝等可速覓猴將來。』",
    "T24n1450_020:0201a23_11": "獵師依命，即往諸方捕捉猴。",
    "T24n1450_020:0201a23_12": "彼難信猴王并五百群猴，俱被繫縛將來王所。",
    "T24n1450_020:0201a24_13": "其醫人為久結怨恨，將彼猿猴等活擲著於熱鑊之中。",
    "T24n1450_020:0201a26_14": "爾時諸天即於空中而說頌曰：「『近冤不可住，　　城及村野中；　　婢嗔羊食麥，　　猴等被銷鎔。』」",
    "T24n1450_020:0201a29_0": "佛告諸苾芻：「汝等勿作異念！",
    "T24n1450_020:0201a29_1": "爾時見夢猴王者，即我身是。",
    "T24n1450_020:0201b01_2": "其難信猴王者，提婆達多是。",
    "T24n1450_020:0201b01_3": "所餘獼猴取我語者，免斯火怖。",
    "T24n1450_020:0201b02_4": "取提婆達多語者，悉遭劇苦。",
    "T24n1450_020:0201b03_5": "今時取我語者，並於生死大怖而得解脫。",
    "T24n1450_020:0201b04_6": "受提婆達多言教者，悉遭苦難。",
    "T24n1450_020:0201b04_7": "復次所有隨順我意者，皆得平安遠離苦難。",
    "T24n1450_020:0201b06_0": "隨提婆達多意者，悉遭苦難。",
    "T24n1450_020:0201b06_1": "「汝等苾芻諦聽！",
    "T24n1450_020:0201b07_2": "乃往昔時有異方所，有二獼猴王，各有五百眷屬。",
    "T24n1450_020:0201b08_3": "其中一獼猴王，與五百眷屬遊行人間，至一聚落。",
    "T24n1450_020:0201b09_4": "於此聚落有一金波伽樹，其樹菓實茂盛。",
    "T24n1450_020:0201b10_5": "時諸群猴見此菓樹，白猴王曰：『此樹菓子繁茂，枝將欲折。",
    "T24n1450_020:0201b11_6": "我等遠來疲乏，取其菓食。』",
    "T24n1450_020:0201b12_7": "爾時猴王見斯樹已，遂說頌曰：「『此樹近聚落，　　童子不食菓；　　汝等應可知，　　此菓不堪食。』",
    "T24n1450_020:0201b15_0": "「說此頌已，諸獼猴等即便捨去。",
    "T24n1450_020:0201b15_1": "其第二獼猴王，亦與五百眷屬遊行人間，漸至此村。",
    "T24n1450_020:0201b16_2": "是諸獼猴亦入其村，菓實繁茂，便告獼猴王曰：『我等涉路疲勞，欲食其菓安穩而去。』",
    "T24n1450_020:0201b18_3": "獼猴王曰：『善哉！』",
    "T24n1450_020:0201b19_4": "爾時五百獼猴即食其菓。",
    "T24n1450_020:0201b19_5": "于時諸獼猴等，所食其菓皆悉致死。",
    "T24n1450_020:0201b20_6": "汝等苾芻，勿作異念！",
    "T24n1450_020:0201b21_0": "其不食菓獼猴王者，我身是。",
    "T24n1450_020:0201b21_1": "其第二獼猴王者，提婆達多是。",
    "T24n1450_020:0201b22_2": "隨順我意者，平安得達遠離苦難。",
    "T24n1450_020:0201b23_3": "隨提婆達多意者，悉遭苦難。",
    "T24n1450_020:0201b23_4": "今時諸有情等隨順我語，於生死中而得解脫。",
    "T24n1450_020:0201b24_5": "受提婆達多言教者，悉遭苦難。」",
    "T24n1450_020:0201b25_6": "爾時提婆達多，以石欲擊世尊。",
    "T24n1450_020:0201b26_7": "于時諸婆羅門居士等，悉懷嗔恚咸言：「我等即殺提婆達多。」",
    "T24n1450_020:0201b27_8": "其中有人是提婆達多朋友者，即報提婆達多。",
    "T24n1450_020:0201b28_9": "提婆達多聞已，即於閑林樹下安禪而住。",
    "T24n1450_020:0201b29_10": "時諸婆羅門居士等，見提婆達多在於樹下安禪而住，各相謂曰：「汝等應知，此提婆達多有大威德，我等云何而得殺之？",
    "T24n1450_020:0201c03_11": "云何今我發斯惡事？",
    "T24n1450_020:0201c04_0": "宜速各去。」",
    "T24n1450_020:0201c04_1": "時諸苾芻聞提婆達多住如是威儀，諸婆羅門居士等雖暫嗔怒而不殺害。",
    "T24n1450_020:0201c05_2": "是諸苾芻咸皆有疑，唯佛世尊能斷疑惑，以緣白佛：「大德世尊！",
    "T24n1450_020:0201c07_3": "今可觀察提婆達多作非法罪，於諸人眾示修善法。」",
    "T24n1450_020:0201c08_4": "佛告諸苾芻：「其提婆達多非但今世，作斯非法而現正法，誑惑老鼠以害其命。",
    "T24n1450_020:0201c10_5": "汝等諦聽！",
    "T24n1450_020:0201c10_6": "我為汝說。",
    "T24n1450_020:0201c10_7": "乃往昔時有異方所，有一鼠王與五百鼠為眷屬。",
    "T24n1450_020:0201c11_8": "有一猫子名曰火焰，其猫少年之時，所有鼠等悉皆殺害。",
    "T24n1450_020:0201c13_9": "後年老邁便作是念：『我昔少時氣力強盛，以力捉鼠而食。",
    "T24n1450_020:0201c14_10": "我今年既朽邁，氣力微薄不能捉獲，設何方便而捉獲鼠？』",
    "T24n1450_020:0201c15_11": "作是念已遍觀其地，乃見一鼠王與五百鼠而為眷屬住此方所，即就鼠穴詐作坐禪。",
    "T24n1450_020:0201c17_12": "時諸群鼠出穴遊行，乃見老猫安然坐禪，其鼠問曰：『阿舅！",
    "T24n1450_020:0201c19_13": "今何所作？』",
    "T24n1450_020:0201c19_14": "老猫答曰：『我昔少年氣力盛壯作無量罪，今欲修福除其舊罪。』",
    "T24n1450_020:0201c20_15": "時群鼠等聞是語已皆發善心：『今此老猫修行善法。』",
    "T24n1450_020:0201c21_16": "即與鼠等右遶老猫，行於三匝便入於穴。",
    "T24n1450_020:0201c22_17": "其老猫取其最末後者而食，不經多時其鼠漸少。",
    "T24n1450_020:0201c24_18": "鼠王既見此已便作是念：『我鼠等漸漸數少，其老猫氣力肥盛，是事必有緣由。』",
    "T24n1450_020:0201c25_19": "其鼠王即便觀察，乃見老猫於其糞中有鼠毛骨。",
    "T24n1450_020:0201c26_20": "心即知：『老猫食我鼠等，我今深觀捉鼠之時。』",
    "T24n1450_020:0201c27_21": "作是念已，便即於窟而看老猫，乃見老猫捉最末後鼠而食。",
    "T24n1450_020:0201c29_22": "鼠王見已避遠而立，遂說頌曰：「『老猫身漸肥，　　群鼠積漸少；　　食苗實根葉，　　糞不應毛骨。",
    "T24n1450_020:0202a04_0": "　　汝今修禪不謂善，　　為利詐作修善人；　　願汝無病安穩住，　　我今群鼠汝食盡。』」",
    "T24n1450_020:0202a06_0": "佛告諸苾芻：「勿生異念！",
    "T24n1450_020:0202a06_1": "時彼火焰老猫者，提婆達多是，作非法罪，於諸人眾示現修善。」",
    "T24n1450_020:0202a07_2": "是諸苾芻咸皆有疑，唯佛世尊能斷疑惑：「大德世尊！",
    "T24n1450_020:0202a09_3": "思審觀察，隨世尊言教者，安穩得度生死。",
    "T24n1450_020:0202a10_4": "順提婆達多言教者，遭大苦難。」",
    "T24n1450_020:0202a10_5": "佛告諸苾芻：「汝等當知，非但今世隨順我言教者得度生死，往昔亦復如是。",
    "T24n1450_020:0202a12_6": "汝等苾芻諦聽！",
    "T24n1450_020:0202a12_7": "諦聽！",
    "T24n1450_020:0202a12_8": "我為汝說。",
    "T24n1450_020:0202a13_9": "乃往昔時有二導師，各有五百車乘過於磧中，或得水草、或不得水草，乃經數日，諸牛犢等極遭苦難。",
    "T24n1450_020:0202a15_10": "於後見一方所，其草青茂有多涌泉。",
    "T24n1450_020:0202a16_11": "時諸商人將諸牛犢就其水草，時諸商人入水澡浴，飲諸牛犢。",
    "T24n1450_020:0202a17_12": "既飲水已便息而住。",
    "T24n1450_020:0202a18_13": "其五百群牛之中有一牛王，告諸牛曰：『此方地所青草欝茂，有好浴泉，我等恣意飲食而住。",
    "T24n1450_020:0202a20_14": "若有商人備駕於我，便須臥地不復受使。』",
    "T24n1450_020:0202a21_15": "第二牛王告群牛曰：『汝等應知！",
    "T24n1450_020:0202a21_16": "其商人等有大氣力，能調伏難調之物，宜可依舊隨順人等般運車乘，恐後有損。』",
    "T24n1450_020:0202a23_17": "其大牛王聞是語已，即嗔第二牛王：『汝所言者，依前受他驅使，是事非法。",
    "T24n1450_020:0202a25_18": "豈有人類能見自背。』",
    "T24n1450_020:0202a25_19": "復告群牛曰：『汝等取我言教，不須相去。』",
    "T24n1450_020:0202a26_20": "于時商人欲駕其牛，彼諸牛等見商人欲捉，便即瞋怒爮地攫裂。",
    "T24n1450_020:0202a28_21": "商人見已，各執棒打，皮穿流血即令駕車。",
    "T24n1450_020:0202a29_22": "餘牛牽車而去，皆不被打。",
    "T24n1450_020:0202a29_23": "爾時空中諸天即說頌曰：「『今觀惡牛王，　　妄語行惡行；　　諸牛緣此苦，　　飢渴身流血。",
    "T24n1450_020:0202b04_0": "　　復觀善牛王，　　淳和出正教；　　由此諸牛類，　　度險身肥飽。』」",
    "T24n1450_020:0202b06_0": "佛告諸苾芻：「汝等勿生異念，其最勝牛王出正教者，即我身是。",
    "T24n1450_020:0202b07_1": "時彼牛王出惡教令，令彼群牛遭苦難者，提婆達多是。",
    "T24n1450_020:0202b08_2": "昔時有能受我教者，皆得安隱，能越危苦諸險難處。",
    "T24n1450_020:0202b09_3": "諸有能受提婆達多言教者，皆遭如是苦難。",
    "T24n1450_020:0202b10_4": "非但往昔，現今能有隨我正見受其教誨，皆得安隱，越度生死煩惱大海。",
    "T24n1450_020:0202b12_5": "若隨順提婆達多耶見惡行，恒遭如是諸大苦難。」",
    "T24n1450_020:0202b13_6": "時諸苾芻咸皆有疑。",
    "T24n1450_020:0202b14_7": "唯佛能斷，以緣白佛：「唯願世尊！",
    "T24n1450_020:0202b14_8": "觀是提婆達多，自身愚癡眷屬亦愚。」",
    "T24n1450_020:0202b16_0": "佛告諸苾芻：「提婆達多非但今世愚癡，往時亦然。",
    "T24n1450_020:0202b17_1": "汝等諦聽！",
    "T24n1450_020:0202b17_2": "我為汝說。",
    "T24n1450_020:0202b17_3": "乃往古昔有一閑靜林野之處，有群獼猴遊住於此。",
    "T24n1450_020:0202b18_4": "時諸獼猴遊行漸至一井，乃觀井底見彼月影。",
    "T24n1450_020:0202b19_5": "既見月已詣猴王處，白言：『大王應知！",
    "T24n1450_020:0202b20_6": "其月見墮井中，我等今應速往拔出依舊安置。』",
    "T24n1450_020:0202b21_7": "是諸猿猴咸讚言：『善！』",
    "T24n1450_020:0202b22_8": "便相議曰：『云何方便可能拔月？』",
    "T24n1450_020:0202b22_9": "其中或云：『不須餘計，我等連肱為索而拔出之。』",
    "T24n1450_020:0202b24_0": "時一獼猴在井樹上攀枝而住，其餘一一次第以手相接，獼猴既多，樹枝低下欲折。",
    "T24n1450_020:0202b25_1": "時彼最下近水之者攪水覓月，由水渾故月便不現，樹枝便折，一時墮水被溺而死。",
    "T24n1450_020:0202b27_2": "時有諸天而說頌曰：「『此諸癡獼猴，　　為彼愚導師；　　悉墮於井中，　　救月而溺死。』」",
    "T24n1450_020:0202c02_0": "佛告諸苾芻等：「往昔獼猴王者，即提婆達多是。",
    "T24n1450_020:0202c03_1": "昔時由自愚癡故，以愚癡而為眷屬，今時亦為愚癡眷屬。」",
    "T24n1450_020:0202c05_0": "爾時世尊在王舍城竹林園中，時世飢儉乞食難得。",
    "T24n1450_020:0202c06_1": "佛告諸苾芻：「我欲三月靜住，不得一人輒來見我，除取食者及長淨日。",
    "T24n1450_020:0202c07_2": "大德亦應共立明制。」",
    "T24n1450_020:0202c08_3": "時舍利弗、摩訶目乾連，在南山內三月安居。",
    "T24n1450_020:0202c09_4": "時提婆達多亦於夏中三月供給飲食及以雜事。",
    "T24n1450_020:0202c10_5": "滿三月已，提婆達多為諸大眾廣說妙法：「苾芻當知！",
    "T24n1450_020:0202c11_6": "沙門喬答摩常說法時，讚歎在山寂靜離諸煩惱解脫最疾最速：一者乞食、二者糞掃衣、三者三衣、四者露坐，如是四人去諸塵垢證得解脫。",
    "T24n1450_020:0202c14_7": "若有人不樂如是四種修道、不樂解脫者，即合受籌出離眾外。」",
    "T24n1450_020:0202c16_8": "說此語已，于時大眾五百苾芻人各受籌，隨提婆達多出離眾外行至門首。",
    "T24n1450_020:0202c17_9": "羅怙羅見語五百苾芻曰：「云何捨如來隨逐惡黨而去？」",
    "T24n1450_020:0202c19_10": "諸苾芻告羅怙羅曰：「我於三月安居飢餓。",
    "T24n1450_020:0202c20_11": "蒙提婆達多供給取食，并將雜物而供養之。",
    "T24n1450_020:0202c21_12": "若不祗濟我等死盡。」",
    "T24n1450_020:0202c21_13": "提婆達多分破僧時大地震動，流星晃耀四方火然，一切諸天擊鼓震響高聲唱言：「自今已後涅槃道息，無有得道果者，無有漏盡者，無有讀誦蘇呾羅、毘奈耶、阿毘達磨，心亦不著阿蘭若處，亦無修聲聞辟支佛道者，亦無修阿耨多羅三藐三菩提者，人天浩亂。",
    "T24n1450_020:0202c27_14": "三千大千世界法輪不轉，眾生隨人不隨於法。」",
    "T24n1450_020:0202c28_15": "舍利子、摩訶目揵連見此奇怪，斂心入定，覩見提婆達多破和合僧，便相謂曰：「我等宜往滅諸諍論求令和合。」",
    "T24n1450_020:0203a02_16": "三月已滿三衣已具，即往世尊所，漸漸遊行詣王舍城竹林園中，安置三衣，洗足已往世尊所。",
    "T24n1450_020:0203a04_17": "見羅怙羅在門外立，謂舍利子曰：「鄔波馱耶知不？",
    "T24n1450_020:0203a05_18": "提婆達多已破僧訖。」",
    "T24n1450_020:0203a05_19": "舍利子曰：「我已知訖故為此來，汝勿憂愁，我當和合。」",
    "T24n1450_020:0203a07_20": "便入眾中見世尊，稽首頂禮却坐一面，而白佛言：「我聞惡人提婆達多已破僧眾，我欲和合。",
    "T24n1450_020:0203a09_21": "未審世尊，垂慈許不？」",
    "T24n1450_020:0203a09_22": "爾時世尊即便歎曰：「善哉，善哉！",
    "T24n1450_020:0203a10_23": "若能如是和合僧者，得福無量。」",
    "T24n1450_020:0203a11_0": "時舍利子并大目連，白此事已奉辭世尊，便往南山詣提婆達多所。",
    "T24n1450_020:0203a12_1": "時提婆達多作佛威儀為眾說法，孤迦里迦在右邊坐，褰荼達驃居在左邊。",
    "T24n1450_020:0203a14_2": "時提婆達多遙見大德舍利子、目揵連來，便作是念：「我已成一切智人，而此大德入我眾中。」",
    "T24n1450_020:0203a16_3": "即遣左右侍從令起，即遣舍利子、目健連左右而坐。",
    "T24n1450_020:0203a17_4": "時孤迦梨迦、褰荼達驃，既被強移坐處心生瞋恨，善自思惟：「我等有大過失助破僧眾，若欲不起恐被瞋打。」",
    "T24n1450_020:0203a19_5": "便即移處，遣大目健連并舍利子居在左右而坐。",
    "T24n1450_020:0203a21_6": "提婆達多告舍利子曰：「我今背痛，汝為大眾演說妙法。」",
    "T24n1450_020:0203a23_0": "爾時舍利弗默然受請。",
    "T24n1450_020:0203a23_1": "提婆達多說此語已，便疊僧伽胝支頭右脇而臥。",
    "T24n1450_020:0203a24_2": "時舍利子以神通力，令遣仰眠不令覺知，告諸大眾：「汝等大師眠如孩兒。」",
    "T24n1450_020:0203a26_3": "時舍利子告目連曰：「汝為大眾可速現神通迴心向佛。」",
    "T24n1450_020:0203a27_4": "是時大目健連，即便身騰虛空，具四威儀行住坐臥，入火光三昧，放種種光明青黃赤白，或身上出水身下出火，或身上出火身下出水，東西南北具見四種神通。",
    "T24n1450_020:0203b02_5": "現神通已，從空而下却坐本處。",
    "T24n1450_020:0203b02_6": "是時大眾見大目乾連具此神通，心懷悲惱：「我若侍佛亦應具得神通道德。」",
    "T24n1450_020:0203b04_7": "舍利子告大眾曰：「諸苾芻！",
    "T24n1450_020:0203b05_8": "汝等若於佛世尊所有赤心者，可隨我去。」",
    "T24n1450_020:0203b06_9": "既聞語已，即隨舍利子後往詣佛所。",
    "T24n1450_020:0203b06_10": "僧眾去後，孤迦利迦苾芻，即喚提婆達多起，令趁舍利子。",
    "T24n1450_020:0203b08_11": "時舍利子恐提婆達多不見我徒眾故，必當懊惱吐血而死，遂便漸次緩緩遊行，使提婆達多得見我等。",
    "T24n1450_020:0203b10_12": "于時提婆達多從睡起已，拭眼而趁。",
    "T24n1450_020:0203b11_13": "舍利子以神通力當路作大深坑，提婆達多、孤迦利迦、褰荼達驃等五人，不覺墮坑，迷亂不知出處。",
    "T24n1450_020:0203b13_14": "復自思惟：「我今既失徒眾，莫知尋覓且歸本處。」",
    "T24n1450_020:0203b14_15": "時舍利子、目健連及諸僧眾，漸詣佛所，到闌鐸迦竹林園邊欲見世尊，極大羞慚不能舉目，各自思惟：「我等云何作如是非法無慚愧事？」",
    "T24n1450_020:0203b17_16": "漸詣佛前而立。",
    "T24n1450_020:0203b18_17": "時世尊大慈憐愍軟聲慰問：「汝等苾芻！",
    "T24n1450_020:0203b19_18": "極大疲勞來至我所。",
    "T24n1450_020:0203b19_19": "今者人身難得已得，佛法難聞已聞，六根難具已具，善惡之事已具知之。",
    "T24n1450_020:0203b21_20": "我已成就如來、應供、正遍知、明行足、善逝、世間解、無上士、調御丈夫、天人師、佛、世尊，我常演說寂靜涅槃究竟菩提，說無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱。",
    "T24n1450_020:0203b26_21": "若無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死滅、老死滅則憂悲苦惱滅。",
    "T24n1450_020:0203c01_22": "汝等苾芻！",
    "T24n1450_020:0203c02_0": "常思修學自利利他。",
    "T24n1450_020:0203c02_1": "自利利他之法：若法不善無利無樂究竟不善，及於他四輩所得飲食、衣服、臥具、湯藥自身不善之事，不應作者莫作；但觀自身及他有利益者，常須修學。」",
    "T24n1450_020:0203c06_0": "于時諸苾芻等聞此法已，心生歡喜疑網皆除，內外清淨。",
    "T24n1450_020:0203c07_1": "有異苾芻等心生疑惑而問：「世尊！",
    "T24n1450_020:0203c08_2": "有何因業，今被破和合僧！」",
    "T24n1450_020:0203c08_3": "佛為諸苾芻說過去業：「我自聚集作業今自受之，非是他受。",
    "T24n1450_020:0203c10_0": "苾芻當知！",
    "T24n1450_020:0203c10_1": "有情作業還有情受，非無情受。」",
    "T24n1450_020:0203c10_2": "而說頌曰：「假令經百劫，　　所作業不亡；　因緣會遇時，　　果報還自受。」",
    "T24n1450_020:0203c14_0": "爾時世尊告諸苾芻：「乃往過去清淨山林有一大仙，五百小仙以為眷屬，俱共修道。",
    "T24n1450_020:0203c15_1": "時有客仙來過其所，主人不與如法供給看侍。",
    "T24n1450_020:0203c16_2": "客仙心生懊惱而恨，便破和合仙眾，誘引彼諸小仙言：『我善解種種道術及五神通，我當教示，汝當隨我。』",
    "T24n1450_020:0203c19_3": "後時大仙知此事已，勸彼客仙：『莫破我眾，非是仙法。』",
    "T24n1450_020:0203c20_4": "巧說善言令生歡喜，雖得如是滅諍之語，由勸不息設方便。",
    "T24n1450_020:0203c21_5": "時世有辟支佛，有大慈悲，少欲知足上勝福田，遊行世間漸詣仙所。",
    "T24n1450_020:0203c23_6": "大仙見辟支佛端嚴殊勝，心生歡喜供養恭敬，而發願言：『以此供養佛功德，願我當來得大智慧神通之力。",
    "T24n1450_020:0203c25_7": "客仙雖成一切智，願我能破彼和合僧眾。』",
    "T24n1450_020:0203c26_8": "結會古今，往時客仙我身是也。",
    "T24n1450_020:0203c27_9": "五百仙人中有大仙主者，提婆達多身是，為此因緣。",
    "T24n1450_020:0203c28_10": "黑業有黑業報，白業有白業報、非黑非白業有非黑非白業報。",
    "T24n1450_020:0204a01_0": "諸苾芻當知！",
    "T24n1450_020:0204a01_1": "宜捨一切不善之業，修集善業，應當修學。」",
    "T24n1450_020:0204a02_2": "時諸苾芻復有疑故而白佛言：「世尊！",
    "T24n1450_020:0204a03_3": "彼提婆達多何故內作於外、外作於內？」",
    "T24n1450_020:0204a03_4": "世尊告曰：「是提婆達多非是今身內作於外、外作於內，過去亦復作如是惡。",
    "T24n1450_020:0204a05_5": "諸苾芻！",
    "T24n1450_020:0204a05_6": "諦聽我說。",
    "T24n1450_020:0204a06_7": "往昔有一野干其性饕餮，遊行聚落處處求食，日至染家，不覺墮於藍色盆中，染主見拽出擲地。",
    "T24n1450_020:0204a08_8": "于時野犴遂宛轉灰土，既見身體污惡不淨，便即入河沐浴而去，身毛光澤似如藍色。",
    "T24n1450_020:0204a10_9": "時眾野犴，見其毛色異於尋常，而生甚怪，眾共問言：『汝是何人？』",
    "T24n1450_020:0204a11_10": "彼即答曰：『我是帝釋天王之使，冊我作禽獸中王。』",
    "T24n1450_020:0204a12_11": "時野犴作是思惟：『身是野犴色非本類。』",
    "T24n1450_020:0204a13_12": "時眾野犴共報師子知，師子便告大師子王，師子王遂即遣使令撿虛實。",
    "T24n1450_020:0204a15_13": "其使到已，見彼藍色野犴乘大白象，諸禽獸等普皆圍遶如事獸王。",
    "T24n1450_020:0204a16_14": "其使見已還來王所，廣說如前。",
    "T24n1450_020:0204a17_15": "大師子王聞是語已，便與軍眾往彼眾所，見野犴王乘大白象眾獸圍遶，大蟲及豹大力獸等親為左右，餘小野犴遠避而住。",
    "T24n1450_020:0204a20_16": "心生懊惱便設方便，於野犴中差一野犴，令喚王母，其母問曰：『於我兒所有何伴屬？』",
    "T24n1450_020:0204a22_17": "野犴答曰：『內有師子虎象我居外院。』",
    "T24n1450_020:0204a23_18": "母曰：『汝去定殺我子。』",
    "T24n1450_020:0204a23_19": "并說頌曰：「『我在山谷中歡喜，　　隨時得飲清冷水；　　子若不作野犴鳴，　　得居象上身安樂。』",
    "T24n1450_020:0204a26_0": "「使者還來報同類曰：『彼是野犴，非是王種，我於山中親見其母。』",
    "T24n1450_020:0204a27_1": "諸伴報曰：『我可試看。』",
    "T24n1450_020:0204a27_2": "即便就彼。",
    "T24n1450_020:0204a28_3": "然野犴法爾：若一鳴時餘不鳴者身毛墮落。",
    "T24n1450_020:0204a29_4": "餘即鳴叫，其王野犴作是念曰：『我若不鳴毛便落地，若下象作聲必被他殺，我今寧可象上作聲。』",
    "T24n1450_020:0204b02_5": "即便鳴叫。",
    "T24n1450_020:0204b02_6": "其象即知此是野犴，即以鼻牽下雙脚踏殺。",
    "T24n1450_020:0204b03_7": "空中天見說伽他曰：「『在內翻居外，　　合外乃居中；　　斯皆不合為，　　如野犴乘象。』」",
    "T24n1450_020:0204b06_0": "佛告苾芻：「汝等當知：往時內翻為外、外居於中，自滅其身野犴王者，提婆達多是也。",
    "T24n1450_020:0204b07_1": "由彼過去顛倒業故，今亦如是破和合僧，內翻為外、外乃居中。」",
    "T24n1450_020:0204b09_2": "時提婆達多既趁舍利弗等不得，迴還本處，生大忿怒，便打孤迦利迦等隨儻徒眾，而告彼言：「良由汝等失我徒眾。」",
    "T24n1450_020:0204b11_3": "時諸苾芻疑而問佛：「提婆達多以何緣故舍利弗等領其徒眾，應瞋不瞋；於自隨儻無辜，輒便漫打？」",
    "T24n1450_020:0204b14_4": "佛告諸苾芻：「非但今身枉作事業，亦曾過去別人衒婦枉殺他人。",
    "T24n1450_020:0204b15_5": "乃往過去有夫婦二象，居住山澤。",
    "T24n1450_020:0204b16_6": "母象婬妷與外象通，既被衒誘欲隨他去，恐其夫覺事有乖競。",
    "T24n1450_020:0204b17_7": "與其夫象入河澡浴，語夫象曰：『誰能沒水久住不出？』",
    "T24n1450_020:0204b19_8": "夫唱：『我能。』",
    "T24n1450_020:0204b19_9": "便共沒水。",
    "T24n1450_020:0204b19_10": "彼二伺其未出，遂私相奔走。",
    "T24n1450_020:0204b20_11": "其夫象入水多時，乃一度出看，其二象不見，復入沒水。",
    "T24n1450_020:0204b21_12": "如是再三便至困乏不已，遂便出水。",
    "T24n1450_020:0204b22_13": "尋婦不見，於其水中處處討捕，因此枉踏無量眾生至死。",
    "T24n1450_020:0204b23_14": "爾時空中諸天而說頌曰：「『象身雖復大，　　智慧甚微淺；　　好婦被他將，　　枉殺諸含識。』」",
    "T24n1450_020:0204b27_0": "佛告諸苾芻：「時夫象者，今提婆達多是。",
    "T24n1450_020:0204b27_1": "今亦如是，別人作業別人受厄。」",
    "T24n1450_020:0204b28_2": "時諸苾芻咸皆有疑問佛：「世尊是一切智，舍利子及目乾連，云何如是能作善巧方便，勸化導誘此五百苾芻，捨邪歸正來至佛所？」",
    "T24n1450_020:0204c02_3": "佛告諸苾芻：「其舍利子及目連等，非但今時誑得脫彼，於過去世亦曾誑誘。",
    "T24n1450_020:0204c04_4": "乃往過去世時有一丈夫，常在山居，善能弓射諸伎藝。",
    "T24n1450_020:0204c05_5": "後生一女，長養漸大。",
    "T24n1450_020:0204c06_6": "其人心念：『今我此女不應輒嫁。",
    "T24n1450_020:0204c06_7": "若有男子，弓劍業藝與我相似，方嫁與之。』",
    "T24n1450_020:0204c07_8": "於後不久有二男子來習伎藝：一者學成五種伎藝，一者唯學成一餘四不得。",
    "T24n1450_020:0204c09_9": "其人遂便將女嫁與業成之者。",
    "T24n1450_020:0204c10_10": "藝不成者，心便忿恨捨離而去，便就劫道賊邊共為伴侶。",
    "T24n1450_020:0204c11_11": "以解用刀，於要路處待彼女夫，欲相屠害。",
    "T24n1450_020:0204c12_12": "於後不久其人眷屬乘車將過，路逢商人多眾將度，便問之曰：『汝等諸人何故不過？』",
    "T24n1450_020:0204c14_13": "答言：『有賊當路。』",
    "T24n1450_020:0204c14_14": "其人報言：『我等但過無勞畏懼。』",
    "T24n1450_020:0204c15_15": "諸人告曰：『汝若不畏，請在先過，我等諸人隨後而往。』",
    "T24n1450_020:0204c16_16": "既聞此語馳車便去。",
    "T24n1450_020:0204c17_17": "諸賊徒等上樹遙望，見彼車來報賊主曰：『今有車來。』",
    "T24n1450_020:0204c18_18": "其賊逆使一人：『汝今宜迴，不須來過，我於此處大有健兒。』",
    "T24n1450_020:0204c19_19": "其人報云：『汝雖極健，我亦甚健。』",
    "T24n1450_020:0204c20_20": "于時賊主差五人來令與共戰，咸皆致死。",
    "T24n1450_020:0204c21_21": "又差三七人來，亦都殺盡。",
    "T24n1450_020:0204c21_22": "後時總來眾戰，並俱被害。",
    "T24n1450_020:0204c22_23": "唯舊同學一人得存，最後二人交戰。",
    "T24n1450_020:0204c23_24": "然女夫放箭，皆被賊人以刀揮斷竟不能害，且五百箭皆悉放盡。",
    "T24n1450_020:0204c24_25": "唯殘一箭遷延而住，其婦問曰：『何以不射？』",
    "T24n1450_020:0204c25_26": "彼便報曰：『今我與君二人之命，併在此箭。",
    "T24n1450_020:0204c26_27": "所以然者，我留此箭有所防護，今若放訖，他來害我并君亦死。』",
    "T24n1450_020:0204c27_28": "婦人見此即便起舞，運轉之間彼賊樂觀，遂忘禁禦，其夫伺之即便放箭應箭便死。",
    "T24n1450_020:0204c29_29": "臨命終時而說頌曰：「『此非彼車主，　　而能殺於我；　　由我起染心，　　觀他便失命。』」",
    "T24n1450_020:0205a04_0": "佛告苾芻：「汝等當知，彼車主者，豈異人乎？",
    "T24n1450_020:0205a04_1": "今舍利子是。",
    "T24n1450_020:0205a05_2": "時彼婦者，今目乾連是。",
    "T24n1450_020:0205a05_3": "其賊主者，今提婆達多是。",
    "T24n1450_020:0205a06_4": "如彼過去車主及婦俱得賊便，今舍利子及目乾連，善能得彼提婆達多之便，亦復如是。」",
    "T24n1450_020:0205a09_0": "爾時世尊在王舍城王子侍縛迦菴沒羅園。",
    "T24n1450_020:0205a10_0": "時未生怨王曾於五月十五日夜將安居，時明月澄天光景花麗，與諸臣佐后妃婬女在高樓上，告諸人曰：「今既夜月清閑圓明可愛，我及卿等欲何所作？",
    "T24n1450_020:0205a13_1": "宜各述懷啟請其事。」",
    "T24n1450_020:0205a13_2": "時有婬女應聲報曰：「大王！",
    "T24n1450_020:0205a14_3": "人生行樂不可虛度，今此良宵可以遊戲，恣情受五欲樂是王之事。」",
    "T24n1450_020:0205a16_4": "復有一女言：「大王！",
    "T24n1450_020:0205a16_5": "我今意欲此王舍城一切道俗，共為歡會同受欲樂是王之事。」",
    "T24n1450_020:0205a17_6": "時王太子鄔陀夷白言：「大王！",
    "T24n1450_020:0205a18_7": "今此明夜，大王親領四兵罰不臣國，邊荒靜謐戰勝旋歸是王之事。」",
    "T24n1450_020:0205a20_8": "復有大臣是外道徒黨，白言：「大王！",
    "T24n1450_020:0205a20_9": "此明月夜觸目清閑，當十五日將安居時，可於尊者脯剌拏等六大明師人所遵承為物稱首，各有五百人無衣徒侶，常共隨逐。",
    "T24n1450_020:0205a23_10": "現在王舍城將欲安居堪消物利，我等宜應就彼足下奉事供養，此是王事。」",
    "T24n1450_020:0205a25_11": "復有王子侍縛迦，於眾中坐，王告之曰：「汝侍縛迦！",
    "T24n1450_020:0205a26_12": "何故默然一無所說？」",
    "T24n1450_020:0205a27_0": "侍縛迦白言：「大王！",
    "T24n1450_020:0205a27_1": "屬此芳辰，朗月澄淨人皆共愛，將安居時。",
    "T24n1450_020:0205a28_2": "然佛世尊具大威德，有聖弟子慈悲普覆，為世導師最上福田，在我園中為安居事，宜親供養是王業也。」",
    "T24n1450_020:0205b01_3": "時未生怨王聞斯說已，即整威嚴乘大香象，并將五百宮人乘五百象，各持明炬與諸眷屬詣菴沒羅園。",
    "T24n1450_020:0205b04_4": "王於中路心驚毛竪，便作是念：「此是侍縛迦將非與邊賊相知來誘引我害我命不？」",
    "T24n1450_020:0205b06_5": "即問侍縛迦曰：「汝佛世尊與幾多人坐園中住？」",
    "T24n1450_020:0205b07_6": "報曰：「與千二百五十苾芻。」",
    "T24n1450_020:0205b07_7": "王又問曰：「若非汝有異心，既有許多人眾，吾何不聞謦咳之聲？」",
    "T24n1450_020:0205b09_8": "侍縛迦答曰：「彼佛世尊，三業寂靜心常在定，弟子亦爾，以是義故無喧雜聲。」",
    "T24n1450_020:0205b10_9": "王聞此語心便決定，更無疑難。",
    "T24n1450_020:0205b11_10": "便至佛所下象馬已，見佛世尊與諸大眾諸根寂定湛然如海，遂便五體投地頂禮佛足合掌而白佛言：「世尊大慈三業寂靜，唯願善誘導訓我兒，得令似佛常無喧亂。」",
    "T24n1450_020:0205b16_0": "爾時如來以慈善心慰喻王曰：「善哉大王！",
    "T24n1450_020:0205b16_1": "宜時就座，諸有疑難，恣其所問。」",
    "T24n1450_020:0205b17_2": "既坐定已白佛言：「世尊！",
    "T24n1450_020:0205b18_3": "於世間中有種種業行，有結花鬘者、有竹作者、或有屠膾、或作販賣、調伏象馬、或言話、或為弓射、或作乞求、戰鬪勇力事王、剃頭染浣縫衣，如是類各以自業求覓資財，隨情修福著五欲樂。",
    "T24n1450_020:0205b22_4": "世尊！",
    "T24n1450_020:0205b22_5": "頗有如是眾生之類，於現世中得沙門果不？」",
    "T24n1450_020:0205b23_6": "時佛却問王曰：「大王！",
    "T24n1450_020:0205b24_0": "於如是義，曾問餘人以不？」",
    "T24n1450_020:0205b24_1": "王白佛言：「世尊！",
    "T24n1450_020:0205b24_2": "於如是義，我以曾問外道晡剌拏等訖。",
    "T24n1450_020:0205b25_3": "彼諸師答曰：『於我經中說如是法：無善惡業，無善惡報；無施與祀，無施祀業；無父母，無父母恩；無有此世他世，無有修道得聖果者，無有聖人無羅漢果者，四大散已無所依止。",
    "T24n1450_020:0205b29_4": "若有人言：「今世後世業因業果真實有」者，皆是妄言，智慧所說、愚人所談，二俱皆空。』」",
    "T24n1450_020:0205c02_5": "時未生怨王復白佛言：「世尊！",
    "T24n1450_020:0205c03_6": "我聞六師種種實義，彼皆妄答。",
    "T24n1450_020:0205c04_7": "如人問菴沒羅果，便將梨菓而報答之；若問梨時，便將菴沒羅答。",
    "T24n1450_020:0205c05_8": "邪見六師晡剌拏等，正問耶答。",
    "T24n1450_020:0205c06_9": "是外道等雖作如是種種耶說種種耶答，皆不入我意，亦不隨喜，捨離而去。",
    "T24n1450_020:0205c08_10": "更問諸餘六師外道末羯利、俱賒離子等：『於今在世，一切眾生作種種業，作種種行種種技藝，侍養父母供養三寶供給悲田，於如是等眾生類中，依因此業類有得道及聖果不？』",
    "T24n1450_020:0205c12_11": "彼即答曰：『於我經中作如是說：無因無果無善無惡，無有煩惱無有斷者，無有涅槃無有得者，三世之中所有因果皆悉空無，一切皆是自然。",
    "T24n1450_020:0205c15_12": "智者自然智，愚者自然愚。",
    "T24n1450_020:0205c16_0": "無有修者，亦無有得者，亦無自利，亦無利他，一切眾生無因生無因滅。』",
    "T24n1450_020:0205c17_1": "如是師等皆作如是妄說，非善說非理說。",
    "T24n1450_020:0205c18_2": "我作東問他在西答。",
    "T24n1450_020:0205c19_3": "我雖聞如是種種邪說，不入我意，亦不隨喜，亦不領受，辭捨而退。",
    "T24n1450_020:0205c20_4": "更復詣彼散逝移所，亦作如是種種問疑如前：『眾生種種行業種種技藝行生死業，於此業中，頗有眾生，因如是業，能盡煩惱證聖果不？』",
    "T24n1450_020:0205c23_5": "彼即答曰：『大王當知！",
    "T24n1450_020:0205c24_6": "我所說者常教眾生，自行殺生、教他殺害，自斫斫他、自炙炙他，自行偷盜、教他偷盜，自行婬欲、教他婬欲，自作妄語、教他妄語，自行飲酒、教他飲酒，自行劫盜、教他劫盜，破家、破國，所逢眾生地行空中悉皆殺害，若殺無量無邊眾生，若能恒河此岸殺無邊眾生，作無邊惡。",
    "T24n1450_020:0206a01_7": "恒河彼岸，供養無量無邊眾生，作無量無邊功德，此二眾行，並無因無果、無得無失、無增無減。』",
    "T24n1450_020:0206a03_8": "世尊！",
    "T24n1450_020:0206a03_9": "我問正義，他作如是種種妄說，我作東問他乃西答，我聞此已亦不歡喜，亦不隨喜，便捨而去。",
    "T24n1450_020:0206a05_10": "復往餘處阿市多雖捨甘拔羅所，我如前正問，他亦如前耶答，作如是說：『都有七物，是七種物體是自然，亦非他作。",
    "T24n1450_020:0206a08_11": "非是化生，不從化有。",
    "T24n1450_020:0206a08_12": "非聚非散，常是自然。",
    "T24n1450_020:0206a09_13": "何等為七？",
    "T24n1450_020:0206a09_14": "地、水、火、風、苦、樂、命。",
    "T24n1450_020:0206a09_15": "是七種物，無人能造亦不相妨，於善於惡及苦、樂、不苦不樂，此之七事作與不作，俱無記驗亦無報，無有死者亦無殺者，萬四千種樂更有六萬，三業二業一業半業等惡，若能具造如是種種諸惡，即得解脫生死苦難。』」",
    "T24n1450_020:0206a15_0": "根本說一切有部毘奈耶破僧事卷第二十"
}