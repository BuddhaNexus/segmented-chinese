{
    "T46n1928_002:0713a08_0": "十不二門指要鈔卷下",
    "T46n1928_002:0713a10_0": "宋四明沙門知禮述",
    "T46n1928_002:0713a11_0": "三、修性不二門三：初、標。",
    "T46n1928_002:0713a11_1": "修謂修治造作，即變造三千，性謂本有不改，即理具三千，今示全性起修則諸行無作，全修在性則一念圓成，是則修外無性、性外無修，互泯互融故稱不二，而就心法妙為門。",
    "T46n1928_002:0713a15_2": "二、性德下，釋二：初、修性雙立三：初、修性對論二：初、直明性德。",
    "T46n1928_002:0713a16_3": "言德者即本具三千，皆常樂我淨故。",
    "T46n1928_002:0713a17_4": "界如一念，即前內境具德剎那心也。",
    "T46n1928_002:0713a18_5": "界如既即空假中，任運成於三德三軌等，即空是般若清淨義故，即假是解脫自在義故，即中是法身究竟義故，諸三例之。",
    "T46n1928_002:0713a21_6": "然諸法皆可論於修性，亦為成觀唯指一念。",
    "T46n1928_002:0713a22_7": "應知前二門直明依境立觀，此門及因果不二乃委示前二，令成圓行始終也。",
    "T46n1928_002:0713a24_8": "何者？",
    "T46n1928_002:0713a24_9": "性德豈出色心不二，修德莫非一心三觀。",
    "T46n1928_002:0713a25_10": "今示修性互成成妙智行，以此智行從因至果，則位位無作，方名如夢勤加等，即自行始終皆妙也。",
    "T46n1928_002:0713a27_11": "二、性雖下，以修對辨二：初、相成者，性雖具足全體在迷，必藉妙智解了發起圓修，故云性雖本爾藉智起修，由此智行方能徹照性德。",
    "T46n1928_002:0713b01_12": "而此智行復由性德全體而發，若非性發不能照性，若非徹照性無由顯，故云由修照性、由性發修，此二句正辨相成之相。",
    "T46n1928_002:0713b04_13": "二、在性下，明互具者，相成之義雖顯，恐謂修從顯發方有、性德稍異修成，故今全指修成本來已具。",
    "T46n1928_002:0713b06_14": "如《止觀》廣辨三千之相，雖是逆順二修，全為顯於性具，則全修成性也。",
    "T46n1928_002:0713b08_15": "又一一行業因果自他，雖假修成，全是性德三千顯現，故云全性成修也。",
    "T46n1928_002:0713b09_16": "又雖全性起修，而未嘗少虧性德，以常不改故，故云性無所移。",
    "T46n1928_002:0713b11_17": "雖全修成性，而未始暫闕修德，以常變造故，故云修常宛爾。",
    "T46n1928_002:0713b12_18": "然若知修性各論三千，則諸義皆顯，故荊谿云，諸家不明修性，蓋不如此明也。",
    "T46n1928_002:0713b14_19": "問：「他云，舊本作藉知曰修，而以本性靈知用釋知字。",
    "T46n1928_002:0713b15_20": "若云藉智起修者，蓋寫者書曰逼知，後人認作智字，既不成句，又見下句有起修之言，遂輒加起字爾。",
    "T46n1928_002:0713b17_21": "此復云何？」",
    "T46n1928_002:0713b18_22": "答：「既許寫曰逼知，遂成智之一字，何妨往人寫日遠知，誤成知曰二字。",
    "T46n1928_002:0713b19_23": "必是因脫起字，復由二字相懸，致使有本作藉知曰修也。",
    "T46n1928_002:0713b20_24": "故知寫字添脫，遠近難可定之，魚魯之訛豈今獨有，須將義定方見是非。",
    "T46n1928_002:0713b22_25": "何者？",
    "T46n1928_002:0713b22_26": "他既暗於三法妙義，尚將一念因心陰識，直作真知解之，況今有此訛文知字可執，豈不作靈知解邪？",
    "T46n1928_002:0713b24_27": "且靈知之名圭峯專用，既非即陰而示，又無修發之相，正是偏指清淨真如，唯於真心及緣理斷九之義也。",
    "T46n1928_002:0713b27_28": "他云，因真教緣示善惡知，即是真知，乃知諸法唯心，故云藉知曰修。",
    "T46n1928_002:0713b28_29": "今問：此之知字，為解為行？",
    "T46n1928_002:0713b29_30": "若隨闕者則不名修。",
    "T46n1928_002:0713b29_31": "若單立知字解行足者，乃玄文智行二妙，《止觀》妙解正修便為徒設，則天台但傳《禪詮都序》也。",
    "T46n1928_002:0713c03_32": "又言示善惡知即真知者，還須先用妙解即之不？",
    "T46n1928_002:0713c04_33": "次用妙行即之不？",
    "T46n1928_002:0713c04_34": "若然者，正是藉智起修。",
    "T46n1928_002:0713c05_35": "若不然者，智行二妙全無用也。",
    "T46n1928_002:0713c05_36": "今云藉智起修，直是由於智妙起於行妙耳，故後結文云，如境本來具三，依理生解故名為智。",
    "T46n1928_002:0713c07_37": "智解導行，行解契理，三法相符不異而異。",
    "T46n1928_002:0713c08_38": "然智行俱修今偏在行者，蓋智從解了發起義彊，行就進趣修治義彊，故從彊也。",
    "T46n1928_002:0713c10_39": "又此一句，全是《釋籤》行妙中文，彼云藉智起行故。",
    "T46n1928_002:0713c11_40": "他又云，智名未稱全性成修。",
    "T46n1928_002:0713c12_41": "若爾，何名智妙？",
    "T46n1928_002:0713c12_42": "應亦本是知妙，後人改為智妙乎！」",
    "T46n1928_002:0713c13_43": "二、修又下，明逆順相返二：初、明對逆故二性並存。",
    "T46n1928_002:0713c14_44": "二、明因順故二心俱泯。",
    "T46n1928_002:0713c15_45": "初文者，上之全性起修，一往且論順修，修名既通，有順有逆，今欲雙亡先須對辨。",
    "T46n1928_002:0713c17_46": "了性為行者，即藉智起修也。",
    "T46n1928_002:0713c17_47": "背性成迷者，始從無間至別教道，皆背性故。",
    "T46n1928_002:0713c18_48": "逆稱修者，即修惡之類也。",
    "T46n1928_002:0713c19_49": "心雖不二等者，隨緣迷了之處，心性不變，故云不二。",
    "T46n1928_002:0713c20_50": "逆順二性是全體隨緣，故即理之事常分，故曰事殊。",
    "T46n1928_002:0713c21_51": "是則以前稱圓理修，對今背性，故成二也。",
    "T46n1928_002:0713c22_52": "二因順故二心俱泯者，可不可也。",
    "T46n1928_002:0713c23_53": "由，因也。",
    "T46n1928_002:0713c23_54": "不可因逆順二事同一心性，便令迷逆之事作了順邪！",
    "T46n1928_002:0713c24_55": "此乃責其不分迷悟也。",
    "T46n1928_002:0713c25_56": "故正立理云，故須一期迷了照性成修。",
    "T46n1928_002:0713c26_57": "言一期者，即與一往之語同類，乃非終畢之義也。",
    "T46n1928_002:0713c27_58": "蓋言雖據寂理二修終泯，且須一期改迷為了，了心若發必照性成修，若見性修心自然二心俱泯，此義顯然如指諸掌，人何惑焉？",
    "T46n1928_002:0714a01_59": "豈非逆修如病、順修如藥，雖知藥病終須兩亡，一往且須服藥治病，藥力若効其身必康，身若安康藥病俱泯。",
    "T46n1928_002:0714a03_60": "法諭如此，智者思之。",
    "T46n1928_002:0714a04_61": "問：「他云，舊本作此其字，釋意云，豈可由不移生死涅槃常殊之性事，便任此為了修乎？",
    "T46n1928_002:0714a06_62": "是故下句便云，故須一其迷了照性成修。",
    "T46n1928_002:0714a07_63": "此復云何？」",
    "T46n1928_002:0714a07_64": "答：「他雖執於舊本，而違現文。",
    "T46n1928_002:0714a08_0": "何者？",
    "T46n1928_002:0714a08_1": "文云，可由事不移心則令迷修成了。",
    "T46n1928_002:0714a08_2": "文意唯責執迷為了，何曾雙責迷了為了邪？",
    "T46n1928_002:0714a09_3": "豈非彰灼違文乎！",
    "T46n1928_002:0714a10_4": "故知迷了雙泯功由了修。",
    "T46n1928_002:0714a10_5": "何者？",
    "T46n1928_002:0714a11_6": "迷既背性，故立了修翻之，遂一期事殊也。",
    "T46n1928_002:0714a12_0": "了既順理，理無違順，故二心自泯也。",
    "T46n1928_002:0714a12_1": "是知用此期字者，既不違文兼得順理。",
    "T46n1928_002:0714a13_2": "若用此其字，相違稍多，不能廣破也。」",
    "T46n1928_002:0714a14_3": "三、又了下，明離合本同二：初、約法明離合相異者。",
    "T46n1928_002:0714a15_4": "復置逆修，但論順修法相離合。",
    "T46n1928_002:0714a16_5": "蓋此修性在諸經論不易條流，若得此離合意，則不迷修性多少。",
    "T46n1928_002:0714a17_6": "如《金光明玄義》十種三法，乃是采取經論修性法相，故具離合兩說。",
    "T46n1928_002:0714a19_7": "如三德三寶，雖是修德之極，義必該性；三身三智，文雖約悟，理必通迷；三識三道，既指事即理，必全性起修。",
    "T46n1928_002:0714a21_8": "此六豈非修性各三。",
    "T46n1928_002:0714a22_9": "三因既以一性對智行二修，三菩提、三大乘、三涅槃，並以一性對證理起用二修，此四豈非修二性一。",
    "T46n1928_002:0714a24_10": "若各三者唯屬於圓，以各相主對全性起修，故修二性一則兼於別。",
    "T46n1928_002:0714a26_11": "直以修二顯於性一，則教道所詮，若知合九為三，復是圓義。",
    "T46n1928_002:0714a27_12": "此文多用各三，如云性指三障，是故具三，修從性成，成三法爾。",
    "T46n1928_002:0714a28_13": "又云，一念心因既具三軌，此因成果名三涅槃。",
    "T46n1928_002:0714a29_14": "若後結文三法相符，雖似修二性一，乃合九為三也。",
    "T46n1928_002:0714b02_15": "修二各三等者，就合各開。",
    "T46n1928_002:0714b02_16": "如三般若等，是了因之三；如三菩提等，是緣因之三；共發三道等，正因之三。",
    "T46n1928_002:0714b04_17": "既發性三俱云修九者，雖兼性三，咸為所發，故皆屬修。",
    "T46n1928_002:0714b05_18": "又凡論修者必須兼性。",
    "T46n1928_002:0714b06_19": "九秖是三者，如三般若秖是了因，如三解脫秖是緣因，如三道等秖是正因。",
    "T46n1928_002:0714b07_20": "為對等者，釋前合意。",
    "T46n1928_002:0714b08_21": "性既唯立正因，為對性以成三，故修但緣了也。",
    "T46n1928_002:0714b09_22": "諸合三義，例皆如是。",
    "T46n1928_002:0714b09_23": "問：「十種三法俱通修性，各可對三德三因。",
    "T46n1928_002:0714b10_24": "何故三般若等唯對了因，三菩提等獨對緣因？」",
    "T46n1928_002:0714b11_25": "答：「如此對之方為圓說。",
    "T46n1928_002:0714b12_26": "單云了因不少，以具三故，了三自具三因三德等，故緣正亦然。",
    "T46n1928_002:0714b13_27": "應知一德不少、三九不多，至於不可說法門，豈逾於一邪？」",
    "T46n1928_002:0714b15_28": "二、二與下，約諭明修性體同者。",
    "T46n1928_002:0714b15_29": "雖明修性及智行等別，皆不二而二，故約波水橫竪諭之，仍約合中三法而說，開豈不然？",
    "T46n1928_002:0714b17_30": "初明修二如波、性一如水，二而不二波水可知。",
    "T46n1928_002:0714b18_31": "修性既然，修中二法，亦二而不二，同乎波水。",
    "T46n1928_002:0714b19_32": "問：「修二性一已同波水，修尚即性，豈修中二法更須約諭融之耶？」",
    "T46n1928_002:0714b21_33": "答：「如身兩臂雖與身連，臂自未合，為防此計，故云亦如波水。",
    "T46n1928_002:0714b22_34": "有本云，亦無波水者，既不成諭，此定訛也。」",
    "T46n1928_002:0714b23_35": "二、應知下，修性俱亡正示不二。",
    "T46n1928_002:0714b24_36": "性指三障等者，既全理成事，乃即障名理，是故立性為三。",
    "T46n1928_002:0714b25_37": "性既非三立三，修性從成亦非三立三，豈唯各定無三，抑亦修性體即，如是了達即不動而運，游於四方直至道場，名一妙乘也。",
    "T46n1928_002:0714b28_38": "問：「性三本具，那言對障名三？」",
    "T46n1928_002:0714b29_39": "答：「本具妙理若定是三，不能作一及無量故，故知立則一多宛然，亡則修性寂矣。",
    "T46n1928_002:0714c02_40": "今就亡說，豈得將立以難之！」",
    "T46n1928_002:0714c02_41": "三、結門。",
    "T46n1928_002:0714c03_0": "從前可解。",
    "T46n1928_002:0714c03_1": "四、因果不二門三：初、標。",
    "T46n1928_002:0714c03_2": "因果名通，今就開顯唯約圓論。",
    "T46n1928_002:0714c04_3": "因從博地至等覺還，果唯妙覺，雖通傳立，約極義彊。",
    "T46n1928_002:0714c05_4": "三千實相未顯名因，顯則名果，隱顯雖殊始終常即，故名不二。",
    "T46n1928_002:0714c07_5": "門義如前。",
    "T46n1928_002:0714c07_6": "二、眾生下，釋三：初、就圓理明因果暫存三：初、明始終理一。",
    "T46n1928_002:0714c08_7": "眾生一往通於因果，佛名無上眾生故，二往則局，因對佛立生故。",
    "T46n1928_002:0714c10_8": "生雖在因復通一切，唯取心因是今觀體，體具三軌是果之性，故名為因。",
    "T46n1928_002:0714c11_9": "此性若顯名三涅槃，三法體常始終理一。",
    "T46n1928_002:0714c12_10": "二、若爾下，悟迷事異二：初、問意者，求證果位為成功德，因德既具何須求果？",
    "T46n1928_002:0714c14_11": "二、但由下，答意者，因德雖具但為在迷，諸法本融執之為實，始從無間終至金剛皆有此念，若不謂實，鐵床非苦、變易非遷。",
    "T46n1928_002:0714c17_12": "此念若盡，即名妙覺，故云各自謂實。",
    "T46n1928_002:0714c17_13": "若了所迷之性有何佛果別生，還證因德，故云住因，而因德顯處自受果名，故約迷悟而分事殊。",
    "T46n1928_002:0714c20_14": "三、秖緣下，明事極理亡。",
    "T46n1928_002:0714c20_15": "理顯等者，對隱名因、稱顯為果，顯已無對，果名豈存？",
    "T46n1928_002:0714c21_16": "果能稱實，名尚不存。",
    "T46n1928_002:0714c22_17": "因既屬權，故宜雙廢。",
    "T46n1928_002:0714c22_18": "又對因果事立理融之，所對既泯、能融自亡。",
    "T46n1928_002:0714c23_19": "二、秖由下，依圓解明修證無得二：初、約法明惑智之體本虛。",
    "T46n1928_002:0714c25_20": "言亡智者，即上事理頓亡之智方能圓斷，故云秖由。",
    "T46n1928_002:0714c26_21": "圓人始終用絕待智頓亡諸法，理果尚亡，惑何次第？",
    "T46n1928_002:0714c27_22": "秖由此智功力微著故成疎親，由疎親故惑落前後名迷厚薄。",
    "T46n1928_002:0714c28_23": "智疎惑厚，智親惑薄，傳傳明之，此乃約智分惑也。",
    "T46n1928_002:0715a01_0": "既有厚薄之義，故彊分三惑，又義開六即，名其亡智淺深。",
    "T46n1928_002:0715a02_1": "若論亡智了於即理，無一德可修、無一惑可破，彊名厚薄淺深也。",
    "T46n1928_002:0715a03_2": "二、故如下，約諭明修證之功不立二：初、明修證功亡。",
    "T46n1928_002:0715a04_3": "他云，夢空幻像四皆是諭，以對智斷因果。",
    "T46n1928_002:0715a05_4": "釋意雖即不顯，對法稍似相當。",
    "T46n1928_002:0715a06_5": "又云，空下須作此名，其義甚便。",
    "T46n1928_002:0715a07_6": "蓋言惑體如空但有名字，故大乘十諭第四云，虛空者，空但有名而無真實等。",
    "T46n1928_002:0715a09_7": "作此冥字，義說雖眾，終恐未親。",
    "T46n1928_002:0715a09_8": "今秖圖顯理，豈敢黨情。",
    "T46n1928_002:0715a10_9": "如予意者，舊文諸字若稍有理即便遵行，必諸聖眼洞見我心。",
    "T46n1928_002:0715a11_10": "儻智短言疎未能稱理，請諸匠碩示以彈訶。",
    "T46n1928_002:0715a12_11": "然舉此四諭者，蓋顯圓人妙解，眾德元具萬惑本空，雖立證修一一無作，故勤修慧行如夢作，為都無所辨。",
    "T46n1928_002:0715a15_12": "惑但有名，如空無實，知無即絕。",
    "T46n1928_002:0715a15_13": "復約智斷始終以明因果，因無能感故如幻，果非所克故如像，解既稱實，四皆無作。",
    "T46n1928_002:0715a17_14": "因果既爾，何有二邪？",
    "T46n1928_002:0715a18_15": "二、空像下，明德障體異。",
    "T46n1928_002:0715a18_16": "空惑像果，不實之義雖同，而空但有名，知無永絕，像雖無性，色相宛然，故云空虛像實也。",
    "T46n1928_002:0715a20_17": "像實等者，釋成體異。",
    "T46n1928_002:0715a21_18": "果德三千非今方得，故論非果。",
    "T46n1928_002:0715a21_19": "然稱本而證，不可泯亡，故云稱理本有。",
    "T46n1928_002:0715a22_20": "迷即無明，無明轉故即變為明，迷名永失轉成性明，故云迷轉成性。",
    "T46n1928_002:0715a24_21": "他云，須作性成，若云成性則令果成因也。",
    "T46n1928_002:0715a25_22": "若爾，後文云，了今無明為法性，豈亦果為因邪？",
    "T46n1928_002:0715a26_23": "三、是則下，約圓乘明始終不二二：初、翻覆對揚明體一。",
    "T46n1928_002:0715a27_24": "可解。",
    "T46n1928_002:0715a27_25": "二、所以下，高廣無減明不二。",
    "T46n1928_002:0715a28_26": "大乘因果皆是實相，三千皆實相相宛然，實相在理為染作因，縱具佛法以未顯故同名無明。",
    "T46n1928_002:0715b01_27": "三千離障、八倒不生，一一法門皆成四德，故咸常樂。",
    "T46n1928_002:0715b02_28": "三千實相皆不變性，迷悟理一，如演若多失頭得頭，頭未嘗異，故云無明即明。",
    "T46n1928_002:0715b04_29": "三千世間一一常住，理具三千俱名為體，變造三千俱名為用，故云俱體俱用。",
    "T46n1928_002:0715b06_30": "此四句中，初二明因果各具三千，三明因果三千秖一三千，以無改故，四明因果三千之體俱能起用，則因中三千起於染用，果上三千起於淨用，此第四句明圓最顯。",
    "T46n1928_002:0715b09_31": "何者？",
    "T46n1928_002:0715b10_0": "夫體用之名本相即之義，故凡言諸法即理者，全用即體方可言即。",
    "T46n1928_002:0715b11_1": "《輔行》云，即者，《廣雅》云合也。",
    "T46n1928_002:0715b12_2": "若依此釋，仍似二物相合，其理猶疎。",
    "T46n1928_002:0715b12_3": "今以義求，體不二故，故名為即(上皆《輔行》文也)。",
    "T46n1928_002:0715b13_4": "今謂全體之用方名不二。",
    "T46n1928_002:0715b14_5": "他宗明一理隨緣作差別法，差別是無明之相，淳一是真如之相，隨緣時則有差別，不隨緣時則無差別，故知一性與無明合方有差別，正是合義，非體不二，以除無明無差別故。",
    "T46n1928_002:0715b18_6": "今家明三千之體隨緣起三千之用，不隨緣時三千宛爾，故差別法與體不二，以除無明有差別故。",
    "T46n1928_002:0715b20_7": "驗他宗明即，即義不成，以彼佛果唯一真如，須破九界差別歸佛界一性故。",
    "T46n1928_002:0715b22_8": "今家以即離分於圓別，不易研詳，應知不談理具、單說真如隨緣，仍是離義。",
    "T46n1928_002:0715b24_9": "故第一記云，以別教中無性德九，故自他俱斷九也。",
    "T46n1928_002:0715b25_10": "若三千世間是性德者，九界無所破，即佛法故，即義方成、圓理始顯。",
    "T46n1928_002:0715b26_11": "故《金錍》云「變義唯二，即是唯圓」，故知具變雙明方名即是，若隨闕一皆非圓極。",
    "T46n1928_002:0715b28_12": "荊谿云，他家不明修性。",
    "T46n1928_002:0715b29_13": "若以真如一理名性，隨緣差別為修，則荊谿出時甚有人說也。",
    "T46n1928_002:0715c01_14": "故知他宗極圓，秖云性起，不云性具。",
    "T46n1928_002:0715c02_15": "深可思量。",
    "T46n1928_002:0715c02_16": "又不談性具百界，但論變造諸法，何名無作邪？",
    "T46n1928_002:0715c03_17": "世人見予立別教理有隨緣義，惑耳驚心，蓋由不能深究荊谿之意也。",
    "T46n1928_002:0715c05_18": "且如《記》文釋阿若文中云，別教亦得云從無住本立一切法，無明覆理，能覆所覆俱名無住，但即不即異而分教殊。",
    "T46n1928_002:0715c07_19": "既許所覆無住，真如安不隨緣，隨緣仍未即者，為非理具隨緣故也。",
    "T46n1928_002:0715c09_20": "又云，真如在迷能生九界。",
    "T46n1928_002:0715c09_21": "若不隨緣，何能生九？",
    "T46n1928_002:0715c10_22": "又《輔行》釋別教根塵一念為迷解本，引《楞伽》云：「如來為善不善因。」",
    "T46n1928_002:0715c11_23": "自釋云，即理性如來也。",
    "T46n1928_002:0715c12_24": "《楞伽》此句，乃他宗隨緣之所據也。",
    "T46n1928_002:0715c13_25": "《輔行》為釋此義，引大論云，如大池水，象入則濁，珠入則清。",
    "T46n1928_002:0715c14_26": "當知水為清濁本，珠象為清濁之緣，據此諸文別理豈不隨緣邪？",
    "T46n1928_002:0715c15_27": "故知若不談體具者，隨緣與不隨緣皆屬別教。",
    "T46n1928_002:0715c17_0": "何者？",
    "T46n1928_002:0715c17_1": "如云梨邪生一切法，或云法性生一切法，豈非別教有二義邪？",
    "T46n1928_002:0715c18_2": "問：「《淨名疏》釋無明無住云，說自住是別教意，依他住是圓教意。",
    "T46n1928_002:0715c19_3": "且隨緣義，真妄和合方造諸法，正是依他，那判屬別？」",
    "T46n1928_002:0715c21_4": "答：「疏中語簡意高，須憑記釋方彰的旨，故釋自住，法性煩惱更互相望，俱立自他。",
    "T46n1928_002:0715c22_5": "結云，故二自他並非圓義，以其惑性定能為障，破障方乃定能顯理。",
    "T46n1928_002:0715c24_6": "釋依他云，更互相依更互相即，以體同故依而復即。",
    "T46n1928_002:0715c25_7": "結云，故別圓教俱云自他，由體同異而判二教。",
    "T46n1928_002:0715c26_8": "今釋曰，性體具九起修九用，用還依體名同體依，此依方即，若不爾者，非今依義。",
    "T46n1928_002:0715c28_9": "故妙樂云，別教無性德九，故自他俱須斷九，是知但理隨緣作九全無明功，既非無作定能為障，故破此九方能顯理。",
    "T46n1928_002:0716a02_10": "若全性起修乃事即理，豈定為障而定可破？",
    "T46n1928_002:0716a03_11": "若執但理隨緣作九為圓義者，何故妙樂中真如在迷能生九界判為別邪？",
    "T46n1928_002:0716a04_12": "故真妄合即義未成，猶名自住。",
    "T46n1928_002:0716a05_13": "彼疏次文料簡開合，別教亦云依法性住，故須究理不可迷名，此宗若非荊谿精簡，圓義永沈也。",
    "T46n1928_002:0716a07_14": "他云，舊本云三身並常。",
    "T46n1928_002:0716a08_15": "今問：如何說俱體俱用邪？",
    "T46n1928_002:0716a08_16": "他恐應身說體、法身說用不便，乃自立云舉體全用。",
    "T46n1928_002:0716a10_17": "縱茲巧釋，義終不允。」",
    "T46n1928_002:0716a11_0": "五、染淨不二門三：初、標。",
    "T46n1928_002:0716a11_1": "以在纏心變造諸法，一多相礙念念住著，名之為染；以離障心應赴眾緣，一多自在念念捨離，名之為淨。",
    "T46n1928_002:0716a13_2": "今開在纏一念染心本具三千，俱體俱用與淨不殊，故名不二。",
    "T46n1928_002:0716a15_3": "有人云，染即是惑，淨即是應。",
    "T46n1928_002:0716a16_0": "不解文旨，但對而已。",
    "T46n1928_002:0716a16_1": "須知此門指果後淨用，凡夫染心已具，乃令觀此染心顯於淨用，并後依正俱在能應，自他不二方兼於感。",
    "T46n1928_002:0716a18_2": "二、若識下，釋二：初、明所顯淨法二：初、染淨體用理無增減三：初、法二：初、明染淨體者，三千寂體即寂而照，既無能照亦無所照，名為法性，以本愚故妄謂自他，三千靜明全體暗動，即翻作無明，本來不覺，故名無始。",
    "T46n1928_002:0716a23_3": "若識此者，即照無明體本明靜，即翻為法性。",
    "T46n1928_002:0716a24_4": "二、法性下，明染淨用者，體既全轉、用亦敵翻，法性既作無明，全起無明之用，用既縛著名之為染；無明若為法性，全起法性之用，用既自在名之為淨。",
    "T46n1928_002:0716a28_0": "問：「他云，無二與字，及將二之訓往，迷即法性往趣無明，悟即無明往趣法性。",
    "T46n1928_002:0716a29_1": "其義云何？」",
    "T46n1928_002:0716a29_2": "答：「二與有無，俱有其義，二之訓往，釋義稍迂。",
    "T46n1928_002:0716b01_3": "且之字者，乃是常用文字而多為語助，雖《爾雅》訓往，用自有處，安於此中文似不便。",
    "T46n1928_002:0716b03_4": "如一理之內淨穢之土，豈皆訓往邪？",
    "T46n1928_002:0716b04_5": "若舊本無二與字，則之字不須訓往，但為助辭其義自顯。",
    "T46n1928_002:0716b05_6": "何者？",
    "T46n1928_002:0716b06_7": "但云即法性之無明，其用則染，即無明之法性，其用則淨，其文既宛，其義稍明。」",
    "T46n1928_002:0716b07_8": "問：「若有與字，義復云何？」",
    "T46n1928_002:0716b08_9": "答：「此文既辨二用，有則於義更明。",
    "T46n1928_002:0716b09_10": "何者？",
    "T46n1928_002:0716b09_11": "夫與者，借與、賜與也，亦助也。",
    "T46n1928_002:0716b09_12": "法性無明既互翻轉成於兩用，互有借力助成之義，而劣者借力助於彊者，若法性內熏無力、無明染用彊者，則法性與無明力造諸染法。",
    "T46n1928_002:0716b13_0": "若無明執情無力、法性內熏有力，則無明與法性力起諸淨應。",
    "T46n1928_002:0716b14_1": "以由無明雖有成事之用，以體空故自不能變造，須假法性借力助之方成染法。",
    "T46n1928_002:0716b16_2": "法性雖具三千淨用，顯發由修，真修縱不藉無明，緣修寧無欣厭？",
    "T46n1928_002:0716b17_3": "故下文云，必藉緣了為利他功，無明與力助於法性方成淨用。",
    "T46n1928_002:0716b19_4": "荊谿既許隨緣之義，必許法性無明互為因緣，但約體具明隨，自異權教。」",
    "T46n1928_002:0716b20_5": "二、濁水下，諭。",
    "T46n1928_002:0716b21_6": "濁水諭迷中染心，清水諭果後淨心，波諭三千俱用，濕諭三千俱體。",
    "T46n1928_002:0716b22_7": "須知染中其水雖濁，亦全濕為波，清時豈別有波濕？",
    "T46n1928_002:0716b23_8": "故云無殊，則波之與濕皆無殊也。",
    "T46n1928_002:0716b24_9": "他謂波中之濕無殊者，濕性既不變，波性豈變邪？",
    "T46n1928_002:0716b25_10": "問：「第四記云，如清濁波濕性不異，豈非波異濕同？",
    "T46n1928_002:0716b26_11": "今何違彼？」",
    "T46n1928_002:0716b27_12": "答：「讀彼文者不看前後，但取一文成我局見。",
    "T46n1928_002:0716b28_13": "今為粗引彼文仍聊釋出，令欲據彼證唯濕無殊者聞之自誡。",
    "T46n1928_002:0716b29_14": "何者？",
    "T46n1928_002:0716b29_15": "彼文本釋世間相常，但相本流動，今欲說常須約位顯，全位為相位、常相亦常，故文數云，相位無二。",
    "T46n1928_002:0716c02_16": "仍自問云：位可一如，相云何等？",
    "T46n1928_002:0716c03_17": "答曰：位據理性決不可改，相約隨緣緣有染淨，緣雖染淨同名緣起，如清濁波濕性不異，同以濕性為波，故皆以如為相，同以波為濕性，故皆以如為位，所以相與常住其名雖同，染淨既分如位須辨。",
    "T46n1928_002:0716c08_18": "釋曰：彼問既云，相云何等？",
    "T46n1928_002:0716c08_19": "故知答文以位例相成乎等義，乃先法次諭，諭中以法參而合之，法中先舉位一，故云決不可改；次明相等，故云同名緣起。",
    "T46n1928_002:0716c11_20": "諭中亦先舉濕性不異顯上位一，次明以濕為波、以波為濕，正當顯上位相無二、位等相等，故知文中本答相等，但相兼染淨，等義難彰，故光以濕性諭位論等，仍顯全位為相、全濕為波，以位例相明其咸等。",
    "T46n1928_002:0716c16_21": "因何但將濕性不異一句為證，全不以濕而例於波，及拋相等之問，豈可得乎？",
    "T46n1928_002:0716c18_0": "況若論異義，豈獨相異、位無異義邪？",
    "T46n1928_002:0716c18_1": "故當科即云，染淨既分如位須辨，豈非染相必以在纏真如為位，豈可淨相不以出纏真如為位？",
    "T46n1928_002:0716c20_2": "若論等者，濁水清水既同一濕，豈不得言同一波邪？",
    "T46n1928_002:0716c22_3": "以水清後還是濁時動用故也。」",
    "T46n1928_002:0716c22_4": "三、清濁下，合者，水之波濕常無增減，若其清濁必各由緣。",
    "T46n1928_002:0716c24_5": "雖象入則濁、珠入則清，而其濁緣與水俱有，從來未悟故濁在前，如山抱玉、如沙有金，鑛璞本有。",
    "T46n1928_002:0716c26_6": "水雖本濁，濁非水性，故全體是清，以清濁二波秖一動性，故云理通，而皆全濕為動，故云舉體是用。",
    "T46n1928_002:0716c28_7": "既悟後不迷，知清是水性，違性可轉、稱性則常故也。",
    "T46n1928_002:0716c29_8": "二、故三下，界如緣起性本圓常二：初、約性德直示者，迷悟緣起皆三千之體起於妙用，體既不出剎那，妙用豈應離體？",
    "T46n1928_002:0717a03_9": "故使緣起咸趣剎那。",
    "T46n1928_002:0717a03_10": "三千既其不變，剎那之性本常，以體收用緣起理一，不分而分十界百界，約十界則六穢四淨，約百界則十通淨穢，十中一一各六四故。",
    "T46n1928_002:0717a06_11": "二、故知下，約修反顯者。",
    "T46n1928_002:0717a07_12": "問：「前云，剎那百界有穢有淨，今何悉淨？」",
    "T46n1928_002:0717a08_13": "答：「前論淨穢法門，皆理本具，通於迷悟無有增減，即性善性惡也。",
    "T46n1928_002:0717a09_14": "今之染淨約情理說，情著則淨穢俱染，理性則淨穢俱淨，故剎那染情體具十界，互融自在故名悉淨。",
    "T46n1928_002:0717a12_0": "疑者云：剎那既具三千，我何不見？",
    "T46n1928_002:0717a12_1": "答：未顯者，驗體仍迷非理不具，此名字中疑也。",
    "T46n1928_002:0717a13_2": "觀行既亦未顯，遂以相似驗之，父母生身發於相似，五眼五耳乃至五意皆能遍照，自身既現十界，以驗他身亦然，故相似位人，比知百界同在一心；若至分真，普現色身能現十界，一一復起十界三業，故云亦然；果地究盡諸法實相，等彼性中所具百界，故知性具百界互融廣遍，染心自局濁體本清。」",
    "T46n1928_002:0717a20_3": "二、故須下，明能顯妙觀。",
    "T46n1928_002:0717a21_4": "然今十門皆為觀心而設，故色心門攝別入總，專立識心為所觀故。",
    "T46n1928_002:0717a22_5": "內外門正示觀法，雖泛論二境正在內心。",
    "T46n1928_002:0717a23_6": "第三門全性起修辨觀令妙，第四門即因成果顯證非新，故此二門皆論一念。",
    "T46n1928_002:0717a25_7": "已上四門攝自行法門，同在剎那而為觀體。",
    "T46n1928_002:0717a26_8": "從此門去純談化他，而化他法門雖即無量，豈出三千？",
    "T46n1928_002:0717a27_9": "亦攝歸剎那同為觀體，此當其首，故廣示觀門，後既倣此但略點示，不得此意徒釋十門空談一念，故今文先明淨用同在染心，理具情迷顯發由觀。",
    "T46n1928_002:0717b01_10": "遮照者，空中名遮，一相不立，假觀名照，三千宛然。",
    "T46n1928_002:0717b03_11": "復令三觀俱亡、三諦齊照，乃亡前遮照。",
    "T46n1928_002:0717b03_12": "照前遮故，故各名雙亡，照同時故云終日，此則同前即空假中無空假中也。",
    "T46n1928_002:0717b05_13": "他見法爾空中，欲例即空即中，而不看上句照故三千常具，彼門但舉依正之境，況不云三千及以百界，尚未結成妙境，何關假觀邪？",
    "T46n1928_002:0717b08_14": "若此中縱無上句照故三千常具，但云空中，於理亦成。",
    "T46n1928_002:0717b09_15": "何者？",
    "T46n1928_002:0717b10_16": "上已具示三千淨用在剎那，故彼秖云依正色心，據何文義云是妙假？",
    "T46n1928_002:0717b11_17": "思之思之！",
    "T46n1928_002:0717b11_18": "不動此念者，明觀成相不移，即今剎那之念，而能盡未來際作三千化事，此之剎那即法界故，有何窮盡？",
    "T46n1928_002:0717b14_19": "第五記云，剎那剎那皆盡過未，施設三千皆妙假力，亡淨穢相須藉空中，故云以空以中。",
    "T46n1928_002:0717b16_20": "染中淨穢更顯明者，復是空中之力，故云轉染為淨。",
    "T46n1928_002:0717b17_21": "染淨各具三千，空中了之，三千既亡空中亦泯，方名染淨不二，此則同前因果既泯理性自亡。",
    "T46n1928_002:0717b20_0": "六、依正不二門三：初、標。",
    "T46n1928_002:0717b20_1": "果後示現下三國土，名為依報，示現前三教主及九界身，名為正報，以寂光、圓佛本無二故，即是能開之妙法故也。",
    "T46n1928_002:0717b23_2": "此淨穢土及勝劣身，同在初心剎那，有何二邪？",
    "T46n1928_002:0717b24_3": "二、已證下，釋二：初、明果用由因本具三：初、示依正不二二：初、明不二之由。",
    "T46n1928_002:0717b25_4": "已證者，蓋舉已證之位也。",
    "T46n1928_002:0717b26_5": "寂光、遮那依正不二，全由因德一念三千，儻因本不融，果何能一？",
    "T46n1928_002:0717b27_6": "縱修治令合，亦是無常，終歸分隔。",
    "T46n1928_002:0717b28_7": "二、以三千下，示不二之相。",
    "T46n1928_002:0717b29_8": "在文可見。",
    "T46n1928_002:0717b29_9": "二、是則下，明因理本融二：初、明三位本妙。",
    "T46n1928_002:0717c01_10": "理等三位融相未顯，如五品人，雖以理觀遍融一切，而於事用未能自在。",
    "T46n1928_002:0717c03_0": "此位尚爾，前二可知。",
    "T46n1928_002:0717c03_1": "然迷情自異，不二天真，故云己有。",
    "T46n1928_002:0717c04_2": "自即己心、他是生佛，佛唯在果，餘二在因，果攝心生縱由修證，心能攝二全由性融，推功歸理乃言故使。",
    "T46n1928_002:0717c06_3": "二、但眾下，示一切皆融。",
    "T46n1928_002:0717c07_4": "不可任情必須順理，理智未顯見法仍差，須知本融無非妙境。",
    "T46n1928_002:0717c08_5": "三、然應下，明始終無改二：初、明情智局遍。",
    "T46n1928_002:0717c09_6": "於生局處佛能遍融，於佛遍處生自局限。",
    "T46n1928_002:0717c10_7": "二、始終下，明體用常融二：初、略示。",
    "T46n1928_002:0717c11_8": "有四句，初、三約因果竪辨理同，二、四約諸法橫辨相入。",
    "T46n1928_002:0717c12_9": "意顯終既大小無妨，始亦如是，由不改故；果既依正不二，因亦復然，由理同故。",
    "T46n1928_002:0717c14_10": "二、故淨下，廣示。",
    "T46n1928_002:0717c14_11": "文有八句，初、二句雙舉依正，同居等三土傳作淨穢，地獄等十界身迭分勝劣。",
    "T46n1928_002:0717c16_12": "次塵身下二句，雙示依正體性，一微塵身、一微塵國，各具三千、體遍法界，彼彼身土亦復如是。",
    "T46n1928_002:0717c18_13": "三是則下二句，明遍攝一切剎趣一剎、一切身趣一身，文雖剎身各攝，意必依正互收。",
    "T46n1928_002:0717c20_14": "四廣狹下二句，結妙，三千無礙出生無盡，不可心思、不可口議，如是融相今古常然，迷悟不改。",
    "T46n1928_002:0717c22_15": "二、若非下，明理顯以觀為功二：初、克彰觀行之功。",
    "T46n1928_002:0717c23_16": "性具三千，若體若用本空假中，常自相攝，微塵本含法界，芥子常納須彌，無始無明強生隔礙，順性修觀即空假中，則自在體用顯現成就。",
    "T46n1928_002:0717c26_17": "性本空假中，性淨解脫也；修成空假中，實慧解脫也；起用空假中，方便淨解脫也。",
    "T46n1928_002:0717c28_18": "雖是修二性一，以皆空假中故則成合義。",
    "T46n1928_002:0717c29_19": "二、如是下，結示生佛一致。",
    "T46n1928_002:0718a01_0": "既解修成全是本具，即知迷悟體用不二，波濕無殊之譬於茲更明。",
    "T46n1928_002:0718a02_1": "我心為此，生佛為彼，緣起為事，性具為理，彼此三千理同不隔，遂令緣起互入無妨，依正不二斯之謂歟。",
    "T46n1928_002:0718a04_2": "七、自他不二門三：初、標。",
    "T46n1928_002:0718a05_3": "染淨依正及以此門，都為感應神通而立，且即染之淨依正必融，即是神通及以能應，既由已辦，須名為自，唯未論感，感即他機，雖分自他同在一念，故上文云，他生他佛尚與心同，況己心生佛寧乖一念？",
    "T46n1928_002:0718a10_0": "佛法眾生法皆名為他，而各具生佛，若己生佛顯，則與他佛生佛同俱為能化，唯他眾生生佛而為所化，既同一念自他豈殊？",
    "T46n1928_002:0718a12_1": "故名不二。",
    "T46n1928_002:0718a13_2": "依此觀察能成二妙，復名為門。",
    "T46n1928_002:0718a13_3": "二、隨機下，釋二：初示感應之體本同二：初、約法示三：初、約一性明自他。",
    "T46n1928_002:0718a15_4": "證果之後不動而應，眾機普益，既非謀作皆由性同，因果驗之灼然不二。",
    "T46n1928_002:0718a17_0": "二、如理下，約三千明感應。",
    "T46n1928_002:0718a17_1": "先以三諦例自他本同，三千既即空假中，乃三德三諦之三千也。",
    "T46n1928_002:0718a19_2": "自行即淨穢亡泯，無不空中，利他則帝網交羅三千皆假，三諦既即三是一，自他則分而不分。",
    "T46n1928_002:0718a21_3": "然今所辨自他俱在妙假，以能化所化皆三千故。",
    "T46n1928_002:0718a22_4": "欲約三諦論不二故，且對空中辨之。",
    "T46n1928_002:0718a23_5": "妙假尚不離空中，一假豈應隔異？",
    "T46n1928_002:0718a23_6": "問：「前修外觀既當自行，但列空中與今符合，何苦責之？」",
    "T46n1928_002:0718a25_7": "答：「往時不解境觀之徒，據此等文妄有除削。",
    "T46n1928_002:0718a26_8": "何者？",
    "T46n1928_002:0718a26_9": "此約三千以明空中，已具不思議假，況復利他之觀，初心豈可不修？",
    "T46n1928_002:0718a27_10": "不修則何名摩訶薩？",
    "T46n1928_002:0718a28_11": "秖為假觀始行須修，方得感應同居一念，自他不二據茲而立，如何劫云自行無假？",
    "T46n1928_002:0718b01_12": "又若自行唯修空中，內觀豈非自行？",
    "T46n1928_002:0718b01_13": "何故言即空假中邪？」",
    "T46n1928_002:0718b02_14": "物機等者，正明自他各具三千，細辨故三千，總論故十界，轉現互生即無記化，化化復作化也，依正皆爾，應必對感機豈不然！",
    "T46n1928_002:0718b05_15": "一念從事寂光約理，二必相即故互舉爾。",
    "T46n1928_002:0718b06_16": "三、眾生下，約俱具明道交。",
    "T46n1928_002:0718b06_17": "既三無差別則感應相收，眾生感心中他佛，諸佛應心中他生，不然，豈能一念皆令解脫邪？",
    "T46n1928_002:0718b08_18": "二、不然下，約諭示二：初、順諭。",
    "T46n1928_002:0718b09_19": "諸佛三千即現像之理，眾生三千即生像之性，若不然者，不能即感即應，非任運化也。",
    "T46n1928_002:0718b11_20": "二、若一下，反諭。",
    "T46n1928_002:0718b11_21": "以鑑淨形對無不現之理，而反顯之。",
    "T46n1928_002:0718b12_22": "意云若不現者可言鑑理有窮形事不通也，諸佛悟理、眾生在事，三千理滿，若一機扣之不應，則可云三千互闕，既無此理則前義善成。",
    "T46n1928_002:0718b15_23": "仍釋伏疑。",
    "T46n1928_002:0718b16_0": "何故？",
    "T46n1928_002:0718b16_1": "眾生多不見佛，故云若與鑑隔則容有是理，即障重機生名與鑑隔，機成名對，若其對者終無不現。",
    "T46n1928_002:0718b18_2": "然未通字必誤，合云不通，縱移於下句，語稍不便，智者詳之。",
    "T46n1928_002:0718b19_3": "二、若鑑下，明觀行之功方顯二：初、帶諭彰用匪功成者，故知心鑑本明、三千之像本具。",
    "T46n1928_002:0718b21_4": "對物未能現者，蓋三惑之塵所遮，去塵雖緣、了之功，現像乃全由性具，此中正明觀心發用。",
    "T46n1928_002:0718b23_5": "他云，由機現像。",
    "T46n1928_002:0718b24_6": "其義天隔。",
    "T46n1928_002:0718b24_7": "觀法大旨者，非唯此中，諸門皆爾，但在此說為便耳。",
    "T46n1928_002:0718b25_8": "二、應知下，就法明發由觀合。",
    "T46n1928_002:0718b26_9": "雖由緣、了須揀前三，稱性圓修方名一合，功成用顯設化無方。",
    "T46n1928_002:0718b28_0": "八、三業不二門三：初、標者，果後逗機示諸三業，四時三教謂有差殊。",
    "T46n1928_002:0718b29_1": "今經開之，唯圓法體，諸身尚即，三業豈分？",
    "T46n1928_002:0718c01_2": "故名不二。",
    "T46n1928_002:0718c01_3": "亦就心法示也。",
    "T46n1928_002:0718c02_4": "二、於化下，釋二：初、明所顯果用二：初、約對機顯逗會無差二：初、示三輪不同。",
    "T46n1928_002:0718c03_5": "三皆祕妙，非下地知，故名為密，能轉摧碾復名為輪，轉己示他摧他惑業，稱機示現毫髮不差。",
    "T46n1928_002:0718c05_6": "二、在身下，明真應復殊，說三權法皆是應身，若聞圓乘必見法佛，別縱覩報猶是修成，圓見應身皆唯本具，仍約四味權實，未會真應且分。",
    "T46n1928_002:0718c08_7": "二、約稱理明卷舒自在二：初、融身說。",
    "T46n1928_002:0718c09_8": "問：「此中法身說佛道邪？",
    "T46n1928_002:0718c10_9": "餘文何故不許法身有說？」",
    "T46n1928_002:0718c10_10": "答：「蓋華嚴宗獨謂我經是遮那說，餘經皆是釋迦所說。",
    "T46n1928_002:0718c12_11": "故今家會之，遮那乃是釋迦異名，縱勝劣有殊，而說必是應、法定無說。",
    "T46n1928_002:0718c13_12": "若相即者，法全是應、無說即說，應全是法、說即無說。",
    "T46n1928_002:0718c14_13": "今云，法身者非離應之法，故經云：『微妙淨法身，具相三十二』等。",
    "T46n1928_002:0718c16_14": "若論即者，凡說圓教皆即法身，何獨《華嚴》？",
    "T46n1928_002:0718c17_15": "但彼經隔小故現勝身，乃報身像而即法身。",
    "T46n1928_002:0718c18_16": "今經開權，故於應身即法身也。」",
    "T46n1928_002:0718c18_17": "問：「現住靈山，豈不垂世？」",
    "T46n1928_002:0718c19_18": "答：「身既即法，土非寂光邪？",
    "T46n1928_002:0718c20_19": "故施開廢會，身土咸然。」",
    "T46n1928_002:0718c20_20": "二、身尚下，會三輪。",
    "T46n1928_002:0718c21_0": "雖知權實相冥、真應互即，儻三業尚殊則色心不泯，故會身說，令知身口本融，以二等意使色心不二，方名即應見法不動而施，靈山見聞無不爾也。",
    "T46n1928_002:0718c24_1": "二、豈非下，明能顯觀體三：初、結指心因。",
    "T46n1928_002:0718c25_2": "指上果人三業真應互融，雖即難思，豈過百界？",
    "T46n1928_002:0718c26_3": "百界融泯全在我心。",
    "T46n1928_002:0718c26_4": "因心若無，果須造得，若信因果相稱，方知三密有本。",
    "T46n1928_002:0718c27_5": "他云，信下無因果字。",
    "T46n1928_002:0718c28_6": "有亦未多，令義易顯，故須存之。",
    "T46n1928_002:0718c29_7": "二、百界下，觀成用顯。",
    "T46n1928_002:0718c29_8": "百界一念本空假中，須順性三以成修德，修性一合果用乃彰，遂使色聲傳生百界，豈無記化化禪不即陰發邪？",
    "T46n1928_002:0719a03_9": "三、故一下，染體本妙。",
    "T46n1928_002:0719a03_10": "三密相海本理，遮那心塵皆具，例彼生佛名三無差，既云一念凡心，那作非因果釋？",
    "T46n1928_002:0719a06_0": "九、權實不二門三：初、標。",
    "T46n1928_002:0719a06_1": "權是九界七方便，實則佛法圓乘，四時未會權實不融，此經開之皆稱祕妙，故云不二。",
    "T46n1928_002:0719a08_2": "二、平等下，釋三：初、明等鑒由理融。",
    "T46n1928_002:0719a09_3": "權實優劣不名平等，實不融權復非於大，故法法皆妙、一一互收，常如是知，即名平等大慧。",
    "T46n1928_002:0719a11_4": "此之大慧雖由果證，凡心本然，故但觀心此慧自發。",
    "T46n1928_002:0719a12_5": "二、至果下，遍逗由心證。",
    "T46n1928_002:0719a13_0": "證果之後，於體內不分之權實，而被機分隔說之。",
    "T46n1928_002:0719a14_1": "既理元不分，故此經稱理而會，如是施會自在者由契本因，因本若隔，果那得融？",
    "T46n1928_002:0719a15_2": "若欲契之，但觀一念。",
    "T46n1928_002:0719a16_3": "三、對說下，結示歸理一。",
    "T46n1928_002:0719a16_4": "如文。",
    "T46n1928_002:0719a17_5": "十、受潤不二門三：初、標者，從諭立也。",
    "T46n1928_002:0719a17_6": "能受者即三草二木、七方便眾生，能潤者即大雲注雨，即前四時三教。",
    "T46n1928_002:0719a19_7": "今經開之，唯一地所生、一雨所潤，無復差降，名為不二。",
    "T46n1928_002:0719a20_8": "觀己心地三千與佛心地三千不殊，則念念受潤常沾妙益，依此為門，則成二妙。",
    "T46n1928_002:0719a22_9": "二、物理下，釋三：初、明權實本圓、熏修如幻二：初、由具可熏。",
    "T46n1928_002:0719a23_10": "如文。",
    "T46n1928_002:0719a24_0": "二、因熏可發。",
    "T46n1928_002:0719a24_1": "豈唯權實相冥，抑亦感應體一，性本圓具，偏發由熏，以性奪修故修如幻，平等法界佛不度生，不分而分，暫立感應，欣赴本虛，故皆如幻。",
    "T46n1928_002:0719a27_2": "然此尚非但理隨緣之幻，豈同緣生無體之幻邪？",
    "T46n1928_002:0719a28_3": "今明各具本融、暫分如幻，能知此者方是圓乘。",
    "T46n1928_002:0719a29_4": "二、然由下，明生佛一際欣赴不徧。",
    "T46n1928_002:0719b01_5": "若圓理無偏、感應一致，故一塵應色無非法身，自他所依不逾祕藏，方為色香中道起對法界也。",
    "T46n1928_002:0719b03_6": "三、故知下，明地雨無殊利益平等。",
    "T46n1928_002:0719b04_7": "四微約諭，即一地所生，權實約法，即一雨所潤。",
    "T46n1928_002:0719b05_8": "凡地三千無隔，隨一念以俱圓；佛地三千既融，隨一應而盡具。",
    "T46n1928_002:0719b06_9": "況生感心中之佛，佛應心中之生，感應之體尚同，權實之益何別？",
    "T46n1928_002:0719b08_10": "故云但化菩薩不為二乘，其有聞法者無一不成佛，方名受潤不二。",
    "T46n1928_002:0719b10_0": "是故下，結文示意三：初、明十門通貫、理體無殊二：初、約十門明理一。",
    "T46n1928_002:0719b11_1": "門門皆顯三千即空假中，十門既然，十妙亦爾，故云通入及理一也。",
    "T46n1928_002:0719b13_2": "二、如境下，約十妙釋理一。",
    "T46n1928_002:0719b13_3": "性德三千，即空假中，名為境三；境能發智，照此三千即空假中，故名智三；智能導行，契此三千即空假中，名為行三。",
    "T46n1928_002:0719b16_4": "此是修中論九，九秖是三，一一具三開合無礙，功成歷位雖有淺深，三九圓融未始差別，三九究盡，等彼三千即空假中，名為三法。",
    "T46n1928_002:0719b19_5": "由空假中方能起用，他機因果亦復如然，故十章始終皆得稱妙。",
    "T46n1928_002:0719b20_6": "二、既是下，明一念包容觀行可識三：初、明一念境觀之功。",
    "T46n1928_002:0719b22_0": "此上十門十妙攝法雖廣，同在凡夫剎那一念，三千世間即空假中，性三為境，修三為觀，成則是果，用則化他，若不攝歸心法，焉能成辦自他，是故《指要》其功莫大。",
    "T46n1928_002:0719b25_1": "二、若了下，明心法攝成之要。",
    "T46n1928_002:0719b26_2": "言非遙者，一念三千總攝故非遙，一心三觀易成故非遙。",
    "T46n1928_002:0719b27_3": "三、故重下，明重述觀行易明。",
    "T46n1928_002:0719b28_4": "將彼十妙無邊法相，攝作十門不離一念，令修觀者可識，作者再三顯示何以迷之。",
    "T46n1928_002:0719c01_5": "三、首題下，明得意符文總別無異。",
    "T46n1928_002:0719c01_6": "此之十門雖在迹門之後，仍例本門，復將釋名例餘四章，故知五義釋題盡備，故云既爾。",
    "T46n1928_002:0719c03_7": "此既一部都名，必覽三分諸品別相而立，既得總意，令將此總符彼別文，故云可知。",
    "T46n1928_002:0719c05_8": "欲銷一部文文句句，皆須預知絕待之意，無不入心成乎觀行。",
    "T46n1928_002:0719c07_9": "儻迷茲旨銷彼別文，何能顯妙乎？",
    "T46n1928_002:0719c08_0": "問：「他云，釋名是總、三章是別，名中具三即覽別為總，將此四章符教相文則可知也。",
    "T46n1928_002:0719c09_1": "今以首題為總，經文為別，據何所出？」",
    "T46n1928_002:0719c10_2": "答：「名總三別，少分可然，以教相為符文，全不允當，況餘四章前文已例，不須更示，令依《記》文云：『所以釋題不可率爾，題下別釋理非容易。』",
    "T46n1928_002:0719c13_3": "豈非以題為總、以文為別？」",
    "T46n1928_002:0719c14_4": "問：「觀心既非此部正意，何故十門皆約觀釋？",
    "T46n1928_002:0719c15_5": "豈作者特違部意邪？」",
    "T46n1928_002:0719c15_6": "答：「文初既云觀心乃是教行樞機，信非閑緩之義，但為妙義難解，故部中判教生解義強、觀且旁示，然部之妙旨乃《摩訶止觀》之大體也。",
    "T46n1928_002:0719c18_7": "何者？",
    "T46n1928_002:0719c19_8": "若非三千空假中，何能頓止三惑、圓觀三諦，故《義例》云『唯依本迹顯實』，應知《止觀》用此妙義為能止能觀，蓋不思議境即觀，故三障四魔為所止所觀也。",
    "T46n1928_002:0719c22_9": "故千如妙旨，玄文廣約眾生法示之，《文句》廣約佛法明之，此十門欲與《止觀》同成觀體，皆專約心法說之，所以節節云一念或心性剎那等也。",
    "T46n1928_002:0719c25_10": "故總結文云，令觀行可識。",
    "T46n1928_002:0719c26_11": "前文云『則彼此昭著法華行成』，又云『故撮十妙為觀法大體』，應知前四門為十乘觀體，後六門為起教觀體也。",
    "T46n1928_002:0719c28_12": "大部既教廣觀略，此文乃行正解旁，互相顯映，方進初心，豈重述十門但銷名相而已。",
    "T46n1928_002:0720a01_13": "願諸聞見，如理思修云爾。」",
    "T46n1928_002:0720a03_0": "十不二門指要鈔卷下"
}