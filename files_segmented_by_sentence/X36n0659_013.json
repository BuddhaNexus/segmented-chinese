{
    "X36n0659_013:0530b07_0": "南本大般涅槃經會疏卷第十三",
    "X36n0659_013:0530b09_0": "大般涅槃經聖行品下(卷第十三)",
    "X36n0659_013:0530b10_0": "北凉　天竺三藏　曇無讖　譯",
    "X36n0659_013:0530b11_0": "晉　沙門　慧嚴　慧觀",
    "X36n0659_013:0530b12_0": "　謝靈運　重治",
    "X36n0659_013:0530b13_0": "聖行品下",
    "X36n0659_013:0530b14_0": "起卷是如來次廣答所問破前四執文為三一廣破計常二略破樂淨三廣破計我常我是執之端首故廣破之初破常文為三一明外道理非二明其言謬三正答所問初又三一明非二舉過三結非初文者。",
    "X36n0659_013:0530b19_0": "善男子我觀諸行悉皆無常云何知耶以因緣故若有諸法從緣生者則知無常是諸外道無有一法不從緣生。",
    "X36n0659_013:0530b22_0": "何故名非橫計有常常非緣生緣生無常然諸外道有計自然應不從緣若自然者法塵對意而起此計豈非緣生是故外道悉是無常。",
    "X36n0659_013:0530c01_0": "善男子佛性無生下二舉過即舉是對非。",
    "X36n0659_013:0530c02_0": "善男子佛性無生無滅無去無來。",
    "X36n0659_013:0530c03_0": "舊云當果佛性故不生滅若是緣生即是生滅此不應然今是舉正以對邪計。",
    "X36n0659_013:0530c05_0": "三結非者。",
    "X36n0659_013:0530c06_0": "非過去非未來非現在非因所作非無因作非作非作者非相非無相非有名非無名非名非色非長非短非陰界入之所攝持是故名常善男子佛性即是如來如來即是法法即是常善男子常者即是如來如來即是僧僧即是常以是義故從因生法不名為常是諸外道無有一法不從因生。",
    "X36n0659_013:0530c12_0": "正是一道清淨之理佛性之性不生不滅豈得唯作當果釋耶以是義故故須結非。",
    "X36n0659_013:0530c14_0": "善男子是諸外道下第二明外道言謬又為三一論其言謬二破其所執三舉是顯非。",
    "X36n0659_013:0530c16_0": "善男子是諸外道不見佛性如來及法是故外道所可言說悉是妄語無有真諦。",
    "X36n0659_013:0530c18_0": "初言謬者以不見佛性三寶真理故有所說謬而非真若見此理言即真實。",
    "X36n0659_013:0530c20_0": "諸凡夫人下第二破執。",
    "X36n0659_013:0530c21_0": "諸凡夫人先見缾衣車乘舍宅城郭河水山林男女象馬牛羊後見相似便言是常當知其實非是常也。",
    "X36n0659_013:0530c23_0": "前文殊舉邪計中第八復次執於大地形相衣服及車乘等皆計有常今破此執。",
    "X36n0659_013:0531a01_0": "一切有為下第三顯非。",
    "X36n0659_013:0531a02_0": "善男子一切有為皆是無常虗空無為是故為常佛性無為是故為常虗空者即是佛性佛性者即是如來如來者即是無為無為者即是常常者即是法法者即是僧僧即是無為無為者即是常。",
    "X36n0659_013:0531a06_0": "善男子有為之法下第三正答所問又為三一雙辨色心兩章門二偏明心無常三偏明色無常。",
    "X36n0659_013:0531a08_0": "善男子有為之法凡有二種色法非色法非色法者心心數法色法者地水火風。",
    "X36n0659_013:0531a10_0": "舊云總有三聚引梵行云色法非色法非色非非色法以非色非非色為無作聚又引聖行云白四羯磨然後得者得於無作是義不然非色非無色乃是中道雙忘兩捨豈是無作無作有為此過非小白四羯磨然後乃得此受得戒不足證於中道無作何者作與無作皆有漏善闡提信作不信無作若依小乘無作有漏若依今意無作無漏如向引戒聖行受戒無作為證何等無作耶彼救云若不許有無作義者下文那云言無無作是爭論耶答數人云無作是色論人云無作無色各執不同致成爭論我今設云有無作者終不計於色與無色況各計耶又我設云有無作者終不定執小有大無則無爭論又準文只云色之與心何以強說作與無作若數人心是心王數隨王起又識是心王數是想等色有十一謂五根五塵并無教色論人明五根五塵四大為十四色然此但明四大五色下文明十一色所以然者互現一邊不專一處。",
    "X36n0659_013:0531b03_0": "善男子心名無常下第二偏明心是無常又為四一無常二破常執三重明無常四重破常執初明無常為四復次一攀緣異。",
    "X36n0659_013:0531b06_0": "善男子心名無常何以故性是攀緣相應分別故。",
    "X36n0659_013:0531b07_0": "二六識異。",
    "X36n0659_013:0531b08_0": "善男子眼識性異乃至意識性異是故無常。",
    "X36n0659_013:0531b09_0": "三六塵異。",
    "X36n0659_013:0531b10_0": "善男子色境界異乃至法境界異是故無常。",
    "X36n0659_013:0531b11_0": "四相應異。",
    "X36n0659_013:0531b12_0": "善男子眼識相應異乃至意識相應異是故無常。",
    "X36n0659_013:0531b13_0": "善男子心若常者下第二破執常四復次一明識不應獨緣。",
    "X36n0659_013:0531b15_0": "善男子心若常者眼識應獨緣一切法。",
    "X36n0659_013:0531b16_0": "第二六識不應異。",
    "X36n0659_013:0531b17_0": "善男子若眼識異乃至意識異則知無常以法相似念念生滅凡夫見已計之為常。",
    "X36n0659_013:0531b19_0": "第三所因不應異。",
    "X36n0659_013:0531b20_0": "善男子諸因緣相可破壞故亦名無常所謂因眼因色因明因思惟生於眼識耳識生時所因各異非眼識因緣乃至意識異亦如是。",
    "X36n0659_013:0531b23_0": "第四諸名不應異。",
    "X36n0659_013:0531b24_0": "復次善男子壞諸行因緣故心名無常所謂修無常心異修苦空無我心異心若常者應常修無常尚不得觀苦空無我況復得觀常樂淨我以是義故外道法中不能攝取常樂淨我善男子當知心法必定無常。",
    "X36n0659_013:0531c05_0": "復次善男子下第三重明無常五復次一明三聖心異二三凡夫心異三三受心異四三毒心異五三外道心異初如文。",
    "X36n0659_013:0531c08_0": "復次善男子心性異故名為無常所謂聲聞心性異緣覺心性異諸佛心性異。",
    "X36n0659_013:0531c10_0": "次三凡心中。",
    "X36n0659_013:0531c11_0": "一切外道心有三種一者出家心二者在家心三者在家違離心。",
    "X36n0659_013:0531c13_0": "云在家遠離者身在居家而心遠離。",
    "X36n0659_013:0531c14_0": "樂相應心異苦相應心異不苦不樂相應心異。",
    "X36n0659_013:0531c15_0": "貪欲相應心異瞋恚相應心異愚癡相應心異。",
    "X36n0659_013:0531c16_0": "一切外道心相亦異所謂愚癡相應心異疑惑相應心異邪見相應心異進止威儀其心亦異。",
    "X36n0659_013:0531c18_0": "善男子心若常者下第四重破常執正是破於前八復次文還有八雖不相對或破前或生後不破私謂前七破前後一生後又出沒不同沒四謂不破因果殺生算數形相而剩生後已作今作非怨非親及我物他物最後第八復次總結無常私謂是則但有第一破第三專念第二破第四憶念第三破第七讀誦剩有四五六第七破第五修習第八生後亦是剩文名有出沒者皆是隨宜非凡所測。",
    "X36n0659_013:0532a09_0": "善男子心若常者亦復不能分別諸色所謂青黃赤白紫色。",
    "X36n0659_013:0532a11_0": "善男子心若常者諸憶念法不應忘失。",
    "X36n0659_013:0532a12_0": "善男子心若常者凡諸讀誦不應增長。",
    "X36n0659_013:0532a13_0": "復次善男子心若常者不應說言已作今作當作若有已作今作當作當知是心必定無常。",
    "X36n0659_013:0532a15_0": "善男子心若常者則無怨親非怨非親。",
    "X36n0659_013:0532a16_0": "心若常者則不應言我物他物若死若生。",
    "X36n0659_013:0532a17_0": "心若常者雖有所作不應增長。",
    "X36n0659_013:0532a18_0": "善男子以是義故當知心性各各別異有別異故當知無常。",
    "X36n0659_013:0532a20_0": "我今於此非色法中下第三偏明色是無常又二先結前生後。",
    "X36n0659_013:0532a22_0": "善男子我今於此非色法中演說無常其義已顯復當為汝說色無常。",
    "X36n0659_013:0532a24_0": "次是色無常下正辨無常自有十句一初生異二時異三味異四力異五形狀異六果報異七名字異八壞合異九次第生異十次第滅異皆舉外對辨中間或略前後皆對。",
    "X36n0659_013:0532b04_0": "是色無常本無有生生已滅故內身處胎歌羅邏時本無有生生已變故外之牙莖本亦無生生已變故是故當知一切色法悉皆無常。",
    "X36n0659_013:0532b07_0": "善男子所有內色隨時而變歌羅邏時異阿浮陀時異伽那時異閉手時異諸皰時異初生時異嬰孩時異童子時異乃至老時各各變異所謂外色亦復如是牙異莖異枝異葉異華異果異。",
    "X36n0659_013:0532b11_0": "復次善男子內味亦異歌羅邏時乃至老時各各變異外味亦爾牙莖枝葉華果味異。",
    "X36n0659_013:0532b13_0": "歌羅邏時力異乃至老時力異。",
    "X36n0659_013:0532b14_0": "歌羅邏時狀貌異乃至老時狀貌亦異。",
    "X36n0659_013:0532b15_0": "歌羅邏時果報異乃至老時果報亦異。",
    "X36n0659_013:0532b16_0": "歌羅邏時名字異乃至老時名字亦異。",
    "X36n0659_013:0532b17_0": "所謂內色壞已還合故知無常外之樹木亦壞已還合故知無常。",
    "X36n0659_013:0532b19_0": "次第漸生故知無常次第生歌羅邏時乃至老時次第生牙乃至果子故知無常。",
    "X36n0659_013:0532b21_0": "諸色可滅故知無常歌羅邏滅時異乃至老滅時異牙滅時異乃至果滅時異故知無常凡夫無知見相似生計以為常以是義故名曰無常。",
    "X36n0659_013:0532b24_0": "若無常即是苦下第二總破前五復次計樂三復次計淨又二先正破後指上已答。",
    "X36n0659_013:0532c02_0": "若無常即是苦若苦即是不淨。",
    "X36n0659_013:0532c03_0": "若無常即是苦破其計樂若苦即是不淨破其計淨。",
    "X36n0659_013:0532c05_0": "善男子我因迦葉上問是事於彼已答。",
    "X36n0659_013:0532c06_0": "因迦葉上問已答者有三解一開善云前四諦慧聖行初說苦諦明五陰皆苦迦葉以設諸難明有樂緣樂因理應有樂不應皆苦佛答於下苦中橫生樂相是已答竟二冶城云前性品中佛有真我之性迦葉即十二難責覓現用佛舉力士額珠等譬答竟三諸師多用長壽品末迦葉問世間亦說梵天是常與佛說何殊佛答外道皆是竊得此言如偷牛之譬故言已答河西記中云即是第七卷中已答觀師云是四倒品中具說淨樂等倒此中不復委悉但略破樂淨故指上也。",
    "X36n0659_013:0532c16_0": "復次善男子下第三明無我以答前八復次計我文為二初總明無我二正破彼執初總唱色非色二章次釋二章前破常中亦先標次釋釋之則廣此中釋章門即略前亦就色心破常今破我亦就色心。",
    "X36n0659_013:0533a03_0": "復次善男子諸行無我善男子總一切法謂色非色。",
    "X36n0659_013:0533a04_0": "色非我下釋初章門中先明色非我。",
    "X36n0659_013:0533a05_0": "色非我也何以故可被可壞可打可裂生增長故我者不可破壞打裂生長以是義故知色非我。",
    "X36n0659_013:0533a07_0": "色何故非我可壞可破故也。",
    "X36n0659_013:0533a08_0": "非色之法下釋非色章。",
    "X36n0659_013:0533a09_0": "非色之法亦復非我何以故因緣生故。",
    "X36n0659_013:0533a10_0": "非色是心心則無定從境生故樂緣觸心心即便樂苦及不苦不樂亦爾既其從緣故無常無我。",
    "X36n0659_013:0533a12_0": "若諸外道下二正破所執上有八復次今有九復次亦不正相對今是隨機不同不破第一造作第四作業剩第一專念第二憶想第七三法是則第三破第七第四破第八第五破第六第六破第五第八破第二第九破第三不次第者但隨舉而破應無別意。",
    "X36n0659_013:0533a18_0": "善男子若諸外道以專念故知有我者專念之性實非我也若以專念為我性者過去之事則有忘失有忘失故定知無我。",
    "X36n0659_013:0533a21_0": "善男子若諸外道以憶想故知有我者無憶想故定知無我如說見人手有六指即復問言我先何處共相見耶若有我者不應復問以相問故定知無我。",
    "X36n0659_013:0533a24_0": "善男子若諸外道以遮故知有我者善男子以有遮故定知無我如言調達終不發言非調達也我亦如是若定是我終不遮我以遮我故定知無我若以遮故知有我者汝今不遮定應無我。",
    "X36n0659_013:0533b04_0": "善男子若諸外道以伴非伴知有我者以無伴故應無有我有法無伴所謂如來虗空佛性我亦如是實無有伴以是義故定知無我。",
    "X36n0659_013:0533b07_0": "復次善男子若諸外道以名字故知有我者無我法中亦有我名如貧賤人名字富貴如言我死若我死者我則殺我而我實不可殺假名殺我亦如矬人名為長者以是義故定知無我。",
    "X36n0659_013:0533b11_0": "復次善男子若諸外道以生已求乳知有我者善男子若有我者一切嬰兒不應執持不淨火蛇毒藥以是義故定知無我。",
    "X36n0659_013:0533b14_0": "復次善男子一切眾生於三法中悉有等智所謂淫欲飲食恐怖是故無我。",
    "X36n0659_013:0533b16_0": "復次善男子若諸外道以相貌故知有我者善男子相故無我無相故亦無我若人睡時不能進止俯仰視眴不覺苦樂不應有我若以進止俯仰視眴知有我者機關木人亦應有我善男子如來亦爾不進不止不俯不仰不視不眴不苦不樂不貪不恚不癡不行如來如是真實有我。",
    "X36n0659_013:0533b22_0": "復次善男子若諸外道以見他食果口中生涎知有我者善男子以憶念故見則生涎涎非我也我亦非涎非喜非悲非哭非笑非墮非起非飢非飽以是義故定知無我。",
    "X36n0659_013:0533c02_0": "善男子是諸外道下三結過呵責凡舉兩譬初小兒後生盲初小兒譬行非生盲譬教非。",
    "X36n0659_013:0533c04_0": "善男子是諸外道癡如小兒無慧方便不能了達常與無常苦樂淨不淨我無我壽命非壽命眾生非眾生實非實有非有於佛法中取少許分虗妄計有常樂淨我而實不知常樂淨我。",
    "X36n0659_013:0533c08_0": "如嬰孩唐戲終日不營家業外道亦爾無益苦身不成淨行故文云無慧方便。",
    "X36n0659_013:0533c10_0": "如生盲人不識乳色便問他言乳色何似他人答言色白如貝盲人復問是乳色者如貝聲耶答言不也復問貝色為何似耶答云如稻米粖盲人復問乳色柔耎如稻米粖耶稻米粖者復何所似答言如雪盲人復言彼稻米粖冷如雪耶雪復何似答言猶如白鶴是生盲人雖聞如是四種譬喻終不能得識乳真色是諸外道亦復如是終不能識常樂淨我善男子以是義故我佛法中有真實諦非於外道。",
    "X36n0659_013:0533c18_0": "次如生盲人徒聞四譬不識真乳外道亦爾闇信韋陀寧知常樂故文云而問他言(云云)。",
    "X36n0659_013:0534a02_0": "文殊白佛下第二明圓慧行舊云破迷四諦二諦一諦之著又云破前分別心明畢竟盡淨無所住著是義不然前標章說次第五行戒定兩行尚無破著何獨慧耶慧行被破戒定自破三行破者即破聖行聖行破五行亦破五行若破即無所修無修即無證無證則破十功德此義不然當知此文明圓慧行文為四一發起二正說三領解四結章。",
    "X36n0659_013:0534a09_0": "文殊師利白佛言希有世尊如來於今臨般涅槃方復更轉無上法輪乃作如是分別真諦。",
    "X36n0659_013:0534a11_0": "初發起中不稱四二但稱一實何以知之昔初教中析法四諦摩訶衍中相即二諦先已曾說非為希有又非無上今臨涅槃方復更轉一實真諦是為希有名為無上故次第後發起圓慧。",
    "X36n0659_013:0534a15_0": "正說為二一明不般示圓慧二約不更示圓慧不般又為三一直示二約不轉橫歷事示三約如來虗空豎示就直示又二初止其云何二示其真理。",
    "X36n0659_013:0534a18_0": "佛告文殊師利汝今云何故於如來生涅槃想。",
    "X36n0659_013:0534a19_0": "云何有二意一寄文殊嗟於未達故言云何二難文殊為是未達為發起故故言云何。",
    "X36n0659_013:0534a21_0": "次示真理如文。",
    "X36n0659_013:0534a22_0": "善男子如來實是常住不變不般涅槃。",
    "X36n0659_013:0534a23_0": "二從善男子若計有我去明不轉橫歷諸事以示圓慧明不轉者凡歷七事謂非果非因非轉非生非出非作非造皆即事而理悉是常住。",
    "X36n0659_013:0534b02_0": "善男子若有計我是佛我成阿耨多羅三藐三菩提我即是法法是我所我即是道道是我所我即世尊世尊即是我所我即聲聞聲聞即是我所我能說法令他聽受我轉法輪餘人不能如來終不作如是計是故如來不轉法輪善男子若有人作如是妄計我即是眼眼即是我所耳鼻舌身意亦復如是我即是色色是我所乃至法亦如是我即是地地即我所水火風亦如是。",
    "X36n0659_013:0534b10_0": "善男子若人計言我即是信信是我所我是多聞多聞即是我所我是檀波羅蜜檀波羅蜜即是我所我是尸波羅蜜尸波羅蜜即是我所我是羼提波羅蜜羼提波羅蜜即是我所我是毗棃耶波羅蜜毗棃耶波羅蜜即是我所我是禪波羅蜜禪波羅蜜即是我所我是般若波羅蜜般若波羅蜜即是我所我是四念處四念處即是我所四正勤四如意足五根五力七覺分八聖道分亦復如是善男子如來終不作如是計是故如來不轉法輪。",
    "X36n0659_013:0534b19_0": "善男子若言常住無有變易云何說言佛轉法輪是故汝今不應說言如來方更轉上法輪。",
    "X36n0659_013:0534b21_0": "善男子譬如因眼緣色緣明緣思惟因緣和合得生眼識善男子眼不念言我能生識色乃至思惟終不念言我生眼識眼識亦復不作念言我能自生善男子如是等法因緣和合得名為見善男子如來亦爾因六波羅蜜和合得名為見善男子如來亦爾因六波羅蜜三十七助菩提法覺了諸法復因咽喉舌齒脣口言語音聲為憍陳如初始說法名轉法輪以是義故如來不名轉法輪也善男子若不轉者即名為法法即如來善男子譬如因燧因鑽因手因乾秌草而得生火燧亦不言我能生火鑽手乾草各不念言我能生火火亦不言我能自生如來亦爾因六波羅蜜乃至憍陳如名轉法輪如來亦復不生念言我轉法輪善男子若不生者是則名為轉正法輪是轉法輪即名如來。",
    "X36n0659_013:0534c11_0": "善男子譬如因酪因水因鑽因缾因繩因人手捉而得出酥酪不念言我能出酥乃至人手亦不念言我能出酥酥亦不言我能自出眾緣和合故得出酥如來亦爾終不念言我轉法輪善男子若不出者是則名為轉正法輪是轉法輪即是如來。",
    "X36n0659_013:0534c16_0": "善男子譬如因子及地水火風沃壤時節因人作業而芽得生善男子子亦不言我能生芽乃至作業亦不念言我能生芽芽亦不言我能自生如來亦爾終不念言我轉法輪善男子若不作者是則名為轉正法輪是轉法輪即是如來。",
    "X36n0659_013:0535a03_0": "善男子譬如因鼓因空因皮因人因桴和合出聲鼓不念言我能出聲乃至桴亦如是聲亦不言我能自生善男子如來亦爾終不念言我轉法輪善男子轉法輪者名為不作不作者即轉法輪轉法輪者即是如來。",
    "X36n0659_013:0535a08_0": "三從善男子轉法輪佛境界去是豎結圓慧無非常住。",
    "X36n0659_013:0535a10_0": "善男子轉法輪者乃是諸佛世尊境界非諸聲聞緣覺所知善男子虗空非生非出非作非造非有為法如來亦爾非生非出非作非造非有為法如如來性佛性亦爾非生非出非作非造非有為法。",
    "X36n0659_013:0535a14_0": "或云如來約果理佛性約因理虗空通因果(云云)。",
    "X36n0659_013:0535a15_0": "從善男子語有二種下第二明不更為二先明異故不更次明同故不更初異故不更者既其兩異何得言更異有八一語異二眾異三根異四德異五利益異六請主異七所說異八聲徧異。",
    "X36n0659_013:0535a19_0": "善男子諸佛世尊語有二種一者世語二者出世語。",
    "X36n0659_013:0535a20_0": "善男子如來為諸聲聞緣覺說於世語為諸菩薩說出世語。",
    "X36n0659_013:0535a22_0": "善男子是諸大眾復有二種一者求小乘二者求大乘我於昔日波羅柰城為諸聲聞轉于法輪今始於此拘尸那城為諸菩薩轉大法輪。",
    "X36n0659_013:0535b01_0": "復次善男子復有二人中根上根為中根人於波羅柰轉於法輪為上根人人中象王迦葉菩薩等今於此閒拘尸那城轉大法輪善男子極下根者如來終不為轉法輪極下根者即一闡提。",
    "X36n0659_013:0535b05_0": "復次善男子求佛道者復有二種一中精進二上精進於波羅柰為中精進轉於法輪今於此城為上精進轉大法輪。",
    "X36n0659_013:0535b08_0": "復次善男子我昔於彼波羅柰城初轉法輪八萬天人得須陀洹果今於此城八十萬億人不退轉於阿耨多羅三藐三菩提。",
    "X36n0659_013:0535b11_0": "初轉法輪為五比丘一陳如二十力迦葉三跋提四頞鞞五摩男拘利今總言之。",
    "X36n0659_013:0535b13_0": "復次善男子波羅柰城大梵天王稽首請我轉於法轉今於此城迦葉菩薩稽首請我轉大法輪。",
    "X36n0659_013:0535b15_0": "復次善男子我昔於彼波羅柰城轉法輪時演說無常苦空無我今於此城轉法輪時如實演暢常樂我淨。",
    "X36n0659_013:0535b18_0": "復次善男子我昔於彼波羅柰城轉法輪時所出音聲聞于梵天如來今於拘尸那城轉法輪時所出音聲徧於東方二十恒河沙等諸佛世界南西北方四維上下亦復如是。",
    "X36n0659_013:0535b22_0": "復次凡有所說下二明同故不更又三法譬結初法中明同故無更。",
    "X36n0659_013:0535b24_0": "復次善男子諸佛世尊凡有所說皆悉名為轉法輪也。",
    "X36n0659_013:0535c02_0": "譬如下譬釋無更凡三譬初譬生善滅惡一偏滅惡三偏生善此等義同是故無更。",
    "X36n0659_013:0535c04_0": "善男子譬如聖王所有輪寶未降伏者能令降伏已降伏者能令安隱善男子諸佛世尊凡所說法亦復如是無量煩惱未調伏者能令調伏已調伏者令生善根。",
    "X36n0659_013:0535c08_0": "善男子譬如聖王所有輪寶則能消滅一切怨賊如來演法亦復如是能令一切諸煩惱賊皆悉寂靜。",
    "X36n0659_013:0535c10_0": "復次善男子譬如聖王所有輪寶下上回轉如來說法亦復如是能令下趣諸惡眾生上生人天乃至佛道。",
    "X36n0659_013:0535c13_0": "是故汝今下是第三結無更。",
    "X36n0659_013:0535c14_0": "善男子是故汝今不應讚言如來於此更轉法輪。",
    "X36n0659_013:0535c15_0": "爾時文殊下第三領解發迹。",
    "X36n0659_013:0535c16_0": "爾時文殊師利白佛言世尊我於此義非為不知所以問者為欲利益諸眾生故世尊我已久知轉法輪者實是諸佛如來境界非是聲聞緣覺所及。",
    "X36n0659_013:0536a01_0": "爾時世尊下第四結。",
    "X36n0659_013:0536a02_0": "爾時世尊告迦葉菩薩善男子是名菩薩住於大乘大涅槃經所行聖行。",
    "X36n0659_013:0536a04_0": "初先對迦葉中間對文殊今慧行竟還對迦葉善始令終。",
    "X36n0659_013:0536a06_0": "迦葉白佛下是第二釋行名問何故戒慧之後俱釋行名定行無耶答初後既釋中閒略無今文為四前佛復宗通結竟今初迦葉問。",
    "X36n0659_013:0536a09_0": "迦葉菩薩白佛言世尊復以何義名為聖行。",
    "X36n0659_013:0536a10_0": "次則如來別結。",
    "X36n0659_013:0536a11_0": "善男子聖名諸佛世尊以是義故名為聖行。",
    "X36n0659_013:0536a12_0": "三迦葉更問。",
    "X36n0659_013:0536a13_0": "世尊若是諸佛之所行者則非聲聞緣覺菩薩所能修行。",
    "X36n0659_013:0536a15_0": "四如來開結次第五行。",
    "X36n0659_013:0536a16_0": "善男子是諸世尊安住於此大般涅槃而作如是開示分別演說其義以是義故名曰聖行聲聞緣覺及諸菩薩如是聞已則能奉行故名聖行。",
    "X36n0659_013:0536a19_0": "此之五行本為五人有病行處說此法門二乘之人得有修義即聲聞緣覺如是聞已則能奉行故名聖行又有別根性拙度菩薩約次第修亦名聖行若是諸佛世尊之所行者名為聖行此結圓行如來行之故作不治遇與不遇悉皆得差正結此人及此法門古來不見此結束意是故不作別圓兩釋若二乘人及別根性有病行處聞佛說者修之則差不修不差此結次第。",
    "X36n0659_013:0536b03_0": "善男子是菩薩下第二明慧行果文為五一唱地名二釋地義三明地體四明地用五結下地況上地初文者。",
    "X36n0659_013:0536b06_0": "善男子是菩薩摩訶薩得是行已則得住於無所畏地。",
    "X36n0659_013:0536b08_0": "舊明慧果得二地謂無畏地從初至六地從七地至法雲名自在王地所以得二地果者慧行斷煩惱通道疾利今謂不然且戒定兩行不斷惑通道鈍者云何舊解不動堪忍皆是初地一體異名若其同是戒定之果何不二地通至法雲今明只是一地自在往生乃是無畏用不應更開。",
    "X36n0659_013:0536b14_0": "善男子若有菩薩去是第二釋地義。",
    "X36n0659_013:0536b15_0": "善男子若有菩薩得住如是無所畏地則不復畏貪恚愚癡生老病死亦復不畏惡道地獄畜生餓鬼善男子惡有二種一者阿脩羅二者人中人中有三種惡一者一闡提二者誹謗方等經典三者犯四重禁。",
    "X36n0659_013:0536b19_0": "善男子住是地中諸菩薩等終不畏墮如是惡中亦復不畏沙門婆羅門外道邪見天魔波旬。",
    "X36n0659_013:0536b21_0": "此文與地經合彼解初地離五怖畏今文亦然在名小異意義則同不畏貪恚下無不活畏無死畏不畏惡道下無惡道畏惡有二種下無惡名畏亦復不畏沙門下無大眾威德畏無死畏即常無不活惡道畏即樂無惡名畏即淨無大眾畏即我具四德無五怖是故此地名無畏地。",
    "X36n0659_013:0536c03_0": "亦復不畏受二十五有去第三明地體文為三初出體所入位次善男子住無畏下出體所證三是名下結初如文。",
    "X36n0659_013:0536c06_0": "亦復不畏受二十五有是故此地名無所畏。",
    "X36n0659_013:0536c07_0": "善男子菩薩摩訶薩住無畏地得二十五三昧壞二十五有善男子得無垢三昧能壞地獄有得無退三昧能壞畜生有得心樂三昧能壞餓鬼有得歡喜三昧能壞阿脩羅有得日光三昧能斷弗婆提有得月光三昧能斷瞿耶尼有得熱燄三昧能斷鬱單越有得如幻三昧能斷閻浮提有得一切法不動三昧能斷四天處有得難伏三昧能斷三十三天處有得悅意三昧能斷燄摩天有得青色三昧能斷兜術天有得黃色三昧能斷化樂天有得赤色三昧能斷他化自在天有得白色三昧能斷初禪有得種種三昧能斷大梵王有得雙三昧能斷二禪有得雷音三昧能斷三禪有得注雨三昧能斷四禪有得如虗空三昧能斷無想有得照鏡三昧能斷淨居阿那含有得無閡三昧能斷空處有得常三昧能斷識處有得樂三昧能斷不用處有得我三昧能斷非想非非想處有。",
    "X36n0659_013:0536c22_0": "次所證者此地得二十五三昧名諸三昧王一切三昧悉入其中即是中道第一義三昧總攝諸三昧所謂俗諦三昧真諦三昧皆來攝屬故得稱王一諦三諦即是其體舊云二十五三昧斷三界惑故六地菩薩名無畏地與羅漢齊今不用之若二乘斷二十五有得稱王者可言其齊既不是王何得云齊文云聖行者諸佛所行非諸聲聞緣覺境界何得云齊又六地菩薩斷三界惑是通菩薩非此文意諸師謬用全不相關釋二十五三昧具如法華玄文第四卷中彼釋二十五名具四悉意雖二十五無非是王為辨異故立名不同即世界意於二十五中如日光月光等即為人意如不退心樂等即對治意如常樂等即第一義意一一三昧通皆四意一明諸有過患所謂三惑二本法功德即修三諦三昧三結行成即三昧成入於初地四慈悲破有謂得入初地即能現於十法界身徧入諸有令他破有古人釋此全無片意(云云)。",
    "X36n0659_013:0537a15_0": "善男子是名菩薩得二十五三昧斷二十五有善男子如是二十五三昧名諸三昧王。",
    "X36n0659_013:0537a17_0": "善男子菩薩入如是等諸三昧王下第四明地用又二初明力用自在次明生用自在初力用中三雙一依正為一雙。",
    "X36n0659_013:0537a20_0": "善男子菩薩摩訶薩入如是等諸三昧王若欲吹壞須彌山王隨意即能欲知三千大千世界所有眾生心之所念亦悉能知。",
    "X36n0659_013:0537a23_0": "須彌是依眾生心是正。",
    "X36n0659_013:0537a24_0": "二自他為一雙。",
    "X36n0659_013:0537b01_0": "欲以三千大千世界所有眾生內於己身一毛孔中隨意即能亦令眾生無迫迮想若欲化作無量眾生悉令充滿三千大千世界中者亦能隨意。",
    "X36n0659_013:0537b04_0": "內他入己化己為他。",
    "X36n0659_013:0537b05_0": "三少多為一雙可見。",
    "X36n0659_013:0537b06_0": "能分一身以為多身復合多身以為一身雖作如是心無所著猶如蓮華。",
    "X36n0659_013:0537b08_0": "次生用者初總生諸處即十界處。",
    "X36n0659_013:0537b09_0": "善男子菩薩摩訶薩得入如是三昧王已即得住於自在之地菩薩住是自在地者得自在力隨欲生處即得往生善男子譬如聖王領四天下隨意所行無能障閡菩薩摩訶薩亦復如是一切生處若欲生者隨意往生。",
    "X36n0659_013:0537b14_0": "次別生處即是十界。",
    "X36n0659_013:0537b15_0": "善男子菩薩摩訶薩若見地獄一切眾生有可化令住善根者菩薩即時往生其中菩薩雖生非本業果菩薩摩訶薩住自在地力因緣故而生其中善男子菩薩摩訶薩雖在地獄不受熾然碎身等苦。",
    "X36n0659_013:0537b19_0": "壞須彌包世界散合十方而不染遊處地獄而不苦即地之用。",
    "X36n0659_013:0537b21_0": "善男子菩薩成就去是第五結下況高如文。",
    "X36n0659_013:0537b22_0": "善男子菩薩摩訶薩所可成就如是功德無量無邊百千萬億尚不可說何況諸佛所有功德而當可說。",
    "X36n0659_013:0537b24_0": "問是諸菩薩功德悉等云何復有高下不同舊云等中等悉同無別等中不等故復淺深興皇釋云橫論一地具諸功德豎論則有高下橫豎亦復何定亦如一物推倒即橫捧起即豎(云云)。",
    "X36n0659_013:0537c04_0": "爾時眾中下是第二章歎經經詮聖行依教奉行革凡成聖故可稱歎文為四一無垢歎教二如來述歎三迦葉自誓四如來述誓歎教為二先經家敘次正歎教。",
    "X36n0659_013:0537c08_0": "爾時眾中有一菩薩名住無垢藏王有大威德成就神通得大總持三昧具足得無所畏即從座起偏袒右肩右膝著地長跪合掌白佛言。",
    "X36n0659_013:0537c11_0": "初經家敘內德外儀初內中有大威德者總論無畏地之體用威是外用德是內證備內外德故言具大威德大神通者即歎外用如自在地有吹山覆海之用得大總持者得二十五三昧王持諸三昧得無所畏者備如佛說上諸功德皆悉具足即從座起是敘外儀。",
    "X36n0659_013:0537c17_0": "世尊下是正歎教又二先領佛旨結下況高百千功德。",
    "X36n0659_013:0538a01_0": "世尊如佛所說諸佛菩薩所可成就功德智慧無量無邊百千萬億實不可說。",
    "X36n0659_013:0538a03_0": "次歎上說次第不次第別圓之教。",
    "X36n0659_013:0538a04_0": "我意猶謂故不如是大乘經典何以故因是大乘方等經力故能出生諸佛世尊阿耨多羅三藐三菩提。",
    "X36n0659_013:0538a06_0": "何故謂佛菩薩不如大乘大乘是佛母母能生子則教可尊崇文云方等力故能生諸佛若就道不自弘佛能說教則佛勝於教佛能弘教此就化他教能生佛此就自行藏王所歎舉自行邊。",
    "X36n0659_013:0538a10_0": "時佛讚言下二如來述歎為三謂述釋結述如文。",
    "X36n0659_013:0538a11_0": "時佛讚言善哉善哉善男子如是如是如汝所說。",
    "X36n0659_013:0538a12_0": "釋中法說開譬合譬。",
    "X36n0659_013:0538a13_0": "是諸大乘方等經典雖復成就無量功德欲比是經不得為喻百倍千倍百千萬倍乃至算數譬喻所不能及。",
    "X36n0659_013:0538a16_0": "善男子譬如從牛出乳從乳出酪從酪出生酥從生酥出熟酥從熟酥出醍醐醍醐最上若有服者眾病皆除所有諸藥悉入其中。",
    "X36n0659_013:0538a19_0": "善男子佛亦如是從佛出十二部經從十二部經出修多羅從修多羅出方等經從方等經出般若波羅蜜從般若波羅蜜出大涅槃猶如醍醐言醍醐者喻於佛性佛性者即是如來。",
    "X36n0659_013:0538a23_0-0": "開善謂譬五時教佛合牛出十二部經指初教修多羅指般若言修多羅是法本般若是行本故方等指淨名思益稱歎菩薩故般若是法華法華明平等大慧大慧只是般若涅槃可解又云般若始在十二秊中終則鄰於涅槃乃在法華之後引釋論畢竟品為證若爾修多羅是淨名方等即法華般若即般若招提云前三明教後二明理前三教者十二部即小乘藏修多羅即雜藏方等即菩薩藏佛教不出此三故後二理者般若是因涅槃是果行般若因得涅槃果興皇云佛說法即是十二部經學此十二即了修多羅知諸法本即達方等達方等故生於般若般若生故能了涅槃觀師云此竝從多之少從廣至略初歎十二部十二部通於大小此則是總更別歎修多羅修多羅又通更別歎方等方等未為希有復別歎般若於般若中更別歎涅槃一句佛性如從牛出乳乃至醍醐則涅槃為最義皆不然何者十二部經通於大小豈獨是小乘又十二部謂是初者小非初說故不可用復何故以修多羅為般若餘經豈無長行耶復何故以般若為法華名不相應義云何會假使以般若鄰於涅槃般若則是第四時教復違爾五時次第招提云三教兩理者此文是述其歎教何故喻理縱如招提所說乃歎他經非歎今教興皇所說乃生解次第復非歎教藏王云諸佛雖有無量功德故不如是大般涅槃從教生解非文所歎若觀師所說從廣至略而為最勝文云醍醐最上一切諸藥悉入其中廣豈過此既其是廣可不被歎諸師皆欲包括收攝不覺咫尺漏失正宗邯鄲學步兩無所獲(云云)",
    "X36n0659_013:0538a23_0-1": "今但依經即如藏王聞佛說於次第之別不次第圓次第之教能生漸行菩薩功德不次第教能生一切諸佛功德歡喜踊躍雙歎兩教佛助其喜還述歎之若次第相生窮玄極妙更加稱美牛者即涅槃教主乳者戒聖行酪者定聖行生酥者四諦慧聖行熟酥者二諦慧聖行醍醐者一實諦慧聖行如五味次第宗於醍醐五行轉深極於一實故言最勝最上此即述其歎次第教若單說實慧一慧一切慧慧為法界攝一切慧不由次第佛即醍醐最上最妙一切諸藥悉入其中如來即是人醍醐也一實諦者是法醍醐醍醐之人說醍醐法醍醐之法成醍醐人人之與法一而無二中閒諸法無不醍醐次第一實一而無二歎五行之一實即是歎一實之五行作此釋者次第歎教二義皆成若望一期教次第者從佛出十二部者即指華嚴華嚴最初是十二部修多羅者即三藏中之一藏物不堪大即為說小方等之教折小彈偏歎大褒圓般若之教三人同聞專歸一實引小歸大接偏成圓及住方便未證小果許其通學摩訶衍道大般涅槃尊極之教已住小果斥廢三修說勝常樂若爾何以不說法華法華破小果滅化城引入寶所與涅槃同又迦葉如來二萬燈明皆說法華以為極唱不說涅槃今此釋迦惡世垂迹宜以異名顯於常樂兩教同極不言法華意在於此又前番小熟者以法華熟之後番未熟更以般若洮汰今涅槃熟之釋論云般若至法華後即此義也又歎此教與一期教亦不相乖戒是聖行為首又戒廣攝如文所說與華嚴中所照義同定聖行正與修多羅中定藏義合四諦慧行以大涅槃三修斥小無漏之非與方等彈呵義合二諦慧行真俗相即正與摩訶衍即色即空義合一實諦慧行即涅槃教可知一期一經次第皆成義不相違。",
    "X36n0659_013:0539a12_0": "以是義故下第三結歎。",
    "X36n0659_013:0539a13_0": "善男子以是義故說言如來所有功德無量無邊不可稱計。",
    "X36n0659_013:0539a15_0": "迦葉白佛下第三迦葉自誓文為三一領旨二愍他三自誓。",
    "X36n0659_013:0539a17_0": "迦葉菩薩白佛言世尊如佛所讚大涅槃經猶如醍醐最上最妙若有能服眾病悉除一切諸藥悉入其中。",
    "X36n0659_013:0539a20_0": "我聞是已竊亦思念若有不能聽受是經當知是人為大愚癡無有善心。",
    "X36n0659_013:0539a22_0": "自誓為四一誓以正報皮骨以為紙筆傳持五行。",
    "X36n0659_013:0539a23_0": "世尊我於今者實能堪忍剝皮為紙刺血為墨以髓為水析骨為筆書寫如是大涅槃經書已讀誦令其通利然後為人廣說其義。",
    "X36n0659_013:0539b02_0": "二誓以依報財力充足飽滿令得宣行。",
    "X36n0659_013:0539b03_0": "世尊若有眾生貪著財物我當施財然後以是大涅槃經勸之令讀。",
    "X36n0659_013:0539b05_0": "三誓以智力折伏攝受。",
    "X36n0659_013:0539b06_0": "若尊貴者先以愛語隨順其意然後漸當以是大乘大涅槃經勸之令讀若凡庶者當以威勢逼之令讀若憍慢者為作僕使隨順其意令其歡喜然後復以大涅槃經而教導之若有誹謗方等經者當以勢力摧之令伏既摧伏已然後勸令讀大涅槃。",
    "X36n0659_013:0539b11_0": "四誓於同好傾盡三業而宗事之。",
    "X36n0659_013:0539b12_0": "若有愛樂大乘經者我當躳往恭敬供養尊重讚歎。",
    "X36n0659_013:0539b13_0": "爾時佛讚下第四佛述其誓又為三一讚二記三證此初讚也。",
    "X36n0659_013:0539b15_0": "爾時佛讚迦葉菩薩善哉善哉汝甚愛樂大乘經典貪大乘經愛大乘經味大乘經信敬尊重供養大乘。",
    "X36n0659_013:0539b17_0": "汝今下是記記文有二一記超越行成道果。",
    "X36n0659_013:0539b18_0": "善男子汝今以此善心因緣當得超越無量無邊恒河沙等大菩薩前成阿耨多羅三藐三菩提。",
    "X36n0659_013:0539b20_0": "二記轉法輪。",
    "X36n0659_013:0539b21_0": "汝亦不久復當如我廣為大眾演說如是大般涅槃如來佛性諸佛所說祕密之藏。",
    "X36n0659_013:0539b23_0": "三乃往下引證為二初引昔次證今初舉昔中有三一陳菩薩昔行二者諸天謀議三者逼試陳解初昔行如文。",
    "X36n0659_013:0539c02_0": "善男子乃昔過去佛日未出我於爾時作婆羅門修菩薩行悉能通達一切外道所有經論修寂滅行具足威儀其心清淨不為外來能生欲想之所破壞滅瞋恚火受持常樂我淨之法周徧求索大乘經典乃至不聞方等名字我於爾時住於雪山其山清淨流泉浴池樹林藥木充滿其地處處石閒有清流水多諸香華周徧嚴飾眾鳥羣獸不可稱計甘果滋繁種別難計復有無量藕根甘根青木香根我於爾時獨處其中唯食諸果食已繫心思惟坐禪經無量歲亦不聞有如來出世大乘經名。",
    "X36n0659_013:0539c12_0": "我修如是下諸天謀議。",
    "X36n0659_013:0539c13_0": "善男子我修如是難行苦行時彼帝釋諸天人等心大驚怪即共集會各各相謂而說偈言。",
    "X36n0659_013:0539c15_0": "　各各相指示　　清淨雪山中　　寂靜離欲主　功德莊嚴王　　已離貪瞋慢　　永斷諂愚癡　口初未曾說　　麤惡等語言爾時眾中有一天子名曰歡喜復說偈言。",
    "X36n0659_013:0540a01_0": "　如是離欲人　　清淨勤精進　　將不求帝釋　及以諸天耶　　若是求道者　　修行諸苦行　是人多欲求　　帝釋所坐處爾時復有一仙天子即為帝釋而說偈言。",
    "X36n0659_013:0540a05_0": "　天主憍尸迦　　不應生是慮　　外道修苦行　何必求帝處說是偈已復作是言憍尸迦世有大士為眾生故不貪己身為欲利益諸眾生故而修種種無量苦行如是之人見生死中諸過咎故設見珍寶滿此大地諸山大海不生貪著如視涕唾如是大士棄捨財寶所愛妻子頭目髓腦手足支節所居舍宅象馬車乘奴婢童僕亦不願求生於天上唯願一切得受快樂如我所解如是大士清淨無染眾結永盡唯欲志求阿耨多羅三藐三菩提。",
    "X36n0659_013:0540a15_0": "釋提桓因復作是言如汝言者是人則為攝取一切世間眾生大仙若此世間有佛樹者能除一切梵天世人及阿脩羅煩惱毒蛇若諸眾生住是佛樹陰凉中者煩惱諸毒悉得消滅大仙是人若當未來世中作善逝者我等悉當得滅無量熾然煩惱如是之事實為難信何以故無量眾生發阿耨多羅三藐三菩提心見少微緣於阿耨多羅三藐三菩提即便動轉如水中月水動則動猶如畫像難成易壞菩提之心亦復如是難發易壞大仙如有多人以諸鎧仗牢自莊嚴欲前討賊臨陣恐怖則便退散無量眾生亦復如是發菩提心牢自莊嚴見生死過心生恐怖即便退散大仙我見如是無量眾生發心之後皆生動轉是故我今雖見是人專修苦行無惱無熱住於道檢其行清淨未能信也我今要當自往試之知其實能堪任荷負阿耨多羅三藐三菩提大重擔不大仙猶如車有二輪則有載用鳥有二翼堪任飛行是苦行者亦復如是我雖見其堅持禁戒未知其人有深智不若有深智當知則能堪任荷負阿耨多羅三藐三菩提之重擔也大仙譬如魚母多有胎子成就者鮮如菴羅樹華多果少眾生發心乃有無量及其成就少不足言。",
    "X36n0659_013:0540b12_0": "二輪者福慧也。",
    "X36n0659_013:0540b13_0": "大仙我當與汝俱往下是第三逼試先譬燒打磨三試。",
    "X36n0659_013:0540b15_0": "大仙我當與汝俱往試之大仙譬如真金三種試已乃知其真謂燒打磨。",
    "X36n0659_013:0540b17_0": "次合三試者一說半偈試有智無智若知文義未盡即是有智若不知者即是無智二示可畏身試有畏無畏若心堅固不生怖畏若其浮弱即生怖畏三從索身試試其能捨不捨(云云)。",
    "X36n0659_013:0540b21_0": "試彼苦行亦當如是爾時釋提桓因自變其身作羅剎像形甚可畏下至雪山去其不遠而便立住是時羅剎心無所畏勇健難當辯才次第其聲清雅宣過去佛所說半偈。",
    "X36n0659_013:0540c01_0": "　諸行無常　　是生滅法",
    "X36n0659_013:0540c02_0": "半偈者但說無常一邊不說常邊故言半偈有為三相何故但明生滅而不言住一解四句偈迮是故略之問若略何不略餘字答此復有義住法不顯生滅遷謝但明始終中間宜略問三相遷流那得有住住即是常常即不遷又與無常異答言是無常之住竝三相自是無常而有無常之住亦應有無住之常(云云)。",
    "X36n0659_013:0540c09_0": "說是半偈已便住其前所現形貌甚可怖畏顧眄徧視觀於四方是苦行者聞是半偈心生歡喜譬如賈客於險難處夜行失伴恐怖推索還遇同侶心生歡喜踊躍無量亦如久病未遇良醫瞻病好藥後卒得之如人沒海卒遇船舫如渴乏人遇清冷水如為怨逐忽然得脫如久繫獄卒聞得出亦如農夫炎旱得雨亦如行人還得歸家家人見已生大歡喜善男子我於爾時聞是半偈心中歡喜亦復如是即從座起以手舉髮四方顧視而作是語向所聞偈誰之所說。",
    "X36n0659_013:0540c18_0": "爾時四顧不見餘人唯見羅剎即說是言誰開如是解脫之門誰能雷震諸佛音聲誰於生死睡眠之中而獨覺寤唱如是言誰能於此示導生死饑饉眾生無上道味無量眾生沈生死海誰能於中作大船師是諸眾生常為煩惱重病所纏誰能於中為作良醫說是半偈啟悟我心猶如半月漸開蓮華善男子我於爾時更無所見唯見羅剎復作是念將是羅剎說是偈耶覆復生疑或非其說何以故是人形容甚可怖畏若有得聞是偈句者一切恐怖醜陋即除何有此人形貌如是能說此偈不應火中出生蓮華非日光中出生冷水善男子我於爾時復作是念我今無智而此羅剎或能得見過去諸佛從諸佛所聞是半偈我今當問即便前至是羅剎所作如是言善哉大士汝於何處得是過去離怖畏者所說半偈大士汝於何處而得如是半如意珠大士是半偈義乃是過去未來現在諸佛世尊之正道也一切世間無量眾生常為諸見羅網所覆終身於此外道法中初不得聞如是出世十力世雄所說空義。",
    "X36n0659_013:0541a18_0": "文云所說空義此偈明無常那得是空舊解無常未是空但是空方便後方得空一解不然只無常即是空之異名大品云無常即動相動相即空相淨名云不生不滅是無常義今亦無常是不生不滅義。",
    "X36n0659_013:0541a23_0-0": "善男子我問是已即答我言大婆羅門汝今不應問我是義何以故我不食來已經多日處處求索了不能得飢渴苦惱心亂謬語非我本心之所知也我今力能飛行虗空至鬱單越乃至天上處處求食而不能得以是之故我說是語善男子我時即復語羅剎言大士若能為我說是偈竟我當終身為汝弟子大士汝所說者名字不終義亦不盡以何因緣不欲說耶夫財施者則有竭盡法施因緣不可盡也法施無盡多所利益我今聞此半偈法已心生驚疑汝今幸可為我除斷說此偈竟我當終身為汝弟子羅剎答言汝智太過但自憂身都不見念今我定為飢苦所逼實不能說我即問言汝所食者為是何物羅剎答言汝不足問我若說者令人多怖我復語言此中獨處更無有人我不畏汝何故不說羅剎答言我所食者唯人煗肉其所飲者唯人熱血自我薄祐唯食此食周徧求索困不能得世雖多人皆有福德兼為諸天之所守護而我無力不能得殺善男子我復語言汝但具足說是半偈我聞偈已當以此身奉施供養大士我設命終如此之身無所復用當為虎狼鴟梟鵰鷲之所啖食而復不得一毫之福我今為求阿耨多羅三藐三菩提捨不堅身以易堅身羅剎答言誰當信汝如是之言為八字故棄所愛身善男子我即答言汝真無智譬如有人施他瓦器得七寶器我亦如是捨不堅身得金剛身汝言誰當信者我今有證大梵天王釋提桓因及四天王能證是事復有天眼諸菩薩等為欲利益無量眾生修行大乘具六度者亦能證知復有十方諸佛世尊利眾生者亦能證我為八字成捨是身命羅剎復言汝若如是能捨身者諦聽諦聽當為汝說其餘半偈善男子我於爾時聞是語已心中歡喜即解己身所著鹿皮為此羅剎敷置法座白言和上願坐此座我即於前叉手長跪而作是言唯願和上善為我說其餘半偈令得具足羅剎即說。",
    "X36n0659_013:0541c08_0": "　生滅滅已　　寂滅為樂",
    "X36n0659_013:0541c09_0": "爾時羅剎說是偈已復作是言菩薩摩訶薩汝今已聞具足偈義汝之所願為悉滿足若必欲利諸眾生者時施我身善男子我於爾時深思此義然後處處若石若壁若樹若道書寫此偈即便更繫所著衣裳恐於死後身體露現即上高樹爾時樹神復問我言善哉仁者欲作何事善男子我時答言我欲捨身以報偈價樹神又言如是偈者何所利益我時答言如是偈句乃是過去未來現在諸佛所說開空法道我為此法棄捨身命不為利養名聞財寶轉輪聖王四大天王釋提桓因大梵天王人天中樂為欲利益一切眾生故捨此身善男子我捨身時復作是願願令一切慳惜之人悉來見我捨離此身若有少施起貢高者亦令得見我為一偈捨此身命如棄草木我於。",
    "X36n0659_013:0541c22_0": "爾時說是語已尋即放身自投樹下下未至地時虗空中出種種聲其聲乃至阿迦尼吒爾時羅剎還復釋形即於空中接取我身安置平地爾時釋提桓因及諸天人大梵天王稽首頂禮於我足下讚言善哉善哉真是菩薩能大利益無量眾生欲於無明黑闇之中然大法炬由我愛惜如來大法故相嬈惱唯願聽我懺悔罪咎汝於未來必定成就阿耨多羅三藐三菩提願見濟度爾時釋提桓因及諸天眾頂禮我足於是辭去忽然不見善男子如我往昔為半偈故捨棄此身以是因緣便得超越足十二劫在彌勒前成阿耨多羅三藐三菩提善男子我得如是無量功德皆由供養如來正法。",
    "X36n0659_013:0542a10_0": "文云寂滅為樂者涅槃之體非生非滅今此既云寂滅為樂亦得生滅生已寂滅生為樂不答任道者是例不任則不例生起相滅除相正取除生除滅是寂滅樂生是起相涅槃無生是故不例超越十二劫者出曜佛藏等經皆云超九劫或云根緣不同佛為增減說之。",
    "X36n0659_013:0542a16_0": "次善男子汝今亦爾下證今(云云)。",
    "X36n0659_013:0542a17_0": "善男子汝今亦爾發阿耨多羅三藐三菩提心則已超過無量無邊恒河沙等諸菩薩上善男子是名菩薩住於大乘大般涅槃修於聖行。",
    "X36n0659_013:0542a20_0": "大般涅槃經卷第十三",
    "X36n0659_013:0542a21_0": "涅槃經疏卷第七",
    "X36n0659_013:0542a22_0": "日東　天台沙門本純　分會",
    "X36n0659_013:0542a24_0": "南本大般涅槃經會疏卷第十三"
}