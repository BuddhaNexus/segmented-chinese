{
    "T10n0293_023:0765b02_0": "大方廣佛華嚴經卷第二十三",
    "T10n0293_023:0765b04_0": "罽賓國三藏般若奉　詔譯",
    "T10n0293_023:0765b05_0": "入不思議解脫境界普賢行願品",
    "T10n0293_023:0765b06_0": "◎爾時，善財童子白言：「聖者！",
    "T10n0293_023:0765b06_1": "發阿耨多羅三藐三菩提心，修此妙行，其已久如？」",
    "T10n0293_023:0765b07_2": "夜神言：「善男子！",
    "T10n0293_023:0765b08_3": "如汝所問此事難知、難信、難解、難證、難入、難可顯示、難可生起、難可演說，一切世間諸天及人、聲聞、獨覺皆不能知，唯除如來威力所加，善知識所攝，修集廣大福德智慧，其心堅固，欲樂清淨，無下劣心，無雜染心，無諂曲心，無散亂心，無鄙悋心，無極闇心，得普照曜開敷一切智光明心，發普利樂成熟一切諸眾生心，一切煩惱及以眾魔無能壞心，起必趣向一切種智無障礙心，不樂世間一切生死染污樂心，能樂觀察一切如來清淨妙樂，能勤除滅一切眾生憂悲苦海，能修一切諸佛如來功德法海，能觀一切諸法實性虛空境界，能具一切廣大甚深清淨信解，能超一切生死暴流，能入一切如來智海，能決定到無上法城，能勇猛入如來境界，能速疾趣諸佛智地，能即成就一切智力，能於十力已得究竟；如是之人乃能於此能知、能入、能信、能解、能持、能了、隨順修行。",
    "T10n0293_023:0765b25_4": "何以故？",
    "T10n0293_023:0765b26_5": "此是如來智慧境界，一切菩薩尚不能知，況餘眾生？",
    "T10n0293_023:0765b27_6": "然我今當承佛威力，欲令調順可化眾生意速清淨，欲令修習善根眾生心得自在，隨汝所問，為汝宣說。」",
    "T10n0293_023:0765b29_7": "爾時，開敷一切樹華安樂主夜神欲重明此義，觀察三世如來境界而說偈言：「佛子汝今之所問，　　諸佛無邊深境界，　難思剎海微塵劫，　　具足演說無能盡。",
    "T10n0293_023:0765c05_0": "　非諸弊惡貪恚癡，　　憍慢無明惑所覆，　垢心纏縛眾生等，　　能知諸佛寂靜法。",
    "T10n0293_023:0765c07_0": "　非諸諂誑濁亂心，　　常隨慳嫉情無捨，　煩惱業繩之所繫，　　而能了知佛境界。",
    "T10n0293_023:0765c09_0": "　非是執著蘊界處，　　心恒不捨於身見，　心倒想倒見倒人，　　能入如來寂滅地。",
    "T10n0293_023:0765c11_0": "　寂靜甚深諸佛境，　　本性真常離分別，　非著諸有生死人，　　入此平等無依法。",
    "T10n0293_023:0765c13_0": "　生於諸佛種姓家，　　一切如來恒守護，　能持法王教藏者，　　此仙智眼之境界。",
    "T10n0293_023:0765c15_0": "　親近真實善知識，　　愛樂白法無厭足，　專求佛力受法雲，　　彼聞此法生歡喜。",
    "T10n0293_023:0765c17_0": "　心恒清淨無分別，　　不著一切如虛空，　智燈自在破無明，　　此無垢者之境界。",
    "T10n0293_023:0765c19_0": "　以大慈悲覆世間，　　遍入三世眾生海，　隨宜利樂無邊際，　　此深行者之境界。",
    "T10n0293_023:0765c21_0": "　心常歡喜無諸著，　　一切所有皆能捨，　樂說平等施眾生，　　此無著者之境界。",
    "T10n0293_023:0765c23_0": "　心無垢濁離諸過，　　究竟調伏無憂悔，　隨順佛教能具修，　　此無垢者之境界。",
    "T10n0293_023:0765c25_0": "　心無動亂無分別，　　能普覺知諸法性，　遠離一切諸惑業，　　此解脫者之境界。",
    "T10n0293_023:0765c27_0": "　心無疲厭常無退，　　勇猛勤修一切智，　安住增上淨戒中，　　此大丈夫之境界。",
    "T10n0293_023:0765c29_0": "　其心深入諸三昧，　　究竟清涼無熱惱，　已修一切智海因，　　此寂靜者之解脫。",
    "T10n0293_023:0766a02_0": "　了知諸法差別相，　　善入無邊深法界，　普度群生靡有餘，　　此慧燈者之解脫。",
    "T10n0293_023:0766a04_0": "　了達眾生真實性，　　於諸有海無所著，　如影普現心水中，　　此先導者之解脫。",
    "T10n0293_023:0766a06_0": "　從於三世諸佛海，　　方便願種而出生，　盡諸劫剎勤修行，　　此普賢者之解脫。",
    "T10n0293_023:0766a08_0": "　普入一切法界門，　　悉見十方諸剎海，　亦見其中劫成壞，　　此無二者之境界。",
    "T10n0293_023:0766a10_0": "　十方剎海極微中，　　悉見佛坐菩提樹，　成等正覺化群生，　　此無礙眼之境界。",
    "T10n0293_023:0766a12_0": "　汝從無量大劫海，　　親近承事善知識，　為利群生求正法，　　聞已憶念無遺忘。",
    "T10n0293_023:0766a14_0": "　毘盧遮那廣大境，　　無邊無量難思議，　我承佛力為汝說，　　令汝深心轉清淨。",
    "T10n0293_023:0766a16_0": "「善男子！",
    "T10n0293_023:0766a16_1": "乃往古世過世界海極微塵數劫，有世界海名毘盧遮那海真金摩尼山，彼世界海中有佛出現，名普照法界智慧山寂靜威德王。",
    "T10n0293_023:0766a19_2": "善男子！",
    "T10n0293_023:0766a19_3": "其佛往修菩薩行時，能普清淨彼世界海，其世界海中有佛剎極微塵數世界種，一一世界種有佛剎極微塵數世界，一一世界有世界極微塵數劫，一一劫中無量如來出興於世，一一如來說世界海極微塵數修多羅，一一修多羅授佛剎極微塵數諸菩薩記，現種種佛神通力，說種種調伏眾生法，轉種種諸乘輪，度無量眾生海。",
    "T10n0293_023:0766a26_4": "善男子！",
    "T10n0293_023:0766a27_0": "彼毘盧遮那海真金摩尼山世界海中，有世界種名普門現前莊嚴幢；此世界種中，有世界名一切寶色吉祥普照光明，以現一切化佛影像摩尼王為體，形如天城；以現一切如來菩提道場摩尼寶王而為莊嚴，住於一切寶拘蘇摩華海上，淨穢相雜。",
    "T10n0293_023:0766b03_1": "此世界中有須彌山極微塵數四天下，有一四天下最處其中，名一切寶山幢；其四天下一一縱廣無量百千由旬，一一各有一萬大城；其閻浮提中，有一王都，名妙寶娑羅莊嚴雲燈，以十千大城而為眷屬，周匝圍遶，閻浮提人壽萬歲。",
    "T10n0293_023:0766b08_2": "時，中有輪王，名一切法圓滿寶蓋大師子吼聲，其王具有五百輔臣，六萬采女，七百王子，其諸王子色相端嚴，勇健雄猛，有大威力。",
    "T10n0293_023:0766b12_3": "爾時，彼王威德普被閻浮提內，無有怨敵；時，彼世界劫欲盡時，有五濁起，一切人眾壽命短促，資財乏少，形色鄙陋，行住坐臥多苦少樂，不修十善，專作惡業，更相忿諍，互相傾奪，欺誑詐偽，綺飾言辭，離間於他，發麁惡語，妬他榮好，非法貪求，深入邪網稠林曠野；以是因緣，風雨不時，苗稼不登，藥木、華卉、園林、草樹一切枯槁，衣食匱乏，多諸疫病，馳走四方，靡所依怙，咸來共遶王都大城，無量無邊百千萬億，四面周匝高聲大呼。",
    "T10n0293_023:0766b21_4": "或舉兩手，或復合掌，或以頭叩地，或舉手椎胸，或屈膝長號，或踊身大叫，頭髮蓬亂，衣裳弊惡，皮膚皴裂，面目無光。",
    "T10n0293_023:0766b24_5": "「彼諸眾生以種種形貌，出種種音聲，作種種言辭，為種種談說，而白王言：『大王！",
    "T10n0293_023:0766b26_6": "大王！",
    "T10n0293_023:0766b26_7": "我等今者貧窮孤露，飢渴寒凍，疾病衰羸，眾苦所逼，種種困厄迫切身心，命將不久，無依無救，無所控告，如在牢獄，死相現前；我等今者來歸大王，我觀大王仁慈智慧，於大王所生得安樂想、得憐愍想、得愛敬想、得身命想、得攝受想、得寶藏想、遇津梁想、逢道路想、值船筏想、見寶洲想、獲財利想、昇天宮想、離怨家想、滅眾苦想。』",
    "T10n0293_023:0766c05_0": "「爾時，大王聞此語已，獲得百萬阿僧祇大悲門，一心思惟，作意觀察，發於十種大悲之語。",
    "T10n0293_023:0766c07_0": "云何為十？",
    "T10n0293_023:0766c07_1": "所謂：哀哉！",
    "T10n0293_023:0766c07_2": "眾生墮落無底生死深阬，我當云何而速免濟，令其得出，安住如來一切智地？",
    "T10n0293_023:0766c09_3": "哀哉！",
    "T10n0293_023:0766c09_4": "眾生為諸煩惱逼迫身心，我當云何而作救護，安住種種善業道中？",
    "T10n0293_023:0766c10_5": "哀哉！",
    "T10n0293_023:0766c11_0": "眾生恒為種種生老病死之所恐怖，我當云何為作歸依，令離縛著，永得一切身心安隱？",
    "T10n0293_023:0766c12_1": "哀哉！",
    "T10n0293_023:0766c13_2": "眾生常為世間種種恐怖逼害其身，我當云何而為救護，令其得免一切厄難，安住如來一切智道？",
    "T10n0293_023:0766c15_3": "哀哉！",
    "T10n0293_023:0766c15_4": "眾生無有智眼，常為身見疑惑所覆，我當云何為作方便，令其得決疑見翳瞙？",
    "T10n0293_023:0766c17_5": "哀哉！",
    "T10n0293_023:0766c17_6": "眾生常為癡暗之所迷惑，遠離善法，我當云何為作慧炬，照彼無明，令其顯見一切智城，究竟解脫？",
    "T10n0293_023:0766c19_7": "哀哉！",
    "T10n0293_023:0766c19_8": "眾生常為種種慳嫉諂誑，濁亂其心，我當云何而為開曉，令其證得清淨法身？",
    "T10n0293_023:0766c21_9": "哀哉！",
    "T10n0293_023:0766c21_10": "眾生長時漂溺一切世界生死大海，我當云何為作船筏而普運度，令其得入一切智海？",
    "T10n0293_023:0766c23_11": "哀哉！",
    "T10n0293_023:0766c23_12": "眾生諸根剛彊，遠離調御無上大師，一切世間無能調者，我當云何而為調御，令其成熟一切善根，具足如來大威神力？",
    "T10n0293_023:0766c26_13": "哀哉！",
    "T10n0293_023:0766c26_14": "眾生猶如盲瞽，不見正道，隨逐邪徑，我當云何開其慧眼，而為引導，令其得入一切智門？",
    "T10n0293_023:0766c28_15": "時，彼大王興此十種大悲之心，作是語已，即於王都大眾之中，擊鼓宣令，咸使聞知：『我今普施一切眾生，隨有所須，悉令充足。』",
    "T10n0293_023:0767a02_16": "即時頒下閻浮提內大小諸城，及諸聚落，悉開庫藏，出種種物，置四衢道。",
    "T10n0293_023:0767a04_17": "所謂：金、銀、瑠璃、摩尼等寶，衣服、飲食、華香、鬘蓋、塗香、末香、種種瓔珞，宮殿、屋宅、床榻、敷具、一切資財，無不備足；建大光明摩尼寶幢，其光觸身，悉使安隱，滅除黑闇，開發照明，隨心所欲，皆悉圓滿；又復隨化種種身形，一切承事供養恭敬一切眾生，亦施一切病緣湯藥、活命資具；種種寶器盛眾雜寶，所謂：金剛器中盛種種香寶、香器中盛種種衣摩尼妙寶，莊校嚴飾，輦輿車乘，眾寶瓔珞，寶帳寶網，周圍垂覆，建立種種高勝妙幢，如是一切資生之物，悉開庫藏而以給施。",
    "T10n0293_023:0767a14_18": "亦施一切村營、城邑、山澤、林藪、妻子、眷屬，及以王位、頭、目、耳、鼻、脣、舌、牙、齒、手、足、皮、肉、心、腎、肝、肺、大腸、小腸、脂膏、筋脈、一切肢分，內外所有悉皆能捨。",
    "T10n0293_023:0767a19_0": "「爾時，妙寶娑羅莊嚴雲燈王城東門，名摩尼山威德，於其門外，有施會處，其地廣博，清淨平坦，無諸阬坎、荊棘、沙礫，一切皆以妙寶所成，散眾寶華，燒諸妙香，無數摩尼王寶莊校嚴飾，然諸寶燈，周遍照曜，寶焰吉祥威德香雲充滿虛空，無量寶樹次第行列，微妙分布，間錯莊嚴，種種天人宮殿樓閣，種種莊嚴，種種幢幡，種種繒蓋，常出光明；寶拘蘇摩網、一切香王寶網，彌覆其上；寶鐸徐搖，出妙音聲，無量百千億那由他諸音樂器，恒出妙音；如是一切皆以妙寶而為莊嚴，悉是菩薩淨業果報之所成就。",
    "T10n0293_023:0767b01_1": "於彼會中置師子座，十種妙寶以為其地，十寶欄楯放大光明，十種寶樹枝葉扶踈，周匝圍遶，靡不嚴好，微妙堅固，金剛寶輪以承其下，以一切寶為龍神像而共捧持，種種寶物以為嚴飾，於交露間標題德相，以種種色間錯莊嚴；一切寶幢、一切寶幡，周遍行列，眾寶鈴網、摩尼寶網、眾寶華網、大摩尼王網，以覆其上；無量寶香常出香雲，種種寶衣處處分布，百千種樂出過諸天，恒奏美音，悅可人意；復於其上張施寶蓋，常放無量寶焰光明，如閻浮金，熾然清淨；垂諸華瓔，無數摩尼寶王為帶，周迴間列；種種雜色摩尼寶鈴恒出妙音，勸諸眾生修行十善。",
    "T10n0293_023:0767b14_2": "時，一切法圓滿寶蓋大師子吼妙音聲王處師子座，具足妙色，形容端正，人相圓滿，最勝清淨，世無能比。",
    "T10n0293_023:0767b16_3": "毘盧遮那摩尼寶王以為其冠，那羅延身不可沮壞，一一肢分悉皆圓滿，性普賢善王種中生，於財及法皆得自在，辯才無礙，智慧明達，以正治國，無違命者，一切眾生咸讚彼王無量無邊殊勝功德，光明熾盛，過天帝釋，見者無厭。",
    "T10n0293_023:0767b22_4": "常於空中現大輪蓋，摩尼寶藏，其數百千以為輪輻；無數寶焰，吉祥威德光明莊嚴，閻浮檀金放清淨光以覆其上，種種寶色金網莊嚴，真珠瓔珞周匝垂下，又以寶繩懸眾寶鈴，眾寶莊校，恒吐妙音，過諸天樂，覺悟世間，宣揚善行；復有妙扇，寶縷織成，扇以香風，發揚威德。",
    "T10n0293_023:0767b29_0": "「爾時，於此閻浮提內無量無數百千萬億那由他眾生，種種國土，種種族類，種種眷屬，種種形貌，種種衣服，種種言辭，種種心行，種種欲樂，各各希求種種財寶，種種資生，種種受用，俱來此會，觀察彼王；以種種言語，種種訓釋，種種辯才，種種名句，咸歎此王是大智人、是福須彌、是勝功德圓滿白月、是得自在無礙丈夫，住菩薩願，行廣大施。",
    "T10n0293_023:0767c07_1": "時，王見彼諸來集會，於己乞求，生愛敬心，生悲愍心，生歡喜心，生尊重心，生廣大心，生善友心，生相續心，生精進心，生不退心，生捨施心，生周遍心，生平等心，生清淨心，生成就心，生速疾心，生見種種善知識心。",
    "T10n0293_023:0767c12_2": "善男子！",
    "T10n0293_023:0767c12_3": "爾時彼王見諸乞者，心大歡喜，經須臾頃，假使轉輪聖王盡無邊劫所受快樂所不能及。",
    "T10n0293_023:0767c14_4": "如是忉利天王、夜摩天王、兜率陀天王，盡百千億那由他劫所受快樂亦不能及，善化天王於無數劫所受快樂、自在天王於無量劫所受快樂、大梵天王於無邊劫所受梵樂、光音天王於難思劫所受天樂、遍淨天王於無盡劫所受天樂、淨居天王不可說劫住寂靜樂，悉不能及；譬如有人仁慈孝友，遭逢世難，父母兄弟、姊妹妻息、內外宗親并皆散失，忽於曠野道路之間而相值遇，瞻奉撫對，情無厭足。",
    "T10n0293_023:0767c23_5": "時，彼大王見來乞者，心生愛敬，歡喜踊躍，慶幸之心亦復如是。",
    "T10n0293_023:0767c25_6": "善男子！",
    "T10n0293_023:0767c25_7": "其王爾時因善知識，於佛菩提解欲增長，諸根成就，信心清淨，歡喜圓滿，不可思議。",
    "T10n0293_023:0767c27_8": "何以故？",
    "T10n0293_023:0767c27_9": "此大菩薩勤修諸行，求一切智，願得利益一切眾生心無懈倦，願得充足一切眾生衣服飲食，願獲菩提無量妙樂，捨離一切諸不善心，常願積集一切善根，常願救護一切眾生，常樂觀察薩婆若道，常樂修行一切智法，滿足一切眾生所願，入一切佛功德大海，破一切魔業惑障山，隨順受持一切佛教，行一切智無障礙道已，能深入一切智流，一切法流常現在前，大願無盡，為大丈夫，住大人法，積集一切普門善藏，願捨一切執著之心，不染一切世間境界，知諸法性猶如虛空，於彼一切諸來乞者生一子想、生父母想、生福田想、生善友想、生難得想、生恩益想、生覆護想、生堅固想、生導師想、生如來想，不揀方處，不擇族類，不選形貌，隨有來至，如其所欲；隨其方處，隨其國邑，如彼所求，如彼愛樂，以大慈心平等無礙，以大捨光照明一切，應眾生心令無所乏；求飲食者施與飲食，求衣服者施與衣服，求香華者施與香華，求鬘蓋者施與鬘蓋，如是有求幢幡、瓔珞、宮殿、園苑、象馬、車乘、床座、被褥、金銀、摩尼、真珠、瑠璃、璧玉、珂貝、諸珍寶物，一切庫藏，及諸眷屬、采女、妃嬪、城邑、聚落、園林、屋宅，皆悉如是普施眾生。",
    "T10n0293_023:0768a21_10": "◎「◎時，此會中有長者女，名寶光明，與六十童女，眷屬圍遶；端正殊妙，人所喜見，皮膚金色，目髮紺青，勝妙圓滿，色相具足，身出妙香，口演梵音，上妙寶衣，以為嚴飾；常懷慚愧，正念不亂，有大智慧，動止安詳，具足威儀，恭敬師長，最勝清淨，心無放逸，常念順行甚深妙行，所聞之法憶持不忘，宿世善根流潤其心，相似妙果靡不成就，清淨廣大猶如虛空，等安眾生，常見諸佛，盡無餘界求一切智。",
    "T10n0293_023:0768b02_11": "去王不遠，合掌頂禮，以恭敬心作如是念：『我得善利！",
    "T10n0293_023:0768b03_12": "我得善利！",
    "T10n0293_023:0768b03_13": "我今得見大善知識，最難見者於今得見。』",
    "T10n0293_023:0768b04_14": "「時，女於王生大師想，生於最勝善知識想，具慈悲想，能攝受想，其心正直，最勝清淨，生於廣大歡喜之心，即解自身所佩瓔珞，持奉彼王，作是願言：『今此大王能為一切無量無邊、無主無依、無明眾生，成就救護，利益照明，作所依處，願我未來亦復如是，如彼大王所知之法，所載之乘，所修之道，所具色相，所攝眾會，無邊無盡，難勝難壞，願我未來悉得成就。",
    "T10n0293_023:0768b12_15": "隨彼大王所生之處，願我常得隨彼受生。』",
    "T10n0293_023:0768b13_16": "◎大方廣佛華嚴經卷第二十三"
}