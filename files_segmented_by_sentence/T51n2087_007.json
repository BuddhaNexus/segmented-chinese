{
    "T51n2087_007:0905a22_0": "大唐西域記卷第七(五國)",
    "T51n2087_007:0905a24_0": "三藏法師玄奘奉　詔譯",
    "T51n2087_007:0905a25_0": "大總持寺沙門辯機撰",
    "T51n2087_007:0905a26_0": "婆羅痆(女黠反)斯國戰主國",
    "T51n2087_007:0905a27_0": "吠舍釐國弗栗恃國",
    "T51n2087_007:0905a28_0": "尼波羅國",
    "T51n2087_007:0905a29_0": "婆羅痆斯國，周四千餘里。",
    "T51n2087_007:0905a29_1": "國大都城西臨殑伽河，長十八九里，廣五六里。",
    "T51n2087_007:0905b01_2": "閭閻櫛比，居人殷盛，家積巨萬，室盈奇貨。",
    "T51n2087_007:0905b02_3": "人性溫恭，俗重強學，多信外道，少敬佛法。",
    "T51n2087_007:0905b03_4": "氣序和，穀稼盛，果木扶疎，茂草靃靡。",
    "T51n2087_007:0905b04_5": "伽藍三十餘所，僧徒三千餘人，並學小乘正量部法。",
    "T51n2087_007:0905b05_6": "天祠百餘所，外道萬餘人，並多宗事大自在天，或斷髮，或椎髻，露形無服，塗身以灰，精勤苦行，求出生死。",
    "T51n2087_007:0905b09_0": "大城中天祠二十所，層臺祠宇，雕石文木，茂林相蔭，清流交帶，鍮石天像量減百尺，威嚴肅然，懍懍如在。",
    "T51n2087_007:0905b12_0": "大城東北婆羅痆河西有窣堵波，無憂王之所建也，高百餘尺。",
    "T51n2087_007:0905b13_1": "前建石柱，碧鮮若鏡，光潤凝流，其中常現如來影像。",
    "T51n2087_007:0905b15_0": "婆羅痆河東北行十餘里，至鹿野伽藍，區界八分，連垣周堵，層軒重閣，麗窮規矩。",
    "T51n2087_007:0905b16_1": "僧徒一千五百人，並學小乘正量部法。",
    "T51n2087_007:0905b17_2": "大垣中有精舍，高二百餘尺，上以黃金隱起作菴沒羅果，石為基階，甎作層龕，翕匝四周，節級百數，皆有隱起黃金佛像，精舍之中有鍮石佛像，量等如來身，作轉法輪勢。",
    "T51n2087_007:0905b22_0": "精舍西南有石窣堵波，無憂王建也，基雖傾陷，尚餘百尺。",
    "T51n2087_007:0905b23_1": "前建石柱，高七十餘尺。",
    "T51n2087_007:0905b23_2": "石含玉潤，鑒照映徹，慇懃祈請，影見眾像，善惡之相，時有見者。",
    "T51n2087_007:0905b25_3": "是如來成正覺已初轉法輪處也。",
    "T51n2087_007:0905b26_4": "其側不遠窣堵波，是阿若憍陳如等見菩薩捨苦行，遂不侍衛，來至於此，而自習定。",
    "T51n2087_007:0905b28_5": "其傍窣堵波，是五百獨覺同入涅槃處。",
    "T51n2087_007:0905b29_6": "又三窣堵波，過去三佛坐及經行遺迹之所。",
    "T51n2087_007:0905c02_0": "三佛經行側有窣堵波，是梅呾麗耶(唐言慈，即姓也。",
    "T51n2087_007:0905c02_1": "舊曰彌勒，訛略也)菩薩受成佛記處。",
    "T51n2087_007:0905c03_2": "昔者如來在王舍城鷲峯山告諸苾芻：「當來之世，此贍部洲土地平正，人壽八萬歲，有婆羅門子慈氏者，身真金色，光明照朗，當捨家成正覺，廣為眾生三會說法。",
    "T51n2087_007:0905c07_3": "其濟度者，皆我遺法植福眾生也。",
    "T51n2087_007:0905c08_4": "其於三寶深敬一心，在家、出家，持戒、犯戒，皆蒙化導，證果解脫。",
    "T51n2087_007:0905c09_5": "三會說法之中，度我遺法之徒，然後乃化同緣善友。」",
    "T51n2087_007:0905c10_6": "是時慈氏菩薩聞佛此說，從坐起，白佛言：「願我作彼慈氏世尊。」",
    "T51n2087_007:0905c12_7": "如來告曰：「如汝所言，當證此果。",
    "T51n2087_007:0905c13_8": "如上所說，皆汝教化之儀也。」",
    "T51n2087_007:0905c14_0": "慈氏菩薩受記西有窣堵波，是釋迦菩薩受記之處。",
    "T51n2087_007:0905c15_1": "賢劫中人壽二萬歲，迦葉波佛出現於世，轉妙法輪，開化含識，授護明菩薩記曰：「是菩薩於當來世眾生壽命百歲之時，當得成佛，號釋迦牟尼。」",
    "T51n2087_007:0905c19_0": "釋迦菩薩受記南不遠，有過去四佛經行遺迹，長五十餘步，高可七尺，以青石積成，上作如來經行之像，像形傑異，威嚴肅然，肉髻之上特出鬚髮，靈相無隱，神鑒有徵。",
    "T51n2087_007:0905c23_0": "於其垣內，聖迹寔多，諸精舍、窣堵波數百餘所，略舉二三難用詳述。",
    "T51n2087_007:0905c25_0": "伽藍垣西有一清池，周二百餘步，如來嘗中盥浴。",
    "T51n2087_007:0905c26_1": "次西大池，周一百八十步，如來嘗中滌器。",
    "T51n2087_007:0905c27_2": "次北有池，周百五十步，如來嘗中浣衣。",
    "T51n2087_007:0905c28_0": "凡此三池，並有龍止。",
    "T51n2087_007:0905c28_1": "其水既深，其味又甘，澄淨皎潔，常無增減。",
    "T51n2087_007:0905c29_2": "有人慢心，濯此池者，金毘羅獸多為之害；若深恭敬，汲用無懼。",
    "T51n2087_007:0906a01_3": "浣衣池側大方石上，有如來袈裟之迹，其文明徹，煥如彫鏤，諸淨信者每來供養。",
    "T51n2087_007:0906a03_4": "外道凶人輕蹈此石，池中龍王便興風雨。",
    "T51n2087_007:0906a05_0": "池側不遠有窣堵波，是如來修菩薩行時，為六牙象王，獵人利其牙也，詐服袈裟，彎弧伺捕，象王為敬袈裟，遂捩牙而授焉。",
    "T51n2087_007:0906a09_0": "捩牙側不遠有窣堵波，是如來修菩薩行時，愍世無禮，示為鳥身，與彼獼猴、白象，於此相問，誰先見是尼拘律樹，各言事迹，遂編長幼，化漸遠近，人知上下，道俗歸依。",
    "T51n2087_007:0906a13_1": "其側不遠，大林中有窣堵波，是如來昔與提婆達多俱為鹿王斷事之處。",
    "T51n2087_007:0906a15_0": "昔於此處大林之中，有兩群鹿，各五百餘。",
    "T51n2087_007:0906a16_0": "時此國王畋遊原澤，菩薩鹿王前請王曰：「大王校獵中原，縱燎飛矢，凡我徒屬，命盡茲晨，不日腐臭，無所充膳。",
    "T51n2087_007:0906a18_1": "願欲次差，日輸一鹿。",
    "T51n2087_007:0906a19_2": "王有割鮮之膳，我延旦夕之命。」",
    "T51n2087_007:0906a20_0": "王善其言，迴駕而返。",
    "T51n2087_007:0906a20_1": "兩群之鹿，更次輸命。",
    "T51n2087_007:0906a21_0": "提婆群中有懷孕鹿，次當就死，白其王曰：「身雖應死，子未次也。」",
    "T51n2087_007:0906a22_1": "鹿王怒曰：「誰不寶命！」",
    "T51n2087_007:0906a23_2": "雌鹿歎曰：「吾王不仁，死無日矣。」",
    "T51n2087_007:0906a23_3": "乃告急菩薩鹿王。",
    "T51n2087_007:0906a24_4": "鹿王曰：「悲哉慈母之心，恩及未形之子！",
    "T51n2087_007:0906a25_5": "吾今代汝。」",
    "T51n2087_007:0906a25_6": "遂至王門。",
    "T51n2087_007:0906a25_7": "道路之人傳聲唱曰：「彼大鹿王今來入邑。」",
    "T51n2087_007:0906a26_8": "都人士庶莫不馳觀。",
    "T51n2087_007:0906a27_9": "王之聞也，以為不誠。",
    "T51n2087_007:0906a27_10": "門者白王，王乃信然。",
    "T51n2087_007:0906a28_11": "曰：「鹿王何遽來耶？」",
    "T51n2087_007:0906a28_12": "鹿曰：「有雌鹿當死，胎子未產，心不能忍，敢以身代。」",
    "T51n2087_007:0906a29_13": "王聞歎曰：「我人身鹿也，爾鹿身人也。」",
    "T51n2087_007:0906b01_14": "於是悉放諸鹿，不復輸命，即以其林為諸鹿藪，因而謂之施鹿林焉。",
    "T51n2087_007:0906b03_15": "鹿野之號，自此而興。",
    "T51n2087_007:0906b04_0": "伽藍西南二三里，有窣堵波，高三百餘尺，基趾廣峙，瑩飾奇珍，上無層龕，便置覆鉢，雖建表柱，而無輪鐸。",
    "T51n2087_007:0906b06_1": "其側有小窣堵波，是阿若憍陳如等五人棄制迎佛處也。",
    "T51n2087_007:0906b07_2": "初，薩婆曷剌他悉陀(唐言一切義成。",
    "T51n2087_007:0906b08_3": "舊曰悉達多，訛略也)太子踰城之後，棲山隱谷，忘身殉法。",
    "T51n2087_007:0906b09_4": "淨飯王乃命家族三人、舅氏二人曰：「我子一切義成捨家修學，孤遊山澤，獨處林藪，故命爾曹隨知所止。",
    "T51n2087_007:0906b12_0": "內則叔父、伯舅，外則既君且臣，凡厥動靜，宜知進止。」",
    "T51n2087_007:0906b13_1": "五人銜命，相望營衛，因即勤求，欲期出離。",
    "T51n2087_007:0906b14_2": "每相謂曰：「夫修道者，苦證耶？",
    "T51n2087_007:0906b14_3": "樂證耶？」",
    "T51n2087_007:0906b15_4": "二人曰：「安樂為道。」",
    "T51n2087_007:0906b15_5": "三人曰：「勤苦為道。」",
    "T51n2087_007:0906b16_0": "二三交爭，未有以明。",
    "T51n2087_007:0906b16_1": "於是太子思惟至理，為伏苦行外道，節麻米以支身。",
    "T51n2087_007:0906b17_2": "彼二人者見而言曰：「太子所行非真實法。",
    "T51n2087_007:0906b18_3": "夫道也者，樂以證之，今乃勤苦，非吾徒也。」",
    "T51n2087_007:0906b19_4": "捨而遠遁，思惟果證。",
    "T51n2087_007:0906b20_5": "太子六年苦行，未證菩提，欲驗苦行非真，受乳糜而證果。",
    "T51n2087_007:0906b21_6": "斯三人者聞而歎曰：「功垂成矣，今其退矣。",
    "T51n2087_007:0906b22_7": "六年苦行，一日捐功！」",
    "T51n2087_007:0906b23_8": "於是相從求訪二人，既相見已，匡坐高論，更相議曰：「昔見太子一切義成，出王宮，就荒谷，去珍服，披鹿皮，精勤勵志，貞節苦心，求深妙法，期無上果。",
    "T51n2087_007:0906b26_9": "今乃受牧女乳糜，敗道虧志，吾知之矣，無能為也。」",
    "T51n2087_007:0906b28_10": "彼二人曰：「君何見之晚歟？",
    "T51n2087_007:0906b28_11": "此猖蹶人耳。",
    "T51n2087_007:0906b29_12": "夫處乎深宮，安乎尊勝，不能靜志，遠迹山林，棄轉輪王位，為鄙賤人行，何可念哉？",
    "T51n2087_007:0906c02_13": "言增忉怛耳！」",
    "T51n2087_007:0906c02_14": "菩薩浴尼連河，坐菩提樹，成等正覺，號天人師，寂然宴默，惟察應度，曰：「彼欝頭藍子者，證非想定，堪受妙法。」",
    "T51n2087_007:0906c05_0": "空中諸天尋聲報曰：「欝頭藍子命終已來，經今七日。」",
    "T51n2087_007:0906c06_1": "如來歎惜：「如何不遇，垂聞妙法，遽從變化？」",
    "T51n2087_007:0906c07_2": "重更觀察，營求世界，有阿藍迦藍，得無所有處定，可授至理。",
    "T51n2087_007:0906c08_3": "諸天又曰：「終已五日。」",
    "T51n2087_007:0906c09_4": "如來再歎，愍其薄祐。",
    "T51n2087_007:0906c09_5": "又更諦觀，誰應受教？",
    "T51n2087_007:0906c10_6": "唯施鹿林中有五人者，可先誘導。",
    "T51n2087_007:0906c11_7": "如來爾時起菩提樹，趣鹿野園，威儀寂靜，神光晃曜，毫含玉彩，身真金色，安詳前進，導彼五人。",
    "T51n2087_007:0906c13_8": "斯五人遙見如來，互相謂曰：「一切義成，彼來者是。",
    "T51n2087_007:0906c14_9": "歲月遽淹，聖果不證，心期已退，故尋吾徒。",
    "T51n2087_007:0906c15_10": "宜各默然，勿起迎禮。」",
    "T51n2087_007:0906c16_11": "如來漸近，威神動物，五人忘制，拜迎問訊，侍從如儀。",
    "T51n2087_007:0906c17_12": "如來漸誘，示之妙理，兩安居畢，方獲果證。",
    "T51n2087_007:0906c19_0": "施鹿林東行二三里，至窣堵波，傍有涸池，周八十餘步，一名救命，又謂烈士。",
    "T51n2087_007:0906c20_1": "聞諸先志曰：數百年前，有一隱士，於此池側結廬屏迹，博習伎術，究極神理，能使瓦礫為寶，人畜易形，但未能馭風雲，陪仙駕。",
    "T51n2087_007:0906c23_2": "閱圖考古，更求仙術。",
    "T51n2087_007:0906c24_3": "其方曰：「夫神仙者，長生之術也。",
    "T51n2087_007:0906c25_4": "將欲求學，先定其志，築建壇場，周一丈餘。",
    "T51n2087_007:0906c26_5": "命一烈士，信勇昭著，執長刀，立壇隅，屏息絕言，自昏達旦；求仙者中壇而坐，手按長刀，口誦神呪，收視反聽，遲明登仙。",
    "T51n2087_007:0906c29_6": "所執銛刀變為寶劍，凌虛履空，王諸仙侶，執劍指麾，所欲皆從，無衰無老，不病不死。」",
    "T51n2087_007:0907a02_7": "是人既得仙方，行訪烈士，營求曠歲，未諧心願。",
    "T51n2087_007:0907a03_8": "後於城中遇見一人，悲號逐路。",
    "T51n2087_007:0907a04_9": "隱士覩其相，心甚慶悅，即而慰問：「何至怨傷？」",
    "T51n2087_007:0907a05_10": "曰：「我以貧窶，傭力自濟。",
    "T51n2087_007:0907a05_11": "其主見知，特深信用，期滿五歲，當酬重賞。",
    "T51n2087_007:0907a06_12": "於是忍勤苦，忘艱辛。",
    "T51n2087_007:0907a07_13": "五年將周，一旦違失，既蒙笞辱，又無所得。",
    "T51n2087_007:0907a08_14": "以此為心，悲悼誰恤？」",
    "T51n2087_007:0907a08_15": "隱士命與同遊，來至草廬，以術力故，化具肴饌，已而令入池浴，服以新衣，又以五百金錢遺之，曰：「盡當來求，幸無外也。」",
    "T51n2087_007:0907a11_16": "自時厥後，數加重賂，潛行陰德，感激其心。",
    "T51n2087_007:0907a12_17": "烈士屢求効命，以報知己。",
    "T51n2087_007:0907a13_18": "隱士曰：「我求烈士，彌歷歲時，幸而會遇，奇貌應圖，非有他故，願一夕不聲耳。」",
    "T51n2087_007:0907a15_19": "烈士曰：「死尚不辭，豈徒屏息？」",
    "T51n2087_007:0907a15_20": "於是設壇場，受仙法，依方行事，坐待日曛。",
    "T51n2087_007:0907a16_21": "曛暮之後，各司其務，隱士誦神呪，烈士按銛刀。",
    "T51n2087_007:0907a18_22": "殆將曉矣，忽發聲叫。",
    "T51n2087_007:0907a18_23": "是時空中火下，煙焰雲蒸，隱士疾引此人，入池避難。",
    "T51n2087_007:0907a19_24": "已而問曰：「誡子無聲，何以驚叫？」",
    "T51n2087_007:0907a20_25": "烈士曰：「受命後，至夜分，惛然若夢，變異更起。",
    "T51n2087_007:0907a21_26": "見昔事主躬來慰謝，感荷厚恩，忍不報語；彼人震怒，遂見殺害。",
    "T51n2087_007:0907a23_27": "受中陰身，顧屍歎惜，猶願歷世不言，以報厚德。",
    "T51n2087_007:0907a24_28": "遂見託生南印度大婆羅門家，乃至受胎出胎，備經苦厄，荷恩荷德，嘗不出聲。",
    "T51n2087_007:0907a26_29": "洎乎受業、冠、婚、喪親、生子，每念前恩，忍而不語，宗親戚屬咸見怪異。",
    "T51n2087_007:0907a27_30": "年過六十有五，我妻謂曰：『汝可言矣！",
    "T51n2087_007:0907a28_31": "若不語者，當殺汝子。』",
    "T51n2087_007:0907a29_32": "我時惟念，已隔生世，自顧衰老，唯此稚子，因止其妻，令無殺害。",
    "T51n2087_007:0907b01_33": "遂發此聲耳。」",
    "T51n2087_007:0907b02_34": "隱士曰：「我之過也！",
    "T51n2087_007:0907b02_35": "此魔嬈耳。」",
    "T51n2087_007:0907b02_36": "烈士感恩，悲事不成，憤恚而死。",
    "T51n2087_007:0907b03_37": "免火災難，故曰救命；感恩而死，又謂烈士池。",
    "T51n2087_007:0907b05_0": "烈士池西有三獸窣堵波，是如來修菩薩行時燒身之處。",
    "T51n2087_007:0907b06_1": "劫初時，於此林野，有狐、兔、猨，異類相悅。",
    "T51n2087_007:0907b07_2": "時天帝釋欲驗修菩薩行者，降靈應化為一老夫，謂三獸曰：「二三子善安隱乎？",
    "T51n2087_007:0907b09_3": "無驚懼耶？」",
    "T51n2087_007:0907b09_4": "曰：「涉豐草，遊茂林，異類同歡，既安且樂。」",
    "T51n2087_007:0907b10_5": "老夫曰：「聞二三子情厚意密，忘其老弊，故此遠尋。",
    "T51n2087_007:0907b11_6": "今正飢乏，何以饋食？」",
    "T51n2087_007:0907b12_0": "曰：「幸少留此，我躬馳訪。」",
    "T51n2087_007:0907b12_1": "於是同心虛己，分路營求。",
    "T51n2087_007:0907b13_2": "狐沿水濱，銜一鮮鯉，猨於林樹，採異華菓，俱來至止，同進老夫。",
    "T51n2087_007:0907b14_3": "唯免空還，遊躍左右。",
    "T51n2087_007:0907b15_4": "老夫謂曰：「以吾觀之，爾曹未和。",
    "T51n2087_007:0907b16_5": "猨狐同志，各能役心，唯兔空返，獨無相饋。",
    "T51n2087_007:0907b17_6": "以此言之，誠可知也。」",
    "T51n2087_007:0907b17_7": "兔聞譏議，謂狐、猨曰：「多聚樵蘇，方有所作。」",
    "T51n2087_007:0907b18_8": "狐、猨競馳，銜草曳木，既已蘊崇，猛焰將熾。",
    "T51n2087_007:0907b19_9": "兔曰：「仁者，我身卑劣，所求難遂，敢以微躬，充此一[(歹*又)/食]。」",
    "T51n2087_007:0907b21_10": "辭畢入火，尋即致死。",
    "T51n2087_007:0907b21_11": "是時老夫復帝釋身，除燼收骸，傷歎良久，謂狐、猨曰：「一何至此！",
    "T51n2087_007:0907b23_12": "吾感其心，不泯其迹，寄之月輪，傳乎後世。」",
    "T51n2087_007:0907b24_13": "故彼咸言，月中之兔，自斯而有。",
    "T51n2087_007:0907b25_0": "後人於此建窣堵波。",
    "T51n2087_007:0907b25_1": "從此順殑伽河流，東行三百餘里，至戰主國(中印度境)。",
    "T51n2087_007:0907b27_0": "戰主國，周二千餘里，都城臨殑伽河，周十餘里。",
    "T51n2087_007:0907b28_1": "居人豐樂，邑里相隣。",
    "T51n2087_007:0907b28_2": "土地膏腴，稼穡時播。",
    "T51n2087_007:0907b29_0": "氣序和暢，風俗淳質，人性獷烈，邪正兼信。",
    "T51n2087_007:0907b29_1": "伽藍十餘所，僧徒減千人。",
    "T51n2087_007:0907c01_2": "並皆遵習小乘教法。",
    "T51n2087_007:0907c02_3": "天祠二十，異道雜居。",
    "T51n2087_007:0907c03_0": "大城西北伽藍中窣堵波，無憂王之所建也。",
    "T51n2087_007:0907c04_0": "《印度記》曰：「此中有如來舍利一斗。」",
    "T51n2087_007:0907c04_1": "昔者世尊嘗於此處，七日之中，為天、人眾顯說妙法。",
    "T51n2087_007:0907c06_2": "其側則有過去三佛坐及經行遺迹之處。",
    "T51n2087_007:0907c07_0": "隣此復有慈氏菩薩像，形量雖小，威神嶷然，靈鑒潛通，奇迹間起。",
    "T51n2087_007:0907c09_0": "大城東行二百餘里，至阿避陀羯剌拏僧伽藍(唐言不穿耳)。",
    "T51n2087_007:0907c10_1": "周垣不廣，彫飾甚工，花池交影，臺閣連甍，僧徒肅穆，眾儀庠序。",
    "T51n2087_007:0907c11_2": "聞諸先志曰：昔大雪山北覩貨邏國有樂學沙門，二三同志禮誦餘閑，每相謂曰：「妙理幽玄，非言談所究；聖迹昭著，可足趾所尋。",
    "T51n2087_007:0907c14_3": "宜詢莫逆，親觀聖迹。」",
    "T51n2087_007:0907c15_4": "於是二三交友，杖錫同遊。",
    "T51n2087_007:0907c15_5": "既至印度，寓諸伽藍，輕其邊鄙，莫之見舍。",
    "T51n2087_007:0907c16_6": "外迫風露，內累口腹，顏色憔悴，形容枯槁。",
    "T51n2087_007:0907c17_7": "時此國王出遊近郊，見諸客僧，怪而問曰：「何方乞士？",
    "T51n2087_007:0907c19_8": "何所因來？",
    "T51n2087_007:0907c19_9": "耳既不穿，衣又垢弊。」",
    "T51n2087_007:0907c19_10": "沙門對曰：「我，覩貨邏國人也。",
    "T51n2087_007:0907c21_0": "恭承遺教，高蹈俗塵，率其同好，觀禮聖迹。",
    "T51n2087_007:0907c22_0": "慨以薄福，眾所同棄，印度沙門，莫顧羈旅。",
    "T51n2087_007:0907c23_0": "欲還本土，巡禮未周，雖迫勤苦，心遂後已。」",
    "T51n2087_007:0907c24_1": "王聞其說，用增悲感，即斯勝地，建立伽藍，白[疊*毛]題書，為之制曰：「我惟尊居世上，貴極人中，斯皆三寶之靈祐也。",
    "T51n2087_007:0907c26_2": "既為人王，受佛付囑，凡厥染衣，吾當惠濟。",
    "T51n2087_007:0907c27_3": "建此伽藍，式招羈旅。",
    "T51n2087_007:0907c28_4": "自今已來，諸穿耳僧，我此伽藍不得止舍。」",
    "T51n2087_007:0907c29_5": "因其事迹，故以名焉。",
    "T51n2087_007:0908a01_0": "阿避陀羯剌拏伽藍東南行百餘里，南渡殑伽河，至摩訶娑羅邑，並婆羅門種，不遵佛法。",
    "T51n2087_007:0908a03_1": "然見沙門，先訪學業，知其強識，方深禮敬。",
    "T51n2087_007:0908a05_0": "殑伽河北，有那羅延天祠。",
    "T51n2087_007:0908a05_1": "重閣層臺，奐甚麗飾。",
    "T51n2087_007:0908a06_2": "諸天之像，鑴石而成，工極人謀，靈應難究。",
    "T51n2087_007:0908a07_3": "那羅延天祠東行三十餘里，有窣堵波，無憂王之所建也，太半陷地。",
    "T51n2087_007:0908a08_4": "前建石柱，高餘二丈，上作師子之像，刻記伏鬼之事。",
    "T51n2087_007:0908a09_5": "昔於此處有曠野鬼，恃大威力，噉人血肉，作害生靈，肆極妖祟。",
    "T51n2087_007:0908a11_6": "如來愍諸眾生不得其死，以神通力誘化諸鬼，導以歸依之敬，齊以不殺之戒。",
    "T51n2087_007:0908a13_7": "諸鬼承教，奉以周旋。",
    "T51n2087_007:0908a14_0": "於是舉石請佛安坐，願聞正法，克念護持。",
    "T51n2087_007:0908a15_0": "自時厥後，無信之徒競共推移鬼置石座，動以千數，莫之能轉。",
    "T51n2087_007:0908a16_1": "茂林清池，周基左右，人至其側，無不心懼。",
    "T51n2087_007:0908a18_0": "伏鬼側不遠，有數伽藍，雖多傾毀，尚有僧徒，並皆遵習大乘教法。",
    "T51n2087_007:0908a19_1": "從此東南行百餘里，至一窣堵波，基已傾陷，餘高數丈。",
    "T51n2087_007:0908a20_2": "昔者如來寂滅之後，八國大王分舍利也，量舍利婆羅門蜜塗瓶內，分授諸王，而婆羅門持瓶以歸，既得所粘舍利，遂建窣堵波，并瓶置內，因以名焉。",
    "T51n2087_007:0908a24_3": "後無憂王開取舍利瓶，改建大窣堵波，或至齋日，時燭光明。",
    "T51n2087_007:0908a25_4": "從此東北度殑伽河，行百四五十里，至吠舍釐國(舊曰毘舍離國，訛也。",
    "T51n2087_007:0908a27_5": "中印度境)。",
    "T51n2087_007:0908a28_0": "吠舍釐國，周五千餘里。",
    "T51n2087_007:0908a28_1": "土地沃壤，花菓茂盛，菴沒羅菓、茂遮菓既多且貴。",
    "T51n2087_007:0908a29_2": "氣序和暢，風俗淳質，好福重學，邪正雜信。",
    "T51n2087_007:0908b01_3": "伽藍數百，多已圮壞，存者三五，僧徒稀少。",
    "T51n2087_007:0908b02_4": "天祠數十，異道雜居，露形之徒，寔繁其黨。",
    "T51n2087_007:0908b03_5": "吠舍釐城已甚傾頹，其故基趾周六七十里，宮城周四五里，少有居人。",
    "T51n2087_007:0908b05_6": "宮城西北五六里，至一伽藍，僧徒寡少，習學小乘正量部法。",
    "T51n2087_007:0908b06_7": "傍有窣堵波，是昔如來說《毘摩羅詰經》，長者子寶積等獻寶蓋處。",
    "T51n2087_007:0908b08_8": "其東有窣堵波，舍利子等於此證無學之果。",
    "T51n2087_007:0908b10_0": "舍利子證果東南有窣堵波，是吠舍釐王之所建也。",
    "T51n2087_007:0908b11_1": "佛涅槃後，此國先王分得舍利，式修崇建。",
    "T51n2087_007:0908b12_2": "《印度記》曰：「此中舊有如來舍利一斛，無憂王開取九斗，唯留一斗。」",
    "T51n2087_007:0908b13_3": "後有國王復欲開取，方事興功，尋則地震，遂不敢開。",
    "T51n2087_007:0908b14_4": "其西北有窣堵波，無憂王之所建也。",
    "T51n2087_007:0908b15_5": "傍有石柱，高五六十尺，上作師子之像。",
    "T51n2087_007:0908b16_6": "石柱南有池，是群獼猴為佛穿也。",
    "T51n2087_007:0908b17_7": "在昔如來曾住於此。",
    "T51n2087_007:0908b18_8": "池西不遠有窣堵波，諸獼猴持如來鉢上樹取蜜之處；池南不遠有窣堵波，是諸獼猴奉佛蜜處；池西北隅猶有獼猴形像。",
    "T51n2087_007:0908b22_0": "伽藍東北三里有窣堵波，是毘摩羅詰(唐言無垢稱。",
    "T51n2087_007:0908b23_1": "舊曰淨名，然淨則無垢，名則是稱，義雖取同，名乃有異。",
    "T51n2087_007:0908b23_2": "舊曰維摩詰，訛略也)故宅基趾，多有靈異。",
    "T51n2087_007:0908b24_3": "去此不遠有一神舍，其狀壘甎，傳云積石，即無垢稱長者現疾說法之處。",
    "T51n2087_007:0908b26_4": "去此不遠有窣堵波，長者子寶積之故宅也。",
    "T51n2087_007:0908b27_5": "去此不遠有窣堵波，是菴沒羅女故宅，佛姨母等諸苾芻尼於此證入涅槃。",
    "T51n2087_007:0908c01_0": "伽藍北三四里有窣堵波，是如來將往拘尸那國入般涅槃，人與非人隨從世尊，至此佇立。",
    "T51n2087_007:0908c03_1": "次西北不遠有窣堵波，是佛於此最後觀吠舍釐城。",
    "T51n2087_007:0908c04_2": "其南不遠有精舍，前建窣堵波，是菴沒羅女園持以施佛。",
    "T51n2087_007:0908c06_0": "菴沒羅園側有窣堵波，是如來告涅槃處。",
    "T51n2087_007:0908c07_0": "佛昔在此告阿難曰：「其得四神足者，能住壽一劫。",
    "T51n2087_007:0908c08_1": "如來今者，當壽幾何？」",
    "T51n2087_007:0908c08_2": "如是再三，阿難不對，天魔迷惑故也。",
    "T51n2087_007:0908c09_3": "阿難從坐而起，林中宴默。",
    "T51n2087_007:0908c10_4": "時魔來請佛曰：「如來在世教化已久，蒙濟流轉，數如塵沙，寂滅之樂，今其時矣。」",
    "T51n2087_007:0908c12_0": "世尊以少土置爪上，而告魔曰：「地土多耶？",
    "T51n2087_007:0908c13_0": "爪土多耶？」",
    "T51n2087_007:0908c13_1": "對曰：「地土多也。」",
    "T51n2087_007:0908c14_0": "佛言：「所度者如爪上土，未度者如大地土。",
    "T51n2087_007:0908c15_0": "却後三月，吾當涅槃。」",
    "T51n2087_007:0908c15_1": "魔聞歡喜而退。",
    "T51n2087_007:0908c15_2": "阿難林中忽感異夢，來白佛言：「我在林間，夢見大樹，枝葉茂盛，蔭影蒙密，驚風忽起，摧散無餘。",
    "T51n2087_007:0908c18_3": "將非世尊欲入寂滅？",
    "T51n2087_007:0908c18_4": "我心懷懼，故來請問。」",
    "T51n2087_007:0908c20_0": "佛告阿難：「吾先告汝，汝為魔蔽，不時請留。",
    "T51n2087_007:0908c21_0": "魔王勸我早入涅槃，已許之期，斯夢是也。」",
    "T51n2087_007:0908c23_0": "告涅槃期側不遠有窣堵波，千子見父母處也。",
    "T51n2087_007:0908c24_1": "昔有仙人，隱居巖谷，仲春之月，鼓濯清流，麀鹿隨飲，感生女子，姿貌過人，唯脚似鹿，仙人見已，收而養焉。",
    "T51n2087_007:0908c26_2": "其後命令求火，至餘仙廬，足所履地，迹有蓮華。",
    "T51n2087_007:0908c27_3": "彼仙見已，深以奇之，令其繞廬，方乃得火。",
    "T51n2087_007:0908c28_4": "鹿女依命，得火而還。",
    "T51n2087_007:0908c29_5": "時梵豫王畋遊見華，尋迹以求，悅其奇怪，同載而返。",
    "T51n2087_007:0909a01_6": "相師占言，當生千子。",
    "T51n2087_007:0909a02_7": "餘婦聞之，莫不圖計。",
    "T51n2087_007:0909a02_8": "日月既滿，生一蓮花，花有千葉，葉坐一子。",
    "T51n2087_007:0909a03_9": "餘婦誣罔，咸稱不祥，投殑伽河，隨波泛濫。",
    "T51n2087_007:0909a04_10": "烏耆延王下流遊觀，見黃雲蓋乘波而來，取以開視，乃有千子，乳養成立，有大力焉。",
    "T51n2087_007:0909a06_11": "恃有千子，拓境四方，兵威乘勝，將次此國。",
    "T51n2087_007:0909a07_12": "時梵豫王聞之，甚懷震懼，兵力不敵，計無所出矣。",
    "T51n2087_007:0909a08_13": "是時鹿女心知其子，乃謂王曰：「今寇戎臨境，上下離心，賤妾愚忠，能敗強敵。」",
    "T51n2087_007:0909a10_14": "王未之信也，憂懼良深。",
    "T51n2087_007:0909a11_15": "鹿女乃昇城樓，以待寇至。",
    "T51n2087_007:0909a12_16": "千子將兵，圍城已匝，鹿女告曰：「莫為逆事！",
    "T51n2087_007:0909a13_17": "我是汝母，汝是我子。」",
    "T51n2087_007:0909a13_18": "千子謂曰：「何言之謬？」",
    "T51n2087_007:0909a14_19": "鹿女手按兩乳，流注千岐，天性所感，咸入其口。",
    "T51n2087_007:0909a15_20": "於是解甲歸宗，釋兵返族，兩國交歡，百姓安樂。",
    "T51n2087_007:0909a17_0": "千子歸宗側不遠有窣堵波，是如來行經舊迹，指告眾曰：「昔吾於此歸宗見親。",
    "T51n2087_007:0909a18_1": "欲知千子，即賢劫千佛是也。」",
    "T51n2087_007:0909a20_0": "述本生東有故基，上建窣堵波，光明時燭，祈請或遂，是如來說《普門陀羅尼》等經重閣講堂餘趾也。",
    "T51n2087_007:0909a23_0": "講堂側不遠有窣堵波，中有阿難半身舍利。",
    "T51n2087_007:0909a24_1": "去此不遠有數百窣堵波，欲定其數，未有克知，是千獨覺入寂滅處。",
    "T51n2087_007:0909a25_2": "吠舍釐城內外周隍，聖迹繁多，難以具舉。",
    "T51n2087_007:0909a26_3": "形勝故墟，魚鱗間峙，歲月驟改，炎涼亟移，林既摧殘，池亦枯涸，朽株餘迹，其詳驗焉。",
    "T51n2087_007:0909a29_0": "大城西北行五六十里，至大窣堵波，栗呫(昌葉反)婆子(舊云離車子，訛也)別如來處。",
    "T51n2087_007:0909b01_1": "如來自吠舍釐城趣拘尸那國，諸栗呫婆子聞佛將入寂滅，相從悲號送。",
    "T51n2087_007:0909b03_2": "世尊既見哀慕，非言可喻，即以神力化作大河，崖岸深絕，波流迅急，諸栗呫婆悲慟以止，如來留鉢，為作追念。",
    "T51n2087_007:0909b07_0": "吠舍釐城西北減二百里，有故城，荒蕪歲久，居人曠少。",
    "T51n2087_007:0909b08_1": "中有窣堵波，是佛在昔為諸菩薩、人、天大眾，引說本生，修菩薩行，曾於此城為轉輪王，號曰摩訶提婆(唐言大天)。",
    "T51n2087_007:0909b10_2": "有七寶應，王四天下，覩衰變之相，體無常之理，冥懷高蹈，忘情大位，捨國出家，染衣修學。",
    "T51n2087_007:0909b13_0": "城東南行十四五里，至大窣堵波，是七百賢聖重結集處。",
    "T51n2087_007:0909b14_1": "佛涅槃後百一十年，吠舍釐城有諸苾芻，遠離佛法，謬行戒律。",
    "T51n2087_007:0909b15_2": "時長老耶舍陀住憍薩羅國，長老三菩伽住秣兔羅國，長老釐波多住韓若國，長老沙羅住吠舍釐國，長老富闍蘇彌羅住娑羅梨弗國。",
    "T51n2087_007:0909b18_3": "諸大羅漢心得自在，持三藏，得三明，有大名稱，眾所知識，皆是尊者阿難弟子。",
    "T51n2087_007:0909b20_4": "時耶舍陀遣使告諸賢聖，皆可集吠舍釐城。",
    "T51n2087_007:0909b21_5": "猶少一人，未滿七百。",
    "T51n2087_007:0909b22_6": "是時富闍蘇彌羅以天眼見諸大賢聖集議法事，運神足至法會。",
    "T51n2087_007:0909b23_7": "時三菩伽於大眾中右袒長跪，揚言曰：「眾無譁！",
    "T51n2087_007:0909b25_8": "欽哉，念哉！",
    "T51n2087_007:0909b25_9": "昔大聖法王善權寂滅，歲月雖淹，言教尚在。",
    "T51n2087_007:0909b26_10": "吠舍釐城懈怠苾芻謬於戒律，有十事出，違十力教。",
    "T51n2087_007:0909b27_11": "今諸賢者深明持犯，俱承大德阿難指誨，念報佛恩，重宣聖旨。」",
    "T51n2087_007:0909b29_0": "時諸大眾莫不悲感，即召集諸苾芻，依毘柰耶，訶責制止，削除謬法，宣明聖教。",
    "T51n2087_007:0909c02_0": "七百賢聖結集南行八九十里，至濕吠多補羅僧伽藍，層臺輪煥，重閣翬飛，僧眾清肅，並學大乘。",
    "T51n2087_007:0909c04_1": "其傍則有過去四佛坐及經行遺迹之處。",
    "T51n2087_007:0909c05_2": "其側窣堵波，無憂王之所建也。",
    "T51n2087_007:0909c05_3": "如來在昔南趣摩揭陀國，北顧吠舍釐城，中途止息遺迹之處。",
    "T51n2087_007:0909c08_0": "濕吠多補羅伽藍東南行三十餘里，殑伽河南北岸各有一窣堵波，是尊者阿難陀分身與二國處。",
    "T51n2087_007:0909c10_1": "阿難陀者，如來之從父弟也，多聞總持，博物強識，佛去世後繼大迦葉住持正法，導進學人。",
    "T51n2087_007:0909c12_2": "在摩揭陀國，於林中經行，見一沙彌諷誦佛經，章句錯謬，文字紛亂。",
    "T51n2087_007:0909c14_3": "阿難聞已，感慕增懷，徐詣其所，提撕指授。",
    "T51n2087_007:0909c15_4": "沙彌笑曰：「大德耄矣，所言謬矣！",
    "T51n2087_007:0909c15_5": "我師高明，春秋鼎盛，親承示誨，誠無所誤。」",
    "T51n2087_007:0909c16_6": "阿難默然，退而歎曰：「我年雖邁，為諸眾生，欲久住世，住持正法。",
    "T51n2087_007:0909c18_7": "然眾生垢重，難以誨語，久留無利，可速滅度。」",
    "T51n2087_007:0909c19_8": "於是去摩揭陀國，趣吠舍釐城，度殑伽河，泛舟中流。",
    "T51n2087_007:0909c20_9": "摩揭陀王聞阿難去，情深戀德，即嚴戎駕，疾驅追請，數百千眾營軍南岸。",
    "T51n2087_007:0909c22_10": "吠舍釐王聞阿難來，悲喜盈心，亦治軍旅，奔馳迎候，數百千眾屯集北岸。",
    "T51n2087_007:0909c24_11": "兩軍相對，旌旗翳日。",
    "T51n2087_007:0909c24_12": "阿難恐鬪其兵，更相殺害，從舟中起，上昇虛空，示現神變，即入寂滅，化火焚骸，骸又中折，一墮南岸，一墮北岸。",
    "T51n2087_007:0909c27_13": "於是二王各得一分，舉軍號慟，俱還本國，起窣堵波，而修供養。",
    "T51n2087_007:0909c29_14": "從此東北行五百餘里，至弗栗恃國(北人謂三代恃國。",
    "T51n2087_007:0910a01_15": "北印度境)。",
    "T51n2087_007:0910a02_0": "弗栗恃國，周四千餘里，東西長，南北狹。",
    "T51n2087_007:0910a02_1": "土地膏腴，花菓茂盛。",
    "T51n2087_007:0910a03_2": "氣序微寒，人性躁急，多敬外道，少信佛法。",
    "T51n2087_007:0910a04_3": "伽藍十餘所，僧徒減千人，大小二乘，兼功通學。",
    "T51n2087_007:0910a05_4": "天祠數十，外道寔眾。",
    "T51n2087_007:0910a05_5": "國大都城號占戍挐，多已頹毀。",
    "T51n2087_007:0910a06_6": "故宮城中尚有三千餘家，若村若邑也。",
    "T51n2087_007:0910a08_0": "大河東北有伽藍，僧徒寡少，學業清高。",
    "T51n2087_007:0910a08_1": "從此西行，依河之濱，有窣堵波，高餘三丈，南帶長流，大悲世尊度漁人處也。",
    "T51n2087_007:0910a10_2": "越在佛世，五百漁人結疇附黨，漁捕水族，於此河流得一大魚，有十八頭，頭各兩眼。",
    "T51n2087_007:0910a12_3": "諸漁人方欲害之，如來在吠舍釐國，天眼見，興悲心，乘其時而化導，因其機而啟悟，告諸大眾：「弗栗恃國有大魚，我欲導之，以悟諸漁人，爾宜知時。」",
    "T51n2087_007:0910a16_4": "於是大眾圍繞，神足凌虛，至于河濱，如常敷座。",
    "T51n2087_007:0910a17_5": "遂告諸漁人：「爾勿殺魚。」",
    "T51n2087_007:0910a18_6": "以神通力，開方便門，威被大魚，令知宿命，能作人語，貫解人情。",
    "T51n2087_007:0910a19_7": "爾時如來知而故問：「汝在前身，曾作何罪，流轉惡趣，受此弊身？」",
    "T51n2087_007:0910a21_8": "魚曰：「昔承福慶，生自豪族，大婆羅門劫比他者，我身是也。",
    "T51n2087_007:0910a22_9": "恃其族姓，凌蔑人倫，恃其博物，鄙賤經法；以輕慢心毀讟諸佛，以醜惡語詈辱眾僧，引類形比，謂若駝、驢、象、馬，諸醜形對。",
    "T51n2087_007:0910a25_10": "由此惡業，受此弊身。",
    "T51n2087_007:0910a26_11": "尚資宿善，生遭佛世，目覩聖化，親承聖教。」",
    "T51n2087_007:0910a27_12": "因而懺謝，悔先作業。",
    "T51n2087_007:0910a27_13": "如來隨機攝化，如應開導。",
    "T51n2087_007:0910a28_14": "魚既聞法，於是命終。",
    "T51n2087_007:0910a28_15": "承茲福力，上生天宮。",
    "T51n2087_007:0910a29_16": "於是自觀其身，何緣生此？",
    "T51n2087_007:0910a29_17": "既知宿命，念報佛恩，與諸天眾，肩隨戾止，前禮既畢，右繞退立，以天寶香華，用供養。",
    "T51n2087_007:0910b02_18": "世尊指告漁人，為說妙法，於即感悟，輸誠禮懺，裂網焚舟，歸真受法。",
    "T51n2087_007:0910b04_19": "既服染衣，又聞至教，皆出塵垢，俱證聖果。",
    "T51n2087_007:0910b06_0": "度漁人東北行百餘里，故城西有窣堵波，無憂王所建，高百餘尺，是佛在昔於此六月說法度諸天、人。",
    "T51n2087_007:0910b08_1": "此北百四五十步有小窣堵波，如來昔於此處為諸苾芻制戒。",
    "T51n2087_007:0910b09_2": "次西不遠有如來髮、爪窣堵波。",
    "T51n2087_007:0910b10_3": "如來昔於此處，近遠邑人相趨輻湊，焚香散花，燈炬不絕。",
    "T51n2087_007:0910b12_0": "從此西北千四五百里，踰山入谷，至尼波羅國(中印度境)。",
    "T51n2087_007:0910b14_0": "尼波羅國，周四千餘里，在雪山中。",
    "T51n2087_007:0910b14_1": "國大都城周二十餘里。",
    "T51n2087_007:0910b15_2": "山川連屬，宜穀稼，多花菓，出赤銅、犛牛、命命鳥。",
    "T51n2087_007:0910b16_3": "貨用赤銅錢。",
    "T51n2087_007:0910b16_4": "氣序寒烈，風俗險詖，人性剛獷，信義輕薄。",
    "T51n2087_007:0910b17_5": "無學藝，有工巧。",
    "T51n2087_007:0910b18_6": "形貌醜弊，邪正兼信。",
    "T51n2087_007:0910b18_7": "伽藍、天祠接堵連隅。",
    "T51n2087_007:0910b19_8": "僧徒二千餘人，大小二乘，兼功綜習。",
    "T51n2087_007:0910b20_9": "外道異學，其數不詳。",
    "T51n2087_007:0910b20_10": "王，剎帝利栗呫婆種也。",
    "T51n2087_007:0910b21_11": "志學清高，純信佛法。",
    "T51n2087_007:0910b21_12": "近代有王，號鴦輸伐摩(唐言光胄)。",
    "T51n2087_007:0910b22_13": "碩學聰叡，自製《聲明論》，重學敬德，遐邇著聞。",
    "T51n2087_007:0910b23_14": "都城東南有小水池，以人火投之，水即焰起，更投餘物，亦變為火。",
    "T51n2087_007:0910b24_15": "從此復還吠舍釐國，南渡殑伽河，至摩揭陀國(舊曰摩伽陀，又曰摩竭提，皆訛也。",
    "T51n2087_007:0910b26_16": "中印度境)。",
    "T51n2087_007:0910b27_0": "大唐西域記卷第七"
}