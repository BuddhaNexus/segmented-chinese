{
    "T34n1721_008:0558a21_0": "法華義疏卷第八",
    "T34n1721_008:0558a23_0": "胡吉藏撰",
    "T34n1721_008:0558a24_0": "藥草喻品第五",
    "T34n1721_008:0558a25_0": "所以有此品來者，自《華嚴》始集、終竟靈山前會，謂開五乘之教也。",
    "T34n1721_008:0558a26_1": "此經之始至信解之終，合五乘歸一乘也。",
    "T34n1721_008:0558a27_2": "今此一品，舉喻具釋開合之義也。",
    "T34n1721_008:0558a28_3": "一地所生、一雨所潤，喻至理無二，故合五乘以歸一也。",
    "T34n1721_008:0558a29_4": "而諸草木各有差別，謂隨五乘根性說五種教門，謂開義也。",
    "T34n1721_008:0558b01_5": "若但開而不合則得教而失理，若但合而不開則得理而忘教，故今明雖開而合、雖合而開，雖合而開，一而常五；雖開而合，五而常一。",
    "T34n1721_008:0558b04_6": "具識開合，理教始成，是以此品釋成一化開合義也。",
    "T34n1721_008:0558b05_7": "然雖開而合，合名開合；雖合而開，開名合開。",
    "T34n1721_008:0558b06_8": "合開即非開，開合即非合，故非開非合、非五非一，強為開合。",
    "T34n1721_008:0558b08_9": "故下文云「究竟涅槃常寂滅相終歸於空」，蓋是諸法實體故稱為妙，不為諸邊所染目為蓮華也。",
    "T34n1721_008:0558b10_10": "次依《法華論》明此品來意者，火宅譬破凡夫病，窮子譬破二乘病，雲雨譬破菩薩病，菩薩之人聞上來所說唯有一乘，便謂畢竟無復三乘方便，此即得實失權、存體忘用。",
    "T34n1721_008:0558b14_11": "然識權方乃悟實，達用乃鑒於體，既不識權亦不悟實，即權實俱喪、體用並亡。",
    "T34n1721_008:0558b16_12": "為治此病，故明雖一地所生、一雨所潤，而諸草木各有差別；雖至理無二而於緣有五，故權實義成、體用方顯。",
    "T34n1721_008:0558b18_13": "此經既稱「教菩薩法佛所護念」，故令大士離凡夫二乘病及菩薩病，始是教菩薩法佛所護念。",
    "T34n1721_008:0558b20_14": "次依述成意生起此品者，〈譬喻〉一品正明說教，〈信解品〉明中根領解，今此一品如來述成，述成者據譬而言。",
    "T34n1721_008:0558b23_15": "一切草木凡有二義：一、不知同；二、不知異。",
    "T34n1721_008:0558b24_0": "不知同者，不知一地所生、一雨所潤也。",
    "T34n1721_008:0558b24_1": "不知異者，不知草木自有差別也。",
    "T34n1721_008:0558b25_2": "假設如有一瑞草能知同異，即是奇特。",
    "T34n1721_008:0558b26_3": "稟教之人亦有二迷：一、不知理同；二、不知於緣有異。",
    "T34n1721_008:0558b27_4": "而迦葉一人能知理同、能知教異，乃名奇特。",
    "T34n1721_008:0558b28_5": "故下文云「如彼草木而不自知上中下性，汝等迦葉甚為希有，能知如來隨宜說法能信能受」，故舉雲雨藥草述成迦葉領解。",
    "T34n1721_008:0558c02_6": "若望迦葉，於〈信解品〉十譬十恩嘆佛功德猶自未盡，故更說雲雨草木之譬，廣嘆如來無方大用普益眾生，嘆不能盡，故說此品也。",
    "T34n1721_008:0558c05_7": "若為釋成〈信解品〉者，上明十譬十恩，無漏無為諸法之王，能為下劣忍于斯事，即時眾謂佛過去之始、今會之終屈曲崎岴難心苦心，是故今明如來雖復府仰順從而無心屈曲。",
    "T34n1721_008:0558c09_8": "故《華嚴》云「無心於彼此而能應一切」，故舉雲雨無心之譬釋成〈信解品〉也。",
    "T34n1721_008:0558c11_9": "言「藥草喻品」者，藥是草木中治病之通稱，草即形木之別名，而言藥草者，通、別兩舉者也。",
    "T34n1721_008:0558c13_10": "但言藥草不舉藥木者，明木二即少、草三即多，故廢少從多也。",
    "T34n1721_008:0558c14_11": "又今正述中根人領解，故題藥草不題藥木。",
    "T34n1721_008:0558c15_12": "所以舉藥草喻中根人者，凡有三義：一者、稟教得解，解生必能滅惑，喻如藥草治病義也。",
    "T34n1721_008:0558c17_13": "二者、藥草能愈他疾，喻聞教得解即成菩薩必有兼濟之功。",
    "T34n1721_008:0558c18_14": "三者、藥草是草中之貴，顯成菩薩人中之尊貴，異上聲聞未得領悟如鄙賤窮子也。",
    "T34n1721_008:0558c20_15": "問：藥草無情而受潤，稟教有心而領解，何以為喻耶？",
    "T34n1721_008:0558c22_0": "答：欲明緣教相稱義也。",
    "T34n1721_008:0558c22_1": "雲雨無私而潤，草木無心而受，若無私而潤、有心而受，即緣教相乖，何由領解？",
    "T34n1721_008:0558c24_2": "故舉無心之根顯無私之教，可謂其說法者無說無示，其聽法者無聞無得，亦說如幻說、聞如幻聞，無言顯道、絕聽雨華，即其事也。",
    "T34n1721_008:0558c27_3": "問：何以知然？",
    "T34n1721_008:0558c27_4": "答：文云「是法不可示言辭相寂滅」，我今既示不可示，雖示而無言，亦是聞不可聞，雖聞而絕聽也。",
    "T34n1721_008:0558c29_5": "問：譬喻，藥草、化城皆是舉喻，何故火宅獨受譬喻名耶？",
    "T34n1721_008:0559a01_6": "答：通皆互得，而別不例者，火宅在初故受其通稱，餘皆居後當其別名也。",
    "T34n1721_008:0559a03_7": "問：文具舉雲雨草木四事，何故偏題藥草名耶？",
    "T34n1721_008:0559a04_8": "答：就文而言，藥草在前喻機感扣聖，雲雨居後譬形聲應物，要由感方應，故從初立名。",
    "T34n1721_008:0559a06_9": "又今述中根領解，故以藥草題品，雲雨不爾故不標名。",
    "T34n1721_008:0559a07_10": "問：舉藥草以述成故云藥草品者，上明窮子以領解，應云窮子品？",
    "T34n1721_008:0559a09_11": "答：窮子通迷悟，今言信解故用別以立名；卉木通於毒藥，今云藥草亦從別為稱。",
    "T34n1721_008:0559a11_12": "問：上明窮子信解，從信解以立名；今云如來述成，應從述成以為稱耶？",
    "T34n1721_008:0559a12_13": "答：今云藥草品者，可含二義：一者、得述成中根領解；二者、廣明佛教利益無邊。",
    "T34n1721_008:0559a14_14": "述成但得成前，闕於後義故不云述成品。",
    "T34n1721_008:0559a15_15": "又領解題信解，就法為名，述成稱藥草，據譬為稱，欲法譬兩存，不應一類立名也。",
    "T34n1721_008:0559a17_16": "就品為二：第一、述成所解；第二、廣歎佛德。",
    "T34n1721_008:0559a18_17": "遍告迦葉者，迦葉是中根之尊，又是說譬之主，故偏告之。",
    "T34n1721_008:0559a19_18": "「及諸大弟子」者，善吉之流也。",
    "T34n1721_008:0559a20_19": "「善哉善哉」者，《釋論》云「再言善哉者，喜之至也」。",
    "T34n1721_008:0559a21_20": "「誠如所言」者，兩善哉述其言巧，誠如所言印其事實。",
    "T34n1721_008:0559a22_21": "但稱嘆有四句：或言巧而事不實，或事實而言不巧，或兩具，或雙無；今兩具也。",
    "T34n1721_008:0559a24_22": "「如來復有無量功德」者，第二、廣嘆佛德。",
    "T34n1721_008:0559a25_0": "就文為二：初、長行；次、偈頌。",
    "T34n1721_008:0559a25_1": "長行為二：初、略標佛德無盡；第二、廣釋佛德無窮。",
    "T34n1721_008:0559a26_2": "上明言巧事實者，蓋是一方之迹，未盡無方之化；無方之化，非迦葉之所能窮也。",
    "T34n1721_008:0559a28_3": "《淨名經》明佛三號，大千聲聞如阿難總持，以一劫壽不能受持，況無量號？",
    "T34n1721_008:0559b01_4": "號尚如是，況復功德？",
    "T34n1721_008:0559b01_5": "所以然者，法身即是實相，實相無邊故功德無邊，應身有眾生數等方便，即功德亦不可盡。",
    "T34n1721_008:0559b03_6": "「迦葉當知如來是諸法之王」下，第二、廣嘆佛德無窮。",
    "T34n1721_008:0559b04_7": "就文為二：初、法說明權實二智，次、譬說辨形聲益物。",
    "T34n1721_008:0559b06_8": "內有二智無幽不察，外有形聲益物平等無私，蓋窮聖德之淵府、盡如來之化功，故略舉斯二也。",
    "T34n1721_008:0559b08_9": "上〈信解品〉有十譬十恩，今如來對之即明八法八譬。",
    "T34n1721_008:0559b09_10": "言八法者：一者、諸法之王；二、所說不虛；三、說一切教；四、同表一理；五、歎佛有照理之智；六、歎佛有知機之能也；七、嘆佛善識教門；八、嘆佛應機說教也。",
    "T34n1721_008:0559b12_11": "「是諸法之王」者，上十譬十恩但明一方之化即未能自在，今明諸法之王即知化之無方。",
    "T34n1721_008:0559b14_12": "但於法自在凡有二種：一者、體法自在；二者、化用自在。",
    "T34n1721_008:0559b16_13": "具二自在，故名法王也。",
    "T34n1721_008:0559b16_14": "「若有所說皆不虛也」者，第二句，標所說不虛。",
    "T34n1721_008:0559b17_15": "既越其所嘆，似言過實，故今明言之實也。",
    "T34n1721_008:0559b18_16": "言實事多，略有三種：一者、如來常依二諦說法故不虛也。",
    "T34n1721_008:0559b19_17": "二者、能以巧智於一說三，說三之旨為詮一理，故於理不虛；又於物實益，故言不虛。",
    "T34n1721_008:0559b21_18": "三者、就無方釋之，如來實說亦實、虛說亦實，順說亦順、反說亦順，以皆能開道、皆能益物，故無不實，故無不順。",
    "T34n1721_008:0559b24_19": "故《涅槃》明四句：道說為道，非道說非道，道說非道，非道說道。",
    "T34n1721_008:0559b25_20": "以道心而說四句，四句皆道；非道心而說四句，四句皆非道。",
    "T34n1721_008:0559b26_21": "故《思益經》云「一切法正、一切法耶」。",
    "T34n1721_008:0559b27_22": "「於一切法以智方便而演說之」，第三，明說一切教。",
    "T34n1721_008:0559b28_23": "所以明說一切教者，上十譬十恩蓋是一方之教，辨教猶未盡，故今明說一切教，方乃窮也。",
    "T34n1721_008:0559c01_24": "「一切法」者，《智度論》云「為、無為攝一切法；又識所知法、智所知法亦攝一切法」，又云「五法藏攝一切法：三世、無為及不可說也」。",
    "T34n1721_008:0559c04_25": "不可說即是諸法實相，非有為、非無為，言忘慮絕。",
    "T34n1721_008:0559c05_26": "正量部云：第五不可說者，即是十四無記也。",
    "T34n1721_008:0559c06_27": "《地持論》云「四法攝一切法，謂世諦及世諦智、第一義諦、第一義諦智也」。",
    "T34n1721_008:0559c08_28": "「以智方便」者，上句明所說之教，今明能說之智。",
    "T34n1721_008:0559c09_29": "智謂波若，方便即漚和，此二是諸佛父母、化物要方，故明之也。",
    "T34n1721_008:0559c10_30": "今正以智為其體、方便為用，故以智方便說一切法也。",
    "T34n1721_008:0559c12_0": "「其所說法皆悉到於一切智地」者，第四，明教所表理。",
    "T34n1721_008:0559c13_1": "上明以智方便說一切教，即是其言巧妙，此句明教所表理，謂其義深遠，雖以智方便說一切法，大宗終歸一切智之正觀也。",
    "T34n1721_008:0559c15_2": "「如來觀知一切諸法之所歸趣」者，第五句，明佛知一切法終歸至極。",
    "T34n1721_008:0559c17_3": "此文釋上歸一切智地之言也。",
    "T34n1721_008:0559c18_4": "由如來善知理無異趣，驗向異說皆是到一切智之義也。",
    "T34n1721_008:0559c19_5": "「亦知眾生深心所行通達無礙」者，第六句，明善知根性也。",
    "T34n1721_008:0559c20_6": "既知理一而說有萬差者，以善達人根，隨其所宜故也。",
    "T34n1721_008:0559c21_7": "「又於諸法究盡明了」者，第七句，明善識法藥。",
    "T34n1721_008:0559c22_8": "對上達人根也。",
    "T34n1721_008:0559c23_9": "「示諸眾生一切智慧」者，第八句，應病授藥不差根也。",
    "T34n1721_008:0559c24_10": "「譬如三千大千」下，第二、譬說。",
    "T34n1721_008:0559c25_11": "前、開譬，次、合譬。",
    "T34n1721_008:0559c25_12": "今以三義釋此譬文：一、廣開有八譬，二、合八為四譬，三、合四成二譬。",
    "T34n1721_008:0559c27_0": "言八譬者：一、能生大地譬；二、所生草木譬；三、興雲譬；四、澍雨譬；五、受潤譬；六、增長譬；七、同一地一雨譬；八、草木差別譬。",
    "T34n1721_008:0559c29_1": "此之八譬即是次第，前有大地能生，次有草木所生，以有草木是故興雲，初既興雲次必澍雨，既有雲雨即草木受潤，初既受潤後即增長，雖有受潤增長然俱是一雨所潤一地所生，雖能生能潤是一而諸草木各有差別，故此八譬次第而來也。",
    "T34n1721_008:0560a06_2": "然要具八義譬義乃圓。",
    "T34n1721_008:0560a06_3": "今略合之，過去世佛教能生如地，所生五乘善根種子如草木，既有五乘種子感佛出世故如興雲，如來出世必說正法次明澍雨，眾生初稟佛教歡喜故名受潤，各蒙利益譬之增長，至理無二如一地一雨，於五乘得益不同如草木差別也。",
    "T34n1721_008:0560a12_4": "次、合八譬成四譬者：初一雙為能稟，次一雙為所稟，第三雙為正稟，第四雙辨同異。",
    "T34n1721_008:0560a14_0": "次、合四譬為二譬者：初六名稟澤譬，譬於昔教；後一雙論同異譬，譬於今教也。",
    "T34n1721_008:0560a15_1": "「三千大千世界」者，有人言：此譬五乘眾生所住處，下明草木喻能住五乘之眾生也。",
    "T34n1721_008:0560a17_2": "有人言：大地是能生，譬過去世習因，草木是所生，譬現在世習果也。",
    "T34n1721_008:0560a19_3": "今謂大地譬過去佛教，佛教無私能生眾生善根，譬同大地。",
    "T34n1721_008:0560a20_4": "故下文云「一地所生」，即其證也。",
    "T34n1721_008:0560a21_5": "所生五乘種子，譬同草木，但過去佛教廣被無邊，譬同三千大千世界，此對迦葉嘆佛一方之迹，今欲歎無方之化，故舉大千為譬也。",
    "T34n1721_008:0560a24_6": "「山川谿谷土地」者，上總嘆佛教能生，今別嘆五乘教為能生也。",
    "T34n1721_008:0560a25_7": "有人一一別配，義多不似，今宜略之。",
    "T34n1721_008:0560a26_8": "「所生卉木叢林」下，第二、明所生草木。",
    "T34n1721_008:0560a27_9": "前能生有兩：大千為總、山川為別。",
    "T34n1721_008:0560a28_10": "今所生亦二：一總、二別。",
    "T34n1721_008:0560a28_11": "「卉木叢林」，總明所生也。",
    "T34n1721_008:0560a29_12": "卉是百草之通名，木是眾樹之總稱，草聚為叢，木叢為林，此譬總明五乘眾生也。",
    "T34n1721_008:0560b01_13": "「及諸藥草」下，別明所生也。",
    "T34n1721_008:0560b02_14": "草有能治病者稱為藥草，所生別者眾多而偏題藥草者，猶其有愈病之功多所利益，即是偏嘆中根領解成於菩薩，上紹佛業、下利益眾生也。",
    "T34n1721_008:0560b05_15": "「種類若干名色各異」者，通釋草木差別義也。",
    "T34n1721_008:0560b06_16": "種謂種別，類謂品類，略明草類有三、木類有二，合譬可知。",
    "T34n1721_008:0560b08_17": "「名色各異」者，名以目體，色像外形，譬五乘眾生名字不同體相各異也。",
    "T34n1721_008:0560b09_18": "「密雲彌布」下，第三、明興雲譬。",
    "T34n1721_008:0560b10_19": "前明草木謂五乘種子，即是能感，要由感方得有應，故次諸佛出世，喻若興雲，即是應也。",
    "T34n1721_008:0560b12_20": "雲者喻佛身也。",
    "T34n1721_008:0560b12_21": "一、無心而應，譬之如雲，故《華嚴》明無心於彼此而能應一切；二、應身潤益，譬之如雲；三、能遮熱，總譬之如雲；四、應身為說本，如雲為雨本，譬之如雲。",
    "T34n1721_008:0560b15_22": "而稱「密雲」者，利益深重也。",
    "T34n1721_008:0560b16_23": "「彌布」者，廣益也。",
    "T34n1721_008:0560b16_24": "「遍覆三千大千世界」者，平等遍益也。",
    "T34n1721_008:0560b17_25": "如《華嚴》云「其身遍坐一切道場」，即是有緣同見義也。",
    "T34n1721_008:0560b18_26": "《涅槃》云「雲名龍氣，由龍有雲，由雲有雨，由法身垂應身，由應身而說法也」。",
    "T34n1721_008:0560b20_27": "「一時等澍其澤普洽」者，第四、明雨譬。",
    "T34n1721_008:0560b21_28": "法施無前後，故云一時。",
    "T34n1721_008:0560b21_29": "又云有感同聞。",
    "T34n1721_008:0560b22_30": "又如一時為說不偏故云等澍，遍益無邊義同普洽。",
    "T34n1721_008:0560b23_31": "「卉木叢林」下，第五、明受潤譬。",
    "T34n1721_008:0560b24_32": "初稟佛教信受歡喜名為受潤。",
    "T34n1721_008:0560b24_33": "就文為三：初、總明受潤。",
    "T34n1721_008:0560b25_34": "「及諸藥草」下，別明受潤。",
    "T34n1721_008:0560b25_35": "「根莖枝葉」譬信、戒、定、慧四法也。",
    "T34n1721_008:0560b26_36": "三草各有四法名上中下，隨上中下各有所受總結受潤。",
    "T34n1721_008:0560b27_37": "「一雲所雨」下，第六、明增長譬。",
    "T34n1721_008:0560b28_38": "亦有三句，初句、明能潤是一。",
    "T34n1721_008:0560b29_39": "「稱其種性」者，第二、明教稱緣也。",
    "T34n1721_008:0560b29_40": "「而得生長」者下，第三、正明生長。",
    "T34n1721_008:0560c01_41": "未生五乘善根者令生，已生五乘善根者令增長，各成五乘之因如華，各成五乘之果如實，後合譬中更有餘義，現下文也。",
    "T34n1721_008:0560c04_42": "「雖一地所生一雨所潤」者，第七、明能生是同譬也。",
    "T34n1721_008:0560c05_43": "「而諸草木各有差別」者，第八、明所生差別譬。",
    "T34n1721_008:0560c06_44": "前三譬論昔教已竟，昔教雖多不出三種：初雙、明能稟，次雙、明所稟，後雙、明正稟。",
    "T34n1721_008:0560c08_45": "今此兩譬論能生是同、所生有異，即是至理無二，於緣得益不同。",
    "T34n1721_008:0560c09_46": "所以論同異者，為欲破今昔二病、稱嘆二人。",
    "T34n1721_008:0560c10_47": "破今昔二病者，昔五乘人正執教異、不知理同，稟今一乘教人偏執理同、不知教異，為破此二人，故明理雖同不失教異，雖五乘教異而至理常同，是以文云「雖一地所生一雨所潤而諸草木各有差別」。",
    "T34n1721_008:0560c15_48": "又破二病者，昔五乘人不知於理未甞二，不知於緣未甞一，為破此病故說於地雨未甞異、草木未甞一。",
    "T34n1721_008:0560c17_49": "今稟一乘教人雖知至理未甞異，不知於緣未甞一，為破此病故說於地雨未甞異、草木未甞一也。",
    "T34n1721_008:0560c19_50": "稱嘆二人者，一、歎佛能知同異；二、歎迦葉能知同異。",
    "T34n1721_008:0560c21_51": "能知同者，謂理一也；能知異者，謂教異也。",
    "T34n1721_008:0560c22_0": "又能知同者，於理無異也；能知異者，於緣成異也。",
    "T34n1721_008:0560c23_1": "「迦葉！",
    "T34n1721_008:0560c23_2": "如來亦復如是」下，第二、合譬。",
    "T34n1721_008:0560c23_3": "但合七譬、不合大地譬，以大地是過去佛教，今正明現在法門，故略不合之也。",
    "T34n1721_008:0560c25_4": "就合七譬開為二章：初、合前五譬；次、合後同異雨譬。",
    "T34n1721_008:0560c26_5": "以前五譬明昔教、後二譬辨今教，故開兩段合之也。",
    "T34n1721_008:0560c28_0": "合初五譬又開為二：第一、正合五譬；次、舉譬帖之。",
    "T34n1721_008:0560c29_1": "就合前五譬轉勢明義與譬說不同，第一、合雲譬；二、合草木譬；三、合雨譬；四、合受潤譬；五、合增長譬。",
    "T34n1721_008:0561a02_2": "所以與譬本不同者，譬本欲明由感故應，故前明草木、後辨雲雨。",
    "T34n1721_008:0561a03_3": "今欲明前有如來出世唱於德號，故前合雲；眾生聞唱德號故來至佛所，故次合草木；眾生既來至佛所故如來便為說法，故次合雨譬；眾生聞法歡喜，故次合受潤譬；各蒙利益故次合增長譬。",
    "T34n1721_008:0561a08_4": "就初合雲又開為二：第一、正舉德號合雲；第二、勸物來聽受。",
    "T34n1721_008:0561a09_5": "就初合雲又開四別：第一、舉形合雲；第二、總舉聲合雲；第三、舉外號合雲；第四、舉內德合雲。",
    "T34n1721_008:0561a11_6": "謂形聲內外攝義略盡也。",
    "T34n1721_008:0561a12_7": "初、正舉形合雲；次、以譬帖之。",
    "T34n1721_008:0561a12_8": "「以大音聲」下，第二、總舉聲合雲，次亦以譬帖之。",
    "T34n1721_008:0561a13_9": "「而唱是言」下，第三、舉外號合雲。",
    "T34n1721_008:0561a14_10": "所以舉十號者，以號令天下令知是佛出世，異九十六師也。",
    "T34n1721_008:0561a15_11": "「未度者令度」下，第四、舉內德以合雲。",
    "T34n1721_008:0561a16_12": "內德之中前明四弘誓者，此述如來出世意也。",
    "T34n1721_008:0561a17_13": "如來所以出世者，良由昔有四弘誓，是故今明十號之人出現世也。",
    "T34n1721_008:0561a19_14": "故肇師云：「結僧那於始心，終大悲以赴難」，即此文意也。",
    "T34n1721_008:0561a20_15": "《瓔珞經》云「約四諦立四弘誓願」，未度苦海願令度之，故云未度者令度；眾生為集諦煩惱業縛願令解脫，故云未解者令解；未安道諦者令安；未得滅諦涅槃者願令得之。",
    "T34n1721_008:0561a24_16": "前二即是大悲願，後二即是大慈願也。",
    "T34n1721_008:0561a25_17": "「今世後世如實知之」者，上舉昔四願，此舉今四德。",
    "T34n1721_008:0561a26_18": "然德之與願並皆合雲，悉就今合以立名也。",
    "T34n1721_008:0561a27_19": "初德即是三達也。",
    "T34n1721_008:0561a27_20": "夫欲化物要須知其根性，眾生根性在三世中行，故前明三達也。",
    "T34n1721_008:0561a29_21": "「我是一切知者」即是一切智也。",
    "T34n1721_008:0561b01_0": "三達但知有為智，故次明一切智即具知一切法也。",
    "T34n1721_008:0561b02_1": "「一切見者」下，然二乘人又有一切智，如《大品．三慧品》說，而無五眼，故說一切見也。",
    "T34n1721_008:0561b04_0": "「知道者開道者說道者」，雖具上來功德，意欲物入道，故次說導師也。",
    "T34n1721_008:0561b05_1": "然道語通邪正，善惡在心曰知，開其邪正二路為開，曲示通塞為說也。",
    "T34n1721_008:0561b07_2": "「汝等天人」下，第二、勸物來聽受也。",
    "T34n1721_008:0561b07_3": "「爾時無數」下，第二、合草木譬，即受勸而來也。",
    "T34n1721_008:0561b08_4": "「如來于時」下，第三、合澍雨譬。",
    "T34n1721_008:0561b09_5": "「種種無量」下，第四、合受潤譬。",
    "T34n1721_008:0561b10_6": "正以初聞說法心生歡喜為受潤也。",
    "T34n1721_008:0561b11_0": "「決得善利」下，合第五、增長譬也。",
    "T34n1721_008:0561b11_1": "此句總合增長。",
    "T34n1721_008:0561b12_2": "「是諸眾生」下，別合增長，有二：前、約世間利合增長。",
    "T34n1721_008:0561b13_3": "「現世安穩」者，以聞法故現世障滅善生，故得安穩也。",
    "T34n1721_008:0561b14_4": "「後生善處」，明生報也。",
    "T34n1721_008:0561b14_5": "「以道受樂」，辨後報也。",
    "T34n1721_008:0561b15_6": "然此文通於生、後，且寄後報辨之。",
    "T34n1721_008:0561b16_7": "由聞正道故感樂報，所以言以道受樂。",
    "T34n1721_008:0561b16_8": "「亦得聞法」下，明得出世利以合增長，亦有三句：初是聞慧；「離諸障礙」下，明思慧也；「任力所能」下，明修慧也。",
    "T34n1721_008:0561b19_9": "「如彼大雲」下，第二、舉譬帖合。",
    "T34n1721_008:0561b19_10": "今初舉雲譬。",
    "T34n1721_008:0561b20_11": "「雨於一切」下，舉雨譬。",
    "T34n1721_008:0561b20_12": "「卉木叢林」下，舉草木譬。",
    "T34n1721_008:0561b21_13": "「如其種性」下，舉受潤譬。",
    "T34n1721_008:0561b21_14": "「各得生長」下，舉增長譬。",
    "T34n1721_008:0561b22_15": "皆帖合上也。",
    "T34n1721_008:0561b22_16": "「如來說法一相一味」下，合第二、同異譬。",
    "T34n1721_008:0561b23_17": "就文亦二：初、正合同異譬；二、明知不知。",
    "T34n1721_008:0561b24_18": "合同異譬即二：初、合一地一雨，謂合同譬；次、合而諸草木各有差別，謂合異譬。",
    "T34n1721_008:0561b26_19": "「一相一味」者，合上一地所生一雨所潤也。",
    "T34n1721_008:0561b27_20": "一相謂一實相，合一地也。",
    "T34n1721_008:0561b27_21": "一味謂一智味，合上一雨也。",
    "T34n1721_008:0561b28_22": "故下偈云「其雲所出一味之雨」也。",
    "T34n1721_008:0561b29_23": "「所謂解脫相」下，雙釋上一相一味也。",
    "T34n1721_008:0561b29_24": "免五住煩惱縛故名解脫相，離三界內外業故名離相，滅二生死苦果故名滅相，究竟至於一切種智釋上一味，離前三相故累無不盡，由離三相故照無不圓，照無不圓故非無，累無不盡故非有，即是中道之法也。",
    "T34n1721_008:0561c05_25": "「其有眾生」下，合上而諸草木各有差別譬也。",
    "T34n1721_008:0561c06_26": "「不自覺知」下，第二、明知不知。",
    "T34n1721_008:0561c07_27": "就文為二：初、明佛知同異眾生不知；二、歎迦葉能知同異，即是破二病、歎二人也。",
    "T34n1721_008:0561c09_28": "就初又二：第一，明眾生不知異、佛能知異；次，明佛能知同、眾生不知同也。",
    "T34n1721_008:0561c10_29": "初文為四：前、明眾生不知；二、明唯佛能知；三、結唯佛能知；四、結眾生不知。",
    "T34n1721_008:0561c12_30": "初言「不自覺知」者，蓋是不知理同、於緣成異，故言不知耳。",
    "T34n1721_008:0561c13_31": "然五乘眾生非不知五乘異也。",
    "T34n1721_008:0561c14_32": "「所以者何？",
    "T34n1721_008:0561c14_33": "唯有如來知」下，第二、明唯佛能知。",
    "T34n1721_008:0561c15_34": "而標所以者何者，舉佛能知釋成眾生不知也。",
    "T34n1721_008:0561c16_35": "此中明佛知四種法：初、知四法；次、知三法；次、知二法；次、知一法。",
    "T34n1721_008:0561c17_36": "知四法者，「種」謂種別也。",
    "T34n1721_008:0561c18_37": "三乘種類不同也。",
    "T34n1721_008:0561c18_38": "「相」者，相貌也。",
    "T34n1721_008:0561c19_39": "如慈悲是菩薩相，獨靜是緣覺相，從他聞法是聲聞相也。",
    "T34n1721_008:0561c20_40": "「體」者，三乘體也。",
    "T34n1721_008:0561c20_41": "道種慧是菩薩體，一切智是二乘體，如〈三慧品〉說也。",
    "T34n1721_008:0561c21_42": "「性」者，不改為義，昔三乘智體各住己分不互移改也。",
    "T34n1721_008:0561c23_43": "「念何事」下，第二、明知三慧。",
    "T34n1721_008:0561c23_44": "然三慧不同，或以三乘人為三慧，聲聞智淺如聞慧，緣覺智小深為思慧，菩薩盡理如修慧；亦得三乘各有三慧。",
    "T34n1721_008:0561c26_45": "文有三番：初、明三慧境；二、明三慧體；三、辨三慧因也。",
    "T34n1721_008:0561c27_46": "作意守境為念，即聞慧也，厝心思惟是思慧，深入是修慧。",
    "T34n1721_008:0561c28_47": "通稱事者，以境為事。",
    "T34n1721_008:0561c29_48": "依《毘曇》，三乘人同觀四諦境生三慧。",
    "T34n1721_008:0562a01_0": "《毘曇》聞慧但緣文，修慧但緣理，思慧或時緣文或時緣理；《成實》通觀一滅諦境；大乘同觀一實相境緣理。",
    "T34n1721_008:0562a03_1": "三慧位者，《毘曇》前三方便是聞思位，四善根是修慧位；《成實》四念處是聞思慧位，濡法以去是修慧位。",
    "T34n1721_008:0562a05_2": "「云何念」下，第二、明三慧體，謂能緣心不同也。",
    "T34n1721_008:0562a06_3": "「以何法念」下，第三、明三慧之因，方便不同宿習各異也。",
    "T34n1721_008:0562a07_4": "「以何法得何法」者，第三、明因果二法也。",
    "T34n1721_008:0562a08_5": "以何法謂因，得何法謂果也。",
    "T34n1721_008:0562a09_6": "「眾生住於種種之地」下，第四、明佛知一法，所謂地也。",
    "T34n1721_008:0562a10_7": "而言種種者，五乘地不同也。",
    "T34n1721_008:0562a11_8": "「唯有如來」下，第三、結唯佛能知也。",
    "T34n1721_008:0562a12_0": "「如彼草木」下，第四、結眾生不知也。",
    "T34n1721_008:0562a12_1": "「如來知是一相」下，第二，明佛知同、眾生不知同也。",
    "T34n1721_008:0562a13_2": "就文為二：一者、明佛能知；次、辨昔不說之意，即顯眾生不知。",
    "T34n1721_008:0562a15_3": "「究竟涅槃常寂滅相終歸於空」者，有人言：雖過去過塵沙、未來復倍上數，終入無餘灰斷涅槃，故云終歸於空，此釋〈壽量〉佛無常也。",
    "T34n1721_008:0562a18_4": "有人言：依覆相說常解釋者，明此常即空、無相、不可得，故言終歸於空也。",
    "T34n1721_008:0562a19_5": "有人言：空無二十五有，故名寂滅也。",
    "T34n1721_008:0562a20_6": "今明有二種：一者、凡聖終歸大涅槃，故云終歸於空。",
    "T34n1721_008:0562a21_7": "亦如肇師《涅槃無名論》云「視聽之所不暨，四空之所昏昧，九流於是乎交歸，群聖於此乎冥會」，則用此文意以作論也。",
    "T34n1721_008:0562a24_8": "二者、自昔已來開五乘教用，至於《法華》息用歸體，則無復五乘末；本對於五故明不五，既無有五亦非不五，即言辭寂滅，故稱為空。",
    "T34n1721_008:0562a27_9": "問：上明終歸一切種智，與今何異耶？",
    "T34n1721_008:0562a28_10": "答：通是一道清淨，隨義立名，或稱種智、或名涅槃、或名一乘、或名波若，故前明終歸種智，今云終歸涅槃。",
    "T34n1721_008:0562b01_11": "若以二文共相會者，前明終歸種智，謂三菩提果也；今云終歸涅槃，謂果果也。",
    "T34n1721_008:0562b03_12": "良由二乘智非究竟智，故終歸佛智，二乘涅槃非究竟，故終歸大涅槃也。",
    "T34n1721_008:0562b05_0": "上合大車亦取此二義合之，如前釋也。",
    "T34n1721_008:0562b05_1": "問：何故偏明二果？",
    "T34n1721_008:0562b06_2": "答：二義：一者、二乘有餘涅槃智非究竟智，故今明佛究竟智。",
    "T34n1721_008:0562b07_3": "二者、二乘無餘涅槃非究竟斷，故今明究竟斷，謂二死果永絕，超於五住流，故名滅度也。",
    "T34n1721_008:0562b09_4": "又上云究竟種智，謂無境不照，即波若；今無果不寂，謂解脫，而法身居內也。",
    "T34n1721_008:0562b11_5": "問：既言歸涅槃，何故言終歸於空？",
    "T34n1721_008:0562b12_6": "答：或名究竟空、或名大涅槃、或名諸佛道也。",
    "T34n1721_008:0562b13_7": "然《中論．破涅槃品》正破四種涅槃：一、破有是涅槃，二、破空是涅槃，三、破亦空亦有，四、破非空非有，而後結云「涅槃絕於四句、超於百非，不知何以名之，強名為空也」。",
    "T34n1721_008:0562b16_8": "「佛知是以」下，第二，明佛雖知理一，為物未堪昔不即說。",
    "T34n1721_008:0562b18_9": "此即顯眾生不知同也。",
    "T34n1721_008:0562b18_10": "問：上句云佛知涅槃，今亦佛知眾生心不堪故不說涅槃，何故言昔不說種智？",
    "T34n1721_008:0562b20_11": "答：二義：一者、欲顯大涅槃即是種智，異二乘灰斷無為。",
    "T34n1721_008:0562b21_12": "二者、若言昔不說涅槃，於義不便，昔亦說三乘同入無餘故也。",
    "T34n1721_008:0562b23_0": "即以此文責光宅等師，若終歸於空既是灰斷涅槃，既言佛知涅槃，何得云昔不說灰斷涅槃耶？",
    "T34n1721_008:0562b25_1": "「汝等迦葉」下，第二、歎迦葉能知同異。",
    "T34n1721_008:0562b26_0": "今昔兩緣各有偏執不知同異，而迦葉能知，故名希有也。",
    "T34n1721_008:0562b27_1": "就文為二：初、正嘆；「所以者何」下，釋嘆。",
    "T34n1721_008:0562b28_2": "然應具嘆迦葉能知同異，但偏對昔病不知異是方便，故今偏歎迦葉於不知異人中為希有也。",
    "T34n1721_008:0562c01_3": "此文亦得具歎同異，「能知如來隨宜說法」歎知異也；「能信能受」歎知同也。",
    "T34n1721_008:0562c02_4": "就偈凡有五十四行半，分為二：初四行，頌第一法說明權實二智；次有五十行半偈，頌第二譬說明形聲益物。",
    "T34n1721_008:0562c05_5": "上法說有八門，今轉勢說法，序歎佛出世大意，明今昔有默、說不同。",
    "T34n1721_008:0562c06_6": "開為四章：第一偈，歎佛昔隨機權說；第二偈，明如來昔日不說實法；第三，釋佛昔不說實意；第四，釋昔權說之意也。",
    "T34n1721_008:0562c09_7": "「破有法王」者，有人言：破二十五有名為破有，如《涅槃》明得二十五三昧、破二十五有。",
    "T34n1721_008:0562c11_8": "如來自破二十五有，出生死外、居法王之位；今出世亦為物破二十五有。",
    "T34n1721_008:0562c13_9": "又言破有者，眾生多滯於有，故以空藥破之。",
    "T34n1721_008:0562c14_10": "如《中論》云「大聖說空法為離諸見故」。",
    "T34n1721_008:0562c14_11": "然此二意皆是偏用之文。",
    "T34n1721_008:0562c15_12": "今言破有者。",
    "T34n1721_008:0562c15_13": "破一切有所得也。",
    "T34n1721_008:0562c16_14": "本謂有生死，故為說三乘；復言有三破三說一，遂封於一，說言非三非一中道之法；復言有此兩非之中終不免有，今破此有見故言破有。",
    "T34n1721_008:0562c19_15": "「如來尊重」下，第二、明昔不說實。",
    "T34n1721_008:0562c20_0": "上半明不說之人，下半明不說之事。",
    "T34n1721_008:0562c20_1": "超凡聖之表故稱為尊，德不可稱故名為重，此歎人也。",
    "T34n1721_008:0562c22_2": "「智慧深遠」者，竪不見其底為深，橫不惻其邊名遠，此歎佛內智也。",
    "T34n1721_008:0562c23_3": "「久默斯要」者，斯要即是平等大慧，內證斯法故稱為默。",
    "T34n1721_008:0562c24_4": "「不務速說」者，昔不怱務而即說也。",
    "T34n1721_008:0562c25_5": "又言務者事務，佛昔不得以大乘事務速為人說也。",
    "T34n1721_008:0562c26_6": "「有智若聞」下，第三、釋佛昔不說之意。",
    "T34n1721_008:0562c27_7": "夫論不說，其旨有二：一者、至道無言言即乖道，是故不說。",
    "T34n1721_008:0562c28_8": "故肇師云：「釋迦掩室於摩竭，淨名杜口於毘耶，豈曰無辨，辨所不能言也」。",
    "T34n1721_008:0563a01_9": "二者、如今文所明，恐根情未堪即生疑謗，故不說也。",
    "T34n1721_008:0563a02_10": "「是故迦葉」下，第四、釋昔權說意也。",
    "T34n1721_008:0563a03_11": "「令得正見」者，正見即正觀，正觀甚難周正，三世諸佛種種因緣令人得之。",
    "T34n1721_008:0563a05_12": "「迦葉當知」下，頌第二、八譬，此文不依譬本次第頌之，亦不依合譬前後頌之，但轉勢說法更示一法門。",
    "T34n1721_008:0563a07_13": "第一、頌雲譬；第二、頌兩譬；第三、頌大地譬；第四、頌草木譬；第五、頌受潤譬；第六、頌增長譬，第七第八同異兩譬合而頌之。",
    "T34n1721_008:0563a10_14": "要前興雲然後澍雨，故前明雲雨。",
    "T34n1721_008:0563a10_15": "雲雨是能潤，大地草木是所潤，故前明雲雨次明大地草木。",
    "T34n1721_008:0563a12_16": "大地草木稟於雲雨，故次明受潤。",
    "T34n1721_008:0563a12_17": "受潤故增長，能稟所稟有同有異，故次論之。",
    "T34n1721_008:0563a13_18": "前有如來出世故初明興雲，以出世故說法譬如澍雨。",
    "T34n1721_008:0563a15_19": "眾生所以感佛形聲者，由過去佛教生於善根，故明大地之與草木。",
    "T34n1721_008:0563a16_20": "既有宿習善根，初聞說教歡喜譬如受潤，稟教利益故增長。",
    "T34n1721_008:0563a18_21": "至理無二，隨緣差別，故次明同異。",
    "T34n1721_008:0563a18_22": "雲譬中，上長行略，今偈即廣。",
    "T34n1721_008:0563a19_23": "凡有十種歎之：一者、大雲，謂簡小歎，如輪王出世十善化物，乃至梵天說出欲論，皆是小益故名小雲，乃至二乘菩薩不能普利皆名小雲也。",
    "T34n1721_008:0563a22_24": "「遍覆一切」下，第二、平等歎。",
    "T34n1721_008:0563a23_25": "《智度論》云「摩醯首羅天、韋紐天、鳩摩羅伽天若愛眾生，即令所願皆得，若惡之即使七世皆滅」，故非平等遍益。",
    "T34n1721_008:0563a25_26": "《華嚴》明大龍王興雲，從四天下乃至六天皆悉遍覆，隨所見而興雲，隨所樂而注雨。",
    "T34n1721_008:0563a27_27": "如來說法亦爾，於四生六道隨所見而示現形，隨所聞而說法，等觀一切猶如赤子，故截手不戚、捧足不欣，善惡自彼、慈覆不二，故名遍覆一切也。",
    "T34n1721_008:0563b01_28": "「惠雲」下，第三、惠利歎。",
    "T34n1721_008:0563b02_29": "有雲興而無益，今是有益之雲，故名惠雲。",
    "T34n1721_008:0563b03_30": "如來亦爾，示形說法必能益緣也。",
    "T34n1721_008:0563b04_31": "「含潤」下，第四、作含德歎。",
    "T34n1721_008:0563b04_32": "自有焊雲不能注雨，今是有潤之雲，故云含潤。",
    "T34n1721_008:0563b05_33": "如來之身大慈所勳，是故垂應必能益物。",
    "T34n1721_008:0563b06_34": "「電光晃燿」下，第五、放光歎。",
    "T34n1721_008:0563b07_35": "《華嚴》云「如大龍王，從四天下至六天宮，隨所應見出種種色光，或閻浮檀金色乃至七寶色等」。",
    "T34n1721_008:0563b09_36": "如來亦爾，將說法時隨所應見出種種光。",
    "T34n1721_008:0563b10_37": "「雷聲遠震」下，第六、遠聞歎。",
    "T34n1721_008:0563b10_38": "《華嚴》云「如大龍王，從四天下至六天宮，隨所應聞出種種聲，或天音或樂音乃至人中即聞雷聲」。",
    "T34n1721_008:0563b12_39": "今取雷聲為喻者，能生眾生五乘善根，能覺悟無明昏蟄。",
    "T34n1721_008:0563b14_40": "《華嚴》又云「通明無畏以為電光」，震實義雷也。",
    "T34n1721_008:0563b15_41": "「令眾悅豫」者，第七稱緣歎。",
    "T34n1721_008:0563b15_42": "《華嚴》云「隨所見而興雲，隨所聞而震雷，故無不喜」。",
    "T34n1721_008:0563b16_43": "佛形聲亦爾。",
    "T34n1721_008:0563b17_44": "「日光掩弊」下，第八、破邪歎。",
    "T34n1721_008:0563b17_45": "雲未興時日有千光，以興雲故日光隱弊。",
    "T34n1721_008:0563b18_46": "佛未出世有九十六種邪智光明，佛既出世皆隱弊也。",
    "T34n1721_008:0563b20_0": "「地上清涼」者，第九、生善歎。",
    "T34n1721_008:0563b20_1": "由日光故眾生熱惱，由邪教故有邪見熱惱。",
    "T34n1721_008:0563b21_2": "佛出世破邪見，即眾生心地無邪見熱惱，得正見清涼。",
    "T34n1721_008:0563b22_3": "「靉靆垂布如可承攬」下，第十、不思議。",
    "T34n1721_008:0563b23_4": "嘆「靉」者，靉晦也。",
    "T34n1721_008:0563b24_0": "「靆」者，重累色也。",
    "T34n1721_008:0563b24_1": "大慈深厚，所現之身猶如靉靆。",
    "T34n1721_008:0563b25_2": "府就於物為垂，隨所見而普示形故稱為布。",
    "T34n1721_008:0563b26_3": "「如可承攬」者，遙觀彼雲可言傍攬及以下承，如來府順於物如可承攬，不同眾生故不可捉持，即是不思議也。",
    "T34n1721_008:0563b28_4": "「其雨普等」下，第二、頌雨譬。",
    "T34n1721_008:0563b29_5": "遍益為普，無私稱等。",
    "T34n1721_008:0563b29_6": "「四方俱下」者，從四無量心出普益四生也。",
    "T34n1721_008:0563c01_7": "「流注無量」者，智慧辨才無滯必徹通。",
    "T34n1721_008:0563c02_8": "「山川嶮谷」下，第三、頌大地譬。",
    "T34n1721_008:0563c03_0": "「所生卉木」下，頌第四、草木譬。",
    "T34n1721_008:0563c03_1": "「雨之所潤」下，頌第五、受潤譬。",
    "T34n1721_008:0563c04_2": "無善眾生令其生善，如乾地普洽；有善根者令其增長，如藥木等並茂。",
    "T34n1721_008:0563c05_3": "「一切諸樹」下，頌第六、增長譬。",
    "T34n1721_008:0563c06_4": "「如其體相」下，合頌第七第八同異譬。",
    "T34n1721_008:0563c07_5": "「佛亦如是」下，頌第二、合譬。",
    "T34n1721_008:0563c07_6": "釋合譬者不同，今宜開為二：第一、正合譬；第二、末後兩行重開示權實。",
    "T34n1721_008:0563c09_7": "就初合譬與上長行不同，上長行開為二：初、合前五譬；次、合同異譬。",
    "T34n1721_008:0563c11_8": "合前五譬中，初合雲、次合草木、次合雨、次合受潤、次合增長。",
    "T34n1721_008:0563c12_9": "今轉勢說法，正合四譬兼合餘四。",
    "T34n1721_008:0563c13_10": "正合四譬者：一、合雲；二、合雨；三、合受潤；四、合增長。",
    "T34n1721_008:0563c14_11": "雲、雨是能應之形聲也，受潤、增長是所感之利益。",
    "T34n1721_008:0563c15_12": "四義既要故正合之，餘四兼合，至文當出。",
    "T34n1721_008:0563c16_13": "上長行合雲為二：初、正合；次、勸眾來聽。",
    "T34n1721_008:0563c17_14": "今還頌此二也。",
    "T34n1721_008:0563c17_15": "上合雲有四：初、舉佛形合雲；二、舉佛聲合雲；三、舉號合雲；四、舉德合雲。",
    "T34n1721_008:0563c19_16": "今具頌之。",
    "T34n1721_008:0563c19_17": "初一偈，頌第一；次一偈，頌第二；次一行半，頌第三；「出于世間」下兩偈，頌第四、舉德合雲。",
    "T34n1721_008:0563c21_18": "上長行舉五種德以合雲，今但明二：五句，舉大悲德合雲；三句，舉大慈德合雲。",
    "T34n1721_008:0563c23_19": "大悲拔苦如雲能遮離於熱惱，大慈與樂如雲能潤也。",
    "T34n1721_008:0563c24_20": "「安穩樂」者，現世樂也；「世間樂」者，後世樂也；「涅槃樂」者，出世樂也。",
    "T34n1721_008:0563c25_21": "又世間樂者，生報樂也；涅槃樂者，後報樂也。",
    "T34n1721_008:0563c26_22": "《注》解云「安穩樂者，二乘樂也。",
    "T34n1721_008:0563c27_23": "世間樂者，人天樂也。",
    "T34n1721_008:0563c27_24": "涅槃樂者，大乘樂也」。",
    "T34n1721_008:0563c28_25": "「諸天人眾」下兩偈，頌長行第二、勸眾聽受。",
    "T34n1721_008:0563c29_26": "初偈，正勸眾來聽；第二偈，釋勸聽意。",
    "T34n1721_008:0564a01_27": "上半簡異邪師，即上歎於佛；次半明下益眾生。",
    "T34n1721_008:0564a02_28": "「為大眾說」下，第二，八偈，頌合兩譬。",
    "T34n1721_008:0564a02_29": "就合兩譬又開三章：初、借雨一味義以合譬；次、借雨平等義以合譬；三、借雨無懈惓義以合譬。",
    "T34n1721_008:0564a05_30": "所以但明此三義者，初章明所說為一理；次章教心平等，等為五乘人令同歸一理；第三嘆佛為物說法無有懈惓。",
    "T34n1721_008:0564a07_31": "三章各二。",
    "T34n1721_008:0564a07_32": "初章二者：前偈，明所說之法無二，如雨一味，此即兼合上一相一味之言。",
    "T34n1721_008:0564a09_33": "第二，一偈，明所說之法無二，能演之音亦一也。",
    "T34n1721_008:0564a10_34": "「常為大乘而作因緣」者，昔雖說五乘之味，此是為大乘作因緣耳。",
    "T34n1721_008:0564a12_35": "「我觀一切」下，第二，二偈半，借雨平等義以合譬。",
    "T34n1721_008:0564a13_36": "亦開為二：初一偈，歎佛心平等；第二一偈半，歎佛說平等。",
    "T34n1721_008:0564a14_37": "「常演說法」下，第三，三行半，借雨無惓義以合譬。",
    "T34n1721_008:0564a15_38": "就文亦二：初一行半，明能化之人說法無惓。",
    "T34n1721_008:0564a16_39": "「貴賤上下」下二偈，舉所化之人顯成能化等說無惓，此即兼合草木義也。",
    "T34n1721_008:0564a18_40": "「一切眾生」下，第三，十一行偈，合受潤譬。",
    "T34n1721_008:0564a19_0": "就文為三：初，八偈，正合受潤；第二，一偈半，明理同隨緣益異；第三，一行半偈，稱歎於佛。",
    "T34n1721_008:0564a20_1": "就初又二：前一行，總明受潤；次七行，別合三草二木受潤不同。",
    "T34n1721_008:0564a22_2": "三草二木既是《法華》名教，今略序之。",
    "T34n1721_008:0564a23_3": "三草者，下中上三品草也。",
    "T34n1721_008:0564a23_4": "二木者，大小兩樹也。",
    "T34n1721_008:0564a24_5": "此是無階級階級，故開諸位不同，不如有所得人一向定作淺深之解。",
    "T34n1721_008:0564a25_6": "所以然者，經中階級之說無定，或說初發心時便成正覺，或說久劫行行方證菩提，或勸起道意令住不退轉，或說實無發心亦無退者，皆是善巧化物，不可定相執之也。",
    "T34n1721_008:0564a29_7": "今示一方淺深，故說三草二木。",
    "T34n1721_008:0564b01_8": "人天是世間乘名為小草，聲聞緣覺是出世間乘名為中草，地前四十心既是大乘名為上草。",
    "T34n1721_008:0564b03_9": "若據無生忍而判義者，初地始得淺無生忍名為小樹，七地深入無生忍名為大樹。",
    "T34n1721_008:0564b05_10": "故《智度論》釋無生有二位：一者初地，二者七地。",
    "T34n1721_008:0564b06_11": "所以開二位者，若就二忍明義，地前凡位名為順忍，初地已上既是聖位名為無生忍。",
    "T34n1721_008:0564b08_12": "若五忍明義，地前名伏忍，初三地為信忍，次三地為順忍，次三地為無生忍。",
    "T34n1721_008:0564b10_13": "若依《瓔珞經》，後三地名寂滅忍，謂第十地、等覺、妙覺三地也。",
    "T34n1721_008:0564b11_14": "若依《仁王經》，但後二地，謂法雲地、佛地也。",
    "T34n1721_008:0564b12_15": "第七地既是無生之始故名無生忍。",
    "T34n1721_008:0564b13_16": "若以功用、無功用分二位者，初地至七地名功用位謂小樹也，八地至等覺地是無功用道名為大樹。",
    "T34n1721_008:0564b15_17": "經論不同，具有二義，依此經判位，三草二木總分三位，人天為下品，二乘為中品，菩薩為上品；就菩薩中自開三品，地前四十心為下品，登地已上亦開二品。",
    "T34n1721_008:0564b19_0": "若爾者，二乘之人既稱中草不及上草，即知是十信前人也。",
    "T34n1721_008:0564b20_1": "成論師不應言羅漢與六地齊功。",
    "T34n1721_008:0564b21_2": "又〈譬喻品〉云「聲聞之人以信力故得入一乘」，即知未迴小入大在十信前也。",
    "T34n1721_008:0564b22_3": "問：三草二木與五乘義何異？",
    "T34n1721_008:0564b23_4": "答：二科互有開合不同，五乘即開淺合深，三草二木即開深合淺。",
    "T34n1721_008:0564b24_5": "開淺合深者，開小草為天人兩乘，開中草為聲聞緣覺二也。",
    "T34n1721_008:0564b26_6": "合深者，總合大乘因果悉入佛乘也。",
    "T34n1721_008:0564b27_7": "問：何故爾耶？",
    "T34n1721_008:0564b27_8": "答：五乘之教並以果義標乘，故〈譬喻品〉云「三車在門外」，即以三果為三乘，菩薩為求佛果故還屬佛乘攝也。",
    "T34n1721_008:0564b29_9": "人天樂果名之為乘，為求人天樂果故修人天兩行，故以果標乘，為欲引物令修因趣果，所以五乘明義，開淺合深也。",
    "T34n1721_008:0564c03_10": "三草二木開深合淺者，合前四乘為小中二草，以人天為小草，以二乘為中草。",
    "T34n1721_008:0564c05_11": "開深者，開大乘為三品，即上草及二木也。",
    "T34n1721_008:0564c06_12": "所以爾者，為扶此經讚揚大乘教菩薩法，明人天猶在三界火宅、二乘未度五百由旬，是故合淺而開深也。",
    "T34n1721_008:0564c08_13": "又五乘明義即有佛果之乘，三草二木但取因乘不明佛果。",
    "T34n1721_008:0564c09_14": "所以然者，五乘為欲將五果以引物，故說佛果為乘；今明三草二木受潤增長之義，故但說因也。",
    "T34n1721_008:0564c12_15": "又昔教明開義，故開世間為人天二乘，開出世為三乘，故成五乘；今欲顯合義，故合世間為一，合二乘為一，故合彼四乘歸於一乘。",
    "T34n1721_008:0564c15_16": "但一乘中自開三位：一者、地前四十心為上草；二者、初地已上為小樹；三者、八地已去為大樹也。",
    "T34n1721_008:0564c17_17": "問：此與《勝鬘經》四種重擔有何異耶？",
    "T34n1721_008:0564c18_18": "答：彼經明由大地故有四種重擔，由攝受正法故有四乘：合天人為一，開二乘為二，合大乘因果為一也。",
    "T34n1721_008:0564c20_19": "與《智度論》五種善其義不同，不須會也。",
    "T34n1721_008:0564c21_20": "第二、別明三草二木。",
    "T34n1721_008:0564c21_21": "即為五段：初一行，明小草；次二行，明中草；次一行，明上草；次一行半，明小樹；後一行半，明大樹也。",
    "T34n1721_008:0564c24_0": "「佛平等說」下一行半，第二、明理一而隨眾生得益有異，即兼合上第七第八同異譬也。",
    "T34n1721_008:0564c25_1": "問：何故合受潤即合同異譬耶？",
    "T34n1721_008:0564c26_2": "答：上合雲雨明同義，故云「其法一味解脫涅槃」；次合受潤明三草二木差別異，今欲論其同異義也。",
    "T34n1721_008:0564c28_3": "明理唯有一，隨五種人故有五種異也。",
    "T34n1721_008:0564c29_4": "「佛以此喻」下一行半，第三、歎佛智慧也。",
    "T34n1721_008:0565a01_5": "「如海一渧」者，上〈信解品〉十譬十恩稱歎於佛德，時眾謂如來之德盡在四大聲聞言下，故品初明八法八譬顯如來復有無量功德，時眾便謂歎佛德已盡，是故今明雖設此譬於佛智慧如海一渧也。",
    "T34n1721_008:0565a06_6": "「我雨法雨」下，第四，十一行半，合增長喻。",
    "T34n1721_008:0565a06_7": "就文亦三：初八行半，合增長喻；次一行半，明理一隨人得益不同；第三一行半，稱歎諸佛。",
    "T34n1721_008:0565a08_8": "前受潤有三章，增長亦有三，以此科經於文極便；舊說異此，宜應改之。",
    "T34n1721_008:0565a10_9": "就初八行半又開為二：初三行半，總合增長；次五行，別合增長。",
    "T34n1721_008:0565a11_10": "就初又三：初一行，法說；次一行，舉譬；後一行半，合譬。",
    "T34n1721_008:0565a13_11": "「聲聞緣覺」下，第二，五行，別合。",
    "T34n1721_008:0565a13_12": "就文亦三：初一行半，合中草增長；次一行半，合小樹增長；後二行，合大樹增長。",
    "T34n1721_008:0565a15_13": "故總合有三，別合亦三也。",
    "T34n1721_008:0565a16_14": "問：何故不合小草與大草耶？",
    "T34n1721_008:0565a16_15": "答：前受潤中已具合之，故今略彼二草。",
    "T34n1721_008:0565a17_16": "問：等是略者，何故合中草耶？",
    "T34n1721_008:0565a18_17": "答：中草是小乘二聖，二木是大乘二聖，同是聖位增長義顯，是故合之。",
    "T34n1721_008:0565a19_18": "小草是小乘中之凡，上草是大乘中之凡，既同是凡，增長義不顯，故略不合也。",
    "T34n1721_008:0565a21_19": "又一義，前之二凡入總合中攝之，是以文云「令諸世間普得具足」，世間即二凡也。",
    "T34n1721_008:0565a23_20": "但凡義增長不顯，故入總合中；增長意在聖果，所以別合。",
    "T34n1721_008:0565a24_21": "問：受潤亦明三草二木，增長亦明三草二木，有何異耶？",
    "T34n1721_008:0565a26_22": "答：受潤據草木之因，增長明草木之果，但就因明受潤不顯，故前文寄果明之。",
    "T34n1721_008:0565a27_23": "問：合大樹中云「聞諸法空心大歡喜」，是何空耶？",
    "T34n1721_008:0565a28_24": "答：即上「究竟涅槃常寂滅相終歸於空」，蓋是明大涅槃果位之法，故大樹因人聞之歡喜也。",
    "T34n1721_008:0565b01_25": "《智度論》云「譬如震雷，小鳥聞皆怖，孔雀大鳥聞之舞踊」也。",
    "T34n1721_008:0565b03_26": "畢竟空法亦復如是，小人聞之驚疑怖畏，大士聽受歡喜踊躍也。",
    "T34n1721_008:0565b04_27": "若言終歸於空是灰身滅智空，八地已上菩薩豈生歡喜也。",
    "T34n1721_008:0565b06_28": "「如是迦葉」下，第二，一行半，明理唯是一隨緣得益為異，兼合上同異譬也。",
    "T34n1721_008:0565b07_29": "故同異譬受潤增長二章兼合之，蓋是轉勢之意，不應一一依長行也。",
    "T34n1721_008:0565b09_30": "「迦葉當知」下，第三，一行半，稱歎諸佛。",
    "T34n1721_008:0565b10_31": "前就不可盡歎，今就諸佛同有善巧歎。",
    "T34n1721_008:0565b11_0": "「今為汝等」下，大段第二，結示權實。",
    "T34n1721_008:0565b11_1": "初偈開權，次偈顯實。",
    "T34n1721_008:0565b12_2": "「汝等所行是菩薩道」者，昔說大因為小果，今指小果為大因，故二乘之果是菩薩道。",
    "T34n1721_008:0565b14_3": "《法華論》明無上義有十種：一者、示現種子無上，故說雲雨譬喻。",
    "T34n1721_008:0565b15_4": "「汝等所行是菩薩道」者，謂發菩提心退已還發，前所修行善根不滅，同後得果故，此意明本菩提心不滅，故此善根即無上種子，由此種子故今聞《法華》，即是雲雨後得成佛。",
    "T34n1721_008:0565b19_5": "問：若爾，決定聲聞善根應非菩薩道耶？",
    "T34n1721_008:0565b20_6": "答：決定之人即是守教封執小果，即被破不會；若轉悟者即會而不破也。",
    "T34n1721_008:0565b22_0": "授記品第六",
    "T34n1721_008:0565b23_0": "授記既是《法華》要義亦是眾經大宗，今略釋之宜開七門：一、來意門；二、釋名門；三、能受人門；四、所授人門；五、階位門；六、料簡門；七、同異門。",
    "T34n1721_008:0565b26_1": "初來意門者，為中根說法凡有四門：初、譬說；次、領解；三、述成；四、授記。",
    "T34n1721_008:0565b27_2": "今即第四也。",
    "T34n1721_008:0565b27_3": "以領解十譬十恩於前，以八法八譬述成於後，其心安泰即當果可記，所以如來為其授記也。",
    "T34n1721_008:0565c01_0": "依《法華論》意者，自上三品破凡夫、二乘、菩薩三病，即悟非凡非聖、非大非小，得無依正觀行，與佛相應故授以佛記也。",
    "T34n1721_008:0565c03_1": "若望今昔二病除者，昔執異不知同，今即執同不知異；若了前同異譬意，即今昔病得除，便悟至道未曾同異，善巧方便同異適緣，以悟未曾同異即生於實慧，了隨緣同異即生方便慧，具足二慧即佛道可成。",
    "T34n1721_008:0565c08_2": "故《淨名經》云「智度菩薩母、方便為父」，父母具足則當成法身，故與授佛記也。",
    "T34n1721_008:0565c10_3": "若接品末生者，上品末開方便門、示真實相，諸聲聞眾皆非滅度，謂開方便門；汝等所行是菩薩道，謂示真實相。",
    "T34n1721_008:0565c12_4": "昔不悟大因為小果，故執小果而迷大因；今悟小果是大因，故便有大因，有大因必得大果，故授以佛記也。",
    "T34n1721_008:0565c15_0": "二、釋名門者，「授」者云與也。",
    "T34n1721_008:0565c15_1": "「記」者云決也，亦云莂也。",
    "T34n1721_008:0565c16_2": "所言決者，於九道內分決此人必當成佛，故云決也。",
    "T34n1721_008:0565c17_3": "莂義亦然。",
    "T34n1721_008:0565c17_4": "懸說未來事以授前人，故名授記，前人領受故云受記。",
    "T34n1721_008:0565c18_5": "又汎論記無記有三：一、就三性門論記無記，若有善惡可記故名為記，無善惡可記故名無記。",
    "T34n1721_008:0565c20_6": "二、善惡能感苦樂果，有苦樂果可記名為記，無記不能感苦樂果，無果可記故名無記。",
    "T34n1721_008:0565c22_7": "三者、有物可記故名有記，無物可記故名無記，如《華嚴》以十四難為無記門也。",
    "T34n1721_008:0565c24_8": "即是無物可記故名無記也，如石女無兒可記也；而與此相違故名有記。",
    "T34n1721_008:0565c26_9": "今云修佛因得佛果，即是有果可記故名為記，聖記示人稱為授記也。",
    "T34n1721_008:0565c27_10": "又釋記者言錄，示果有可記錄也。",
    "T34n1721_008:0565c28_11": "十二部經中有《授記經》者，以因果事大物多惑之，宜別開一部。",
    "T34n1721_008:0566a01_12": "第三能授記人門者，此經授記人有二：一者、佛授記；二、常不輕菩薩授記。",
    "T34n1721_008:0566a02_13": "此二不同者，佛具授通、別兩記。",
    "T34n1721_008:0566a03_14": "言別記者，如來具三達智，知此人未來成佛久近，故與其劫數之記，如授三根人記等，故名別記。",
    "T34n1721_008:0566a05_15": "言通記者，如〈法師品〉云「聞《法華經》一念隨喜皆與授記」，而不說其劫數久近，以去佛道長遠義故但與通記。",
    "T34n1721_008:0566a08_0": "常不輕菩薩迹居因位、三達未圓，故但得與通記不得授別記也。",
    "T34n1721_008:0566a09_1": "第四、所授記人門者，汎論得記人自有三種：一者、凡夫；二者、二乘；三者、菩薩。",
    "T34n1721_008:0566a11_2": "今此經備與三種人記，以此三人皆有佛性必當成佛，故並得記之。",
    "T34n1721_008:0566a12_3": "依《法華論》釋授聲聞記中有四種聲聞：一者、決定聲聞；二者、增上慢聲聞；三者、退菩提心聲聞；四者、應化聲聞。",
    "T34n1721_008:0566a15_4": "二種聲聞佛與授記，謂應化聲聞及退菩提心還發菩提心者也。",
    "T34n1721_008:0566a16_5": "決定、增上慢二人，根未熟故，佛不與授記。",
    "T34n1721_008:0566a17_6": "然決定聲聞保執小乘，增上慢人自謂究竟不信作佛，即不堪與記亦不堪破執及會歸義，而此經會一切二乘以成佛者，蓋是對應悟之人故說此經明破及會義耳。",
    "T34n1721_008:0566a21_7": "增上慢亦爾，如五千之徒不堪聞於破會，以根未熟故；常不輕所對增上慢者，其根已熟堪聞破會，故為說一乘也。",
    "T34n1721_008:0566a23_8": "第五、明階位門者，經論不同，或說一種授記故直名為授記經也。",
    "T34n1721_008:0566a25_9": "或說二種授記，如《涅槃經》明，應與遲記者授之以遲，其人聞速得佛心生輕慢，故授以遲記；若言佛道難得久受懃苦然後成佛，心即退失，為此人故授以速記。",
    "T34n1721_008:0566a29_0": "又善根熟者授之以速記，善根未熟者授之遲記。",
    "T34n1721_008:0566b01_1": "又樂久處生死化物者授之以遲，厭惡生死欲早成佛者授之以速。",
    "T34n1721_008:0566b02_2": "又有二種記：一、總記；二、別記，如上釋之。",
    "T34n1721_008:0566b03_3": "《智度論》明三種授記：一、自知他不知，為利益自故不為利他；二、他知自不知，為利益他故；三、自他具知，具利益自他故。",
    "T34n1721_008:0566b06_4": "又有四種授記：一、未發心授記；二、發心授記；三、現前授記；四、不現前授記。",
    "T34n1721_008:0566b07_5": "未發心授記有二：一、都未發心而授記，如鳩鳥等；二、雖已發心而未成立，亦名未發心也。",
    "T34n1721_008:0566b09_6": "二、已發心授記有二種：一者、初始發心即與授記；二者、發心成立名為發心，即十信位。",
    "T34n1721_008:0566b11_7": "三、不現前授記，謂三賢菩薩未得無生忍，故不堪現前與無生記。",
    "T34n1721_008:0566b13_8": "四、現前授記，初地已上得無生忍，堪為現前授無生記。",
    "T34n1721_008:0566b14_9": "《地持論》云有六種授記，四種大同於前而明位小異；第五、時量時定，謂劫數有限；第六、時無量時不定，謂劫數無限。",
    "T34n1721_008:0566b17_10": "此二猶是上總別記耳。",
    "T34n1721_008:0566b17_11": "第六、總料簡門者，《法華論》明此經有六種授記：一者、舍利弗、迦葉等眾所知識故，名號不同故與別記。",
    "T34n1721_008:0566b19_12": "二者、富樓那等五百人、千二百人等同一名，故俱時與記。",
    "T34n1721_008:0566b21_13": "三者、學無學人等俱同一名，又非眾所知識，故一時與記。",
    "T34n1721_008:0566b22_14": "四者、與提婆達多記示，現如來無怨惡故。",
    "T34n1721_008:0566b23_15": "五者、與比丘尼及諸天女等記，示現女人在家出家修菩薩行皆證佛果故。",
    "T34n1721_008:0566b25_16": "此五是如來自與授記。",
    "T34n1721_008:0566b25_17": "第六、常不輕與四眾記，示現眾生有佛性故。",
    "T34n1721_008:0566b26_18": "今更以四句釋之：一者、同時得記成佛有前後，如五百羅漢是也。",
    "T34n1721_008:0566b28_19": "二者、同時得記同時成佛，如學無學二千人是也。",
    "T34n1721_008:0566b29_20": "三者、前後得記前後成佛，如四大聲聞是也。",
    "T34n1721_008:0566c01_21": "四者、前後得記同時成佛，義應有之。",
    "T34n1721_008:0566c02_0": "又有四句：一者、小乘無優劣、大乘有優劣，如五百弟子同時成羅漢，故小乘無優劣，而轉次成佛，如初人成佛竟授第二人記，故大乘有優劣。",
    "T34n1721_008:0566c05_1": "二者、小乘有優劣、大乘無優劣，如學無學二千人，有學無學故小乘有優劣，同時成佛故大乘無優劣。",
    "T34n1721_008:0566c07_2": "三者、小乘劣、大乘勝，如阿難住初果故劣，羅云得第四果故勝，而阿難在前成佛，羅云在後成佛，故大乘勝。",
    "T34n1721_008:0566c09_3": "四者、小乘勝、大乘劣，則羅云得第四果故勝，阿難在學地故劣，而阿難在前、羅云在後則其事也。",
    "T34n1721_008:0566c12_4": "問：何故經中呵受記，如淨名破彌勒三世門中無受記、無生法中亦無受記，今何故說受記耶？",
    "T34n1721_008:0566c14_5": "答：《淨名經》為破有所得病，言人為能受、法為所受，佛為能授、菩薩為所授，是故破無受記。",
    "T34n1721_008:0566c16_6": "今為對聲聞人言羅漢不成佛，是故與其成佛之記也。",
    "T34n1721_008:0566c17_7": "又彼經明不見能受所受、能記所記，故則不得記，今經明記無所記故云授記，二經不相違也。",
    "T34n1721_008:0566c19_8": "又佛法有二諦，如來常依二諦說法，依世諦門說法故有授記，依第一義諦門說法故無授記也。",
    "T34n1721_008:0566c21_9": "第七同異門者，問：授二乘記與菩薩何異？",
    "T34n1721_008:0566c22_10": "答：《法華論》云「二乘有佛性法身故授記，非修行具足是故與記。",
    "T34n1721_008:0566c24_11": "若菩薩有佛性法身又修行具足，是故與記」，故大小得記不同。",
    "T34n1721_008:0566c25_12": "問：授聲聞記與緣覺記云何異？",
    "T34n1721_008:0566c26_13": "答：大開四句：一者、緣覺果人但在三界外聞《法華經》亦三界外得記；二者、緣覺因人及聲聞因位並在三界內聞經得記。",
    "T34n1721_008:0566c28_14": "羅漢有二：一者、值佛界內聞《法華經》得記；二、不值佛，如〈化城品〉中明佛滅後羅漢生三界外聞經然後得記，此四句大判為言。",
    "T34n1721_008:0567a02_15": "問：何以得知緣覺界外聞經？",
    "T34n1721_008:0567a03_16": "答：《華嚴》云「菩薩將欲下生前，以天眼觀世界，若有緣覺放光照之，若覺知者則取滅度，不覺知者移住他方」，此人既三界內不值佛，故知三界外聞經方得記也。",
    "T34n1721_008:0567a06_17": "若有緣覺值佛者，亦有三界內聞經得記，此義小耳。",
    "T34n1721_008:0567a08_18": "就此品有二：初、正授記；二、聞下根之端許說宿世因緣。",
    "T34n1721_008:0567a09_19": "就初又二：前、授四大弟子記；次、授五百弟子記，逆擊其心也。",
    "T34n1721_008:0567a10_20": "初中有二：前、授迦葉；後、授三人。",
    "T34n1721_008:0567a11_21": "初授迦葉中，前長行、次偈頌。",
    "T34n1721_008:0567a12_22": "長行又二：初、告大眾；後、正明授記。",
    "T34n1721_008:0567a12_23": "問：授身子記但告一人，授迦葉記何故通告大眾？",
    "T34n1721_008:0567a13_24": "答：互顯其文也。",
    "T34n1721_008:0567a14_25": "又上根唯一人，故但告身子；中根數多，故通告大眾。",
    "T34n1721_008:0567a15_26": "又欲開身子化物之路所以別告，欲廣發時眾求佛之心故通告也。",
    "T34n1721_008:0567a17_27": "「唱如是言」下，第二、正授記。",
    "T34n1721_008:0567a17_28": "又二：前、辨行因；次、明得果。",
    "T34n1721_008:0567a18_29": "行因中三句：一者、奉覲諸佛；二、「供養」已下，明三業殖福；三、「廣宣」已下，明弘法以種慧。",
    "T34n1721_008:0567a20_30": "「於最後身」下，第二、明得果。",
    "T34n1721_008:0567a20_31": "有六種果：一、化主果；「國名光德」下，國土果；「劫名」下，時節果；「佛壽」下，壽命果；「正法住世」下，住持果；「國界嚴飾」下，重明國土果。",
    "T34n1721_008:0567a23_32": "前出土名，今出土體。",
    "T34n1721_008:0567a23_33": "「其國菩薩」下，明眷屬果。",
    "T34n1721_008:0567a24_34": "「雖有魔及魔民皆護佛法」者，大明土有三：一者、穢土，一向有魔作於留難；二者、純淨土，一向無魔；三、中容之土，亦有魔亦無魔，順同餘方示現為魔是故言有，皆護佛法所以言無。",
    "T34n1721_008:0567a28_35": "然魔佛難識，了悟即魔為佛，不悟即佛為魔也。",
    "T34n1721_008:0567a29_36": "十二行半偈分為三：初一行半，總標與記；十行半，別釋授記；後半行，總結授記。",
    "T34n1721_008:0567b02_37": "就十行半又有二：初兩行半，頌行因；次八行，頌得果，就初兩行半中頌上三章：初一行半，頌親覲佛；次半行，頌三業修福；次半行，頌前弘法以種慧也。",
    "T34n1721_008:0567b05_38": "「於最後身」下，頌得果：半行頌化主果，三行頌國土果，三行頌眷屬果。",
    "T34n1721_008:0567b07_0": "眷屬果中前頌菩薩、次頌聲聞，半行頌壽命果，一行頌住持果，略不頌時節果也。",
    "T34n1721_008:0567b08_1": "「爾時大目揵連」下，第二、授餘三人記。",
    "T34n1721_008:0567b09_2": "又開兩別：初、請記；二、授記。",
    "T34n1721_008:0567b10_3": "請記為二：前長行，次偈頌。",
    "T34n1721_008:0567b10_4": "初請記者，示佛從修因所得，是故請也。",
    "T34n1721_008:0567b11_5": "「皆悉悚慄」者，三大弟子自謂已解大乘，而佛未為授記，三人恐所解非解墮增上慢，故悚慄也。",
    "T34n1721_008:0567b13_6": "又三人喜其所解，次至懼於未堪，喜懼交集所以悚慄也。",
    "T34n1721_008:0567b15_7": "偈文為三：初兩行，正請；次四行，釋請；後一行，結請。",
    "T34n1721_008:0567b16_8": "三中各二。",
    "T34n1721_008:0567b16_9": "初文二者：前一行，明歎佛已賜通記；次一行，正請別記也。",
    "T34n1721_008:0567b17_10": "次文二者：一行半，譬說；二行半，合譬。",
    "T34n1721_008:0567b18_11": "小無大食為「飢」，背小向大為「來」。",
    "T34n1721_008:0567b19_12": "「忽遇王饍」，得總記也。",
    "T34n1721_008:0567b19_13": "「未敢即食」，未得別記也。",
    "T34n1721_008:0567b20_14": "「若復得王教然後乃敢食」，若得別記領解方決也。",
    "T34n1721_008:0567b21_15": "「我等亦復如是」下，合前「如從飢國來」也。",
    "T34n1721_008:0567b22_16": "「雖聞佛音聲」下一行，合上「未敢即便食」也。",
    "T34n1721_008:0567b23_17": "「若蒙佛授記」下半行，合上「得王教然後乃敢食」也。",
    "T34n1721_008:0567b24_18": "後一行為二者：初半行，歎佛；次半行，結請。",
    "T34n1721_008:0567b25_19": "「爾時世尊」下，第二、授三人記。",
    "T34n1721_008:0567b25_20": "即為三別：授善吉記中，前長行、次偈頌。",
    "T34n1721_008:0567b26_21": "長行有二：前明行因、次辨得果。",
    "T34n1721_008:0567b27_22": "得果之中有七種果，一化主果，二時節果，三國土果，四眷屬果。",
    "T34n1721_008:0567b28_23": "眷屬之中凡有三種：一者、其土人民，謂凡夫眷屬；次、聲聞眷屬；後、菩薩眷屬。",
    "T34n1721_008:0567c01_24": "蓋是下中上品人也。",
    "T34n1721_008:0567c02_25": "次壽命果，次住持果。",
    "T34n1721_008:0567c02_26": "「其佛常處虛空」下，明說法果。",
    "T34n1721_008:0567c03_27": "以善吉因時解空，得佛之時處空說法也。",
    "T34n1721_008:0567c04_28": "偈文為三：初二行，總標佛記；次一行，頌上行因；餘九行，頌得果。",
    "T34n1721_008:0567c05_29": "此中一行頌化主，一行半頌國土，三行頌眷屬，眷屬之中不頌凡夫但頌聲聞、菩薩。",
    "T34n1721_008:0567c07_30": "長行從劣至勝，前聲聞、後菩薩。",
    "T34n1721_008:0567c08_31": "今從勝至劣，前菩薩、後聲聞。",
    "T34n1721_008:0567c08_32": "次兩行頌說法果，次半行頌壽命果，一行頌住持果，略不頌時節果。",
    "T34n1721_008:0567c10_33": "偈與長行前後不次第者，皆是轉勢說法，各示一門，有意尋經觀文而生起之也。",
    "T34n1721_008:0567c12_34": "授栴延記，長行為二：前行因、次得果。",
    "T34n1721_008:0567c13_0": "行因為三：初、於少佛所行因；「過是已後」下，明於多佛所行因；「供養是諸佛已」下，第三、結因義具足。",
    "T34n1721_008:0567c15_1": "得果之中略明五果，無時節果也。",
    "T34n1721_008:0567c15_2": "「閻浮那提金光」者，閻浮者此云穢，那提者州也。",
    "T34n1721_008:0567c17_0": "閻浮提州有水，水下有金光，金光出水上，借此為名也。",
    "T34n1721_008:0567c18_1": "偈文為二：初三行，頌行因；後四行，頌得果。",
    "T34n1721_008:0567c19_2": "得果之中，三句略頌化主果，一句頌國土果，二行重頌化主，一行頌眷屬，略無餘三果也。",
    "T34n1721_008:0567c21_3": "授目連記，長行中前明行因、次明得果。",
    "T34n1721_008:0567c22_4": "行因中，前、於少佛所行因；「當復供養」下，明多佛所行因也。",
    "T34n1721_008:0567c23_5": "得果中具足六果也。",
    "T34n1721_008:0567c23_6": "「多摩羅跋」者(草葉香名，此云葵香也)，眷屬果中，前從劣至勝故菩薩在後，次從勝至劣故菩薩在前；今示菩薩行於中道故在中間。",
    "T34n1721_008:0567c26_7": "又人天形心俱劣故在初，菩薩心勝形無定方故在第二，聲聞心形俱勝故在第三也。",
    "T34n1721_008:0567c28_8": "初五偈，頌行因。",
    "T34n1721_008:0567c28_9": "「於意樂國」下，頌得果。",
    "T34n1721_008:0567c29_10": "一句頌國土果，三句頌化主，半行頌壽命，半行頌說法果也。",
    "T34n1721_008:0568a01_11": "二行頌眷屬，一行頌住持。",
    "T34n1721_008:0568a02_12": "「我諸弟子」下，第二段，一行半，總授五百人記；「我及汝等」下，大段第二，一偈，許說宿世等因緣也。",
    "T34n1721_008:0568a05_0": "化城喻品第七",
    "T34n1721_008:0568a06_0": "今以三門釋之：一、來意門；二、釋名門；三、決疑門。",
    "T34n1721_008:0568a07_1": "來意門者，乘權乘實凡有三周之說：一、法說門；二、譬說門。",
    "T34n1721_008:0568a08_2": "此二已竟，今是第三，亦法亦譬門。",
    "T34n1721_008:0568a09_3": "〈化城〉之前名為法說，〈化城〉已去稱為譬說，上中二根各稟一說，下根之人須具陳法譬也。",
    "T34n1721_008:0568a11_4": "〈化城〉之前明法說者，謂說過去世結緣之始；〈化城〉已去明譬說者，由過去結緣、現在更復相值，故重為說化城之譬。",
    "T34n1721_008:0568a13_5": "具序二世始終，鈍根方乃領解，故有此品來也。",
    "T34n1721_008:0568a14_6": "二者、為釋疑故來。",
    "T34n1721_008:0568a15_7": "疑者云：聲聞之人稟《法華經》即能解悟，現在得記、未來成佛，若爾，何用菩薩歷劫修行？",
    "T34n1721_008:0568a17_8": "為釋此疑，故明：三根聲聞久劫已來曾發大心修菩薩行，但中途忘失暫證小果，今聞大乘還得本悟，故現在得記、未來成佛。",
    "T34n1721_008:0568a19_9": "為釋此疑故說今品。",
    "T34n1721_008:0568a20_10": "故上二周領解，即是得悟之果，今一品明得領解之因，故雖有三周，不出因果二義也。",
    "T34n1721_008:0568a22_11": "三者、〈譬喻品〉云「為諸聲聞說大乘經名妙法蓮華教菩薩法」，但聲聞有二種：一者、本乘聲聞；二者、退大證小聲聞。",
    "T34n1721_008:0568a24_12": "為二種人明二種說：為本乘聲聞直說現在法門，謂現在有三乘根性，在三界火宅之中，權說三車引令得出。",
    "T34n1721_008:0568a27_13": "既得出宅，更以種種方便調伏其心，令小志漸移、大根稍熟，然後為說佛慧，令初起信心。",
    "T34n1721_008:0568a29_14": "上法譬二周多明斯意，謂化本乘聲聞也。",
    "T34n1721_008:0568b01_15": "二者、為退大證小聲聞說過去世法凡有三時：一者、初學大乘時；二、退大取小時；三、捨小悟大時。",
    "T34n1721_008:0568b03_16": "現在說化城譬亦有三時：一者、初說大乘時，二者、中途說小時，三、後還說大時。",
    "T34n1721_008:0568b05_17": "如此之說，多為退大證小聲聞人也。",
    "T34n1721_008:0568b06_18": "故聲聞不出二種，三周唯此兩門。",
    "T34n1721_008:0568b06_19": "此皆大判為言，二門互通前後也。",
    "T34n1721_008:0568b07_20": "依《法華論意》者，《論》云「實無而謂有增上慢人，以有世間三昧三摩跋提對治此，故說化城喻」。",
    "T34n1721_008:0568b09_21": "《論》明凡夫人得世間禪定，計非想無想為涅槃，故今明聲聞涅槃尚如化，何況凡夫是實也。",
    "T34n1721_008:0568b11_22": "欲令聲聞人捨小涅槃得大涅槃，故說化城喻也。",
    "T34n1721_008:0568b12_23": "第二釋名門者，竺法護所翻名「往古品」，此從初為名。",
    "T34n1721_008:0568b14_0": "羅什師所譯稱「化城喻」，即從後文受稱。",
    "T34n1721_008:0568b14_1": "但二名各有一義，題往古者得顯過去結緣之始，標化城明現在破執之終也。",
    "T34n1721_008:0568b16_2": "但往古意通漫、破執義奢；化城語別斥病切要，以其無而忽有故稱為化，防非却敵稱之曰城，曉喻下根明昔果非真則是開方便門，進至寶所謂顯真實義，直製此名具得開權顯實故執斷疑亡，故云化城喻品也。",
    "T34n1721_008:0568b21_3": "第三、決疑門者，問：三車二使一城並皆是權，此有何異？",
    "T34n1721_008:0568b22_4": "答：本有三乘根性故說三車；二乘人領解，知唯此一事實餘二則非真，故稱二使；二乘雖異，同斷見思煩惱、同得無為涅槃，故名一城也。",
    "T34n1721_008:0568b25_5": "問：三車與三使何異？",
    "T34n1721_008:0568b26_6": "答：長者遣傍人喚子不得，更遣二使喚子便得，故一使是真實、二使為方便，此義同長者衣裓机案化子不得、三車救子得，衣裓机案是真實、三車是方便。",
    "T34n1721_008:0568b29_7": "問：三車中大車為是實、為是方便也？",
    "T34n1721_008:0568c01_8": "答：具有二義。",
    "T34n1721_008:0568c01_9": "若道理無二唯有一者，則二是方便、一是真實，是故前云「唯此一事實餘二則非真」，後又云「唯有一佛乘息處故說二」也。",
    "T34n1721_008:0568c04_10": "問：若爾，既一使化不得、二使化便得，亦應一大車引不得、二車引便得。",
    "T34n1721_008:0568c06_11": "答：亦例。",
    "T34n1721_008:0568c06_12": "但〈譬喻品〉意，宅內本三十子，不可但以一乘化之。",
    "T34n1721_008:0568c07_13": "故衣裓等救不得，為說三車便得。",
    "T34n1721_008:0568c08_14": "今二使正為二乘作譬，故一使喚不得，二使喚便得也。",
    "T34n1721_008:0568c09_15": "二者，云「一乘是真實三乘是方便」者，而以方便密遣二人，故二乘是方便，脫珍御服著弊垢衣，以是方便得近其子，此之佛乘亦是方便。",
    "T34n1721_008:0568c12_16": "所以然者，無有從凡夫身於道樹下始得成聖，為二乘故方便示現也。",
    "T34n1721_008:0568c14_17": "問：二車一城俱方便，何故城一而車二？",
    "T34n1721_008:0568c14_18": "答：通而為論得互相類，既得稱為一城，亦得稱為一車，故聲聞緣覺同名小乘，約智優劣既分二車，亦得就人不同開二涅槃，故下文云「為止息故說二涅槃」。",
    "T34n1721_008:0568c18_19": "《涅槃經》云「世若無佛，非無二乘得二涅槃」。",
    "T34n1721_008:0568c19_20": "又言「舍利弗等以小涅槃而般涅槃，緣覺之人以中涅槃而般涅槃」。",
    "T34n1721_008:0568c20_21": "而今車二城一者，欲就根性利鈍故明智有優劣，所以開為二車，俱出三界同止息義，故合為一城。",
    "T34n1721_008:0568c23_22": "大宗而言：欲顯二乘異義故分為兩車，二乘復有同義故合為一城。",
    "T34n1721_008:0568c24_23": "問：二乘有幾義異、幾義同？",
    "T34n1721_008:0568c25_24": "答：異義乃多，略明十一種異。",
    "T34n1721_008:0568c25_25": "一者、根有利鈍異。",
    "T34n1721_008:0568c26_26": "二者、修因短長異，聲聞極疾三世，極遲六十劫，緣覺極疾四世，極遲百劫。",
    "T34n1721_008:0568c28_0": "三者、時異，聲聞與佛同世，緣覺與佛異世。",
    "T34n1721_008:0568c28_1": "四者、有悲無悲異，如《智度論》，三獸被圍，聲聞如鹿，但免自身，是故無悲，緣覺如羊，雖得出圍迴顧念子，則有少悲。",
    "T34n1721_008:0569a02_2": "五者、福德厚薄異，緣覺身必有相好，但或具足不具足，聲聞身或有相好或無相好。",
    "T34n1721_008:0569a04_3": "六者、有印字無印字異，緣覺手中有十二因緣印字，聲聞手中無四諦印字。",
    "T34n1721_008:0569a06_4": "七者、現通說法異，聲聞多為人說法，緣覺多為人現通，假令說法唯說一偈。",
    "T34n1721_008:0569a07_5": "八者、利益淺深異，聲聞說法能令人得七賢七聖，緣覺說法不能令人得燸法、頂法乃至羅漢。",
    "T34n1721_008:0569a09_6": "所以然者，聲聞與佛同世，眾生福德利根故聞說教法得成聖果，緣覺出無佛世，眾生薄福鈍根，雖聞說法不能深悟亦不堪多說也。",
    "T34n1721_008:0569a12_7": "九者、境界異，聲聞天眼依《智度》及《雜心》以二千世界為境界，緣覺天眼以三千世界為境界。",
    "T34n1721_008:0569a15_0": "十者、出處異，聲聞出於人世，緣覺隱處山林。",
    "T34n1721_008:0569a16_0": "十一者、漸頓異，聲聞漸得四果，緣覺頓證一果也。",
    "T34n1721_008:0569a17_1": "所言同者略明七種：一者、斷惑同，謂同斷見思二惑。",
    "T34n1721_008:0569a18_2": "二者、出義同，同出三界。",
    "T34n1721_008:0569a18_3": "三者、智同，依《大品》同得一切智，依小乘同得盡無生。",
    "T34n1721_008:0569a20_0": "四、涅槃同，同得餘、無餘二涅槃。",
    "T34n1721_008:0569a20_1": "五、見同，同見四諦理。",
    "T34n1721_008:0569a21_2": "六、同知過去、未來八萬劫事。",
    "T34n1721_008:0569a21_3": "七、同名一小乘。",
    "T34n1721_008:0569a22_4": "問曰：諸子出門，何故不見三車，中路見於化城也？",
    "T34n1721_008:0569a23_5": "答：據譬而言，子在宅內、車在門外，就說法輪作譬，父虛指門外明有三車，諸子出門不見有三。",
    "T34n1721_008:0569a25_6": "此就今教為譬，欲顯道理無三，為成等賜大車義，故寄諸子出門不見有三，就父索三以顯無三。",
    "T34n1721_008:0569a27_7": "城就神通輪為譬，城在逈道無物隔之，同侶諸子舉目便見。",
    "T34n1721_008:0569a28_8": "此就昔教為言，明眾人欲退，故令其見城而入城也。",
    "T34n1721_008:0569b01_9": "若以城例車，昔既見城而入城，昔亦見車而乘車，車是涅槃，昔已證涅槃，如身子云「爾時心自謂得至於滅度」。",
    "T34n1721_008:0569b03_10": "若以車例城，今出門既不見車，今中道亦不見城。",
    "T34n1721_008:0569b04_11": "但如來轉勢說法，約今昔不同，故城車有見不見異。",
    "T34n1721_008:0569b05_12": "又不見車，顯理無三，明實智義；見有城，顯方便有三，明權智義。",
    "T34n1721_008:0569b07_13": "又城車異者，車多據有為智德，取其運動為喻；城多據無為涅槃，取其靜一以立譬也。",
    "T34n1721_008:0569b09_14": "宿世因緣說凡有三品，例前二周皆應有四：一、正說；二、領解；三、述成；四、授記。",
    "T34n1721_008:0569b10_15": "今明雖有三品，宜分為二：初品正說，後兩品明授記，其中並明領解，不可別開。",
    "T34n1721_008:0569b12_16": "所以但明二者，諸佛說法有略有廣，前為利人是故廣說，後為鈍人故所以略明。",
    "T34n1721_008:0569b14_17": "問：初二周何故前領解後方授記，今宿世因緣說何故前授記後方領解？",
    "T34n1721_008:0569b16_18": "答：舊釋云：欲表下根人取悟為難。",
    "T34n1721_008:0569b16_19": "今雖為說，尚未明了，更須授記解心始決，方述領解也。",
    "T34n1721_008:0569b18_20": "問：何以知然？",
    "T34n1721_008:0569b18_21": "答：前云「心猶懷疑懼未敢即便食」，中根尚須待記解心始明，豈況下根人也。",
    "T34n1721_008:0569b20_22": "今謂此釋小成難解，若中根待記解心始決，亦應待記方述領解。",
    "T34n1721_008:0569b21_23": "今更以一義釋之，下根人聞說宿世因緣及化城之譬即為領解，是故如來便為授記，得記已後方述其領解，蓋欲辨教門不同，故三周得記、領解前後為異耳。",
    "T34n1721_008:0569b25_24": "此品大意正欲明過去世作十六沙彌為汝說大乘經，但中途忘大是故取小，今還欲令汝捨小悟大故說《法華》，但此義不可直明，必須具陳宿世緣由之事，宜開二別：初、一長行一偈，略述過去結緣時節長遠；次、一長行一偈，廣明過去世結緣之事。",
    "T34n1721_008:0569c01_25": "就前又二：初長行，次偈頌。",
    "T34n1721_008:0569c02_26": "長行為五：第一、明結緣時節。",
    "T34n1721_008:0569c03_27": "「爾時有佛」下，明結緣之佛。",
    "T34n1721_008:0569c03_28": "「其國名好成」下，明結緣之處。",
    "T34n1721_008:0569c04_29": "「劫名大相」下，明結緣劫名字。",
    "T34n1721_008:0569c04_30": "「諸比丘」下，第五、明結緣時節久遠。",
    "T34n1721_008:0569c05_31": "所以明時節久遠者，欲示諸聲聞薄福鈍根，昔本學大乘，經爾所時乃至于今由住小果，一何可傷。",
    "T34n1721_008:0569c07_32": "二、欲明生死長遠，令諸眾生深起怖畏、堅固道心，令不退轉。",
    "T34n1721_008:0569c09_33": "三、欲歎如來能知久遠猶如今日，令二乘人自鄙淺劣欣樂佛智。",
    "T34n1721_008:0569c10_34": "四者、欲示《法華》是古佛道法，小乘聞說不應驚疑。",
    "T34n1721_008:0569c11_35": "就此文內又開五句：一者、法說。",
    "T34n1721_008:0569c12_36": "「譬如」下，第二、舉譬以問比丘。",
    "T34n1721_008:0569c13_37": "「不也世尊」下，第三、比丘奉答。",
    "T34n1721_008:0569c13_38": "「諸比丘」下，第四、正明過去長遠。",
    "T34n1721_008:0569c14_39": "「我以如來知見」下，第五、稱歎佛智。",
    "T34n1721_008:0569c15_40": "《地持論》明佛有三智：初、第一義清淨智，謂斷惑空智也。",
    "T34n1721_008:0569c16_41": "二、一切智，知有法也。",
    "T34n1721_008:0569c17_0": "略知四法：一者、知一切時，謂三世也。",
    "T34n1721_008:0569c17_1": "二、知一切界，謂世界及眾生界。",
    "T34n1721_008:0569c18_2": "三、知一切事，謂有為無為事也。",
    "T34n1721_008:0569c19_3": "四、知一切種、謂世出世因果種別也。",
    "T34n1721_008:0569c20_4": "三、無礙智，亦是有智也，於上四法欲知則知而無有礙。",
    "T34n1721_008:0569c21_5": "今云如來知見者，即是後二智也。",
    "T34n1721_008:0569c22_6": "又亦具三智，所以知然，歎佛觀於久遠猶若今日，此近遠不二，故《華嚴》云「一念無量劫，無量劫一念，無來無積聚，而現諸劫事」也。",
    "T34n1721_008:0569c25_7": "偈文但頌三事：半行，頌第一時節；半行，頌第二化主；餘六行，頌第五過去久遠。",
    "T34n1721_008:0569c26_8": "上長行有五，今但頌三：初二行，頌第二、舉譬問諸比丘；次兩行，頌第四、明過去長遠；次兩行，頌第五、歎佛智也。",
    "T34n1721_008:0569c29_9": "「佛告諸比丘」下，第二，一長行一偈，頌廣明過去結緣之事。",
    "T34n1721_008:0570a01_10": "就文亦二：初長行，次偈頌。",
    "T34n1721_008:0570a02_11": "長行又二：第一、明過去結緣之始；第二、明現在復相值更為說法。",
    "T34n1721_008:0570a03_12": "此二是過現始終也。",
    "T34n1721_008:0570a04_13": "就初又二：第一、明結緣之由；第二、正明結緣。",
    "T34n1721_008:0570a05_14": "二文各二。",
    "T34n1721_008:0570a05_15": "結緣之由二者，一、結緣遠緣由；二、結緣近緣由。",
    "T34n1721_008:0570a06_16": "正結緣中亦二者：初、明一世結緣；二、辨世世相值。",
    "T34n1721_008:0570a07_17": "結緣遠緣由中開之為四：一、明大通智勝成佛；第二、十六王子請轉法輪；第三、成佛竟現瑞相；第四、十方梵天雲集供養勸請。",
    "T34n1721_008:0570a10_18": "四段次第者，初緣熟故成道，以成道故近眾雲集請說法，近眾雖來遠眾未集故現瑞召之，有緣同見故遠眾皆集供養勸請。",
    "T34n1721_008:0570a13_19": "雖有四章，不出二事：第一、第三明能化事，第二、第四辨所化事。",
    "T34n1721_008:0570a14_20": "就此四章各開三別，合十二章經。",
    "T34n1721_008:0570a15_21": "初門三者：第一、明十劫坐道場未成正覺，第二、諸天供養，第三、過十劫乃成佛也。",
    "T34n1721_008:0570a17_22": "初文明佛壽五百四十萬億那由他劫者，凡有三義：一者、成上過去長遠，佛壽已如此之長，況滅度後經爾所劫也。",
    "T34n1721_008:0570a19_23": "二者、將明十劫坐道場及後入定八萬四千劫，故前須明佛壽長遠也。",
    "T34n1721_008:0570a21_24": "三者、三周說法明乘權乘實將竟，欲遠開壽量之義，故明古佛壽遠也，使後開釋迦壽遠不生驚疑。",
    "T34n1721_008:0570a23_25": "問：何故十劫坐道場？",
    "T34n1721_008:0570a24_26": "答：適緣不同，如釋迦六年苦行，彌勒即出家日成道也。",
    "T34n1721_008:0570a25_27": "而言十劫不成佛者，此欲待物緣熟在於十劫，故此時方成也。",
    "T34n1721_008:0570a26_28": "又有二益：未成道，令其供養生物福也；成道竟，受請說法生物慧也。",
    "T34n1721_008:0570a28_29": "問：菩提難得易得有何義耶？",
    "T34n1721_008:0570a29_30": "答：如《大品》數處明之，一者、約有方便無方便明其難易，無方便故為難、有方便故為易，難易出兩緣耳，菩提實無難易。",
    "T34n1721_008:0570b02_31": "又世諦門明菩提難得，第一義門菩提易得。",
    "T34n1721_008:0570b03_32": "又為輕賤佛道眾生故言菩提難得，為怖畏生死長遠眾生故言菩提易得也。",
    "T34n1721_008:0570b05_33": "問：云何名道場？",
    "T34n1721_008:0570b05_34": "答：道場有二種：一者、法身道場；二者、應身道場。",
    "T34n1721_008:0570b06_35": "法身道場者，道謂三菩提果道也，場謂萬行也。",
    "T34n1721_008:0570b07_36": "如《淨名經》說由萬行故能成三菩提道，是故因行為果道之場也。",
    "T34n1721_008:0570b09_37": "應身道場者，摩竭提界元吉樹下起道之處為道場也。",
    "T34n1721_008:0570b10_38": "問：若言因行為道場，何為《淨名經》云「一切智等為道場」耶？",
    "T34n1721_008:0570b11_39": "答：道場具通因果，一者、即因能起道名為道場，如前說之；二者、即果亦是道場，無上虛通故稱為道，即此妙道聖所履踐故稱為場。",
    "T34n1721_008:0570b14_40": "今以四句釋之。",
    "T34n1721_008:0570b15_41": "一者、道而非場，謂無上果道也。",
    "T34n1721_008:0570b15_42": "二者、場而非道，謂菩提樹下起道之處也。",
    "T34n1721_008:0570b16_43": "三者、亦道亦場，即如前說謂果道場也。",
    "T34n1721_008:0570b17_44": "四者、非場非道，泯上三門歸于寂滅，言忘慮絕也。",
    "T34n1721_008:0570b18_45": "「時諸梵天王」下，第二、明諸天供養也。",
    "T34n1721_008:0570b19_46": "「諸比丘」下，第三、明過十劫大通智勝成佛。",
    "T34n1721_008:0570b20_47": "但成佛有二種：一、法身成佛，如從初發心至等覺地後轉成妙覺地佛，此是變易生死將傾，故於三界外法身成佛也。",
    "T34n1721_008:0570b23_48": "依《攝大乘論》三界外有四種生死，三地以還名方便生死，四地至七地名因緣生死，八地至十地名有有生死，金剛心一剎那名無有生死。",
    "T34n1721_008:0570b26_49": "《佛性論》云「三地是世間地宜名世諦，亦是福德」。",
    "T34n1721_008:0570b27_50": "福德望智慧則福德是緣義，名方便生死。",
    "T34n1721_008:0570b28_51": "四地至七地名出世間地亦名真諦，稱為智慧。",
    "T34n1721_008:0570b29_52": "智慧是因，名因緣生死。",
    "T34n1721_008:0570c01_0": "《論》舉喻云「方便生死如無明生行，因緣生死如行生識」，故知無明為方便而行，正是因也。",
    "T34n1721_008:0570c03_0": "「有有生死」者，有生亦有死也。",
    "T34n1721_008:0570c03_1": "「無有生死」者，但有一剎那生，後則轉成法身，法身成佛正是離無有生死。",
    "T34n1721_008:0570c05_2": "應身成佛者凡有二種：一者、依大乘，十地行滿坐於道場，或有三界外淨土中成佛，或三界內淨穢土中成佛。",
    "T34n1721_008:0570c07_3": "二者、小乘成佛定在三界內。",
    "T34n1721_008:0570c08_4": "《俱舍論》有二種釋：一云、佛於菩提樹下坐，作不淨觀，乃至次第證盡無生智始出觀，名為成佛。",
    "T34n1721_008:0570c10_5": "二云、於道樹下從四善根次第入見、修道，三十四心成佛。",
    "T34n1721_008:0570c11_6": "大小乘成佛異者，小乘從凡轉成聖，大乘從聖至聖。",
    "T34n1721_008:0570c12_7": "問：依小乘而說，佛是大利根人，無有坐道場佛法不現前義，上云何佛法不現前耶？",
    "T34n1721_008:0570c14_8": "答：今就大乘方便住待緣三昧，故言佛法不現前耳。",
    "T34n1721_008:0570c16_0": "若就小乘釋迦六年苦行，亦得稱為佛法不現前也。",
    "T34n1721_008:0570c17_1": "問：六年苦行是坐道場以不？",
    "T34n1721_008:0570c17_2": "答：非也。",
    "T34n1721_008:0570c17_3": "六年苦行竟，受乳糜已後，始取草坐於道場，方成佛也。",
    "T34n1721_008:0570c19_4": "「其佛未出家時」下，第二、明十六王子請轉法輪。",
    "T34n1721_008:0570c20_5": "亦開三別：一、與眷屬至於佛所；二、到已恭敬讚歎；三、正請說法。",
    "T34n1721_008:0570c21_6": "問：何故初列十六王子，不前標其祖轉輪聖王耶？",
    "T34n1721_008:0570c22_7": "答：凡有二義：一者、十六王子有請轉大小二乘法輪之功，故前列之。",
    "T34n1721_008:0570c24_8": "二者、十六王子又能覆講。",
    "T34n1721_008:0570c24_9": "今正明與王子結緣，故初列也。",
    "T34n1721_008:0570c25_10": "「名曰智積」者，平等大智皆已積聚，故能請轉二輪及覆述《妙法華經》也。",
    "T34n1721_008:0570c27_11": "「皆捨所珍」者，至佛所意必欲出家，故捨小樂而求大樂也。",
    "T34n1721_008:0570c28_12": "「諸母涕泣而隨送之」者，愛情未斷是故涕泣，道緣已會故而隨送之。",
    "T34n1721_008:0570c29_13": "「到已頭面禮足」下，第二、次明敬歎。",
    "T34n1721_008:0571a01_14": "前長行身業恭敬，次偈頌口業稱歎。",
    "T34n1721_008:0571a02_15": "自有歎而不敬、敬而不歎、亦敬亦歎、非敬非歎，今具二也。",
    "T34n1721_008:0571a03_16": "偈文為四：初一行半，歎佛成道；次兩行，歎坐道場；次四偈，明自慶；後半偈，結歎。",
    "T34n1721_008:0571a05_17": "「爾時十六王子」下，第三、請轉法輪。",
    "T34n1721_008:0571a06_18": "前長行、次偈。",
    "T34n1721_008:0571a06_19": "偈文為三：初二行半，正請說法；次一行半，歎佛知機，釋堪請之德；後半行，正結請。",
    "T34n1721_008:0571a08_20": "而言「百福」者，一善有五品心，謂下、中、上、上中、上上，十善合五十，始有五十心，終有五十，故名百福也。",
    "T34n1721_008:0571a10_21": "「佛告諸比丘」下，第三、明成道已後現於瑞相。",
    "T34n1721_008:0571a11_22": "所以現瑞者，為欲廣集有緣令受道法。",
    "T34n1721_008:0571a12_23": "又十劫坐道場謂聖默然，意業利物；今辨放光，謂身業利物；後受請說法，謂口業利物。",
    "T34n1721_008:0571a14_24": "又成道已後具三業利益，放光為身業，動地為意業，說法為口業。",
    "T34n1721_008:0571a16_25": "就文又三：初、動地；二、放光；「又其國界」下，第三、明二瑞所至。",
    "T34n1721_008:0571a17_26": "所以放光者，表智炬將暉故身光前曜；二者、欲滅眾生障礙；三、欲召集有緣令知佛出世。",
    "T34n1721_008:0571a19_27": "所以動地者，後偈頌釋云「為覺悟群生靈動於一切」，令眾生知有佛出世也。",
    "T34n1721_008:0571a21_28": "別明二瑞所至者，前二章為利益餘眾，今的召集梵王也。",
    "T34n1721_008:0571a22_29": "「爾時東方」下，第四、明十方梵天雲集請轉法輪。",
    "T34n1721_008:0571a23_30": "所以但明梵王請者，上明十六王子為近眾請，今列十方梵王明遠眾請，略舉近遠，其中間例可知之。",
    "T34n1721_008:0571a25_31": "故後文云「諸梵來時見十六王子請及八部恭敬」，故知略舉近遠例中間也。",
    "T34n1721_008:0571a27_32": "又十六王子明人請，今辨天請，以天人是受道器故。",
    "T34n1721_008:0571a28_33": "又十六王子明內眷屬請，今明外眷屬請。",
    "T34n1721_008:0571a29_34": "就文亦三：第一、明三方梵王來請；第二、例於六方；第三、別明上方梵天來請。",
    "T34n1721_008:0571b02_35": "三方請即三段，一一方例有六章：第一、覩瑞生疑；第二、諸梵謀議；第三、尋光至佛所；第四、三業供養；第五、請轉法輪；第六、如來默許。",
    "T34n1721_008:0571b05_36": "「是時諸梵天王」下，第二文也。",
    "T34n1721_008:0571b05_37": "「爾時五百」下，第三文也。",
    "T34n1721_008:0571b06_38": "真諦三藏云：衣裓是衣箱也。",
    "T34n1721_008:0571b07_39": "今謂衣前衿也。",
    "T34n1721_008:0571b07_40": "「即時諸梵王」下，第四、三業供養，前長行明財供，次說偈明法供。",
    "T34n1721_008:0571b08_41": "又前是身業供養，後是口業供養。",
    "T34n1721_008:0571b09_42": "又前是供養，後是稱歎。",
    "T34n1721_008:0571b10_43": "長行為二：初、辨恭敬。",
    "T34n1721_008:0571b10_44": "「即以天華」下，明供養，初以華供養，表欲行因也。",
    "T34n1721_008:0571b11_45": "次奉宮殿，表欲求果也。",
    "T34n1721_008:0571b12_46": "華供養中，前供養佛，謂正果也。",
    "T34n1721_008:0571b12_47": "次供養菩提樹，謂依果也。",
    "T34n1721_008:0571b13_48": "又前表人尊，後明處重。",
    "T34n1721_008:0571b14_0": "奉宮殿者，捨形之所栖，欲求神之所宅。",
    "T34n1721_008:0571b14_1": "偈文為三：初兩行，稱歎佛德；次一行，自序來意；後一行，請受供養也。",
    "T34n1721_008:0571b16_2": "「爾時諸梵天王」下，第五、請轉法輪。",
    "T34n1721_008:0571b17_3": "前供養以祈福，今請說以求慧。",
    "T34n1721_008:0571b17_4": "又前歎佛之福田，今歎佛為施主。",
    "T34n1721_008:0571b18_5": "又前是自行，今請法是化他。",
    "T34n1721_008:0571b19_6": "「爾時大通智勝」下，第六、默許。",
    "T34n1721_008:0571b19_7": "問：涅槃時亦默而不許受供養，今亦默然，何以知受請耶？",
    "T34n1721_008:0571b21_8": "答：有人言：佛顏有舒斂，故知受不受。",
    "T34n1721_008:0571b22_9": "有人言：身光上下表之，故有受不受。",
    "T34n1721_008:0571b22_10": "有人言：初成道時佛有唱號默然者便是受請，涅槃時默然者便不受請。",
    "T34n1721_008:0571b24_11": "餘二方如文。",
    "T34n1721_008:0571b24_12": "西南方乃至下方，第二段，例餘六方。",
    "T34n1721_008:0571b25_13": "上方梵王說偈稱歎中，十行半偈，開為二：初八行半，歎佛；次兩行，請受供養。",
    "T34n1721_008:0571b27_14": "初歎後請者，初歎明佛有勝德，故後請受供養。",
    "T34n1721_008:0571b28_15": "就初歎中初兩偈，歎佛慈悲德，前偈歎大悲，次偈歎大慈。",
    "T34n1721_008:0571b29_16": "「於昔無量劫」下有六行半，第二、歎佛難值。",
    "T34n1721_008:0571c01_17": "初四行半，明昔不值佛；次兩行，自慶今得值佛。",
    "T34n1721_008:0571c02_18": "初四行半中為二：初三行半，明起愛眾生不值佛也。",
    "T34n1721_008:0571c03_19": "「住於邪見法」一偈，明起見眾生不值佛。",
    "T34n1721_008:0571c04_20": "問：東南方諸梵云一百八十劫空過無有佛，次南方梵云過百三十劫今乃得一見，今此文云於昔無量劫空過無有佛，何故三處不同耶？",
    "T34n1721_008:0571c07_21": "答：尋佛應世感見不同者，猶由眾生行有厚薄之異，故覩接致久近之差。",
    "T34n1721_008:0571c09_22": "一百三十劫，上品人也。",
    "T34n1721_008:0571c10_23": "一百八十劫，中品人也。",
    "T34n1721_008:0571c10_24": "於昔無量劫，下品人也。",
    "T34n1721_008:0571c11_25": "略舉三品不同，則略攝感應義。",
    "T34n1721_008:0571c11_26": "「盡失樂及樂想」者，對境發愛為樂，心取境故為樂想。",
    "T34n1721_008:0571c13_0": "又釋樂謂樂具，想即樂受，生死無有實樂故稱為樂想。",
    "T34n1721_008:0571c14_1": "「爾時大通智勝」下，第二、明近緣由。",
    "T34n1721_008:0571c15_0": "以去覆講事近，名近緣由。",
    "T34n1721_008:0571c15_1": "亦開為四：初、受請說小乘法輪；第二、十六王子請轉大乘法輪；第三、受請說法；第四、說經竟入定。",
    "T34n1721_008:0571c17_2": "前一明說小，後三辨說大。",
    "T34n1721_008:0571c18_3": "就此四章各開三段，亦合十二章經。",
    "T34n1721_008:0571c19_4": "初章三者：第一、明受請；第二、明一會說法；第三、多會說法。",
    "T34n1721_008:0571c20_5": "初文前列十方梵天、後明十六王子者，前文從近至遠故自人及天，今從天及人自遠至近。",
    "T34n1721_008:0571c22_6": "又逐文勢便接上天眾，故前列天後列人也。",
    "T34n1721_008:0571c23_7": "「即時三轉」下，第二、正明說法。",
    "T34n1721_008:0571c24_8": "就文為二：初、明說法；二、時眾悟道。",
    "T34n1721_008:0571c24_9": "就初又二：前、說四諦；次、說十二緣。",
    "T34n1721_008:0571c25_10": "就說四諦為三：初、表三轉十二行；次、明餘人不能轉；後、正明三轉。",
    "T34n1721_008:0571c27_11": "言三轉者：一、示轉，謂是苦、是集、是滅、是道；二、勸轉，苦應知、集應斷、滅應證、道應修；三、證轉，苦我已知、集我已斷、滅我已證、道我已修。",
    "T34n1721_008:0572a01_12": "引佛為證轉，復有一諦三轉，謂是苦、苦應知、苦我已知，餘三亦爾。",
    "T34n1721_008:0572a02_13": "十二行者，若用教為法輪，說此十二種教生眾生解，解行於境故稱為行。",
    "T34n1721_008:0572a04_14": "又佛如行而說，而眾生如說而行，故云十二行。",
    "T34n1721_008:0572a05_15": "若以解為法輪體，一轉生四行，謂眼、智、明、覺，眼謂法忍，智謂法智，明謂比忍，覺謂比智，一轉生四行，故云十二也。",
    "T34n1721_008:0572a07_16": "問：一轉既生四行，則生四法忍、四法智、四比忍、四比智，生行已足，後二轉更何所明？",
    "T34n1721_008:0572a09_17": "答：成論師云：初轉生聞慧，次轉生思慧，後轉生修慧。",
    "T34n1721_008:0572a10_18": "依婆沙宗，為三根人故有三轉，初轉上根即悟生於四行，乃至三轉下根人悟亦生四行。",
    "T34n1721_008:0572a12_19": "今三根合論故有十二行，若廣開之便有四十八法輪，初轉四行謂見道十六心，餘二轉各為十六，合四十八也。",
    "T34n1721_008:0572a15_20": "又初轉生未知欲知根，次轉生知根，後轉生知已根。",
    "T34n1721_008:0572a16_21": "又初轉生見道，次轉生修道，後轉生無學道。",
    "T34n1721_008:0572a17_22": "依釋迦趣鹿苑說法，天人但證初果，宜用前約三根人釋之。",
    "T34n1721_008:0572a19_0": "若依大通智勝說法，皆悟羅漢，宜用三根三道二義釋之。",
    "T34n1721_008:0572a20_1": "問：依毘曇宗，用何為法輪體？",
    "T34n1721_008:0572a20_2": "答：《雜心》云「牟尼說見道，疾故名法輪，謂見諦解起具戒定慧，以三種戒為輪轂，三種慧為輪輻，二種定為輪輞」。",
    "T34n1721_008:0572a23_3": "三種戒謂正語、正業、正命，三種慧謂正見、正思惟、正精進，二種定謂正定、正念也。",
    "T34n1721_008:0572a25_4": "所言輪者謂輪轉義，觀欲界苦，次觀上界苦，次乃至觀欲界道，次觀上界道，以三界四諦上下輪轉故名為輪。",
    "T34n1721_008:0572a27_5": "斷見諦惑為輪用，照四諦境為輪行四方也。",
    "T34n1721_008:0572a28_6": "問：《毘曇》見道但有十五心，云何具十二行？",
    "T34n1721_008:0572a29_7": "答：道比智是忍家流類，印證見諦惑無，然非見道攝也。",
    "T34n1721_008:0572b01_8": "《成實》見道唯一空行，亦無十二行，故數論二家釋十二行，於文為難解也。",
    "T34n1721_008:0572b03_9": "別有經說十二因緣為十二行，若爾，三轉目四諦十二行，約十二因緣兩事合說也。",
    "T34n1721_008:0572b05_10": "「若沙門」下，第二、明餘人不能轉。",
    "T34n1721_008:0572b06_11": "智慧人有二分：出家為沙門，在家為婆羅門。",
    "T34n1721_008:0572b07_12": "天有二分：欲天主為魔，色天主為梵。",
    "T34n1721_008:0572b07_13": "「及餘世間」，此天人以外稱為餘也。",
    "T34n1721_008:0572b08_14": "問：三乘人盡得見諦道，何故言佛獨能轉、餘不能耶？",
    "T34n1721_008:0572b09_15": "答：二乘人雖能入見諦道成無學，而無一切智，不能善識機緣，不為物情所信，故不能轉。",
    "T34n1721_008:0572b11_16": "又佛能自轉、能為他轉，聲聞不能自轉故不為他轉，緣覺雖能自轉，而緣覺出世無他人成聖，故不能為他轉。",
    "T34n1721_008:0572b14_17": "故《涅槃》云「緣覺說法不能令人得燸法等」。",
    "T34n1721_008:0572b15_18": "「謂是苦」下，第三、正明三轉，略舉其一也。",
    "T34n1721_008:0572b16_19": "「及廣說十二因緣」下，第二，所以明說十二因緣者有二種義：一者、廣上四諦義，廣苦集為十二相生，廣滅道為十二還滅。",
    "T34n1721_008:0572b18_20": "二者、時坐有二種根緣，一、求聲聞；二、求緣覺，為求聲聞說四諦，為求緣覺說十二因緣，故〈信解品〉云「密遣二人」，即其事也。",
    "T34n1721_008:0572b21_21": "言「無明」者，一、顯通隱別故說無明，過去世中一切煩惱皆有闇惑迷理之義，就此通義故說無明。",
    "T34n1721_008:0572b23_22": "二者、無明煩惱迷於本際，集起生死其力最強，從強為名故說無明。",
    "T34n1721_008:0572b25_23": "無明有四：一、迷理無明，所謂迷於二諦之理，故《地經》云「不知世諦第一義諦故名無明」。",
    "T34n1721_008:0572b27_24": "二、發業無明，所謂三根、三毒煩惱，三根煩惱能發思業，三毒煩惱發身口業。",
    "T34n1721_008:0572b29_0": "三、覆業無明，謂造業已重於前境起貪瞋等，復助前業令其增長。",
    "T34n1721_008:0572c01_1": "四、潤生無明，若依《成實論》，唯愛能潤餘但遠助。",
    "T34n1721_008:0572c02_2": "若據斯義，潤生即狹唯在於愛，受生則廣通於餘結；《地經》亦然，故彼經言「愛水為潤，無明覆弊，我心溉灌」。",
    "T34n1721_008:0572c04_3": "《毘曇》云「潤生受生諸結皆能，但纏垢等能潤不能受生」。",
    "T34n1721_008:0572c06_4": "「行」者，謂罪、福、不動三行，亦身口意三行也。",
    "T34n1721_008:0572c07_5": "「識」支者，凡有三種：一、種子心識作行已後、受生之前所有心識，為業煩惱所勳發，故能生後果識，說為識支。",
    "T34n1721_008:0572c09_6": "二者、無明行中所有心識亦是識支。",
    "T34n1721_008:0572c10_7": "三、受生心識名為識支，謂生時一念之頃染污識也。",
    "T34n1721_008:0572c11_8": "「名色」支者，四陰名名、色陰名色，當於爾時四陰纔裁有其名未有其用，故稱名也。",
    "T34n1721_008:0572c13_9": "又釋名色兩字但目於色，謂此是內色，受眾生名，異外色也。",
    "T34n1721_008:0572c14_10": "又釋色當法體為目，心從能詮名字受稱，以心法隱昧，故以能詮之名目之。",
    "T34n1721_008:0572c16_11": "「六入」者，生識處名入，色增長名五入，名增長名意入也。",
    "T34n1721_008:0572c17_12": "「觸」支者，觸對前境故名為觸。",
    "T34n1721_008:0572c18_13": "依《毘曇》解觸有五種：一、增語觸，謂意地觸數能發語言。",
    "T34n1721_008:0572c19_14": "二、有對觸，五識中相應之觸，觸對現境故名有對。",
    "T34n1721_008:0572c20_15": "三者、明觸，謂無漏觸。",
    "T34n1721_008:0572c21_16": "四、無明觸，謂諸煩惱相應之觸。",
    "T34n1721_008:0572c21_17": "五、處中觸，所謂一切有漏之觸。",
    "T34n1721_008:0572c22_18": "所言「受」者，或總名一受，或分為二：謂身、心兩受。",
    "T34n1721_008:0572c23_19": "五識相應為身受，意識相應為心受。",
    "T34n1721_008:0572c24_20": "或三或五或六，六根生受或十八，六憂、六喜、六捨，此亦二：垢、淨，為三十六，三世論之合百八受。",
    "T34n1721_008:0572c26_21": "所言「愛」者，《涅槃經》云「染集一愛」，爾時但有食愛未有欲愛，故稱為一。",
    "T34n1721_008:0572c28_22": "所言「取」者，煩惱既重，四方馳求，故稱為取。",
    "T34n1721_008:0572c29_0": "《毘曇》四取具攝百八煩惱，欲界煩惱之中除於戒見故名欲取，以緣外欲故名欲取；上二界煩惱除於戒見緣於內生，名我語取。",
    "T34n1721_008:0573a02_1": "此二分上下界異故開二取。",
    "T34n1721_008:0573a03_2": "次三界四見名為見取，三界戒取名為戒取。",
    "T34n1721_008:0573a04_3": "此二通三界論，鈍使分二取、利使分二取也。",
    "T34n1721_008:0573a05_4": "若依《成論》，身見一使名我語取，實無我體但著我名故云我語；依此身見起於邊見取著斷常，若見斷者即著五欲名為欲取，以無後世貪現樂故，若見常者有利有鈍，若鈍根者則便持戒望後世樂名為戒取，若利根者說神是常苦樂不變即無罪福故起邪見說為見取。",
    "T34n1721_008:0573a11_5": "《成實》四取攝惑不盡，所言有者，業能牽於三有故名為有。",
    "T34n1721_008:0573a12_6": "又含有未來果故為有，現在世識名未來生，現在名色以去四果名為老死。",
    "T34n1721_008:0573a14_7": "十二緣義廣，今略釋名也。",
    "T34n1721_008:0573a15_8": "「說是法時」下，第二、明悟道。",
    "T34n1721_008:0573a15_9": "欲顯說教不虛，故明得道也。",
    "T34n1721_008:0573a16_10": "「不受一切法」者，心無愛著，故名不受。",
    "T34n1721_008:0573a17_11": "有人言：空觀現前不受三有相續故名不受。",
    "T34n1721_008:0573a18_12": "有人言：得道之人五根緣五塵不起煩惱，不起煩惱故不造惡業，無惡業故不受三惡果報，故名不受也。",
    "T34n1721_008:0573a20_13": "「第二第三第四說法時」下，第三、明多會說法。",
    "T34n1721_008:0573a21_14": "然彌勒有三會者，度釋迦餘殘三根眾生也。",
    "T34n1721_008:0573a22_15": "於釋迦佛持五戒人，初會得道；受三歸人，次會得道；一稱南無佛人，三會得道。",
    "T34n1721_008:0573a24_16": "復有獨與彌勒結緣，更為說法，不止局於三會，今四會說法類此可知。",
    "T34n1721_008:0573a26_0": "就文亦二：初、明說法；次、辨悟道，文處易知也。",
    "T34n1721_008:0573a27_0": "「爾時十六王子」下，第二、請說大乘法輪。",
    "T34n1721_008:0573a27_1": "所以請者凡有二義：一者、見諸人皆成羅漢，大機欲熟，故為請說大乘。",
    "T34n1721_008:0573a29_2": "二者、遠欲譏斥今日下根聲聞，明我昔日為汝諸人以請說《法華》，況今成佛而不為汝說大乘耶？",
    "T34n1721_008:0573b02_3": "自昔至今凡經幾載說，猶故不解，此為極愚也。",
    "T34n1721_008:0573b03_4": "就此文亦三：初、為請法故出家；二、正請；三、王眷屬亦隨出家。",
    "T34n1721_008:0573b05_5": "「皆以童子出家」者，四歲已上稱為童子，即表菩薩修童真行也。",
    "T34n1721_008:0573b06_6": "又幼而悟道則眾所歸伏。",
    "T34n1721_008:0573b07_7": "出家者欲通化道俗，在家之人不得化出家人。",
    "T34n1721_008:0573b08_8": "二者、欲引導八萬億人令出家。",
    "T34n1721_008:0573b08_9": "「沙彌」，此云息惡行慈。",
    "T34n1721_008:0573b09_10": "謂息惡行慈，欲表菩薩為物請法有大慈也。",
    "T34n1721_008:0573b10_11": "前稱智積舉智慧門，今名沙彌明功德門也。",
    "T34n1721_008:0573b11_12": "作沙彌覆講者，明幼而早悟世所希有，使物信之。",
    "T34n1721_008:0573b12_13": "如身子八歲登坐說法，道俗讚揚震名遐邇。",
    "T34n1721_008:0573b13_14": "「俱白佛言」下，第二、正請。",
    "T34n1721_008:0573b13_15": "「聲聞皆已成就」，有二義：一、欲令其迴小入大；二、明已化小今須教大。",
    "T34n1721_008:0573b15_16": "「爾時轉輪聖王」下，第三、王眷屬出家。",
    "T34n1721_008:0573b16_17": "以見王子捨於重位，故亦隨出家。",
    "T34n1721_008:0573b17_18": "「爾時彼佛」下，第三、明佛受請說大乘法。",
    "T34n1721_008:0573b17_19": "就文亦三：第一、正受請說法；第二、明時眾感悟不同；第三、明說經時節。",
    "T34n1721_008:0573b19_20": "問：彼佛受沙彌請即應說法，何故過二萬劫然後說也？",
    "T34n1721_008:0573b20_21": "答：一、欲令時眾生懃重心，如曇無竭過六年竟乃說《波若》。",
    "T34n1721_008:0573b22_22": "二者、例上十劫坐道場待於緣熟，今亦然也。",
    "T34n1721_008:0573b23_23": "三者、或可例同釋迦說小乘已後、《法華》之前，明二種教：一者、付財密化，謂波若教；二者、諸方等經陶練小心。",
    "T34n1721_008:0573b25_24": "以此二門調伏其心，然後始得令入佛慧。",
    "T34n1721_008:0573b26_25": "故下偈云「說六波羅蜜及諸神通事」，即其證也。",
    "T34n1721_008:0573b27_26": "四者、諸佛教法不同，或初說三乘教、後說一乘，即釋迦、燈明是也。",
    "T34n1721_008:0573b28_27": "或初說二乘、後說一乘，即大通智勝是也。",
    "T34n1721_008:0573b29_28": "「說是經已」，第二、明時眾感悟不同。",
    "T34n1721_008:0573c01_29": "此中有三根，上根即十六沙彌，中根聲聞人，亦能信解。",
    "T34n1721_008:0573c02_30": "沙彌前諷誦次信解者，夫欲覆講必具二義：一、誦持；二、得意，故具此二也。",
    "T34n1721_008:0573c04_31": "「下根之流皆生疑惑」者，有四種義：一者、中根聲聞於佛有緣皆得信解，其餘眾生於十六沙彌結重因緣，故佛不能度，覆講之事起自其人。",
    "T34n1721_008:0573c07_32": "二者、欲明過去世佛說《法華》時眾生有信不信，顯今現在有三根人亦有悟不悟。",
    "T34n1721_008:0573c09_33": "三者、欲勵今下根明過去世佛說《法華》利根能信解、鈍根生疑，汝等比丘應同利根，云何乃同鈍根？",
    "T34n1721_008:0573c11_34": "四者、明我之與汝俱在彼會共聽《法華》，我以早悟，汝今猶未解，一何可傷也。",
    "T34n1721_008:0573c13_35": "「佛說是經於八千劫」者，第三明說經時節。",
    "T34n1721_008:0573c14_36": "以其文廣是故時長，所以下云「說是《法華經》如恒河沙偈」也。",
    "T34n1721_008:0573c15_37": "「說此經已」下，第四、明說經竟入定。",
    "T34n1721_008:0573c16_38": "就文亦三：第一、正明入靜室；「住於」下，第二、明住定；「八萬四千」下，第三、明在定時節。",
    "T34n1721_008:0573c18_39": "所以入定者，欲令十六沙彌覆述《法華》故也。",
    "T34n1721_008:0573c19_40": "但諸佛化儀不同，此經始末略有三種：一者、燈明佛說《法華》竟即便涅槃，此明於佛結緣所應度者皆已度竟。",
    "T34n1721_008:0573c21_41": "二者、今文明於佛結緣度之有盡不盡，利根者度之已盡，鈍根者未盡，須佛起定稱歎沙彌勸物親近，故佛未得入滅也。",
    "T34n1721_008:0573c24_42": "三者、釋迦佛說《法華》竟不更再說，以應聞《法華》得了悟已竟，故不更說《法華》，仍別說《涅槃》。",
    "T34n1721_008:0573c26_43": "「是時十六菩薩」下，第二、正明結緣。",
    "T34n1721_008:0573c27_44": "前緣由有二：一遠、二近。",
    "T34n1721_008:0573c27_45": "今亦開二：初、明昔日結緣；次、辨世世相值。",
    "T34n1721_008:0573c28_46": "二文各四，合八章經。",
    "T34n1721_008:0573c29_47": "初文四者：第一、明知佛入定為覆講緣由也；第二、正為眾覆講；第三、明時眾蒙益；第四、辨佛稱歎。",
    "T34n1721_008:0574a02_48": "「各昇法座」下，第二文，夫白日潛光即明月接耀，如來戢影故菩薩舒暉也。",
    "T34n1721_008:0574a03_49": "「一一皆度」下，第三、明眾蒙益也。",
    "T34n1721_008:0574a04_50": "「示教利喜」者，《智度論》五十四卷云「示者，示其善惡也。",
    "T34n1721_008:0574a05_51": "教者，教捨惡從善也。",
    "T34n1721_008:0574a06_52": "利者，未得法味者心生退沒，為說涅槃勝果使修善因，令其心見利益為利也。",
    "T34n1721_008:0574a08_53": "喜者，隨其所行而稱歎之令其歡喜，若樂布施者即歎布施，以此四事莊嚴說法」。",
    "T34n1721_008:0574a09_54": "今就《法華》釋四事者，初、示三乘是方便、一乘是真實，故名為示；次、令捨三入一故云教；次、說三乘果劣、一乘果勝，使修一乘因，令其心見利益為利；觀其根緣，或以法說門說一乘，或以譬說門說、或以宿世因緣說，隨其所樂應機說法令生歡喜，故言喜也。",
    "T34n1721_008:0574a15_55": "「大通智勝佛」下，第四、明佛稱歎。",
    "T34n1721_008:0574a16_56": "以其說法會理稱機，今欲令時眾信受，故佛印歎也。",
    "T34n1721_008:0574a17_57": "「汝等皆當數數親近」者，以與沙彌有緣故令親近，如十方佛勸常啼親近法涌。",
    "T34n1721_008:0574a19_58": "「佛告諸比丘」下，第二、明結緣已後世世相值。",
    "T34n1721_008:0574a20_59": "就文亦四：一、明所化得益；二、辨能化得益；第、三結會古今；第四、明未來相值也。",
    "T34n1721_008:0574a21_60": "初文三句：一、明沙彌常樂說《法華》。",
    "T34n1721_008:0574a22_61": "以《法華》明於佛乘，菩薩常求佛果，故常樂說。",
    "T34n1721_008:0574a23_62": "又《法華》結會始終，具攝一切教，若說《法華》則攝一切教。",
    "T34n1721_008:0574a24_63": "「一一菩薩」下，明現在所得益緣也。",
    "T34n1721_008:0574a25_64": "「世世所生」下，第三句、明後時得益也。",
    "T34n1721_008:0574a26_65": "問：此中結緣後恒相值，窮子何故父子相失不相值也？",
    "T34n1721_008:0574a27_66": "答：有人言：此中明世世相值者，據大期一劫二劫，恒得相值；窮子不相見，細論一世兩世不相見耳。",
    "T34n1721_008:0574b01_0": "今謂與沙彌結緣有三品人：一者、上品，如此中說，得值多佛與師俱生，過去即悟也。",
    "T34n1721_008:0574b02_1": "二者、中品人，如下文說「于今有住聲聞地者，過去不悟《法華》，現在值釋迦，聞一乘方悟」，則窮子是也。",
    "T34n1721_008:0574b05_2": "三者、下根，如後文說「未來世弟子，現在不事法師，未來隨聞故始得悟」。",
    "T34n1721_008:0574b06_3": "以有三根，就三世得悟不同，是故今文與窮子不相違也。",
    "T34n1721_008:0574b08_0": "「于今不盡」者，一者、過去善根未盡；二者、值多佛猶自未盡也。",
    "T34n1721_008:0574b09_1": "「諸比丘」下，第二、明能化得益。",
    "T34n1721_008:0574b10_0": "所以明能化得益者，為擊下根人也。",
    "T34n1721_008:0574b10_1": "明我聞《法華》遂進成佛，汝聞《法華》云何乃退作聲聞，一何可愍耶？",
    "T34n1721_008:0574b12_2": "「諸比丘我等」下，第三、明結會古今。",
    "T34n1721_008:0574b13_3": "就文有三：初、牒上根人。",
    "T34n1721_008:0574b13_4": "「此諸眾生于今有住聲聞地者」，第二句，明過去中根人也。",
    "T34n1721_008:0574b14_5": "「是諸人等應以是法漸入佛道」者，釋上常教化無上菩提也。",
    "T34n1721_008:0574b16_6": "疑者云：既常教化無上菩提，何故說聲聞法？",
    "T34n1721_008:0574b17_7": "又昔為沙彌時尚教大道，今云何乃說小乘？",
    "T34n1721_008:0574b18_8": "是故釋云：說聲聞法漸令入佛道，以佛慧微妙不可頓入故也。",
    "T34n1721_008:0574b19_9": "當知說小是漸說大乘。",
    "T34n1721_008:0574b20_10": "又昔有大機是故說大，但為退大取小，是故今說於小。",
    "T34n1721_008:0574b21_11": "「爾時所化下」，第三句，正會古今也。",
    "T34n1721_008:0574b22_12": "「我滅度後」下，第四段，明未來相值，即出下根人也。",
    "T34n1721_008:0574b23_13": "此是佛滅度後修道成阿羅漢，此人命終生於淨土，釋迦於淨土中作佛更有異名，為此人說《法華經》方乃得悟。",
    "T34n1721_008:0574b25_14": "所以說此事者，明無有畢竟永住二乘，會須聞《法華》後當成佛，勵下根人令及時信受。",
    "T34n1721_008:0574b27_15": "問：三根相貌云何？",
    "T34n1721_008:0574b28_16": "答：上根一聞《法華》世世與師相值，復值四萬億佛早悟一乘；中根人退大取小，值釋迦於靈山之會；下根人亦退大取小，不面值釋迦亦不聞《法華》，於未來方值佛聞《法華》方得了悟也。",
    "T34n1721_008:0574c03_17": "問：何故言更有異名？",
    "T34n1721_008:0574c03_18": "答：釋迦是穢土佛名，今於淨土化物，故更有異名。",
    "T34n1721_008:0574c04_19": "「諸比丘若如來」下，第二大段，明現在相值更為說法。",
    "T34n1721_008:0574c06_20": "又開為四：一、法；二、譬；三、合；四、舉譬帖合。",
    "T34n1721_008:0574c06_21": "法說為二：初、明說大；次、辨說小。",
    "T34n1721_008:0574c07_22": "若依上來次第，前明說小、後明說大；今但遠尋往昔曾稟大化，故今還說大法，中間廢忘習於小乘，故次明小。",
    "T34n1721_008:0574c10_23": "後譬說中義亦同然。",
    "T34n1721_008:0574c10_24": "又諸佛說法有二：一、從實起權；二、攝權歸實。",
    "T34n1721_008:0574c11_25": "上來多明攝權歸實，今欲辨從實起權也。",
    "T34n1721_008:0574c12_26": "說大中有二：一、知機；二、說教。",
    "T34n1721_008:0574c13_27": "知機中五句：第一、明說法之時。",
    "T34n1721_008:0574c13_28": "入大涅槃，謂聞《涅槃》機熟；今是一乘緣熟，謂將涅槃時也。",
    "T34n1721_008:0574c15_29": "故〈信解品〉云「臨欲終時而命其子」。",
    "T34n1721_008:0574c16_0": "「眾又清淨」者，以四教調柔其心故得清淨，用人天及二乘教調伏其心，故無復凡夫煩惱，以付財密化及陶練小心，令二乘煩惱漸得消除，既離凡聖二惑，故言眾又清淨也。",
    "T34n1721_008:0574c19_1": "「信解堅固」者，上辨無障，今明有堪受之機，謂大信大解可得聞經也。",
    "T34n1721_008:0574c21_2": "大信是鈍根，大解是利根。",
    "T34n1721_008:0574c21_3": "又大信為初，大解為後。",
    "T34n1721_008:0574c22_4": "此二不退，稱為堅固也。",
    "T34n1721_008:0574c23_0": "「了達空法」者，前已聞《波若》等大乘畢竟空法開悟大心，若不聞畢竟空無所得法者，聞說一有三無則墮二見也。",
    "T34n1721_008:0574c25_1": "「深入禪定」者，未必是深入八禪，如《大品》云「一心向佛道，無復凡夫二乘有所得動散」，是故名為定也。",
    "T34n1721_008:0574c27_2": "「便集諸菩薩」下，第二、正說。",
    "T34n1721_008:0574c28_3": "初句即是序說，為說此經明正說也。",
    "T34n1721_008:0574c29_4": "正說雖多，不出無二有一也。",
    "T34n1721_008:0574c29_5": "「比丘當知」下，第二、明說小。",
    "T34n1721_008:0575a01_6": "所以說小者，既無有二乘、唯一佛乘，而昔說二者，為知眾生不堪聞大但欲樂小，故為說小。",
    "T34n1721_008:0575a03_7": "文有三句：初、知機，為是等故明正說。",
    "T34n1721_008:0575a04_8": "「是人若聞」，辨得益。",
    "T34n1721_008:0575a04_9": "知機中云「如來方便」者，為釋疑故來。",
    "T34n1721_008:0575a05_10": "疑者云：若無二乘，何故昔說有二涅槃？",
    "T34n1721_008:0575a06_11": "是故釋云：如來有權巧之智，隨機而作，故說有二也。",
    "T34n1721_008:0575a07_12": "「是人若聞即便信受」者，既稱機而說，便信受得益也。",
    "T34n1721_008:0575a08_13": "「譬如五百由旬」下，第、二譬說。",
    "T34n1721_008:0575a09_14": "凡有九句，少第九聞一乘得益，開為三章：第一、初說大乘譬；第二、中途說小譬；第三、後還說大譬。",
    "T34n1721_008:0575a11_15": "所以開此三者，有三種義：一者、譬上二世始終有於三事，十六沙彌初為說大。",
    "T34n1721_008:0575a13_16": "二者、中間退失大乘為說小法，謂釋迦初趣鹿苑竟靈山之前也。",
    "T34n1721_008:0575a14_17": "三者、廢小說大，謂法華會也。",
    "T34n1721_008:0575a15_18": "二世始終唯此三事，故立三章也。",
    "T34n1721_008:0575a16_19": "二者、三世諸佛有三種法輪：一者、根本法輪，謂一乘教也。",
    "T34n1721_008:0575a17_20": "二、支末法輪，於一說三。",
    "T34n1721_008:0575a18_21": "三、收末歸本，謂攝三歸一。",
    "T34n1721_008:0575a18_22": "為顯三輪故立三譬。",
    "T34n1721_008:0575a19_23": "三者、上〈譬喻品〉破本乘聲聞初小後大故開六譬，今為退大證小聲聞，故初明說大、次明於小、後攝小歸大。",
    "T34n1721_008:0575a21_24": "初文三句：一、所度惡道譬；二、欲度之人譬；三、導師將導譬也。",
    "T34n1721_008:0575a22_25": "「五百由旬」者，所度惡道也。",
    "T34n1721_008:0575a23_26": "有人言：五百者喻五道生死也。",
    "T34n1721_008:0575a24_27": "今謂不然，豈免三塗三百名為二乘？",
    "T34n1721_008:0575a25_0": "又二乘已免五道，應已度五百。",
    "T34n1721_008:0575a25_1": "有人言：有四種生死：一、流來生死；二、變易生死；三、中間生死；四、分段生死。",
    "T34n1721_008:0575a27_2": "度三百，免分段生死；度四百，免七地二國中間生死；度五百，免八地以上變易生死。",
    "T34n1721_008:0575a29_3": "有人言：三界為三百，七住二乘為一百，八住以上復為一百。",
    "T34n1721_008:0575b01_4": "今謂義並不然，《玄》中具釋。",
    "T34n1721_008:0575b02_5": "今正取三界為三百，二乘為二百，所以作此釋者有義有文。",
    "T34n1721_008:0575b03_6": "言有義者，今正化二乘人令趣佛道，昔已度三界，未度二乘地，猶在惡道，豈住惡道之內為涅槃也。",
    "T34n1721_008:0575b05_7": "宜應捨之，則必到佛道。",
    "T34n1721_008:0575b06_8": "問：若度三界二乘地，云何得到佛道也？",
    "T34n1721_008:0575b07_9": "答：有二種到：一者、因到；二者、果到。",
    "T34n1721_008:0575b07_10": "言因到者，如《涅槃》云「須陀洹人八萬劫到，乃至辟支佛人十千劫到」，謂到菩提心，即十住位成種性人也。",
    "T34n1721_008:0575b10_11": "至此位時免凡夫位及退為二乘，必到佛道故名為到。",
    "T34n1721_008:0575b11_12": "二者、三界為分段生死，二乘之人居變易生死，度此五處免二種生死得大涅槃，謂到果也。",
    "T34n1721_008:0575b13_13": "問：何故得知有二種到？",
    "T34n1721_008:0575b14_14": "答：後偈文云「今為汝說實，汝所得非滅，為佛一切智，當發大精進」，此因到也。",
    "T34n1721_008:0575b15_15": "汝證一切智乃是真實滅，謂果到也。",
    "T34n1721_008:0575b16_16": "言文證者，《智度論》釋〈聞持品〉云「度四百由旬，即知去城邑不遠」。",
    "T34n1721_008:0575b18_17": "龍樹釋云：「三百譬三界，四百譬二乘」，但《大品》合二乘為一百，此經開為二百，開合不同，義無異也。",
    "T34n1721_008:0575b20_18": "又《大品》未廢二乘、此經始廢，以此為異；俱是惡道，兩教不殊。",
    "T34n1721_008:0575b21_19": "又此經合譬中自明三界為三百、二乘為二百，諸經義師不觀文意而橫有異釋也。",
    "T34n1721_008:0575b23_20": "「嶮難惡道」者，明度意也。",
    "T34n1721_008:0575b24_0": "三界，二乘度之即難，故稱嶮難。",
    "T34n1721_008:0575b24_1": "《智度論》云「菩薩退有二事：一、貪三界，及樂二乘也」。",
    "T34n1721_008:0575b25_2": "惡道者，三界於二乘為惡道，二乘復是菩薩之惡道。",
    "T34n1721_008:0575b27_0": "故《涅槃》云「求二乘者名為不善」，故此五處皆名惡道。",
    "T34n1721_008:0575b28_1": "又三界，愛為其本；二乘，見為其本。",
    "T34n1721_008:0575b28_2": "愛、見皆是惡也。",
    "T34n1721_008:0575b29_3": "又三百是凡夫有見，二百是二乘空見，諸見皆是惡也。",
    "T34n1721_008:0575c01_4": "又凡夫外道謂三界為涅槃，既是癡迷顛倒，二乘謂變易生死為涅槃，亦是癡迷顛倒，以俱謂生死為涅槃，並是無常而計常，故稱惡也。",
    "T34n1721_008:0575c04_5": "「曠絕無人」者，五百玄遠故稱曠絕。",
    "T34n1721_008:0575c05_6": "諸佛菩薩之所不住故云無人。",
    "T34n1721_008:0575c06_7": "「怖畏之處」者，學大乘人深畏此五處，三界無安猶如火宅，眾苦充滿甚可怖畏。",
    "T34n1721_008:0575c07_8": "《涅槃》云「今我怖畏二乘道果，如惜命者怖畏捨身」。",
    "T34n1721_008:0575c08_9": "《智度論》有怨家樹上來譬，即其事也。",
    "T34n1721_008:0575c09_10": "「若有多眾」，第二、永度之人也。",
    "T34n1721_008:0575c10_11": "即沙彌所化徒眾是也。",
    "T34n1721_008:0575c10_12": "上云無有智人，今明欲度人多，故云眾多也。",
    "T34n1721_008:0575c11_13": "「欲過此道至珍寶處」者，菩薩發心凡有二意：一、欲度凡夫二乘地；二、欲求無上菩提也。",
    "T34n1721_008:0575c13_14": "「有一導師」下，第三、明將導師譬，即上十六沙彌及釋迦也。",
    "T34n1721_008:0575c15_15": "道既無二故體道之人亦一。",
    "T34n1721_008:0575c15_16": "又善知道通塞之相一人而已，故云一也。",
    "T34n1721_008:0575c16_17": "有導示邪正之能故名導師。",
    "T34n1721_008:0575c17_18": "「聰慧明達」者，智在耳曰聰慧，智在眼為明達，略歎二事也。",
    "T34n1721_008:0575c18_19": "又聰慧譬種智，明達譬三達，種智橫照萬法，三達竪鑒三世也。",
    "T34n1721_008:0575c20_20": "「善知嶮道通塞之相」者，知大機發堪可度之名通，不堪度之名塞。",
    "T34n1721_008:0575c21_21": "又知得理為通，乖理為塞，此明導師內智也。",
    "T34n1721_008:0575c22_22": "「將導眾人欲過此難」者，歎外化能也。",
    "T34n1721_008:0575c23_23": "指期佛道遠超二生死，是欲過此難也。",
    "T34n1721_008:0575c24_24": "「所將人眾中路懈退」，第二、中途說小譬。",
    "T34n1721_008:0575c25_25": "亦有三句：一、知小機發譬；二、說小教譬；三、稟教得益譬。",
    "T34n1721_008:0575c26_26": "小機發有二：初、明小機發；次、明佛智照。",
    "T34n1721_008:0575c27_27": "小機發有三句：一、標欲退；二、釋欲退；三、結欲退。",
    "T34n1721_008:0575c28_28": "今是初也。",
    "T34n1721_008:0575c28_29": "「中路」者，初發大心欲出離生死，遠求佛道欲離小行，而大解未成於此中間而退也。",
    "T34n1721_008:0576a01_30": "若譬上過去世事者，自昔化已後訖至今化之前，二楹之間廢忘大心退失大行，亦得是未成佛道中間，名為中路也。",
    "T34n1721_008:0576a04_31": "「白導師言」者，既其退大，則有小機以扣於佛，為佛慧所照，謂白師之義也。",
    "T34n1721_008:0576a05_32": "「我等疲極而復怖畏不能復進前路猶遠」者，上標懈退也，今釋懈退也。",
    "T34n1721_008:0576a07_33": "夫退有三事：一者、疲極故退，喻習大乘觀解微弱未有力勢，不能進至佛道。",
    "T34n1721_008:0576a09_34": "二、怖畏故退，譬生死中多諸患難。",
    "T34n1721_008:0576a09_35": "三、路遠故退，譬佛道三僧祇劫然後乃階，過小之外一行不堪修習，故言不能復進也。",
    "T34n1721_008:0576a11_36": "「今欲退還」者，此第三句，結退也。",
    "T34n1721_008:0576a12_37": "退有二事：一、退為凡夫；二、退為二乘。",
    "T34n1721_008:0576a13_38": "今欲退還生死，故名退也。",
    "T34n1721_008:0576a13_39": "亦得發始即不求佛，故止而不進，名為退還。",
    "T34n1721_008:0576a14_40": "問曰：此即是退，何故言欲退也？",
    "T34n1721_008:0576a15_41": "答：此明根性不定。",
    "T34n1721_008:0576a16_0": "一者、可退為凡夫；二者、可住為二乘；三者、可進為菩薩，以不定故所以標欲也。",
    "T34n1721_008:0576a17_1": "「導師多諸方便」，第二、明照機。",
    "T34n1721_008:0576a18_2": "亦有三句：一、歎能化有知機之德；二、明敘所化之過；三、釋所化之過。",
    "T34n1721_008:0576a19_3": "「多諸方便」者，前有引向大之能，今復解趣小巧，故云多也。",
    "T34n1721_008:0576a21_4": "又縱之而退，或逼之而進，或令永住二乘，悉非善巧；今不令退為凡夫，復不逼進求佛，能於中路權說小乘終悟大道，故云多方便也。",
    "T34n1721_008:0576a24_5": "「而作是念」下，第二、敘所化之過。",
    "T34n1721_008:0576a24_6": "「云何捨大珍寶」下，第三句，釋所化過。",
    "T34n1721_008:0576a25_7": "棄於佛樂名捨大珍寶，樂生死苦名而欲退還，舉此二事釋上可愍義也。",
    "T34n1721_008:0576a27_8": "多諸方便歎導師智慧，可愍以下嘆導師慈悲。",
    "T34n1721_008:0576a28_9": "「作是念已」下，第二、明設小教。",
    "T34n1721_008:0576a29_10": "凡有三句：初、正設教；二、誡；三、勸。",
    "T34n1721_008:0576a29_11": "二乘利鈍雖異，同斷三界煩惱在分段之外，故言過三百也。",
    "T34n1721_008:0576b02_12": "非實究竟而言究竟，故名為「化」。",
    "T34n1721_008:0576b02_13": "斷惑義同、證無為不異，所以稱「一」。",
    "T34n1721_008:0576b03_14": "防生死患難，故稱為「城」也。",
    "T34n1721_008:0576b04_15": "「告眾人言汝等勿懼莫得退還」，第二、誡也。",
    "T34n1721_008:0576b05_16": "「勿懼」者，不須深懼老病死也。",
    "T34n1721_008:0576b05_17": "「莫得退還」者，莫樂生死五欲也。",
    "T34n1721_008:0576b06_18": "「今此大城可於中止」者，第、三勸也。",
    "T34n1721_008:0576b07_19": "累盡涅槃比天人之樂故名為大。",
    "T34n1721_008:0576b08_20": "二種涅槃是息駕之處，名可於中止也。",
    "T34n1721_008:0576b08_21": "「隨意所作」者，結累既盡，心得自在。",
    "T34n1721_008:0576b09_22": "「若入是城快得安穩」者，若證此涅槃，離生死危苦也。",
    "T34n1721_008:0576b10_23": "有人言：煩惱既盡隨意自在，即有餘涅槃也。",
    "T34n1721_008:0576b11_24": "若入是城快得安穩，因果兩患危苦都亡，即無餘涅槃也。",
    "T34n1721_008:0576b13_25": "「若能前至寶所亦可得去」者，有人言：佛果譬寶所，聲聞人若能發菩提心求佛智慧亦可得去，如《大品》云「若能發心我亦隨喜」。",
    "T34n1721_008:0576b15_26": "若就理中釋者，此句顯化城意，說二乘教本令得佛，譬如暫息脚欲令進路，昔不得顯於斯意，故假設此言，明雖暫證小乘終歸大道。",
    "T34n1721_008:0576b18_27": "若就昔教明者，如云六十劫修得聲聞、百劫修證於緣覺，此二同證無餘，喻可於中止。",
    "T34n1721_008:0576b20_28": "今譬菩薩三阿僧祇劫修行趣佛，故云「若能前至寶所亦可得去」也。",
    "T34n1721_008:0576b22_29": "「是時疲極之眾心大歡喜」下，第三、稟教得益也。",
    "T34n1721_008:0576b23_30": "就文三別：一、信受；二、修行；三、證涅槃。",
    "T34n1721_008:0576b24_31": "說教稱機故稱歡喜。",
    "T34n1721_008:0576b24_32": "「歎未曾有」者，二種涅槃是出世之法，世間所無，名未曾有。",
    "T34n1721_008:0576b26_33": "「我等今者免斯惡道」，謂離生死苦也。",
    "T34n1721_008:0576b26_34": "「快得安穩」者，得涅槃樂也。",
    "T34n1721_008:0576b27_35": "至此已來皆是初聞佛教生信受也。",
    "T34n1721_008:0576b28_36": "「於是眾人前入化城」，第二、辨修行求涅槃也。",
    "T34n1721_008:0576b29_37": "「生已度想生安穩想」者，第三句，證涅槃果也。",
    "T34n1721_008:0576c01_38": "出三界生死名生已度想，證無餘涅槃生安穩想。",
    "T34n1721_008:0576c02_39": "又得有餘名已度想，入無餘名安穩想。",
    "T34n1721_008:0576c03_40": "又得盡智名已度想，得無生智名安穩想。",
    "T34n1721_008:0576c04_41": "實非究竟謂是究竟，故稱為想。",
    "T34n1721_008:0576c04_42": "問：無學乃可生已度想，凡夫學人亦得起此想不？",
    "T34n1721_008:0576c06_43": "答：凡夫學人乃未出三界，亦謂二乘涅槃是究竟法，故亦得起此想也。",
    "T34n1721_008:0576c07_44": "「爾時導師」下，第三、後還說大譬。",
    "T34n1721_008:0576c08_45": "就文為二：初、知機；二、說教。",
    "T34n1721_008:0576c08_46": "免退為凡夫、住小涅槃，稱為止也。",
    "T34n1721_008:0576c09_47": "望進求佛道，為暫息脚之義，故云息也。",
    "T34n1721_008:0576c10_48": "「無復疲惓」者，以小乘法調柔其心除麁煩惱，心用稍強堪聞大乘也。",
    "T34n1721_008:0576c12_49": "「即滅化城」者，第二、說教也。",
    "T34n1721_008:0576c12_50": "廢三乘究竟之教稱為滅也。",
    "T34n1721_008:0576c13_51": "又會三為一無復三名亦是滅也。",
    "T34n1721_008:0576c14_52": "「語眾人言汝等去來」者，勸聲聞人修行求佛也。",
    "T34n1721_008:0576c15_53": "「寶所在近」者，釋上勸進之意，前路既近宜應去也。",
    "T34n1721_008:0576c16_54": "已度三百，今唯二百，故云近也。",
    "T34n1721_008:0576c16_55": "「向者大城我所化作」者，於一佛乘分別說三也。",
    "T34n1721_008:0576c18_0": "為止息者釋說三之意，有止有息如前二義也。",
    "T34n1721_008:0576c19_1": "「諸比丘」下，第三、合譬。",
    "T34n1721_008:0576c19_2": "合三譬即為三別。",
    "T34n1721_008:0576c20_0": "上初譬有三句：一、所度惡道；二、求度之人；三、明將導。",
    "T34n1721_008:0576c21_1": "今正合第三，兼餘二義。",
    "T34n1721_008:0576c21_2": "「知諸生死」合上所度惡導，「應去應度」合上善知通塞之相兼求度之人也。",
    "T34n1721_008:0576c23_3": "「若眾生」下，合上第二中道說小譬。",
    "T34n1721_008:0576c24_4": "上有三：一、機發；二、說教；三、得益。",
    "T34n1721_008:0576c24_5": "今具合之。",
    "T34n1721_008:0576c25_6": "上機發有二：初、明機發；二、照機。",
    "T34n1721_008:0576c25_7": "今具合也。",
    "T34n1721_008:0576c26_0": "「則不欲見佛不欲親近」合上中路懈退乃至我等疲極。",
    "T34n1721_008:0576c27_1": "「便作是念佛道長遠」合上前路猶遠也。",
    "T34n1721_008:0576c28_2": "「久受懃苦乃可得成」合上而復怖畏。",
    "T34n1721_008:0576c28_3": "「佛知是心怯弱下劣」，合上第二、佛照機也。",
    "T34n1721_008:0576c29_4": "「以方便力」下，合第二、正說教也。",
    "T34n1721_008:0577a01_5": "「說二涅槃」者，合上化作一城也。",
    "T34n1721_008:0577a02_6": "問：上云一城，今云何言二涅槃也？",
    "T34n1721_008:0577a03_0": "答：有人言：上明同斷三界惑故言一，今據餘、無餘故言二。",
    "T34n1721_008:0577a04_1": "有人言：大涅槃為第一，今是中路涅槃稱為第二，故名為二。",
    "T34n1721_008:0577a05_2": "如《勝鬘經》云「涅槃有二種：一、無餘，在佛；二、有餘，在二乘」。",
    "T34n1721_008:0577a06_3": "今謂二釋悉非，此文但以二乘人所證為二涅槃耳。",
    "T34n1721_008:0577a08_4": "如下偈云「唯有一佛乘，息處故說二」也。",
    "T34n1721_008:0577a08_5": "問：上何故云一、今稱二也？",
    "T34n1721_008:0577a09_6": "答：二乘之人有同義異義。",
    "T34n1721_008:0577a10_7": "上取同出三界、同證無為故言一，今約人利鈍不同故復明二。",
    "T34n1721_008:0577a11_8": "又欲明五百由旬義，開三界為三百，二乘涅槃復為二百，欲令度二乘地故說為二也。",
    "T34n1721_008:0577a13_9": "「若眾生住於二地」合第三、後還說大譬。",
    "T34n1721_008:0577a14_10": "上文有二：一、知機；二、說教。",
    "T34n1721_008:0577a14_11": "今具合之。",
    "T34n1721_008:0577a15_12": "初文即是合後知機，兼合前第三得益義也。",
    "T34n1721_008:0577a16_13": "又稱「住於二地」者，上合度三百由旬竟，今餘有二百，故稱二地。",
    "T34n1721_008:0577a17_14": "此文分明以三界為三百、以二地為二百，舊經師不熟審其文，故有諸異釋也。",
    "T34n1721_008:0577a19_15": "「如來爾時」下，合第二、正說教也。",
    "T34n1721_008:0577a20_16": "初合即滅化城。",
    "T34n1721_008:0577a20_17": "「汝所住地近於佛慧」合上汝等去來寶處在近。",
    "T34n1721_008:0577a21_18": "「當觀察籌量所得涅槃非真實也」合上向者大城我所化作。",
    "T34n1721_008:0577a22_19": "然二乘有近佛慧、遠佛慧義，自謂所得涅槃為極，不受大乘，故經言「高原陸地不生蓮華，五無間罪猶能發意」，此即二乘人遠佛慧不及凡夫也。",
    "T34n1721_008:0577a26_20": "今言近者，以二乘斷麁煩惱勝於凡夫，故言近也。",
    "T34n1721_008:0577a27_21": "「如彼導師」下，第四、舉譬怗合也。",
    "T34n1721_008:0577a27_22": "四十九行半偈，頌長行。",
    "T34n1721_008:0577a28_23": "長行本有二：初、說過去結緣；二、現在更為說法。",
    "T34n1721_008:0577a29_24": "今還頌此二也。",
    "T34n1721_008:0577a29_25": "說過去世事又二：初、結緣緣由；二、正結緣。",
    "T34n1721_008:0577b01_26": "今還頌此二也。",
    "T34n1721_008:0577b02_27": "緣由中有二：初、遠緣由；二、近緣由。",
    "T34n1721_008:0577b02_28": "今還頌此二也。",
    "T34n1721_008:0577b03_29": "初中有四：第一、大通智勝成佛；二、十六王子請轉法輪；三、大通智勝現瑞；四、十方梵王請說法。",
    "T34n1721_008:0577b05_30": "今具頌此四也。",
    "T34n1721_008:0577b05_31": "初本有三：初、明未成佛；二、明諸天供養；三、明成道。",
    "T34n1721_008:0577b06_32": "今具頌之。",
    "T34n1721_008:0577b07_33": "初一行，頌第一也；次兩行，頌第二；次一行，頌第三。",
    "T34n1721_008:0577b08_34": "「彼佛十六子」下，第二、請轉法輪。",
    "T34n1721_008:0577b08_35": "長行本有三：初、十六王子為請法故至佛所；二、至佛所故恭敬稱歎；三、請說法。",
    "T34n1721_008:0577b10_36": "今具頌之。",
    "T34n1721_008:0577b10_37": "初一行，頌第一；一句，頌第二；「而請轉法輪」下三句，頌第三。",
    "T34n1721_008:0577b12_38": "「世尊甚難值」下，頌第三現瑞。",
    "T34n1721_008:0577b12_39": "上有三：一、地動；二、放光；三、二瑞所至。",
    "T34n1721_008:0577b13_40": "今一行但頌第一。",
    "T34n1721_008:0577b14_41": "「東方諸世界」下，頌第四、十方梵天集。",
    "T34n1721_008:0577b14_42": "上有三：初、明三方梵眾；二、例餘六方；三、明上方。",
    "T34n1721_008:0577b16_0": "今開為二：初三行，頌一方；次兩行，例九方。",
    "T34n1721_008:0577b16_1": "上一一方有六，今但頌五，略不頌謀議也。",
    "T34n1721_008:0577b17_2": "又「諸梵見此相」一句，含於謀議，故具頌六也。",
    "T34n1721_008:0577b18_3": "「無量慧世尊」下，頌上第二、結緣近緣由。",
    "T34n1721_008:0577b19_4": "上有四：一、受請說小法；二、十六王子請說大；三、受請說大；四、說經竟入定。",
    "T34n1721_008:0577b21_5": "今具頌之。",
    "T34n1721_008:0577b21_6": "上受請說小中為三：初、正受請；二、明一會說法；三、明多會說法。",
    "T34n1721_008:0577b23_7": "今具頌之。",
    "T34n1721_008:0577b23_8": "半行，頌第一；兩行半，頌第二，「六百萬億姟」者，長行明六百萬億那由他，今云姟是此間數，代彼那由他也。",
    "T34n1721_008:0577b25_9": "「第二說法時」下兩行，頌多會說法。",
    "T34n1721_008:0577b26_10": "「時十六王子」，頌第二、請說大法。",
    "T34n1721_008:0577b27_11": "上有三：一、為請故出家，半行頌之；二、正請，一行半頌之。",
    "T34n1721_008:0577b28_12": "略不頌第三王眷屬。",
    "T34n1721_008:0577b28_13": "「佛知童子心」，頌第三、受請說大法。",
    "T34n1721_008:0577b29_14": "上有三：一、說教；二、感悟不同；三、明說經時節。",
    "T34n1721_008:0577c01_15": "今兩行半但頌第一。",
    "T34n1721_008:0577c02_16": "「彼佛說經已」，頌說經竟入定。",
    "T34n1721_008:0577c02_17": "上有三：一、明入定，半行頌之；次、明住定，一句頌之；三、明住定時節，亦一句頌之。",
    "T34n1721_008:0577c04_18": "「是諸沙彌等」，第二、頌正結緣。",
    "T34n1721_008:0577c05_19": "上有二：初、明一世結緣；二、明世世相值。",
    "T34n1721_008:0577c06_0": "今具頌之。",
    "T34n1721_008:0577c06_1": "初章有四：一、知佛禪未出，今半行頌之；二、正為說教，一行半頌之；三、明時眾得益，一行頌之。",
    "T34n1721_008:0577c08_2": "略不頌第四佛從定起稱歎也。",
    "T34n1721_008:0577c09_0": "「彼佛滅度後」，頌第二、世世相值。",
    "T34n1721_008:0577c09_1": "長行有四：第一、歎所化得益，一行頌之；二、明能化成佛，一行頌之；三、明結會古今，一行頌之。",
    "T34n1721_008:0577c11_2": "略不頌第四未來相值。",
    "T34n1721_008:0577c12_3": "「我在十六數」下，頌第二大段，現在說法。",
    "T34n1721_008:0577c13_4": "長行有四：一、法；二、譬；三、合；四、怗。",
    "T34n1721_008:0577c13_5": "今具頌之。",
    "T34n1721_008:0577c14_6": "初兩行，頌第一。",
    "T34n1721_008:0577c14_7": "上文有二：初、說大；次、說小。",
    "T34n1721_008:0577c15_8": "今但頌大。",
    "T34n1721_008:0577c15_9": "「譬如嶮惡道」下，頌第二、譬說。",
    "T34n1721_008:0577c15_10": "上有三：一、初說大乘譬；二、中途說小譬；三、後還說大譬。",
    "T34n1721_008:0577c17_11": "今具頌之。",
    "T34n1721_008:0577c17_12": "上初譬有三：一、所度惡道；二、求度之人；三、導師將導。",
    "T34n1721_008:0577c18_13": "今具頌之。",
    "T34n1721_008:0577c18_14": "「多毒獸」者，有愛見煩惱，能害法身慧命，為毒獸也。",
    "T34n1721_008:0577c19_15": "「無水草」者，無大乘無漏定慧以自資也。",
    "T34n1721_008:0577c20_16": "「無數千萬眾」，頌第二、欲度之人也。",
    "T34n1721_008:0577c21_17": "「時有一導師」，頌第三、將導也。",
    "T34n1721_008:0577c22_18": "「眾人皆疲倦」下，頌第二、中途說小譬。",
    "T34n1721_008:0577c23_19": "上有三：一、知機；二、說教；三、得益。",
    "T34n1721_008:0577c23_20": "今具頌之。",
    "T34n1721_008:0577c24_0": "上知機有二：初、小機發，一行頌之；次、照機，一行頌之。",
    "T34n1721_008:0577c25_1": "「尋時思方便」下，頌第二、正說教，上有三：一、說教；二、誡；三、勸。",
    "T34n1721_008:0577c26_2": "今具頌之。",
    "T34n1721_008:0577c26_3": "「城郭」者，城者別譬二涅槃，郭是城外郭邑，通譬無學果位諸功德也。",
    "T34n1721_008:0577c28_4": "「莊嚴諸舍宅」者，舍宅薗林皆在郭內，別譬果地諸餘功德，有漏五陰既名生死舍宅，無漏五陰聖人所栖為舍宅也。",
    "T34n1721_008:0578a01_5": "「周匝有薗林」者，《淨名經》以總持為薗，小乘亦隨分有也。",
    "T34n1721_008:0578a03_6": "《阿含經》中慈悲喜捨以為四薗，無漏諸行稱之為林也。",
    "T34n1721_008:0578a04_7": "「渠流及浴池」者，九次第定更相灌注稱為渠流，八解脫名為浴池。",
    "T34n1721_008:0578a05_8": "《阿含經》以四禪為四池：一、有覺有觀池，二、無覺無觀池，三、護念清淨池，四名、無苦無樂池。",
    "T34n1721_008:0578a07_9": "「重門高樓閣」者，三三昧名曰重門，盡無生智稱高樓閣。",
    "T34n1721_008:0578a09_0": "又諸禪中有勳禪練禪，皆是禪之極，名高樓閣。",
    "T34n1721_008:0578a10_1": "「男女皆充滿」者，定慧為男女，亦得慈悲心為女、善心誠實為男，聲聞隨分有也。",
    "T34n1721_008:0578a11_2": "「即作是化已」半行，頌第二、誡門。",
    "T34n1721_008:0578a12_3": "次半行，頌第三、勸也。",
    "T34n1721_008:0578a13_0": "「諸人既入城」一行，頌第三、得益。",
    "T34n1721_008:0578a13_1": "「導師知息已」，頌第三、後還說大譬。",
    "T34n1721_008:0578a14_2": "上有二：一、知機，初句頌之；二、說教，兩行一句頌之。",
    "T34n1721_008:0578a15_3": "「我亦復如是」下，頌第三、合譬。",
    "T34n1721_008:0578a16_4": "上有三：初、說大乘譬，第二、中途說小乘譬，第三、後還說大乘譬。",
    "T34n1721_008:0578a17_5": "今具頌之。",
    "T34n1721_008:0578a17_6": "初半行，頌第一、初說大乘譬。",
    "T34n1721_008:0578a18_7": "「見諸求道者」，合第二、中途說小譬，上文有三：一、知機；二、說教；三、得益。",
    "T34n1721_008:0578a20_8": "初行，頌第一；次行，頌第二；「既知到涅槃」，頌第三、後還說大譬。",
    "T34n1721_008:0578a21_9": "上有二：一、知機；二、說教。",
    "T34n1721_008:0578a22_0": "半行，頌第一即兼頌上第三得益，三行半，頌第二。",
    "T34n1721_008:0578a23_1": "「諸佛之導師」一行，頌第四、舉譬怗合也。",
    "T34n1721_008:0578a24_0": "法華義疏卷第八"
}