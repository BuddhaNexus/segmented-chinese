{
    "T11n0316_014:0812b09_0": "佛說大乘菩薩藏正法經卷第十",
    "T11n0316_014:0812b10_0": "四",
    "T11n0316_014:0812b12_0": "西天譯經三藏朝散大夫",
    "T11n0316_014:0812b13_0": "試光祿卿傳梵大師賜紫",
    "T11n0316_014:0812b14_0": "沙門臣法護等奉　詔譯",
    "T11n0316_014:0812b15_0": "如來不思議品第四之八",
    "T11n0316_014:0812b16_0": "「復次舍利子！",
    "T11n0316_014:0812b16_1": "云何名為如來大悲之心不可思議？",
    "T11n0316_014:0812b17_2": "諸住信菩薩聞是說已，應生淨信，超越分別、離諸疑惑、乃至發希有想。",
    "T11n0316_014:0812b19_0": "「舍利子！",
    "T11n0316_014:0812b19_1": "如來大悲心者，所謂不捨一切眾生，常行悲愍為成熟故，隨悲心轉而無不轉。",
    "T11n0316_014:0812b20_2": "是故當知，如來大悲之心無有限量不可思議，復無等比，亦無數量、不可稱說、最為甚深。",
    "T11n0316_014:0812b23_3": "如其語業不能宣說。",
    "T11n0316_014:0812b23_4": "何以故？",
    "T11n0316_014:0812b23_5": "隨佛如來所證菩提亦然，如是為諸眾生起大悲心，隨如是菩提即如是大悲。",
    "T11n0316_014:0812b25_6": "舍利子！",
    "T11n0316_014:0812b25_7": "云何如來得證菩提？",
    "T11n0316_014:0812b26_8": "如來無根本、無所住故，乃證菩提。",
    "T11n0316_014:0812b26_9": "云何名根本？",
    "T11n0316_014:0812b27_10": "復何名住？",
    "T11n0316_014:0812b27_11": "謂有身見為根本，依虛妄分別而住。",
    "T11n0316_014:0812b28_12": "如來以其菩提平等故，平等了知二法亦悉平等，是故說名無住、無根本。",
    "T11n0316_014:0812b29_13": "如來由是現成正等菩提，而諸眾生於無住、無根本法不能了知，如來為令一切眾生悉覺了故，乃於眾生轉大悲心。",
    "T11n0316_014:0812c04_0": "「又舍利子！",
    "T11n0316_014:0812c04_1": "菩提者，寂靜、近寂，由如是故我成正覺。",
    "T11n0316_014:0812c05_2": "何名寂靜？",
    "T11n0316_014:0812c05_3": "何名近寂？",
    "T11n0316_014:0812c05_4": "內謂寂靜，外謂近寂。",
    "T11n0316_014:0812c06_5": "所以者何？",
    "T11n0316_014:0812c06_6": "謂眼空故，我我所無自性，此名寂靜。",
    "T11n0316_014:0812c07_7": "如是耳、鼻、舌、身、意空故，我我所無自性，此名近寂。",
    "T11n0316_014:0812c08_8": "知眼空已，色無所取，此名寂靜；乃至知意空已，法無所取，此名近寂。",
    "T11n0316_014:0812c09_9": "而諸眾生於此菩提寂靜等法不能了知，如來為令一切眾生悉覺了故，乃於眾生轉大悲心。",
    "T11n0316_014:0812c12_0": "「又舍利子！",
    "T11n0316_014:0812c12_1": "菩提者自性明亮，由如是故我成正覺。",
    "T11n0316_014:0812c13_2": "云何名為自性明亮？",
    "T11n0316_014:0812c13_3": "謂由自性無所染故，與虛空等。",
    "T11n0316_014:0812c14_4": "虛空自性周遍一切，以虛空平等故，一切法平等。",
    "T11n0316_014:0812c15_5": "畢竟自性如是明亮，此明亮性所應覺了。",
    "T11n0316_014:0812c16_6": "諸愚夫異生以客塵煩惱之所染故，於此自性明亮法中不能了知，如來為令一切眾生悉覺了故，乃於眾生轉大悲心。",
    "T11n0316_014:0812c20_0": "「又舍利子！",
    "T11n0316_014:0812c20_1": "菩提者無出無入，由如是故我成正覺。",
    "T11n0316_014:0812c21_2": "何名無出？",
    "T11n0316_014:0812c21_3": "以無相故無出。",
    "T11n0316_014:0812c21_4": "又無出者，一切法無捨故。",
    "T11n0316_014:0812c22_5": "無入者，一切法無取故。",
    "T11n0316_014:0812c22_6": "如來於是無出無入法中，平等觀照，如來無此無彼，一切法離彼此故，是故如來現成正覺。",
    "T11n0316_014:0812c24_7": "如是無出無入法中而諸眾生不能了知，如來為令一切眾生悉覺了故，乃於眾生轉大悲心。",
    "T11n0316_014:0812c27_0": "「又舍利子！",
    "T11n0316_014:0812c27_1": "菩提者無相無所緣，由如是故我成正覺。",
    "T11n0316_014:0812c28_2": "何名無相？",
    "T11n0316_014:0812c28_3": "何名無所緣？",
    "T11n0316_014:0812c28_4": "謂眼識無所得，名為無相；色無所觀，名無所緣。",
    "T11n0316_014:0812c29_5": "乃至意識無所得，名為無相；法無所觀，名無所緣。",
    "T11n0316_014:0813a01_6": "舍利子！",
    "T11n0316_014:0813a02_7": "此無相無所緣法，是諸聖境界。",
    "T11n0316_014:0813a02_8": "何名聖境界？",
    "T11n0316_014:0813a03_9": "謂即三界是聖境界。",
    "T11n0316_014:0813a03_10": "若諸聖境界，彼即無境界，而愚夫異生不能了知，如來為令一切眾生悉覺了故，乃於眾生轉大悲心。",
    "T11n0316_014:0813a06_0": "「又舍利子！",
    "T11n0316_014:0813a06_1": "菩提者非過去未來現在，三世平等、三輪清淨，由如是故我成正覺。",
    "T11n0316_014:0813a07_2": "何名三輪清淨？",
    "T11n0316_014:0813a08_3": "謂過去心無轉、未來識無覺了、現在意無動，而心意識都無所住，過去無分別、未來無領納、現在無戲論。",
    "T11n0316_014:0813a10_4": "此三平等三輪清淨之法，而諸眾生不能了知，如來為令一切眾生悉覺了故，乃於眾生轉大悲心。",
    "T11n0316_014:0813a12_5": "「又舍利子！",
    "T11n0316_014:0813a12_6": "菩提者是無為，由如是故我成正覺。",
    "T11n0316_014:0813a13_7": "謂非眼識所知，乃至非意識所知，此名無為。",
    "T11n0316_014:0813a14_8": "無為即無生、無滅、無住。",
    "T11n0316_014:0813a15_9": "此說亦名三輪清淨，是即無為。",
    "T11n0316_014:0813a16_0": "然於有為之法亦悉了知。",
    "T11n0316_014:0813a16_1": "何以故？",
    "T11n0316_014:0813a16_2": "一切法自性彼即無性，無性即無二。",
    "T11n0316_014:0813a17_3": "無為之法亦非身證，而諸眾生不能了知，如來為令一切眾生悉覺了故，乃於眾生轉大悲心。",
    "T11n0316_014:0813a20_0": "「又舍利子！",
    "T11n0316_014:0813a20_1": "菩提者是無差別句，由如是故我成正覺。",
    "T11n0316_014:0813a21_2": "何名無差別？",
    "T11n0316_014:0813a21_3": "復何名句？",
    "T11n0316_014:0813a21_4": "謂如所說名句無住，名無差別。",
    "T11n0316_014:0813a22_5": "法界名句無種種性，名無差別。",
    "T11n0316_014:0813a23_6": "實際名句無動性，名無差別。",
    "T11n0316_014:0813a23_7": "空名為句無所得，名無差別。",
    "T11n0316_014:0813a24_8": "無相名句無尋伺，名無差別。",
    "T11n0316_014:0813a25_9": "無願名句無分位，名無差別。",
    "T11n0316_014:0813a25_10": "無眾生名句無眾生自性，名無差別。",
    "T11n0316_014:0813a26_11": "虛空名句無所得，名無差別。",
    "T11n0316_014:0813a27_12": "無生名句無滅，名無差別。",
    "T11n0316_014:0813a27_13": "無為名句無所行，名無差別。",
    "T11n0316_014:0813a28_14": "菩提名句近寂，名無差別。",
    "T11n0316_014:0813a29_15": "涅盤名句無所轉，名無差別。",
    "T11n0316_014:0813a29_16": "舍利子！",
    "T11n0316_014:0813a29_17": "此如是等，而諸眾生不能了知，如來為令一切眾生悉覺了故，乃於眾生轉大悲心。",
    "T11n0316_014:0813b03_0": "「又舍利子！",
    "T11n0316_014:0813b03_1": "菩提者非身心可證。",
    "T11n0316_014:0813b03_2": "何以故？",
    "T11n0316_014:0813b03_3": "是身無知無作無轉，如草木瓦礫，是心如幻如水月陽焰，應當覺了。",
    "T11n0316_014:0813b05_4": "身心若然，即是菩提。",
    "T11n0316_014:0813b05_5": "此乃世俗所行，亦非菩提有少法可說。",
    "T11n0316_014:0813b06_6": "若身若心、若法若非法、若真實若不真實、若誠若妄，悉無言說。",
    "T11n0316_014:0813b08_7": "何以故？",
    "T11n0316_014:0813b08_8": "菩提無言說故。",
    "T11n0316_014:0813b08_9": "彼一切法亦無分位可容言說，猶如虛空了無分位、無言說故，菩提亦然，了無分位亦無言說。",
    "T11n0316_014:0813b10_10": "舍利子！",
    "T11n0316_014:0813b11_0": "若其如實審伺察時，彼一切法本無言說，法無言說亦非無說。",
    "T11n0316_014:0813b12_1": "此諸法理，而諸眾生不能覺知，如來為令一切眾生悉覺了故，乃於眾生轉大悲心。",
    "T11n0316_014:0813b15_0": "「又舍利子！",
    "T11n0316_014:0813b15_1": "菩提無取亦無含藏。",
    "T11n0316_014:0813b15_2": "何名無取？",
    "T11n0316_014:0813b15_3": "何名無含藏？",
    "T11n0316_014:0813b16_4": "謂知眼故，名為無取；色無所觀，名無含藏。",
    "T11n0316_014:0813b17_5": "乃至了知意故，名為無取；法無所得，名無含藏。",
    "T11n0316_014:0813b18_6": "舍利子！",
    "T11n0316_014:0813b18_7": "如來以無所取無含藏故，現成正覺。",
    "T11n0316_014:0813b19_8": "又眼無所取，色無含藏，識無所住；乃至意無所取，法無含藏，識無所住。",
    "T11n0316_014:0813b20_9": "彼無住識，於彼一切眾生心住。",
    "T11n0316_014:0813b21_10": "此云何知？",
    "T11n0316_014:0813b21_11": "謂有四種法於一切眾生心住。",
    "T11n0316_014:0813b22_12": "何等為四？",
    "T11n0316_014:0813b22_13": "謂色中住，受、想、行中一切眾生心住。",
    "T11n0316_014:0813b23_14": "如是四法眾生心住，然其所住亦即無住。",
    "T11n0316_014:0813b24_15": "如來了知如是無住之法真實之際，而諸眾生不能覺了，如來為令一切眾生悉覺了故，乃於眾生轉大悲心。",
    "T11n0316_014:0813b27_0": "「又舍利子！",
    "T11n0316_014:0813b27_1": "菩提是空增語，以其空故，菩提亦空、諸法亦空，如來以其諸法空故，現成正覺。",
    "T11n0316_014:0813b29_2": "亦非空故空有所證，若空若菩提同一理智而無有二，以空及菩提本無二故，即無種類之法。",
    "T11n0316_014:0813c02_3": "以其諸法無二無種類故，即無名無相無行。",
    "T11n0316_014:0813c03_4": "畢竟無行無集法中，此說名空。",
    "T11n0316_014:0813c03_5": "是中悉離執見取著，而於勝義諦中無有少法可得，以如是故乃說名空。",
    "T11n0316_014:0813c05_6": "此所說空如虛空故，即此虛空欲說為空，而亦無言可說為空，空亦無言而可說故。",
    "T11n0316_014:0813c07_7": "於是空中若解入者，乃一切法假名施設。",
    "T11n0316_014:0813c08_8": "然其名字而不在方亦不離方，如其假名不在方不離方故，由是諸法假名施設。",
    "T11n0316_014:0813c10_9": "一切法亦然，而不在方亦不離方，如來如實了知本來如是無生無起。",
    "T11n0316_014:0813c11_10": "如實知已，自性解脫無縛無解。",
    "T11n0316_014:0813c12_11": "而愚夫異生於如是法不能了知，如來為令一切眾生悉覺了故，乃於眾生轉大悲心。",
    "T11n0316_014:0813c15_0": "「又舍利子！",
    "T11n0316_014:0813c15_1": "菩提如虛空故而悉平等無高無下，菩提亦然等無高下。",
    "T11n0316_014:0813c16_2": "若知諸法畢竟都無，亦復無高無下可說。",
    "T11n0316_014:0813c17_3": "舍利子！",
    "T11n0316_014:0813c17_4": "如來以一切法無高無下故，現成正覺。",
    "T11n0316_014:0813c18_5": "雖有所成，亦無微塵許法若高若下而可施作，如實智知無此彼法。",
    "T11n0316_014:0813c20_6": "何名如實智？",
    "T11n0316_014:0813c20_7": "謂無根本法，雖有所生而無攝受，亦無主宰。",
    "T11n0316_014:0813c21_8": "以無主宰無攝受故，若生不生隨緣所轉，然於是中無法可轉亦非無轉。",
    "T11n0316_014:0813c23_0": "如來於法而亦不說斷滅之相。",
    "T11n0316_014:0813c23_1": "如是無斷滅法，而諸眾生不能了知。",
    "T11n0316_014:0813c24_2": "如來為令一切眾生悉覺了故，乃於眾生轉大悲心。",
    "T11n0316_014:0813c25_3": "「又舍利子！",
    "T11n0316_014:0813c25_4": "菩提是如所說句。",
    "T11n0316_014:0813c26_5": "何名如所說句？",
    "T11n0316_014:0813c26_6": "如其菩提，色法亦然，而不離真如。",
    "T11n0316_014:0813c27_7": "如其菩提，受、想、行、識亦然，亦不離真如。",
    "T11n0316_014:0813c28_8": "如其菩提，地界、水界、火界、風界、空界亦然，亦不離真如。",
    "T11n0316_014:0813c29_9": "如其菩提，眼界、色界、眼識界，乃至意界，法界，意識界亦然，亦不離真如。",
    "T11n0316_014:0814a02_10": "由是施設此如是等諸聖法門，所謂蘊、處、界等。",
    "T11n0316_014:0814a03_11": "如來以如實法故現證菩提，以無顛倒法故現證菩提。",
    "T11n0316_014:0814a04_12": "如其先說，中後亦然，先際無生、後際無去、中際性離。",
    "T11n0316_014:0814a05_13": "如是如所說句中，如說一法，多法亦然；如說多法，一法亦然。",
    "T11n0316_014:0814a06_14": "如其所說，若一若多都無所得。",
    "T11n0316_014:0814a07_15": "如是如所說句，而諸眾生不能了知，如來為令一切眾生悉覺了故，乃於眾生轉大悲心。",
    "T11n0316_014:0814a10_0": "「又舍利子！",
    "T11n0316_014:0814a10_1": "菩提入相、入無相。",
    "T11n0316_014:0814a10_2": "何名為相？",
    "T11n0316_014:0814a10_3": "何名無相？",
    "T11n0316_014:0814a11_4": "此說相者，謂即所起一切善法。",
    "T11n0316_014:0814a11_5": "無相者，即一切法都無所得。",
    "T11n0316_014:0814a12_6": "又相者，謂心無所住分位。",
    "T11n0316_014:0814a13_7": "無相者，即無相三摩地法。",
    "T11n0316_014:0814a13_8": "又相者，即思惟稱量算數伺察。",
    "T11n0316_014:0814a14_9": "無相者，即出過稱量。",
    "T11n0316_014:0814a14_10": "云何出過稱量？",
    "T11n0316_014:0814a15_11": "謂識業無故。",
    "T11n0316_014:0814a15_12": "又相者，謂有為伺察。",
    "T11n0316_014:0814a15_13": "無相者，即無為作證。",
    "T11n0316_014:0814a16_14": "此相無相法，愚夫異生不能解入亦復不知，如來為令一切眾生悉覺了故，乃於眾生轉大悲心。",
    "T11n0316_014:0814a19_0": "「又舍利子！",
    "T11n0316_014:0814a19_1": "菩提者無漏無取。",
    "T11n0316_014:0814a19_2": "何名無漏？",
    "T11n0316_014:0814a19_3": "何名無取？",
    "T11n0316_014:0814a20_4": "此說無漏者，謂離四種漏法：一離欲漏，二離有漏，三離無明漏，四離見漏。",
    "T11n0316_014:0814a21_5": "無取者謂離四取：一離欲取，二離我語取，三離見取，四離戒禁取。",
    "T11n0316_014:0814a23_6": "如是四取，一切皆由無明覆蔽、愛水滋潤、我見執取蘊處界法。",
    "T11n0316_014:0814a24_7": "如來了知彼我語取為根本故，得我清淨已，一切眾生亦悉清淨。",
    "T11n0316_014:0814a26_8": "若其清淨，即無少法而可分別。",
    "T11n0316_014:0814a26_9": "若無分別，即能深固作意。",
    "T11n0316_014:0814a27_10": "若深固作意相應，即無明不能起發。",
    "T11n0316_014:0814a28_11": "由其無明不起發故，即十二有支亦復不起。",
    "T11n0316_014:0814a29_12": "彼即無生，彼即決定。",
    "T11n0316_014:0814a29_13": "若其決定，即調伏義，是即勝義，勝義諦中即無補特伽羅義，若無補特伽羅義，即是不可說義。",
    "T11n0316_014:0814b02_14": "若不可說義，即緣生義。",
    "T11n0316_014:0814b03_15": "若緣生義，即正法義。",
    "T11n0316_014:0814b03_16": "若正法義，即如來義。",
    "T11n0316_014:0814b04_17": "由如是故，當觀諸法皆從緣生，若能見法即見如來。",
    "T11n0316_014:0814b05_18": "如其所見，若如實伺察，即無少法可見。",
    "T11n0316_014:0814b06_19": "若無法可見，即見無相及無所緣。",
    "T11n0316_014:0814b07_20": "若如是見，即真實見。",
    "T11n0316_014:0814b07_21": "如來由此法故現成正覺。",
    "T11n0316_014:0814b08_22": "平等故平等。",
    "T11n0316_014:0814b08_23": "如是無漏無取之法，愚夫異生不能了知。",
    "T11n0316_014:0814b09_24": "如來為令一切眾生悉覺了故，乃於眾生轉大悲心。",
    "T11n0316_014:0814b11_0": "「又舍利子！",
    "T11n0316_014:0814b11_1": "菩提清淨無垢無著。",
    "T11n0316_014:0814b11_2": "何名清淨？",
    "T11n0316_014:0814b11_3": "何名無垢？",
    "T11n0316_014:0814b12_4": "何名無著？",
    "T11n0316_014:0814b12_5": "謂空是清淨，無相是無垢，無願是無著。",
    "T11n0316_014:0814b13_6": "無生是清淨，無作是無垢，無起是無著。",
    "T11n0316_014:0814b14_7": "自性是清淨，圓淨是無垢，明亮是無著。",
    "T11n0316_014:0814b15_8": "無戲論是清淨，離戲論是無垢，戲論近寂是無著。",
    "T11n0316_014:0814b16_9": "真如是清淨，法界是無垢，實際是無著。",
    "T11n0316_014:0814b17_10": "虛空是清淨，寥廓是無垢，廣大是無著。",
    "T11n0316_014:0814b18_0": "知內是清淨，外無所行是無垢，內外無所得是無著。",
    "T11n0316_014:0814b19_1": "知蘊是清淨，界自性是無垢，處離諸業是無著。",
    "T11n0316_014:0814b20_2": "過去盡智是清淨，未來無生智是無垢，現在法界安住智是無著。",
    "T11n0316_014:0814b21_3": "舍利子！",
    "T11n0316_014:0814b21_4": "此清淨無垢無著，有其一法而能普攝，謂寂靜句。",
    "T11n0316_014:0814b23_0": "若寂靜即遍寂，若遍寂即近寂，若近寂即無寂，此是牟尼聖尊所說。",
    "T11n0316_014:0814b25_0": "「又舍利子！",
    "T11n0316_014:0814b25_1": "如虛空故菩提亦然，如菩提故諸法亦然，如諸法故眾生亦然、剎土亦然、涅盤亦然。",
    "T11n0316_014:0814b27_2": "此即名為涅盤平等，是一切法畢竟邊際清淨正因，無所對治離對治因、本來清淨、本來無垢、本來無著。",
    "T11n0316_014:0814b29_3": "如來了知彼一切法若色無色本如是故，現成正覺。",
    "T11n0316_014:0814c01_4": "觀諸眾生界清淨無垢無著故，即起遊戲神通，乃於眾生轉大悲心。",
    "T11n0316_014:0814c03_5": "舍利子當知，如來大悲之心清淨無垢無著，於諸眾生常所運行，然無發悟、無所生起、無所觀矚，普盡十方一切世界舒坦無礙。",
    "T11n0316_014:0814c06_6": "舍利子！",
    "T11n0316_014:0814c06_7": "如來大悲無邊無際與虛空等，若欲知其虛空邊際，即知如來大悲邊際。",
    "T11n0316_014:0814c07_8": "諸住信菩薩得聞如來不可思議大悲心已，應生淨信，超越分別、離諸疑惑，乃至發希有想。」",
    "T11n0316_014:0814c10_0": "爾時世尊重明斯義說伽陀曰：「以無根本無住法，　　現證菩提佛所宣，　如所覺了亦復然，　　為諸眾生廣宣說。",
    "T11n0316_014:0814c13_0": "　知內眼根名為空，　　知外色法空亦然，　寂靜近寂妙法門，　　佛證菩提如是說。",
    "T11n0316_014:0814c15_0": "　彼諸眾生不覺了，　　毘鉢舍那奢摩他，　開覺句義為眾生，　　佛大悲心方便轉。",
    "T11n0316_014:0814c17_0": "　諸法自性本明亮，　　菩提清淨等虛空，　為彼眾生不了知，　　佛大悲心方便轉。",
    "T11n0316_014:0814c19_0": "　一切眾生多執取，　　不能如理而相應，　無入無出妙法門，　　佛證菩提如是說。",
    "T11n0316_014:0814c21_0": "　為諸眾生不了故，　　如來乃起大悲心，　諸法無相無所緣，　　此是諸聖之境界。",
    "T11n0316_014:0814c23_0": "　諸愚夫為非境界，　　佛證菩提方便宣，　而諸異生不了知，　　為開覺故由斯說。",
    "T11n0316_014:0814c25_0": "　如來為諸眾生故，　　隨應所起大悲心，　無為自性妙法門，　　本來不生亦不滅。",
    "T11n0316_014:0814c27_0": "　當知彼法無所住，　　是中三種相應相，　而諸愚夫不了知，　　諸法有為自性故。",
    "T11n0316_014:0814c29_0": "　隨應所起大悲心，　　為令了知此理法，　菩提非身所覺知，　　非心覺故亦如是。",
    "T11n0316_014:0815a02_0": "　身本自性無知覺，　　心如幻法亦復然，　而彼愚夫不了知，　　如是身心自性故。",
    "T11n0316_014:0815a04_0": "　隨應所起大悲心，　　為令了知此理法，　佛證最上勝菩提，　　自然智尊坐道樹。",
    "T11n0316_014:0815a06_0": "　坐已普觀眾生界，　　旋轉種種惡趣中，　佛見極生哀愍心，　　生死輪中大悲轉。",
    "T11n0316_014:0815a08_0": "　憍慢等法所迷著，　　見網纏覆苦計樂，　無常不淨我眾生，　　此等顛倒而計執。",
    "T11n0316_014:0815a10_0": "　佛見極生哀愍故，　　於取著中大悲轉，　癡蓋遍覆三有中，　　暗冥悉無光明照。",
    "T11n0316_014:0815a12_0": "　如日光明雲所覆，　　無垢智光悉隱蔽，　佛見極生哀愍心，　　生死輪中大悲轉。",
    "T11n0316_014:0815a14_0": "　貪愛故生諸惡趣，　　破壞正道而極壞，　地獄傍生餓鬼中，　　眾生業故皆墮落。",
    "T11n0316_014:0815a16_0": "　如先佛說諸正道，　　開明顯示為眾生，　佛見極生悲愍心，　　生死輪中大悲轉。",
    "T11n0316_014:0815a18_0": "　了知諸法如實性，　　廓然明照等虛空，　如佛所說諸世間，　　不知最上清淨法。",
    "T11n0316_014:0815a20_0": "「舍利子！",
    "T11n0316_014:0815a20_1": "如是所說，是為如來不可思議大悲之法。",
    "T11n0316_014:0815a21_2": "諸住信菩薩聞是法已，應生淨信，超越分別、離諸疑惑，後復生起身喜心喜，發希有想。",
    "T11n0316_014:0815a24_0": "佛說大乘菩薩藏正法經卷第十四"
}