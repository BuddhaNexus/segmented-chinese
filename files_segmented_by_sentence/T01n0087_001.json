{
    "T01n0087_001:0910c26_0": "佛說齋經",
    "T01n0087_001:0910c28_0": "吳月氏國居士支謙譯",
    "T01n0087_001:0910c29_0": "聞如是：一時，佛在舍衛城東丞相家殿。",
    "T01n0087_001:0910c29_1": "丞相母名維耶，早起沐浴著綵衣，與諸子婦俱出，稽首佛足，一面坐。",
    "T01n0087_001:0911a02_2": "佛問維耶：「沐浴何早？」",
    "T01n0087_001:0911a02_3": "對曰：「欲與諸婦俱受齋戒。」",
    "T01n0087_001:0911a03_4": "佛言：「齋有三輩，樂何等齋？」",
    "T01n0087_001:0911a04_5": "維耶長跪言：「願聞何謂三齋。」",
    "T01n0087_001:0911a04_6": "佛言：「一為牧牛齋，二為尼犍齋，三為佛法齋。",
    "T01n0087_001:0911a05_7": "牧牛齋者，如牧牛人求善水草飲飼其牛，暮歸思念何野有豐饒，須天明當復往。",
    "T01n0087_001:0911a07_8": "若族姓男女已受齋戒，意在家居利欲產業，及念美飲食育養身者，是為如彼牧牛人意，不得大福、非大明。",
    "T01n0087_001:0911a10_0": "「尼犍齋者，當月十五日齋之時，伏地受齋戒，為十由延內諸神拜言：『我今日齋，不敢為惡；不名有家，彼我無親，妻子奴婢非是我有，我非其主。』",
    "T01n0087_001:0911a13_1": "然其學，貴文賤質無有正心，至到明日相，名有如故。",
    "T01n0087_001:0911a14_2": "事齋如彼者，不得大福、非大明。",
    "T01n0087_001:0911a15_3": "「佛法齋者，道弟子月六齋之日受八戒。",
    "T01n0087_001:0911a16_0": "何謂八？",
    "T01n0087_001:0911a17_0": "「第一戒者，盡一日一夜持，心如真人，無有殺意、慈念眾生，不得賊害蠕動之類，不加刀杖，念欲安利莫復為殺，如清淨戒以一心習。",
    "T01n0087_001:0911a21_0": "「第二戒者，盡一日一夜持，心如真人，無貪取意、思念布施，當歡喜與、自手與、潔淨與、恭敬與、不望與，却慳貪意，如清淨戒以一心習。",
    "T01n0087_001:0911a24_0": "「第三戒者，一日一夜持，心如真人，無婬意、不念房室，修治梵行，不為邪欲、心不貪色，如清淨戒以一心習。",
    "T01n0087_001:0911a27_0": "「第四戒者，一日一夜持，心如真人，無妄語意，思念至誠、安定徐言，不為偽詐、心口相應，如清淨戒以一心習。",
    "T01n0087_001:0911b01_0": "「第五戒者，一日一夜持，心如真人，不飲酒、不醉、不迷亂、不失志，去放逸意，如清淨戒以一心習。",
    "T01n0087_001:0911b04_0": "「第六戒者，一日一夜持，心如真人，無求安意，不著華香、不傅脂粉、不為歌舞倡樂，如清淨戒以一心習。",
    "T01n0087_001:0911b07_0": "「第七戒者，一日一夜持，心如真人，無求安意，不臥好床，卑床草席，捐除睡臥，思念經道，如清淨戒以一心習。",
    "T01n0087_001:0911b10_0": "「第八戒者，一日一夜持，心如真人，奉法時食，食少節身，過日中後不復食，如清淨戒以一心習。」",
    "T01n0087_001:0911b13_0": "佛告維耶：「受齋之日當習五念。",
    "T01n0087_001:0911b13_1": "何謂五？",
    "T01n0087_001:0911b14_0": "「一當念佛。",
    "T01n0087_001:0911b14_1": "佛為如來，為至真，為等正覺，為明行足，為善逝、世間父、無上士、經法御、天人師，號曰佛。",
    "T01n0087_001:0911b16_2": "是念佛者，愚癡惡意怒習悉除，善心自生思樂佛業。",
    "T01n0087_001:0911b17_3": "譬如以麻油澡豆沐頭，垢濁得除。",
    "T01n0087_001:0911b18_4": "齋念佛者，其淨如是，眾人見之莫不好信。",
    "T01n0087_001:0911b20_0": "「二當念法。",
    "T01n0087_001:0911b20_1": "佛所說法三十七品，具足不毀思念勿忘，當知此法為世間明。",
    "T01n0087_001:0911b21_2": "是念法者，愚癡惡意怒習悉除，善心自生用樂法業。",
    "T01n0087_001:0911b22_3": "譬如以麻油澡豆浴身，垢濁得除。",
    "T01n0087_001:0911b23_4": "齋念法者，其淨如是，眾人見之莫不好信。",
    "T01n0087_001:0911b25_0": "「三當念眾。",
    "T01n0087_001:0911b25_1": "恭敬親附依受慧教，佛弟子眾，有得溝港受、溝港證者，有得頻來受、頻來證者，有得不還受、不還證者，有得應真受、應真證者，是為四雙之八輩丈夫，皆為戒成、定成、慧成、解成、度知見成，為聖德、為行具，當為叉手天上天下尊者福田。",
    "T01n0087_001:0911c01_2": "是念眾，愚癡惡意怒習悉除，喜心自生樂眾之業。",
    "T01n0087_001:0911c02_3": "譬如以淳灰浣衣，垢污得除。",
    "T01n0087_001:0911c03_4": "齋念眾者，其德如是，眾人見之莫不好信。",
    "T01n0087_001:0911c05_0": "「四者念戒。",
    "T01n0087_001:0911c05_1": "身受佛戒一心奉持，不虧不犯、不動不忘、善立慎護、為慧者舉、後無所悔、不以有望、能等教人。",
    "T01n0087_001:0911c07_2": "是念戒者，愚癡惡意怒習悉除，喜心自生樂戒統業。",
    "T01n0087_001:0911c08_3": "如鏡之磨，垢除盛明。",
    "T01n0087_001:0911c09_0": "齋念戒者，其淨如是，眾人見之莫不好信。",
    "T01n0087_001:0911c09_1": "「五當念天。",
    "T01n0087_001:0911c10_2": "第一四天王，第二忉利天，鹽天，兜術天，不憍樂天，化應聲天，當自念：『我以有信、有戒、有聞、有施、有智，至身死時精神上天，願不失信戒聞施智。』",
    "T01n0087_001:0911c13_3": "是念天者，愚癡惡意怒習悉除，喜心自生樂天統業。",
    "T01n0087_001:0911c14_4": "譬如寶珠，常治清明。",
    "T01n0087_001:0911c15_5": "齋念天者，其淨如是。",
    "T01n0087_001:0911c15_6": "「奉持八戒，習五思念，為佛法齋，與天參德，滅惡興善，後生天上，終得泥洹。",
    "T01n0087_001:0911c17_7": "是以智者自力行，出心作福。",
    "T01n0087_001:0911c18_0": "「如是，維耶！",
    "T01n0087_001:0911c18_1": "齋之福祐明譽廣遠，譬是天下十六大國，是十六國滿中眾寶不可稱數，不如一日受佛法齋。",
    "T01n0087_001:0911c20_2": "如比其福者，則十六國為一豆耳。",
    "T01n0087_001:0911c21_3": "天上廣遠不可稱說，當今人間五十歲，為第一天上一日一夜，第一四天上壽五百歲，彼當人間九百萬歲。",
    "T01n0087_001:0911c23_4": "佛法齋者，得生此天上。",
    "T01n0087_001:0911c24_5": "人間百歲為忉利天上一日一夜，忉利天壽千歲，當人間三千六百萬歲。",
    "T01n0087_001:0911c25_6": "人間二百歲為鹽天上一日一夜，鹽天壽二千歲，當人間一億五千二百萬歲。",
    "T01n0087_001:0911c27_7": "人間四百歲為兜術天上一日一夜，兜術天壽四千歲，當人間六億八百萬歲。",
    "T01n0087_001:0911c29_8": "人間八百歲為不驕樂天上一日一夜，不驕樂天壽八千歲，當人間二十三億四千萬歲。",
    "T01n0087_001:0912a02_9": "人間千六百歲為化應聲天上一日一夜，化應聲天壽萬六千歲，當人間九十二億一千六百萬歲。",
    "T01n0087_001:0912a04_10": "若人有信、有戒、有聞、有施、有智奉佛法齋，當命盡時，其人精神，皆生此六天上，安隱快樂。",
    "T01n0087_001:0912a06_11": "猗善眾多我少說耳，凡人行善，魂神上天受福無量。」",
    "T01n0087_001:0912a07_12": "維耶聞佛語，歡喜言：「善哉善哉！",
    "T01n0087_001:0912a08_13": "世尊！",
    "T01n0087_001:0912a08_14": "齋之福德甚快無量，願受佛戒。",
    "T01n0087_001:0912a09_15": "從今已後月月六齋，竭力作福至死。」",
    "T01n0087_001:0912a10_16": "佛說經已，皆歡喜受教。",
    "T01n0087_001:0912a11_0": "佛說齋經"
}