{
    "X56n0942_004:0690a06_0": "義真疑問",
    "X56n0942_004:0690a08_0": "一　付法藏人非唯小乘者有大乘聖者事二　付法藏人傳法一代時教經律論禪事三　智度論龍樹所造千部論中出從何論耶四　通教三乘共之名六地已上事五　通別通圓有三根不同事六　大論中五種外加現般無色般立七種般事七　鳥空鼠即如虫食木等譬之事八　三軌天台約體一章安約名異判等事九　秋収冬藏之文有二義事十　光音遍淨天之名有舊譯新譯不同事十一　別菩薩所學藏通別各開三教別人事十二　不離貧女家得金即取金有次六事十三　准西域記崇山四周為外部上茅等事答修禪院問菩薩羅漢且約時人跡中說既解一乘皆登住已上證法身地繼佛傳燈豈小乘人事須知二十四人有是古佛有賢劫當成佛有十地菩薩者也亦有記傳別說通說如法華疏釋聲聞眾竟總說本跡中明。",
    "X56n0942_004:0690b02_0": "傳何法者一代時教一乘妙理俱能傳受經律論禪俱祖二十四人故後人不能具遂分禪律言滅後傳付者作傳家敘述如此非滅後方受也。",
    "X56n0942_004:0690b05_0": "智度出何論龍樹造千部論何但三部大悲方便等是宗論自建宗立理也智度摩訶衍是釋論釋經文今之疏流也故不從彼出。",
    "X56n0942_004:0690b08_0": "從乾慧至第六三乘名未分共聲聞至七地共支佛至八地聲聞不侵習不到八地也九地共菩薩佛與菩薩同也轉入第十無共名唯佛極果也尋文義勢如此三乘共斷正使羅漢不斷習至七地已辦也幸不違經何必破句。",
    "X56n0942_004:0690b13_0": "通教菩薩位寬者通通通別通圓有三根也上根六地齊二乘七地出假或聞中伏斷無明中根八地下根九地若伏若破並不定伏即教接入別行向破即證接入初地不可定斷七八九也無十地人佛是通果果即別人行向地也故云果頭無人。",
    "X56n0942_004:0690b18_0": "大論有七種般涅槃一現是欲界身般五那含為五是色界般第七無色般今上流無雜修人是五含之一故是色界攝不是論中無色般數科目別故。",
    "X56n0942_004:0690b21_0": "鳥空鼠即如蟲食木偶得成字指事譏耳不合問何蟲何鳥解字解空。",
    "X56n0942_004:0690b23_0": "三軌大師約體一體一故出諸權章安約名異名異故別對教相意欲覽總識別乃非一非異亦不相違秋收等文有二義實如高解但玄義只要證聲聞唯圓一味故引文至更無所作涅槃復開四教故有闡提無分各有其意引亦何妨三慧既證玄文只可從本。",
    "X56n0942_004:0690c05_0": "經云光音遍淨天舊譯云光音二禪通名也遍淨三禪通名也新譯云少光無量光極光也故知光音通名也既作通說第一天與二禪隣接初禪初成故第一天先下耳疏約別名故第三天也。",
    "X56n0942_004:0690c09_0": "三各開三即別教者別人遍學四教學藏通法藏通各三豈非六乎別人學通非實藏通人別教自分又三豈非九乎四百五百此兩結集三藏六百年撰集婆沙論三會既別年人豈同。",
    "X56n0942_004:0690c13_0": "不離貧女家得金即也貧女得金即富可喻眾生悟圓即佛取金有次豈非六乎耘除草穢伏惑也掘土近金似見有物物未分明豈非相似經雖無文豈無此理八十八千古舊本有疏斷不可今並不行何復更覓。",
    "X56n0942_004:0690c18_0": "准西域記崇山四周以為外郭此說上茅城上茅城北小城乃名王舍王舍去上茅城可二十里靈鷲是上茅羅城內子城東北角此記是玄奘說玄奘唐人貞觀年遊西域據所見錄經論依古指上茅為王舍城既不同東西亦別佛說久遠通指五山真諦別示五山處所白土即靈鷲在山城中亦不相違也。"
}