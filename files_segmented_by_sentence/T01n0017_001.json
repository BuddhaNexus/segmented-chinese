{
    "T01n0017_001:0252b06_0": "佛說善生子經",
    "T01n0017_001:0252b08_0": "西晉沙門支法度譯",
    "T01n0017_001:0252b09_0": "聞如是：一時，眾祐遊於羅閱耆闍崛山。",
    "T01n0017_001:0252b09_1": "彼時居士善生疾病困篤，勅其子曰：「吾沒之後，汝必為六面禮。」",
    "T01n0017_001:0252b11_2": "於是善生他日殞命，子乃敬送供養喪事訖畢，輙早起沐浴，著新衣，之水上，拜謁六面而言曰：「余以恭肅敬，禮子于東方之生，彼又我敬焉。」",
    "T01n0017_001:0252b14_3": "周旋南方、西方、北方上下，面面同辭。",
    "T01n0017_001:0252b15_4": "爾時，佛晨旦著衣持鉢適欲入城，見居士善生子於水上六面拜謁如是，眾祐則從而問曰：「居士子，汝何近聞，必當早起沐浴，著新衣，之水上，拜謁六面，自說：『恭肅敬禮拜于諸方』而又浴。",
    "T01n0017_001:0252b19_5": "彼之敬者，是何師法？",
    "T01n0017_001:0252b20_6": "善生子！」",
    "T01n0017_001:0252b20_7": "善生子對曰：「吾父臨亡，先有此令，是以遵行，不聞之於師也。」",
    "T01n0017_001:0252b22_0": "眾祐報曰：「居士子！",
    "T01n0017_001:0252b22_1": "父所言者非此六方也。",
    "T01n0017_001:0252b23_0": "旦而晞坐六面之欲，如有四面垢惡之行，不能悔者，則是身死，精神當生惡道地獄之中。",
    "T01n0017_001:0252b25_1": "夫人以四事為勞，當識知。",
    "T01n0017_001:0252b25_2": "何謂四？",
    "T01n0017_001:0252b25_3": "一為好殺生、二為好盜竊、三為婬邪行、四為喜妄語。」",
    "T01n0017_001:0252b27_4": "佛頌其義曰：「殺生與盜竊，　　欺詐為妄語，　趣向他人婦，　　不為智者譽。",
    "T01n0017_001:0252c01_0": "「又，居士子！",
    "T01n0017_001:0252c01_1": "有四事或往惡道。",
    "T01n0017_001:0252c01_2": "何謂四？",
    "T01n0017_001:0252c01_3": "一為欲，二為怒，三為癡，四為畏。」",
    "T01n0017_001:0252c02_4": "頌其義曰：「有欲怒癡畏，　　不承受正法，　是以名處下，　　猶月陰遏虧。",
    "T01n0017_001:0252c05_0": "　無欲怒癡畏，　　而承受正法，　是以名處上，　　猶月陽進滿。」",
    "T01n0017_001:0252c07_0": "「又，居士子！",
    "T01n0017_001:0252c07_1": "有六患，消財入惡道，當識知。",
    "T01n0017_001:0252c07_2": "何謂六？",
    "T01n0017_001:0252c08_3": "一為嗜酒遊逸、二為不時入他房、三為博戲遊逸、四為大好伎樂、五為惡友、六為怠惰。」",
    "T01n0017_001:0252c10_4": "頌其義曰：「飲酒入他房，　　博戲好伎倡，　惡友與怠惰，　　聖哲所不稱。",
    "T01n0017_001:0252c13_0": "「夫酒有六變，當知。",
    "T01n0017_001:0252c13_1": "何謂六？",
    "T01n0017_001:0252c13_2": "為消財、為致病、為興爭、為多怒、為失譽、為損智，已有斯惡則廢事業，未致之財不獲，既獲者消，宿儲耗盡。」",
    "T01n0017_001:0252c17_0": "「婬邪有六變，當知。",
    "T01n0017_001:0252c17_1": "何謂六？",
    "T01n0017_001:0252c17_2": "不自護身、不護妻子、不護家屬、以疑生惡、怨家得便、眾苦所圍，已有斯惡則廢事業，未致之財不獲，既獲者消，宿儲耗盡。",
    "T01n0017_001:0252c20_3": "「博戲有六變，當知。",
    "T01n0017_001:0252c21_0": "何謂六？",
    "T01n0017_001:0252c21_1": "勝則生怨、負則熱中、朋友慼之、怨家快之、有獄凶憂、人眾疑之，已有斯惡則廢事業，未致之財不獲，既獲者消，宿儲耗盡。",
    "T01n0017_001:0252c24_2": "「好樂有六變，當知。",
    "T01n0017_001:0252c24_3": "何謂六？",
    "T01n0017_001:0252c24_4": "志在舞、志在歌、志在絃、志在節、志在鼓、志在彼，已有斯惡則廢事業，未致之財不獲，既獲者消，宿儲耗盡。",
    "T01n0017_001:0252c28_0": "「惡友有六變，當知。",
    "T01n0017_001:0252c28_1": "何謂六？",
    "T01n0017_001:0252c28_2": "習醉迷、習惛亂、習縱恣、習酒舍、習小人、習鄙語，已有斯惡則廢事業，未致之財不獲，既獲者消，宿儲耗盡。",
    "T01n0017_001:0253a03_0": "「怠惰有六變，當知。",
    "T01n0017_001:0253a03_1": "何謂六？",
    "T01n0017_001:0253a03_2": "飽不作、飢不作、寒不作、熱不作、晨不作、昏不作，已有斯惡則廢事業，未致之財不獲既獲者消，宿儲耗盡。」",
    "T01n0017_001:0253a06_3": "頌其義曰：「好色樂歌舞，　　晝息夜從彼，　惡友與怠惰，　　士為斯大損。",
    "T01n0017_001:0253a09_0": "　博戲酒慌壞，　　志在彼婦女，　遠賢而近愚，　　其損猶月毀。",
    "T01n0017_001:0253a11_0": "　行身自憍大，　　毀蔑沙門道，　邪見而行慳，　　是謂慢盪士。",
    "T01n0017_001:0253a13_0": "　夫酒妨財用，　　少利飲大渴，　病水興債負，　　作亂危身疾。",
    "T01n0017_001:0253a15_0": "　或以酒結友，　　或以酒犯法，　若以成美利，　　斯有猶可忍。",
    "T01n0017_001:0253a17_0": "　或晝如奉戒，　　昏夜道為姧，　常依于酒廬，　　如此慎勿親。",
    "T01n0017_001:0253a19_0": "　不自寒至暑，　　如草不貴己，　精進修事業，　　爾利是用損。",
    "T01n0017_001:0253a21_0": "　若能忍寒暑，　　如草不貴己，　精進修事業，　　則安且益矣。",
    "T01n0017_001:0253a23_0": "　狎下為漸消，　　習上未曾損，　進善超然尊，　　以善必得善。",
    "T01n0017_001:0253a25_0": "　大善則遘善，　　誠善能兼習，　親戚之所尚，　　奉戒以滅惡。",
    "T01n0017_001:0253a27_0": "　是以當為習，　　已有行復行，　其為親戚上，　　如帝莅於眾。",
    "T01n0017_001:0253a29_0": "「又，居士子！",
    "T01n0017_001:0253a29_1": "有四友非友像，當識知。",
    "T01n0017_001:0253a29_2": "何謂四？",
    "T01n0017_001:0253a29_3": "一為取異物，二為言佞，三為面愛，四為邪教。」",
    "T01n0017_001:0253b01_4": "頌其義曰：「取異物之友，　　言美以順耳，　面談為媚愛，　　邪教相危殆。",
    "T01n0017_001:0253b05_0": "　斯以非友像，　　智者則不友，　已識當遠離，　　譬猶出澁道。",
    "T01n0017_001:0253b07_0": "「取異物之友，當以四事知。",
    "T01n0017_001:0253b07_1": "何謂四？",
    "T01n0017_001:0253b07_2": "貪取彼物、與少望多、為畏故習、為利故習。」",
    "T01n0017_001:0253b08_3": "頌其義曰：「夫以取彼物，　　少與而多欲，　畏習與利習，　　貪人友際然。",
    "T01n0017_001:0253b12_0": "　斯以非友像，　　智者所不友，　已識當遠離，　　譬猶出澁道。",
    "T01n0017_001:0253b14_0": "「言佞之友，當以四事知。",
    "T01n0017_001:0253b14_1": "何謂四？",
    "T01n0017_001:0253b14_2": "宣人之私、自隱其私、面偽稱善、退則興誹。」",
    "T01n0017_001:0253b15_3": "頌其義曰：「好行宣人私，　　有私而自隱，　面從褒揚善，　　退則議其惡。",
    "T01n0017_001:0253b18_0": "　斯以非友像，　　智者所不友，　已識當遠離，　　譬猶出澁道。",
    "T01n0017_001:0253b20_0": "「面愛之友，當以四事知，何謂四？",
    "T01n0017_001:0253b20_1": "說人往短、陰求來過、與之不寶、欲人有厄。」",
    "T01n0017_001:0253b21_2": "頌其義曰：「為於不可為，　　不利造妄語，　與而不為寶，　　願人厄請已。",
    "T01n0017_001:0253b25_0": "　斯以非友像，　　智者所不友，　已識當遠離，　　譬猶出澁道。",
    "T01n0017_001:0253b27_0": "「邪教之友，當以四事知。",
    "T01n0017_001:0253b27_1": "何謂四？",
    "T01n0017_001:0253b27_2": "以殺生之事勸化人，以盜竊、以婬邪、欺詐之事勸化人。」",
    "T01n0017_001:0253b29_0": "頌其義曰：「殺生與盜竊，　　欺詐為妄語，　趣向他人婦，　　以此勸立人。",
    "T01n0017_001:0253c03_0": "　斯以非友像，　　智者所不友，　已識當遠離，　　譬猶出澁道。",
    "T01n0017_001:0253c05_0": "「又，居士子！",
    "T01n0017_001:0253c05_1": "有四友，為仁明欲利人，當識知。",
    "T01n0017_001:0253c06_0": "何謂四？",
    "T01n0017_001:0253c06_1": "一為同苦樂、二為利相攝、三為與本業、四為仁愍傷。」",
    "T01n0017_001:0253c07_2": "頌其義曰：「與人同安危，　　攝之以善利，　為厚能業人，　　哀愍導正道。",
    "T01n0017_001:0253c10_0": "　如斯為友像，　　智者所習諷，　當與此從事，　　必益不為惡。",
    "T01n0017_001:0253c12_0": "「同苦樂之友，當以四事知。",
    "T01n0017_001:0253c12_1": "何謂四？",
    "T01n0017_001:0253c12_2": "施之以己所寶、施之以妻子利、施之家所有、言忠為忍言。」",
    "T01n0017_001:0253c14_3": "頌其義曰：「與其利己者，　　有財利亦與，　與以家之利，　　言忠為忍言。",
    "T01n0017_001:0253c17_0": "　如斯為友像，　　智者所習親，　當與此從事，　　必益不為惡。",
    "T01n0017_001:0253c19_0": "「利相攝之友，當以四事知。",
    "T01n0017_001:0253c19_1": "何謂四？",
    "T01n0017_001:0253c19_2": "彼私不宣、己私不隱、面說善言、還為弭謗。」",
    "T01n0017_001:0253c20_3": "頌其義曰：「以不宣彼私，　　己私不為隱，　相見語講善，　　還則弭誹謗。",
    "T01n0017_001:0253c23_0": "　如斯為友像，　　智者所習親，　當與此從事，　　必益不為惡。",
    "T01n0017_001:0253c25_0": "「與本業之友，當以四事知。",
    "T01n0017_001:0253c25_1": "何謂四？",
    "T01n0017_001:0253c25_2": "以利業之、以力業之、縱恣諫之、以善養之。」",
    "T01n0017_001:0253c26_3": "頌其義曰：「業之以財利，　　以力助安之，　切磋其縱恣，　　將養其善志。",
    "T01n0017_001:0254a01_0": "　如斯為友像，　　智者所習親，　當與此從事，　　必益不為惡。",
    "T01n0017_001:0254a03_0": "「仁愍傷之友，當以四事知。",
    "T01n0017_001:0254a03_1": "何謂四？",
    "T01n0017_001:0254a03_2": "教勸竪立以成其信、成其戒、成其聞、成其施。」",
    "T01n0017_001:0254a04_3": "頌其義曰：「信戒聞施道，　　恒以勸化人，　如斯為友像，　　智者所習親。",
    "T01n0017_001:0254a08_0": "　當與此從事，　　必益不為惡。",
    "T01n0017_001:0254a09_0": "「又，居士子！",
    "T01n0017_001:0254a09_1": "夫東面者，猶子之見父母也。",
    "T01n0017_001:0254a09_2": "是以子當以五事正敬、正養、正安父母。",
    "T01n0017_001:0254a10_3": "何謂五？",
    "T01n0017_001:0254a11_0": "念思惟報家事，唯修責負，唯解勑戒，唯從供養，唯歡父母。",
    "T01n0017_001:0254a12_1": "父母又當以五事愛哀其子。",
    "T01n0017_001:0254a13_2": "何謂五？",
    "T01n0017_001:0254a13_3": "興造基業，與謀利事，與娉婦，教學經道經，則以所有付授與子。",
    "T01n0017_001:0254a14_4": "是為東方二分所欲者，得古聖制法，為子必孝、為父母慈愛，士丈夫望益，而善法不衰。",
    "T01n0017_001:0254a17_0": "「夫南面者，猶弟子之見師也。",
    "T01n0017_001:0254a17_1": "是以弟子當以五事正敬、正養、正安於師。",
    "T01n0017_001:0254a18_2": "何謂五？",
    "T01n0017_001:0254a18_3": "必審於聞，必愛於學，必敏於事，必無過行，必供養師。",
    "T01n0017_001:0254a20_4": "師又當以五事哀教弟子。",
    "T01n0017_001:0254a20_5": "何謂五？",
    "T01n0017_001:0254a20_6": "以學學之，極藝教之，使敏於學，導以善道，示屬賢友。",
    "T01n0017_001:0254a22_7": "是為南方二分所欲者，得古聖制法，為弟子謙，師以仁教，士丈夫望益，而善法不衰。",
    "T01n0017_001:0254a25_0": "「夫西面者，猶夫之見婦也。",
    "T01n0017_001:0254a25_1": "是以夫當以五事正敬、正養、正安其婦。",
    "T01n0017_001:0254a26_2": "何謂五？",
    "T01n0017_001:0254a26_3": "正心敬之，不恨其意，不有他情，時與衣食，時與寶飾。",
    "T01n0017_001:0254a28_0": "婦又當以十四事事於夫。",
    "T01n0017_001:0254a28_1": "何謂十四？",
    "T01n0017_001:0254a28_2": "善作為，善為成，受付審，晨起，夜息，事必學，闔門待君子，君子歸問訊，辭氣和，言語順，正几席，潔飲食，念布施，供養夫。",
    "T01n0017_001:0254b02_3": "是為西方二分所欲者，得古聖制法、夫婦之宜，士夫望益，而善法不衰。",
    "T01n0017_001:0254b05_0": "「夫北面者，猶友見其朋也。",
    "T01n0017_001:0254b05_1": "是以友當以五事正敬、正養、正安朋類。",
    "T01n0017_001:0254b06_2": "何謂五？",
    "T01n0017_001:0254b06_3": "正心敬之，不恨其意，不有他情，時時分味，恩厚不置。",
    "T01n0017_001:0254b08_0": "朋類又當以五事攝取其友。",
    "T01n0017_001:0254b08_1": "何謂五？",
    "T01n0017_001:0254b08_2": "有畏使歸我，遨逸則數責，私事則為隱，供養久益勝，言忠為忍言。",
    "T01n0017_001:0254b10_3": "是為北方二分所欲者，得古聖制法、朋友之交，士丈夫望益，而善法不衰。",
    "T01n0017_001:0254b13_0": "「夫下面者，猶長子之見奴客執事也。",
    "T01n0017_001:0254b13_1": "是以長子當以五事正敬、正養、正安奴客執事。",
    "T01n0017_001:0254b14_2": "何謂五？",
    "T01n0017_001:0254b15_3": "適力使之，用時衣食，時時分味，時時教齋，疾病息之。",
    "T01n0017_001:0254b16_4": "奴客執事又當以十事供養長子。",
    "T01n0017_001:0254b17_5": "何謂十？",
    "T01n0017_001:0254b17_6": "善作為，善為成，受付審，夜臥，早作，凡事必學，作務勤力，家貧不慢，空乏不離，出門稱曰我家長子聰而有慧。",
    "T01n0017_001:0254b20_7": "是為下方二分所欲者，得古聖制法、長子執事之宜，士丈夫望益，而善法不衰。",
    "T01n0017_001:0254b22_0": "「夫上面者，猶居家布施之人之見沙門梵志也。",
    "T01n0017_001:0254b23_1": "是以居之來當以五事正敬、正養、正安沙門梵志。",
    "T01n0017_001:0254b24_2": "何謂五？",
    "T01n0017_001:0254b24_3": "開門待之，來迎問訊，與設几席，經法藏護，施食潔淨；以是供養沙門梵志。",
    "T01n0017_001:0254b26_4": "沙門梵志又當以五事答布施家。",
    "T01n0017_001:0254b26_5": "何謂五？",
    "T01n0017_001:0254b27_6": "教誨以成其正信，教誨以成其戒行，教誨以成其多聞，教誨以成其布施，教誨以成其智慧。",
    "T01n0017_001:0254b29_7": "是為上方二分所欲者，得古聖制法、居家及沙門梵志之宜，士丈夫望益，而善法不衰。」",
    "T01n0017_001:0254c02_8": "頌其義曰：「東面為父母，　　師教宜南面，　西面為子婦，　　朋友位北面，　奴客執事下，　　沙門梵志上，　如此應為禮，　　亦為居家宜。",
    "T01n0017_001:0254c07_0": "　凡人富有財，　　當念以利人，　與人同財利，　　布施者昇天。",
    "T01n0017_001:0254c09_0": "　得利與人共，　　在在獲所安，　義攝世間者，　　斯為近樂本。",
    "T01n0017_001:0254c11_0": "　夫以恩攝人，　　如母之為子，　善攝護天下，　　其福數數及。",
    "T01n0017_001:0254c13_0": "　上得處眾會，　　能益利與安，　成人之信戒，　　必使得名聞。",
    "T01n0017_001:0254c15_0": "　意與常不惰，　　捨棄慳吝行，　攝人以友事，　　飲食相惠施。",
    "T01n0017_001:0254c17_0": "　往來而又往，　　如是名不虧，　夫能修慎身，　　斯居家為賢。",
    "T01n0017_001:0254c19_0": "　居積寶貨者，　　當興為仁義，　先學為最勝，　　次乃為治產。",
    "T01n0017_001:0254c21_0": "　若索以得財，　　當常作四分，　一分供衣食，　　二為本求利，　藏一為儲跱，　　厄時可救之，　為農商養牛，　　畜羊業有四，　次五嚴治室，　　第六可娉娶，　如是貨乃積，　　日日尋益增。",
    "T01n0017_001:0254c27_0": "　夫財日夜聚，　　如流歸于海，　治產求以漸，　　喻若蜂作蜜。",
    "T01n0017_001:0254c29_0": "　有財無與富，　　又無與邊方，　慳悋及惡業，　　有力無與友。",
    "T01n0017_001:0255a02_0": "　事中用則學，　　不用勿自妨，　觀夫用事者，　　明好猶熾火。",
    "T01n0017_001:0255a04_0": "　其於族親中，　　乃兼為兩好，　與親眾座安，　　如釋處天宮。」",
    "T01n0017_001:0255a06_0": "於是善生子聞眾祐說已，即稽首佛足，下起繞三匝，欣然自歸，從佛受戒。",
    "T01n0017_001:0255a08_0": "佛說善生子經"
}