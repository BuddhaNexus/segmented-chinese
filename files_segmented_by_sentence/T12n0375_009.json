{
    "T12n0375_009:0657a13_0": "大般涅槃經卷第九",
    "T12n0375_009:0657a15_0": "宋代沙門慧嚴等依泥洹經加之",
    "T12n0375_009:0657a16_0": "月喻品第十五",
    "T12n0375_009:0657a17_0": "佛告迦葉：「譬如有人見月不現，皆言：『月沒。』",
    "T12n0375_009:0657a18_0": "而作沒想，而此月性實無沒也。",
    "T12n0375_009:0657a18_1": "「轉現他方，彼處眾生復謂：『月出。』",
    "T12n0375_009:0657a19_2": "而此月性實無出也。",
    "T12n0375_009:0657a19_3": "何以故？",
    "T12n0375_009:0657a20_4": "以須彌山障故不現。",
    "T12n0375_009:0657a20_5": "其月常生，性無出沒。",
    "T12n0375_009:0657a21_6": "如來、應供、正遍知亦復如是，出現三千大千世界或閻浮提，示有父母，眾生皆謂：『生閻浮提。』",
    "T12n0375_009:0657a23_7": "或閻浮提示現涅槃，如來之性實無涅槃，而諸眾生皆謂：『如來實般涅槃。』",
    "T12n0375_009:0657a24_8": "譬如月沒。",
    "T12n0375_009:0657a25_9": "善男子！",
    "T12n0375_009:0657a25_10": "如來之性實無生、滅，為化眾生示有生、滅。",
    "T12n0375_009:0657a26_11": "「善男子！",
    "T12n0375_009:0657a26_12": "如此滿月，餘方見半；此方半月，餘方見滿。",
    "T12n0375_009:0657a27_13": "閻浮提人若見月初，皆謂一日，起初月想；見月盛滿，謂十五日，生盛滿想。",
    "T12n0375_009:0657a29_14": "而此月性實無虧盈，因須彌山而有增減。",
    "T12n0375_009:0657b01_15": "善男子！",
    "T12n0375_009:0657b01_16": "如來亦爾，於閻浮提或現初生、或現涅槃。",
    "T12n0375_009:0657b02_17": "現始生時猶如初月，一切皆謂：『童子初生，行於七步。』",
    "T12n0375_009:0657b03_18": "如二日月，或復示現入於書堂。",
    "T12n0375_009:0657b04_19": "如三日月，示現出家。",
    "T12n0375_009:0657b04_20": "如八日月，放大智慧微妙光明，能破無量眾生魔眾。",
    "T12n0375_009:0657b06_21": "如十五日盛滿之月，或復示現三十二相、八十種好以自莊嚴。",
    "T12n0375_009:0657b07_22": "而現涅槃喻如月蝕。",
    "T12n0375_009:0657b08_0": "如是，眾生所見不同，或見半月、或見滿月、或見月蝕，而此月性實無增、減、侵蝕之者，常是滿月。",
    "T12n0375_009:0657b10_1": "如來之身亦復如是，是故名為常住不變。",
    "T12n0375_009:0657b11_2": "「復次，善男子！",
    "T12n0375_009:0657b11_3": "譬如滿月，一切悉現，在在處處——城邑、聚落、山澤水中、若井、若池、及諸水器——一切皆現。",
    "T12n0375_009:0657b13_4": "有諸眾生行百由旬、百千由旬，見月常隨，凡夫愚人妄生憶想言：『我本於城邑屋宅見如是月，今復於此空澤見之。",
    "T12n0375_009:0657b16_0": "為是本月？",
    "T12n0375_009:0657b16_1": "為異於本？』",
    "T12n0375_009:0657b16_2": "各作是念月形大小，或言：『如鍑口。』",
    "T12n0375_009:0657b17_3": "或言：『如車輪。』",
    "T12n0375_009:0657b17_4": "或言：『如四十九由旬。』",
    "T12n0375_009:0657b18_5": "一切皆見月之光明，或見團圓猶如金盤。",
    "T12n0375_009:0657b19_6": "是月性一，種種眾生各見異相。",
    "T12n0375_009:0657b19_7": "善男子！",
    "T12n0375_009:0657b20_0": "如來亦爾，出現於世，或有人天而作是念：『如來今者在我前住。』",
    "T12n0375_009:0657b21_1": "復有畜生亦生是念：『如來今者在我前住。』",
    "T12n0375_009:0657b22_2": "或有聾瘂亦見如來有聾瘂相。",
    "T12n0375_009:0657b23_3": "眾生雜類言音各異，皆謂如來悉同己語，亦各生念：『在我舍宅受我供養。』",
    "T12n0375_009:0657b24_4": "或有眾生見如來身廣大無量、或見微小。",
    "T12n0375_009:0657b25_5": "或有見佛是聲聞像、或復有見為緣覺像。",
    "T12n0375_009:0657b26_6": "有諸外道復各念言：『如來今者在我法中出家學道。』",
    "T12n0375_009:0657b28_7": "或有眾生復作是念：『如來今者獨為我故出現於世。』",
    "T12n0375_009:0657b29_8": "如來實性喻如彼月，即是法身、是無生身、方便之身，隨順於世，示現無量本業因緣，在在處處示現有生，猶如彼月。",
    "T12n0375_009:0657c03_9": "以是義故，如來常住，無有變異。",
    "T12n0375_009:0657c03_10": "「復次，善男子！",
    "T12n0375_009:0657c04_11": "如羅睺羅阿修羅王以手遮月，世間諸人咸謂月蝕。",
    "T12n0375_009:0657c05_12": "阿修羅王實不能蝕，以阿修羅障其明故。",
    "T12n0375_009:0657c06_13": "是月團圓，無有虧損，但以手障故使不現。",
    "T12n0375_009:0657c07_14": "若攝手時，世間咸謂月復還生，皆言：『是月多受苦惱。』",
    "T12n0375_009:0657c08_15": "假使百千阿修羅王，不能惱之。",
    "T12n0375_009:0657c09_16": "如來亦爾，示有眾生於如來所生麁惡心、出佛身血、起五逆罪至一闡提。",
    "T12n0375_009:0657c11_17": "為未來世諸眾生故，如是示現壞僧斷法而作留難，假使無量百千諸魔，不能侵出如來身血。",
    "T12n0375_009:0657c13_18": "所以者何？",
    "T12n0375_009:0657c13_19": "如來之身無有血、肉、筋、脈、骨、髓，如來真實，實無惱壞。",
    "T12n0375_009:0657c14_20": "眾生皆謂：『法、僧毀壞，如來滅盡。』",
    "T12n0375_009:0657c15_21": "而如來性真實無變、無有破壞，隨順世間如是示現。",
    "T12n0375_009:0657c16_22": "「復次，善男子！",
    "T12n0375_009:0657c17_0": "如二人鬪，若以刀杖傷身出血，雖至於死，不起殺想，如是業相輕而不重。",
    "T12n0375_009:0657c18_1": "於如來所本無殺心，雖出身血，是業亦爾，輕而不重。",
    "T12n0375_009:0657c20_2": "如來如是於未來世為化眾生示現業報。",
    "T12n0375_009:0657c21_3": "「復次，善男子！",
    "T12n0375_009:0657c21_4": "猶如良醫勤教其子醫方根本：『此是根藥、此是莖藥、此是色藥，種種相貌汝當善知。』",
    "T12n0375_009:0657c23_5": "其子敬奉父之所勅，精勤習學，善解諸藥。",
    "T12n0375_009:0657c24_6": "是醫後時壽盡命終，其子號慕而作是言：『父本教我根藥如是、莖藥如是、花藥如是、色相如是。』",
    "T12n0375_009:0657c26_7": "如來亦爾，為化眾生示現制戒：『應當如是受持，莫犯作五逆罪、誹謗正法及一闡提。』",
    "T12n0375_009:0657c28_8": "為未來世起是事者是故示現，欲令比丘於佛滅後作如是知：『此是契經甚深之義、此是戒律輕重之相、此是阿毘曇分別法句。』",
    "T12n0375_009:0658a02_9": "如彼醫子。",
    "T12n0375_009:0658a03_0": "「復次，善男子！",
    "T12n0375_009:0658a03_1": "如人見月六月一蝕，而上諸天須臾之間已見月蝕。",
    "T12n0375_009:0658a04_2": "何以故？",
    "T12n0375_009:0658a04_3": "彼天日長，人間短故。",
    "T12n0375_009:0658a05_4": "善男子！",
    "T12n0375_009:0658a05_5": "如來亦爾，天人咸謂如來短壽，如彼天人須臾之間頻見月蝕。",
    "T12n0375_009:0658a06_6": "如來又於須臾之間示現百千萬億涅槃，斷煩惱魔、陰魔、死魔。",
    "T12n0375_009:0658a08_7": "是故，百千萬億天魔悉知如來入般涅槃。",
    "T12n0375_009:0658a09_8": "又復示現無量百千先業因緣，隨順世間種種性故，示現如是無量無邊不可思議。",
    "T12n0375_009:0658a11_9": "是故，如來常住無變。",
    "T12n0375_009:0658a11_10": "「復次，善男子！",
    "T12n0375_009:0658a12_0": "譬如明月，眾生樂見，是故稱月號為樂見。",
    "T12n0375_009:0658a13_0": "眾生若有貪、恚、愚癡，則不得稱為樂見也。",
    "T12n0375_009:0658a14_0": "如來如是，其性純善，清淨無垢，是最可稱為樂見也。",
    "T12n0375_009:0658a15_1": "樂法眾生視之無厭，惡心之人不憙瞻覩。",
    "T12n0375_009:0658a16_2": "以是義故，故言如來譬如明月。",
    "T12n0375_009:0658a17_0": "「復次，善男子！",
    "T12n0375_009:0658a17_1": "譬如日出有三時異，謂春、夏、冬，冬日則短、春日處中、夏日極長。",
    "T12n0375_009:0658a18_2": "如來亦爾，於此三千大千世界，為短壽者及諸聲聞示現短壽，斯等見已，咸謂如來壽命短促，喻如冬日。",
    "T12n0375_009:0658a21_3": "為諸菩薩示現中壽，若至一劫、若減一劫，喻如春日。",
    "T12n0375_009:0658a22_4": "唯佛覩佛其壽無量，喻如夏日。",
    "T12n0375_009:0658a23_5": "「善男子！",
    "T12n0375_009:0658a23_6": "如來所說方等大乘微密之教示現世間，雨大法雨。",
    "T12n0375_009:0658a24_7": "於未來世若有人能護持是典、開示分別利益眾生，當知是輩是真菩薩，喻如盛夏天降甘雨。",
    "T12n0375_009:0658a27_0": "若有聲聞、緣覺之人，聞佛如來微密之教，喻如冬日多遇冷患。",
    "T12n0375_009:0658a28_1": "菩薩之人若聞如是微密教誨——如來常住，性無變易——喻如春日萌芽開敷。",
    "T12n0375_009:0658b01_2": "而如來性實無長短，為世間故示現如是，即是諸佛真實法性。",
    "T12n0375_009:0658b02_3": "「復次，善男子！",
    "T12n0375_009:0658b03_0": "譬如眾星晝則不現，而人皆謂晝星滅沒。",
    "T12n0375_009:0658b04_0": "其實不沒，所以不現，日光映故。",
    "T12n0375_009:0658b04_1": "如來亦爾，聲聞、緣覺不能得見，猶如世人不見晝星。",
    "T12n0375_009:0658b06_0": "「復次，善男子！",
    "T12n0375_009:0658b06_1": "譬如陰闇，日、月不現，愚人謂言：『日、月失沒。』",
    "T12n0375_009:0658b07_2": "而是日、月實無失沒。",
    "T12n0375_009:0658b07_3": "如來正法滅盡之時，三寶現沒亦復如是，非為永滅。",
    "T12n0375_009:0658b08_4": "是故，當知如來常住，無有變易。",
    "T12n0375_009:0658b09_5": "何以故？",
    "T12n0375_009:0658b09_6": "三寶真性不為諸垢之所染故。",
    "T12n0375_009:0658b11_0": "「復次，善男子！",
    "T12n0375_009:0658b11_1": "譬如黑月，彗星夜現，其明炎熾，暫出還沒，眾生見已生不祥想。",
    "T12n0375_009:0658b12_2": "諸辟支佛亦復如是，出無佛世，眾生見已，皆謂如來真實滅度，生憂悲想。",
    "T12n0375_009:0658b14_3": "而如來身實不滅度，如彼日月無有滅沒。",
    "T12n0375_009:0658b16_0": "「復次，善男子！",
    "T12n0375_009:0658b16_1": "譬如日出，眾霧悉除。",
    "T12n0375_009:0658b16_2": "此大涅槃微妙經典亦復如是，出興於世，若有眾生一經耳者，悉能滅除一切諸惡、無間罪業。",
    "T12n0375_009:0658b19_0": "是大涅槃甚深境界不可思議，善說如來微密之性。",
    "T12n0375_009:0658b20_1": "以是義故，諸善男子、善女人等應於如來生常住心、無有變易，正法不斷、僧寶不滅，是故，應當多修方便，勤學是典。",
    "T12n0375_009:0658b22_2": "是人不久當得阿耨多羅三藐三菩提。",
    "T12n0375_009:0658b23_3": "是故，此經名為無量功德所成，亦名菩提不可窮盡。",
    "T12n0375_009:0658b25_4": "以不盡故，故得稱為大般涅槃。",
    "T12n0375_009:0658b25_5": "有善光故，猶如夏日。",
    "T12n0375_009:0658b26_6": "身無邊故，名大涅槃。",
    "T12n0375_009:0658b27_0": "大般涅槃經菩薩品第十六",
    "T12n0375_009:0658b28_0": "「復次，善男子！",
    "T12n0375_009:0658b28_1": "如日、月光，諸明中最，一切諸明所不能及。",
    "T12n0375_009:0658b29_2": "大涅槃光亦復如是，於諸契經三昧光明最為殊勝，諸經三昧所有光明所不能及。",
    "T12n0375_009:0658c02_3": "何以故？",
    "T12n0375_009:0658c02_4": "大涅槃光能入眾生諸毛孔故。",
    "T12n0375_009:0658c03_5": "眾生雖無菩提之心，而能為作菩提因緣，是故復名大般涅槃。」",
    "T12n0375_009:0658c04_6": "迦葉菩薩白佛言：「世尊！",
    "T12n0375_009:0658c05_7": "如佛所說：『大涅槃光入於一切眾生毛孔，眾生雖無菩提之心，而能為作菩提因。』",
    "T12n0375_009:0658c07_8": "者，是義不然。",
    "T12n0375_009:0658c07_9": "「何以故？",
    "T12n0375_009:0658c07_10": "世尊！",
    "T12n0375_009:0658c07_11": "犯四重禁、作五逆人及一闡提，光明入身作菩提因者，如是等輩與持淨戒、修習諸善有何差別？",
    "T12n0375_009:0658c10_12": "若無差別，如來何故說四依義？",
    "T12n0375_009:0658c10_13": "世尊！",
    "T12n0375_009:0658c11_14": "又如佛言：『若有眾生聞大涅槃，一經於耳則得斷除諸煩惱。』",
    "T12n0375_009:0658c12_15": "者，如來云何先說：『有人恒沙佛所發菩提心，聞大涅槃不解其義。』",
    "T12n0375_009:0658c14_16": "若不解義，云何能斷一切煩惱？」",
    "T12n0375_009:0658c14_17": "佛言：「善男子！",
    "T12n0375_009:0658c15_18": "除一闡提，其餘眾生聞是經已，悉皆能作菩提因緣。",
    "T12n0375_009:0658c16_19": "法聲光明入毛孔者，必定當得阿耨多羅三藐三菩提。",
    "T12n0375_009:0658c17_20": "何以故？",
    "T12n0375_009:0658c17_21": "若有人能供養恭敬無量諸佛，方乃得聞《大涅槃經》，薄福之人則不得聞。",
    "T12n0375_009:0658c19_22": "所以者何？",
    "T12n0375_009:0658c19_23": "大德之人乃能得聞如是大事，凡夫下劣則不得聞。",
    "T12n0375_009:0658c21_24": "何等為大？",
    "T12n0375_009:0658c21_25": "所謂諸佛甚深祕藏，如來性是。",
    "T12n0375_009:0658c22_26": "以是義故，名為大事。」",
    "T12n0375_009:0658c22_27": "迦葉菩薩白佛言：「世尊！",
    "T12n0375_009:0658c23_28": "云何未發菩提心者得菩提因？」",
    "T12n0375_009:0658c23_29": "佛告迦葉：「若有聞是《大涅槃經》，言：『我不用發菩提心。』",
    "T12n0375_009:0658c25_30": "誹謗正法。",
    "T12n0375_009:0658c25_31": "是人即於夢中見羅剎像，心中怖懅。",
    "T12n0375_009:0658c26_32": "羅剎語言：『咄，善男子！",
    "T12n0375_009:0658c26_33": "汝今若不發菩提心，當斷汝命。』",
    "T12n0375_009:0658c27_34": "是人惶怖覺已，即發菩提之心。",
    "T12n0375_009:0658c28_35": "是人命終，若在三趣及在人天，續復憶念菩提之心，當知是人是大菩薩摩訶薩也。",
    "T12n0375_009:0659a01_36": "以是義故，是大涅槃威神之力，能令未發菩提心者作菩提因。",
    "T12n0375_009:0659a02_37": "善男子！",
    "T12n0375_009:0659a02_38": "是名菩薩發心因緣，非無因緣。",
    "T12n0375_009:0659a03_39": "以是義故，大乘妙典真佛所說。",
    "T12n0375_009:0659a04_40": "「復次，善男子！",
    "T12n0375_009:0659a04_41": "如虛空中興大雲雨注於大地，枯木、石山、高原、堆阜，水所不住；流注下田、陂池悉滿，利益無量一切眾生。",
    "T12n0375_009:0659a07_42": "是大涅槃微妙經典亦復如是，雨大法雨普潤眾生，唯一闡提發菩提心無有是處。",
    "T12n0375_009:0659a09_43": "「復次，善男子！",
    "T12n0375_009:0659a09_44": "譬如焦種，雖遇甘雨，百千萬劫終不生芽；芽若生者，無有是處。",
    "T12n0375_009:0659a10_45": "一闡提輩亦復如是，雖聞如是大般涅槃微妙經典，終不能發菩提心芽；若能發者，無有是處。",
    "T12n0375_009:0659a13_46": "何以故？",
    "T12n0375_009:0659a13_47": "是人斷滅一切善根，如彼焦種不能復生菩提根芽。",
    "T12n0375_009:0659a14_48": "「復次，善男子！",
    "T12n0375_009:0659a14_49": "譬如明珠置濁水中，以珠威德，水即為清；投之淤泥不能令清。",
    "T12n0375_009:0659a16_50": "是大涅槃微妙經典亦復如是，置餘眾生五無間罪、四重禁法濁水之中，猶可澄清發菩提心；投一闡提淤泥之中，百千萬歲不能令清起菩提心。",
    "T12n0375_009:0659a19_51": "何以故？",
    "T12n0375_009:0659a20_52": "是一闡提滅諸善根，非其器故。",
    "T12n0375_009:0659a20_53": "假使是人百千萬歲聽受如是《大涅槃經》，終不能發菩提之心。",
    "T12n0375_009:0659a22_54": "所以者何？",
    "T12n0375_009:0659a22_55": "無善心故。",
    "T12n0375_009:0659a23_0": "「復次，善男子！",
    "T12n0375_009:0659a23_1": "譬如藥樹名曰藥王，於諸藥中最為殊勝。",
    "T12n0375_009:0659a24_2": "若和乳酪、若蜜、若酥、若水、若漿，若末、若丸，若以塗瘡、薰身、塗目，若見、若嗅，能滅眾生一切諸病。",
    "T12n0375_009:0659a26_3": "如是藥樹不作是念：『一切眾生，若取我根，不應取葉；若取葉者，不應取根；若取身者，不應取皮；若取皮者，不應取身。』",
    "T12n0375_009:0659a29_4": "是樹雖復不生是念，而能除滅一切病苦。",
    "T12n0375_009:0659b01_5": "善男子！",
    "T12n0375_009:0659b01_6": "是大涅槃微妙經典亦復如是，能除一切眾生惡業、四波羅夷、五無間罪、若內、若外所有諸惡，諸有未發菩提心者因是則得發菩提心。",
    "T12n0375_009:0659b04_7": "何以故？",
    "T12n0375_009:0659b04_8": "是妙經典諸經中王，如彼藥樹諸藥中王。",
    "T12n0375_009:0659b05_9": "若有修習是大涅槃及不修者，若聞有是經典名字，聞已敬信，所有一切煩惱重病皆悉除滅，唯不能令一闡提輩安住阿耨多羅三藐三菩提。",
    "T12n0375_009:0659b09_10": "如彼妙藥雖能療愈種種重病，而不能治必死之人。",
    "T12n0375_009:0659b10_11": "「復次，善男子！",
    "T12n0375_009:0659b10_12": "如人手瘡，捉持毒藥，毒則隨入；若無瘡者，毒則不入。",
    "T12n0375_009:0659b12_13": "一闡提輩亦復如是，無菩提因，如無瘡者，毒不得入。",
    "T12n0375_009:0659b13_14": "所謂瘡者，即是無上菩提因緣；毒者，即是第一妙藥；全無瘡者，謂一闡提。",
    "T12n0375_009:0659b14_15": "「復次，善男子！",
    "T12n0375_009:0659b15_16": "譬如金剛，無能壞者，悉能破壞一切之物，唯除龜甲及白羊角。",
    "T12n0375_009:0659b16_17": "是大涅槃微妙經典亦復如是，悉能安止無量眾生於菩提道，唯不能令一闡提輩立菩提因。",
    "T12n0375_009:0659b18_18": "「復次，善男子！",
    "T12n0375_009:0659b19_19": "如馬齒草、娑羅翅樹、尼迦羅樹，雖斷枝、莖，續生如故，不如多羅，斷已不生。",
    "T12n0375_009:0659b20_20": "是諸眾生亦復如是，若得聞是《大涅槃經》，雖犯四禁及五無間，猶故能生菩提因緣。",
    "T12n0375_009:0659b22_21": "一闡提輩則不如是，雖得聽受是妙經典，而不能生菩提道因。",
    "T12n0375_009:0659b25_0": "「復次，善男子！",
    "T12n0375_009:0659b25_1": "如佉陀羅、鎮頭迦樹，斷已不生。",
    "T12n0375_009:0659b26_2": "一闡提輩亦復如是，雖得聞是《大涅槃經》，而不能發菩提因緣。",
    "T12n0375_009:0659b27_3": "「復次，善男子！",
    "T12n0375_009:0659b27_4": "譬如大雨終不住空。",
    "T12n0375_009:0659b28_5": "是大涅槃微妙經典亦復如是，普雨法雨，於一闡提則不能住。",
    "T12n0375_009:0659b29_6": "是一闡提周體密緻，猶如金剛，不容外物。」",
    "T12n0375_009:0659c01_7": "迦葉菩薩白佛言：「世尊！",
    "T12n0375_009:0659c02_8": "如佛說偈：「『不見善不作、　　唯見惡可作，　　是處可怖畏，　　猶如險惡道。』",
    "T12n0375_009:0659c05_0": "「世尊！",
    "T12n0375_009:0659c05_1": "如是所說有何等義？」",
    "T12n0375_009:0659c05_2": "佛言：「善男子！",
    "T12n0375_009:0659c05_3": "不見者，謂不見佛性；善者，即是阿耨多羅三藐三菩提；不作者，所謂不能親近善友。",
    "T12n0375_009:0659c07_4": "唯見者，見無因果；惡者，謂謗方等大乘經典；可作者，謂一闡提說無方等。",
    "T12n0375_009:0659c09_5": "以是義故，一闡提輩無心趣向清淨善法。",
    "T12n0375_009:0659c10_6": "何等善法？",
    "T12n0375_009:0659c10_7": "謂涅槃也。",
    "T12n0375_009:0659c11_8": "趣涅槃者，謂能修習賢善之行。",
    "T12n0375_009:0659c11_9": "而一闡提無賢善行，是故不能趣向涅槃。",
    "T12n0375_009:0659c12_10": "是處可畏者，謂謗正法。",
    "T12n0375_009:0659c13_11": "誰應怖畏？",
    "T12n0375_009:0659c13_12": "所謂智者。",
    "T12n0375_009:0659c13_13": "何以故？",
    "T12n0375_009:0659c14_14": "以謗法者無有善心及方便故。",
    "T12n0375_009:0659c14_15": "險惡道者，謂諸行也。」",
    "T12n0375_009:0659c15_16": "迦葉復言：「如佛所說：「『云何見所作？",
    "T12n0375_009:0659c16_17": "　　云何得善法？",
    "T12n0375_009:0659c17_0": "　　何處不怖畏，　　如王夷坦道？』",
    "T12n0375_009:0659c18_0": "「是義何謂？」",
    "T12n0375_009:0659c18_1": "佛言：「善男子！",
    "T12n0375_009:0659c18_2": "見所作者，發露諸惡，從生死際所作諸惡悉皆發露，至無至處。",
    "T12n0375_009:0659c20_0": "以是義故，是處無畏。",
    "T12n0375_009:0659c20_1": "喻如人王所遊正路，其中盜賊悉皆逃走。",
    "T12n0375_009:0659c21_2": "如是發露，一切諸惡悉滅無餘。",
    "T12n0375_009:0659c22_3": "復次，不見所作者，謂一闡提所作眾惡而不自見。",
    "T12n0375_009:0659c23_4": "是一闡提憍慢心故，雖多作惡，於是事中初無怖畏。",
    "T12n0375_009:0659c24_5": "以是義故，不得涅槃，喻如獼猴捉水中月。",
    "T12n0375_009:0659c25_6": "善男子！",
    "T12n0375_009:0659c25_7": "假使一切無量眾生一時成就阿耨多羅三藐三菩提已，此諸如來亦復不見彼一闡提得成菩提。",
    "T12n0375_009:0659c28_8": "以是義故，名不見所作。",
    "T12n0375_009:0659c28_9": "又復，不見誰之所作？",
    "T12n0375_009:0659c29_10": "所謂不見如來所作。",
    "T12n0375_009:0659c29_11": "佛為眾生說有佛性，一闡提輩流轉生死不能知見。",
    "T12n0375_009:0660a01_12": "以是義故，名為不見如來所作。",
    "T12n0375_009:0660a02_13": "又，一闡提見於如來畢竟涅槃謂真無常，猶如燈滅，膏油俱盡。",
    "T12n0375_009:0660a04_14": "何以故？",
    "T12n0375_009:0660a04_15": "是人惡業不損減故。",
    "T12n0375_009:0660a04_16": "若有菩薩所作善業迴向阿耨多羅三藐三菩提時，一闡提輩雖復毀呰、破壞、不信，然諸菩薩猶故施與，欲共成就無上之道。",
    "T12n0375_009:0660a07_17": "何以故？",
    "T12n0375_009:0660a07_18": "諸佛法爾。",
    "T12n0375_009:0660a09_0": "「作惡不即受，　　如乳即成酪、　猶灰覆火上，　　愚者輕蹈之。」",
    "T12n0375_009:0660a11_0": "「一闡提者，名為無目，是故不見阿羅漢道。",
    "T12n0375_009:0660a12_0": "如阿羅漢不行生死險惡之道。",
    "T12n0375_009:0660a12_1": "以無目故，誹謗方等、不欲修習如阿羅漢勤修慈心。",
    "T12n0375_009:0660a14_0": "一闡提輩不修方等亦復如是。",
    "T12n0375_009:0660a14_1": "若人說言：『我今不信聲聞經典，信受大乘，讀誦、解說，是故我今即是菩薩。",
    "T12n0375_009:0660a16_2": "一切眾生悉有佛性，以佛性故，眾生身中即有十力、三十二相、八十種好。",
    "T12n0375_009:0660a18_3": "我之所說不異佛說。",
    "T12n0375_009:0660a18_4": "汝今與我俱破無量諸惡煩惱——如破水瓶——以破結故，即能得見阿耨多羅三藐三菩提。』",
    "T12n0375_009:0660a20_5": "是人雖作如是演說，其心實不信有佛性，為利養故隨文而說。",
    "T12n0375_009:0660a22_6": "如是說者，名為惡人。",
    "T12n0375_009:0660a22_7": "如是惡人不速受果，如乳成酪。",
    "T12n0375_009:0660a23_8": "譬如王使，善能談論，巧於方便。",
    "T12n0375_009:0660a24_9": "奉命他國，寧喪身命，終不匿王所說言教。",
    "T12n0375_009:0660a25_10": "智者亦爾，於凡夫中不惜身命，要必宣說大乘方等如來祕藏，一切眾生皆有佛性。",
    "T12n0375_009:0660a27_11": "「善男子！",
    "T12n0375_009:0660a27_12": "有一闡提作羅漢像，住於空處誹謗方等大乘經典。",
    "T12n0375_009:0660a28_13": "諸凡夫人見已，皆謂：『真阿羅漢，是大菩薩摩訶薩。』",
    "T12n0375_009:0660a29_14": "是一闡提惡比丘輩住阿蘭若處壞阿蘭若法，見他得利，心生嫉妬，作如是言：『所有方等大乘經典悉是天魔波旬所說。』",
    "T12n0375_009:0660b03_15": "亦說：『如來是無常法。』",
    "T12n0375_009:0660b04_0": "毀滅正法、破壞眾僧。",
    "T12n0375_009:0660b04_1": "復作是言：『波旬所說，非善順說。』",
    "T12n0375_009:0660b05_2": "作是宣說邪惡之法，是人作惡不即受報，如乳成酪、灰覆火上，愚輕蹈之。",
    "T12n0375_009:0660b07_0": "如是人者，謂一闡提。",
    "T12n0375_009:0660b07_1": "是故，當知大乘方等微妙經典必定清淨，如摩尼珠投之濁水，水即為清；大乘經典亦復如是。",
    "T12n0375_009:0660b09_2": "「復次，善男子！",
    "T12n0375_009:0660b09_3": "譬如蓮花為日所照無不開敷。",
    "T12n0375_009:0660b10_4": "一切眾生亦復如是，若得見聞大涅槃日，未發心者皆悉發心為菩提因。",
    "T12n0375_009:0660b12_5": "是故，我說大涅槃光所入毛孔必為妙因。",
    "T12n0375_009:0660b13_6": "彼一闡提雖有佛性，而為無量罪垢所纏，不能得出，如蠶處繭。",
    "T12n0375_009:0660b15_0": "以是業緣，不能得生菩提妙因，流轉生死無有窮已。",
    "T12n0375_009:0660b17_0": "「復次，善男子！",
    "T12n0375_009:0660b17_1": "如優鉢羅花、鉢頭摩花、拘物頭華、芬陀利華，生淤泥中而不為彼淤泥所污。",
    "T12n0375_009:0660b19_2": "若有眾生修大涅槃微妙經典亦復如是，雖有煩惱，終不為彼煩惱所污。",
    "T12n0375_009:0660b20_3": "何以故？",
    "T12n0375_009:0660b21_4": "以知如來性、相、力故。",
    "T12n0375_009:0660b21_5": "「善男子！",
    "T12n0375_009:0660b21_6": "譬如有國多清涼風，若觸眾生身諸毛孔，能除一切欝蒸之惱。",
    "T12n0375_009:0660b23_7": "此大乘典《大涅槃經》亦復如是，遍入一切眾生毛孔，為作菩提微妙因緣；除一闡提。",
    "T12n0375_009:0660b25_8": "何以故？",
    "T12n0375_009:0660b25_9": "非法器故。",
    "T12n0375_009:0660b26_0": "「復次，善男子！",
    "T12n0375_009:0660b26_1": "譬如良醫解八種藥滅一切病，唯不能除阿薩闍病。",
    "T12n0375_009:0660b27_2": "一切契經、禪定、三昧亦復如是，能治一切貪、恚、愚癡諸煩惱病，能拔煩惱毒刺等箭，而不能治犯四重禁、五無間罪。",
    "T12n0375_009:0660c01_3": "善男子！",
    "T12n0375_009:0660c01_4": "復有良醫過八種術，能除眾生所有病苦，唯不能治必死之病。",
    "T12n0375_009:0660c02_5": "是大涅槃大乘經典亦復如是，能除眾生一切煩惱，安住如來清淨妙因，未發心者令得發心；唯除必死一闡提輩。",
    "T12n0375_009:0660c06_0": "「復次，善男子！",
    "T12n0375_009:0660c06_1": "譬如良醫能以妙藥治諸盲人，令見日月、星宿諸明、一切色像，唯不能治生盲之人。",
    "T12n0375_009:0660c08_2": "是大乘典《大涅槃經》亦復如是，能為聲聞、緣覺之人開發慧眼，令其安住無量無邊大乘經典。",
    "T12n0375_009:0660c10_3": "未發心者——謂犯四禁、五無間罪——悉能令發菩提之心，唯除生盲一闡提輩。",
    "T12n0375_009:0660c12_4": "「復次，善男子！",
    "T12n0375_009:0660c12_5": "譬如良醫善解八術，為治眾生一切病苦，種種方藥隨病與之，所謂吐下、塗身、灌鼻，若薰、若洗、若丸、若散，一切諸藥而貧愚人不欲服之。",
    "T12n0375_009:0660c15_6": "良醫愍念，即將是人還其舍宅，強與令服。",
    "T12n0375_009:0660c16_7": "以藥力故，所患得除。",
    "T12n0375_009:0660c17_8": "女人產難，兒衣不出，若服此藥，兒衣即出，亦令嬰兒安樂無患。",
    "T12n0375_009:0660c18_9": "是大乘典《大涅槃經》亦復如是，所至之處若至舍宅，能除眾生無量煩惱、犯四重禁、五無間罪，未發心者悉令發心；除一闡提。」",
    "T12n0375_009:0660c21_10": "迦葉菩薩白佛言：「世尊！",
    "T12n0375_009:0660c22_11": "犯四重禁及五無間名極重惡，譬如斷截多羅樹頭，更不復生。",
    "T12n0375_009:0660c23_12": "是等未發菩提之心，云何能與作菩提因？」",
    "T12n0375_009:0660c24_13": "佛言：「善男子！",
    "T12n0375_009:0660c25_14": "是諸眾生若於夢中夢墮地獄、受諸苦惱，即生悔心：『哀哉！",
    "T12n0375_009:0660c26_15": "我等自招此罪。",
    "T12n0375_009:0660c26_16": "若我今得脫是罪者，必定當發菩提之心。",
    "T12n0375_009:0660c27_17": "我今所見最是極惡。』",
    "T12n0375_009:0660c28_18": "從是覺已，即知正法有大果報。",
    "T12n0375_009:0660c29_19": "如彼嬰兒漸漸長大，常作是念：『是醫最良，善解方藥。",
    "T12n0375_009:0661a01_20": "我本處胎，與我母藥，母以藥故，身得安隱。",
    "T12n0375_009:0661a02_21": "以是因緣，我命得全。",
    "T12n0375_009:0661a02_22": "奇哉！",
    "T12n0375_009:0661a02_23": "我母受大苦惱，滿足十月懷抱我身。",
    "T12n0375_009:0661a03_24": "既生之後，推乾去濕，除去不淨大小便利，乳餔長養，將護我身。",
    "T12n0375_009:0661a05_25": "以是義故，當報母恩，色養、侍衛、隨順供養。』",
    "T12n0375_009:0661a06_26": "犯四重禁及無間罪，臨命終時，念是大乘《大涅槃經》，雖墮地獄、畜生、餓鬼、天上、人中，如是經典亦為是人作菩提因；除一闡提。",
    "T12n0375_009:0661a09_27": "「復次，善男子！",
    "T12n0375_009:0661a09_28": "譬如良醫及良醫子，所知深奧，出過諸醫，善知除毒無上呪術。",
    "T12n0375_009:0661a11_29": "若惡毒蛇、若龍、若蝮，以諸呪術呪藥令良。",
    "T12n0375_009:0661a12_30": "以此良藥用塗革屣，以此革屣觸諸毒蟲，毒為之消；唯除一毒名曰大龍。",
    "T12n0375_009:0661a13_31": "是大乘典《大涅槃經》亦復如是，若有眾生犯四重禁、五無間罪，悉能消滅，令住菩提，如藥革屣能消眾毒。",
    "T12n0375_009:0661a16_32": "未發心者能令發心，安住無上菩提之道。",
    "T12n0375_009:0661a17_33": "是彼大乘《大涅槃經》威神藥故，令諸眾生生於安樂，唯除大龍，一闡提輩。",
    "T12n0375_009:0661a20_0": "「復次，善男子！",
    "T12n0375_009:0661a20_1": "譬如有人以雜毒藥用塗大鼓，於眾人中擊令發聲。",
    "T12n0375_009:0661a21_2": "雖無心欲聞，聞之皆死，唯除一人不橫死者。",
    "T12n0375_009:0661a22_3": "是大乘典《大涅槃經》亦復如是，在在處處諸行眾中有聞聲者，所有貪欲、瞋恚、愚癡悉皆滅盡。",
    "T12n0375_009:0661a24_4": "其中雖有無心思念，是大涅槃因緣力故，能滅煩惱而結自滅。",
    "T12n0375_009:0661a26_5": "犯四重禁及五無間，聞是經已，亦作無上菩提因緣，漸斷煩惱；除不橫死一闡提輩。",
    "T12n0375_009:0661a28_6": "「復次，善男子！",
    "T12n0375_009:0661a28_7": "譬如闇夜，諸所營作一切皆息，若未訖者要待日明。",
    "T12n0375_009:0661a29_8": "學大乘者雖修契經、一切諸定，要待大乘大涅槃日，聞是如來微密之教，然後乃當造菩提業，安住正法。",
    "T12n0375_009:0661b03_9": "猶如天雨潤益增長一切諸種，成就菓實，悉除饑饉，多受豐樂。",
    "T12n0375_009:0661b04_10": "如來祕藏無量法雨亦復如是，悉能除滅八種熱病。",
    "T12n0375_009:0661b06_11": "是經出世，如彼菓實多所利益、安樂一切，能令眾生見如來性，如《法花》中八千聲聞得受記莂，成大果實。",
    "T12n0375_009:0661b08_12": "如秋收、冬藏，更無所作；一闡提輩亦復如是，於諸善法無所營作。",
    "T12n0375_009:0661b10_13": "「復次，善男子！",
    "T12n0375_009:0661b10_14": "譬如良醫聞他人子非人所持，尋以妙藥并遣一使，勅語使言：『卿持此藥速與彼人。",
    "T12n0375_009:0661b12_15": "彼人若遇諸惡鬼神，以藥力故悉當遠去。",
    "T12n0375_009:0661b13_16": "卿若遲晚，吾當自往，終不令彼抂橫死也。",
    "T12n0375_009:0661b14_17": "若彼病人得見使者及吾威德，諸苦當除得安隱樂。』",
    "T12n0375_009:0661b15_18": "是大乘典《大涅槃經》亦復如是，若比丘、比丘尼、優婆塞、優婆夷及諸外道，有能受持如是經典，讀誦、通利、復為他人分別廣說，若自書寫、令他書寫，斯等皆為菩提因緣。",
    "T12n0375_009:0661b19_19": "若犯四禁及五逆罪、若為邪鬼毒惡所持，聞是經典，所有諸惡悉皆消滅，如見良醫，惡鬼遠去。",
    "T12n0375_009:0661b21_20": "當知是人是真菩薩摩訶薩也。",
    "T12n0375_009:0661b22_21": "何以故？",
    "T12n0375_009:0661b22_22": "暫得聞是大涅槃故，亦以生念：『如來常。』",
    "T12n0375_009:0661b23_23": "故。",
    "T12n0375_009:0661b23_24": "暫得聞者尚得如是，何況書寫、受持、讀誦？",
    "T12n0375_009:0661b24_25": "除一闡提，其餘皆是菩薩摩訶薩。",
    "T12n0375_009:0661b25_26": "「復次，善男子！",
    "T12n0375_009:0661b25_27": "譬如聾人不聞音聲。",
    "T12n0375_009:0661b26_28": "一闡提輩亦復如是，雖復欲聽是妙經典而不得聞。",
    "T12n0375_009:0661b27_29": "所以者何？",
    "T12n0375_009:0661b27_30": "無因緣故。",
    "T12n0375_009:0661b28_0": "「復次，善男子！",
    "T12n0375_009:0661b28_1": "譬如良醫，一切醫方無不通達，兼復廣知無量呪術。",
    "T12n0375_009:0661b29_2": "是醫見王，作如是言：『大王今者有必死病。』",
    "T12n0375_009:0661c01_3": "其王答言：『卿不見我腹內之事，云何而言有必死病？』",
    "T12n0375_009:0661c02_4": "醫即答言：『若不見信，應服下藥。",
    "T12n0375_009:0661c03_5": "既下之後，王自驗之。』",
    "T12n0375_009:0661c04_6": "王不肯服。",
    "T12n0375_009:0661c04_7": "爾時，良醫以呪術力令王隱處遍生瘡疱、兼復[病丙+帶]下，蟲血雜出。",
    "T12n0375_009:0661c05_8": "王見是已，生大怖懅，讚彼良醫：『善哉，善哉。",
    "T12n0375_009:0661c06_9": "卿先所白吾不用之，今乃知卿於吾此身作大利益。』",
    "T12n0375_009:0661c08_10": "恭敬是醫猶如父母。",
    "T12n0375_009:0661c08_11": "是大乘典《大涅槃經》亦復如是，於諸眾生——有欲、無欲——悉能令彼煩惱崩落。",
    "T12n0375_009:0661c10_12": "是諸眾生乃至夢中夢見是經恭敬供養，喻如大王恭敬良醫。",
    "T12n0375_009:0661c11_13": "是大良醫知必死者終不治之。",
    "T12n0375_009:0661c12_14": "是大乘典《大涅槃經》亦復如是，終不能治一闡提輩。",
    "T12n0375_009:0661c13_15": "「復次，善男子！",
    "T12n0375_009:0661c14_16": "譬如良醫善知八種，悉能療治一切諸病，唯不能治必死之人。",
    "T12n0375_009:0661c15_17": "諸佛、菩薩亦復如是，悉能救療一切有罪，唯不能治必死之人，一闡提輩。",
    "T12n0375_009:0661c17_18": "「復次，善男子！",
    "T12n0375_009:0661c17_19": "譬如良醫善知八種微妙經術，復能博達過於八種。",
    "T12n0375_009:0661c18_20": "以己所知先教其子，若水、若陸、山谷藥草悉令識知。",
    "T12n0375_009:0661c20_21": "如是漸漸教八事已，次復教餘最上妙術。",
    "T12n0375_009:0661c21_22": "如來、應供、正遍知亦復如是，先教其子，諸比丘等，方便除滅一切煩惱，修學淨、身不堅固想，謂水、陸、山谷。",
    "T12n0375_009:0661c23_23": "水者，喻身受苦，如水上泡；陸者，喻身不堅，如芭蕉樹；其山谷者，喻煩惱中修無我想。",
    "T12n0375_009:0661c25_24": "以是義故，身名無我。",
    "T12n0375_009:0661c26_25": "如來如是於諸弟子漸漸教學九部經法，令善通利，然後教學如來祕藏。",
    "T12n0375_009:0661c27_26": "為其子故，說如來常。",
    "T12n0375_009:0661c28_27": "如來如是說大乘典《大涅槃經》，為諸眾生已發心者及未發心作菩提因；除一闡提。",
    "T12n0375_009:0662a01_28": "如是，善男子！",
    "T12n0375_009:0662a01_29": "是大乘典《大涅槃經》無量無數不可思議、未曾有也。",
    "T12n0375_009:0662a02_30": "當知即是無上良醫，最尊、最勝，眾經中王。",
    "T12n0375_009:0662a04_0": "「復次，善男子！",
    "T12n0375_009:0662a04_1": "譬如大船，從海此岸至於彼岸，復從彼岸還至此岸。",
    "T12n0375_009:0662a05_2": "如來正覺亦復如是，乘大涅槃大乘寶船，周旋往返濟渡眾生，在在處處有應度者悉令得見如來之身。",
    "T12n0375_009:0662a08_3": "以是義故，如來名曰無上船師。",
    "T12n0375_009:0662a08_4": "譬如有船則有船師；以有船師，則有眾生渡於大海。",
    "T12n0375_009:0662a10_5": "如來常住化度眾生亦復如是。",
    "T12n0375_009:0662a10_6": "「復次，善男子！",
    "T12n0375_009:0662a11_7": "譬如有人在大海中乘船欲渡，若得順風，須臾之間則能得過無量由旬；若不得者，雖復久住，經無量歲不離本處，有時船壞，沒水而死。",
    "T12n0375_009:0662a14_8": "眾生如是，在彼愚癡生死大海乘諸行船，若得值遇大般涅槃猛利之風，則能疾到無上道岸；若不值遇，當久流轉無量生死，或時破壞，墮於地獄、畜生、餓鬼。",
    "T12n0375_009:0662a18_9": "「復次，善男子！",
    "T12n0375_009:0662a18_10": "譬如有人不遇風王，久住大海，作是思惟：『我等今者必在此死。』",
    "T12n0375_009:0662a20_11": "如是念時，忽遇利風，隨順渡海。",
    "T12n0375_009:0662a20_12": "復作是言：『快哉！",
    "T12n0375_009:0662a21_13": "是風未曾有也，令我等輩安隱得過大海之難。』",
    "T12n0375_009:0662a22_14": "眾生如是，久處愚癡生死大海，困苦窮悴，未遇如是大涅槃風，則應生念：『我等必定墮於地獄、畜生、餓鬼。』",
    "T12n0375_009:0662a24_15": "是諸眾生思惟是時，忽遇大乘大涅槃風，隨順吹向入於阿耨多羅三藐三菩提，方知真實，生奇特想。",
    "T12n0375_009:0662a27_16": "歎言：『快哉！",
    "T12n0375_009:0662a27_17": "我從昔來未曾見聞如是如來微密之藏。』",
    "T12n0375_009:0662a28_18": "爾乃於是《大涅槃經》生清淨信。",
    "T12n0375_009:0662b01_0": "「復次，善男子！",
    "T12n0375_009:0662b01_1": "如蛇脫皮，為死滅不？」",
    "T12n0375_009:0662b01_2": "「不也。",
    "T12n0375_009:0662b01_3": "世尊！」",
    "T12n0375_009:0662b02_4": "「善男子！",
    "T12n0375_009:0662b02_5": "如來亦爾，方便示現棄捨毒身，可言：『如來無常、滅。』",
    "T12n0375_009:0662b03_6": "耶？」",
    "T12n0375_009:0662b03_7": "「不也。",
    "T12n0375_009:0662b03_8": "世尊！」",
    "T12n0375_009:0662b03_9": "「如來於此閻浮提中方便捨身，如彼毒蛇捨於故皮。",
    "T12n0375_009:0662b05_0": "是故，如來名為常住。",
    "T12n0375_009:0662b05_1": "「復次，善男子！",
    "T12n0375_009:0662b05_2": "譬如金師得好真金，隨意造作種種諸器。",
    "T12n0375_009:0662b06_3": "如來亦爾，於二十五有悉能示現種種色身，為化眾生、拔生死故。",
    "T12n0375_009:0662b08_4": "是故，如來名無邊身。",
    "T12n0375_009:0662b08_5": "雖復示現種種諸身，亦名常住，無有變易。",
    "T12n0375_009:0662b10_0": "「復次，善男子！",
    "T12n0375_009:0662b10_1": "如菴羅樹及閻浮樹一年三變，有時生花，光色敷榮；有時生葉，滋茂蓊欝；有時彫落，狀似枯死。",
    "T12n0375_009:0662b12_2": "善男子！",
    "T12n0375_009:0662b12_3": "於意云何？",
    "T12n0375_009:0662b12_4": "是樹實為枯死不耶？」",
    "T12n0375_009:0662b13_5": "「不也。",
    "T12n0375_009:0662b13_6": "世尊！」",
    "T12n0375_009:0662b13_7": "「善男子！",
    "T12n0375_009:0662b13_8": "如來亦爾，於三界中示三種身——有時初生、有時長大、有時涅槃——而如來身實非無常。」",
    "T12n0375_009:0662b15_9": "迦葉菩薩讚言：「善哉！",
    "T12n0375_009:0662b16_10": "誠如聖教：如來常住，無有變易。」",
    "T12n0375_009:0662b17_11": "「善男子！",
    "T12n0375_009:0662b17_12": "如來密語甚深難解。",
    "T12n0375_009:0662b17_13": "譬如大王告諸群臣：『先陀婆來。』",
    "T12n0375_009:0662b18_14": "先陀婆者，一名四實：一者、鹽，二者、器，三者、水，四者、馬，如是四物共同一名。",
    "T12n0375_009:0662b20_15": "有智之臣善知此名，若王洗時索先陀婆即便奉水、若王食時索先陀婆即便奉鹽、若王食已欲飲漿時索先陀婆即便奉器、若王遊時索先陀婆即便奉馬。",
    "T12n0375_009:0662b23_16": "如是智臣善解大王四種密語。",
    "T12n0375_009:0662b24_17": "是大乘經亦復如是，有四無常，大乘智臣應當善知。",
    "T12n0375_009:0662b25_18": "若佛出世，為眾生說：『如來涅槃。』",
    "T12n0375_009:0662b26_19": "智臣當知此是如來為計常者說無常相，欲令比丘修無常想。",
    "T12n0375_009:0662b28_20": "或復說言：『正法當滅。』",
    "T12n0375_009:0662b28_21": "智臣應知此是如來為計樂者說於苦相，欲令比丘多修苦想。",
    "T12n0375_009:0662c01_22": "或復說言：『我今病苦，眾僧破壞。』",
    "T12n0375_009:0662c01_23": "智臣當知此是如來為計我者說無我相，欲令比丘修無我想。",
    "T12n0375_009:0662c03_24": "或復說言：『所謂空者是正解脫。』",
    "T12n0375_009:0662c04_25": "智臣當知此是如來說正解脫、無二十五有，欲令比丘修學空想。",
    "T12n0375_009:0662c05_26": "以是義故，是正解脫則名為空，亦名不動。",
    "T12n0375_009:0662c06_27": "謂不動者，是解脫中無有苦故，是故不動。",
    "T12n0375_009:0662c07_28": "是正解脫為無有相，謂無相者，無有色、聲、香、味、觸等，故名無相。",
    "T12n0375_009:0662c09_29": "是正解脫常、不變易，是解脫中無有無常、熱惱、變易。",
    "T12n0375_009:0662c10_30": "是故，解脫名曰常住、不變、清涼。",
    "T12n0375_009:0662c11_31": "或復說言：『一切眾生有如來性。』",
    "T12n0375_009:0662c11_32": "智臣當知此是如來說於常法，欲令比丘修正常法。",
    "T12n0375_009:0662c13_33": "是諸比丘若能如是隨順學者，當知是人真我弟子，善知如來微密之藏，如彼大王智慧之臣善知王意。",
    "T12n0375_009:0662c15_34": "善男子！",
    "T12n0375_009:0662c15_35": "如是大王亦有如是密語之法，何況如來而當無耶？",
    "T12n0375_009:0662c16_36": "善男子！",
    "T12n0375_009:0662c17_37": "是故，如來微密之教難可得知，唯有智者乃能解我甚深佛法，非是世間凡夫品類所能信也。",
    "T12n0375_009:0662c20_0": "「復次，善男子！",
    "T12n0375_009:0662c20_1": "如波羅奢樹、迦尼迦樹、阿叔迦樹，值天亢旱不生花實，及餘水陸所生之物皆悉枯悴，無有潤澤不能增長，一切諸藥無復勢力。",
    "T12n0375_009:0662c23_2": "善男子！",
    "T12n0375_009:0662c23_3": "是大乘典《大涅槃經》亦復如是，於我滅後，有諸眾生不能恭敬，無有威德。",
    "T12n0375_009:0662c25_4": "何以故？",
    "T12n0375_009:0662c25_5": "是諸眾生不知如來微密藏故。",
    "T12n0375_009:0662c26_6": "所以者何？",
    "T12n0375_009:0662c26_7": "以是眾生薄福德故。",
    "T12n0375_009:0662c27_0": "「復次，善男子！",
    "T12n0375_009:0662c27_1": "如來正法將欲滅盡，爾時多有行惡比丘不知如來微密之藏，嬾隋、懈怠，不能讀誦、宣揚、分別如來正法。",
    "T12n0375_009:0662c29_2": "譬如癡賊棄捨真寶，擔負草木。",
    "T12n0375_009:0663a01_3": "不解如來微密藏故，於是經中懈怠不勤。",
    "T12n0375_009:0663a02_4": "哀哉！",
    "T12n0375_009:0663a02_5": "大險，當來之世甚可怖畏。",
    "T12n0375_009:0663a03_6": "苦哉！",
    "T12n0375_009:0663a03_7": "眾生不勤聽受是大乘典《大涅槃經》。",
    "T12n0375_009:0663a04_8": "唯諸菩薩摩訶薩等能於是經取真實義，不著文字，隨順不逆，為眾生說。",
    "T12n0375_009:0663a05_9": "「復次，善男子，如牧牛女為欲賣乳，貪多利故，加二分水轉賣與餘牧牛女人；彼女得已，復加二分轉復賣與近城女人；彼女得已，復加二分轉復賣與城中女人；彼女得已，復加二分詣市賣之。",
    "T12n0375_009:0663a10_10": "時有一人為子納婦，急須好乳以供賓客，至市欲買，是賣乳者多索價直。",
    "T12n0375_009:0663a12_11": "是人語言：『此乳多水，實不直是。",
    "T12n0375_009:0663a13_12": "值我今日瞻侍賓客，是故當取。』",
    "T12n0375_009:0663a13_13": "取已還家，煮用作糜，無復乳味。",
    "T12n0375_009:0663a14_14": "雖無乳味，於苦味中猶勝千倍。",
    "T12n0375_009:0663a15_15": "何以故？",
    "T12n0375_009:0663a15_16": "乳之為味諸味中最。",
    "T12n0375_009:0663a16_17": "「善男子！",
    "T12n0375_009:0663a16_18": "我涅槃後正法未滅餘八十年，爾時是經於閻浮提當廣流布。",
    "T12n0375_009:0663a17_19": "是時當有諸惡比丘抄略是經，分作多分，能滅正法色、香、美味。",
    "T12n0375_009:0663a19_20": "是諸惡人雖復誦讀如是經典，滅除如來深密要義，安置世間莊嚴文飾無義之語，抄前著後、抄後著前，前後著中、中著前後。",
    "T12n0375_009:0663a22_21": "當知如是諸惡比丘是魔伴侶，受畜一切不淨之物，而言：『如來悉聽我畜。』",
    "T12n0375_009:0663a24_0": "如牧牛女多加水乳，諸惡比丘亦復如是，雜以世語錯定是經，令多眾生不得正說、正寫、正取、尊重、讚歎、供養、恭敬。",
    "T12n0375_009:0663a26_1": "是惡比丘為利養故，不能廣宣流布是經，所可分流少不足言。",
    "T12n0375_009:0663a28_2": "如彼牧牛貧窮女人展轉賣乳，乃至作糜而無乳味。",
    "T12n0375_009:0663a29_3": "是大乘典《大涅槃經》亦復如是，展轉薄淡無有氣味。",
    "T12n0375_009:0663b01_4": "雖無氣味，猶勝餘經越踰千倍，如彼乳味於諸苦味其勝千倍。",
    "T12n0375_009:0663b03_5": "何以故？",
    "T12n0375_009:0663b03_6": "是大乘典《大涅槃經》於聲聞經最為上首，喻如牛乳，味中最勝。",
    "T12n0375_009:0663b04_7": "以是義故，名大涅槃。",
    "T12n0375_009:0663b06_0": "「復次，善男子！",
    "T12n0375_009:0663b06_1": "若善男子、善女人等，無有不求男子身者。",
    "T12n0375_009:0663b07_2": "何以故？",
    "T12n0375_009:0663b07_3": "一切女人皆是眾惡之所住處。",
    "T12n0375_009:0663b08_4": "復次，善男子！",
    "T12n0375_009:0663b08_5": "如蚊蚋水不能令此大地潤洽；其女人者婬欲難滿亦復如是。",
    "T12n0375_009:0663b10_0": "譬如大地一切作丸令如芥子，如是等男與一女人共為欲事猶不能足；假使男子數如恒沙與一女人共為欲事亦復不足。",
    "T12n0375_009:0663b13_0": "善男子！",
    "T12n0375_009:0663b13_1": "譬如大海，一切天雨、百川、眾流皆悉歸注，而彼大海未曾滿足。",
    "T12n0375_009:0663b14_2": "女人之法亦復如是，假使一切悉為男子，與一女人共為欲事而亦不足。",
    "T12n0375_009:0663b16_3": "「復次，善男子！",
    "T12n0375_009:0663b16_4": "如阿叔迦樹、波吒羅樹、迦尼迦樹，春花開敷，群蜂唼取，色、香、細味不知厭足。",
    "T12n0375_009:0663b18_5": "女人欲男亦復如是，不知厭足。",
    "T12n0375_009:0663b19_6": "善男子！",
    "T12n0375_009:0663b19_7": "以是義故，諸善男子、善女人等聽是大乘《大涅槃經》，常應呵責女人之相，求於男子。",
    "T12n0375_009:0663b21_8": "何以故？",
    "T12n0375_009:0663b21_9": "是大乘典有丈夫相，所謂佛性。",
    "T12n0375_009:0663b22_10": "若人不知是佛性者則無男相。",
    "T12n0375_009:0663b23_0": "所以者何？",
    "T12n0375_009:0663b23_1": "不能自知有佛性故。",
    "T12n0375_009:0663b23_2": "若有不能知佛性者，我說是等名為女人；若能自知有佛性者，我說是人為大丈夫；若有女人能知自身定有佛性，當知是等即為男子。",
    "T12n0375_009:0663b27_3": "善男子！",
    "T12n0375_009:0663b27_4": "是大乘典《大涅槃經》無量無邊不可思議功德之聚。",
    "T12n0375_009:0663b28_5": "何以故？",
    "T12n0375_009:0663b28_6": "以說如來祕密藏故。",
    "T12n0375_009:0663b29_7": "是故，善男子、善女人若欲速知如來密藏，應當方便勤修此經。」",
    "T12n0375_009:0663c01_8": "迦葉菩薩白佛言：「世尊！",
    "T12n0375_009:0663c02_9": "如是，如是。",
    "T12n0375_009:0663c02_10": "如佛所說，我今已有丈夫之相，得入如來微密藏故。",
    "T12n0375_009:0663c03_11": "如來今日始覺悟我，因是即得決定通達。」",
    "T12n0375_009:0663c04_12": "佛言：「善哉，善哉。",
    "T12n0375_009:0663c05_13": "善男子！",
    "T12n0375_009:0663c05_14": "汝今隨順世間之法而作是說。」",
    "T12n0375_009:0663c06_15": "迦葉復言：「我不隨順世間法也。」",
    "T12n0375_009:0663c06_16": "佛讚迦葉：「善哉，善哉。",
    "T12n0375_009:0663c07_17": "汝今所知無上法味，甚深難知而能得知。",
    "T12n0375_009:0663c08_18": "如蜂採味，汝亦如是。",
    "T12n0375_009:0663c08_19": "復次，善男子！",
    "T12n0375_009:0663c09_20": "如蚊子澤不能令此大地沾洽，當來之世是經流布亦復如是，如彼蚊澤。",
    "T12n0375_009:0663c10_21": "正法欲滅，是經先當沒於此地，當知即是正法衰相。",
    "T12n0375_009:0663c12_22": "「復次，善男子！",
    "T12n0375_009:0663c12_23": "譬如過夏，初月名秋，秋雨連注。",
    "T12n0375_009:0663c13_24": "此大乘典《大涅槃經》亦復如是，為彼南方諸菩薩故，當廣流布，降注法雨彌滿其處。",
    "T12n0375_009:0663c15_25": "正法欲滅，當至罽賓具足無缺潛沒地中，或有信者、或不信者，如是大乘方等經典甘露法味悉沒於地。",
    "T12n0375_009:0663c17_26": "是經沒已，一切諸餘大乘經典皆悉滅沒；若得是經，具足無缺。",
    "T12n0375_009:0663c19_27": "人中象王諸菩薩等，當知如來無上正法將滅不久。」",
    "T12n0375_009:0663c21_0": "爾時，文殊師利白佛言：「世尊！",
    "T12n0375_009:0663c21_1": "今此純陀猶有疑心，唯願如來重為分別，令得除斷。」",
    "T12n0375_009:0663c22_2": "佛言：「善男子！",
    "T12n0375_009:0663c23_3": "云何疑心？",
    "T12n0375_009:0663c23_4": "汝當說之，當為除斷。」",
    "T12n0375_009:0663c23_5": "文殊師利言：「純陀心疑如來常住，以得知見佛性力故。",
    "T12n0375_009:0663c25_6": "若見佛性而為常者，本未見時應是無常；若本無常，後亦應爾。",
    "T12n0375_009:0663c26_7": "何以故？",
    "T12n0375_009:0663c26_8": "如世間物本無今有、已有還無，如是等物悉是無常。",
    "T12n0375_009:0663c28_9": "以是義故，諸佛、菩薩、聲聞、緣覺無有差別。」",
    "T12n0375_009:0663c29_10": "爾時，世尊即說偈言：「本有今無、　　本無今有，　　三世有法，　無有是處。",
    "T12n0375_009:0664a03_0": "「善男子！",
    "T12n0375_009:0664a03_1": "以是義故，諸佛、菩薩、聲聞、緣覺亦有差別、亦無差別。」",
    "T12n0375_009:0664a04_2": "文殊師利讚言：「善哉，誠如聖教。",
    "T12n0375_009:0664a05_3": "我今始解諸佛、菩薩、聲聞、緣覺亦有差別、亦無差別。」",
    "T12n0375_009:0664a06_4": "迦葉菩薩白佛言：「世尊！",
    "T12n0375_009:0664a07_0": "如佛所說：『諸佛、菩薩、聲聞、緣覺，性無差別。』",
    "T12n0375_009:0664a08_0": "唯願如來分別廣說，利益安樂一切眾生。」",
    "T12n0375_009:0664a09_0": "佛言：「善男子！",
    "T12n0375_009:0664a09_1": "諦聽諦聽，當為汝說。",
    "T12n0375_009:0664a10_0": "善男子！",
    "T12n0375_009:0664a10_1": "譬如長者多畜乳牛，有種種色，常令一人守護將養。",
    "T12n0375_009:0664a11_2": "是人有時為祠祀故，盡搆諸牛著一器中。",
    "T12n0375_009:0664a12_3": "見諸牛乳同一白色，尋便驚怪：『牛色各異，其乳云何皆同一色？』",
    "T12n0375_009:0664a13_4": "是人思惟：『如此一切皆是眾生業報因緣，令乳色一。』",
    "T12n0375_009:0664a15_5": "善男子！",
    "T12n0375_009:0664a15_6": "聲聞、緣覺、菩薩亦爾，同一佛性，猶如彼乳。",
    "T12n0375_009:0664a16_7": "所以者何？",
    "T12n0375_009:0664a16_8": "同盡漏故。",
    "T12n0375_009:0664a16_9": "而諸眾生言：『佛、菩薩、聲聞、緣覺而有差別。』",
    "T12n0375_009:0664a17_10": "有諸聲聞、凡夫之人，疑於三乘云何無別？",
    "T12n0375_009:0664a18_11": "是諸眾生久後自解，一切三乘同一佛性，猶如彼人解悟乳相由業因緣。",
    "T12n0375_009:0664a20_12": "「復次，善男子！",
    "T12n0375_009:0664a20_13": "譬如金鑛，淘鍊滓穢，然後消融，成金之後價直無量。",
    "T12n0375_009:0664a21_14": "善男子！",
    "T12n0375_009:0664a22_15": "聲聞、緣覺、菩薩亦爾，皆得成就同一佛性。",
    "T12n0375_009:0664a23_16": "何以故？",
    "T12n0375_009:0664a23_17": "除煩惱故，如彼金鑛除諸滓穢。",
    "T12n0375_009:0664a24_0": "以是義故，一切眾生同一佛性無有差別，以其先聞如來密藏，後成佛時自然得知，如彼長者知乳一相。",
    "T12n0375_009:0664a26_1": "何以故？",
    "T12n0375_009:0664a26_2": "以斷無量億煩惱故。」",
    "T12n0375_009:0664a27_3": "迦葉菩薩白佛言：「世尊！",
    "T12n0375_009:0664a27_4": "若一切眾生有佛性者，佛與眾生有何差別？",
    "T12n0375_009:0664a28_5": "如是說者，多有過咎。",
    "T12n0375_009:0664a29_6": "若諸眾生皆有佛性，何因緣故，舍利弗等以小涅槃而般涅槃、緣覺之人於中涅槃而般涅槃、菩薩之人於大涅槃而般涅槃？",
    "T12n0375_009:0664b03_7": "如是等人若同佛性，何故不同如來涅槃而般涅槃？」",
    "T12n0375_009:0664b04_8": "「善男子！",
    "T12n0375_009:0664b04_9": "諸佛世尊所得涅槃，非諸聲聞、緣覺所得。",
    "T12n0375_009:0664b05_10": "以是義故，大般涅槃名為善有。",
    "T12n0375_009:0664b06_11": "世若無佛，非無二乘得二涅槃。」",
    "T12n0375_009:0664b07_12": "迦葉復言：「是義云何？」",
    "T12n0375_009:0664b07_13": "佛言：「無量無邊阿僧祇劫乃有一佛出現於世，開示三乘。",
    "T12n0375_009:0664b08_14": "善男子！",
    "T12n0375_009:0664b09_15": "如汝所言：『菩薩、二乘，無差別。』",
    "T12n0375_009:0664b09_16": "者，我先於此如來密藏《大涅槃》中已說其義。",
    "T12n0375_009:0664b10_17": "諸阿羅漢無有善有。",
    "T12n0375_009:0664b11_18": "何以故？",
    "T12n0375_009:0664b11_19": "諸阿羅漢悉當得是大涅槃故。",
    "T12n0375_009:0664b12_20": "以是義故，大般涅槃有畢竟樂。",
    "T12n0375_009:0664b13_21": "是故，名為大般涅槃。」",
    "T12n0375_009:0664b13_22": "迦葉言：「如佛說者，我今始知差別之義、無差別義。",
    "T12n0375_009:0664b14_23": "何以故？",
    "T12n0375_009:0664b14_24": "一切菩薩、聲聞、緣覺未來之世，皆當歸於大般涅槃，譬如眾流歸於大海。",
    "T12n0375_009:0664b16_25": "是故，聲聞、緣覺之人悉名為常，非是無常。",
    "T12n0375_009:0664b17_26": "以是義故，亦有差別、亦無差別。」",
    "T12n0375_009:0664b18_27": "迦葉言：「云何性差別？」",
    "T12n0375_009:0664b18_28": "佛言：「善男子！",
    "T12n0375_009:0664b19_29": "聲聞如乳、緣覺如酪、菩薩之人如生熟酥、諸佛世尊猶如醍醐。",
    "T12n0375_009:0664b20_30": "以是義故，大涅槃中說四種性而有差別。」",
    "T12n0375_009:0664b21_31": "迦葉復言：「一切眾生性相云何？」",
    "T12n0375_009:0664b22_32": "佛言：「善男子！",
    "T12n0375_009:0664b22_33": "如牛新生，乳、血未別；凡夫之性雜諸煩惱亦復如是。」",
    "T12n0375_009:0664b23_34": "迦葉復言：「拘尸那城有旃陀羅名曰歡喜，佛記是人由一發心，當於此界千佛數中速成無上正真之道。",
    "T12n0375_009:0664b26_35": "以何等故，如來不記尊者舍利弗、目犍連等速成佛道？」",
    "T12n0375_009:0664b27_36": "佛言：「善男子！",
    "T12n0375_009:0664b27_37": "或有聲聞、緣覺、菩薩作誓願言：『我當久久護持正法，然後乃成無上佛道。』",
    "T12n0375_009:0664b29_38": "以發速願，故與速記。",
    "T12n0375_009:0664c01_39": "「復次，善男子！",
    "T12n0375_009:0664c01_40": "譬如商人有無價寶詣市賣之，愚人見已不識輕笑。",
    "T12n0375_009:0664c02_41": "寶主唱言：『我此寶珠價直無數。』",
    "T12n0375_009:0664c03_42": "聞已復笑，各各相謂：『此非真寶，是頗梨珠。』",
    "T12n0375_009:0664c04_43": "善男子！",
    "T12n0375_009:0664c04_44": "聲聞、緣覺亦復如是，若聞速記則便懈怠，輕笑薄賤，如彼愚人不識真寶。",
    "T12n0375_009:0664c06_45": "於未來世有諸比丘不能精懃修習善法，貧窮、困苦、飢餓所逼，因是出家長養其身，心志輕躁，邪命諂曲。",
    "T12n0375_009:0664c08_46": "若聞如來授諸聲聞速疾記者，便當大笑、輕慢、毀呰。",
    "T12n0375_009:0664c10_47": "當知是等即是破戒，自言：『已得過人之法。』",
    "T12n0375_009:0664c11_48": "以是義故，隨發速願故與速記，護正法者為授遠記。」",
    "T12n0375_009:0664c12_49": "迦葉菩薩復白佛言：「世尊！",
    "T12n0375_009:0664c13_0": "菩薩摩訶薩云何當得不壞眷屬？」",
    "T12n0375_009:0664c13_1": "佛告迦葉：「若諸菩薩勤加精進欲護正法，以是因緣，所得眷屬不可沮壞。」",
    "T12n0375_009:0664c15_2": "迦葉菩薩復白佛言：「世尊！",
    "T12n0375_009:0664c16_3": "何因緣故眾生得此脣口乾焦？」",
    "T12n0375_009:0664c16_4": "佛告迦葉：「若有不識三寶常存，以是因緣，脣口乾焦。",
    "T12n0375_009:0664c18_5": "如人口爽，不知甜、苦、辛、醋、醎、淡六味差別。",
    "T12n0375_009:0664c19_6": "一切眾生愚癡無智，不識三寶是長存法，是故名為脣口乾焦。",
    "T12n0375_009:0664c20_7": "「復次，善男子！",
    "T12n0375_009:0664c20_8": "若有眾生不知如來是常住者，當知是人則為生盲。",
    "T12n0375_009:0664c22_9": "若知如來是常住者，如是之人雖有肉眼，我說是等名為天眼。",
    "T12n0375_009:0664c23_10": "復次，善男子！",
    "T12n0375_009:0664c23_11": "若有能知如來是常，當知是人久已修習如是經典，我說是等亦名天眼。",
    "T12n0375_009:0664c25_12": "雖有天眼而不能知如來是常，我說斯等名為肉眼。",
    "T12n0375_009:0664c27_0": "是人乃至不識自身手、足、支節，亦復不能令他識知，以是義故，名為肉眼。",
    "T12n0375_009:0664c29_0": "「復次，善男子！",
    "T12n0375_009:0664c29_1": "如來常為一切眾生而作父母。",
    "T12n0375_009:0665a01_2": "所以者何？",
    "T12n0375_009:0665a01_3": "一切眾生種種形類，二足、四足、多足、無足，佛以一音而為說法。",
    "T12n0375_009:0665a02_4": "彼彼異類各各得解，悉皆歎言：『如來今日為我說法。』",
    "T12n0375_009:0665a04_0": "以是義故，名為父母。",
    "T12n0375_009:0665a05_0": "「復次，善男子！",
    "T12n0375_009:0665a05_1": "如人生子，始十六月，雖復語言，未可解了。",
    "T12n0375_009:0665a06_2": "而彼父母欲教其語，先同其音漸漸教之。",
    "T12n0375_009:0665a07_3": "是父母語可不正耶？」",
    "T12n0375_009:0665a07_4": "「不也。",
    "T12n0375_009:0665a07_5": "世尊！」",
    "T12n0375_009:0665a08_6": "「善男子！",
    "T12n0375_009:0665a08_7": "諸佛如來亦復如是，隨諸眾生種種音聲而為說法，為令安住佛正法故。",
    "T12n0375_009:0665a10_0": "隨所應見而為示現種種形像，如來如是同彼語言可不正耶？」",
    "T12n0375_009:0665a11_1": "「不也。",
    "T12n0375_009:0665a11_2": "世尊！",
    "T12n0375_009:0665a11_3": "何以故？",
    "T12n0375_009:0665a12_0": "如來所說如師子吼，隨順世間種種音聲而為眾生勸說妙法。」",
    "T12n0375_009:0665a14_0": "大般涅槃經卷第九"
}