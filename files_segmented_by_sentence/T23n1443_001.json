{
    "T23n1443_001:0907a03_0": "根本說一切有部苾芻尼毘奈耶",
    "T23n1443_001:0907a04_0": "卷第一",
    "T23n1443_001:0907a06_0": "三藏法師義淨奉　制譯",
    "T23n1443_001:0907a07_0": "毘奈耶序",
    "T23n1443_001:0907a08_0": "　稽首大悲尊，　　能哀愍一切；　面滿如初日，　　目淨若青蓮。",
    "T23n1443_001:0907a10_0": "　佛生調伏家，　　弟子眾調伏；　調伏除眾過，　　敬禮法中尊。",
    "T23n1443_001:0907a12_0": "　佛說三藏教，　　毘奈耶為首；　我於此教中，　　略申其讚頌。",
    "T23n1443_001:0907a14_0": "　如樹根為最，　　條幹由是生；　佛說律為本，　　能生諸善法。",
    "T23n1443_001:0907a16_0": "　譬如大隄防，　　瀑流不能越；　戒法亦如是，　　能遮於毀禁。",
    "T23n1443_001:0907a18_0": "　諸佛證菩提，　　獨覺身心靜；　及以阿羅漢，　　咸由律行成。",
    "T23n1443_001:0907a20_0": "　三世諸賢聖，　　遠離有為縛；　皆以律為本，　　能至安隱處。",
    "T23n1443_001:0907a22_0": "　若此調伏教，　　安住於世間；　即是諸如來，　　正法藏不滅。",
    "T23n1443_001:0907a24_0": "　戒是能安立，　　如來正法燈；　離此即便無，　　安隱涅槃路。",
    "T23n1443_001:0907a26_0": "　佛遊於世間，　　隨處說經法；　律教不如是，　　故知難值遇。",
    "T23n1443_001:0907a28_0": "　如地載群生，　　能長諸卉木；　律教亦如是，　　能生諸福智。",
    "T23n1443_001:0907b01_0": "　佛說由律教，　　能生眾功德；　奉持得解脫，　　毀破生惡趣。",
    "T23n1443_001:0907b03_0": "　象馬若不調，　　制之以鉤策；　律教亦如是，　　不調令善順。",
    "T23n1443_001:0907b05_0": "　如城有隍塹，　　能禦諸怨敵；　律教亦如是，　　能防於破戒。",
    "T23n1443_001:0907b07_0": "　譬如大海水，　　能漂於死屍；　律教亦如是，　　能除諸破戒。",
    "T23n1443_001:0907b09_0": "　律是法中王，　　諸佛之導首；　苾芻喻商旅，　　此為無價珍。",
    "T23n1443_001:0907b11_0": "　破戒逾蛇毒，　　律如阿伽陀；　盛壯意難調，　　以律為轡勒。",
    "T23n1443_001:0907b13_0": "　律於善道處，　　常與作橋梁；　亦於惡趣海，　　能與為船筏。",
    "T23n1443_001:0907b15_0": "　若行於險路，　　戒為善導者；　若昇無畏城，　　以戒為梯嶝。",
    "T23n1443_001:0907b17_0": "　大師最勝尊，　　親說於律教；　此二無差別，　　咸應歸命禮。",
    "T23n1443_001:0907b19_0": "　佛及聖弟子，　　咸依律教住；　於戒生恭敬，　　故我歸命禮。",
    "T23n1443_001:0907b21_0": "　我依律讚歎，　　此說應尊重；　於初首歸依，　　吉祥事成就。",
    "T23n1443_001:0907b23_0": "　毘奈耶大海，　　涯際淼難知；　差別相無窮，　　豈我能詳悉！",
    "T23n1443_001:0907b25_0": "　大師律教海，　　甚深難可測；　我今隨自能，　　略讚於少分。",
    "T23n1443_001:0907b27_0": "　世尊涅槃時，　　普告諸大眾：　汝於我滅後，　　咸應尊敬戒。",
    "T23n1443_001:0907b29_0": "　故我申讚頌，　　欲說毘奈耶；　仁等應至心，　　善聽調伏教。",
    "T23n1443_001:0907c02_0": "　別解脫經難得聞，　　經於無量俱胝劫；　讀誦受持亦如是，　　如說行者更難遇。",
    "T23n1443_001:0907c04_0": "　諸佛出現於世樂，　　演說微妙正法樂；　僧伽一心同見樂，　　和合俱修勇進樂。",
    "T23n1443_001:0907c06_0": "　若見聖人則為樂，　　并與共住亦為樂；　若不見諸愚癡人，　　是則名為常受樂。",
    "T23n1443_001:0907c08_0": "　見具尸羅者為樂，　　若見多聞亦名樂；　見阿羅漢是真樂，　　由於後有不生故。",
    "T23n1443_001:0907c10_0": "　於河津處妙階樂，　　以法降怨戰勝樂；　證得正慧果生時，　　能除我慢盡為樂。",
    "T23n1443_001:0907c12_0": "　若有能為決定意，　　善伏根欲具多聞；　從少至老處林中，　　寂靜閑居蘭若樂。",
    "T23n1443_001:0907c14_0": "　合十指恭敬，　　禮釋迦師子；　別解脫調伏，　　我說仁善聽。",
    "T23n1443_001:0907c16_0": "　聽已當正行，　　如大仙所說；　於諸小罪中，　　勇猛亦勤護。",
    "T23n1443_001:0907c18_0": "　心馬難制止，　　勇決恒相續；　別解脫如銜，　　有百針極利。",
    "T23n1443_001:0907c20_0": "　若人違軌則，　　聞教便能止；　大士若良馬，　　當出煩惱陣。",
    "T23n1443_001:0907c22_0": "　若人無此銜，　　亦不曾喜樂；　彼沒煩惱陣，　　迷轉於生死。",
    "T23n1443_001:0907c24_0": "八波羅市迦法總攝頌曰：　不淨不與取，　　斷人稱上法；　觸八事覆隨，　　斯皆不共住。",
    "T23n1443_001:0907c27_0": "不淨行學處第一",
    "T23n1443_001:0907c28_0": "爾時菩薩在覩史天宮，將欲下生，先以五事觀察世間。",
    "T23n1443_001:0907c29_1": "云何為五？",
    "T23n1443_001:0907c29_2": "一、觀遠祖，二、觀時節，三、觀方國，四、觀近族，五、觀母氏。",
    "T23n1443_001:0908a01_3": "時六欲天來至母所，三淨其腹。",
    "T23n1443_001:0908a02_4": "摩耶夫人因寢，夢見六牙白象來降腹中。",
    "T23n1443_001:0908a03_5": "于時大地六種震動，於此世間有大光明普皆照耀，世界中間幽闇之所，日月威光不能照處皆悉大明。",
    "T23n1443_001:0908a05_6": "其中有情由黑闇障之所映蔽，從生至死於自身分尚不能覩，何況餘類能互相見。",
    "T23n1443_001:0908a07_7": "遇斯光已生奇特想，咸作是語：「云何此中忽有眾生？」",
    "T23n1443_001:0908a08_8": "乃至菩薩初降誕時，大地震動普放光明，如前無異。",
    "T23n1443_001:0908a09_9": "於此三千大千世界有緣之類見斯光者，歡喜踊躍生希有想。",
    "T23n1443_001:0908a12_0": "時有四大國王，各生太子，室羅伐城梵授大王，初誕子時有大光明，便作是念：「由我聖子福德力故，放大光明普照世界，宜與我子名曰勝光。」",
    "T23n1443_001:0908a15_1": "又王舍城大蓮花王，初誕子時亦有光明，便作是念：「我子福力誠為希有，初生之時大光遍照，猶如日輪影光熾盛，母又名影，宜與我子名為影勝。」",
    "T23n1443_001:0908a18_2": "又憍閃毘國百軍大王，初誕子時亦見光明，便作是念：「我子福力有大光明，如日初現普照世間，宜與我子名曰出光。」",
    "T23n1443_001:0908a21_3": "又嗢逝尼國有大輪王，初誕子時亦見光明，便作是念：「我兒生時有勝光彩，猶如燈明能破大闇，宜與我子名曰燈光。」",
    "T23n1443_001:0908a23_4": "雖彼四王各生喜念，云此神異皆由我子，豈知威光乃是菩薩慈善根力，廣大熏修不可思議福德所致。",
    "T23n1443_001:0908a26_5": "當於此日，大釋迦氏難陀為先，俱時誕生五百童子，其耶輸陀羅、鹿母、瞿舁此三為首，俱時誕生六萬童女。",
    "T23n1443_001:0908a28_6": "復有五百侍男闡陀為首，及五百侍女同時而生，又有五百母象建託為首，及五百牝馬各生一子。",
    "T23n1443_001:0908b01_7": "是時大地忽然自現五百伏藏，諸有邊隅不臣之處咸來賓伏。",
    "T23n1443_001:0908b04_0": "是時釋梵大王與諸天眾百千圍繞，恭敬尊重親事菩薩。",
    "T23n1443_001:0908b05_1": "又諸王都城邑聚落一切長者婆羅門等，咸為瞻仰禮事菩薩普皆雲集。",
    "T23n1443_001:0908b06_2": "于時淨飯王作如是念：「以我宿福之所招感，今有聖子來生我家，又能成就一切勝事，宜與我子名一切事成。」",
    "T23n1443_001:0908b10_0": "爾時摩揭陀國有一大城名尼拘律，安隱豐樂人民熾盛。",
    "T23n1443_001:0908b11_1": "於此城中有大婆羅門亦名尼拘律，富有財產多諸僕使，金銀珍寶倉庫盈溢，有大力勢如毘沙門王，復有十八廣大聚落以充封祿，十六大邑以充僕使，有六十億上妙真金。",
    "T23n1443_001:0908b15_2": "其摩揭陀主大蓮花王有千具犁，婆羅門家犁數亦等，恐招過咎，於千數中但減其一。",
    "T23n1443_001:0908b17_3": "然由宿因福善所感業果成熟，種糠麥子便生金麥，每收果實滿二百餘石。",
    "T23n1443_001:0908b18_4": "其人每日朝覲王時，恒以一掬金麥獻壽，願王福命無窮。",
    "T23n1443_001:0908b20_5": "後於望族娶女為妻，經歷多年了無子息，恒求繼嗣竟未稱心，遂便享祭一切神祇。",
    "T23n1443_001:0908b22_6": "雖久祈請不能遂意，心懷憂苦掌頰而歎：「我今家資巨億，既無繼嗣將欲付誰？",
    "T23n1443_001:0908b23_7": "終被官收自無毫分。」",
    "T23n1443_001:0908b24_8": "母曰：「汝今何故如是長歎？」",
    "T23n1443_001:0908b24_9": "答曰：「我今身心豈得安隱？",
    "T23n1443_001:0908b25_10": "資產豐贍世所希有，現無子息形命難保，一旦壽終咸皆散失。」",
    "T23n1443_001:0908b26_11": "母曰：「且止勿憂，示汝方便。",
    "T23n1443_001:0908b27_12": "我見世間無子息者，或自祈請或令他求，發慇重心無願不果。」",
    "T23n1443_001:0908b28_13": "子白母曰：「其事如何？」",
    "T23n1443_001:0908b29_14": "母曰：「我先無子，求尼拘律樹遂便有汝。",
    "T23n1443_001:0908c01_15": "汝今宜於神樹竭力祈請，但求一子必當遂意。」",
    "T23n1443_001:0908c02_16": "時婆羅門奉母教已，於後園內畢鉢羅樹下，廣設珍羞具申祈請曰：「伏惟樹神早授我子。",
    "T23n1443_001:0908c04_17": "若稱願者，請於此處廣立神堂，并設大會慶謝殊恩。」",
    "T23n1443_001:0908c05_18": "於日日中常作如是祈請發願，又告神曰：「若不遂意，我當連根伐樹，令汝無依。」",
    "T23n1443_001:0908c07_19": "于時天神知此慇懃心生惶懼，念：「我無力，當如之何？」",
    "T23n1443_001:0908c08_20": "即便速往毘沙門處，白言：「大天！",
    "T23n1443_001:0908c09_21": "有婆羅門為求子故，於我住處欲為斬伐，幸願垂恩曲存愍濟。」",
    "T23n1443_001:0908c10_22": "天王聞已，自念無力，即往上天，白帝釋曰：「願見聽察！",
    "T23n1443_001:0908c11_23": "今我所管居住之處，有人求子不能遂心欲為斬伐，既有斯厄幸願哀憐。」",
    "T23n1443_001:0908c13_24": "天主聞已告輔佐曰：「若有天子衰相現前，須來報我。」",
    "T23n1443_001:0908c14_25": "作是教已敬承天命，後於異時有一天子五衰相現，即便速往告天主曰：「今有天子死相現前。」",
    "T23n1443_001:0908c16_26": "命來告曰：「汝今宜往瞻部州內尼拘律城大婆羅門家而往受生。」",
    "T23n1443_001:0908c18_27": "作是語已，天子啟曰：「大天當知！",
    "T23n1443_001:0908c18_28": "彼婆羅門自恃尊貴深生放逸，然佛大師出興於世，化緣若畢當入涅槃，我有宿願於世尊處專修淨行，恐生於彼為我障礙。」",
    "T23n1443_001:0908c21_29": "天主告曰：「汝勿憂慮，我當助汝於一切時令無放逸。」",
    "T23n1443_001:0908c22_30": "彼命終已，便往尼拘律氏託蘊受生。",
    "T23n1443_001:0908c23_31": "聰慧女人有五奇智。",
    "T23n1443_001:0908c24_32": "何謂為五？",
    "T23n1443_001:0908c24_33": "一、知男子有欲心，二、知時節，三、知從某人得娠，四、知是男，五、知是女。",
    "T23n1443_001:0908c25_34": "于時彼婦既有娠已心大歡喜，告其夫曰：「仁者知不？",
    "T23n1443_001:0908c27_35": "今有善子來入我胎，宜大慶悅。」",
    "T23n1443_001:0908c27_36": "夫聞說已喜遍身心，高聲唱言：「善哉安樂！",
    "T23n1443_001:0908c28_37": "我從昔來終日竟夜一心願得承家之子，百年之後隨己力分修諸福業咸稱我名，令此功德資助父母所生之處福樂無盡。",
    "T23n1443_001:0909a02_38": "凡我家務有所付囑。」",
    "T23n1443_001:0909a03_39": "作是語已，於高樓上敷設寶座安置其妻，專使名醫調和將護，衣服飲食觸事合宜，兼令一切冷暖澁滑酸醎之類，輕重適時溫涼得所。",
    "T23n1443_001:0909a06_40": "遍身莊嚴上妙瓔珞，塗飾花鬘光彩超絕，譬如天女居歡喜園。",
    "T23n1443_001:0909a07_41": "凡所遊踐皆在床褥，往來未曾足履于地，耳目所經終不聽視邪惡聲色。",
    "T23n1443_001:0909a09_42": "月滿生男，姿容超絕，光相炳耀如贍部金。",
    "T23n1443_001:0909a10_43": "頂圓如蓋臂長過膝，鼻脩且直眉高而長，額廣平正眾相具足。",
    "T23n1443_001:0909a11_44": "三七日後諸親歡會：「此兒今者欲作何字？」",
    "T23n1443_001:0909a12_45": "相與議曰：「今此孩子，本於畢鉢羅樹求得，應名畢鉢羅。",
    "T23n1443_001:0909a13_46": "又從氏族可名迦攝波。」",
    "T23n1443_001:0909a14_47": "由此時人稱畢鉢羅，或云迦攝波。",
    "T23n1443_001:0909a14_48": "便以孩子授八養母，隨其所須不令闕乏。",
    "T23n1443_001:0909a15_49": "給以乳藥酥膏及餘眾妙資養之物，速便長大如蓮出水。",
    "T23n1443_001:0909a17_50": "至童子位將付明師，習學技藝及諸典籍，一經耳目記持不忘。",
    "T23n1443_001:0909a18_51": "執捉淨瓶威儀進止無不明察，翁聲蓬聲及四薜陀悉皆明了，所謂：一、頡力薜陀，二、耶樹薜陀，三、娑摩薜陀，四、阿健薜陀(薜陀譯為明智。",
    "T23n1443_001:0909a21_52": "若解此四則智無不周、用無不備。",
    "T23n1443_001:0909a21_53": "應云四明論，總有十萬餘頌，口相傳授，不合書於紙葉。",
    "T23n1443_001:0909a22_54": "其中義者，初、廣明作業，二、盛陳讚頌，三、說祭藥法式，四、治國養身。",
    "T23n1443_001:0909a22_55": "諸婆羅門咸多誦習。",
    "T23n1443_001:0909a22_56": "斯之四號無可正翻，為此俱存梵字。",
    "T23n1443_001:0909a23_57": "翁聲即是咒術發端之句。",
    "T23n1443_001:0909a23_58": "蓬聲乃是命召神祇之言。",
    "T23n1443_001:0909a23_59": "其薜陀聲韻，外道執以為常，起乎自然來從無始，此聲常住恒在虛空，人口發出即是無常。",
    "T23n1443_001:0909a24_60": "舊云四圍陀者，訛也)。",
    "T23n1443_001:0909a24_61": "於諸世間在地居空考諸祥變，復閑方法：謂自祭祀、教他祭祀，自習誦、教他習誦，或自布施及受他物，於此六事無不明曉，并屬四明所有支派究暢皆盡。",
    "T23n1443_001:0909a27_62": "能顯自宗善破他論，智識分明利同於火。",
    "T23n1443_001:0909a28_63": "眾推先俊請為師導，教婆羅門子五百餘人。",
    "T23n1443_001:0909a29_64": "年既長大，其父告曰：「迦攝波！",
    "T23n1443_001:0909b01_65": "汝今知不？",
    "T23n1443_001:0909b01_66": "年既長成宜遵婚禮。」",
    "T23n1443_001:0909b02_67": "答曰：「世間欲樂，非我所願。」",
    "T23n1443_001:0909b02_68": "父又誨曰：「夫為人子須紹家業，敬事祖禰無令絕嗣。」",
    "T23n1443_001:0909b03_69": "迦攝波曰：「父豈不聞，古仙論曰：『樂隱遁者其神清昇至究竟處。』」",
    "T23n1443_001:0909b05_70": "父曰：「嫁娶之儀豈非正典？」",
    "T23n1443_001:0909b05_71": "答曰：「此是近伐俗論，非古仙法。」",
    "T23n1443_001:0909b06_72": "時迦攝波即便歎曰：「我於今者何期禍哉！",
    "T23n1443_001:0909b07_73": "一陷欲泥永劫難出，父母恩重復不可違，此乃進退逃避無路。」",
    "T23n1443_001:0909b09_0": "時父再三慇懃誨示，其人恭順不敢違命，覆自思惟：「設何方便得免斯縛？」",
    "T23n1443_001:0909b10_1": "遂啟父曰：「今若見逼為婚娶者，請以紫金鑄一女像。」",
    "T23n1443_001:0909b11_2": "父速為造應時成就，色相分明容儀可愛，量如人等。",
    "T23n1443_001:0909b13_0": "時迦攝波既觀金女，報其父曰：「若得如此女人，我當隨教共為婚匹。」",
    "T23n1443_001:0909b14_1": "父聞語已，內懷愁惱以手掌頰歎息而住：「禍哉！",
    "T23n1443_001:0909b15_2": "我今何處卒可求得知斯美女？」",
    "T23n1443_001:0909b16_3": "時諸學徒見其憂苦，問曰：「何意長者如是憂愁？」",
    "T23n1443_001:0909b17_4": "便以事告：「誰能獲此端正女耶？」",
    "T23n1443_001:0909b18_5": "學徒告曰：「可為求覓，遍觀世間未見有器而無蓋者，如迦攝波具眾福德，如斯妙女應亦可求。」",
    "T23n1443_001:0909b20_6": "時諸學徒即說頌曰：「於此大地廣無邊，　　如是之人必應有；　此子既是大福德，　　今為求婚願勿憂。",
    "T23n1443_001:0909b23_0": "「應可更造三金女像，我等擎持周遍四方，必望得見如斯美女。」",
    "T23n1443_001:0909b24_1": "時諸學徒持一金像，號曰「金神」，鳴鼓吹螺盛興供養，花蓋雲布周遍城邑，在處尋訪漸次行至劫比羅城。",
    "T23n1443_001:0909b26_2": "於此城中有大婆羅門亦名劫比羅，富有資財多諸僕使，廣如前說。",
    "T23n1443_001:0909b28_3": "乃於望族娶女為妻，未久同居便生一女，顏容超絕人所樂觀。",
    "T23n1443_001:0909b29_4": "于時父母欲與立名，然此小女容儀可愛，端正無雙稟性賢善，復是劫比羅女，應名妙賢。",
    "T23n1443_001:0909c03_0": "于時妙賢年漸長大，妍花婦德四遠咸知。",
    "T23n1443_001:0909c03_1": "時諸學徒持金女像，所至城邑大聲遍告諸士女曰：「君等當知！",
    "T23n1443_001:0909c05_2": "若有能以香花妙物供養天神者，此神能與五種大願：一者當生富貴家，二者娉於貴族，三者不被夫輕，四者生有德子，五者夫常隨意。」",
    "T23n1443_001:0909c08_3": "既聞告已，諸有少女各持香花，詣金神處咸申敬奉。",
    "T23n1443_001:0909c09_4": "時妙賢父告其女曰：「諸人咸往供養天神，汝亦宜應往申獻奉。」",
    "T23n1443_001:0909c11_0": "妙賢答曰：「何意當須供養於彼？」",
    "T23n1443_001:0909c11_1": "父曰：「奉彼金神能滿五願：生富貴家、娉於貴族、夫不見輕、生有德子、夫主隨意。」",
    "T23n1443_001:0909c13_2": "于時妙賢告其父曰：「我性不是貪欲之女，誰能輒往禮彼天神？」",
    "T23n1443_001:0909c14_3": "父告女曰：「雖無所望，禮亦何損？",
    "T23n1443_001:0909c15_4": "宜可暫去與眾同觀。」",
    "T23n1443_001:0909c16_5": "其女敬順不違父意，遂將諸女以為伴屬詣天神處。",
    "T23n1443_001:0909c17_6": "既至彼已，此女威光赫耀映蔽金神如聚黑鐵。",
    "T23n1443_001:0909c18_7": "時諸學徒既見斯事各生希有，共相議曰：「我神威光今向何處？",
    "T23n1443_001:0909c19_8": "為是天龍八部神等吸將去耶？",
    "T23n1443_001:0909c20_9": "為是此女映奪使然？",
    "T23n1443_001:0909c20_10": "如何紫金變成黑鐵？」",
    "T23n1443_001:0909c21_11": "妙賢見已共伴歸家，此女天像神還復金色。",
    "T23n1443_001:0909c22_12": "時諸學徒共觀斯事並歎希奇，問諸人曰：「此誰家女容彩無雙？",
    "T23n1443_001:0909c23_13": "由彼威光變金成鐵。」",
    "T23n1443_001:0909c24_14": "諸人報曰：「斯乃是彼大婆羅門劫比羅女，名曰妙賢，威光之力。」",
    "T23n1443_001:0909c25_15": "諸徒既聞各懷驚喜，遂便共詣大婆羅門家，稽首拜已，白言：「長者！",
    "T23n1443_001:0909c27_16": "南方有城名尼拘律，於此城中有大婆羅門亦名尼拘律，富有財產多諸僕使，金銀珍寶庫藏盈溢，有大力勢如毘沙門王，乃有十八廣大聚落以充封祿，十六大邑以充僕使，有六十億上妙真金。",
    "T23n1443_001:0910a02_17": "其摩伽陀主大蓮花王有犁千具，婆羅門犁數與王等，恐招過咎但減於一。",
    "T23n1443_001:0910a04_18": "其人有子名迦攝波，容貌希奇聰叡無匹，明四薜陀并閑雜術，能建自宗善摧他論，智識猛利事同炬火，未有婚匹故遠相求。」",
    "T23n1443_001:0910a07_19": "時婆羅門劫比羅，早以欽承迦攝波德，今聞殷富喜副先心，報諸人曰：「敬隨來意，共結親婚。」",
    "T23n1443_001:0910a09_20": "時諸學徒既蒙許已，喜還本宅告大婆羅門曰：「我等已為迦攝波求得賢室端正無雙，劫比羅城大婆羅門女名曰妙賢。」",
    "T23n1443_001:0910a11_21": "其婆羅門聞是語已生大喜慶，答曰：「我比所求今蒙遂意。」",
    "T23n1443_001:0910a13_22": "其迦攝波聞已便念：「為我求妻，雖言已得，傳聞殊勝未審何如？",
    "T23n1443_001:0910a14_23": "我今宜可自往觀察。」",
    "T23n1443_001:0910a15_24": "遂詣父母，稽首白言：「二尊當知！",
    "T23n1443_001:0910a15_25": "我今暫欲遊觀他處。」",
    "T23n1443_001:0910a16_26": "父母告曰：「我等二人有汝一子，愛念情重、婚時復至，暫隨遊觀可速歸還。」",
    "T23n1443_001:0910a17_27": "時迦攝波辭父母已，往劫比羅城，易服變形、縫小葉器、巡行乞匃，問知其舍，至彼門首。",
    "T23n1443_001:0910a19_28": "然而此國凡施食時，令少女持出。",
    "T23n1443_001:0910a20_29": "于時妙賢聞有乞者，遂自手擎食授與乞人。",
    "T23n1443_001:0910a21_30": "時迦攝波既見女已生希有想，遂便歎曰：「如斯美貌舉世無雙，虛棄光華甚為難事。」",
    "T23n1443_001:0910a23_31": "妙賢聞已，便告彼曰：「豈所許者身已亡耶？」",
    "T23n1443_001:0910a24_32": "迦攝波曰：「彼人現在。」",
    "T23n1443_001:0910a24_33": "女曰：「若爾何緣忽作斯語？」",
    "T23n1443_001:0910a25_34": "復告人曰：「彼雖現在，情不樂欲。」",
    "T23n1443_001:0910a26_35": "女聞此語，亦驚歎曰：「實為希有！",
    "T23n1443_001:0910a26_36": "實為善事！",
    "T23n1443_001:0910a27_37": "我亦至誠不樂行欲。」",
    "T23n1443_001:0910a27_38": "迦攝波曰：「賢女！",
    "T23n1443_001:0910a27_39": "必如此者我是其人，我今與爾共立盟誓，父母之教誠不可違，除初婚時暫爾執手，過斯已後所有身分誓不相觸。」",
    "T23n1443_001:0910b01_40": "時迦攝波共立契已，歸會宗親以成大禮。",
    "T23n1443_001:0910b02_41": "妻歸之後，於一柱觀敷設床座男女同居，隨處一邊各修善業，共厭世事專求出道，曾無一念起染欲心。",
    "T23n1443_001:0910b04_42": "時迦攝波，告妙賢曰：「遍觀生死諸過患，　　咸由愛染作因緣；　世人皆悉共行非，　　豈悟長淪三有海？」",
    "T23n1443_001:0910b08_0": "又告妻曰：「賢首！",
    "T23n1443_001:0910b08_1": "凡是女人性多惛睡，初夜後夜汝可安眠，於中夜時我暫消息。」",
    "T23n1443_001:0910b09_2": "後於異時妙賢正臥垂手床前，其迦攝波或時經行或坐思惟。",
    "T23n1443_001:0910b11_3": "時天帝釋見此事已，作如是念：「吾今自往試迦攝波，為是詐妄欲邀名利？",
    "T23n1443_001:0910b12_4": "為是真實求解脫乎？」",
    "T23n1443_001:0910b13_5": "即從天下化作一蛇，張口吐毒現可畏相，向妙賢處欲囓其臂。",
    "T23n1443_001:0910b14_6": "迦攝波見已，乃疾疾行至妙賢所，將寶扇柄舉手置床。",
    "T23n1443_001:0910b16_0": "是時妙賢從睡驚覺，告其夫曰：「聖子！",
    "T23n1443_001:0910b16_1": "勿虧盟誓！",
    "T23n1443_001:0910b17_2": "勿虧盟誓！」",
    "T23n1443_001:0910b17_3": "迦攝波曰：「豈汝不見黑毒蛇來？」",
    "T23n1443_001:0910b18_0": "于時妙賢以頌答曰：「寧使我身遭毒蛇，　　慎勿虧誓來相觸；　蛇毒但令一身死，　　染毒淪沒無邊際。」",
    "T23n1443_001:0910b21_0": "時迦攝波告其妻曰：「賢首！",
    "T23n1443_001:0910b21_1": "汝至誠心共修淨行。」",
    "T23n1443_001:0910b22_2": "乃說頌曰：「履刀入火事雖難，　　對女修行難於是；　若能守志無虧犯，　　此實世間希有事。」",
    "T23n1443_001:0910b25_0": "時迦攝波更以其事告妙賢曰：「非我欲心故觸於汝，然以扇柄舉手避蛇。」",
    "T23n1443_001:0910b26_1": "時彼帝主見生嗟歎，遂往天宮。",
    "T23n1443_001:0910b27_2": "於是二人居一柱觀，經十二年修清淨行。",
    "T23n1443_001:0910b28_3": "如佛所說：「積聚皆消散，　　崇高必墮落；　合會終別離，　　有命咸歸死。」",
    "T23n1443_001:0910c02_0": "其迦攝波父母俱亡，遂知家事。",
    "T23n1443_001:0910c02_1": "復於異時往營田處觀其耕地，而說頌曰：「觀此耕犁處，　　損地害諸蟲；　牛力復勤勞，　　愍念如親屬。",
    "T23n1443_001:0910c06_0": "　農夫苦憔悴，　　風日損形容；　作務倦耕耘，　　見此心酸楚。」",
    "T23n1443_001:0910c08_0": "時迦攝波問耕人曰：「斯是誰家田作之處？」",
    "T23n1443_001:0910c08_1": "耕人答曰：「是迦攝波。」",
    "T23n1443_001:0910c09_2": "迦攝波曰：「我家寧得有斯田業？」",
    "T23n1443_001:0910c10_3": "耕人曰：「是父舊事，今猶未息。」",
    "T23n1443_001:0910c10_4": "聞斯語已告耕夫曰：「我從今日並放汝等，不為僕隸恣意遊行，及諸牛畜任隨水草亦無繫縛。」",
    "T23n1443_001:0910c12_5": "時迦攝波見此無益，便說頌曰：「所食無過一昇飯，　　眠臥唯須一小床；　兩張[疊*毛]布足遮身，　　自外並是愚癡物。」",
    "T23n1443_001:0910c16_0": "時迦攝波告其妻曰：「賢首！",
    "T23n1443_001:0910c16_1": "我今有願捨俗出家。",
    "T23n1443_001:0910c17_2": "所以者何？",
    "T23n1443_001:0910c17_3": "在家迫窄猶如牢獄，恒被一切苦惱嬰纏，諸惡知識之所隨從，造業因緣終無休息。",
    "T23n1443_001:0910c19_4": "出家寬曠猶若虛空，任運能修清淨梵行，速能圓滿至解脫處。」",
    "T23n1443_001:0910c20_5": "乃為頌曰：「山林多寂靜，　　坦然無畏懼；　於此可勤修，　　能離諸纏縛。",
    "T23n1443_001:0910c23_0": "　正見與邪見，　　皆從心所生；　安處空閑林，　　智者當觀察。",
    "T23n1443_001:0910c25_0": "　若人貪俗務，　　諸苦常隨逐；　超然離塵網，　　能往涅槃宮。」",
    "T23n1443_001:0910c27_0": "作是語已命掌庫人曰：「汝當與我一最下衣，我欲捨家修出離業。」",
    "T23n1443_001:0910c28_1": "彼開庫藏撿閱諸衣，悉皆無價，唯有一叚最下[疊*毛]布，略准其價，猶直一億金錢，持奉迦攝波。",
    "T23n1443_001:0911a01_2": "彼既受已從舍而去。",
    "T23n1443_001:0911a02_0": "爾時菩薩遍觀一切老病死已，諸天圍繞，便於夜半踰城出家往勤苦林。",
    "T23n1443_001:0911a03_1": "時迦攝波亦於此時，棄捨家業修出離行，作如是念：「若於世間是阿羅漢者，我當依彼敬心承事。」",
    "T23n1443_001:0911a05_2": "既出家已，時人號為隱士。",
    "T23n1443_001:0911a06_3": "迦攝波住多子制底邊。",
    "T23n1443_001:0911a06_4": "是時菩薩住阿蘭若，於六年中修苦行已，知是無益徒為勞倦。",
    "T23n1443_001:0911a08_5": "次於歡喜、歡喜力二牧牛女處，食十六倍乳糜，龍王讚歎，於負芻人吉祥之處受柔軟草，即便往詣菩提樹下，於金剛座自敷草座，結跏趺坐端身正念如睡龍王。",
    "T23n1443_001:0911a12_0": "以慈悲仗降彼三十六億天魔兵眾，證無上覺。",
    "T23n1443_001:0911a13_1": "次往婆羅痆斯國仙人墮處施鹿林中，為五苾芻及以隨五，三轉十二行法輪。",
    "T23n1443_001:0911a14_2": "次於大軍婆羅門及二牧牛女，為說妙法令生正見，皆證初果。",
    "T23n1443_001:0911a16_3": "并留髻外道一千人等，並令歸佛出家近圓，頻婆娑羅王亦住見諦。",
    "T23n1443_001:0911a17_4": "次詣王舍城住竹林園，度大目連及舍利子。",
    "T23n1443_001:0911a19_0": "次往室羅伐城，為勝光王說《少年經》令其調伏。",
    "T23n1443_001:0911a20_1": "次為勝鬘夫人、毘盧將軍及仙授等，咸令見諦。",
    "T23n1443_001:0911a21_2": "無上世尊常法如是，觀察世間無不聞見，恒起大悲利益一切，於救護中最為第一，最為雄猛無有二言，依定慧住顯發三明，善修三學善調三業。",
    "T23n1443_001:0911a24_3": "渡四瀑流安四神足，於長夜中修四攝行。",
    "T23n1443_001:0911a25_4": "捨除五蓋、遠離五支、超越五道，六根具足六度圓滿，七財普施開七覺花，離世八法示八正路，永斷九結明閑九定，充滿十力名聞十方。",
    "T23n1443_001:0911a28_5": "諸自在中最為殊勝，得法無畏降伏魔怨，振大雷音作師子吼，晝夜六時常以佛眼觀察世間，誰增？",
    "T23n1443_001:0911b01_6": "誰減？",
    "T23n1443_001:0911b01_7": "誰遭苦厄？",
    "T23n1443_001:0911b02_0": "誰向惡趣？",
    "T23n1443_001:0911b02_1": "誰陷欲泥？",
    "T23n1443_001:0911b02_2": "誰堪受化？",
    "T23n1443_001:0911b02_3": "作何方便拔濟令出？",
    "T23n1443_001:0911b03_4": "無聖財者令得聖財，以智安膳那破無明眼膜，無善根者令種善根，有善根者令更增長，置人天路安隱無礙趣涅槃城。",
    "T23n1443_001:0911b05_5": "如有頌言：「假使大海潮，　　或失於期限；　佛於所化者，　　濟度不過時。",
    "T23n1443_001:0911b09_0": "　如母有一兒，　　常護其身命；　佛於所化者，　　愍念過於彼。",
    "T23n1443_001:0911b11_0": "　佛於諸有情，　　慈念不捨離；　思濟其苦難，　　如母牛隨犢。」",
    "T23n1443_001:0911b13_0": "爾時世尊作如是念：「隱士迦攝波今應受化。」",
    "T23n1443_001:0911b14_0": "即往佛栗氏國人間遊行，到廣嚴城多子塔邊在樹下座，為欲引導迦攝波故，舉身光照如妙金山，晃耀希奇周遍赫奕。",
    "T23n1443_001:0911b16_1": "時迦攝波見是事已，尋光而去到世尊所，遙見如來儀貌端正相好殊倫，諸根湛寂一心無亂，譬如山王金色照耀，歡喜踊躍高聲唱言：「此是我師，我是弟子。」",
    "T23n1443_001:0911b20_2": "世尊告曰：「如是，如是！",
    "T23n1443_001:0911b20_3": "迦攝波！",
    "T23n1443_001:0911b20_4": "我是汝師，汝是弟子，慇心禮敬。」",
    "T23n1443_001:0911b21_5": "佛復告言：「實是無知詐言有知，實未曾見詐言曾見，實非大師自言是師，實非羅漢言是羅漢，實非薄伽梵云是薄伽梵，非三佛陀云是三佛陀，此詐偽人，頭便破裂以為七分。",
    "T23n1443_001:0911b25_6": "汝迦攝波！",
    "T23n1443_001:0911b25_7": "我是知者說言我知，我是見者說言我見，我是大師說言大師，我是阿羅漢說言阿羅漢，我是三佛陀說言三佛陀。",
    "T23n1443_001:0911b28_8": "我有因緣為諸聲聞宣說法要非無因緣，是真出離非不出離，是所歸依非不歸依，是實超越非不超越，是有神通非無神通。",
    "T23n1443_001:0911c02_9": "由是因緣，汝迦攝波應如是學，當作是念：『我所聽法與善相應，我皆恭敬專心而聽，尊重存念一想不移。",
    "T23n1443_001:0911c04_10": "攝取諦思敬心而受，於五取蘊我實觀知是生滅苦，於六觸處我見是集是冥沒故，於四念處善住心故，於七菩提分我當修習多修習故，於八解脫我當身證得圓滿故。",
    "T23n1443_001:0911c08_11": "我於大師及有智者同梵行處，恒起慇重極慚愧心，我之正見念念相續，於身隨轉不令間斷。』",
    "T23n1443_001:0911c10_12": "汝迦攝波！",
    "T23n1443_001:0911c10_13": "應如是學。」",
    "T23n1443_001:0911c12_0": "根本說一切有部苾芻尼毘奈耶卷第一"
}