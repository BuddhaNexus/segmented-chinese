{
    "T24n1458_006:0555c13_0": "根本薩婆多部律攝卷第六",
    "T24n1458_006:0555c15_0": "尊者勝友集",
    "T24n1458_006:0555c16_0": "三藏法師義淨奉　制譯",
    "T24n1458_006:0555c17_0": "一月衣學處第三",
    "T24n1458_006:0555c18_0": "爾時薄伽梵在室羅伐城逝多林給孤獨園，時諸苾芻多畜長衣，或經一月或復過此，廢修正業，因望滿事煩惱同前，制斯學處。",
    "T24n1458_006:0555c21_0": "「若復苾芻，作衣已竟，羯恥那衣復出，得非時衣，欲須應受，受已當疾成衣，若有望處求令滿足，若不足者得畜經一月。",
    "T24n1458_006:0555c23_1": "若過者，泥薩祇波逸底迦。」",
    "T24n1458_006:0555c25_0": "得非時衣者，若五月、一月是謂衣時，異此名非時。",
    "T24n1458_006:0555c26_1": "若在時中得衣，不分別無犯。",
    "T24n1458_006:0555c26_2": "於非時中，若衣不足更有希望處，應求令足。",
    "T24n1458_006:0555c27_3": "應受者，合畜時。",
    "T24n1458_006:0555c28_4": "有望處者，謂於親友及阿遮利耶等，或五年會等，我當得衣，或時轉換。",
    "T24n1458_006:0555c29_5": "若不足者，我欠爾許衣，求令滿足。",
    "T24n1458_006:0556a01_6": "若苾芻於月一日，得青黃等色衣，應法滿足而不作衣，復生異望，更得如是相似之物，我當成衣者。",
    "T24n1458_006:0556a03_7": "或無希望，於十日內無犯，至十一日得捨墮罪。",
    "T24n1458_006:0556a04_8": "若未足者，得齊一月。",
    "T24n1458_006:0556a05_9": "若過者，得泥薩祇。",
    "T24n1458_006:0556a05_10": "若十日內於所望處情皆斷絕，過十便犯。",
    "T24n1458_006:0556a06_11": "有二種衣：一、未用衣，謂是新衣。",
    "T24n1458_006:0556a07_12": "二、曾用衣，謂於三時隨一時中已經受用。",
    "T24n1458_006:0556a08_13": "得此二衣量未滿足，畜過一月不分別者，得捨墮罪。",
    "T24n1458_006:0556a10_0": "使非親尼浣故衣學處第四",
    "T24n1458_006:0556a11_0": "佛在室羅伐城給孤獨園，時鄔陀夷苾芻因精污裙，與故二尼笈多令浣，彼持不淨置女根內及安口中，為因求事煩惱同前，制斯學處。",
    "T24n1458_006:0556a14_1": "「若復苾芻，使非親苾芻尼浣染打故衣者，泥薩祇波逸底迦。」",
    "T24n1458_006:0556a16_0": "此為除婬染煩惱故，復為廢彼正業，是故因開親尼為浣。",
    "T24n1458_006:0556a17_1": "又為防其譏嫌過故，亦為數數親近女人，令自煩惱轉增盛故，為斯眾過制斷非親。",
    "T24n1458_006:0556a19_2": "言非親者，非親族類。",
    "T24n1458_006:0556a19_3": "言親族者，謂從七世祖父母已來所有眷屬，咸名親族，異此非親。",
    "T24n1458_006:0556a21_4": "言苾芻尼者，謂受近圓非餘下眾。",
    "T24n1458_006:0556a21_5": "諸餘學處同此應知。",
    "T24n1458_006:0556a22_6": "言故衣者，謂曾經著是守持衣，體應淨法者方犯。",
    "T24n1458_006:0556a23_7": "若老病無力，或苾芻尼恭敬尊德情樂為洗，及是門徒，悉皆無犯。",
    "T24n1458_006:0556a25_8": "令洗氈褥，得惡作罪。",
    "T24n1458_006:0556a25_9": "浣者，下至以水一浸，即名為浣。",
    "T24n1458_006:0556a26_10": "或泥污令洗染者，乃至一入染汁打者，下至將手一打一拍，實非親族，為非親想疑，令浣染打，得捨墮罪。",
    "T24n1458_006:0556a28_11": "實是親族非親想疑，令浣染打，咸得惡作。",
    "T24n1458_006:0556a29_12": "與衣已後尼轉根者，或時歸俗，得方便罪。",
    "T24n1458_006:0556b01_13": "使非親尼親尼為浣，亦得惡作。",
    "T24n1458_006:0556b02_14": "意浣此衣錯浣餘衣者，但得墮罪，無其捨法。",
    "T24n1458_006:0556b03_15": "凡見門徒為非不止，由不正教故，師亦得罪。",
    "T24n1458_006:0556b04_16": "言無犯者，或三寶衣物、或使親尼、或時自浣、或師主為浣、或鄔波索迦鄔波斯迦、或使親尼非親為浣，斯皆無犯。",
    "T24n1458_006:0556b06_17": "令他浣衣有四種別：一者不浣；二者微浣；三者善浣；四者過浣。",
    "T24n1458_006:0556b08_18": "如是染打同有四別，犯有輕重隨事應知。",
    "T24n1458_006:0556b09_19": "有五染色，謂根、皮、葉、花、果。",
    "T24n1458_006:0556b09_20": "然非法色有其二別：一謂八種大色。",
    "T24n1458_006:0556b10_21": "何者是耶？",
    "T24n1458_006:0556b10_22": "頌曰：　紫礦紅藍欝金香，　　朱沙大青及紅茜，　黃丹蘇方八大色，　　苾芻不應將染衣。",
    "T24n1458_006:0556b13_0": "二謂深緋色及淺緋色。",
    "T24n1458_006:0556b13_1": "此二種色若為玩好心著者，皆不清淨，得惡作罪。",
    "T24n1458_006:0556b14_2": "若有施主生敬重心，將大色衣持施，苾芻應用餘色壞其大色，著時無犯。",
    "T24n1458_006:0556b16_3": "凡著衣服應捨三種心、生五種心。",
    "T24n1458_006:0556b17_4": "言三種者：一、喜好玩飾心；二、輕賤受用心；三、矯覓名稱心，後謂詐著弊衣，欲令他知有德有行，希招利譽。",
    "T24n1458_006:0556b19_5": "如是三心皆不應作，但求壞色，趣得充身，順大師教，進修善品。",
    "T24n1458_006:0556b21_0": "言五種心者，一、知量；二、知間隙；三、知思察；四、知時；五、知數。",
    "T24n1458_006:0556b22_1": "言知量者，受用衣時知其新舊量度而用，徐徐緩牽勿使傷損，後求難得。",
    "T24n1458_006:0556b23_2": "言知間隙者，不可頻頻常著一衣，臭而疾破，可間用之。",
    "T24n1458_006:0556b25_3": "言思察者，心常思察此衣來處極難，非自臂力、由他施已，作報恩心，受用之時勿為非法。",
    "T24n1458_006:0556b27_4": "言知時者，寒熱適時受用合度，若乖時節自損損他，自損者不益己身，損他者福不增長。",
    "T24n1458_006:0556b29_5": "言知數者，十三資具足得資身，多畜貯求長貪廢業。",
    "T24n1458_006:0556c02_0": "攝頌曰：　知量知間隙，　　思察識其時，　知數受用衣，　　自他俱利益。",
    "T24n1458_006:0556c05_0": "若衣須洗者，或時自洗、或遣門徒、或近事男、或近事女、或是可信浣衣之人，勿不用心，令衣有損。",
    "T24n1458_006:0556c07_1": "凡洗浣衣有五種利：除臭穢氣、蟣虱不生、身無瘙癢、能受染色、堪久受用。",
    "T24n1458_006:0556c08_2": "不洗衣者，翻成五失。",
    "T24n1458_006:0556c09_3": "著染色衣亦有五利：順聖形儀故、令離傲慢故、不受塵垢故、不生蟣虱故、觸時柔軟易將護故。",
    "T24n1458_006:0556c11_4": "過分浣衣有五種失：能令疾破故、不堪苦用故、受用勞心故、無益煩勞故、障諸善品故。",
    "T24n1458_006:0556c13_5": "著好染衣亦有五失：自長憍恣生他嫉心故、令他知是冶容好色故、能令求時多勞苦故、能障善品事故、過染損衣用不牢故。",
    "T24n1458_006:0556c16_6": "若過打時亦有五失，四過同前，五、過打損衣用不牢故。",
    "T24n1458_006:0556c17_7": "難陀苾芻過打衣故，佛言：「受用衣者，不應打不極打。",
    "T24n1458_006:0556c18_8": "若於施主得極打衣，有好光色柔壞而用。",
    "T24n1458_006:0556c19_9": "仍不壞者，或置露中摩使光失，或可以水灑浸而用，若用僧伽物亦應如是。」",
    "T24n1458_006:0556c21_10": "有釋准此，總不聽打。",
    "T24n1458_006:0556c21_11": "又有釋云：「若爾，但遮其打，何須云極打耶？」",
    "T24n1458_006:0556c22_12": "故知遮其過打，不遮其打。",
    "T24n1458_006:0556c23_13": "又復遣浣染打，遮非親尼不障餘者，即知衣有許打之義，如前所說。",
    "T24n1458_006:0556c24_14": "不依行者，咸得對說惡作之罪。",
    "T24n1458_006:0556c26_0": "取非親尼衣學處第五",
    "T24n1458_006:0556c27_0": "佛在室羅伐城給孤獨園，鄔波難陀苾芻從嗢鉢羅苾芻尼取賊施衣，其事同前譏嫌待緣煩惱，制斯學處。",
    "T24n1458_006:0557a01_0": "「若復苾芻，從非親苾芻尼取衣者，除貿易，泥薩祇波逸底迦。」",
    "T24n1458_006:0557a03_0": "言非親者，由於非親尼處取衣自濟不顧有無，若於親處懷顧念心，因制不聽非親處取。",
    "T24n1458_006:0557a05_0": "除貿易者、或以衣換，同體別體、或全酬價、或半價、或少或多、或劣或勝、或相似物，隨衣主意而貿易之，或觀彼意愍而為受。",
    "T24n1458_006:0557a07_1": "或為報恩、或為福德、或供養心，受皆無犯。",
    "T24n1458_006:0557a08_2": "又設非貿易作如是心，我當酬直，亦名換易。",
    "T24n1458_006:0557a09_3": "若為飾玩、若輕慢心、若矯誑意而貿易者，咸得惡作。",
    "T24n1458_006:0557a11_4": "若無上下衣者應受。",
    "T24n1458_006:0557a12_5": "若過受者，便得捨墮。",
    "T24n1458_006:0557a12_6": "境想及疑，同前學處。",
    "T24n1458_006:0557a13_7": "或不對面取、或遣書等取、或衣不現前，咸得惡作。",
    "T24n1458_006:0557a14_8": "無犯者，謂求寂女及學戒女、或施僧伽、或聽妙法情生欽重、或近圓時所有惠施、或酬價直、或共貿易、或知彼尼是福德者，彼以衣物置苾芻前：「我有餘衣現無闕乏，願為受之。」",
    "T24n1458_006:0557a18_9": "作是言已，捨衣而去。",
    "T24n1458_006:0557a19_0": "或親友想、或暫用想，如斯等衣受皆無犯。",
    "T24n1458_006:0557a20_0": "從非親居士居士婦乞衣學處第六",
    "T24n1458_006:0557a21_0": "佛在室羅伐城給孤獨園時，鄔波難陀善能說法，諸俗男女深生敬信，有心供養，言許惠衣。",
    "T24n1458_006:0557a23_1": "既聞語已，往就其家，即為呪願，強從索衣因生煩惱，令他不樂長自貪求，其事同前，由過限廢闕、譏嫌煩惱，制斯學處。",
    "T24n1458_006:0557a26_0": "「若復苾芻，從非親居士居士婦乞衣，除餘時，泥薩祇波逸底迦。",
    "T24n1458_006:0557a27_1": "餘時者，若苾芻奪衣、失衣、燒衣、吹衣、漂衣，此是時。」",
    "T24n1458_006:0557a28_2": "言居士、居士婦者，簡餘黃門，謂是男子女人，方得重罪；若是不男二根外道之類，但得惡作。",
    "T24n1458_006:0557b01_3": "言乞者，或自乞、或使人乞。",
    "T24n1458_006:0557b02_4": "言奪衣者，謂被賊奪，或他與衣後還却索。",
    "T24n1458_006:0557b03_5": "言失衣者，謂失落、或忘處、或蟲鼠齧傷。",
    "T24n1458_006:0557b04_6": "言燒衣者，或火燒、或灰汁壞。",
    "T24n1458_006:0557b04_7": "言吹衣者，謂風吹去。",
    "T24n1458_006:0557b05_8": "言漂衣者，謂水漂將。",
    "T24n1458_006:0557b05_9": "衣價、色、量，三種不同。",
    "T24n1458_006:0557b06_10": "價謂直五迦利沙波拏等。",
    "T24n1458_006:0557b06_11": "色謂青、黃、赤、白等。",
    "T24n1458_006:0557b07_12": "量謂五肘等。",
    "T24n1458_006:0557b07_13": "此中犯者，謂價量滿足，乞時惡作，得便本罪。",
    "T24n1458_006:0557b08_14": "於非親想疑等，准上應說。",
    "T24n1458_006:0557b09_15": "或現身相、或遣書等、或時減量、或乞經緯、或取時根轉、或出諂言、或詐欺人、或現異相、或苦言求覓者，咸得惡作。",
    "T24n1458_006:0557b11_16": "無犯者，謂失奪等，或他施衣、或乞衣繢得小片物、或乞小片他與大段、或乞雨衣、或乞蚊幬、或為眾乞、或從非人傍生趣乞，咸悉無犯。",
    "T24n1458_006:0557b15_0": "過量乞衣學處第七",
    "T24n1458_006:0557b16_0": "佛在室羅伐城給孤獨園，六眾苾芻數被賊奪，因斯過分乞上下衣，事惱同前，制斯學處。",
    "T24n1458_006:0557b18_1": "「若復苾芻，奪衣、失衣、燒衣、吹衣、漂衣，從非親居士、居士婦乞衣。",
    "T24n1458_006:0557b19_2": "彼多施衣，苾芻若須，應受上下二衣。",
    "T24n1458_006:0557b20_3": "若過受者，泥薩祇波逸底迦。」",
    "T24n1458_006:0557b21_0": "言施者，謂重重施、慇懃施、真心施、詐心施、勝心施、劣心施、期心施、隨順施、不順施、自財施、他財施、共他施、去時施、還時施、瞋心施、喜心施、串習施、不串施、現相施、自言施、遣他施、自手施，此等施相，據施主心，有斯差別。",
    "T24n1458_006:0557b25_1": "隨順施、詐心施、瞋心施，乞得之時，得惡作罪，餘皆本罪。",
    "T24n1458_006:0557b27_2": "言上下衣者，有其二種：一、苾芻上下衣。",
    "T24n1458_006:0557b28_0": "上者僧伽胝，橫五肘、竪三肘；下者是裙，橫五肘竪、二肘。",
    "T24n1458_006:0557b29_1": "二、俗人上下衣。",
    "T24n1458_006:0557b29_2": "上者，長十一肘、闊三肘；下者，長七肘、闊二肘。",
    "T24n1458_006:0557c01_3": "有云：「下者謂裙及僧脚崎，上者謂三法衣。」",
    "T24n1458_006:0557c02_4": "若乞苾芻上下衣、或乞俗人上下衣，各依量，得者無犯。",
    "T24n1458_006:0557c03_5": "若過量求者，乞時得惡作；入手，犯捨墮。",
    "T24n1458_006:0557c04_6": "若乞俗人上下衣，縱少不足，不應更乞；若更乞者得罪。",
    "T24n1458_006:0557c06_7": "若有盈長不須還主。",
    "T24n1458_006:0557c06_8": "若乞苾芻上下衣，不足者，應須更乞；若長應還，若不還者得捨墮罪。",
    "T24n1458_006:0557c09_0": "知俗人許與衣就乞學處第八",
    "T24n1458_006:0557c10_0": "佛在室羅伐城給孤獨園，時鄔波難陀於俗人處強索衣價，施主俛仰情不得已，買物與之，其事同前。",
    "T24n1458_006:0557c12_1": "過限待緣譏嫌煩惱，制斯學處。",
    "T24n1458_006:0557c13_2": "「若復苾芻，有非親居士、居士婦，共辦衣價，當買如是清淨衣，與某甲苾芻及時應用。",
    "T24n1458_006:0557c14_3": "此苾芻先不受請，因他告知，便詣彼家，作如是語：『善哉仁者！",
    "T24n1458_006:0557c16_4": "為我所辦衣價，可買如是清淨衣及時與我，為好故。』",
    "T24n1458_006:0557c17_5": "若得衣者，泥薩祇波逸底迦。」",
    "T24n1458_006:0557c19_0": "言衣價者，謂貝齒金銀。",
    "T24n1458_006:0557c19_1": "買者，非乞得物。",
    "T24n1458_006:0557c19_2": "言如是衣者，謂價直五迦利沙波拏，乃至五十迦利沙波拏、或青色等、或長五肘，乃至五十肘。",
    "T24n1458_006:0557c22_3": "言清淨者，謂非駝毛緂等，由體不堪為衣用故。",
    "T24n1458_006:0557c23_4": "言及時者，謂順苾芻須用之時、或順苾芻開畜之時。",
    "T24n1458_006:0557c24_5": "言先不受請者，未曾言請。",
    "T24n1458_006:0557c24_6": "言善哉仁者，即是讚歎勸喻之辭。",
    "T24n1458_006:0557c25_7": "言為好者，更求勝大，謂價色及量悉皆精妙。",
    "T24n1458_006:0557c26_8": "若過量求乞時，惡作；入手，捨墮。",
    "T24n1458_006:0557c27_9": "未近圓時已興方便，近圓之後方始獲財，准前應說。",
    "T24n1458_006:0557c28_10": "無犯者，若從天等乞、或乞縷繢及小帛片等無犯。",
    "T24n1458_006:0558a01_0": "勸共作衣學處第九",
    "T24n1458_006:0558a02_0": "「若復苾芻，有非親居士、居士婦，各辦衣價，當買如是清淨衣，與某甲苾芻。",
    "T24n1458_006:0558a03_1": "此苾芻先不受請，因他告知，便詣彼家作如是語：『善哉仁者！",
    "T24n1458_006:0558a05_2": "為我所辦衣價，可共買如是清淨衣及時與我，為好故。』",
    "T24n1458_006:0558a06_3": "若得衣者，泥薩祇波逸底迦。」",
    "T24n1458_006:0558a07_0": "此之學處緣罪同前，然由夫婦二人別出衣價，欲各買上衣持施苾芻，苾芻勸令合作一衣，以此為異。",
    "T24n1458_006:0558a10_0": "過限索衣學處第十",
    "T24n1458_006:0558a11_0": "佛在室羅伐城給孤獨園，時王舍城大臣名勃里沙哥羅，因有商客遂寄衣價與鄔波難陀。",
    "T24n1458_006:0558a13_1": "聞已往取，持付餘人，復從強索。",
    "T24n1458_006:0558a13_2": "彼人有事須赴眾集，苾芻不許，遂即取價相還。",
    "T24n1458_006:0558a14_3": "由去違時，遂乖眾制，被罰六十迦利沙波拏。",
    "T24n1458_006:0558a15_4": "取不淨財不護他意致生惱亂，因受不淨財事同前煩惱，制斯學處。",
    "T24n1458_006:0558a18_0": "「若復苾芻，若王、若大臣、婆羅門、居士等，遣使為苾芻送衣價。",
    "T24n1458_006:0558a19_1": "彼使持衣價至苾芻所白言：『大德！",
    "T24n1458_006:0558a20_2": "此物是某甲王、大臣、婆羅門、居士等遣我送來，大德哀愍為受是。』",
    "T24n1458_006:0558a21_3": "苾芻語彼使言：『仁！",
    "T24n1458_006:0558a22_4": "此衣價我不應受，若得順時淨衣應受。』",
    "T24n1458_006:0558a23_0": "彼使白言：『大德！",
    "T24n1458_006:0558a23_1": "有執事人不？』",
    "T24n1458_006:0558a23_2": "須衣苾芻言：『有，若僧淨人、若鄔波索迦，此是苾芻執事人。』",
    "T24n1458_006:0558a24_3": "彼使往執事人所，與衣價已語言：『汝可以此衣價買順時清淨衣與某甲苾芻令其披服。』",
    "T24n1458_006:0558a26_4": "彼使善教執事人已，還至苾芻所白言：『大德！",
    "T24n1458_006:0558a27_5": "所示執事人我已與衣價，得清淨衣應受。』",
    "T24n1458_006:0558a28_6": "苾芻須衣，應往執事人所，若二、若三令彼憶念，告言：『我須衣。』",
    "T24n1458_006:0558b01_7": "若得者善，若不得者乃至四五六返，往彼默然隨處而住。",
    "T24n1458_006:0558b02_8": "若四五六返得衣者善；若不得衣，過是求得衣者，泥薩祇波逸底迦。",
    "T24n1458_006:0558b04_9": "若竟不得衣，是苾芻應隨彼送衣價處，若自往、若遣可信人往報言：『仁為某甲苾芻送衣價，彼苾芻竟不得衣，仁應知勿令失此是時。』」",
    "T24n1458_006:0558b07_10": "王者，謂灌頂王。",
    "T24n1458_006:0558b07_11": "大臣者，謂親輔佐國政。",
    "T24n1458_006:0558b08_0": "波羅門者，是貴種。",
    "T24n1458_006:0558b08_1": "居士者，謂諸貴人。",
    "T24n1458_006:0558b08_2": "等者，謂城內外人。",
    "T24n1458_006:0558b09_3": "言此衣價我不應受者，何謂不應？",
    "T24n1458_006:0558b10_0": "謂諸苾芻不應自作，一國之主及半國王等，亦不受畜金銀寶等，穀粟、米豆、村園、奴婢、牛羊、車乘，此金銀等僧伽應受，別人不應受。",
    "T24n1458_006:0558b12_1": "若田地園囿亦合眾畜，應與寺家淨人及餘俗人，計分徵課以供僧伽。",
    "T24n1458_006:0558b14_2": "若使淨人及傭作人自作田者，所有穀麥菜蔬果實並皆不淨，苾芻不應食。",
    "T24n1458_006:0558b16_3": "又銅盤、銅椀、釜鑊、瓮器，咸是僧伽，非別人畜。",
    "T24n1458_006:0558b17_4": "若須守護，應差掌器具人，隨時摩拭勿令黑壞。",
    "T24n1458_006:0558b18_5": "若僧伽器物分與別人，受用無犯。",
    "T24n1458_006:0558b19_6": "若諸苾芻畜私銅器者，得惡作罪。",
    "T24n1458_006:0558b19_7": "匙及飲水器、并安鹽盤子、衣鉢、臥具、病藥所須，別人應畜。",
    "T24n1458_006:0558b21_8": "言僧伽淨人者，謂寺家淨人。",
    "T24n1458_006:0558b21_9": "鄔波索迦者，謂受三歸及五學處。",
    "T24n1458_006:0558b22_10": "言默然住者，有四住處，為六詰問。",
    "T24n1458_006:0558b23_11": "何謂四處？",
    "T24n1458_006:0558b23_12": "一、厰處；二、舍處；三、田處；四、店處。",
    "T24n1458_006:0558b24_13": "厰謂於中作瓦器等，及剃髮處。",
    "T24n1458_006:0558b25_14": "舍謂居宅。",
    "T24n1458_006:0558b25_15": "田謂穀蔗。",
    "T24n1458_006:0558b25_16": "田中店謂賣貨之處。",
    "T24n1458_006:0558b26_17": "言六詰問者，謂掌衣價人見苾芻來，作如是語：「仁何故來？",
    "T24n1458_006:0558b27_18": "仁極善來！",
    "T24n1458_006:0558b27_19": "應坐此座、應食此餅、應噉此餅、應飲此漿。」",
    "T24n1458_006:0558b28_20": "苾芻聞已尋聲答言：「為衣故來。」",
    "T24n1458_006:0558b29_21": "一一言時，若尋聲疾答，令彼無暇作餘言者，名不圓滿詰問。",
    "T24n1458_006:0558c01_22": "若緩答時，令他得作餘語者，名圓滿詰問。",
    "T24n1458_006:0558c02_23": "言遣可信者，謂弟子門人。",
    "T24n1458_006:0558c03_24": "此中犯者，若王臣送衣價來，不付淨人，自受者，犯捨墮。",
    "T24n1458_006:0558c04_25": "若三語六默不得衣時，更欲從索，初便惡作，語得墮罪，得衣犯捨。",
    "T24n1458_006:0558c06_26": "有云：「雖自不設方便，餘人為索，信而不遮，得罪如上。」",
    "T24n1458_006:0558c07_27": "若執事人報云：「仁今可取衣直。」",
    "T24n1458_006:0558c08_0": "苾芻應言：「我已捨訖，宜還本主。」",
    "T24n1458_006:0558c08_1": "若云：「仁可取衣，我當語彼。」",
    "T24n1458_006:0558c09_2": "取時無犯。",
    "T24n1458_006:0558c09_3": "苾芻不作如是次第求衣，犯墮。",
    "T24n1458_006:0558c10_4": "若以不實等事詰彼而索衣價，及不報主知，皆得惡作。",
    "T24n1458_006:0558c11_5": "若三處並人過數索，得衣者，犯捨墮。",
    "T24n1458_006:0558c12_6": "若三處並非人過數，得衣者，犯惡作罪。",
    "T24n1458_006:0558c13_7": "若以人雜非人，總有八句，罪有輕重具如廣文。",
    "T24n1458_006:0558c15_0": "攝頌曰：　三處人為一，　　三句人各二，　三非人為一，　　三句兩非人。",
    "T24n1458_006:0558c18_0": "　斯皆准義知，　　總成於八句，　依教成非犯，　　過索罪便生。",
    "T24n1458_006:0558c20_0": "若苾芻從人乞衣價時，得惡作，得便捨墮。",
    "T24n1458_006:0558c20_1": "若從非人或龍乞衣價時，得惡作，得便犯捨。",
    "T24n1458_006:0558c21_2": "若遣使書印乞衣價時，得惡作，得亦犯捨。",
    "T24n1458_006:0558c22_3": "若有俗人為苾芻以衣價寄外道及非人，如是乃至更互相望等，若過索時得惡作，得便捨墮。",
    "T24n1458_006:0558c25_4": "無犯者皆依數求得、或善方便而從索得。",
    "T24n1458_006:0558c26_0": "若索衣價時應作如是語：「先所與物可見相還，我今衣服現有闕少。」",
    "T24n1458_006:0558c28_0": "攝頌曰：　高世耶純黑，　　分六尼師但，　擔毛浣金銀，　　納質并賣買。",
    "T24n1458_006:0559a02_0": "用野蠶絲作敷具學處第十一",
    "T24n1458_006:0559a03_0": "佛在室羅伐城給孤獨園，時諸苾芻用高世耶繭絲而為敷具，殺諸生命，增長貪求，廢自善品，損他正信。",
    "T24n1458_006:0559a05_1": "由臥具事過分廢闕，譏嫌待緣煩惱，制斯學處。",
    "T24n1458_006:0559a06_2": "「若復苾芻，用新高世耶絲綿作敷具者，泥薩祇波逸底迦。」",
    "T24n1458_006:0559a08_0": "言新者，有二種新：一謂新造，二謂新得。",
    "T24n1458_006:0559a08_1": "此據新造高世耶者，謂純高世耶蠶絲。",
    "T24n1458_006:0559a09_2": "言敷具者，謂是臥褥。",
    "T24n1458_006:0559a10_3": "此有二種：一者貯褥；二者扞成。",
    "T24n1458_006:0559a11_0": "此敷具言，二種皆取。",
    "T24n1458_006:0559a11_1": "下之三戒，咸據扞成。",
    "T24n1458_006:0559a12_0": "作者，一、自作；二、使人作。",
    "T24n1458_006:0559a12_1": "為求好故、為堅牢故、為換易故，若一繭或小團、或大聚、或披或擘、或以弓彈乃至未成，但得輕罪，竟得捨墮。",
    "T24n1458_006:0559a14_2": "高世耶高世耶想疑，得捨墮罪。",
    "T24n1458_006:0559a15_3": "非高世耶作高世耶想疑，得墮，不應捨。",
    "T24n1458_006:0559a16_4": "於高世耶非高世耶想無犯。",
    "T24n1458_006:0559a17_5": "若作未成而捨棄、若為他、若兩人共作、若毛、若麻紵、若不淨物而和雜者，自作使人，咸得輕罪。",
    "T24n1458_006:0559a19_6": "無犯者，若得已成、或他已用、或修故物、或他施高世耶衣、或施高世耶絲令他為織、或於其處高世耶絲綿易得者無犯。",
    "T24n1458_006:0559a22_0": "或他告言：「我為仁作高世耶衣。」",
    "T24n1458_006:0559a22_1": "意欲得故默而不止，遂貪心故，得惡作罪。",
    "T24n1458_006:0559a24_0": "用純黑羊毛作敷具學處第十二",
    "T24n1458_006:0559a25_0": "佛在室羅伐城給孤獨園，時諸苾芻多求黑羊毛作新敷具。",
    "T24n1458_006:0559a26_1": "由愛上色復求細軟，廢業長貪遮無益故。",
    "T24n1458_006:0559a27_2": "事惱同前，制斯學處。",
    "T24n1458_006:0559a28_0": "「若復苾芻，用純黑羊毛作新敷具者，泥薩祇波逸底迦。」",
    "T24n1458_006:0559b01_0": "言純黑羊毛者，有四種色：一、性黑；二、性青；三、泥染；四、尨色。",
    "T24n1458_006:0559b02_1": "言新者，謂是新作於純黑色、若片、若團、若聚、或披、或擘、或以弓彈，乃至未成，但得惡作，成得捨墮，餘並同前。",
    "T24n1458_006:0559b05_0": "過分數作敷具學處第十三",
    "T24n1458_006:0559b06_0": "「若復苾芻，作新羊毛敷具，應用二分純黑、第三分白、第四分麁。",
    "T24n1458_006:0559b07_1": "若苾芻不用二分純黑、第三分白、第四分麁，作新敷具者，泥薩祇波逸底迦。」",
    "T24n1458_006:0559b10_0": "緣等同前。",
    "T24n1458_006:0559b10_1": "言第三分白者，謂是脇邊、項邊及脊上毛。",
    "T24n1458_006:0559b11_2": "言第四分麁者，謂頭足、腹毛，由頭足腹是行動處，毛麁惡故。",
    "T24n1458_006:0559b12_3": "言不用者，不依兩數便得本罪。",
    "T24n1458_006:0559b13_4": "無犯者，若作十斤毛褥，五斤純黑、二斤半白、二斤半麁，若更增減，准此而說。",
    "T24n1458_006:0559b14_5": "凡欲作褥，應分其毛以為四分：兩分黑、一分白、一分麁。",
    "T24n1458_006:0559b16_6": "黑中分兩，三四義成。",
    "T24n1458_006:0559b16_7": "隨作褥時，於後二分，或減一兩乃至半兩，或用純黑，已興方便，得惡作罪，成得捨墮。",
    "T24n1458_006:0559b18_8": "此中犯者，據用黑毛，由難求故。",
    "T24n1458_006:0559b19_9": "若後二分用作褥時，隨意少多無犯。",
    "T24n1458_006:0559b20_10": "若不為己、或得先成、或黑者易得餘者難求，斤數減增，並成無犯。",
    "T24n1458_006:0559b21_11": "◎◎減六年作新敷具學處第十四緣等同前，遮不用故愛新好者，制斯學處。",
    "T24n1458_006:0559b23_12": "「若復苾芻，作新敷具，縱心不樂應六年持，若減六年，不捨故更作新者，除得眾法，泥薩祇波逸底迦。」",
    "T24n1458_006:0559b27_0": "言六年持者，縱不樂畜亦須年滿，如於此年造一褥、或於此年復造一褥，乃至第五年造一褥。",
    "T24n1458_006:0559b29_1": "若初造第二褥時，得惡作罪，成得捨墮。",
    "T24n1458_006:0559c01_2": "其第一褥體非是犯，若第六年更造新者，若捨前作後、或為他作者無犯。",
    "T24n1458_006:0559c02_3": "或已興方便，後便還俗，重受近圓，更復修造；或先轉根後還依舊，重造成者得惡作罪；或減六年作新褥者，眾應與法、或眾往觀，應須三請。",
    "T24n1458_006:0559c05_4": "不應隨彼樂欲便即與法。",
    "T24n1458_006:0559c06_5": "或持褥來至眾中，若長應截；若短若狹應更裨補；若薄應更毛帖；若全壞不堪料理者，應作白二與其別褥。",
    "T24n1458_006:0559c09_0": "作新尼師但那不用故帖學處第十五",
    "T24n1458_006:0559c10_0": "佛在室羅伐城給孤獨園，時有年老苾芻，為造尼師但那，於北方商人邊乞得五百張大[疊*毛]，故尼師但那悉皆棄捨。",
    "T24n1458_006:0559c12_1": "世尊見已，令更料理，為欲遮其輕賤心故，事惱同前，制斯學處。",
    "T24n1458_006:0559c14_2": "「若復苾芻，作新尼師但那，應取故者堅處縱廣佛一張手，帖新者上，為壞色故。",
    "T24n1458_006:0559c15_3": "若苾芻作新尼師但那，不以故者帖新者上為壞色故，泥薩祇波逸底迦。」",
    "T24n1458_006:0559c17_4": "尼師但那者，謂襯臥具。",
    "T24n1458_006:0559c18_5": "縱廣者，正方也。",
    "T24n1458_006:0559c18_6": "應取故者，謂故敷具。",
    "T24n1458_006:0559c19_0": "若無全者，應合集故物而帖。",
    "T24n1458_006:0559c19_1": "言佛張手者，中人三張手為佛一張手，當一肘半。",
    "T24n1458_006:0559c20_2": "帖為壞色者，是堅牢義，由其重帖遂令受用，久堅牢故。",
    "T24n1458_006:0559c22_0": "若以故帖新，於佛張手或減一指、或減半指，此不成帖，得捨墮罪。",
    "T24n1458_006:0559c23_1": "若有故者作有故想疑，並如上說。",
    "T24n1458_006:0559c24_2": "或忘故者、或復全壞不堪補治，但有新成者無犯。",
    "T24n1458_006:0559c25_3": "作尼師但那法應兩重作、或青或泥、或赤色，諸雜彩色並不應作，可疊為三分，在下一分截斷作葉，與三衣葉同於四邊帖緣，不依者，得惡作罪。",
    "T24n1458_006:0559c29_0": "自擔羊毛過三踰膳那學處第十六",
    "T24n1458_006:0560a01_0": "佛在室羅伐城給孤獨園，時六眾苾芻往泥波羅國，於彼道中遇毛車軸折，便從乞求多得羊毛，自擔而去。",
    "T24n1458_006:0560a03_1": "因道行事煩惱同前，制斯學處。",
    "T24n1458_006:0560a05_0": "「若復苾芻，行路中得羊毛，欲須應取。",
    "T24n1458_006:0560a05_1": "若無人持，得自持至三踰膳那。",
    "T24n1458_006:0560a06_2": "若過者，泥薩祇波逸底迦。」",
    "T24n1458_006:0560a08_0": "行路中者，謂險路中。",
    "T24n1458_006:0560a08_1": "言得者，從他乞得。",
    "T24n1458_006:0560a08_2": "言須者，謂有所用隨意應取。",
    "T24n1458_006:0560a09_3": "無人持者，謂無淨人。",
    "T24n1458_006:0560a10_0": "此中犯者，謂七極微成一微塵，此七成水塵，此七成金塵，此七成兔毛塵，此七成羊毛塵，此七成牛毛塵，此七成隙遊塵，此七成蟣、此七成虱，此七成[麩夫+廣]麥，此七成一指，二十四指成一肘，四肘成一弓，五百弓為一拘盧舍，齊此名為阿蘭若處。",
    "T24n1458_006:0560a15_1": "若苾芻於無村處，自負羊毛隨路而行，若過三踰膳那，得捨墮罪。",
    "T24n1458_006:0560a17_2": "若路有村者，或經七村，一一村間有一拘盧舍，若苾芻經此村間而行者，半村惡作，過村捨墮。",
    "T24n1458_006:0560a19_3": "村間之路若半拘盧舍，亦得惡作，滿拘盧舍，得捨墮罪。",
    "T24n1458_006:0560a20_4": "乘空持去者，得惡作罪。",
    "T24n1458_006:0560a21_0": "若為作帽富羅、或腰條立播密而持去者，無犯。",
    "T24n1458_006:0560a22_1": "凡諸苾芻不應負擔。",
    "T24n1458_006:0560a23_0": "使非親尼治羊毛學處第十七",
    "T24n1458_006:0560a24_0": "佛在室羅伐城給孤獨園，時鄔波難陀令大世主瞿答彌治理羊毛，因廢正修，為因求事煩惱同前，制斯學處。",
    "T24n1458_006:0560a26_1": "「若復苾芻，使非親苾芻尼浣染擘羊毛者，泥薩祇波逸底迦。」",
    "T24n1458_006:0560a28_0": "浣者，下至以水一漬。",
    "T24n1458_006:0560a28_1": "染者，下至一入染汁。",
    "T24n1458_006:0560a29_0": "擘者，下至擘一片。",
    "T24n1458_006:0560a29_1": "於非親尼令浣染等，境想同上。",
    "T24n1458_006:0560b01_2": "若遣書令作、若為他、為三寶、或兩人共作、若不淨毛，咸得惡作。",
    "T24n1458_006:0560b02_3": "餘皆同上浣故衣戒說。",
    "T24n1458_006:0560b04_0": "捉金銀等學處第十八",
    "T24n1458_006:0560b05_0": "佛在王舍城竹林園中，時諸苾芻捉金寶等，眾人議曰：「若釋迦子得捉金銀等者，世五欲樂何不受之？」",
    "T24n1458_006:0560b07_1": "佛言：「若苾芻須薪草等應求薪草，不應因此遂求金等。」",
    "T24n1458_006:0560b08_2": "復於室羅伐城，時六眾苾芻自捉金等、或令他捉，俗人外道因起譏嫌，為受不淨財事煩惱同前，制斯學處。",
    "T24n1458_006:0560b11_0": "「若復苾芻，自手捉金銀錢等、若教他捉，泥薩祇波逸底迦。」",
    "T24n1458_006:0560b13_0": "言苾芻自手者，謂自執捉。",
    "T24n1458_006:0560b13_1": "教他者，謂使人捉。",
    "T24n1458_006:0560b14_0": "言金銀等者，謂金銀、或貝齒或諸錢。",
    "T24n1458_006:0560b15_0": "此中犯者，若他人物、或受他寄金銀等物及諸錢貝、或復拾遺，但得墮罪，而不應捨。",
    "T24n1458_006:0560b16_1": "若得己物不為淨法，自捉使人皆捨墮罪。",
    "T24n1458_006:0560b17_2": "他施金等已作心受，若自若他未捉觸時，咸非本罪。",
    "T24n1458_006:0560b19_3": "若教他取時，有十八種，咸成其犯，謂告彼云：「汝取此物，　　汝於此取，　　汝取此爾許。",
    "T24n1458_006:0560b22_0": "　汝將此物，　　汝於此將，　　汝將此爾許。",
    "T24n1458_006:0560b23_0": "　汝安此物，　　汝於此安，　　汝安此爾許。」",
    "T24n1458_006:0560b24_0": "此之九句皆是對面教。",
    "T24n1458_006:0560b24_1": "於此三三，各初、中、後，據物器數，如次應知。",
    "T24n1458_006:0560b25_2": "又有三三種，據不對面教，謂於前九改此為彼，即為九句，合成十八。",
    "T24n1458_006:0560b27_0": "於可得處使他取時，得惡作罪，捉便本罪。",
    "T24n1458_006:0560b27_1": "若不可得處，二皆惡作。",
    "T24n1458_006:0560b28_2": "金銀等物，若成不成，觸皆捨墮。",
    "T24n1458_006:0560b29_3": "若非通用錢、或缺或廢、或少分似，捉皆惡作。",
    "T24n1458_006:0560c01_4": "若於水陸得遺墮物，應置顯處，隨識者應取。",
    "T24n1458_006:0560c02_5": "無主伏藏應取，於三寶中隨利益處用。",
    "T24n1458_006:0560c03_6": "若得有主伏藏，當告主知，應問記驗，與相當者還之。",
    "T24n1458_006:0560c04_7": "如不相當，亦入三寶中用。",
    "T24n1458_006:0560c04_8": "若輕慢心而捉者，亦得惡作。",
    "T24n1458_006:0560c05_9": "若金作金想疑，皆犯捨墮。",
    "T24n1458_006:0560c06_10": "非金作金想，得墮。",
    "T24n1458_006:0560c06_11": "無捨疑，便惡作。",
    "T24n1458_006:0560c06_12": "若金非金作非金想，無犯。",
    "T24n1458_006:0560c07_13": "銀等同此。",
    "T24n1458_006:0560c07_14": "此據自物，得捨墮。",
    "T24n1458_006:0560c08_15": "若他物自捉，得墮無捨。",
    "T24n1458_006:0560c08_16": "若鍮石、銅鐵、鉛錫，捉時無犯。",
    "T24n1458_006:0560c09_17": "若被賊盜錢寶等物，自奪取時無犯。",
    "T24n1458_006:0560c10_18": "聞有難事將欲至時，無淨人可得，若僧伽物、若窣覩波物、若法物，應自掘坑密藏舉已當去。",
    "T24n1458_006:0560c12_19": "若後時來應自出取；無難為者，咸得本罪。",
    "T24n1458_006:0560c13_20": "若坐夏時安居，施主持衣價與苾芻眾，即作委寄此施主心，而受取之。",
    "T24n1458_006:0560c14_21": "諸苾芻應求信敬人、若寺家淨人、若鄔波索迦為淨施主。",
    "T24n1458_006:0560c16_22": "苾芻若得金等物時，作施主物想，執捉無犯。",
    "T24n1458_006:0560c17_23": "縱相去遠得不淨物，遙作施主物心持之，乃至施主命存以來，並皆無犯。",
    "T24n1458_006:0560c18_24": "若無施主可得者，應持金銀等物，對一苾芻隨住隨立，作如是說：「具壽存念！",
    "T24n1458_006:0560c20_25": "我苾芻某甲得此不淨財，當持此不淨財，換取淨財。」",
    "T24n1458_006:0560c21_26": "如是再三應自持舉、或令人舉。",
    "T24n1458_006:0560c22_27": "若苾芻於行路中，得金銀等，為道糧故，應自持去、或令淨人等及求寂持去。",
    "T24n1458_006:0560c24_28": "應知求寂於金銀等，但制自畜，不遮執捉。",
    "T24n1458_006:0560c26_0": "出息求利學處第十九",
    "T24n1458_006:0560c27_0": "佛在室羅伐城給孤獨園，鄔波難陀共外道交易，以己麁緂換他細緂，事惱同前，制斯學處。",
    "T24n1458_006:0560c29_1": "「若復苾芻，種種出納求利者，泥薩祇波逸底迦。」",
    "T24n1458_006:0561a02_0": "言種種者，謂作多種經求方便出納。",
    "T24n1458_006:0561a02_1": "息利者，謂以錢等而規其利、或以金銀真珠貝玉、及諸縷線、貯聚穀麥、驅馳車馬，為求利故，或以成物博未成物。",
    "T24n1458_006:0561a05_2": "應作四句，未獲之時得惡作罪，得便捨墮。",
    "T24n1458_006:0561a06_3": "出物生利亦皆同犯。",
    "T24n1458_006:0561a06_4": "若他將苾芻物為生利時，苾芻貪利默而不止，得利之時得根本罪。",
    "T24n1458_006:0561a08_5": "自餘境想、或為他、或轉根，如斯等句准前應說。",
    "T24n1458_006:0561a09_6": "若為三寶出納、或施主作無盡藏，設有馳求並成非犯。",
    "T24n1458_006:0561a10_7": "然此等物出利之時，應一倍納質求好保證，明作契，書年終之日，應告上座及授事人皆使同知，或復告彼信心鄔波索迦。",
    "T24n1458_006:0561a13_8": "若苾芻出息得利欲捨之時，若是苾芻所應畜財，捨與可信苾芻。",
    "T24n1458_006:0561a15_9": "若不淨財，捨與信心俗人。",
    "T24n1458_006:0561a15_10": "此謂作法，非是未施。",
    "T24n1458_006:0561a16_11": "若不還者，應就強索，不可唐捐。",
    "T24n1458_006:0561a17_0": "賣買學處第二十",
    "T24n1458_006:0561a18_0": "佛在室羅伐城給孤獨園，因六眾苾芻種種賣買，事惱同前，制斯學處。",
    "T24n1458_006:0561a20_0": "「若復苾芻，種種賣買者，泥薩祇波逸底迦。」",
    "T24n1458_006:0561a20_1": "言種種者，謂作多種販賣，或賤處賤時多聚財貨、貴時貴處轉賣規求，或瞻相時宜預知豐儉，乘時射利以求活命。",
    "T24n1458_006:0561a23_2": "言賣買者，謂劫貝、縷線、芻摩白[疊*毛]、酥油、糖蜜、米豆、稻麻、銅鐵、金銀、真珠、貝玉，及諸錢貨此等諸物。",
    "T24n1458_006:0561a25_3": "買時為利，買得輕罪。",
    "T24n1458_006:0561a26_4": "賣無利心者，無犯。",
    "T24n1458_006:0561a26_5": "若翻前，初無犯，後得捨墮罪。",
    "T24n1458_006:0561a27_6": "俱有利心，初輕後重；俱無，非犯。",
    "T24n1458_006:0561a28_0": "有云：「初為利買即得重罪，後賣獲利方為捨悔。」",
    "T24n1458_006:0561a29_1": "此賣買財准前應捨，境想輕重類可思之。",
    "T24n1458_006:0561b01_0": "若賣買時不依實說、或以為濫斗秤欺誑於他，得妄語罪。",
    "T24n1458_006:0561b02_1": "獲物之時，便犯盜罪。",
    "T24n1458_006:0561b02_2": "凡持財物欲賣買時，先須定意無求利心，隨處獲利悉皆無犯。",
    "T24n1458_006:0561b04_3": "若諸苾芻設為三衣，不應規利而作販賣。",
    "T24n1458_006:0561b05_4": "又於俗人作市易處，不應自酬價直，應令敬信俗人、或使求寂為買無犯。",
    "T24n1458_006:0561b06_5": "若無此者應自酬直，或二、或三而還其價，不應過此共為高下。",
    "T24n1458_006:0561b08_6": "若現前眾物欲賣之時，上座應先為作本價，不可因斯即便唱斷。",
    "T24n1458_006:0561b09_7": "應取末後價極高者，方可與之。",
    "T24n1458_006:0561b10_8": "實不欲買妄增他價，得惡作罪。",
    "T24n1458_006:0561b11_9": "唱得衣時未還價直，即便著者，得惡作罪。",
    "T24n1458_006:0561b12_10": "若施主信心持妻子施，應還問彼此欲如何？",
    "T24n1458_006:0561b13_11": "若言：「唱賣，我當酬直。」",
    "T24n1458_006:0561b13_12": "者，隨施主意應賣，苾芻不應增價，若增價者得惡作罪；然亦不應問其價直，隨彼施主與價而受。",
    "T24n1458_006:0561b15_13": "若父母信心持小童子施苾芻者，應為受取。",
    "T24n1458_006:0561b16_14": "若彼却索應還；若酬價者，任彼多少取亦無犯。",
    "T24n1458_006:0561b17_15": "此小童子在苾芻邊，以袈裟片而繫于頸，隨時濟養，後時長大，念欲報恩者持物來，施隨意應受。",
    "T24n1458_006:0561b20_16": "◎根本薩婆多部律攝卷第六"
}