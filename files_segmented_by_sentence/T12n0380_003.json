{
    "T12n0380_003:0957a24_0": "大悲經卷第三",
    "T12n0380_003:0957a26_0": "高齊天竺三藏那連提耶舍譯",
    "T12n0380_003:0957a27_0": "禮拜品第八",
    "T12n0380_003:0957a28_0": "爾時，世尊復告阿難：「若有眾生聞佛名者，我說是人畢定當得入般涅槃。",
    "T12n0380_003:0957a29_1": "阿難！",
    "T12n0380_003:0957a29_2": "若有稱言南無佛者，此有何義？」",
    "T12n0380_003:0957b01_3": "阿難白言：「佛是一切諸法之本、佛是眼目能引導者、佛是演說一切法者。",
    "T12n0380_003:0957b03_4": "善哉，世尊！",
    "T12n0380_003:0957b03_5": "願為比丘解釋此義，我今親承得聞受持。」",
    "T12n0380_003:0957b04_6": "爾時，世尊復告阿難：「諦聽諦聽，善思念之，吾當為汝分別解說。」",
    "T12n0380_003:0957b05_7": "爾時，阿難聞佛語已而白佛言：「願樂欲聞。」",
    "T12n0380_003:0957b06_8": "佛言：「阿難！",
    "T12n0380_003:0957b06_9": "所言南無佛者，此是決定諸佛世尊名號音聲。",
    "T12n0380_003:0957b08_0": "阿難！",
    "T12n0380_003:0957b08_1": "以是決定諸佛名號音聲義故，稱言南無諸佛。",
    "T12n0380_003:0957b09_2": "阿難！",
    "T12n0380_003:0957b09_3": "我為是義故說譬喻，令諸眾生於此法中增益信心，復令一切諸善男子、善女人聞佛世尊名號音聲深得敬信。",
    "T12n0380_003:0957b11_4": "「阿難！",
    "T12n0380_003:0957b11_5": "曾於過去有大商主將諸商人入於大海，到彼海已，其船卒為摩竭大魚欲來吞噬。",
    "T12n0380_003:0957b13_6": "阿難！",
    "T12n0380_003:0957b13_7": "爾時商主及諸商人心驚毛竪、憂愁不樂，恐命不濟，無救、無護、無歸、無趣，各皆悲泣、呻號、憂悔，種種悲歎：『嗚呼痛哉。",
    "T12n0380_003:0957b16_8": "彼閻浮提如是可樂、如是希有，世間人身如是難得。",
    "T12n0380_003:0957b17_9": "我今當與父母離別，兄弟、姊妹、婦兒、親戚、朋友別離；我更不見、亦不得見佛、法、眾僧。』",
    "T12n0380_003:0957b19_10": "極大悲哭，憂悲不樂，各皆祈請諸尊神天欲求自濟。",
    "T12n0380_003:0957b20_11": "「阿難！",
    "T12n0380_003:0957b20_12": "爾時商主正見明遠，於佛、法、僧心得淨信，更不信事諸餘天神。",
    "T12n0380_003:0957b22_13": "爾時，商主告諸商人：『諸人當知，若欲存濟、免此危難得解脫者，汝等應當一時同聲隨我所說；假令我等不得解脫，後生善道。』",
    "T12n0380_003:0957b25_14": "時彼商人聞此語已，各言商主：『我當從教，唯願速說。』",
    "T12n0380_003:0957b26_15": "「阿難！",
    "T12n0380_003:0957b26_16": "爾時商主偏袒右肩，右膝著地，住於船上，一心念佛，合掌禮拜，高聲唱言：『南無諸佛！",
    "T12n0380_003:0957b28_17": "得大無畏者、大慈悲者、憐愍一切眾生者。』",
    "T12n0380_003:0957b29_18": "如是三稱。",
    "T12n0380_003:0957b29_19": "時諸商人亦復同時合掌禮拜，異口同音唱言：『南無諸佛！",
    "T12n0380_003:0957c02_0": "能施無畏者、大慈悲者、憐愍一切眾生者。』",
    "T12n0380_003:0957c03_0": "如是三稱。",
    "T12n0380_003:0957c03_1": "爾時，彼摩竭魚聞佛名號、禮拜音聲生大愛敬，得不殺心，時摩竭魚聞即閉口。",
    "T12n0380_003:0957c05_2": "「阿難！",
    "T12n0380_003:0957c05_3": "爾時商主及諸商人皆悉安隱得免魚難，船及商人所願得稱，安隱而還到閻浮提。",
    "T12n0380_003:0957c07_4": "時摩竭魚聞佛音聲心生喜樂，更不噉食餘諸眾生，因是命終；彼命終已得生人中；生人中已於其佛所聞法毘尼，深得淨信，捨家出家；得出家已近善知識，謙下供養得阿羅漢道，具足六通，於無餘涅槃界而般涅槃。",
    "T12n0380_003:0957c12_0": "「阿難！",
    "T12n0380_003:0957c12_1": "汝觀彼魚生畜生道得聞佛名、聞佛名已得生人道、因生人道便得出家、得出家已即便得證阿羅漢果、得阿羅漢已便般涅槃。",
    "T12n0380_003:0957c14_2": "阿難！",
    "T12n0380_003:0957c15_3": "汝觀諸佛神力如是。",
    "T12n0380_003:0957c15_4": "彼魚聞已獲得神通、名號稱譽、畢定利益。",
    "T12n0380_003:0957c16_5": "何況有人得聞佛名、聽聞正法、親於佛所、種諸善根而不畢定利益？",
    "T12n0380_003:0957c18_0": "「阿難！",
    "T12n0380_003:0957c18_1": "如我昔說，作少善根得少分報，滿分善根得滿分報。",
    "T12n0380_003:0957c19_2": "阿難！",
    "T12n0380_003:0957c19_3": "所言少分善根者，是人為欲速成熟故，種聲聞種子作聲聞乘，以是善根得滿聲聞地；種緣覺種子作緣覺乘，以是善根得滿緣覺地。",
    "T12n0380_003:0957c22_4": "阿難！",
    "T12n0380_003:0957c22_5": "以是因緣我說少分行。",
    "T12n0380_003:0957c23_6": "「阿難！",
    "T12n0380_003:0957c23_7": "言滿分行者，是人從無始來，於諸佛所種佛種子，一切善根久遠修行，以是善根因緣力故得值諸佛；值諸佛已，為欲積集滿足菩提諸善根故；滿足菩提諸善根已得成佛道——所謂如來、應供、正遍知，聲震於世——是名滿分行。",
    "T12n0380_003:0957c28_8": "阿難！",
    "T12n0380_003:0957c28_9": "此滿分行，如我諸經昔已廣說。",
    "T12n0380_003:0957c29_10": "如是次第汝應當知，若少分行得少分果，若滿分行得滿分果。",
    "T12n0380_003:0958a02_0": "「阿難！",
    "T12n0380_003:0958a02_1": "如我經中亦復說言，『乃至受持四句偈等』。",
    "T12n0380_003:0958a03_2": "如是說者，我為鈍根、薄德、少智諸眾生故隨宜而說。",
    "T12n0380_003:0958a04_3": "「阿難！",
    "T12n0380_003:0958a04_4": "我為一切無歸眾生為作歸趣、無舍眾生為作舍宅、無護眾生為作救護、無明眾生為作燈明、盲無目者為作眼目。",
    "T12n0380_003:0958a06_5": "阿難！",
    "T12n0380_003:0958a07_6": "一切外道、癡冥、無智不能自救，何能救他正作歸趣？",
    "T12n0380_003:0958a08_7": "阿難！",
    "T12n0380_003:0958a08_8": "我為一切天人教師、憐愍一切諸眾生者。",
    "T12n0380_003:0958a09_9": "於當來世法欲滅時，當有比丘、比丘尼於我法中得出家已，手牽兒臂而共遊行，從酒家至酒家，於我法中作非梵行。",
    "T12n0380_003:0958a11_10": "彼等雖為以酒因緣，於此賢劫一切皆當得般涅槃。",
    "T12n0380_003:0958a13_11": "「阿難！",
    "T12n0380_003:0958a13_12": "何故名為賢劫？",
    "T12n0380_003:0958a13_13": "阿難！",
    "T12n0380_003:0958a13_14": "此三千大千世界劫欲成時盡為一水。",
    "T12n0380_003:0958a14_15": "時淨居天以天眼觀見此世界唯一大水，見有千枚諸妙蓮華——一一蓮華各有千葉，金色、金光大明普照，香氣芬薰甚可愛樂——彼淨居天因見此已，心生歡喜踊躍無量而讚歎言：『奇哉奇哉！",
    "T12n0380_003:0958a18_16": "希有希有！",
    "T12n0380_003:0958a19_17": "如此劫中當有千佛出興於世。』",
    "T12n0380_003:0958a19_18": "以是因緣，遂名此劫號之為賢。",
    "T12n0380_003:0958a20_19": "「阿難！",
    "T12n0380_003:0958a20_20": "我滅度後，此賢劫中當有九百九十六佛出興於世——拘留孫如來為首，我為第四，次後彌勒當補我處，乃至最後盧遮如來——如是次第汝應當知。",
    "T12n0380_003:0958a23_21": "「阿難！",
    "T12n0380_003:0958a23_22": "於我法中，但使性是沙門污沙門行，自稱沙門、形似沙門，當有被著袈裟衣者。",
    "T12n0380_003:0958a25_23": "於此賢劫——彌勒為首，乃至最後盧遮如來——彼諸沙門，如是佛所於無餘涅槃界次第當得入般涅槃，無有遺餘。",
    "T12n0380_003:0958a28_24": "何以故？",
    "T12n0380_003:0958a28_25": "阿難！",
    "T12n0380_003:0958a28_26": "如是一切諸沙門中，乃至一稱佛名、一生信者，所作功德終不虛設。",
    "T12n0380_003:0958b01_0": "「阿難！",
    "T12n0380_003:0958b01_1": "我以佛智測知法界非不測知。",
    "T12n0380_003:0958b01_2": "阿難！",
    "T12n0380_003:0958b01_3": "所有白業得白報、黑業得黑報。",
    "T12n0380_003:0958b02_4": "若有淨心諸眾生等作是稱言『南無佛』者，阿難！",
    "T12n0380_003:0958b03_5": "彼人以是善根必定涅槃、得近涅槃，流注相續入涅槃際。",
    "T12n0380_003:0958b05_0": "何況值佛在世親承恭敬、謙下迎送、尊重供養，及佛滅後供養舍利者？",
    "T12n0380_003:0958b06_1": "阿難！",
    "T12n0380_003:0958b06_2": "彼沙門性污辱沙門、自謂沙門、形似沙門者，乃至應有一稱佛名，何況餘心能生敬信種諸善根？",
    "T12n0380_003:0958b08_3": "阿難！",
    "T12n0380_003:0958b09_0": "我為是義說如是偈：「諸佛如是不思議，　　佛之正法亦復然，　若能敬信不思議，　　必當獲得不思報。",
    "T12n0380_003:0958b12_0": "　過去一切諸如來，　　能作光明悲愍者，　亦曾供養大勢佛，　　悟勝菩提不可數。",
    "T12n0380_003:0958b14_0": "　我昔與檀常相應，　　布施愍濟諸眾生，　淨信根深勤精進，　　以勤精進化一切；　愛重眾生如父母、　　兄弟、親戚諸知識，　於諸親戚無瞋恨，　　悟勝菩提不可數。",
    "T12n0380_003:0958b18_0": "　我求安樂菩提時，　　於無量劫行布施，　悲心憐愍眾生故，　　捨身、頭、目、肌肉、血，　亦捨無量重王位、　　所愛妻妾及男女、　無量寶乘象、馬車，　　為求最勝菩提故；　無量千萬億劫時，　　數數精勤而馳走，　淨心無量行布施，　　為求此勝菩提故；　忍受無量眾苦惱，　　冰、寒、毒、熱及飢渴，　發勤精進死不捨，　　為求最勝菩提故；　我若百年及一劫，　　說其行相不可盡，　悲愍一切眾生故，　　為求安樂勝菩提。",
    "T12n0380_003:0958b28_0": "　輪迴生死常值遇，　　百千億數諸如來，　彼諸如來大勢力，　　常以金花而奉獻，　餚饍、飲食及衣服，　　塗香、末香、眾花鬘，　多億寶幢、勝幡蓋，　　供養如是諸如來。",
    "T12n0380_003:0958c03_0": "　無量多億諸眾生，　　輪迴生死無有邊，　我常到彼而安慰，　　勝檀廣益一切眾。",
    "T12n0380_003:0958c05_0": "　尸羅羼提勤精進，　　禪定三昧慧方便，　身等念處四正勤，　　善修習行四神足，　亦修五根及五力、　　七菩提分、八聖道，　一切助道我修習，　　悕求此勝菩提故。",
    "T12n0380_003:0958c09_0": "　我以正智修諸業，　　無有一切諸不善，　常不放逸修諸行，　　曾無一毫之過惡。」",
    "T12n0380_003:0958c11_0": "大悲經善根品第九",
    "T12n0380_003:0958c12_0": "爾時，世尊復告阿難：「若有眾生於諸佛所一發信心，如是善根終不敗亡，何況復作諸餘善根？",
    "T12n0380_003:0958c14_1": "阿難！",
    "T12n0380_003:0958c14_2": "我為眾生知彼義故而作譬喻，諸有智者以喻得解。",
    "T12n0380_003:0958c15_3": "「阿難！",
    "T12n0380_003:0958c15_4": "譬如有人析破一毛以為百分，取一分毛霑一渧水，持至我所而作是言：『瞿曇！",
    "T12n0380_003:0958c17_5": "我以此水寄付瞿曇，莫令此水而有增減，亦復莫令風日飄曝乾竭此水、不令鳥獸飲之令盡，勿使異水而有和雜，以器盛持，莫置在地。』",
    "T12n0380_003:0958c20_6": "如來爾時即受彼寄；受彼寄已置恒河中，不令入迴、亦復不令餘物揩突。",
    "T12n0380_003:0958c22_7": "如是，水渧在大河中隨流而去，使不入迴，復無遮礙，諸鳥獸等亦不飲盡。",
    "T12n0380_003:0958c23_8": "如是，水渧不增、不減，一等如故，共大水聚漸入大海。",
    "T12n0380_003:0958c25_9": "若是水渧，毘嵐風起壞世界時，假使是人住世一劫，我亦如是得住一劫。",
    "T12n0380_003:0958c26_10": "彼人爾時至劫盡時而來我所，作如是言：『瞿曇！",
    "T12n0380_003:0958c27_11": "我本寄水，今有無耶？』",
    "T12n0380_003:0958c28_12": "阿難！",
    "T12n0380_003:0958c28_13": "如來爾時知彼水渧在大海中見知住處，不與餘水共相和雜，不增、不減，平等如故，持還彼人。",
    "T12n0380_003:0959a01_14": "「阿難！",
    "T12n0380_003:0959a01_15": "如是，如來、應、正遍知有大神通、有大威力、有多堪能清淨大智、不可量智無礙知見，如是等事明了無障，於受寄人中最尊、最勝。",
    "T12n0380_003:0959a04_16": "若於佛所寄付如是微細水渧，經於久遠而不虧損。",
    "T12n0380_003:0959a05_17": "此義應知，阿難！",
    "T12n0380_003:0959a06_18": "細毛端者，喻心意識；恒河者，喻生死流；一渧水者，喻一發心微少善根；大海者，喻佛、如來、應、正遍知；所寄人者，喻彼清信婆羅門、長者、居士等；住一劫者，喻佛如來受彼寄水終不虧損，亦如彼人寄彼水渧經於久遠不虧一毫。",
    "T12n0380_003:0959a11_19": "如是，阿難！",
    "T12n0380_003:0959a11_20": "若於佛所一發信心善根不失，何況諸餘勝妙善根？",
    "T12n0380_003:0959a12_21": "我說是人一切悉是趣涅槃果，乃至盡涅槃際。",
    "T12n0380_003:0959a13_22": "「阿難！",
    "T12n0380_003:0959a14_0": "設復有人於如來所得一發心，一生敬信，以餘不善惡業障故墮在地獄、畜生、餓鬼，以本造業自作自受。",
    "T12n0380_003:0959a16_1": "若大慈悲諸佛、世尊出興於世，以無障礙智知此眾生本作善根，以餘不善惡業障故墮在地獄。",
    "T12n0380_003:0959a18_2": "佛知是已，從彼地獄拔之令出，安置岸上無所畏處。",
    "T12n0380_003:0959a19_3": "安置岸已，復令眾生憶念往昔所作善事，而教之言：『善男子！",
    "T12n0380_003:0959a21_4": "汝等應當憶念往昔所種善根，如是善根在於某時、某世界中、於某佛所修行種殖。』",
    "T12n0380_003:0959a23_0": "彼諸人等承佛威力即得憶念，得憶念已，作如是言：『如是，婆伽婆！",
    "T12n0380_003:0959a24_1": "如是，修伽陀！』",
    "T12n0380_003:0959a24_2": "佛復告言：『善男子！",
    "T12n0380_003:0959a25_3": "汝等昔於諸如來所種少善根，不虧、不損，於彼得利——所謂息一切苦、得一切樂。",
    "T12n0380_003:0959a27_0": "善男子！",
    "T12n0380_003:0959a27_1": "汝得來此是佛境界。",
    "T12n0380_003:0959a27_2": "汝於長夜行非境界、從無始來生死流轉，汝於佛所種少善根終不虧損。』",
    "T12n0380_003:0959a29_3": "譬如王子、若王、大臣，設有餘過閉在牢獄，說本事緣令其改悔，放之令出。",
    "T12n0380_003:0959b01_4": "「如是，阿難！",
    "T12n0380_003:0959b02_5": "彼諸眾生本於如來所種善根，設作餘惡不善業故，若墮地獄、畜生、餓鬼諸惡道中。",
    "T12n0380_003:0959b04_6": "若大慈悲諸佛世尊出興於世，本以發心善根因緣所加持者，佛皆見知，於地獄中拔之令出，安置涅槃清涼岸上無所畏處。",
    "T12n0380_003:0959b06_7": "置無畏處已，令其憶念而教之言：『善男子！",
    "T12n0380_003:0959b07_8": "汝當憶念以本造作善根因緣得如是報。』",
    "T12n0380_003:0959b08_9": "彼諸眾生作如是言：『如是，婆伽婆！",
    "T12n0380_003:0959b09_10": "如是，修伽陀！",
    "T12n0380_003:0959b09_11": "我等承佛威神加故，如是憶知。』」",
    "T12n0380_003:0959b11_0": "大悲經布施福德品第十",
    "T12n0380_003:0959b12_0": "爾時，世尊復告阿難：「汝應當知，如是等輩作少善根終不虛設，乃至發心生一念信，我說是人皆得涅槃、盡涅槃際。",
    "T12n0380_003:0959b14_1": "以是義故，故作譬喻，令諸清信男子、女人深得淨信，轉復敬重生大愛樂，歡喜踊躍。",
    "T12n0380_003:0959b16_2": "「阿難！",
    "T12n0380_003:0959b16_3": "如捕魚師為得魚故，在大池水安置鉤餌令魚吞食；魚吞食已，雖在池中不久當出。",
    "T12n0380_003:0959b18_4": "何以故？",
    "T12n0380_003:0959b18_5": "如是等魚為彼堅牢鉤繩所中，雖復在水，當知是魚必在岸上。",
    "T12n0380_003:0959b20_6": "何以故？",
    "T12n0380_003:0959b20_7": "如是鉤繩繫岸樹故。",
    "T12n0380_003:0959b20_8": "時捕魚師來到其所即知得魚，便牽鉤繩安置岸上隨意所用。",
    "T12n0380_003:0959b22_9": "「如是，阿難！",
    "T12n0380_003:0959b22_10": "一切眾生於諸佛所得生敬信、種諸善根、修行布施，乃至發心得一念信，雖復為餘惡不善業之所覆障墮在地獄、畜生、餓鬼及諸難處。",
    "T12n0380_003:0959b25_11": "若佛世尊出興於世，以佛眼觀見諸眾生行菩薩乘，若緣覺乘、若聲聞乘，此諸眾生種諸善根、此諸眾生斷諸善根；此諸眾生墮在退分、此諸眾生在勝進分；此諸眾生種諸種子置賢聖地，於佛福田乃至發心一生敬信、修行布施。",
    "T12n0380_003:0959c01_12": "以此善根，諸佛世尊以佛眼觀見此眾生發心勝故，從於地獄拔之令出；既拔出已，置涅槃岸；置涅槃已，令其憶念本於某佛種諸善根。",
    "T12n0380_003:0959c04_13": "彼憶念已，作如是言：『如是，婆伽婆！",
    "T12n0380_003:0959c05_14": "如是，修伽陀！』",
    "T12n0380_003:0959c05_15": "佛言：『善男子！",
    "T12n0380_003:0959c06_16": "汝等以此善根得大果報、得大利益，以於佛所修行布施、種善根故。",
    "T12n0380_003:0959c07_17": "善男子！",
    "T12n0380_003:0959c07_18": "如是寄者終不虧損，假使久遠乃至百千億那由他劫，彼一善根必得涅槃、盡涅槃際。』",
    "T12n0380_003:0959c09_19": "「阿難！",
    "T12n0380_003:0959c09_20": "所言魚者喻諸凡夫，池者喻生死海，鉤喻佛所殖一善根，繩喻四攝，捕魚師者喻佛如來，隨意用魚喻諸如來安置眾生於涅槃果。",
    "T12n0380_003:0959c12_21": "阿難！",
    "T12n0380_003:0959c12_22": "如是次第，汝應當知。",
    "T12n0380_003:0959c13_23": "若施佛田，假使久遠終不敗亡、終無窮盡、無有邊際，必當趣涅槃果。",
    "T12n0380_003:0959c14_24": "「阿難！",
    "T12n0380_003:0959c15_25": "我今當復更作譬喻，若施佛田得第一涅槃、盡涅槃際。",
    "T12n0380_003:0959c16_26": "阿難！",
    "T12n0380_003:0959c16_27": "若有眾生貪世間報、行世間行、愛樂世間、悕求世間，於諸佛所修行布施，以此善根迴向悕求人天善道。",
    "T12n0380_003:0959c18_28": "復有眾生於諸佛所種諸善根，作如是言：『以此善根願我世世莫入涅槃。』",
    "T12n0380_003:0959c20_29": "阿難！",
    "T12n0380_003:0959c20_30": "是等眾生以此善根不入涅槃，無有是處。",
    "T12n0380_003:0959c21_31": "何以故？",
    "T12n0380_003:0959c21_32": "阿難！",
    "T12n0380_003:0959c21_33": "如是諸佛無上福田——無諸荒穢、亦無棘刺，離欲垢過，極甚清淨——如是田中種少善根福德種子，於餘田中不生長者，於三種菩提能作種子，若無上菩提、若緣覺菩提、若聲聞菩提。",
    "T12n0380_003:0959c25_34": "彼諸善根終不差失，以是布施心生敬信，增上因緣得趣善道及清淨法，必入涅槃。",
    "T12n0380_003:0959c27_35": "「阿難！",
    "T12n0380_003:0959c27_36": "譬如長者營田之時，地不荒穢、無諸荊棘及以瓦礫、糞壤肥良、墾治調柔。",
    "T12n0380_003:0959c29_37": "以新種子盛以寶器不腐不敗，依於時節下種田中，隨時溉灌、鋤治、料理，於一切時常善護持。",
    "T12n0380_003:0960a02_38": "阿難！",
    "T12n0380_003:0960a02_39": "若是長者營田之士於餘時中到彼田所，住在田畔作如是言：『咄哉，種子！",
    "T12n0380_003:0960a04_40": "汝莫作種、莫生、莫長，我不求利亦不求報。』",
    "T12n0380_003:0960a05_41": "阿難！",
    "T12n0380_003:0960a05_42": "於意云何？",
    "T12n0380_003:0960a05_43": "可以田夫語故，種子不生、不作種也？」",
    "T12n0380_003:0960a06_44": "阿難言：「不也，婆伽婆！",
    "T12n0380_003:0960a07_0": "不也，修伽陀！",
    "T12n0380_003:0960a07_1": "彼必作果，非無果實。」",
    "T12n0380_003:0960a07_2": "佛言：「如是如是。",
    "T12n0380_003:0960a08_3": "阿難！",
    "T12n0380_003:0960a08_4": "若有眾生樂著生、死、三有愛果，於佛福田種善根者作如是言：『以此善根願我莫般涅槃。』",
    "T12n0380_003:0960a10_5": "阿難！",
    "T12n0380_003:0960a10_6": "是人若不涅槃，無有是處。",
    "T12n0380_003:0960a11_0": "阿難！",
    "T12n0380_003:0960a11_1": "是人雖不樂求涅槃，然於佛所種諸善根，我說是人必得涅槃、盡涅槃際；乃至佛所得一發心、一生敬信種善根者，一切皆當得般涅槃、盡涅槃際。",
    "T12n0380_003:0960a14_2": "「阿難！",
    "T12n0380_003:0960a14_3": "於當來世有邊地王，彼雖不解佛法功德，見佛精舍及見形像心生信者，我昔曾於五道之中處處受生、修行一切菩薩行時，以四攝法——布施、愛語、利行、同事——攝彼邊王。",
    "T12n0380_003:0960a18_4": "阿難！",
    "T12n0380_003:0960a18_5": "彼邊地王見我精舍及見形像心生敬信，以此善根必得涅槃、盡涅槃際。",
    "T12n0380_003:0960a20_6": "阿難！",
    "T12n0380_003:0960a20_7": "彼邊地王當有群臣并諸王子、大臣、輔佐、親戚骨血及諸伴侶，於我滅度後見我精舍及見形像，雖不解知諸佛功德及佛正法，少修善根、心生信者——我本修行菩薩行時亦曾以四攝法攝護彼等——以是善根所加持故，當得涅槃、盡涅槃際。",
    "T12n0380_003:0960a25_8": "阿難！",
    "T12n0380_003:0960a25_9": "我於長夜憐愍眾生，以四攝法長夜攝受，以諸佛法利益養育。",
    "T12n0380_003:0960a27_10": "「阿難！",
    "T12n0380_003:0960a27_11": "汝觀如來在路行時，能令大地高處令下、下者令高、高下諸處悉得平正，如來過後地輒還復；一切樹林傾側向佛，樹神現身低頭禮拜，如來過後樹輒還復。",
    "T12n0380_003:0960b01_12": "丘陵、坑坎、屏廁、臭穢、荊棘、叢林、一切瓦礫皆悉掃除，嚴治平正，清淨無穢，馨香芬烈甚可愛樂，眾華布地，莊嚴光麗，如來足履蹈上而過。",
    "T12n0380_003:0960b04_13": "阿難！",
    "T12n0380_003:0960b05_14": "汝觀如來本所修行諸善功德，在路行時無有眾生而不傾側稽首禮者，無情諸物——大地、山崖、樹林、藥草——於佛行處無不傾側。",
    "T12n0380_003:0960b07_15": "何以故？",
    "T12n0380_003:0960b08_16": "阿難！",
    "T12n0380_003:0960b08_17": "我本修行菩薩行時，於諸師所傾側禮拜，亦於父母第一尊重傾側禮拜，耆年長宿、中年、少年、親友骨血無不傾側，於佛、菩薩善知識所，聲聞、緣覺及以外道五通諸仙、沙門、婆羅門，如是一切應受供人。",
    "T12n0380_003:0960b12_18": "諸佛、菩薩及善知識、聲聞、緣覺、外道諸仙、沙門、婆羅門、父母、兄弟、親友骨血及餘耆年、中年、少年、同師等侶，無不傾側，謙下禮敬。",
    "T12n0380_003:0960b15_19": "阿難！",
    "T12n0380_003:0960b15_20": "我以如是善業報故，於無上菩提得成佛已，彼諸事物——有情、無情——如來行時無不傾側低頭禮拜。",
    "T12n0380_003:0960b17_21": "「阿難！",
    "T12n0380_003:0960b18_22": "我本曾以清淨微妙稱意資產——至心自手——施諸師長及餘眾生。",
    "T12n0380_003:0960b19_23": "阿難！",
    "T12n0380_003:0960b19_24": "以是業報，如來行時大地平正、掃灑嚴治、清淨無泥、又無瓦礫。",
    "T12n0380_003:0960b21_25": "「阿難！",
    "T12n0380_003:0960b21_26": "我於無量諸如來所，菩薩知識、聲聞、緣覺、外道諸仙在路行時，我昔曾與掃治道路、泥治、房舍。",
    "T12n0380_003:0960b23_27": "若行、若住於佛精舍，我以慈心、平等心、無高下心、無諂曲心、清淨心掃治令淨，於一切時常求阿耨多羅三藐三菩提，為一切眾生故、安樂一切眾生故、憐愍一切眾生故、利益安樂諸天人故。",
    "T12n0380_003:0960b27_28": "阿難！",
    "T12n0380_003:0960b27_29": "以是善根，若佛如來在在處處，若行、若住、若坐、若思惟念欲行來，路首自然街巷清淨，地平如掌。",
    "T12n0380_003:0960b29_30": "阿難！",
    "T12n0380_003:0960c01_0": "如來所有身業功德殊勝難知，不可得邊。",
    "T12n0380_003:0960c01_1": "「阿難！",
    "T12n0380_003:0960c02_2": "我今為欲滿此義故，當有清信善男子、善女人於如來所深生敬信，得未曾有。",
    "T12n0380_003:0960c03_3": "阿難！",
    "T12n0380_003:0960c04_0": "須彌山王高八萬四千由旬，在大海中亦八萬四千由旬。",
    "T12n0380_003:0960c05_1": "阿難！",
    "T12n0380_003:0960c05_2": "假使我滅度時，如此堅固高大山王無不傾側，何況諸餘黑山、藥草、叢林？",
    "T12n0380_003:0960c07_3": "若不傾者，無有是處。",
    "T12n0380_003:0960c07_4": "「阿難！",
    "T12n0380_003:0960c07_5": "且置堅固須彌山王，所有鐵圍山高十六萬八千由旬——彼等亦是金剛堅固——佛涅槃時無不傾側低頭禮敬；若欲遠避不傾側者，亦無是處。",
    "T12n0380_003:0960c10_6": "何以故？",
    "T12n0380_003:0960c11_7": "阿難！",
    "T12n0380_003:0960c11_8": "我本修行菩薩行時，一切眾生所作事業終不別離。",
    "T12n0380_003:0960c12_9": "若有眾生瞋恚乖張，我令和合；昔不和者能令和合，堅固安住，具足不壞，各生慈心、愍心。",
    "T12n0380_003:0960c14_10": "阿難！",
    "T12n0380_003:0960c14_11": "以是善根因緣力故，如來獲得不可壞身，亦令眷屬堅固不壞。",
    "T12n0380_003:0960c15_12": "「阿難！",
    "T12n0380_003:0960c16_13": "如來復獲眷屬堅固不可壞法，所謂四念處、四正勤、四如意足、五根、五力、七覺分、八聖道分。",
    "T12n0380_003:0960c18_14": "阿難！",
    "T12n0380_003:0960c18_15": "此三十七助菩提法是佛如來大眷屬，所有諸佛、聲聞、緣覺安住其中，一切世間諸天人眾所不能壞。",
    "T12n0380_003:0960c20_16": "何以故？",
    "T12n0380_003:0960c20_17": "阿難！",
    "T12n0380_003:0960c20_18": "佛以是法，一切世間諸天、魔、梵、沙門、婆羅門及諸眷屬，天人、阿修羅，及須彌山、大鐵圍山、大地、草木，佛涅槃時，無不低頭傾側而向，何能破壞？",
    "T12n0380_003:0960c24_0": "若有壞者，無有是處。",
    "T12n0380_003:0960c24_1": "何以故？",
    "T12n0380_003:0960c24_2": "阿難！",
    "T12n0380_003:0960c24_3": "如來身者不可破壞，佛之舍利亦不可壞。",
    "T12n0380_003:0960c25_4": "「阿難！",
    "T12n0380_003:0960c25_5": "如來憐愍一切眾生，以本願故碎此舍利令如芥子，為令佛法增廣流布。",
    "T12n0380_003:0960c27_6": "阿難！",
    "T12n0380_003:0960c27_7": "如來本修菩薩行時發如是願：『我於阿耨多羅三藐三菩提成正覺已，般涅槃後令我舍利增廣流布。』",
    "T12n0380_003:0961a01_0": "阿難！",
    "T12n0380_003:0961a01_1": "以本願故，我滅度後令此舍利增廣流布。",
    "T12n0380_003:0961a02_2": "彼諸眾生見佛如來般涅槃故得聖道果；佛為憐愍彼等眾生，分此舍利令如芥子。",
    "T12n0380_003:0961a03_3": "阿難！",
    "T12n0380_003:0961a04_4": "如來、應、正遍知臨般涅槃時，憐愍世間諸眾生故，入如是三昧分此舍利，令如芥子。",
    "T12n0380_003:0961a05_5": "然如來身不受苦痛，一切支節分散解時能令舍利猶如芥子。",
    "T12n0380_003:0961a07_6": "時佛如來無有苦痛，乃至如是憐愍攝受彼諸眾生及攝未來諸眾生故，令得安隱諸善道故。",
    "T12n0380_003:0961a09_7": "「供養舍利——尊重、迎送、謙下供養，種種莊嚴、種種華香、塗香、末香、衣服、幢幡及眾寶蓋、歌舞、音樂——我說彼等當得涅槃果，乃至盡涅槃際。",
    "T12n0380_003:0961a12_8": "「阿難！",
    "T12n0380_003:0961a12_9": "我滅度後一百年中，於波離弗城當有國王名阿輸迦——於孔雀戶種姓中生——以法治世。",
    "T12n0380_003:0961a14_10": "彼於我法當得敬信，得敬信已令我舍利增廣流布，一日一時起八萬四千塔安我舍利。",
    "T12n0380_003:0961a16_11": "阿難！",
    "T12n0380_003:0961a16_12": "汝莫憂愁，我之舍利於天人中當廣流布。",
    "T12n0380_003:0961a17_13": "「阿難！",
    "T12n0380_003:0961a17_14": "且置現在供養如來、且置我滅度後供養舍利如芥子者，阿難！",
    "T12n0380_003:0961a19_15": "若有夢中見佛精舍心生敬信，我說彼人以此善根當得涅槃、得第一涅槃、盡涅槃際。",
    "T12n0380_003:0961a21_16": "阿難！",
    "T12n0380_003:0961a21_17": "於未來世所有諸佛出興於世，是諸如來無不稱我功德行者，亦如我今稱讚過去諸佛功德；未來諸佛稱我名字亦復如是。",
    "T12n0380_003:0961a24_0": "「阿難！",
    "T12n0380_003:0961a24_1": "我說法時，凡諸眾生遠塵離垢、得法眼者，阿難！",
    "T12n0380_003:0961a25_2": "彼諸眾生，我本修行菩薩行時一切皆悉先已成熟。",
    "T12n0380_003:0961a26_3": "「阿難！",
    "T12n0380_003:0961a26_4": "若施僧田功德有盡、施四方僧功德亦盡；施辟支佛所作功德於中不盡；若於佛所作功德者不可窮盡。",
    "T12n0380_003:0961a28_5": "「復次，阿難！",
    "T12n0380_003:0961a29_6": "如我前說，諸福田所作功德者，皆悉當得涅槃果、盡涅槃際。",
    "T12n0380_003:0961b01_7": "阿難！",
    "T12n0380_003:0961b01_8": "且置親承供養我者、且置我滅度後供養我舍利者。",
    "T12n0380_003:0961b02_9": "阿難！",
    "T12n0380_003:0961b02_10": "若有念佛，乃至一華散於空中，我以佛智見彼善根不可量、不可說。",
    "T12n0380_003:0961b04_11": "阿難！",
    "T12n0380_003:0961b04_12": "彼等眾生所作善根——以念佛心乃至一華散空中者——盡此劫來馳走流轉，從初至末不可得知。",
    "T12n0380_003:0961b06_13": "於流轉時，於如來所奉散一華，所得果報不可稱說，或作梵天王、釋天王、轉輪聖王，以其善根不可盡故，必得涅槃、盡涅槃際。",
    "T12n0380_003:0961b09_14": "何以故？",
    "T12n0380_003:0961b09_15": "阿難！",
    "T12n0380_003:0961b09_16": "如是諸佛大神通所奉施一華，得如是等無量福報、廣大利益、大功德聚，不可稱量、無有邊際、必當趣涅槃界。",
    "T12n0380_003:0961b12_17": "「阿難！",
    "T12n0380_003:0961b12_18": "若於佛所作功德者，當得如是不可稱量無邊福報；乃至佛所得一發心、生一念信者，我說是人梵行究竟、安隱究竟，盡究竟際。",
    "T12n0380_003:0961b15_19": "是故，阿難！",
    "T12n0380_003:0961b15_20": "若有善男子、善女人欲求梵天王、轉輪聖王、護世四天王、三十三天、夜摩天、兜率陀天、化樂天、他化自在天及餘諸天、諸龍、夜叉、乾闥婆、阿修羅、迦樓羅、緊那羅、摩睺羅伽、人非人等一切世間主得自在者，應當如是尊重、迎送、恭敬、供養諸佛世尊。",
    "T12n0380_003:0961b21_21": "若欲悕求聲聞地者、辟支佛地者及求無上三藐三菩提者，如是善男子、善女人亦應如是恭敬、尊重、謙下供養。",
    "T12n0380_003:0961b23_22": "「阿難！",
    "T12n0380_003:0961b23_23": "我昔為求阿耨多羅三藐三菩提時，於無量佛、無量百佛、無量百千佛乃至無量億那由他百千佛所，恭敬、尊重、謙下，供養衣服、飲食、床座、臥具、病瘦因緣所須湯藥，若行、若住、若坐、若臥，以諸華鬘、塗香、末香、栴檀、沈水、幢幡、寶蓋供養彼佛。",
    "T12n0380_003:0961b29_24": "彼佛滅後，起立塔廟種種莊嚴，以諸香花、塗香、末香、歌舞、嬉戲、百千伎樂恭敬、尊重、謙下供養，憐愍世間諸眾生故、利益安樂諸天人故、未得度者欲令得度、未解脫者令得解脫、未安隱者令得安隱、未涅槃者令得涅槃故。",
    "T12n0380_003:0961c05_25": "「阿難！",
    "T12n0380_003:0961c05_26": "我以五莖優波羅華散然燈佛，於彼即悟無生法忍，如是善根是少分報。",
    "T12n0380_003:0961c06_27": "阿難！",
    "T12n0380_003:0961c07_28": "我以然燈如來、應、正遍知所，散五莖華及餘善根少分福報，汝欲知不？」",
    "T12n0380_003:0961c08_29": "阿難白言：「如是，世尊！",
    "T12n0380_003:0961c09_30": "願樂欲聞。",
    "T12n0380_003:0961c09_31": "如是，婆伽婆！",
    "T12n0380_003:0961c09_32": "如是，修伽陀！",
    "T12n0380_003:0961c10_0": "今正是時，唯願世尊分別顯示於然燈佛種少善根所得果報。」",
    "T12n0380_003:0961c11_1": "爾時，世尊舒金色右臂，以一小指放天優波羅華，香遍滿三千大千諸佛世界，百億日月所流行處無不周遍。",
    "T12n0380_003:0961c13_2": "爾時，世尊於諸天人、阿修羅中現此奇特未曾有法，於諸佛所種少善根所得福報，示現不虛、不虧損故。",
    "T12n0380_003:0961c16_3": "爾時，世尊而說此偈：「諸佛不思議，　　如來法亦然，　能信不思者，　　必獲不思報。",
    "T12n0380_003:0961c19_0": "　有想、無想等，　　一切諸眾生，　無量百億劫，　　一切悉供養；　所有辟支佛、　　無漏阿羅漢，　不可思議劫，　　供養彼一切。",
    "T12n0380_003:0961c23_0": "　正覺若住世，　　若佛涅槃後，　乃至一合掌，　　此福勝於前。",
    "T12n0380_003:0961c25_0": "　佛戒無缺漏，　　三昧得自在，　於法無疑惑，　　佛眼無不了。",
    "T12n0380_003:0961c27_0": "　若於善逝修慈者，　　若晝、若夜少時間，　如是供養福無量，　　三界無等、無有比。",
    "T12n0380_003:0961c29_0": "　過去阿僧祇劫中，　　於諸世間導師所、　諸天人中作光明，　　修諸善業不可數。",
    "T12n0380_003:0962a02_0": "　阿僧祇劫流轉時，　　受彼福報不可盡，　我以彼福為因緣，　　能得如是勝菩提。",
    "T12n0380_003:0962a04_0": "　我昔憐愍眾生故，　　無量百千億佛所，　世世常修勝供養，　　佛不與我授記莂。",
    "T12n0380_003:0962a06_0": "　彼佛世尊人中上，　　知我善根未純熟，　雖行諸善不得記，　　以我無是勝忍故。",
    "T12n0380_003:0962a08_0": "　我又見彼然燈佛，　　奉散五莖優波羅，　布髮淹泥令佛蹈，　　即悟無生勝法忍。",
    "T12n0380_003:0962a10_0": "　時彼導師然燈佛，　　即授我記昇虛空，　汝於來世阿僧祇，　　當得成佛號釋迦。",
    "T12n0380_003:0962a12_0": "　從此生死流轉來，　　修行無量諸善業，　愍眾生故受諸苦，　　為求如是勝菩提。",
    "T12n0380_003:0962a14_0": "　我見世間孤獨苦，　　悲心憐愍常布施，　彼福無限、無有量，　　導師廣說不能盡。",
    "T12n0380_003:0962a16_0": "　我為菩薩修行時，　　於諸善逝佛世雄，　晝夜稱名而供養，　　無量億劫不可數。",
    "T12n0380_003:0962a18_0": "　一、二、三、四、五至十、　　二十、三十略稱名，　愍諸眾生故修行，　　最勝佛本所供養。",
    "T12n0380_003:0962a20_0": "　如我本修苦行時，　　無量眾苦我忍受，　世世不捨菩提心，　　一切諸佛無能比。",
    "T12n0380_003:0962a22_0": "　我於世世流轉時，　　棄捨百千萬億頭、　捨寶、國土及王位，　　為求聞法多善說。",
    "T12n0380_003:0962a24_0": "　我為無上正法時，　　深心樂求不可量，　布施、持戒及忍辱、　　精進、覺悟勝菩提。",
    "T12n0380_003:0962a26_0": "　諸佛勢力不思議，　　以諸功德所建立，　能演正法不思者，　　亦能顯示勝菩提。」",
    "T12n0380_003:0962a28_0": "大悲經殖善根品第十一",
    "T12n0380_003:0962a29_0": "爾時，世尊復告阿難言：「我從然燈佛來，次復值佛名蓮華上，我以金華奉散彼佛，為求阿耨多羅三藐三菩提故。",
    "T12n0380_003:0962b02_1": "次復值佛，名一切世間最勝自在，我以銀華奉散彼佛，為求如是一切種智。",
    "T12n0380_003:0962b04_2": "次復值佛，名極高行，我把寶錢奉獻彼佛，為求如是不可知智。",
    "T12n0380_003:0962b05_3": "次復值佛，名曰上譽，我把眾寶奉獻彼佛，為求如是無障礙智。",
    "T12n0380_003:0962b07_4": "次復值佛，號釋迦牟尼，我以雜華散彼佛上，為求如是無上菩提。",
    "T12n0380_003:0962b08_5": "次復值佛，名曰帝沙，我以赤旃檀末塗散彼佛，亦復為求無障礙智。",
    "T12n0380_003:0962b10_6": "次復值佛，名曰弗沙，我以深信——七日、七夜目不暫瞬——以無量偈讚彼世尊。",
    "T12n0380_003:0962b11_7": "次復值佛名毘婆尸，我復以豆散彼世尊。",
    "T12n0380_003:0962b12_8": "次復值佛，名曰尸棄，我以無價寶衣奉上彼佛。",
    "T12n0380_003:0962b13_9": "次復值佛，名毘舍浮，我以餚饍飲食供養彼佛世尊。",
    "T12n0380_003:0962b15_0": "「阿難！",
    "T12n0380_003:0962b15_1": "此賢劫初次有佛興名拘留孫，我於彼所淨修梵行，為求如是自然智故。",
    "T12n0380_003:0962b16_2": "次復值佛，名拘那含牟尼，我於彼佛修行梵行。",
    "T12n0380_003:0962b17_3": "次復有佛，名曰迦葉，時我於彼亦修梵行。",
    "T12n0380_003:0962b18_4": "我於是等一切佛所，為求阿耨多羅三藐三菩提，為自度、亦為度未度者，自得解脫、亦為未解脫者令得解脫，自得涅槃、亦為未涅槃者令得涅槃。",
    "T12n0380_003:0962b22_5": "汝今觀我供養爾許無量阿僧祇諸佛世尊——恭敬、尊重、謙下供養——具足無量諸善功德，為求如是阿耨多羅三藐三菩提故。",
    "T12n0380_003:0962b24_6": "阿難！",
    "T12n0380_003:0962b24_7": "如是次第，汝應當知，雖於佛所種少善根，當得如是大神通、大利益、廣大功德。",
    "T12n0380_003:0962b26_8": "「阿難！",
    "T12n0380_003:0962b26_9": "我於佛所種殖如是不可思議菩提善根，今得如是不思議報，無等、無敵、無有邊際，汝應當信。」",
    "T12n0380_003:0962b28_10": "爾時世尊重說偈言：「我於然燈兩足尊，　　值遇修行菩薩行，　五莖青蓮散彼佛，　　即時記我無上道。",
    "T12n0380_003:0962c03_0": "　次有佛名蓮華上，　　我時亦復得值遇，　以金寶華散彼佛，　　為求最勝菩提故；　次復有佛大導師，　　名諸世間最自在，　極高上行及上譽；　　釋迦、帝沙、弗沙佛、　毘婆、尸棄、毘舍浮、　　拘留孫佛、拘那含、　迦葉佛等皆供養，　　為求最上勝菩提。",
    "T12n0380_003:0962c09_0": "　此等及餘過去佛，　　我皆修行勝供養，　悲愍一切眾生故，　　為求無上勝菩提。",
    "T12n0380_003:0962c11_0": "　彼佛千億皆供養，　　積集善根已滿足，　降魔勢力及眷屬，　　獲得無憂安隱道。",
    "T12n0380_003:0962c13_0": "　我轉無上大法輪，　　為眾生故顯正法，　天、人、龍等、緊那羅，　　應菩提器我度竟。",
    "T12n0380_003:0962c15_0": "　我已顯示安隱道，　　未來諸佛及聲聞，　若欲救度諸苦者，　　應當修習我德行。」",
    "T12n0380_003:0962c17_0": "大悲經卷第三"
}