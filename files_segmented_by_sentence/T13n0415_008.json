{
    "T13n0415_008:0859c09_0": "大方等大集經菩薩念佛三昧",
    "T13n0415_008:0859c10_0": "分卷第八",
    "T13n0415_008:0859c12_0": "隋天竺三藏達磨笈多譯",
    "T13n0415_008:0859c13_0": "思惟三昧品之餘",
    "T13n0415_008:0859c14_0": "爾時，不空見菩薩摩訶薩復白佛言：「世尊！",
    "T13n0415_008:0859c14_1": "菩薩摩訶薩當何證知捨離我見耶？」",
    "T13n0415_008:0859c15_2": "佛言：「不空見！",
    "T13n0415_008:0859c16_3": "若諸菩薩摩訶薩得證知時，無有住著則離我見。",
    "T13n0415_008:0859c17_4": "如是，菩薩雖無住著，而能為彼一切世間天人眾生作大利益。",
    "T13n0415_008:0859c18_5": "「云何利益？",
    "T13n0415_008:0859c18_6": "所謂為大法明、然大法炬、吹大法蠡、擊大法鼓、奮大法鞉、乘大法船、設大法橋。",
    "T13n0415_008:0859c20_7": "方當欲渡一切眾生出於生死四流瀑河、置於涅槃無為彼岸，即當觀察是身本性。",
    "T13n0415_008:0859c22_8": "「次當觀身不淨：臭穢、腐爛、癰、膿、屎、尿盈溢。",
    "T13n0415_008:0859c23_9": "是身無常，不暫停住；破壞枯槁，不可長久；誑惑小兒，危脆不堅。",
    "T13n0415_008:0859c24_10": "「猶水沫聚，戶蟲充滿，筋骨相輔，空負而行，無實用處。",
    "T13n0415_008:0859c26_11": "或經百年、及百千歲、縱八萬劫一切樂具守護、長養，終歸墮壞。",
    "T13n0415_008:0859c27_12": "「此身長夜不離煩惱、不出顛倒，恒為諸惡鳥獸食噉，又亦常與地獄、餓鬼、畜生共行，生死往來受諸苦惱、或為奴隸種種苦事，常繫於他不得自在，而彼所生云何當能見苦、斷集、證滅、修道？",
    "T13n0415_008:0860a02_13": "「今我此身但是空虛、誑曜、愚癡，無一堅法。",
    "T13n0415_008:0860a03_14": "以是，我今當應持此一切身分施諸眾生：若有眾生寶重己身，我當為彼放捨身命；若有眾生須我精氣，我當給與彼之精氣；若有眾生須我肉者，我當以肉供奉彼等。",
    "T13n0415_008:0860a07_15": "何以故？",
    "T13n0415_008:0860a07_16": "寧我先施令彼得食，無容不施使彼自食。",
    "T13n0415_008:0860a08_17": "今我以此淨心布施所獲善根，願即滅除我見根本。",
    "T13n0415_008:0860a09_18": "「而彼菩薩如是觀時，不著我見；滅我見已，然後捨身令眾生用——為惜命者棄捨命根、須精氣者授以精氣、須肉食者便以肉施、若有眾生須其力用，即時為奴充彼驅策。",
    "T13n0415_008:0860a13_19": "「不空見！",
    "T13n0415_008:0860a13_20": "以是因緣，彼菩薩摩訶薩除捨我見、不住我見、證知我見，而能於此不牢固中求牢固身。",
    "T13n0415_008:0860a15_21": "「不空見！",
    "T13n0415_008:0860a15_22": "譬如都城、邑聚、村落之中，多有童男、或多童女自舍出已，至河岸邊見水沫聚，以彼水沫更相嬉戲——所謂：破壞水沫，分段磨滅，令其消散無有遺餘——而彼沫聚不作是念：『誰於今日能分散我？』",
    "T13n0415_008:0860a20_23": "是沫雖壞，無惱恨心。",
    "T13n0415_008:0860a20_24": "「不空見！",
    "T13n0415_008:0860a20_25": "如是，菩薩摩訶薩自觀己身無常破壞，如彼沫聚不可長久，當知是人得此三昧，疾成阿耨多羅三藐三菩提。」",
    "T13n0415_008:0860a23_26": "爾時，世尊為重明此義，以偈頌曰：「若能遠離我見者，　　一切無有住著處，　為利世間天人故，　　當證難見大菩提。",
    "T13n0415_008:0860a27_0": "　彼若厭身諸不淨，　　癰瘡所處膿血流，　此身變壞不堅牢，　　無常羸劣斯破法。",
    "T13n0415_008:0860a29_0": "　暫住如幻無實體，　　猶彼聚沫空無真，　長夜養育終無宜，　　鳥狗斯食最可惡。",
    "T13n0415_008:0860b02_0": "　雖以眾具供贍之，　　是身會當歸敗滅，　既不能得牢固法，　　經無量劫唯有苦。",
    "T13n0415_008:0860b04_0": "　地獄、畜生、餓鬼苦，　　飢渴眾惱恒熾然，　世間催切超百羅，　　初不覺知彼如實。",
    "T13n0415_008:0860b06_0": "　我身今日自空虛，　　不常之體須臾變，　謂諸眾生食肉者、　　精氣、僕役我甘為。",
    "T13n0415_008:0860b08_0": "　我思此時常發言：　　『其有食肉及精血，　我為其故今放捨，　　任從噉食我此身。』",
    "T13n0415_008:0860b10_0": "　當令一切寶身者，　　悉得觀我捨斯命，　我今軀命不敢愛，　　願速成彼三摩提。",
    "T13n0415_008:0860b12_0": "　猶如彼沫常破壞，　　未曾起一瞋恨心；　今我此身如沫團，　　豈有生於嫌怨事？",
    "T13n0415_008:0860b14_0": "　若能觀身如水沫，　　此人必定求菩提，　非但得奉十方尊，　　彼當速獲勝三昧。」",
    "T13n0415_008:0860b16_0": "菩薩念佛三昧分示現微笑品第十二",
    "T13n0415_008:0860b17_0": "爾時，世尊怡然微笑。",
    "T13n0415_008:0860b17_1": "諸佛、世尊法如是故，即微笑時，世尊口放種種光明——所謂青、黃、赤、白、金色、頗梨——其光遠照，上至梵宮而復還下，右遶三周入世尊頂。",
    "T13n0415_008:0860b20_2": "時尊者阿難見斯事已，即從座起，整理衣服，右膝著地，合十指掌向佛、世尊，以偈問曰：「最勝世尊非無因，　　今現微笑當有以，　世間調御應為說，　　而復微笑何因緣？",
    "T13n0415_008:0860b25_0": "　金剛色體百福身，　　由證真如能利益，　一切世間所歸依，　　今此微笑有何緣？",
    "T13n0415_008:0860b27_0": "　世尊無上亦無比，　　何處當有能超勝？",
    "T13n0415_008:0860b28_0": "　功德備具無可毀，　　今斯微笑有何緣？",
    "T13n0415_008:0860b29_0": "　一切世間皆歸趣，　　調御丈夫今當宣，　誰於今日獲大利，　　世尊無何微笑者？",
    "T13n0415_008:0860c02_0": "　今日誰當受大位？",
    "T13n0415_008:0860c02_1": "　　今日誰得真福聚？",
    "T13n0415_008:0860c03_0": "　今日誰為安隱王？",
    "T13n0415_008:0860c03_1": "　　能致世尊是微笑。",
    "T13n0415_008:0860c04_0": "　一切世間所歸依，　　天人大師今應說，　若聞佛尊斯妙音，　　天人歡喜眾聖讚。」",
    "T13n0415_008:0860c06_0": "尊者阿難設斯問已，於是世尊告阿難曰：「阿難！",
    "T13n0415_008:0860c07_1": "我當說是正念三昧法門義時，此大眾中有三萬人遠離塵垢、得法眼淨；復有八萬億百千那由他諸天子遠塵離垢、得法眼淨；復有三萬比丘、比丘尼眾得阿那含果；復有三萬比丘、比丘尼、優婆塞、優婆夷得無生忍法；復有三萬眾生發阿耨多羅三藐三菩提心，此輩皆於星宿劫中成等正覺，此即前發菩提心者是也；復有九萬億那由他菩薩摩訶薩安住菩提無有退轉，此輩當來皆得成佛，彼諸世尊有四種號：或號光明、或號毘盧遮那、或號釋迦牟尼、或名日月歲星，有如是等諸種名號隨其剎土出現於世；復有九十二億百千那由他眾生但發聲聞心，是輩未來皆證聲聞果。」",
    "T13n0415_008:0860c21_0": "爾時，世尊知是事已，以淨天眼過於人眼觀察十方，見九十億百千那由他諸佛世界，應作如是大利益故，更出殊大微妙之聲遍此三千大千世界，咸得聞已，然後及彼諸佛國土所有眾生亦皆得聞。",
    "T13n0415_008:0860c25_1": "然後復從眉間白毫相中放大光明名無邊威，此光遍照十方佛國，令無量億百千那由他眾生得須陀洹果、斯陀含果、阿那含果、阿羅漢果；復有過於前數眾生發阿耨多羅三藐三菩提心，彼等當來皆得不退轉於阿耨多羅三藐三菩提，然後於彼十方國土皆得成佛，號曰難伏如來、應供、等正覺出現於世。",
    "T13n0415_008:0861a03_2": "爾時，世尊為重宣此義，以偈頌曰：「過百千數無減少，　　三種三十復九十，　如是一切見菩提，　　彼為發心利益故。",
    "T13n0415_008:0861a07_0": "　彼滿十千諸眾生，　　復三萬智得淨眼，　聞已正思等正覺，　　解脫人身諸惡道；　復過八億那由他，　　諸天獲於聖淨眼，　以聞如來妙音故，　　永滅惡趣無遺餘；　得忍三萬億由他，　　發心即離三惡道，　彼輩當來悉成佛，　　其猶盛春草木敷；　復有三萬億眾生，　　從座而起發大心，　以此威德當成佛，　　於大地上利世間；　復有六萬諸天子，　　皆發無上菩提心，　彼等斯同彌勒尊，　　以修樂因證樂處。",
    "T13n0415_008:0861a17_0": "　以是因緣天人師，　　為斯廣大故微笑，　我已宣揚微笑旨，　　阿難當知此笑緣。」",
    "T13n0415_008:0861a19_0": "菩薩念佛三昧分神通品第十三之一",
    "T13n0415_008:0861a20_0": "爾時，不空見菩薩摩訶薩白佛言：「世尊！",
    "T13n0415_008:0861a20_1": "云何當知菩薩摩訶薩住於慚愧、遠離於彼無慚愧已，然後當得此三昧耶？」",
    "T13n0415_008:0861a22_2": "爾時，佛告不空見菩薩言：「不空見！",
    "T13n0415_008:0861a23_3": "若有菩薩摩訶薩常行慚愧，而是菩薩行慚愧時或能造作種種惡事——所謂：身惡行時即生慚愧、口惡行時亦生慚愧、意惡行時亦生慚愧、起嫉妬心亦生慚愧、起懈怠心亦生慚愧、於諸如來所亦生慚愧、於大菩薩摩訶薩所亦生慚愧、於住菩薩乘諸眾生所亦生慚愧、於聲聞乘人所亦生慚愧、於辟支佛乘人所亦生慚愧、於人天所亦生慚愧。",
    "T13n0415_008:0861b02_4": "云何慚愧？",
    "T13n0415_008:0861b02_5": "所謂常愧於他，亦慚自身住於一切不善法中，故常慚愧。",
    "T13n0415_008:0861b03_6": "「住慚愧已，遠離一切無慚無愧，除滅不善、思惟善事，荷負重擔，體性清淨，終無毀犯、他不能謗。",
    "T13n0415_008:0861b05_7": "而是菩薩常能具足無毀身業、亦能具足無毀口業、亦能具足無毀意業，具足斯已，然後乃能住是三昧；住三昧已，常不遠離見一切諸佛、常不遠離聽聞諸佛所說妙法、常不遠離恭敬供養一切聖僧；具足如斯已，然後乃能疾成阿耨多羅三藐三菩提。",
    "T13n0415_008:0861b12_0": "「復次，不空見！",
    "T13n0415_008:0861b12_1": "我念往昔過無量無邊阿僧祇劫，時有大劫名曰善來，於彼善來劫中後有第三劫名曰寶炬。",
    "T13n0415_008:0861b14_2": "「不空見！",
    "T13n0415_008:0861b14_3": "彼於劫中復有小劫名九莊嚴，於彼時中名多劫濁。",
    "T13n0415_008:0861b15_4": "復次，有劫名曰千歲，彼中有轉輪王名善觀作，而彼善觀作王宿植德本、具大威德。",
    "T13n0415_008:0861b17_5": "「不空見！",
    "T13n0415_008:0861b17_6": "時善觀作王所居大城名曰淨華，妙香充滿。",
    "T13n0415_008:0861b18_7": "其城東西廣六十由旬、南北長七十由旬，墻壁周圍有一千二百重。",
    "T13n0415_008:0861b20_8": "彼城身量純以真金、眾具莊嚴，間用七寶。",
    "T13n0415_008:0861b21_9": "「不空見！",
    "T13n0415_008:0861b21_10": "汝今欲知淨華香城善觀作王果報眾具莊嚴殊麗，如先所說無邊精進王善住大城無差異也。",
    "T13n0415_008:0861b23_11": "「不空見！",
    "T13n0415_008:0861b23_12": "彼城北面有一內門名曰華鬘門，外有園名曰無畏，其園縱廣四十由旬，周匝皆有七寶樹林而為圍遶。",
    "T13n0415_008:0861b26_13": "有一大池，形量方廣，面十由旬，八功德水彌滿其間，如忉利天鏝陀吉尼池也。",
    "T13n0415_008:0861b27_14": "彼池四面周匝皆有寶多羅樹——其金多羅樹銀為花果、銀多羅樹琉璃華果，如是乃至真珠多羅樹金為華果——如善住城一等無異。",
    "T13n0415_008:0861c01_15": "「復次，不空見！",
    "T13n0415_008:0861c02_16": "當爾之時有佛、世尊——號鴦耆羅娑(隋言分味)如來、應供、等正覺、明行足、善逝、世間解、無上士、調御丈夫、天人師、佛、世尊——出現於世。",
    "T13n0415_008:0861c04_17": "「不空見！",
    "T13n0415_008:0861c05_18": "時彼鴦耆羅娑如來處遊居止無畏園中，與大比丘眾九十九億百千那由他人俱前後圍遶——皆阿羅漢，諸漏已盡，無復煩惱；皆得自在心善解脫、慧善解脫；所作已辦，捐捨重擔，盡獲己利，不受後有：隨順正教，達於彼岸。",
    "T13n0415_008:0861c10_19": "「不空見！",
    "T13n0415_008:0861c10_20": "時彼鴦耆羅娑如來、應供、等正覺於晨朝時著衣持鉢，與九十九億百千那由他聲聞大眾左右圍遶入淨華香城。",
    "T13n0415_008:0861c12_21": "「不空見！",
    "T13n0415_008:0861c13_22": "時彼善觀作王知彼世尊晨朝入城，即自莊嚴乘大調象名曰樂手，與無量億百千那由他眾前後導從，自彼淨華香城而出，為奉迎彼佛世尊故。",
    "T13n0415_008:0861c16_23": "「不空見！",
    "T13n0415_008:0861c16_24": "時善觀作王既遙見彼鴦耆世尊尋路而來，光儀端遠狀若金山，諸根寂靜神志和穆，已達第一調柔彼岸——猶如大龍降伏一切、亦如大象所為自在、又如大池澄清映徹——如是見已，自乘而下進詣世尊，頭面作禮，右遶三周而啟白言：『唯願世尊受我明朝所設供養。』",
    "T13n0415_008:0861c22_25": "「復次，不空見！",
    "T13n0415_008:0861c22_26": "時彼鴦耆羅娑如來、應供、等正覺聞善觀作王如是請已，為諸眾生作利益故，默然受請。",
    "T13n0415_008:0861c24_27": "「復次，不空見！",
    "T13n0415_008:0861c25_28": "時善觀作王聞彼世尊許納其請，即於斯夜速命厨官嚴辦眾種上味美食，人間所有靡不畢具。",
    "T13n0415_008:0861c27_29": "於淨華城平治道路，以諸香泥塗飾其地，所在街巷建立寶幢，妙善名幡處處羅布，兼列種種金寶器具。",
    "T13n0415_008:0861c29_30": "又用上妙牛頭栴檀以為香水灑散其地，復以種種末香、種種散華上撤於佛而為供養。",
    "T13n0415_008:0862a02_31": "然後於彼如來、應、等正覺前燒種種名香、積種種華鬘而為供養，又以種種歌頌、讚歎、偈句、法言而為供養，又作種種上妙樂音及諸玩具而為供養。",
    "T13n0415_008:0862a06_32": "彼王如是作諸供養，然後奉獻上妙飲食供養世尊及比丘眾。",
    "T13n0415_008:0862a07_33": "「復次，不空見！",
    "T13n0415_008:0862a07_34": "爾時彼善觀作王廣設如是微妙第一最上眾具滿足供養鴦耆如來、應供、等正覺已，更於異時莊嚴大駕，躬自率彼無量千數諸眾生等詣無畏園至彼鴦耆如來、應供、等正覺所，頂禮尊足已而白佛言：『世尊！",
    "T13n0415_008:0862a12_35": "今正是時，唯願垂慈作所應作也。』",
    "T13n0415_008:0862a14_0": "「復次，不空見！",
    "T13n0415_008:0862a14_1": "時彼鴦耆羅娑如來聞善觀作王慇懃請已，知諸眾生堪受化故，於是為彼如所應作種種神通。",
    "T13n0415_008:0862a16_2": "現神通已，遂與九十九億百千那由他諸阿羅漢等身昇虛空。",
    "T13n0415_008:0862a17_3": "住虛空已，即放九十九億百千那由他光明照於東方無量世界；如是，復放前數光明照彼南方、及以西、北、四維、上、下，周遍十方亦皆如是。",
    "T13n0415_008:0862a21_0": "彼一一方各有九十九億百千那由他諸大光明，彼一一光皆各化作八十億百千那由他等大蓮華座，彼諸華座皆各有一化如來坐，彼諸如來形量、長短，乃至一切威儀多少，一如鴦耆羅娑如來、應供、等正覺無差別也。",
    "T13n0415_008:0862a26_0": "「不空見！",
    "T13n0415_008:0862a26_1": "如彼變化諸佛、世尊各有無量億那由他諸比丘眾前後圍繞住虛空中，又亦各有化天帝釋及化梵王——形量、大小皆如今此無超勝梵天及大供養天帝釋等，無有異也。",
    "T13n0415_008:0862b01_0": "「不空見！",
    "T13n0415_008:0862b01_1": "時彼鴦耆羅娑如來、應供、等正覺示現如是神通事時，於須臾間，一切諸天所有音樂不鼓自鳴、一切眾具不作自現。",
    "T13n0415_008:0862b03_2": "「不空見！",
    "T13n0415_008:0862b04_0": "時彼欲界諸天既覩鴦耆世尊示現如是大神變時，即以天栴檀、末香、沈水香、多伽羅香、多摩羅跋、牛頭栴檀、黑沈水香……等奉散佛上。",
    "T13n0415_008:0862b07_0": "復以種種妙華——所謂雞娑羅華、大雞娑羅華等——奉散於彼鴦耆羅娑如來、應、等正覺。",
    "T13n0415_008:0862b09_0": "「復次，不空見！",
    "T13n0415_008:0862b09_1": "爾時鴦耆世尊告彼善觀作王言：『大王！",
    "T13n0415_008:0862b10_2": "諸行無常。",
    "T13n0415_008:0862b10_3": "大王！",
    "T13n0415_008:0862b10_4": "諸行皆苦。",
    "T13n0415_008:0862b10_5": "大王！",
    "T13n0415_008:0862b10_6": "諸行無我。",
    "T13n0415_008:0862b11_7": "大王！",
    "T13n0415_008:0862b11_8": "諸行暫住，不得久停。",
    "T13n0415_008:0862b11_9": "大王！",
    "T13n0415_008:0862b11_10": "諸行不堅，是破壞法。",
    "T13n0415_008:0862b12_11": "大王！",
    "T13n0415_008:0862b12_12": "諸行熾然，如猛火焰。",
    "T13n0415_008:0862b12_13": "大王！",
    "T13n0415_008:0862b13_14": "諸行深奧，如大火坑。",
    "T13n0415_008:0862b13_15": "大王！",
    "T13n0415_008:0862b13_16": "乃至應當念捨諸行，當生深厭、亦不可樂，當念遠離，終思解脫。』",
    "T13n0415_008:0862b15_17": "「不空見！",
    "T13n0415_008:0862b15_18": "爾時，善觀作王一心合掌恭敬向彼鴦耆如來具領讚曰：『如是如是。",
    "T13n0415_008:0862b16_19": "大德修伽陀！",
    "T13n0415_008:0862b17_20": "大德婆伽婆！",
    "T13n0415_008:0862b17_21": "諸行無常。",
    "T13n0415_008:0862b17_22": "大德婆伽婆！",
    "T13n0415_008:0862b17_23": "諸行是苦、諸行無我。",
    "T13n0415_008:0862b18_24": "大德婆伽婆！",
    "T13n0415_008:0862b18_25": "誠如聖教，一切諸行皆應遠離，亦須棄捨，終當免脫。』",
    "T13n0415_008:0862b19_26": "「不空見！",
    "T13n0415_008:0862b20_27": "爾時，彼鴦耆羅娑如來為彼善觀作王說如斯法，令其歡喜、令其專念、令其奉行；令歡喜已、令專念已、令奉行已，然令發阿耨多羅三藐三菩提心。",
    "T13n0415_008:0862b24_0": "「復次，不空見！",
    "T13n0415_008:0862b24_1": "爾時，鴦耆羅娑如來見善觀作王聞法歡喜、發菩提心，一切眾生咸得益已，即與九十九億百千那由他諸阿羅漢比丘大眾舉身騰踊，足步虛空，出淨花城然後還下，如常威儀，前後圍繞入無畏園。",
    "T13n0415_008:0862b28_2": "「不空見！",
    "T13n0415_008:0862b28_3": "時彼善觀作王既得親覩鴦耆羅娑如來、應、等正覺廣現如是神通事時，發菩提心，更作誓曰：『當令我等於未來世悉獲如是大神通慧，復當令我悉得如是統諸大眾，復當令我於未來世悉得如是天人眾前大師子吼，一如今日鴦耆如來、應供、等正覺，無有異也。』",
    "T13n0415_008:0862c05_4": "「不空見！",
    "T13n0415_008:0862c06_0": "時彼善觀作王見彼世尊鴦耆羅娑如來、應供、等正覺及諸大眾乘空而返，王便嚴駕奉從世尊達本住所然後乃還。",
    "T13n0415_008:0862c08_1": "「復次，不空見！",
    "T13n0415_008:0862c09_0": "後於異時，彼鴦耆如來、應供、等正覺與諸大眾次第而行，至善觀王宮殿中已，當鋪而坐，諸比丘僧亦次第坐已。",
    "T13n0415_008:0862c11_1": "爾時，彼善觀作王及諸大臣與其眷屬各自圍繞、城內人民及其眷屬亦各圍繞，又皆自持所有供食，各自手奉鴦耆世尊及諸弟子聲聞大眾。",
    "T13n0415_008:0862c14_2": "其食香美、眾味具足，隨意奉上佛及眾僧，一切噉食皆得充滿。",
    "T13n0415_008:0862c16_3": "然後更以種種妙香、種種花鬘、種種衣服、種種珍寶、一切眾具、微妙音樂供養恭敬已，即於是日呼召太子，加以天冠、受以王位，棄四天下及諸眷屬、深厭生死，請佛出家，即於鴦耆佛、世尊所釋除鬚髮、法服著身。",
    "T13n0415_008:0862c21_4": "時有八萬四千億百千那由他人民善根既淳熟故，亦深厭世，從王出家。",
    "T13n0415_008:0862c23_0": "「復次，不空見！",
    "T13n0415_008:0862c23_1": "時彼善觀作王既出家已，即於眾中整理衣服，恭敬合掌，遂便請彼鴦耆如來、應供、等正覺言：『世尊！",
    "T13n0415_008:0862c25_2": "云何菩薩修習、思惟念佛三昧耶？",
    "T13n0415_008:0862c26_3": "菩薩摩訶薩云何證此念佛三昧，即得住於不退轉地、速疾成就阿耨多羅三藐三菩提、現前成就諸功德法？』",
    "T13n0415_008:0862c28_4": "「不空見！",
    "T13n0415_008:0862c28_5": "時彼善觀作王比丘如是問已，彼鴦耆如來即便告彼王比丘言：『善觀作！",
    "T13n0415_008:0863a01_6": "汝應當知有二種法，菩薩摩訶薩具足修習，即便得此菩薩念佛三昧，能速成就阿耨多羅三藐三菩提。",
    "T13n0415_008:0863a03_7": "何等為二？",
    "T13n0415_008:0863a04_8": "一者、信諸如來，不生違逆；二者、信佛所說，不敢謗毀。",
    "T13n0415_008:0863a05_9": "作如斯念：是為諸佛廣大境界，不可思議。",
    "T13n0415_008:0863a06_10": "善觀作！",
    "T13n0415_008:0863a06_11": "是為菩薩摩訶薩得此三昧能速成就阿耨多羅三藐三菩提。",
    "T13n0415_008:0863a07_12": "「『善觀作！",
    "T13n0415_008:0863a08_13": "復有二法，菩薩摩訶薩具足修習能速成就阿耨多羅三藐三菩提。",
    "T13n0415_008:0863a09_14": "何等為二？",
    "T13n0415_008:0863a09_15": "一者、奢摩他，二者、毘婆舍那。",
    "T13n0415_008:0863a10_16": "善觀作！",
    "T13n0415_008:0863a10_17": "是為菩薩摩訶薩具足修習得此三昧能速成就阿耨多羅三藐三菩提。",
    "T13n0415_008:0863a12_18": "「『善觀作！",
    "T13n0415_008:0863a12_19": "復有二法，菩薩摩訶薩具足修習得此三昧能速成就阿耨多羅三藐三菩提。",
    "T13n0415_008:0863a14_20": "何等為二？",
    "T13n0415_008:0863a14_21": "一者、遠離斷見，二者、滅除常見。",
    "T13n0415_008:0863a15_22": "善觀作！",
    "T13n0415_008:0863a15_23": "是為菩薩摩訶薩具足修習得此三昧能速成就阿耨多羅三藐三菩提耶。",
    "T13n0415_008:0863a17_0": "「『善觀作！",
    "T13n0415_008:0863a17_1": "復有二法，菩薩摩訶薩具足修習得此三昧能速成就阿耨多羅三藐三菩提。",
    "T13n0415_008:0863a18_2": "何等為二？",
    "T13n0415_008:0863a19_3": "一者、住於羞慚，二者、修於恥愧。",
    "T13n0415_008:0863a19_4": "善觀作！",
    "T13n0415_008:0863a20_5": "是為菩薩摩訶薩具足修習得此三昧能速成就阿耨多羅三藐三菩提。』",
    "T13n0415_008:0863a22_0": "「復次，不空見！",
    "T13n0415_008:0863a22_1": "時彼如來如是說已，彼善觀作王比丘復白鴦耆羅娑如來言：『世尊！",
    "T13n0415_008:0863a23_2": "云何菩薩摩訶薩住慚愧已而能得斯念佛三昧耶？』",
    "T13n0415_008:0863a25_0": "「爾時，鴦耆羅娑如來、應、等正覺即告彼善觀作比丘言：『善觀作！",
    "T13n0415_008:0863a26_1": "若諸菩薩摩訶薩於諸所作常行慚愧，謂：起身惡行生慚愧心、起口惡行生慚愧心、起意惡行生慚愧心、起嫉妬時生慚愧心、起懈怠時生慚愧心、於諸佛所生慚愧心、於諸菩薩摩訶薩所生慚愧心、於住諸菩薩乘眾生所生慚愧心、於諸聲聞乘所生慚愧心、於諸辟支佛乘所生慚愧心、於諸天人所生慚愧心。",
    "T13n0415_008:0863b05_0": "大方等大集經菩薩念佛三昧分卷第八"
}