{
    "T16n0699_001:0800c19_0": "造塔功德經序",
    "T16n0699_001:0800c21_0": "夫塔者，梵之稱，譯者謂之墳。",
    "T16n0699_001:0800c21_1": "或方或圓，厥製多緒，乍琢乍璞，文質異宜，並以封樹遺靈、扃鈐法藏，冀表河砂之德，庶酬塵劫之勞。",
    "T16n0699_001:0800c24_2": "豈伊弓劍衣冠，言申永慕；禹陵孔壁，用顯緘藏而已哉。",
    "T16n0699_001:0800c25_3": "將有量等大千，覆三界而高梵世；取均菴果，偶棗葉而譬針鋒。",
    "T16n0699_001:0800c26_4": "洪纖兩途，福應無二；大小千計，淨心終一。",
    "T16n0699_001:0800c27_5": "何只黃金白玉架逈爭暉，火齊水精浮空競彩。",
    "T16n0699_001:0800c29_6": "夕振祥飈之響，入鏤鐸以流清；晨霏仙露之甘，上彫盤以凝泫。",
    "T16n0699_001:0801a01_7": "至乃位隆三果、勳重四禪，高昇有頂之宮，行屆無災之地。",
    "T16n0699_001:0801a02_8": "斯教之弘旨也。",
    "T16n0699_001:0801a03_9": "此經以永隆元年冬十一月十五日，請天竺法師地婆訶羅，與西明寺沙門圓測等五人，於弘福道場，奉詔宣譯，至其年十二月八日終其文義。",
    "T16n0699_001:0801a06_10": "庶斯法寶周給大千，俾彼慧燈照融三界。",
    "T16n0699_001:0801a07_11": "云爾。",
    "T16n0699_001:0801a10_0": "佛說造塔功德經",
    "T16n0699_001:0801a12_0": "大唐中天竺三藏法師",
    "T16n0699_001:0801a13_0": "地婆訶羅唐言日照譯",
    "T16n0699_001:0801a14_0": "如是我聞：一時佛在忉利天宮白玉座上，與大比丘大菩薩等，及彼天主無量眾俱。",
    "T16n0699_001:0801a15_1": "時大梵天王、那羅延天、大自在天及五乾闥婆王等，各與眷屬俱，來至佛所，欲問如來造塔之法，及塔所生功德之量。",
    "T16n0699_001:0801a18_2": "會中有菩薩，名觀世音，知其意，即從座起，偏袒右肩，右膝著地，合掌向佛，而作是言：「世尊！",
    "T16n0699_001:0801a20_3": "今此諸天、乾闥婆等故來至此，欲請如來造塔之法，及塔所生功德之量。",
    "T16n0699_001:0801a22_4": "唯願世尊為彼解說，利益一切無量眾生！」",
    "T16n0699_001:0801a23_5": "爾時世尊告觀世音菩薩言：「善男子！",
    "T16n0699_001:0801a23_6": "若此現在諸天眾等，及未來世一切眾生，隨所在方未有塔處，能於其中建立之者——其狀高妙出過三界，乃至至小如菴羅果；所有表剎上至梵天，乃至至小猶如針等；所有輪蓋覆彼大千，乃至至小猶如棗葉——於彼塔內藏掩如來所有舍利、髮、牙、髭、爪，下至一分；或置如來所有法藏十二部經，下至於一四句偈。",
    "T16n0699_001:0801b01_7": "其人功德如彼梵天，命終之後生於梵世。",
    "T16n0699_001:0801b02_8": "於彼壽盡，生五淨居，與彼諸天等無有異。",
    "T16n0699_001:0801b03_9": "善男子！",
    "T16n0699_001:0801b04_0": "如我所說如是之事，是彼塔量功德因緣，汝諸天等應當修學！」",
    "T16n0699_001:0801b06_0": "爾時觀世音菩薩復白佛言：「世尊！",
    "T16n0699_001:0801b06_1": "如向所說，安置舍利及以法藏，我已受持。",
    "T16n0699_001:0801b07_2": "不審如來四句之義，唯願為我分別演說！」",
    "T16n0699_001:0801b08_3": "爾時世尊說是偈言：「諸法因緣生，　　我說是因緣，　因緣盡故滅，　　我作如是說。",
    "T16n0699_001:0801b12_0": "「善男子！",
    "T16n0699_001:0801b12_1": "如是偈義名佛法身，汝當書寫置彼塔內。",
    "T16n0699_001:0801b13_2": "何以故？",
    "T16n0699_001:0801b13_3": "一切因緣及所生法，性空寂故，是故我說名為法身。",
    "T16n0699_001:0801b14_4": "若有眾生解了如是因緣之義，當知是人即為見佛。」",
    "T16n0699_001:0801b16_0": "爾時觀世音菩薩及彼諸天一切大眾、乾闥婆等，聞佛所說，皆大歡喜，信受奉行。",
    "T16n0699_001:0801b18_0": "佛說造塔功德經"
}