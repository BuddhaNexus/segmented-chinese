{
    "T37n1753_001:0245c08_0": "觀經玄義分卷第一",
    "T37n1753_001:0245c10_0": "沙門善導集記",
    "T37n1753_001:0245c11_0": "先勸大眾發願歸三寶",
    "T37n1753_001:0245c12_0": "　道俗時眾等，　　各發無上心，　生死甚難厭，　　佛法復難欣，　共發金剛志，　　橫超斷四流，　願入彌陀界，　　歸依合掌禮。",
    "T37n1753_001:0245c16_0": "　世尊我一心，　　歸命盡十方，　法性真如海，　　報化等諸佛。",
    "T37n1753_001:0245c18_0": "　一一菩薩身，　　眷屬等無量，　莊嚴及變化，　　十地三賢海。",
    "T37n1753_001:0245c20_0": "　時劫滿未滿，　　智行圓未圓，　正使盡未盡，　　習氣亡未亡，　功用無功用，　　證智未證智，　妙覺及等覺，　　正受金剛心，　相應一念後，　　果德涅槃者，　我等咸歸命，　　三佛菩提尊。",
    "T37n1753_001:0245c26_0": "　無礙神通力，　　冥加願攝受，　我等咸歸命，　　三乘等賢聖。",
    "T37n1753_001:0245c28_0": "　學佛大悲心，　　長時無退者，　請願遙加備，　　念念見諸佛。",
    "T37n1753_001:0246a01_0": "　我等愚癡身，　　曠劫來流轉，　今逢釋迦佛，　　末法之遺跡，　彌陀本誓願，　　極樂之要門，　定散等迴向，　　速證無生身。",
    "T37n1753_001:0246a05_0": "　我依菩薩藏，　　頓教一乘海，　說偈歸三寶，　　與佛心相應。",
    "T37n1753_001:0246a07_0": "　十方恒沙佛，　　六通照知我，　今乘二尊教，　　廣開淨土門。",
    "T37n1753_001:0246a09_0": "　願以此功德，　　平等施一切，　同發菩提心，　　往生安樂國。",
    "T37n1753_001:0246a11_0": "此觀經一部之內，先作七門料簡，然後依文釋義。",
    "T37n1753_001:0246a12_1": "第一、先標序題，第二、次釋其名，第三、依文釋義並辨宗旨不同教之大小，第四、正顯說人差別，第五、料簡定散二善通別有異，第六、和會經論相違，廣施問答釋去疑情，第七、料簡韋提聞佛正說得益分齊。",
    "T37n1753_001:0246a17_0": "第一、先標序題者。",
    "T37n1753_001:0246a17_1": "竊以真如廣大，五乘不測其邊，法性深高，十聖莫窮其際。",
    "T37n1753_001:0246a18_2": "真如之體量量性不出蠢蠢之心，法性無邊邊體則元來不動。",
    "T37n1753_001:0246a20_3": "無塵法界凡聖齊圓，兩垢如如則普該於含識。",
    "T37n1753_001:0246a21_4": "恒沙功德寂用湛然，但以垢障覆深，淨體無由顯照，故使大悲隱於西化，驚入火宅之門，灑甘露潤於群萌，輝智炬則朗重昏於永夜。",
    "T37n1753_001:0246a24_5": "三檀等備，四攝齊收，開示長劫之苦因，悟入永生之樂果。",
    "T37n1753_001:0246a25_6": "不謂群迷性隔樂欲不同，雖無一實之機，等有五乘之用，致使布慈雲於三界，注法雨於大悲。",
    "T37n1753_001:0246a28_7": "莫不等洽塵勞，普沾未聞之益，菩提種子藉此以抽心，正覺之芽念念因茲增長。",
    "T37n1753_001:0246b01_0": "依心起於勝行，門餘八萬四千，漸頓則各稱所宜，隨緣者則皆蒙解脫。",
    "T37n1753_001:0246b02_1": "然眾生障重，取悟之者難明，雖可教益多門，凡惑無由遍攬，遇因韋提致請，我今樂欲往生安樂，唯願如來教我思惟、教我正受。",
    "T37n1753_001:0246b05_2": "然娑婆化主因其請故，即廣開淨土之要門，安樂能人顯彰別意之弘願。",
    "T37n1753_001:0246b07_3": "其要門者，即此《觀經》定散二門是也。",
    "T37n1753_001:0246b08_4": "定即息慮以凝心，散即廢惡以修善，迴斯二行求願往生也。",
    "T37n1753_001:0246b09_5": "言弘願者，如《大經》說，一切善惡凡夫得生者，莫不皆乘阿彌陀佛大願業力為增上緣也。",
    "T37n1753_001:0246b11_6": "又佛密意弘深，教門難曉，三賢十聖，弗測所闚，況我信外輕毛敢知旨趣。",
    "T37n1753_001:0246b13_7": "仰惟釋迦此方發遣，彌陀即彼國來迎，彼喚此遣，豈容不去也。",
    "T37n1753_001:0246b15_8": "唯可勤心奉法，畢命為期，捨此穢身，即證彼法性之常樂。",
    "T37n1753_001:0246b16_9": "此即略標序題竟。",
    "T37n1753_001:0246b17_0": "第二、次釋名者。",
    "T37n1753_001:0246b17_1": "經言《佛說無量壽觀經》一卷。",
    "T37n1753_001:0246b18_0": "言佛者，乃是西國正音。",
    "T37n1753_001:0246b18_1": "此土名覺，自覺覺他覺行窮滿，名之為佛。",
    "T37n1753_001:0246b19_2": "言自覺者，簡異凡夫，此由聲聞狹劣唯能自利、闕無利他大悲故。",
    "T37n1753_001:0246b21_3": "言覺他者，簡異二乘，此由菩薩有智故能自利，有悲故能利他，常能悲智雙行、不著有無也。",
    "T37n1753_001:0246b23_4": "言覺行窮滿者，簡異菩薩，此由如來智行已窮、時劫已滿，出過三位，故名為佛。",
    "T37n1753_001:0246b25_5": "言說者，口音陳唱故名為說。",
    "T37n1753_001:0246b25_6": "又如來對機說法多種不同，漸頓隨宜，隱彰有異，或六根通說，相好亦然，應念隨緣，皆蒙證益也。",
    "T37n1753_001:0246b28_7": "言無量壽者，乃是此地漢音。",
    "T37n1753_001:0246b28_8": "言南無阿彌陀佛者，又是西國正音。",
    "T37n1753_001:0246b29_9": "又南者是歸，無者是命，阿者是無，彌者是量，陀者是壽，佛者是覺，故言歸命無量壽覺。",
    "T37n1753_001:0246c02_10": "此乃梵漢相對，其義如此。",
    "T37n1753_001:0246c03_11": "今言無量壽者是法，覺者是人，人法並彰，故名阿彌陀佛。",
    "T37n1753_001:0246c04_12": "又言人法者是所觀之境。",
    "T37n1753_001:0246c05_13": "即有其二：一者依報，二者正報。",
    "T37n1753_001:0246c06_14": "就依報中即有其三：一者地下莊嚴，即一切寶幢光明互相映發等是。",
    "T37n1753_001:0246c07_15": "二者地上莊嚴，即一切寶地池林寶樓宮閣等是。",
    "T37n1753_001:0246c08_16": "三者虛空莊嚴，即一切變化寶宮華網寶雲、化鳥風光動發聲樂等是。",
    "T37n1753_001:0246c10_17": "如前雖有三種差別，皆是彌陀淨國無漏真實之勝相。",
    "T37n1753_001:0246c11_18": "此即總結成依報莊嚴也。",
    "T37n1753_001:0246c12_19": "又言依報者，從日觀下至華座觀已來總明依報。",
    "T37n1753_001:0246c13_20": "就此依報中即有通有別。",
    "T37n1753_001:0246c14_21": "言別者，華座一觀是其別依，唯屬彌陀佛也。",
    "T37n1753_001:0246c15_22": "餘上六觀是其通依，即屬法界之凡聖，但使得生者共同受用故言通也。",
    "T37n1753_001:0246c17_23": "又就此六中即有真有假。",
    "T37n1753_001:0246c17_24": "言假者，即日想、水想、氷想等是其假依，由是此界中相似可見境相故。",
    "T37n1753_001:0246c19_25": "言真依者，即從瑠璃地下至寶樓觀已來是其真依。",
    "T37n1753_001:0246c20_26": "由是彼國真實無漏可見境相故。",
    "T37n1753_001:0246c21_27": "二就正報中亦有其二：一者主莊嚴，即阿彌陀佛是。",
    "T37n1753_001:0246c22_28": "二者聖眾莊嚴，即現在彼眾及十方法界同生者是。",
    "T37n1753_001:0246c23_29": "又就此正報中亦有通有別。",
    "T37n1753_001:0246c24_30": "言別者，即阿彌陀佛是也，即此別中亦有真有假。",
    "T37n1753_001:0246c25_31": "言假正報者，即第八像觀是也。",
    "T37n1753_001:0246c26_32": "觀音勢至等亦如是，此由眾生障重染惑處深，佛恐乍想真容無由顯現，故使假立真像以住心想，同彼佛以證境故言假正報也。",
    "T37n1753_001:0246c29_33": "言真正報者，即第九真身觀是也。",
    "T37n1753_001:0247a01_34": "此由前假正，漸以息於亂想、心眼得開，粗見彼方清淨二報種種莊嚴以除昏惑，由除障故得見彼真實之境相也。",
    "T37n1753_001:0247a04_0": "言通正報者，即觀音聖眾等已下是也。",
    "T37n1753_001:0247a04_1": "向來所言通別真假者，正明依正二報也。",
    "T37n1753_001:0247a05_2": "言觀者照也，常以淨信心手以持智慧之輝，照彼彌陀正依等事。",
    "T37n1753_001:0247a07_3": "言經者經也，經能持緯，得成匹丈有其丈用，經能持法理事相應，定散隨機義不零落，能令修趣之者必藉教行之緣因，乘願往生證彼無為之法樂。",
    "T37n1753_001:0247a10_4": "既生彼國更無所畏，長時起行果極菩提，法身常住比若虛空，能招此益故曰為經。",
    "T37n1753_001:0247a12_5": "言一卷者，此《觀經》一部雖言兩會正說，總成斯一，故名一卷。",
    "T37n1753_001:0247a14_6": "故言《佛說無量壽觀經》一卷。",
    "T37n1753_001:0247a15_7": "此即釋其名義竟。",
    "T37n1753_001:0247a16_0": "三、辯釋宗旨不同教之大小者。",
    "T37n1753_001:0247a16_1": "如《維摩經》以不思議解脫為宗。",
    "T37n1753_001:0247a17_2": "如《大品經》以空慧為宗。",
    "T37n1753_001:0247a18_3": "此例非一，今此《觀經》即以觀佛三昧為宗，亦以念佛三昧為宗。",
    "T37n1753_001:0247a19_4": "一心迴願往生淨土為體。",
    "T37n1753_001:0247a20_5": "言教之大小者，問曰：「此經二藏之中何藏攝？",
    "T37n1753_001:0247a21_6": "二教之中何教收？」",
    "T37n1753_001:0247a21_7": "答曰：「今此《觀經》菩薩藏收，頓教攝。」",
    "T37n1753_001:0247a23_0": "四、辯說人差別者。",
    "T37n1753_001:0247a23_1": "凡諸經起說，不過五種：一者佛說，二者聖弟子說，三者天仙說，四者鬼神說，五者變化說。",
    "T37n1753_001:0247a25_2": "今此《觀經》是佛自說。",
    "T37n1753_001:0247a25_3": "問曰：「佛在何處說？",
    "T37n1753_001:0247a26_4": "為何人說？」",
    "T37n1753_001:0247a26_5": "答曰：「佛在王宮為韋提等說。」",
    "T37n1753_001:0247a28_0": "五、料簡定散兩門，即有其六：一明能請者即是韋提。",
    "T37n1753_001:0247a29_1": "二明所請者即是世尊。",
    "T37n1753_001:0247a29_2": "三明能說者即是如來。",
    "T37n1753_001:0247b01_3": "四明所說即是定散二善十六觀門。",
    "T37n1753_001:0247b02_4": "五明能為即是如來。",
    "T37n1753_001:0247b02_5": "六明所為即韋提等是也。",
    "T37n1753_001:0247b03_6": "問曰：「定散二善，因誰致請？」",
    "T37n1753_001:0247b03_7": "答曰：「定善一門韋提致請，散善一門是佛自說。」",
    "T37n1753_001:0247b05_0": "問曰：「未審定散二善出在何文？",
    "T37n1753_001:0247b05_1": "今既教備不虛，何機得受？」",
    "T37n1753_001:0247b06_2": "答曰：「解有二義。",
    "T37n1753_001:0247b06_3": "一者謗法與無信，八難及非人，此等不受也。",
    "T37n1753_001:0247b07_4": "斯乃朽林頑石，不可有生潤之期。",
    "T37n1753_001:0247b08_5": "此等眾生，必無受化之義。",
    "T37n1753_001:0247b09_6": "除斯已外，一心信樂求願往生，上盡一形，下收十念，乘佛願力，莫不皆往。",
    "T37n1753_001:0247b10_7": "此即答上何機得受義竟。",
    "T37n1753_001:0247b11_8": "二出在何文者，即有通有別。",
    "T37n1753_001:0247b12_9": "言通者即有三義不同。",
    "T37n1753_001:0247b12_10": "何者？",
    "T37n1753_001:0247b12_11": "一、從『韋提白佛唯願為我廣說無憂惱處』者，即是韋提標心自為通請所求。",
    "T37n1753_001:0247b14_12": "二、從『唯願佛日教我觀於清淨業處』者，即是韋提自為通請去行。",
    "T37n1753_001:0247b16_13": "三、從『世尊光臺現國』，即是酬前通請為我廣說之言。",
    "T37n1753_001:0247b17_14": "雖有三義不同，答前通竟。",
    "T37n1753_001:0247b17_15": "言別者則有二義：一、從『韋提白佛我今樂生極樂世界彌陀佛所』者，即是韋提自為別選所求。",
    "T37n1753_001:0247b20_0": "二從『唯願教我思惟教我正受』者，即是韋提自為請修別行。",
    "T37n1753_001:0247b21_1": "雖有二義不同，答上別竟。」",
    "T37n1753_001:0247b22_2": "從此已下次答定散兩門之義。",
    "T37n1753_001:0247b22_3": "問曰：「云何名定善？",
    "T37n1753_001:0247b23_4": "云何名散善？」",
    "T37n1753_001:0247b23_5": "答曰：「從日觀下至十三觀已來名為定善。",
    "T37n1753_001:0247b24_6": "三福九品名為散善。」",
    "T37n1753_001:0247b25_7": "問曰：「定善之中有何差別？",
    "T37n1753_001:0247b25_8": "出在何文？」",
    "T37n1753_001:0247b25_9": "答曰：「出何文者，經言『教我思惟教我正受』，即是其文。",
    "T37n1753_001:0247b27_10": "言差別者，即有二義：一謂思惟，二謂正受。",
    "T37n1753_001:0247b28_11": "言思惟者，即是觀前方便，思想彼國依正二報總別相也。",
    "T37n1753_001:0247b29_12": "即地觀文中說言『如此想者名為粗見極樂國土』，即合上『教我思惟』一句。",
    "T37n1753_001:0247c02_13": "言正受者，想心都息緣慮並亡，三昧相應名為正受。",
    "T37n1753_001:0247c03_14": "即地觀文中說言『若得三昧見彼國地了了分明』，即合上『教我正受』一句。",
    "T37n1753_001:0247c05_15": "定散雖有二義不同，總答上問竟。",
    "T37n1753_001:0247c05_16": "「又向來解者與諸師不同。",
    "T37n1753_001:0247c06_17": "諸師將思惟一句用合三福九品以為散善；正受一句用通合十六觀以為定善。",
    "T37n1753_001:0247c08_18": "如斯解者將謂不然。",
    "T37n1753_001:0247c08_19": "何者？",
    "T37n1753_001:0247c09_20": "如《華嚴經》說：『思惟正受者但是三昧之異名』，與此地觀文同。",
    "T37n1753_001:0247c10_21": "以斯文證，豈得通於散善。",
    "T37n1753_001:0247c11_22": "又向來韋提上請但言『教我觀於清淨業處』，次下又請言『教我思惟正受』，雖有二請，唯是定善。",
    "T37n1753_001:0247c13_23": "又散善之文都無請處，但是佛自開。",
    "T37n1753_001:0247c14_24": "次下散善緣中說云『亦令未來世一切凡夫』已下，即是其文。」",
    "T37n1753_001:0247c16_0": "六、和會經論相違，廣施問答，釋去疑情者。",
    "T37n1753_001:0247c17_0": "就此門中，即有其六：一、先就諸法師解九品之義，二、即以道理來破之，三、重舉九品返對破之，四、出文來證定為凡夫不為聖人，五、會通別時之意，六、會通二乘種不生之義。",
    "T37n1753_001:0247c22_0": "初言諸師解者。",
    "T37n1753_001:0247c22_1": "先舉上輩三人。",
    "T37n1753_001:0247c22_2": "「言上上者，是四地至七地已來菩薩。",
    "T37n1753_001:0247c23_3": "何故得知？",
    "T37n1753_001:0247c23_4": "由到彼即得無生忍故。",
    "T37n1753_001:0247c24_5": "上中者，是初地至四地已來菩薩。",
    "T37n1753_001:0247c25_6": "何故得知？",
    "T37n1753_001:0247c25_7": "由到彼經一小劫得無生忍故。",
    "T37n1753_001:0247c26_8": "上下者，是種性以上至初地已來菩薩。",
    "T37n1753_001:0247c27_9": "何故得知？",
    "T37n1753_001:0247c27_10": "由到彼經三小劫始入初地故。",
    "T37n1753_001:0247c28_11": "此三品人皆是大乘聖人生位。」",
    "T37n1753_001:0247c28_12": "次舉中輩三人者。",
    "T37n1753_001:0247c29_13": "諸師云：「中上是三果人。",
    "T37n1753_001:0247c29_14": "何以得知？",
    "T37n1753_001:0248a01_15": "由到彼即得羅漢故。",
    "T37n1753_001:0248a01_16": "中中者是內凡。",
    "T37n1753_001:0248a01_17": "何以得知？",
    "T37n1753_001:0248a02_18": "由到彼得須陀洹故。",
    "T37n1753_001:0248a02_19": "中下者是世善凡夫，厭苦求生。",
    "T37n1753_001:0248a03_20": "何以得知？",
    "T37n1753_001:0248a03_21": "由到彼經一小劫得羅漢果故。",
    "T37n1753_001:0248a04_22": "此之三品唯是小乘聖人等也。",
    "T37n1753_001:0248a05_23": "下輩三人者，是大乘始學凡夫，隨過輕重分為三品，共同一位。",
    "T37n1753_001:0248a06_24": "求願往生者未必然也，可知。」",
    "T37n1753_001:0248a08_0": "第二、即以道理來破者。",
    "T37n1753_001:0248a08_1": "上言初地至七地已來菩薩者。",
    "T37n1753_001:0248a09_2": "如《華嚴經》說：「初地已上七地已來，即是法性生身、變易生身。」",
    "T37n1753_001:0248a10_3": "斯等曾無分段之苦。",
    "T37n1753_001:0248a11_4": "論其功用，已經二大阿僧祇劫，雙修福智人法兩空。",
    "T37n1753_001:0248a12_5": "並是不可思議，神通自在轉變無方。",
    "T37n1753_001:0248a13_6": "身居報土，常聞報佛說法。",
    "T37n1753_001:0248a13_7": "悲化十方，須臾遍滿，更憂何事，乃藉韋提為其請佛，求生安樂國也？",
    "T37n1753_001:0248a15_8": "以斯文證，諸師所說，豈非錯也。",
    "T37n1753_001:0248a16_9": "答上二竟。",
    "T37n1753_001:0248a16_10": "上下者。",
    "T37n1753_001:0248a16_11": "上言從種性至初地已來者，未必然也。",
    "T37n1753_001:0248a17_12": "如經說：「此等菩薩名為不退。",
    "T37n1753_001:0248a18_13": "身居生死，不為生死所染。",
    "T37n1753_001:0248a18_14": "如鵝鴨在水，水不能濕。」",
    "T37n1753_001:0248a19_15": "如《大品經》說：「此位中菩薩，由得二種真善知識守護故不退。",
    "T37n1753_001:0248a20_16": "何者？",
    "T37n1753_001:0248a21_17": "一是十方諸佛。",
    "T37n1753_001:0248a21_18": "二是十方諸大菩薩。",
    "T37n1753_001:0248a21_19": "常以三業外加於諸善法無有退失，故名不退位也。」",
    "T37n1753_001:0248a23_20": "此等菩薩，亦能八相成道，教化眾生。",
    "T37n1753_001:0248a23_21": "論其功行，已經一大阿僧祇劫，雙修福智等。",
    "T37n1753_001:0248a25_0": "既有斯勝德，更憂何事，乃藉韋提請求生也？",
    "T37n1753_001:0248a26_1": "以斯文證。",
    "T37n1753_001:0248a26_2": "故知諸師所判，還成錯也。",
    "T37n1753_001:0248a26_3": "此責上輩竟。",
    "T37n1753_001:0248a27_4": "次責中輩三人者。",
    "T37n1753_001:0248a27_5": "諸師云：中上是三果者。",
    "T37n1753_001:0248a28_6": "然此等之人，三塗永絕，四趣不生。",
    "T37n1753_001:0248a29_0": "現在雖造罪業，必定不招來報。",
    "T37n1753_001:0248a29_1": "如佛說言：「此四果人，與我同坐解脫床。」",
    "T37n1753_001:0248b01_2": "既有斯功力，更復何憂，乃藉韋提請求生路？",
    "T37n1753_001:0248b02_3": "然諸佛大悲於苦者，心偏愍念常沒眾生，是以勸歸淨土。",
    "T37n1753_001:0248b04_4": "亦如溺水之人，急須偏救。",
    "T37n1753_001:0248b04_5": "岸上之者，何用濟為？",
    "T37n1753_001:0248b05_6": "以斯文證，故知諸師所判，義同前錯也。",
    "T37n1753_001:0248b06_7": "以下可知。",
    "T37n1753_001:0248b07_0": "第三、重舉九品返對破者。",
    "T37n1753_001:0248b07_1": "諸師云：上品上生人是四地至七地已來菩薩者。",
    "T37n1753_001:0248b08_2": "何故《觀經》云：「三種眾生當得往生。",
    "T37n1753_001:0248b09_3": "何者為三：一者但能持戒修慈。",
    "T37n1753_001:0248b10_4": "二者不能持戒修慈，但能讀誦大乘。",
    "T37n1753_001:0248b11_5": "三者不能持戒讀經，唯能念佛法僧等。",
    "T37n1753_001:0248b12_6": "此之三人，各以己業專精勵意。",
    "T37n1753_001:0248b12_7": "一日一夜，乃至七日七夜相續不斷。",
    "T37n1753_001:0248b13_8": "各迴所作之業，求願往生。",
    "T37n1753_001:0248b14_9": "命欲終時，阿彌陀佛及與化佛菩薩大眾放光授手，如彈指頃，即生彼國。」",
    "T37n1753_001:0248b16_0": "以此文證，正是佛去世後，大乘極善上品凡夫，日數雖少，作業時猛，何得判同上聖也。",
    "T37n1753_001:0248b18_0": "然四地七地已來菩薩，論其功用，不可思議。",
    "T37n1753_001:0248b19_0": "豈藉一日七日之善，華臺授手，迎接往生也？",
    "T37n1753_001:0248b20_0": "此即返對上上竟。",
    "T37n1753_001:0248b20_1": "次對上中者。",
    "T37n1753_001:0248b20_2": "諸師云：是初地四地已來菩薩者。",
    "T37n1753_001:0248b21_3": "何故《觀經》云：「不必受持大乘。」",
    "T37n1753_001:0248b22_4": "云何名不必？",
    "T37n1753_001:0248b22_5": "或讀不讀，故名不必。",
    "T37n1753_001:0248b23_0": "但言善解，未論其行。",
    "T37n1753_001:0248b23_1": "又言「深信因果，不謗大乘。",
    "T37n1753_001:0248b24_2": "以此善根迴願往生。",
    "T37n1753_001:0248b24_3": "命欲終時，阿彌陀佛及與化佛菩薩大眾一時授手，即生彼國。」",
    "T37n1753_001:0248b26_4": "以此文證，亦是佛去世後，大乘凡夫，行業稍弱，致使終時迎候有異。",
    "T37n1753_001:0248b27_5": "然初地四地已來菩薩，論其功用，如《華嚴經》說，乃是不可思議。",
    "T37n1753_001:0248b29_6": "豈藉韋提致請，方得往生也？",
    "T37n1753_001:0248b29_7": "返對上中竟。",
    "T37n1753_001:0248c01_8": "次對上下者。",
    "T37n1753_001:0248c01_9": "諸師云：是種性以上至初地已來菩薩者。",
    "T37n1753_001:0248c02_10": "何故《觀經》云：「亦信因果。」",
    "T37n1753_001:0248c02_11": "云何亦信？",
    "T37n1753_001:0248c03_12": "或信不信，故名為亦。",
    "T37n1753_001:0248c03_13": "又言「不謗大乘，但發無上道心。",
    "T37n1753_001:0248c04_14": "唯此一句以為正業，更無餘善。",
    "T37n1753_001:0248c05_15": "迴斯一行，求願往生。",
    "T37n1753_001:0248c05_16": "命欲終時，阿彌陀佛及與化佛菩薩大眾一時授手，即得往生。」",
    "T37n1753_001:0248c07_17": "以斯文證，唯是佛去世後，一切發大乘心眾生，行業不強，致使去時迎候有異。",
    "T37n1753_001:0248c09_0": "若論此位中菩薩力勢，十方淨土隨意往生。",
    "T37n1753_001:0248c10_0": "豈藉韋提為其請佛，勸生西方極樂國也？",
    "T37n1753_001:0248c11_0": "返對上下竟。",
    "T37n1753_001:0248c11_1": "即此三品去時有異。",
    "T37n1753_001:0248c11_2": "云何異？",
    "T37n1753_001:0248c12_0": "上上去時，佛與無數化佛一時授手。",
    "T37n1753_001:0248c12_1": "上中去時，佛與千化佛一時授手。",
    "T37n1753_001:0248c13_2": "上下去時，佛與五百化佛一時授手。",
    "T37n1753_001:0248c14_3": "直是業有強弱，致使有斯差別耳！",
    "T37n1753_001:0248c15_4": "次對中輩三人者。",
    "T37n1753_001:0248c15_5": "諸師云：中上是小乘三果者。",
    "T37n1753_001:0248c16_6": "何故《觀經》云：「若有眾生受持五戒八戒，修行諸戒不造五逆，無眾過患。",
    "T37n1753_001:0248c18_7": "命欲終時，阿彌陀佛與比丘聖眾放光說法，來現其前，此人見已即得往生。」",
    "T37n1753_001:0248c19_8": "以此文證，亦是佛去世後，持小乘戒凡夫，何小聖也？",
    "T37n1753_001:0248c21_9": "中中者，諸師云：見道已前內凡者。",
    "T37n1753_001:0248c21_10": "何故《觀經》云：「受持一日一夜戒，迴願往生。",
    "T37n1753_001:0248c22_11": "命欲終時，見佛即得往生。」",
    "T37n1753_001:0248c23_12": "以此文證，豈得言是內凡人也？",
    "T37n1753_001:0248c24_13": "但是佛去世後，無善凡夫，命延日夜，逢遇小緣，授其小戒，迴願往生。",
    "T37n1753_001:0248c26_0": "以佛願力，即得生也。",
    "T37n1753_001:0248c26_1": "若論小聖，去亦無妨。",
    "T37n1753_001:0248c27_0": "但此《觀經》，佛為凡說，不干聖也。",
    "T37n1753_001:0248c27_1": "中下者，諸師云：小乘內凡已前，世俗凡夫唯修世福求出離者。",
    "T37n1753_001:0248c29_2": "何故《觀經》云：「若有眾生，孝養父母，行世仁慈。",
    "T37n1753_001:0249a01_3": "命欲終時，遇善知識，為說彼佛國土樂事，四十八願等。",
    "T37n1753_001:0249a02_4": "此人聞已，即生彼國。」",
    "T37n1753_001:0249a03_0": "以此文證，但是不遇佛法之人，雖行孝養，亦未有心希求出離。",
    "T37n1753_001:0249a04_1": "直是臨終遇善，勸令往生。",
    "T37n1753_001:0249a05_2": "此人因勸迴心，即得往生。",
    "T37n1753_001:0249a05_3": "又此人在世自然行孝，亦不為出離故行孝道也。",
    "T37n1753_001:0249a07_4": "次對下輩三人者。",
    "T37n1753_001:0249a07_5": "諸師云：此等之人乃是大乘始學凡夫，隨過輕重分為三品，未有道位，難辨階降者。",
    "T37n1753_001:0249a09_6": "將謂不然。",
    "T37n1753_001:0249a09_7": "何者？",
    "T37n1753_001:0249a09_8": "此三品人，無有佛法世俗二種善根，唯知作惡。",
    "T37n1753_001:0249a10_9": "何以得知？",
    "T37n1753_001:0249a11_10": "如下上文說，但不作五逆謗法，自餘諸惡悉皆具造，無有慚愧。",
    "T37n1753_001:0249a12_11": "乃至一念命欲終時，遇善知識，為說大乘，教令稱佛一聲。",
    "T37n1753_001:0249a14_0": "爾時阿彌陀佛，即遣化佛菩薩來迎此人，即得往生。",
    "T37n1753_001:0249a15_1": "但如此惡人，觸目皆是。",
    "T37n1753_001:0249a15_2": "若遇善緣，即得往生。",
    "T37n1753_001:0249a16_3": "若不遇善，定入三塗，未可出也。",
    "T37n1753_001:0249a17_4": "下中者，此人先受佛戒，受已不持即便毀破。",
    "T37n1753_001:0249a18_5": "又偷常住僧物、現前僧物，不淨說法，乃至無有一念慚愧之心。",
    "T37n1753_001:0249a19_6": "命欲終時，地獄猛火一時俱至，現在其前。",
    "T37n1753_001:0249a20_7": "當見火時，即遇善知識，為說彼佛國土功德，勸令往生。",
    "T37n1753_001:0249a21_8": "此人聞已，即便見佛，隨化往生。",
    "T37n1753_001:0249a22_9": "初不遇善，獄火來迎。",
    "T37n1753_001:0249a23_10": "後逢善故，化佛來迎。",
    "T37n1753_001:0249a23_11": "斯乃皆是彌陀願力故也。",
    "T37n1753_001:0249a24_12": "下下者，此等眾生，作不善業，五逆十惡，具諸不善。",
    "T37n1753_001:0249a25_13": "此人以惡業故，定墮地獄，多劫無窮。",
    "T37n1753_001:0249a26_14": "命欲終時，遇善知識，教稱阿彌陀佛勸令往生。",
    "T37n1753_001:0249a27_15": "此人依教稱佛，乘念即生。",
    "T37n1753_001:0249a27_16": "此人若不遇善，必定下沈。",
    "T37n1753_001:0249a28_17": "由終遇善，七寶來迎。",
    "T37n1753_001:0249a29_0": "又看此《觀經》定善，及三輩上下文意，總是佛去世後，五濁凡夫，但以遇緣有異，致令九品差別。",
    "T37n1753_001:0249b02_1": "何者？",
    "T37n1753_001:0249b02_2": "上品三人，是遇大凡夫。",
    "T37n1753_001:0249b02_3": "中品三人，是遇小凡夫。",
    "T37n1753_001:0249b03_4": "下品三人，是遇惡凡夫。",
    "T37n1753_001:0249b03_5": "以惡業故，臨終藉善，乘佛願力，乃得往生。",
    "T37n1753_001:0249b04_6": "到彼華開，方始發心。",
    "T37n1753_001:0249b05_7": "何得言是始學大乘人也。",
    "T37n1753_001:0249b06_8": "若作此見，自失誤他，為害茲甚。",
    "T37n1753_001:0249b06_9": "今以一一出文顯證。",
    "T37n1753_001:0249b07_10": "欲使今時善惡凡夫同沾九品，生信無疑，乘佛願力，悉得生也。",
    "T37n1753_001:0249b09_0": "第四、出文顯證者。",
    "T37n1753_001:0249b09_1": "問曰：「上來返對之義，云何得知世尊定為凡夫，不為聖人者？",
    "T37n1753_001:0249b10_2": "未審直以人情準義為當，亦有聖教來證？」",
    "T37n1753_001:0249b11_3": "答曰：「眾生垢重，智慧淺近。",
    "T37n1753_001:0249b12_4": "聖意弘深，豈寧自輒！",
    "T37n1753_001:0249b12_5": "今者一一悉取佛說以為明證。",
    "T37n1753_001:0249b13_6": "就此證中即有其十句。",
    "T37n1753_001:0249b14_7": "何者？",
    "T37n1753_001:0249b14_8": "第一、如《觀經》云：『佛告韋提：「我今為汝廣說眾譬，亦令未來世一切凡夫欲修淨業者，得生西方極樂國土」』者，是其一證也。",
    "T37n1753_001:0249b17_9": "二、言：『如來今者為未來世一切眾生為煩惱賊之所害者說清淨業』者，是其二證也。",
    "T37n1753_001:0249b19_10": "三、言：『如來今者教韋提希及未來世一切眾生觀於西方極樂世界』者，是其三證也。",
    "T37n1753_001:0249b20_11": "四、言：『韋提白佛：「我今因佛力故見彼國土。",
    "T37n1753_001:0249b21_12": "若佛滅後，諸眾生等濁惡不善五苦所逼，云何當見彼佛國土」』者，是其四證也。",
    "T37n1753_001:0249b23_13": "五、如日觀初云：『佛告韋提：「汝及眾生專念」已下乃至「一切眾生自非生盲，有目之徒見日」』已來者，是其五證也。",
    "T37n1753_001:0249b26_14": "六、如地觀中說言：『佛告阿難：「汝持佛語，為未來世一切眾生欲脫苦者，說是觀地法」』者，是其六證也。",
    "T37n1753_001:0249b28_15": "七、如華座觀中說言：『韋提白佛：「我因佛力得見阿彌陀佛及二菩薩，未來眾生云何得見」』者，是其七證也。",
    "T37n1753_001:0249c02_16": "八、次下答請中說言：『佛告韋提：「汝及眾生欲觀彼佛者當起想念」』者，是其八證也。",
    "T37n1753_001:0249c04_17": "九、如像觀中說言：『佛告韋提：「諸佛如來入一切眾生心想中，是故汝等心想佛時」』者，是其九證也。",
    "T37n1753_001:0249c06_18": "十、如九品之中一一說言：『為諸眾生』者，是其十證也。",
    "T37n1753_001:0249c07_19": "上來雖有十句不同，證明如來說此十六觀法但為常沒眾生，不干大小聖也。",
    "T37n1753_001:0249c09_20": "以斯文證，豈是謬哉！」",
    "T37n1753_001:0249c10_0": "第五、會通別時意者。",
    "T37n1753_001:0249c10_1": "即有其二：一、論云：「如人念多寶佛，即於無上菩提得不退墮」者，凡言菩提乃是佛果之名，亦是正報道理成佛之法。",
    "T37n1753_001:0249c13_2": "要須萬行圓備，方乃剋成。",
    "T37n1753_001:0249c13_3": "豈將念佛一行即望成者，無有是處。",
    "T37n1753_001:0249c14_4": "雖言未證，萬行之中是其一行。",
    "T37n1753_001:0249c15_5": "何以得知？",
    "T37n1753_001:0249c15_6": "如《華嚴經》說：「功德雲比丘語善財言：『我於佛法三昧海中唯知一行，所謂念佛三昧。』」",
    "T37n1753_001:0249c17_7": "以此文證，豈非一行也。",
    "T37n1753_001:0249c18_8": "雖是一行，於生死中乃至成佛永不退沒，故名不墮。",
    "T37n1753_001:0249c19_9": "問曰：「若爾者，《法華經》云：『一稱南無佛，皆已成佛道。』",
    "T37n1753_001:0249c20_10": "亦應成佛竟也。",
    "T37n1753_001:0249c21_0": "此之二文，有何差別？」",
    "T37n1753_001:0249c21_1": "答曰：「論中稱佛，唯欲自成佛果。",
    "T37n1753_001:0249c22_2": "經中稱佛，為簡異九十五種外道。",
    "T37n1753_001:0249c23_3": "然外道之中，都無稱佛之人。",
    "T37n1753_001:0249c23_4": "但使稱佛一口，即在佛道中攝，故言已竟。」",
    "T37n1753_001:0249c24_5": "二、論中說云：「如人唯由發願生安樂土」者，久來通論之家不會論意，錯引下品下生，十聲稱佛，與此相似，未即得生。",
    "T37n1753_001:0249c27_6": "如一金錢得成千者，多日乃得，非一日即得成千。",
    "T37n1753_001:0249c28_7": "十聲稱佛亦復如是，但與遠生作因，是故未即得生。",
    "T37n1753_001:0250a01_8": "噵佛直為當來凡夫，欲令捨惡稱佛，誑言噵生，實未得生，名作別時意者。",
    "T37n1753_001:0250a02_9": "何故《阿彌陀經》云：「佛告舍利弗：『若有善男子、善女人，聞說阿彌陀佛，即應執持名號，一日乃至七日，一心願生。",
    "T37n1753_001:0250a05_10": "命欲終時，阿彌陀佛與諸聖眾迎接往生。』",
    "T37n1753_001:0250a06_11": "次下十方各如恒河沙等諸佛各出廣長舌相，遍覆三千大千世界說誠實言：『汝等眾生，皆應信是一切諸佛所護念經。』」",
    "T37n1753_001:0250a09_12": "言護念者，即是上文一日乃至七日稱佛之名也。",
    "T37n1753_001:0250a10_13": "今既有斯聖教以為明證，未審今時一切行者，不知何意，凡小之論乃加信受，諸佛誠言返將妄語。",
    "T37n1753_001:0250a12_14": "苦哉奈劇，能出如此不忍之言。",
    "T37n1753_001:0250a13_15": "雖然，仰願一切欲往生知識等，善自思量。",
    "T37n1753_001:0250a14_16": "寧傷今世錯信佛語，不可執菩薩論以為指南。",
    "T37n1753_001:0250a15_17": "若依此執者，即是自失誤他也。",
    "T37n1753_001:0250a16_18": "問曰：「云何起行，而言不得往生？」",
    "T37n1753_001:0250a16_19": "答曰：「若欲往生者，要須行願具足方可得生。",
    "T37n1753_001:0250a17_20": "今此論中但言發願不論有行。」",
    "T37n1753_001:0250a18_21": "問曰：「何故不論？」",
    "T37n1753_001:0250a19_0": "答曰：「乃至一念曾未措心，是故不論。」",
    "T37n1753_001:0250a19_1": "問曰：「願行之義有何差別？」",
    "T37n1753_001:0250a20_2": "答曰：「如經中說：『但有其行，行即孤亦無所至，但有其願，願即虛亦無所至，要須願行相扶所為皆剋。』",
    "T37n1753_001:0250a22_3": "是故今此論中直言發願不論有行，是故未即得生與遠生作因者，其義實也。」",
    "T37n1753_001:0250a24_4": "問曰：「願意云何乃言不生？」",
    "T37n1753_001:0250a25_5": "答曰：「聞他說言西方快樂不可思議，即作願言：『我亦願生。』",
    "T37n1753_001:0250a26_6": "噵此語已更不相續，故名願也。",
    "T37n1753_001:0250a27_7": "今此《觀經》中十聲稱佛，即有十願，十行具足。",
    "T37n1753_001:0250a28_8": "云何具足？",
    "T37n1753_001:0250a28_9": "言南無者即是歸命，亦是發願迴向之義。",
    "T37n1753_001:0250a29_10": "言阿彌陀佛者即是其行。",
    "T37n1753_001:0250b01_11": "以斯義故必得往生。",
    "T37n1753_001:0250b01_12": "又來論中稱多寶佛為求佛果即是正報，下唯發願求生淨土即是依報。",
    "T37n1753_001:0250b03_13": "一正一依，豈得相似。",
    "T37n1753_001:0250b04_14": "然正報難期，一行雖精未剋。",
    "T37n1753_001:0250b04_15": "依報易求，所以一願之心未入。",
    "T37n1753_001:0250b05_16": "雖然，譬如邊方投化即易，為主即難。",
    "T37n1753_001:0250b06_17": "今時願往生者，並是一切投化眾生，豈非易也。",
    "T37n1753_001:0250b07_18": "但能上盡一形，下至十念，以佛願力莫不皆往，故名易也。",
    "T37n1753_001:0250b08_19": "斯乃不可以言定義，取信之者懷疑，要引聖教來明，欲使聞之者方能遣惑。」",
    "T37n1753_001:0250b11_0": "第六、會通二乘種不生義者。",
    "T37n1753_001:0250b11_1": "問曰：「彌陀淨國為當是報、是化也？」",
    "T37n1753_001:0250b12_2": "答曰：「是報非化。",
    "T37n1753_001:0250b12_3": "云何得知？",
    "T37n1753_001:0250b13_4": "如《大乘同性經》說：『西方安樂阿彌陀佛是報佛報土。』",
    "T37n1753_001:0250b14_5": "又《無量壽經》云：『法藏比丘在世饒王佛所行菩薩道時，發四十八願。』",
    "T37n1753_001:0250b15_6": "一一願言：『若我得佛，十方眾生稱我名號，願生我國，下至十念，若不生者不取正覺。』",
    "T37n1753_001:0250b17_7": "今既成佛，即是酬因之身也。",
    "T37n1753_001:0250b18_8": "又《觀經》中，上輩三人臨命終時，皆言阿彌陀佛及與化佛來迎此人。",
    "T37n1753_001:0250b20_9": "然報身兼化共來授手，故名為與。",
    "T37n1753_001:0250b20_10": "以此文證故知是報。",
    "T37n1753_001:0250b21_11": "然報、應二身者眼目之異名，前翻報作應，後翻應作報。",
    "T37n1753_001:0250b22_12": "凡言報者，因行不虛定招來果，以果應因故名為報。",
    "T37n1753_001:0250b23_13": "又三大僧祇所修萬行必定應得菩提，今既道成，即是應身。",
    "T37n1753_001:0250b25_14": "斯乃過現諸佛辨立三身，除斯已外更無別體。",
    "T37n1753_001:0250b26_15": "縱使無窮八相名號塵沙，剋體而論，眾歸化攝。",
    "T37n1753_001:0250b27_16": "今彼彌陀現是報也。」",
    "T37n1753_001:0250b27_17": "問曰：「既言報者，報身常住永無生滅。",
    "T37n1753_001:0250b28_18": "何故《觀音授記經》說阿彌陀佛亦有入涅槃時？",
    "T37n1753_001:0250b29_19": "此之一義若為通釋？」",
    "T37n1753_001:0250c01_20": "答曰：「入不入義者，唯是諸佛境界。",
    "T37n1753_001:0250c02_0": "尚非三乘淺智所闚，豈況小凡輒能知也。",
    "T37n1753_001:0250c02_1": "雖然，必欲知者，敢引佛經以為明證。",
    "T37n1753_001:0250c03_2": "何者？",
    "T37n1753_001:0250c04_0": "如《大品經．涅槃非化品》中說云：『佛告須菩提：「於汝意云何，若有化人作化人，是化頗有實事不空者不？」",
    "T37n1753_001:0250c06_1": "須菩提言：「不也，世尊！」",
    "T37n1753_001:0250c06_2": "佛告須菩提：「色即是化，受想行識即是化，乃至一切種智即是化。」",
    "T37n1753_001:0250c08_3": "須菩提白佛言：「世尊！",
    "T37n1753_001:0250c08_4": "若世間法是化，出世間法亦是化。",
    "T37n1753_001:0250c09_5": "所謂四念處、四正勤、四如意足、五根、五力、七覺分、八聖道分、三解脫門，佛十力、四無所畏、四無礙智、十八不共法，并諸法果，及賢聖人，所謂須陀洹、斯陀含、阿那含、阿羅漢、辟支佛、菩薩摩訶薩、諸佛世尊，是法亦是化不？」",
    "T37n1753_001:0250c14_6": "佛告須菩提：「一切法皆是化。",
    "T37n1753_001:0250c15_7": "於是法中有聲聞法變化，有辟支佛法變化，有菩薩法變化，有諸佛法變化，有煩惱法變化，有業因緣法變化。",
    "T37n1753_001:0250c18_8": "以是因緣故，須菩提！",
    "T37n1753_001:0250c18_9": "一切法皆是化。」",
    "T37n1753_001:0250c18_10": "須菩提白佛言：「世尊！",
    "T37n1753_001:0250c19_11": "是諸煩惱斷，所謂須陀洹果、斯陀含果、阿那含果、阿羅漢果、辟支佛道，斷諸煩惱習，皆是變化不？」",
    "T37n1753_001:0250c21_12": "佛告須菩提：「若有法生滅相者皆是變化。」",
    "T37n1753_001:0250c22_13": "須菩提言：「世尊！",
    "T37n1753_001:0250c23_0": "何等法非變化？」",
    "T37n1753_001:0250c23_1": "佛言：「若法無生無滅是非變化。」",
    "T37n1753_001:0250c24_2": "須菩提言：「何等是不生不滅非變化？」",
    "T37n1753_001:0250c24_3": "佛言：「無誑相涅槃，是法非變化。",
    "T37n1753_001:0250c25_4": "世尊！",
    "T37n1753_001:0250c25_5": "如佛自說，諸法平等，非聲聞作，非辟支佛作，非諸菩薩摩訶薩作，非諸佛作，有佛無佛諸法性常空，性空即是涅槃。",
    "T37n1753_001:0250c28_6": "云何涅槃一法非如化？」",
    "T37n1753_001:0250c29_0": "佛告須菩提：「如是，如是！",
    "T37n1753_001:0250c29_1": "諸法平等，非聲聞所作乃至性空即是涅槃。",
    "T37n1753_001:0251a01_2": "若新發意菩薩聞是一切法皆畢竟性空乃至涅槃亦皆如化者，心則驚怖。",
    "T37n1753_001:0251a03_3": "為是新發意菩薩故，分別生滅者如化、不生不滅者不如化耶。」』",
    "T37n1753_001:0251a04_4": "今既以斯聖教驗知彌陀定是報也。",
    "T37n1753_001:0251a05_5": "縱使後入涅槃，其義無妨，諸有智者應知。」",
    "T37n1753_001:0251a06_6": "問曰：「彼佛及土既言報者。",
    "T37n1753_001:0251a07_7": "報法高妙，小聖難階。",
    "T37n1753_001:0251a07_8": "垢障凡夫云何得入？」",
    "T37n1753_001:0251a08_9": "答曰：「若論眾生垢障，實難欣趣，正由託佛願以作強緣，致使五乘齊入。」",
    "T37n1753_001:0251a09_10": "問曰：「若言凡夫小聖得生者，何故天親《淨土論》云：『女人及根缺、二乘種不生』？",
    "T37n1753_001:0251a11_11": "今彼國中現有二乘，如斯論教若為消釋？」",
    "T37n1753_001:0251a12_12": "答曰：「子但誦其文不闚理，況加以封拙懷迷，無由啟悟。",
    "T37n1753_001:0251a14_0": "今引佛教以為明證，却汝疑情。",
    "T37n1753_001:0251a14_1": "何者？",
    "T37n1753_001:0251a14_2": "即《觀經》下輩三人是也。",
    "T37n1753_001:0251a15_3": "何以得知？",
    "T37n1753_001:0251a15_4": "如下品上生云：或有眾生，多造惡法，無有慚愧。",
    "T37n1753_001:0251a16_5": "如此愚人命欲終時，遇善知識為說大乘，教令稱阿彌陀佛。",
    "T37n1753_001:0251a18_6": "當稱佛時，化佛菩薩現在其前，金光華蓋迎還彼土，華開已後觀音為說大乘。",
    "T37n1753_001:0251a20_0": "此人聞已即發無上道心。」",
    "T37n1753_001:0251a20_1": "問曰：「種之與心有何差別？」",
    "T37n1753_001:0251a21_2": "答曰：「但以取便而言，義無差別。",
    "T37n1753_001:0251a22_0": "當華開之時，此人身器清淨正堪聞法，亦不簡大小。",
    "T37n1753_001:0251a23_1": "但使得聞即便生信，是以觀音不為說小，先為說大。",
    "T37n1753_001:0251a24_2": "聞大歡喜即發無上道心，即名大乘種生，亦名大乘心生。",
    "T37n1753_001:0251a25_3": "又當華開時，觀音先為說小乘者，聞小生信，即名二乘種生，亦名二乘心生。",
    "T37n1753_001:0251a27_4": "此品既爾，下二亦然。",
    "T37n1753_001:0251a28_5": "此三品人俱在彼發心，正由聞大即大乘種生。",
    "T37n1753_001:0251a29_6": "由不聞小故，所以二乘種不生。",
    "T37n1753_001:0251b01_7": "凡言種者即是其心也。",
    "T37n1753_001:0251b01_8": "上來解二乘種不生義竟。",
    "T37n1753_001:0251b02_9": "女人及根缺義者，彼無故，可知。",
    "T37n1753_001:0251b02_10": "又十方眾生，修小乘戒行，願往生者，一無妨礙，悉得往生。",
    "T37n1753_001:0251b04_11": "但到彼先證小果，證已即轉向大。",
    "T37n1753_001:0251b05_12": "一轉向大以去，更不退生二乘之心，故名二乘種不生。",
    "T37n1753_001:0251b06_13": "前解就不定之始，後解就小果之終也。",
    "T37n1753_001:0251b07_14": "應知。」",
    "T37n1753_001:0251b08_0": "第七、料簡韋提聞佛正說得益分齊者。",
    "T37n1753_001:0251b08_1": "問曰：「韋提既言得忍。",
    "T37n1753_001:0251b09_2": "未審何時得忍？",
    "T37n1753_001:0251b09_3": "出在何文？」",
    "T37n1753_001:0251b10_4": "答曰：「韋提得忍，出在第七觀初。",
    "T37n1753_001:0251b10_5": "經云：『佛告韋提：「佛當為汝分別解說除苦惱法。」",
    "T37n1753_001:0251b12_0": "說是語時，無量壽佛住立空中，觀音勢至侍立左右。",
    "T37n1753_001:0251b13_1": "時韋提應時得見，接足作禮，歡喜讚歎，即得無生法忍。』",
    "T37n1753_001:0251b14_2": "何以得知？",
    "T37n1753_001:0251b14_3": "如下利益分中說言：『得見佛身及二菩薩，心生歡喜，歎未曾有。",
    "T37n1753_001:0251b16_4": "廓然大悟得無生忍。』",
    "T37n1753_001:0251b16_5": "非是光臺中見國時得也。」",
    "T37n1753_001:0251b17_6": "問曰：「上文中說言：見彼國土極妙樂事，心歡喜故，應時即得無生法忍。",
    "T37n1753_001:0251b19_0": "此之一義云何通釋？」",
    "T37n1753_001:0251b19_1": "答曰：「如此義者，但是世尊酬前別請舉勸利益方便之由序。",
    "T37n1753_001:0251b20_2": "何以得知？",
    "T37n1753_001:0251b21_3": "次下文中說言：『諸佛如來有異方便令汝得見』，次下日想、水想、氷想乃至十三觀已來，盡名異方便也。",
    "T37n1753_001:0251b23_4": "欲使眾生於此觀門一一得成，見彼妙事心歡喜故即得無生。",
    "T37n1753_001:0251b25_5": "斯乃直是如來慈哀末代，舉勸勵修，欲令積學之者無遺聖力冥加現益故也。」",
    "T37n1753_001:0251b27_0": "證曰：「掌握機糸，十有三結。",
    "T37n1753_001:0251b27_1": "條條順理，以應玄門訖。",
    "T37n1753_001:0251b28_2": "此義周三，呈前證者矣。",
    "T37n1753_001:0251b28_3": "上來雖有七段不同，總是文前玄義。",
    "T37n1753_001:0251b29_4": "料簡經論相違妨難，一一引教證明。",
    "T37n1753_001:0251c01_5": "欲使信者無疑，求者無滯。",
    "T37n1753_001:0251c02_6": "應知。」",
    "T37n1753_001:0251c03_0": "觀經玄義分卷第一"
}