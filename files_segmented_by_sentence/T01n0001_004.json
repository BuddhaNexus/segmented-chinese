{
    "T01n0001_004:0023c04_0": "佛說長阿含經卷第四",
    "T01n0001_004:0023c06_0": "後秦弘始年佛陀耶舍共竺佛念譯",
    "T01n0001_004:0023c07_0": "遊行經第二後",
    "T01n0001_004:0023c08_0": "爾時，佛告阿難：「時王自念：『我本積何功德，修何善本，今獲果報，巍巍如是？』",
    "T01n0001_004:0023c09_1": "復自思念：『以三因緣，致此福報。",
    "T01n0001_004:0023c10_2": "何謂三？",
    "T01n0001_004:0023c10_3": "一曰布施，二曰持戒，三曰禪思，以是因緣，今獲大報。』",
    "T01n0001_004:0023c12_4": "王復自念：『我今已受人間福報，當復進修天福之業，宜自抑損，去離憒閙，隱處閑居，以崇道術。』",
    "T01n0001_004:0023c14_5": "時，王即命善賢寶女，而告之曰：『我今已受人間福報，當復進修天福之業，宜自抑損，去離憒閙，隱處閑居，以崇道術。』",
    "T01n0001_004:0023c17_6": "女言：『唯諾！",
    "T01n0001_004:0023c17_7": "如大王教。』",
    "T01n0001_004:0023c17_8": "即勑內外，絕於侍覲。",
    "T01n0001_004:0023c18_9": "「時，王即昇法殿，入金樓觀，坐銀御牀，思惟貪婬欲、惡不善，有覺、有觀，離生喜、樂，得第一禪；除滅覺、觀，內信歡悅，撿心專一，無覺、無觀，定生喜、樂，得第二禪；捨喜守護，專念不亂，自知身樂，賢聖所求，護念樂行，得第三禪；捨滅苦、樂，先除憂、喜，不苦不樂，護念清淨，得第四禪。",
    "T01n0001_004:0023c24_10": "時，善見王起銀御牀，出金樓觀，詣大正樓，坐琉璃牀，修習慈心，遍滿一方，餘方亦爾，周遍廣普無二無量，除眾結恨，心無嫉惡，靜默慈柔以自娛樂，悲、喜、捨心，亦復如是。",
    "T01n0001_004:0023c28_11": "「時，玉女寶默自念言：『久違顏色，思一侍覲，今者寧可奉現大王。』",
    "T01n0001_004:0023c29_12": "時，寶女善賢告八萬四千諸婇女曰：『汝等宜各沐浴香湯，嚴飾衣服，所以然者？",
    "T01n0001_004:0024a02_13": "我等久違顏色，宜一奉覲。』",
    "T01n0001_004:0024a03_14": "諸女聞已，各嚴衣服，沐浴澡潔。",
    "T01n0001_004:0024a04_0": "時，寶女善賢又告主兵寶臣集四種兵：『我等久違朝覲，宜一奉現。』",
    "T01n0001_004:0024a05_1": "時，主兵臣即集四兵，白寶女言：『四兵已集，宜知是時。』",
    "T01n0001_004:0024a06_2": "於是，寶女將八萬四千婇女，四兵導從，詣金多隣園，大眾震動，聲聞于王，王聞聲已，臨牕而觀，寶女即前，戶側而立。",
    "T01n0001_004:0024a09_3": "「時，王見女，尋告之曰：『汝止勿前，吾將出觀。』",
    "T01n0001_004:0024a10_4": "時，善見王起頗梨座，出大正樓，下正法殿，與玉女寶詣多隣園，就座而坐。",
    "T01n0001_004:0024a12_5": "時，善見王容顏光澤有踰於常，善賢寶女即自念言：『今者大王色勝於常，是何異瑞？』",
    "T01n0001_004:0024a14_6": "時，女尋白大王：『今者顏色異常，將非異瑞，欲捨壽耶？",
    "T01n0001_004:0024a15_7": "今此八萬四千象，白象寶為第一。",
    "T01n0001_004:0024a16_8": "金銀交飾，珞用寶珠，自王所有，願少留意，共相娛樂，勿便捨壽，孤棄萬民。",
    "T01n0001_004:0024a18_9": "又八萬四千馬，力馬王為第一；八萬四千車，輪寶為第一；八萬四千珠，神珠寶第一；八萬四千女，玉女寶第一；八萬四千居士，居士寶第一；八萬四千剎利，主兵寶第一；八萬四千城，拘尸城第一；八萬四千殿，正法殿第一；八萬四千樓，大正樓第一；八萬四千座，寶飾第一；八萬四千億衣，柔軟第一；八萬四千種食，味味珍異。",
    "T01n0001_004:0024a25_10": "凡此眾寶，皆王所有，願少留意，共相娛樂，勿便捨壽，孤棄萬民。』",
    "T01n0001_004:0024a26_11": "「時，善見王答寶女曰：『自汝昔來恭奉於我，慈柔敬順，言無麤漏今者何故，乃作此語？』",
    "T01n0001_004:0024a28_12": "女白王曰：『不審所白有何不順？』",
    "T01n0001_004:0024a29_13": "王告女曰：『汝向所言：象馬、寶車、金輪、宮觀、名服、餚饍，斯皆無常，不可久保，而勸我留，豈是順耶？』",
    "T01n0001_004:0024b02_14": "女白王言：『不審慈順當何以言？』",
    "T01n0001_004:0024b03_15": "王告女曰：『汝若能言：象馬、寶車、金輪、宮觀、名服、餚饍，斯皆無常，不可久保，願不戀著，以勞神思。",
    "T01n0001_004:0024b05_16": "所以然者？",
    "T01n0001_004:0024b05_17": "王命未幾當就後世，夫生有死，合會有離，何有生此而永壽者？",
    "T01n0001_004:0024b07_18": "宜割恩愛以存道意，斯乃名曰敬順言也。』",
    "T01n0001_004:0024b08_19": "「阿難！",
    "T01n0001_004:0024b08_20": "時，玉女寶聞王此教，悲泣號啼，捫淚而言：『象馬、寶車、金輪、宮觀、名服、餚饍，斯皆無常，不可久保，願不戀著，以勞神思。",
    "T01n0001_004:0024b11_21": "所以然者？",
    "T01n0001_004:0024b11_22": "王壽未幾當就後世，夫生有死，合會有離，何有生此而永壽者？",
    "T01n0001_004:0024b13_23": "宜割恩愛以存道意。』",
    "T01n0001_004:0024b13_24": "「阿難！",
    "T01n0001_004:0024b13_25": "彼玉女寶撫此言頃，時，善見王忽然命終，猶如壯士美飯一飡，無有苦惱，魂神上生第七梵天。",
    "T01n0001_004:0024b15_26": "其王善見死七日後，輪寶、珠寶自然不現，象寶、馬寶、玉女寶、居士寶、主兵寶同日命終，城池、法殿、樓觀、寶飾、金多隣園，皆變為土木。」",
    "T01n0001_004:0024b18_27": "佛告阿難：「此有為法，無常變易，要歸磨滅，貪欲無厭，消散人命，戀著恩愛，無有知足。",
    "T01n0001_004:0024b20_28": "唯得聖智，諦見道者，爾乃知足。",
    "T01n0001_004:0024b21_29": "阿難！",
    "T01n0001_004:0024b21_30": "我自憶念，曾於此處六返，作轉輪聖王，終措骨於此。",
    "T01n0001_004:0024b23_31": "今我成無上正覺，復捨性命，措身於此，自今已後，生死永絕，無有方土，措吾身處，此最後邊，更不受有。」",
    "T01n0001_004:0024b26_0": "爾時，世尊在拘尸那竭城本所生處，娑羅園中雙樹間，臨將滅度，告阿難曰：「汝入拘尸那竭城，告諸末羅：『諸賢！",
    "T01n0001_004:0024b28_1": "當知如來夜半於娑羅園雙樹間當般涅槃，汝等可往諮問所疑，面受教誡，宜及是時，無從後悔。』」",
    "T01n0001_004:0024c01_2": "是時，阿難受佛教已，即從座起，禮佛而去。",
    "T01n0001_004:0024c02_3": "與一比丘埀淚而行，入拘尸城，見五百末羅以少因緣，集在一處。",
    "T01n0001_004:0024c04_4": "時，諸末羅見阿難來，即起作禮，於一面立，白阿難言：「不審尊者今入此城，何甚晚暮，欲何作為？」",
    "T01n0001_004:0024c06_5": "阿難垂淚言：「吾為汝等，欲相饒益，故來相告。",
    "T01n0001_004:0024c07_6": "卿等當知，如來夜半當般涅槃，汝等可往諮問所疑，面受教誡，宜及是時，無從後悔。」",
    "T01n0001_004:0024c09_7": "時，諸末羅聞是言已，舉聲悲號，宛轉躃地，絕而復甦，譬如大樹根拔，枝條摧折，同舉聲言：「佛取滅度，何其駛哉！",
    "T01n0001_004:0024c12_8": "佛取滅度，何其速哉！",
    "T01n0001_004:0024c13_0": "群生長衰，世間眼滅。」",
    "T01n0001_004:0024c13_1": "是時，阿難慰勞諸末羅言：「止！",
    "T01n0001_004:0024c14_2": "止！",
    "T01n0001_004:0024c14_3": "勿悲！",
    "T01n0001_004:0024c14_4": "天地萬物，無生不終，欲使有為而常存者，無有是處。",
    "T01n0001_004:0024c15_5": "佛不云乎？",
    "T01n0001_004:0024c15_6": "合會有離，生必有盡。」",
    "T01n0001_004:0024c16_7": "時，諸末羅各相謂言：「吾等還歸，將諸家屬，并持五百張白疊，共詣雙樹。」",
    "T01n0001_004:0024c18_0": "時，諸末羅各歸舍已，將諸家屬，并持白疊，出拘尸城，詣雙樹間，至阿難所。",
    "T01n0001_004:0024c19_1": "阿難遙見，默自念言：「彼人眾多，若一一見佛，恐未周聞，佛先滅度。",
    "T01n0001_004:0024c21_2": "我今寧可使於前夜，同時見佛。」",
    "T01n0001_004:0024c22_3": "即將五百末羅及其家屬，至世尊所，頭面禮足，在一面立，阿難前白佛言：「某甲某甲諸末羅等及其家屬，問訊世尊起居增損。」",
    "T01n0001_004:0024c25_4": "佛報言：「勞汝等來，當使汝等壽命延長，無病無痛。」",
    "T01n0001_004:0024c26_5": "阿難乃能將諸末羅及其家屬，使見世尊。",
    "T01n0001_004:0024c27_6": "時，諸末羅頭面禮足，於一面坐。",
    "T01n0001_004:0024c28_7": "爾時，世尊為說無常，示教利喜。",
    "T01n0001_004:0024c28_8": "時，諸末羅聞法歡喜，即以五百張疊，奉上世尊，佛為受之，諸末羅即從座起，禮佛而去。",
    "T01n0001_004:0025a01_9": "是時，拘尸城內，有一梵志，名曰須跋，年百二十，耆舊多智，聞沙門瞿曇今夜於雙樹間當取滅度，自念言：「吾於法有疑，唯有瞿曇能解我意，今當及時自力而行。」",
    "T01n0001_004:0025a05_10": "即於其夜，出拘尸城，詣雙樹間，至阿難所，問訊已，一面立，白阿難曰：「我聞瞿曇沙門今夜當取滅度，故來至此，求一相見。",
    "T01n0001_004:0025a08_11": "我於法有疑，願見瞿曇，一決我意，寧有閑暇得相見不？」",
    "T01n0001_004:0025a09_12": "阿難報言：「止！",
    "T01n0001_004:0025a10_13": "止！",
    "T01n0001_004:0025a10_14": "須跋！",
    "T01n0001_004:0025a10_15": "佛身有疾，無勞擾也。」",
    "T01n0001_004:0025a10_16": "須跋固請，乃至再三：「吾聞如來時一出世，如優曇鉢花時時乃出，故來求現，欲決所疑，寧有閑暇暫相見不？」",
    "T01n0001_004:0025a13_17": "阿難答如初：「佛身有疾，無勞擾也。」",
    "T01n0001_004:0025a14_18": "時，佛告阿難：「汝勿遮止！",
    "T01n0001_004:0025a14_19": "聽使來入，此欲決疑，無嬈亂也，設聞我法，必得開解。」",
    "T01n0001_004:0025a16_20": "阿難乃告須跋：「汝欲覲佛，宜知是時。」",
    "T01n0001_004:0025a17_21": "須跋即入，問訊已，一面坐，而白佛言：「我於法有疑，寧有閑暇一決所滯不？」",
    "T01n0001_004:0025a19_0": "佛言：「恣汝所問。」",
    "T01n0001_004:0025a19_1": "須跋即問：「云何？",
    "T01n0001_004:0025a19_2": "瞿曇！",
    "T01n0001_004:0025a19_3": "諸有別眾，自稱為師，不蘭迦葉、末伽梨憍舍利、阿浮陀翅舍金披羅、波浮迦旃、薩若毘耶梨弗、尼揵子，此諸師等，各有異法，瞿曇沙門能盡知耶？",
    "T01n0001_004:0025a23_4": "不盡知耶？」",
    "T01n0001_004:0025a23_5": "佛言：「止！",
    "T01n0001_004:0025a23_6": "止！",
    "T01n0001_004:0025a23_7": "用論此為，吾悉知耳。",
    "T01n0001_004:0025a24_8": "今當為汝說深妙法，諦聽！",
    "T01n0001_004:0025a25_9": "諦聽！",
    "T01n0001_004:0025a25_10": "善思念之。」",
    "T01n0001_004:0025a25_11": "須跋受教，佛告之曰：「若諸法中，無八聖道者，則無第一沙門果，第二、第三、第四沙門果。",
    "T01n0001_004:0025a27_12": "須跋！",
    "T01n0001_004:0025a27_13": "以諸法中有八聖道故，便有第一沙門果，第二、第三、第四沙門果。",
    "T01n0001_004:0025a29_14": "須跋！",
    "T01n0001_004:0025a29_15": "今我法中有八聖道，有第一沙門果，第二、第三、第四沙門果，外道異眾無沙門果。」",
    "T01n0001_004:0025b02_16": "爾時，世尊為須跋而說頌曰：「我年二十九，　　出家求善道；　須跋我成佛，　　今已五十年。",
    "T01n0001_004:0025b05_0": "　戒定智慧行，　　獨處而思惟；　今說法之要，　　此外無沙門。」",
    "T01n0001_004:0025b07_0": "佛告須跋：「若諸比丘皆能自攝者，則此世間羅漢不空。」",
    "T01n0001_004:0025b08_1": "是時，須跋白阿難言：「諸有從沙門瞿曇已行梵行，今行、當行者，為得大利。",
    "T01n0001_004:0025b10_0": "阿難！",
    "T01n0001_004:0025b10_1": "汝於如來所修行梵行，亦得大利，我得面覲如來，諮問所疑，亦得大利。",
    "T01n0001_004:0025b11_2": "今者，如來則為以弟子莂而別我已。」",
    "T01n0001_004:0025b12_3": "即白佛言：「我今寧得於如來法中出家受具戒不？」",
    "T01n0001_004:0025b13_4": "佛告須跋：「若有異學梵志於我法中修梵行者，當試四月，觀其人行，察其志性，具諸威儀無漏失者，則於我法得受具戒。",
    "T01n0001_004:0025b16_5": "須跋！",
    "T01n0001_004:0025b17_6": "當知在人行耳。」",
    "T01n0001_004:0025b17_7": "須跋復白言：「外道異學於佛法中當試四月，觀其人行，察其志性，具諸威儀無漏失者，乃得具戒。",
    "T01n0001_004:0025b19_8": "今我能於佛正法中四歲使役，具諸威儀，無有漏失，乃受具戒。」",
    "T01n0001_004:0025b21_9": "佛告須跋：「我先已說在人行耳。」",
    "T01n0001_004:0025b22_10": "於是，須跋即於其夜，出家受戒，淨修梵行，於現法中，自身作證：生死已盡，梵行已立，所作已辦，得如實智，更不受有。",
    "T01n0001_004:0025b24_11": "時，夜未久，即成羅漢，是為如來最後弟子，便先滅度而佛後焉。",
    "T01n0001_004:0025b26_12": "是時，阿難在佛後立，撫牀悲泣，不能自勝，歔欷而言：「如來滅度，何其駛哉！",
    "T01n0001_004:0025b27_13": "世尊滅度，何其疾哉！",
    "T01n0001_004:0025b28_14": "大法淪曀，何其速哉！",
    "T01n0001_004:0025b28_15": "群生長衰，世間眼滅，所以者何？",
    "T01n0001_004:0025b29_16": "我蒙佛恩，得在學地，所業未成，而佛滅度。」",
    "T01n0001_004:0025c01_17": "爾時，世尊知而故問：「阿難比丘今為所在？」",
    "T01n0001_004:0025c02_18": "時，諸比丘白如來曰：「阿難比丘今在佛後撫牀悲泣，不能自勝，歔欷而言：『如來滅度，何其駛哉！",
    "T01n0001_004:0025c04_19": "世尊滅度，何其疾哉！",
    "T01n0001_004:0025c05_20": "大法淪曀，何其速哉！",
    "T01n0001_004:0025c05_21": "群生長衰，世間眼滅，所以者何？",
    "T01n0001_004:0025c06_22": "我蒙佛恩，得在學地，所業未成，而佛滅度。』」",
    "T01n0001_004:0025c07_23": "佛告阿難：「止！",
    "T01n0001_004:0025c07_24": "止！",
    "T01n0001_004:0025c07_25": "勿憂莫悲泣也。",
    "T01n0001_004:0025c08_26": "汝侍我以來，身行有慈，無二無量；言行有慈，意行有慈，無二無量。",
    "T01n0001_004:0025c09_27": "阿難！",
    "T01n0001_004:0025c09_28": "汝供養我，功德甚大，若有供養諸天、魔、梵、沙門、婆羅門，無及汝者。",
    "T01n0001_004:0025c11_29": "汝但精進，成道不久。」",
    "T01n0001_004:0025c11_30": "爾時，世尊告諸比丘：「過去諸佛給侍弟子亦如阿難，未來諸佛給侍弟子亦如阿難。",
    "T01n0001_004:0025c13_31": "然過去佛給侍弟子，語然後知；今我阿難，舉目即知：如來須是，世尊須是。",
    "T01n0001_004:0025c15_32": "此是阿難未曾有法，汝等持之。",
    "T01n0001_004:0025c16_33": "轉輪聖王有四奇特未曾有法，何等四？",
    "T01n0001_004:0025c16_34": "聖王行時，舉國民庶皆來奉迎，見已歡喜，聞教亦喜，瞻仰威顏，無有厭足。",
    "T01n0001_004:0025c18_35": "轉輪聖王若住、若坐，及與臥時，國內臣民盡來王所，見王歡喜，聞教亦喜，瞻仰威顏，無有厭足，是為轉輪聖王四奇特法。",
    "T01n0001_004:0025c21_36": "今我阿難亦有此四奇特之法，何等四？",
    "T01n0001_004:0025c22_37": "阿難默然入比丘眾，眾皆歡喜，為眾說法，聞亦歡喜，觀其儀容，聽其說法，無有厭足。",
    "T01n0001_004:0025c24_38": "復次，阿難默然至比丘尼眾中、優婆塞眾中、優婆夷眾中，見俱歡喜，若與說法，聞亦歡喜，觀其儀容，聽其說法，無有厭足，是為阿難四未曾有奇特之法。」",
    "T01n0001_004:0025c27_39": "爾時，阿難偏露右肩，右膝著地，而白佛言：「世尊！",
    "T01n0001_004:0025c29_40": "現在四方沙門耆舊多智，明解經律，清德高行者來覲世尊，我因得禮敬，親覲問訊。",
    "T01n0001_004:0026a02_0": "佛滅度後，彼不復來，無所瞻對，當如之何？」",
    "T01n0001_004:0026a03_0": "佛告阿難：「汝勿憂也。",
    "T01n0001_004:0026a03_1": "諸族姓子常有四念，何等四？",
    "T01n0001_004:0026a04_2": "一曰念佛生處，歡喜欲見，憶念不忘，生戀慕心。",
    "T01n0001_004:0026a05_3": "二曰念佛初得道處，歡喜欲見，憶念不忘，生戀慕心。",
    "T01n0001_004:0026a06_4": "三曰念佛轉法輪處，歡喜欲見，憶念不忘，生戀慕心。",
    "T01n0001_004:0026a07_5": "四曰念佛般泥洹處，歡喜欲見，憶念不忘，生戀慕心。",
    "T01n0001_004:0026a09_6": "阿難！",
    "T01n0001_004:0026a09_7": "我般泥洹後，族姓男女念佛生時，功德如是。",
    "T01n0001_004:0026a10_8": "佛得道時，神力如是。",
    "T01n0001_004:0026a10_9": "轉法輪時，度人如是。",
    "T01n0001_004:0026a11_10": "臨滅度時，遺法如是。",
    "T01n0001_004:0026a11_11": "各詣其處，遊行禮敬諸塔寺已，死皆生天，除得道者。」",
    "T01n0001_004:0026a13_12": "佛告阿難：「我般涅槃後，諸釋種來，求為道者，當聽出家，授具足戒，勿使留難。",
    "T01n0001_004:0026a14_13": "諸異學梵志來求為道，亦聽出家受具足戒，勿試四月。",
    "T01n0001_004:0026a16_14": "所以者何？",
    "T01n0001_004:0026a16_15": "彼有異論，若小稽留，則生本見。」",
    "T01n0001_004:0026a17_16": "爾時，阿難長跪叉手，前白佛言：「闡怒比丘虜扈自用，佛滅度後，當如之何？」",
    "T01n0001_004:0026a19_0": "佛告阿難：「我滅度後，若彼闡怒不順威儀，不受教誡，汝等當共行梵檀罰，勅諸比丘不得與語，亦勿往返教授從事。」",
    "T01n0001_004:0026a21_1": "是時，阿難復白佛言：「佛滅度後，諸女人輩未受誨者，當如之何？」",
    "T01n0001_004:0026a23_2": "佛告阿難：「莫與相見。」",
    "T01n0001_004:0026a23_3": "阿難又白：「設相見者，當如之何？」",
    "T01n0001_004:0026a24_4": "佛言：「莫與共語。」",
    "T01n0001_004:0026a25_0": "阿難又白：「設與語者，當如之何？」",
    "T01n0001_004:0026a25_1": "佛言：「當自撿心。",
    "T01n0001_004:0026a26_2": "阿難！",
    "T01n0001_004:0026a26_3": "汝謂佛滅度後，無復覆護，失所持耶？",
    "T01n0001_004:0026a27_4": "勿造斯觀，我成佛來所說經戒，即是汝護，是汝所持。",
    "T01n0001_004:0026a28_5": "阿難！",
    "T01n0001_004:0026a28_6": "自今日始，聽諸比丘捨小小戒，上下相呼，當順禮度，斯則出家敬順之法。」",
    "T01n0001_004:0026b01_7": "佛告諸比丘：「汝等若於佛、法、眾有疑，於道有疑者，當速諮問，宜及是時，無從後悔，及吾現存，當為汝說。」",
    "T01n0001_004:0026b03_8": "時諸比丘默然無言。",
    "T01n0001_004:0026b04_9": "佛又告曰：「汝等若於佛、法、眾有疑，於道有疑，當速諮問，宜及是時，無從後悔，及吾現存，當為汝說。」",
    "T01n0001_004:0026b06_10": "時，諸比丘又復默然。",
    "T01n0001_004:0026b07_11": "佛復告曰：「汝等若自慚愧，不敢問者，當因知識，速來諮問，宜及是時，無從後悔。」",
    "T01n0001_004:0026b09_12": "時，諸比丘又復默然。",
    "T01n0001_004:0026b09_13": "阿難白佛言：「我信此眾皆有淨信，無一比丘疑佛、法、眾，疑於道者。」",
    "T01n0001_004:0026b11_14": "佛告阿難：「我亦自知今此眾中最小比丘皆見道迹，不趣惡道，極七往返，必盡苦際。」",
    "T01n0001_004:0026b13_15": "爾時，世尊即記莂千二百弟子所得道果。",
    "T01n0001_004:0026b14_16": "時，世尊披鬱多羅僧，出金色臂，告諸比丘：「汝等當觀如來時時出世，如優曇鉢花時一現耳。」",
    "T01n0001_004:0026b16_17": "爾時，世尊重觀此義，而說偈言：「右臂紫金色，　　佛現如靈瑞；　去來行無常，　　現滅無放逸。",
    "T01n0001_004:0026b19_0": "「是故，比丘！",
    "T01n0001_004:0026b19_1": "無為放逸，我以不放逸故，自致正覺，無量眾善，亦由不放逸得，一切萬物無常存者，此是如來末後所說。」",
    "T01n0001_004:0026b21_2": "於是，世尊即入初禪定，從初禪起，入第二禪；從第二禪起，入第三禪；從第三禪起，入第四禪；從四禪起，入空處定；從空處定起，入識處定；從識處定起，入不用定；從不用定起，入有想無想定；從有想無想定起，入滅想定。",
    "T01n0001_004:0026b27_3": "是時，阿難問阿那律：「世尊已般涅槃耶？」",
    "T01n0001_004:0026b28_4": "阿那律言：「未也，阿難！",
    "T01n0001_004:0026b28_5": "世尊今者在滅想定。",
    "T01n0001_004:0026b29_6": "我昔親從佛聞，從四禪起，乃般涅槃。」",
    "T01n0001_004:0026c01_0": "於時，世尊從滅想定起，入有想無想定；從有想無想定起，入不用定；從不用定起，入識處定；從識處定起，入空處定；從空處定起，入第四禪；從第四禪起，入第三禪；從三禪起，入第二禪；從二禪起，入第一禪；從第一禪起，入第二禪；從二禪起，入第三禪；從三禪起，入第四禪；從四禪起，佛般涅槃。",
    "T01n0001_004:0026c08_1": "當於爾時，地大震動，諸天、世人皆大驚怖。",
    "T01n0001_004:0026c09_2": "諸有幽冥日月光明所不照處，皆蒙大明，各得相見，迭相謂言：「彼人生此！",
    "T01n0001_004:0026c10_3": "彼人生此！」",
    "T01n0001_004:0026c11_4": "其光普遍，過諸天光。",
    "T01n0001_004:0026c11_5": "時，忉利天於虛空中，以文陀羅花、優鉢羅、波頭摩、拘摩頭、分陀利花散如來上，及散眾會。",
    "T01n0001_004:0026c13_6": "又以天末栴檀而散佛上，及散大眾。",
    "T01n0001_004:0026c14_7": "佛滅度已，時，梵天王於虛空中以偈頌曰：「一切昏萌類，　　皆當捨諸陰；　佛為無上尊，　　世間無等倫。",
    "T01n0001_004:0026c18_0": "　如來大聖雄，　　有無畏神力；　世尊應久住，　　而今般涅槃。」",
    "T01n0001_004:0026c20_0": "爾時，釋提桓因復作頌曰：「陰行無有常，　　但為興衰法；　生者無不死，　　佛滅之為樂。」",
    "T01n0001_004:0026c23_0": "爾時，毘沙門王復作頌曰：「福樹大叢林，　　無上福娑羅；　受供之良田，　　雙樹間滅度。」",
    "T01n0001_004:0026c26_0": "爾時，阿那律復作頌曰：「佛以無為住，　　不用出入息；　本由寂滅來，　　靈曜於是沒。」",
    "T01n0001_004:0026c29_0": "爾時，梵摩那比丘復作頌曰：「不以懈慢心，　　約己修上慧；　無著無所染，　　離愛無上尊。」",
    "T01n0001_004:0027a03_0": "爾時，阿難比丘復作頌曰：「天人懷恐怖，　　衣毛為之竪；　一切皆成就，　　正覺取滅度。」",
    "T01n0001_004:0027a06_0": "爾時，金毘羅神復作頌曰：「世間失覆護，　　群生永盲冥；　不復覩正覺，　　人雄釋師子。」",
    "T01n0001_004:0027a09_0": "爾時，密迹力士復作頌曰：「今世與後世，　　梵世諸天人；　更不復覩見，　　人雄釋師子。」",
    "T01n0001_004:0027a12_0": "爾時，佛母摩耶復作頌曰：「佛生樓毘園，　　其道廣流布；　還到本生處，　　永棄無常身。」",
    "T01n0001_004:0027a15_0": "爾時，雙樹神復作頌曰：「何時當復以，　　非時花散佛；　十力功德具，　　如來取滅度。」",
    "T01n0001_004:0027a18_0": "爾時，娑羅園林神復作頌曰：「此處最妙樂，　　佛於此生長；　即此轉法輪，　　又於此滅度。」",
    "T01n0001_004:0027a21_0": "爾時，四天王復作頌曰：「如來無上智，　　常說無常論；　解群生苦縛，　　究竟入寂滅。」",
    "T01n0001_004:0027a24_0": "爾時，忉利天王復作頌曰：「於億千萬劫，　　求成無上道；　解群生苦縛，　　究竟入寂滅。」",
    "T01n0001_004:0027a27_0": "爾時，焰天王復作頌曰：「此是最後衣，　　纏裹如來身；　佛既滅度已，　　衣當何處施。」",
    "T01n0001_004:0027b01_0": "爾時，兜率陀天王復作頌曰：「此是末後身，　　陰、界於此滅；　無憂無喜想，　　無復老死患。」",
    "T01n0001_004:0027b04_0": "爾時，化自在天王復作頌曰：「佛於今後夜，　　偃右脇而臥；　於此娑羅園，　　釋師子滅度。」",
    "T01n0001_004:0027b07_0": "爾時，他化自在天王復作頌曰：「世間永衰冥，　　星王月奄墜；　無常之所覆，　　大智日永翳。」",
    "T01n0001_004:0027b10_0": "爾時，異比丘而作頌曰：「是身如泡沫，　　危脆誰當樂？",
    "T01n0001_004:0027b12_0": "　佛得金剛身，　　猶為無常壞。",
    "T01n0001_004:0027b13_0": "　諸佛金剛體，　　皆亦歸無常；　速滅如少雪，　　其餘復何冀？」",
    "T01n0001_004:0027b15_0": "佛般涅槃已。",
    "T01n0001_004:0027b15_1": "時，諸比丘悲慟殞絕，自投於地，宛轉號咷，不能自勝，歔欷而言：「如來滅度，何其駛哉！",
    "T01n0001_004:0027b17_2": "世尊滅度，何其疾哉！",
    "T01n0001_004:0027b17_3": "大法淪翳，何其速哉！",
    "T01n0001_004:0027b18_4": "群生長衰，世間眼滅。",
    "T01n0001_004:0027b18_5": "譬如大樹根拔，枝條摧折。",
    "T01n0001_004:0027b19_6": "又如斬蛇，宛轉迴遑，莫知所奉。」",
    "T01n0001_004:0027b19_7": "時，諸比丘亦復如是，悲慟殞絕，自投於地，宛轉號咷，不能自勝，歔欷而言：「如來滅度，何其駛哉！",
    "T01n0001_004:0027b22_8": "世尊滅度，何其疾哉！",
    "T01n0001_004:0027b22_9": "大法淪翳，何其速哉！",
    "T01n0001_004:0027b23_10": "群生長衰，世間眼滅。」",
    "T01n0001_004:0027b23_11": "爾時，長老阿那律告諸比丘：「止！",
    "T01n0001_004:0027b24_12": "止！",
    "T01n0001_004:0027b24_13": "勿悲，諸天在上，儻有恠責。」",
    "T01n0001_004:0027b24_14": "時，諸比丘問阿那律：「上有幾天？」",
    "T01n0001_004:0027b25_15": "阿那律言：「充滿虛空，豈可計量？",
    "T01n0001_004:0027b26_16": "皆於空中徘徊騷擾，悲號躃踊，埀淚而言：『如來滅度，何其駛哉？",
    "T01n0001_004:0027b27_17": "世尊滅度，何其疾哉？",
    "T01n0001_004:0027b28_18": "大法淪翳，何其速哉？",
    "T01n0001_004:0027b28_19": "群生長衰，世間眼滅。",
    "T01n0001_004:0027b29_20": "譬如大樹根拔，枝條摧折，又如斬蛇，宛轉迴遑，莫知所奉。』",
    "T01n0001_004:0027c01_21": "是時，諸天亦復如是，皆於空中徘徊騷擾，悲號躃踊，埀淚而言：『如來滅度，何其駛哉！",
    "T01n0001_004:0027c03_22": "世尊滅度，何其疾哉！",
    "T01n0001_004:0027c04_23": "大法淪翳，何其速哉！",
    "T01n0001_004:0027c04_24": "群生長衰，世間眼滅。』」",
    "T01n0001_004:0027c05_25": "時，諸比丘竟夜達曉，講法語已，阿那律告阿難言：「汝可入城，語諸末羅：『佛已滅度，所欲施作，宜及時為。』」",
    "T01n0001_004:0027c07_26": "是時，阿難即起，禮佛足已，將一比丘，涕泣入城，遙見五百末羅以少因緣，集在一處。",
    "T01n0001_004:0027c09_27": "諸末羅見阿難來，皆起奉迎，禮足而立，白阿難言：「今來何早？」",
    "T01n0001_004:0027c10_28": "阿難答言：「我今為欲饒益汝故，晨來至此。",
    "T01n0001_004:0027c11_29": "汝等當知：如來昨夜已取滅度，汝欲施作，宜及時為。」",
    "T01n0001_004:0027c13_30": "時，諸末羅聞是語已，莫不悲慟，捫淚而言：「一何駛哉！",
    "T01n0001_004:0027c14_31": "佛般涅槃。",
    "T01n0001_004:0027c14_32": "一何疾哉！",
    "T01n0001_004:0027c14_33": "世間眼滅。」",
    "T01n0001_004:0027c15_34": "阿難報曰：「止！",
    "T01n0001_004:0027c15_35": "止！",
    "T01n0001_004:0027c15_36": "諸君勿為悲泣，欲使有為不變易者，無有是處。",
    "T01n0001_004:0027c16_37": "佛已先說：『生者有死，合會有離；一切恩愛，無常存者。』」",
    "T01n0001_004:0027c17_38": "時，諸末羅各相謂言：「宜各還歸，辦諸香花及眾伎樂，速詣雙樹，供養舍利。",
    "T01n0001_004:0027c19_39": "竟一日已，以佛舍利置於牀上，使末羅童子舉牀四角，擎持幡蓋，燒香散華，伎樂供養，入東城門，遍諸里巷，使國人民皆得供養；然後出西城門，詣高顯處而闍維之。」",
    "T01n0001_004:0027c23_40": "時，諸末羅作此論已，各自還家，供辦香華及眾伎樂，詣雙樹間，供養舍利。",
    "T01n0001_004:0027c25_41": "竟一日已，以佛舍利置於牀上，諸末羅等眾來舉牀，皆不能勝。",
    "T01n0001_004:0027c26_42": "時，阿那律語諸末羅：「汝等且止！",
    "T01n0001_004:0027c27_43": "勿空疲勞，今者諸天欲來舉牀。」",
    "T01n0001_004:0027c28_44": "諸末羅曰：「天以何意，欲舉此牀？」",
    "T01n0001_004:0027c28_45": "阿那律曰：「汝等欲以香花伎樂供養舍利，竟一日已，以佛舍利置於牀上，使末羅童子舉牀四角，擎持幡蓋，燒香散花，伎樂供養，入東城門，遍諸里巷，使國人民皆得供養；然後出西城門，詣高顯處而闍維之。",
    "T01n0001_004:0028a04_46": "而諸天意欲留舍利七日之中，香花伎樂，禮敬供養；然後以佛舍利置於牀上，使末羅童子舉牀四角，擎持幡蓋，散花燒香，作眾伎樂，供養舍利。",
    "T01n0001_004:0028a08_47": "入東城門，遍諸里巷，使國人民皆得供養；然後出城北門，渡凞連禪河，到天冠寺而闍維之。",
    "T01n0001_004:0028a10_48": "是上天意，使牀不動。」",
    "T01n0001_004:0028a10_49": "末羅曰：「諾！",
    "T01n0001_004:0028a11_50": "快哉斯言！",
    "T01n0001_004:0028a11_51": "隨諸天意。」",
    "T01n0001_004:0028a11_52": "時，諸末羅自相謂言：「我等宜先入城，街里街里，平治道路，掃灑燒香，還來至此，於七日中供養舍利。」",
    "T01n0001_004:0028a14_0": "時，諸末羅即共入城，街里街里，平治道路，掃灑燒香，訖已出城，於雙樹間，以香花伎樂供養舍利。",
    "T01n0001_004:0028a16_1": "訖七日已，時日向暮，舉佛舍利置於牀上，末羅童子奉舉四角，擎持幡蓋，燒香散花，作眾伎樂，前後導從，安詳而行。",
    "T01n0001_004:0028a19_2": "時，忉利諸天以文陀羅花、優鉢羅花、波頭摩花、拘物頭花、分陀利花、天末栴檀散舍利上，充滿街路。",
    "T01n0001_004:0028a21_3": "諸天作樂，鬼神歌詠。",
    "T01n0001_004:0028a21_4": "時，諸末羅自相謂言：「且置人樂，請設天樂供養舍利。」",
    "T01n0001_004:0028a23_5": "於是，末羅奉牀漸進，入東城門，止諸街巷，燒香散花，伎樂供養。",
    "T01n0001_004:0028a24_6": "時，有路夷末羅女篤信佛道，手擎金花，大如車輪，供養舍利。",
    "T01n0001_004:0028a25_7": "時，有一老母舉聲讚曰：「此諸末羅為得大利，如來末後於此滅度，舉國士民快得供養。」",
    "T01n0001_004:0028a28_0": "時，諸末羅設供養已，出城北門，渡凞連禪河，到天冠寺，置牀於地，告阿難曰：「我等當復以何供養？」",
    "T01n0001_004:0028b01_1": "阿難報曰：「我親從佛聞，親受佛教，欲葬舍利者，當如轉輪聖王葬法。」",
    "T01n0001_004:0028b03_2": "又問阿難：「轉輪聖王葬法云何？」",
    "T01n0001_004:0028b03_3": "答曰：「聖王葬法，先以香湯洗浴其身，以新劫貝周遍纏身，五百張疊次如纏之，內身金棺，灌以麻油畢，舉金棺置於第二大鐵槨中，栴檀香槨次重於外，積眾名香，厚衣其上而闍維之。",
    "T01n0001_004:0028b08_4": "收拾舍利，於四衢道起立塔廟，表剎懸繒，使國行人皆見王塔，思慕正化，多所饒益。",
    "T01n0001_004:0028b10_5": "『阿難！",
    "T01n0001_004:0028b10_6": "汝欲葬我，先以香湯洗浴，用新劫貝周匝纏身，以五百張疊次如纏之。",
    "T01n0001_004:0028b12_7": "內身金棺，灌以麻油畢，舉金棺置於第二大鐵槨中，栴檀香槨次重於外，積眾名香，厚衣其上而闍維之。",
    "T01n0001_004:0028b14_8": "收撿舍利，於四衢道起立塔廟，表剎懸繒，使諸行人皆見佛塔，思慕如來法王道化，生獲福利，死得上天，除得道者。』」",
    "T01n0001_004:0028b17_9": "時，諸末羅各相謂言：「我等還城，供辦葬具、香花、劫貝、棺槨、香油及與白疊。」",
    "T01n0001_004:0028b19_10": "時，諸末羅即共入城，供辦葬具已，還到天冠寺，以淨香湯洗浴佛身，以新劫貝周匝纏身，五百張疊次如纏之。",
    "T01n0001_004:0028b21_11": "內身金棺，灌以香油，奉舉金棺置於第二大鐵槨中，栴檀木槨重衣其外，以眾名香而[卄/積]其上。",
    "T01n0001_004:0028b24_12": "時，有末羅大臣名曰路夷，執大炬火，欲燃佛積，而火不燃。",
    "T01n0001_004:0028b25_13": "又有大末羅次前燃其積，火又不燃。",
    "T01n0001_004:0028b26_14": "時，阿那律語諸末羅言：「止！",
    "T01n0001_004:0028b27_15": "止！",
    "T01n0001_004:0028b27_16": "諸賢！",
    "T01n0001_004:0028b27_17": "非汝所能，火滅不燃，是諸天意。」",
    "T01n0001_004:0028b28_18": "末羅又問：「諸天何故使火不燃？」",
    "T01n0001_004:0028b28_19": "阿那律言：「天以大迦葉將五百弟子從波婆國來，今在半道，及未闍維，欲見佛身，天知其意，故使火不燃。」",
    "T01n0001_004:0028c02_20": "末羅又言：「願遂此意！」",
    "T01n0001_004:0028c02_21": "爾時，大迦葉將五百弟子從波婆國來，在道而行，遇一尼乾子手執文陀羅花。",
    "T01n0001_004:0028c04_22": "時，大迦葉遙見尼乾子，就往問言：「汝從何來？」",
    "T01n0001_004:0028c05_23": "報言：「吾從拘尸城來。」",
    "T01n0001_004:0028c06_24": "迦葉又言：「汝知我師乎？」",
    "T01n0001_004:0028c06_25": "答曰：「知。」",
    "T01n0001_004:0028c07_26": "又問：「我師存耶？」",
    "T01n0001_004:0028c07_27": "答曰：「滅度已來，已經七日，吾從彼來，得此天華。」",
    "T01n0001_004:0028c08_28": "迦葉聞之，悵然不悅。",
    "T01n0001_004:0028c09_29": "時，五百比丘聞佛滅度，皆大悲泣，宛轉號咷，不能自勝，捫淚而言：「如來滅度，何其駛哉！",
    "T01n0001_004:0028c11_30": "世尊滅度，何其疾哉！",
    "T01n0001_004:0028c11_31": "大法淪翳，何其速哉！",
    "T01n0001_004:0028c12_0": "群生長衰，世間眼滅。",
    "T01n0001_004:0028c12_1": "譬如大樹根拔，枝條摧折，又如斬蛇，宛轉迴遑，莫知所奉。」",
    "T01n0001_004:0028c13_2": "時，彼眾中有釋種子，字拔難陀，止諸比丘言：「汝等勿憂，世尊滅度，我得自在。",
    "T01n0001_004:0028c15_3": "彼者常言：『當應行是，不應行是。』",
    "T01n0001_004:0028c16_4": "自今已後，隨我所為。」",
    "T01n0001_004:0028c16_5": "迦葉聞已，悵然不悅，告諸比丘曰：「速嚴衣鉢，時詣雙樹，及未闍維，可得見佛。」",
    "T01n0001_004:0028c18_6": "時，諸比丘聞大迦葉語已，即從座起，侍從迦葉，詣拘尸城，渡尼連禪河水，到天冠寺，至阿難所。",
    "T01n0001_004:0028c21_7": "問訊已，一面住，語阿難言：「我等欲一面覲舍利，及未闍維，寧可見不？」",
    "T01n0001_004:0028c22_8": "阿難答言：「雖未闍維，難復可見。",
    "T01n0001_004:0028c23_9": "所以然者？",
    "T01n0001_004:0028c23_10": "佛身既洗以香湯纏以劫貝，五百張疊次如纏之。",
    "T01n0001_004:0028c24_11": "藏於金棺，置鐵槨中，栴檀香槨重衣其外，以為佛身難復可覩。」",
    "T01n0001_004:0028c26_12": "迦葉請至三，阿難答如初：「以為佛身難復得見。」",
    "T01n0001_004:0028c27_13": "時，大迦葉適向香[卄/積]，於時佛身從重槨內雙出兩足，足有異色，迦葉見已，怪問阿難：「佛身金色，足何故異？」",
    "T01n0001_004:0029a01_14": "阿難報曰：「向者，有一老母悲哀而前手撫佛足，淚墮其上，故色異耳。」",
    "T01n0001_004:0029a02_15": "迦葉聞已，又大不悅，即向香[卄/積]，禮佛舍利。",
    "T01n0001_004:0029a03_16": "時，四部眾及上諸天同時俱禮，於是佛足忽然不現。",
    "T01n0001_004:0029a05_0": "時，大迦葉繞[卄/積]三匝，而作頌曰：「諸佛無等等，　　聖智不可稱；　無等之聖智，　　我今稽首禮。",
    "T01n0001_004:0029a08_0": "　無等等沙門，　　最上無瑕穢；　牟尼絕愛枝，　　大仙天人尊；　人中第一雄，　　我今稽首禮。",
    "T01n0001_004:0029a11_0": "　苦行無等侶，　　離著而教人；　無染無垢塵，　　稽首無上尊。",
    "T01n0001_004:0029a13_0": "　三垢垢已盡，　　樂於空寂行；　無二無疇匹，　　稽首十力尊。",
    "T01n0001_004:0029a15_0": "　善逝為最上，　　二足尊中尊；　覺四諦止息，　　稽首安隱智。",
    "T01n0001_004:0029a17_0": "　沙門中無上，　　迴邪令入正；　世尊施寂滅，　　稽首湛然迹。",
    "T01n0001_004:0029a19_0": "　無熱無瑕郄，　　其心當寂定；　練除諸塵穢，　　稽首無垢尊。",
    "T01n0001_004:0029a21_0": "　慧眼無限量，　　甘露滅名稱；　希有難思議，　　稽首無等倫。",
    "T01n0001_004:0029a23_0": "　吼聲如師子，　　在林無所畏；　降魔越四姓，　　是故稽首禮。」",
    "T01n0001_004:0029a25_0": "大迦葉有大威德，四辯具足，說此偈已，時，彼佛[卄/積]不燒自燃，諸末羅等各相謂言：「今火猛熾，焰盛難止，闍維舍利，或能消盡，當於何所求水滅之？」",
    "T01n0001_004:0029a28_1": "時，佛[卄/積]側有娑羅樹神，篤信佛道，尋以神力滅佛[卄/積]火。",
    "T01n0001_004:0029a29_2": "時，諸末羅復相謂言：「此拘尸城左右十二由旬，所有香花，盡當採取，供佛舍利。」",
    "T01n0001_004:0029b02_3": "尋詣城側，取諸香花，以用供養。",
    "T01n0001_004:0029b03_4": "時，波婆國末羅民眾，聞佛於雙樹滅度，皆自念言：「今我宜往，求舍利分，自於本土，起塔供養。」",
    "T01n0001_004:0029b05_5": "時，波婆國諸末羅即下國中，嚴四種兵——象兵、馬兵、車兵、步兵，到拘尸城，遣使者言：「聞佛眾祐，止此滅度，彼亦我師，敬慕之心，來請骨分，當於本國起塔供養。」",
    "T01n0001_004:0029b09_6": "拘尸王答曰：「如是！",
    "T01n0001_004:0029b09_7": "如是！",
    "T01n0001_004:0029b09_8": "誠如所言，但為世尊垂降此土，於茲滅度，國內士民，當自供養，遠勞諸君，舍利分不可得。」",
    "T01n0001_004:0029b12_0": "時，遮羅頗國諸跋離民眾，及羅摩伽國拘利民眾、毘留提國婆羅門眾、迦維羅衛國釋種民眾、毘舍離國離車民眾，及摩竭王阿闍世，聞如來於拘尸城雙樹間而取滅度，皆自念言：「今我宜往，求舍利分。」",
    "T01n0001_004:0029b16_1": "時，諸國王阿闍世等，即下國中，嚴四種兵——象兵、馬兵、車兵、步兵，進渡恒水，即勅婆羅門香姓：「汝持我名，入拘尸城，致問諸末羅等：『起居輕利，遊步強耶？",
    "T01n0001_004:0029b20_2": "吾於諸賢，每相宗敬，鄰境義和，曾無諍訟。",
    "T01n0001_004:0029b21_3": "我聞如來於君國內而取滅度，唯無上尊，實我所天，故從遠來，求請骨分，欲還本土，起塔供養。",
    "T01n0001_004:0029b23_4": "設與我者，舉國重寶，與君共之。』」",
    "T01n0001_004:0029b24_5": "時，香姓婆羅門受王教已，即詣彼城，語諸末羅曰：「摩竭大王致問無量：『起居輕利，遊步強耶？",
    "T01n0001_004:0029b26_6": "吾於諸君，每相宗敬，鄰境義和，曾無諍訟。",
    "T01n0001_004:0029b27_7": "我聞如來於君國內而取滅度，唯無上尊，實我所天，故從遠來，求請骨分，欲還本土，起塔供養。",
    "T01n0001_004:0029b29_8": "設與我者，舉國重寶，與君共之。』」",
    "T01n0001_004:0029c01_9": "時，諸末羅報香姓曰：「如是！",
    "T01n0001_004:0029c02_10": "如是！",
    "T01n0001_004:0029c02_11": "誠如君言。",
    "T01n0001_004:0029c02_12": "但為世尊埀降此土，於茲滅度，國內士民自當供養，遠勞諸君，舍利分不可得。」",
    "T01n0001_004:0029c04_13": "時，諸國王即集群臣，眾共立議，作頌告曰：「吾等和議，　　遠來拜首，　遜言求分，　　如不見與，　四兵在此，　　不惜身命，　義而弗獲，　　當以力取。」",
    "T01n0001_004:0029c10_0": "時，拘尸國即集群臣，眾共立議，以偈答曰：「遠勞諸君，　　屈辱拜首，　如來遺形，　　不敢相許，　彼欲舉兵，　　吾斯亦有，　畢命相抵，　　未之有畏。」",
    "T01n0001_004:0029c15_0": "時，香姓婆羅門曉眾人曰：「諸賢！",
    "T01n0001_004:0029c15_1": "長夜受佛教誡，口誦法言，心服仁化，一切眾生常念欲安，寧可諍佛舍利共相殘害？",
    "T01n0001_004:0029c17_2": "如來遺形欲以廣益，舍利現在但當分取。」",
    "T01n0001_004:0029c18_3": "眾咸稱善，尋復議言：「誰堪分者？」",
    "T01n0001_004:0029c19_4": "皆言香姓婆羅門仁智平均，可使分也。",
    "T01n0001_004:0029c20_5": "時，諸國王即命香姓：「汝為我等分佛舍利，均作八分。」",
    "T01n0001_004:0029c21_6": "於時，香姓聞諸王語已，即詣舍利所，頭面禮畢，徐前取佛上牙，別置一面。",
    "T01n0001_004:0029c23_7": "尋遣使者，齎佛上牙，詣阿闍世王所，語使者言：「汝以我聲，上白大王：『起居輕利，遊步強耶？",
    "T01n0001_004:0029c25_8": "舍利未至，傾遲無量耶？",
    "T01n0001_004:0029c26_9": "今付使者如來上牙，竝可供養，以慰企望，明星出時，分舍利訖，當自奉送。』」",
    "T01n0001_004:0029c27_10": "時，彼使者受香姓語已，即詣阿闍世王所，白言：「香姓婆羅門致問無量：『起居輕利，遊步強耶？",
    "T01n0001_004:0030a01_0": "舍利未至，傾遲無量耶？",
    "T01n0001_004:0030a01_1": "今付使者如來上牙，竝可供養，以慰企望，明星出時，分舍利訖，當自奉送。』」",
    "T01n0001_004:0030a03_2": "爾時，香姓以一瓶受一石許，即分舍利，均為八分已，告眾人言：「願以此瓶，眾議見與，自欲於舍起塔供養。」",
    "T01n0001_004:0030a05_3": "皆言：「智哉！",
    "T01n0001_004:0030a06_4": "是為知時，即共聽與。」",
    "T01n0001_004:0030a06_5": "時，有畢鉢村人白眾人言：「乞地燋炭，起塔供養。」",
    "T01n0001_004:0030a07_6": "皆言：「與之。」",
    "T01n0001_004:0030a08_7": "時，拘尸國人得舍利分，即於其土起塔供養。",
    "T01n0001_004:0030a09_8": "波婆國人、遮羅國、羅摩伽國、毘留提國、迦維羅衛國、毘舍離國、摩竭國阿闍世王等，得舍利分已，各歸其國，起塔供養。",
    "T01n0001_004:0030a11_9": "香姓婆羅門持舍利瓶歸起塔廟，畢鉢村人持地燋炭歸起塔廟。",
    "T01n0001_004:0030a13_10": "當於爾時，如來舍利起於八塔，第九瓶塔，第十炭塔，第十一生時髮塔。",
    "T01n0001_004:0030a15_0": "何等時佛生？",
    "T01n0001_004:0030a15_1": "何等時成道？",
    "T01n0001_004:0030a15_2": "何等時滅度？",
    "T01n0001_004:0030a15_3": "沸星出時生，沸星出出家，沸星出成道，沸星出滅度(丹本注云問中應有何等時出家諸本並闕)。",
    "T01n0001_004:0030a18_0": "　何等生二足尊？",
    "T01n0001_004:0030a18_1": "　　何等出叢林苦？",
    "T01n0001_004:0030a19_0": "　何等得最上道？",
    "T01n0001_004:0030a19_1": "　　何等入涅槃城？",
    "T01n0001_004:0030a20_0": "　沸星生二足尊，　　沸星出叢林苦，　沸星得最上道，　　沸星入涅槃城。",
    "T01n0001_004:0030a22_0": "　八日如來生，　　八日佛出家，　八日成菩提，　　八日取滅度。",
    "T01n0001_004:0030a24_0": "　八日生二足尊，　　八日出叢林苦，　八日成最上道，　　八日入泥洹城。",
    "T01n0001_004:0030a26_0": "　二月如來生，　　二月佛出家，　二月成菩提，　　八日取涅槃。",
    "T01n0001_004:0030a28_0": "　二月生二足尊，　　二月出叢林苦，　二月得最上道，　　八日入涅槃城。",
    "T01n0001_004:0030b01_0": "　娑羅花熾盛，　　種種光相照；　於其本生處，　　如來取滅度。",
    "T01n0001_004:0030b03_0": "　大慈般涅槃，　　多人稱讚禮；　盡度諸恐畏，　　決定取滅度。",
    "T01n0001_004:0030b05_0": "佛說長阿含經卷第四"
}