{
    "T04n0192_003:0019a12_0": "佛所行讚卷第三(亦云佛本行經)",
    "T04n0192_003:0019a14_0": "馬鳴菩薩造",
    "T04n0192_003:0019a15_0": "北涼天竺三藏曇無讖譯",
    "T04n0192_003:0019a16_0": "瓶沙王詣太子品第十",
    "T04n0192_003:0019a17_0": "　太子辭王師，　　及正法大臣，　冒浪濟恒河，　　路由靈鷲巖。",
    "T04n0192_003:0019a19_0": "　藏根於五山，　　特秀峙中亭，　林木花果茂，　　流泉溫涼分，　入彼五山城，　　寂靜猶昇天。",
    "T04n0192_003:0019a22_0": "　國人見太子，　　容德深且明，　少年身光澤，　　無比丈夫形，　悉起奇特想，　　如見自在幢。",
    "T04n0192_003:0019a25_0": "　橫行為止足，　　隨後者速馳，　先進悉迴顧，　　瞻目視無厭。",
    "T04n0192_003:0019a27_0": "　四體諸相好，　　隨見目不移，　恭敬來奉迎，　　合掌禮問訊。",
    "T04n0192_003:0019a29_0": "　咸皆大歡喜，　　隨宜而供養，　瞻仰尊勝顏，　　俯愧種種形。",
    "T04n0192_003:0019b02_0": "　政素輕躁儀，　　寂默加肅敬，　結恨心永解，　　慈和情頓增。",
    "T04n0192_003:0019b04_0": "　士女公私業，　　一時悉休廢，　敬形宗其德，　　隨觀盡忘歸。",
    "T04n0192_003:0019b06_0": "　眉間白毫相，　　脩廣紺青目，　舉體金光曜，　　清淨網縵手，　雖為出家形，　　有應聖王相。",
    "T04n0192_003:0019b09_0": "　王舍城士女，　　長幼悉不安，　此人尚出家，　　我等何俗歡？",
    "T04n0192_003:0019b11_0": "　爾時瓶沙王，　　處於高觀上，　見彼諸士女，　　惶惶異常儀，　勅召一外人，　　備問何因緣？",
    "T04n0192_003:0019b14_0": "　恭跪王樓下，　　具白所見聞：「昔聞釋氏種，　　殊特殊勝子，　神慧超世表，　　應王領八方，　今出家在此，　　眾人悉奉迎。」",
    "T04n0192_003:0019b18_0": "　王聞心驚喜，　　形留神已馳，　勅使者速還，　　伺候進趣宜，　奉教密隨從，　　瞻察所施為。",
    "T04n0192_003:0019b21_0": "　澄靜端目視，　　庠步顯真儀，　入里行乞食，　　為諸乞士光，　歛形心不亂，　　好惡靡不安。",
    "T04n0192_003:0019b24_0": "　精麤隨所得，　　持鉢歸閑林，　食訖漱清流，　　樂靜安白山。",
    "T04n0192_003:0019b26_0": "　青林別高崖，　　丹華殖其間，　孔雀等眾鳥，　　翻飛而亂鳴。",
    "T04n0192_003:0019b28_0": "　法服助鮮明，　　如日照扶桑，　使見安住彼，　　次第具上聞。",
    "T04n0192_003:0019c01_0": "　王聞心馳敬，　　即勅嚴駕行，　天冠佩花服，　　師子王遊步。",
    "T04n0192_003:0019c03_0": "　簡擇諸宿重，　　安靜審諦士，　導從百千眾，　　雲騰昇白山。",
    "T04n0192_003:0019c05_0": "　見菩薩嚴儀，　　寂靜諸情根，　端坐山巖室，　　如月麗青天。",
    "T04n0192_003:0019c07_0": "　妙色淨端嚴，　　猶若法化身，　虔心肅然發，　　恭步漸親近。",
    "T04n0192_003:0019c09_0": "　猶如天帝釋，　　詣摩醯首羅，　歛容執禮儀，　　敬問彼和安。",
    "T04n0192_003:0019c11_0": "　菩薩詳而動，　　隨順反相酬。",
    "T04n0192_003:0019c12_0": "　時王勞問畢，　　端坐清淨石，　瞪矚瞻神儀，　　顏和情交悅。",
    "T04n0192_003:0019c14_0": "「伏聞名高族，　　盛德相承襲，　欽情久蘊積，　　今欲決所疑。",
    "T04n0192_003:0019c16_0": "　日光之元宗，　　祚隆已萬世，　令德紹遺嗣，　　弘廣萃於今。",
    "T04n0192_003:0019c18_0": "　賢明年幼少，　　何故而出家？",
    "T04n0192_003:0019c19_0": "　超世聖王子，　　乞食不存榮，　妙體應塗香，　　何故服袈裟？",
    "T04n0192_003:0019c21_0": "　手宜握天下，　　反以受薄飡，　若不代父王，　　受禪享其土，　吾今分半國，　　庶望少留情。",
    "T04n0192_003:0019c24_0": "　既免逼親嫌，　　時過隨所從，　當體我誠言，　　貪德為良隣。",
    "T04n0192_003:0019c26_0": "　或恃名勝族，　　才德容貌兼，　不欲降高節，　　屈下受人恩。",
    "T04n0192_003:0019c28_0": "　當給勇健士，　　器仗隨軍資，　自力廣收羅，　　天下孰不推。",
    "T04n0192_003:0020a01_0": "　明人知時取，　　法財五欲增，　若不獲三利，　　終始徒勞勤。",
    "T04n0192_003:0020a03_0": "　崇法捨財色，　　財為一分人，　富財捨法欲，　　此則保財資。",
    "T04n0192_003:0020a05_0": "　貧窶而忘法，　　五欲孰能歡？",
    "T04n0192_003:0020a06_0": "　是故三事俱，　　德流而道宣。",
    "T04n0192_003:0020a07_0": "　法財五欲備，　　名世大丈夫，　無令圓相身，　　徒勞而無功。",
    "T04n0192_003:0020a09_0": "　曼陀轉輪王，　　王領四天下，　帝釋分半坐，　　力不能王天。",
    "T04n0192_003:0020a11_0": "　今汝傭長臂，　　足攬人天境，　我不恃王力，　　而欲強相留。",
    "T04n0192_003:0020a13_0": "　見汝改形好，　　愛著出家衣，　既以敬其德，　　矜苦惜其人，　今見行乞求，　　我願奉其土。",
    "T04n0192_003:0020a16_0": "　少壯受五欲，　　中年習用財，　年耆諸根熟，　　是乃順法時。",
    "T04n0192_003:0020a18_0": "　壯年守法財，　　必為欲所壞，　老則氣虛微，　　隨順求寂默，　耆年愧財欲，　　行法舉世宗。",
    "T04n0192_003:0020a21_0": "　壯年心輕躁，　　馳騁五欲境，　疇侶契纏綿，　　情交相感深，　年宿寡綢繆，　　順法者所宗，　五欲悉休廢，　　增長樂法心。",
    "T04n0192_003:0020a25_0": "　具崇王者法，　　大會奉天神，　當乘神龍背，　　受樂上昇天。",
    "T04n0192_003:0020a27_0": "　先勝諸聖王，　　嚴身寶瓔珞，　祠祀設大會，　　終歸受天福。」",
    "T04n0192_003:0020a29_0": "　如是瓶沙王，　　種種方便說，　太子志堅固，　　不動如須彌。",
    "T04n0192_003:0020b02_0": "佛所行讚答瓶沙王品第十一",
    "T04n0192_003:0020b03_0": "　瓶沙王隨順，　　安慰勸請已，　太子敬答謝：　　「深感於來言，　善得世間宜，　　所說不乖理，　訶梨名族胄，　　為人善知識，　義懷心虛盡，　　法應如是說。",
    "T04n0192_003:0020b08_0": "　世間說凡品，　　不能處仁義，　薄德遇近情，　　豈達名勝事？",
    "T04n0192_003:0020b10_0": "　承習先勝宗，　　崇禮修敬讓，　能於苦難中，　　周濟不相棄，　是則為世間，　　真善知識相。",
    "T04n0192_003:0020b13_0": "　善友財通濟，　　是名牢固藏，　守惜封己利，　　是必速亡失。",
    "T04n0192_003:0020b15_0": "　國財非常寶，　　惠施為福業，　兼施善知識，　　雖散後無悔。",
    "T04n0192_003:0020b17_0": "　既知汝厚懷，　　不為違逆論，　且今以所見，　　率心而相告。",
    "T04n0192_003:0020b19_0": "　畏生老病死，　　欲求真解脫，　捨親離恩愛，　　豈還習五欲？",
    "T04n0192_003:0020b21_0": "　不畏盛毒蛇，　　凍電猛盛火，　唯畏五欲境，　　流轉勞我心。",
    "T04n0192_003:0020b23_0": "　五欲非常賊，　　劫人善珍寶，　詐偽虛非實，　　猶若幻化人。",
    "T04n0192_003:0020b25_0": "　暫思令人惑，　　況常處其中？",
    "T04n0192_003:0020b26_0": "　五欲為大礙，　　永障寂滅法。",
    "T04n0192_003:0020b27_0": "　天樂尚不可，　　況處人間欲？",
    "T04n0192_003:0020b28_0": "　五欲生渴愛，　　終無滿足時。",
    "T04n0192_003:0020b29_0": "　猶盛風猛火，　　投薪亦無足，　世間諸非義，　　莫過五欲境。",
    "T04n0192_003:0020c02_0": "　眾生愚貪故，　　樂著而不覺，　智者畏五欲，　　不墮於非義。",
    "T04n0192_003:0020c04_0": "　王領四海內，　　猶外更希求，　愛欲如大海，　　終無止足時。",
    "T04n0192_003:0020c06_0": "　曼陀轉輪王，　　普天雨黃金，　王領四天下，　　復希忉利天，　帝釋分半座，　　欲圖致命終。",
    "T04n0192_003:0020c09_0": "　農沙修苦行，　　王三十三天，　縱欲心高慢，　　仙人挽步車，　緣斯放逸行，　　即墮蠎蛇中。",
    "T04n0192_003:0020c12_0": "　罣羅轉輪王，　　遊於忉利天，　取天女為后，　　賦歛仙人金，　仙人忿加呪，　　國滅而命終。",
    "T04n0192_003:0020c15_0": "　婆羅大帝釋，　　大帝釋農沙，　農沙歸帝釋，　　天主豈有常？",
    "T04n0192_003:0020c17_0": "　國土非堅固，　　唯大力所居。",
    "T04n0192_003:0020c18_0": "　被服於草衣，　　食果飲流泉，　長髮如垂地，　　寂默無所求。",
    "T04n0192_003:0020c20_0": "　如是修苦行，　　終為欲所壞，　當知五欲境，　　行道者怨家。",
    "T04n0192_003:0020c22_0": "　千臂大力王，　　勇健難為敵，　羅摩仙人殺，　　亦由貪欲故。",
    "T04n0192_003:0020c24_0": "　況我剎利種，　　不為欲所牽，　少味境界欲，　　子息長彌增。",
    "T04n0192_003:0020c26_0": "　慧者之所惡，　　欲毒誰服食？",
    "T04n0192_003:0020c27_0": "　種種苦求利，　　悉為貪所使，　若無貪欲者，　　勤苦則不生。",
    "T04n0192_003:0020c29_0": "　慧者見苦過，　　滅除於貪欲，　世間謂為善，　　即皆是惡法，　眾生所貪樂，　　生諸放逸故，　放逸反自傷，　　死當墮惡趣。",
    "T04n0192_003:0021a04_0": "　勤方便所得，　　而方便所護，　不勤自亡失，　　非方便能留。",
    "T04n0192_003:0021a06_0": "　猶若假借物，　　智者不貪著，　貪欲勤苦求，　　得以增愛著，　非常離散時，　　益復增苦惱，　執炬還自燒，　　智者所不著。",
    "T04n0192_003:0021a10_0": "　愚癡卑賤人，　　慳貪毒燒心，　終身長受苦，　　未曾得安樂。",
    "T04n0192_003:0021a12_0": "　貪恚如蛇毒，　　智者何由近？",
    "T04n0192_003:0021a13_0": "　勤苦嚙枯骨，　　無味不充飽，　徒自困牙齒，　　智者所不甞。",
    "T04n0192_003:0021a15_0": "　王賊水火分，　　惡子等共財，　亦如臭叚肉，　　一聚羣鳥爭，　貪財亦如是，　　智者所不欣。",
    "T04n0192_003:0021a18_0": "　有財所集處，　　多起於怨憎，　晝夜自守衛，　　如人畏重怨，　東市殺標下，　　人情所憎惡。",
    "T04n0192_003:0021a21_0": "　貪恚癡長標，　　智者常遠離，　入山林河海，　　多敗而少安。",
    "T04n0192_003:0021a23_0": "　如樹高條果，　　貪取多墮死，　貪欲境如是，　　雖見難可取。",
    "T04n0192_003:0021a25_0": "　苦方便求財，　　難集而易散，　猶如夢所得，　　智者豈保持？",
    "T04n0192_003:0021a27_0": "　如偽覆火坑，　　蹈者必燒死，　貪欲火如是，　　智者所不遊。",
    "T04n0192_003:0021a29_0": "　如彼鳩羅步，　　弼瑟膩難陀，　彌郗利檀茶，　　如屠家刀机，　愛欲形亦然，　　智者所不為。",
    "T04n0192_003:0021b03_0": "　束身投水火，　　或投於高巖，　而求於天樂，　　徒苦不獲利。",
    "T04n0192_003:0021b05_0": "　孫陶鉢孫陶，　　阿修輪兄弟，　同生相愛念，　　為欲相殘殺，　身死名俱滅，　　皆由貪欲故。",
    "T04n0192_003:0021b08_0": "　貪愛令人賤，　　鞭杖駈策苦，　愛欲卑希望，　　長夜形神疲。",
    "T04n0192_003:0021b10_0": "　麋鹿貪聲死，　　飛鳥隨色貪，　淵魚貪鉤餌，　　悉為欲所困。",
    "T04n0192_003:0021b12_0": "　觀察資生具，　　非為自在法，　食以療飢患，　　除渴故飲水。",
    "T04n0192_003:0021b14_0": "　衣被却風寒，　　臥以治睡眠，　行疲故求乘，　　立惓求床座。",
    "T04n0192_003:0021b16_0": "　除垢故沐浴，　　皆為息苦故，　是故應當知，　　五欲非自在。",
    "T04n0192_003:0021b18_0": "　如人得熱病，　　求諸冷治藥，　貪求止苦患，　　愚夫謂自在。",
    "T04n0192_003:0021b20_0": "　而彼資生具，　　亦非定止苦，　又令苦法增，　　故非自在法。",
    "T04n0192_003:0021b22_0": "　溫衣非常樂，　　時過亦生苦，　月光夏則涼，　　冬則增寒苦。",
    "T04n0192_003:0021b24_0": "　乃至世八法，　　悉非決定相，　苦樂相不定，　　奴王豈有間？",
    "T04n0192_003:0021b26_0": "　教令眾奉用，　　以王為勝者，　教令即是苦，　　猶擔能任重。",
    "T04n0192_003:0021b28_0": "　普銓世輕重，　　眾苦集其身，　為王多怨憎，　　雖親或成患，　無親而獨立，　　此復有何歡？",
    "T04n0192_003:0021c02_0": "　雖王四天下，　　用皆不過一，　營求於萬事，　　唐苦何益身？",
    "T04n0192_003:0021c04_0": "　未若止貪求，　　息事為大安。",
    "T04n0192_003:0021c05_0": "　居王五欲樂，　　不王閑寂歡，　歡樂既同等，　　何用王位為？",
    "T04n0192_003:0021c07_0": "　汝勿作方便，　　導我於五欲，　我情之所期，　　清涼虛通道。",
    "T04n0192_003:0021c09_0": "　汝欲相饒益，　　助成我所求，　我不畏怨家，　　不求生天樂。",
    "T04n0192_003:0021c11_0": "　心不懷俗利，　　而捨於天冠，　是故違汝情，　　不從於來旨。",
    "T04n0192_003:0021c13_0": "　如免毒蛇口，　　豈復還執持？",
    "T04n0192_003:0021c14_0": "　執炬而自燒，　　何能不速捨？",
    "T04n0192_003:0021c15_0": "　有目羨盲人，　　已解復求縛，　富者願貧窮，　　智者習愚癡，　世有如此人，　　則我應樂國。",
    "T04n0192_003:0021c18_0": "　欲度生老死，　　節身行乞食，　寡欲守空閑，　　後世免惡道，　是則二世安，　　汝今勿哀我。",
    "T04n0192_003:0021c21_0": "　當哀為王者，　　其心常虛渴，　今世不獲安，　　後世受苦報。",
    "T04n0192_003:0021c23_0": "　汝以名勝族，　　大丈夫禮儀，　厚懷處於我，　　樂同世歡娛。",
    "T04n0192_003:0021c25_0": "　我亦應報德，　　勸汝同我利，　若習三品樂，　　是名世丈夫。",
    "T04n0192_003:0021c27_0": "　此亦為非義，　　常求無足故，　若無生老死，　　乃名大丈夫。",
    "T04n0192_003:0021c29_0": "　汝言少輕躁，　　老則應出家，　我見年耆者，　　力劣無所堪，　不如盛壯時，　　志猛心決定。",
    "T04n0192_003:0022a03_0": "　死賊執劍隨，　　常伺求其便，　豈聽至年老，　　遂志而出家？",
    "T04n0192_003:0022a05_0": "　無常為獵師，　　老弓病利箭，　於生死曠野，　　常伺眾生鹿，　得便斷其命，　　孰聽終年壽？",
    "T04n0192_003:0022a08_0": "　夫人之所為，　　若生若滅事，　少長及中年，　　悉應勤方便。",
    "T04n0192_003:0022a10_0": "　祠祀修大會，　　是皆愚癡故，　應當崇正法，　　反殺以祠天，　害生而求福，　　此則無慈人。",
    "T04n0192_003:0022a13_0": "　害生果有常，　　猶尚不應殺，　況復求無常，　　而害生祠祀？",
    "T04n0192_003:0022a15_0": "　若無戒聞慧，　　修禪寂靜者，　不應從世間，　　祠祀設大會。",
    "T04n0192_003:0022a17_0": "　殺生得現樂，　　慧者不應殺，　況復殺眾生，　　而求後世福？",
    "T04n0192_003:0022a19_0": "　三界有為果，　　悉非我所樂，　諸趣流動法，　　如風水漂草，　是故我遠來，　　為求真解脫。",
    "T04n0192_003:0022a22_0": "　聞有阿羅灆，　　善說解脫道，　今當往詣彼，　　大仙牟尼所。",
    "T04n0192_003:0022a24_0": "　誠言苦抑斷，　　我今誨謝汝，　願汝國安隱，　　善護如帝釋。",
    "T04n0192_003:0022a26_0": "　慧明照天下，　　猶如盛日光。",
    "T04n0192_003:0022a27_0": "　殊勝大地主，　　端心護其命，　正化護其子，　　以法王天下。",
    "T04n0192_003:0022a29_0": "　氷雪火為怨，　　緣火烟幢起，　烟幢成浮雲，　　浮雲興大雨，　有鳥於空中，　　飲雨不雨身。",
    "T04n0192_003:0022b03_0": "　殺重怨為宅，　　居宅怨重殺，　有殺重怨者，　　汝今應伏彼，　令其得解脫，　　如飲不雨身。」",
    "T04n0192_003:0022b06_0": "　時王即叉手，　　敬德心歡喜。",
    "T04n0192_003:0022b07_0": "「如汝之所求，　　願令果速成，　汝速成果已，　　當還攝受我。」",
    "T04n0192_003:0022b09_0": "　菩薩心內許，　　要令隨汝願，　交辭而隨路，　　往詣阿羅藍。",
    "T04n0192_003:0022b11_0": "　王與諸群屬，　　合掌自隨送，　咸起奇特想，　　而還王舍城。",
    "T04n0192_003:0022b13_0": "佛所行讚阿羅藍欝頭藍品第十二",
    "T04n0192_003:0022b14_0": "　甘蔗月光胄，　　到彼寂靜林，　敬詣於牟尼，　　大仙阿羅藍。",
    "T04n0192_003:0022b16_0": "　迦藍玄族子，　　遠見菩薩來，　高聲遙讚歎，　　安慰言善來。",
    "T04n0192_003:0022b18_0": "　合掌交恭敬，　　相問安吉不？",
    "T04n0192_003:0022b19_0": "　相勞問畢已，　　庠序而就坐。",
    "T04n0192_003:0022b20_0": "　梵志見太子，　　容貌審諦儀，　沐浴伏其德，　　如渴飲甘露。",
    "T04n0192_003:0022b22_0": "　舉手告太子：　　「久知汝出家，　斷親愛纏鎖，　　猶如象脫羈，　深智覺慧明，　　能免斯毒果。",
    "T04n0192_003:0022b25_0": "　古昔明勝王，　　捨位付其子，　如人佩花鬘，　　朽故而棄捨；　未若汝盛年，　　不受聖王位。",
    "T04n0192_003:0022b28_0": "　觀汝深固志，　　堪為正法器，　當乘智慧舟，　　超度生死海。",
    "T04n0192_003:0022c01_0": "　凡人誘來學，　　審才而後教，　我今已知汝，　　堅固決定志，　但當任意學，　　終無隱於子。」",
    "T04n0192_003:0022c04_0": "　太子聞其教，　　歡喜而報言：「汝以平等心，　　善誨無愛憎，　但當虛心受，　　所願便已獲。",
    "T04n0192_003:0022c07_0": "　夜行得炬火，　　迷方者蒙導，　度海得輕舟，　　我今亦如是。",
    "T04n0192_003:0022c09_0": "　今已蒙哀許，　　敢問心所疑，　生老病死患，　　云何而可免？」",
    "T04n0192_003:0022c11_0": "　爾時阿羅藍，　　聞太子所問，　自以諸經論，　　略為其解說：「汝是機悟士，　　聰中之第一，　今當聽我說，　　生死起滅義。",
    "T04n0192_003:0022c15_0": "　性變生老死，　　此五為眾生，　性者為純淨，　　轉變者五大。",
    "T04n0192_003:0022c17_0": "　我覺及與見，　　隨境根名變，　色聲香味觸，　　是等名境界。",
    "T04n0192_003:0022c19_0": "　手足語二道，　　是五名業根，　眼耳鼻舌身，　　是名為覺根。",
    "T04n0192_003:0022c21_0": "　意根兼二義，　　亦業亦名覺，　性轉變為因，　　知因者為我。",
    "T04n0192_003:0022c23_0": "　迦毘羅仙人，　　及弟子眷屬，　於此我要義，　　修學得解脫。",
    "T04n0192_003:0022c25_0": "　彼迦毘羅者，　　今波闍波提，　覺知生老死，　　是說名為見。",
    "T04n0192_003:0022c27_0": "　與上相違者，　　說名為不見，　愚癡業愛欲，　　是說為轉輪。",
    "T04n0192_003:0022c29_0": "　若住此三種，　　是眾生不離，　不信我疑濫，　　不別無方便。",
    "T04n0192_003:0023a02_0": "　境界深計著，　　纏綿於我所，　不信顛倒轉，　　異作亦異解。",
    "T04n0192_003:0023a04_0": "　我說我知覺，　　我去來我住，　如是等計我，　　是名我作轉。",
    "T04n0192_003:0023a06_0": "　於諸性猶豫，　　是非不得實，　如是不決定，　　是說名為疑。",
    "T04n0192_003:0023a08_0": "　若說法是我，　　說彼即是意，　亦說覺與業，　　諸數復說我。",
    "T04n0192_003:0023a10_0": "　如是不分別，　　是說名總攬，　愚黠性變等，　　不了名不別。",
    "T04n0192_003:0023a12_0": "　禮拜誦諸典，　　殺生祀天祠，　水火等為淨，　　而作解脫想，　如是種種見，　　是名無方便。",
    "T04n0192_003:0023a15_0": "　愚癡所計著，　　意言語覺業，　及境界計着，　　是說名為著。",
    "T04n0192_003:0023a17_0": "　諸物悉我所，　　是名為攝受。",
    "T04n0192_003:0023a18_0": "　如此八種惑，　　彌淪於生死，　諸世間愚夫，　　攝受於五節。",
    "T04n0192_003:0023a20_0": "　闇癡與大癡，　　瞋恚與恐怖，　嬾惰名為闇，　　生死名為癡。",
    "T04n0192_003:0023a22_0": "　愛欲名大癡，　　大人生惑故，　懷恨名瞋恚，　　心懼名恐怖。",
    "T04n0192_003:0023a24_0": "　此愚癡凡夫，　　計著於五欲，　生死大苦本，　　輪轉五道生。",
    "T04n0192_003:0023a26_0": "　轉生我見聞，　　我知我所作，　緣斯計我故，　　隨順生死流。",
    "T04n0192_003:0023a28_0": "　此因非性者，　　果亦非有性，　謂彼正思惟，　　四法向解脫。",
    "T04n0192_003:0023b01_0": "　黠慧與愚闇，　　顯現不顯現，　若知此四法，　　能離生老死。",
    "T04n0192_003:0023b03_0": "　生老死既盡，　　逮得無盡處，　世間婆羅門，　　皆悉依此義，　修行於梵行，　　亦為人廣說。」",
    "T04n0192_003:0023b06_0": "　太子聞斯說，　　復問阿羅藍：「云何為方便？",
    "T04n0192_003:0023b07_1": "　　究竟至何所？",
    "T04n0192_003:0023b08_0": "　行何等梵行？",
    "T04n0192_003:0023b08_1": "　　復應齊幾時？",
    "T04n0192_003:0023b09_0": "　何故修梵行？",
    "T04n0192_003:0023b09_1": "　　法應至何所？",
    "T04n0192_003:0023b10_0": "　如是諸要義，　　為我具足說。」",
    "T04n0192_003:0023b11_0": "　時彼阿羅藍，　　如其經論說，　自以慧方便，　　更為略分別：「初離俗出家，　　依倚於乞食，　廣集諸威儀，　　奉持於正戒。",
    "T04n0192_003:0023b15_0": "　少欲知足止，　　精麤任所得，　樂獨修閑居，　　勤習諸經論。",
    "T04n0192_003:0023b17_0": "　見貪欲怖畏，　　及離欲清涼，　攝諸根聚落，　　安心於寂默。",
    "T04n0192_003:0023b19_0": "　離欲惡不善，　　欲界諸煩惱，　遠離生喜樂，　　得初覺觀禪。",
    "T04n0192_003:0023b21_0": "　既得初禪樂，　　及與覺觀心，　而生奇特想，　　愚癡心樂著，　心依遠離樂，　　命終生梵天。",
    "T04n0192_003:0023b24_0": "　慧者能自知，　　方便止覺觀，　精勤求上進，　　第二禪相應。",
    "T04n0192_003:0023b26_0": "　味著彼喜樂，　　得生光音天；　方便離喜樂，　　增修第三禪。",
    "T04n0192_003:0023b28_0": "　安樂不求勝，　　生於遍淨天；　捨彼意樂者，　　逮得第四禪。",
    "T04n0192_003:0023c01_0": "　苦樂已俱息，　　或生解脫想。",
    "T04n0192_003:0023c02_0": "　任彼四禪報，　　得生廣果天，　以彼久壽故，　　名之為廣果。",
    "T04n0192_003:0023c04_0": "　於彼禪定起，　　見有身為過，　增進修智慧，　　厭離第四禪。",
    "T04n0192_003:0023c06_0": "　決定增進求，　　方便除色欲，　始自身諸竅，　　漸次修虛解。",
    "T04n0192_003:0023c08_0": "　終則堅固分，　　悉成於空觀，　略空觀境界，　　進觀無量識。",
    "T04n0192_003:0023c10_0": "　善於內寂靜，　　離我及我所，　觀察無所有，　　是無所有處。",
    "T04n0192_003:0023c12_0": "　文闇皮骨離，　　野鳥離樊籠，　遠離於境界，　　解脫亦復然。",
    "T04n0192_003:0023c14_0": "　是上婆羅門，　　離形常不盡，　慧者應當知，　　是為真解脫。",
    "T04n0192_003:0023c16_0": "　汝所問方便，　　及求解脫者，　如我上所說，　　深信者當學。",
    "T04n0192_003:0023c18_0": "　林祇沙仙人，　　及與闍那伽，　毘陀波羅沙，　　及餘求道者，　悉從於此道，　　而得真解脫。」",
    "T04n0192_003:0023c21_0": "　太子聞彼說，　　思惟其義趣，　發其先宿緣，　　而復重請問：「聞汝勝智慧，　　微妙深細義，　於知因不捨，　　則非究竟道。",
    "T04n0192_003:0023c25_0": "　性轉變知因，　　說言解脫者，　我觀是生法，　　亦為種子法。",
    "T04n0192_003:0023c27_0": "　汝謂我清淨，　　則是真解脫；　若遇因緣會，　　則應還復縛。",
    "T04n0192_003:0023c29_0": "　猶如彼種子，　　時地水火風，　離散生理乖，　　遇緣種復生。",
    "T04n0192_003:0024a02_0": "　無知業因愛，　　捨則名解者，　存我諸眾生，　　無畢竟解脫。",
    "T04n0192_003:0024a04_0": "　處處捨三種，　　而復得三勝，　以我常有故，　　彼則微細隨，　微細過隨故，　　心則離方便。",
    "T04n0192_003:0024a07_0": "　壽命得長久，　　汝謂真解脫，　汝言離我所，　　離者則無有。",
    "T04n0192_003:0024a09_0": "　眾數既不離，　　云何離求那？",
    "T04n0192_003:0024a10_0": "　是故有求那，　　當知非解脫。",
    "T04n0192_003:0024a11_0": "　求尼與求那，　　義異而體一，　若言相離者，　　終無有是處。",
    "T04n0192_003:0024a13_0": "　暖色離於火，　　別火不可得，　譬如身之前，　　則無有身者。",
    "T04n0192_003:0024a15_0": "　如是求那前，　　亦無有求尼，　是故先解脫，　　然後為身縛。",
    "T04n0192_003:0024a17_0": "　又知因離身，　　或知或無知，　若言有知者，　　則應有所知；　若有所知者，　　則非為解脫。",
    "T04n0192_003:0024a20_0": "　若言無知者，　　我則無所用；　離我而有知，　　我即同木石。",
    "T04n0192_003:0024a22_0": "　具知其精麤，　　背麤而崇微。",
    "T04n0192_003:0024a23_0": "　若能一切捨，　　所作則畢竟。」",
    "T04n0192_003:0024a24_0": "　於阿羅藍說，　　不能悅其心，　知非一切智，　　應行更求勝。",
    "T04n0192_003:0024a26_0": "　往詣欝陀仙，　　彼亦計有我，　雖觀細微境，　　見想不想過。",
    "T04n0192_003:0024a28_0": "　離想非想住，　　更無有出塗，　以眾生至彼，　　必當還退轉。",
    "T04n0192_003:0024b01_0": "　菩薩求出故，　　復捨欝陀仙，　更求勝妙道，　　進登伽闍山，　城名苦行林，　　五比丘先住。",
    "T04n0192_003:0024b04_0": "　見彼五比丘，　　善攝諸情根，　持戒修苦行，　　居彼苦行林。",
    "T04n0192_003:0024b06_0": "　尼連禪河側，　　寂靜甚可樂，　菩薩即於彼，　　一處靜思惟。",
    "T04n0192_003:0024b08_0": "　五比丘知彼，　　精心求解脫，　盡心加供養，　　如敬自在天。",
    "T04n0192_003:0024b10_0": "　謙卑而師事，　　進止常不離，　猶如修行者，　　諸根隨心轉。",
    "T04n0192_003:0024b12_0": "　菩薩勤方便，　　當度老病死，　專心修苦行，　　節身而忘餐。",
    "T04n0192_003:0024b14_0": "　淨心守齋戒，　　行人所不堪，　寂默而禪思，　　遂經歷六年。",
    "T04n0192_003:0024b16_0": "　日食一麻米，　　形體極消羸，　欲求度未度，　　重惑逾更沈。",
    "T04n0192_003:0024b18_0": "　道由慧解成，　　不食非其因，　四體雖微劣，　　慧心轉增明。",
    "T04n0192_003:0024b20_0": "　神虛體輕微，　　名德普流聞，　猶如月初生，　　鳩牟頭華敷。",
    "T04n0192_003:0024b22_0": "　溢國勝名流，　　士女競來觀，　苦形如枯木，　　垂滿於六年。",
    "T04n0192_003:0024b24_0": "　怖畏生死苦，　　專求正覺因，　自惟非由此，　　離欲寂觀生。",
    "T04n0192_003:0024b26_0": "「未若我先時，　　於閻浮樹下，　所得未曾有，　　當知彼是道。",
    "T04n0192_003:0024b28_0": "　道非羸身得，　　要須身力求，　飲食充諸根，　　根悅令心安。",
    "T04n0192_003:0024c01_0": "　心安順寂靜，　　靜為禪定筌，　由禪知聖法，　　法力得難得。",
    "T04n0192_003:0024c03_0": "　寂靜離老死，　　第一離諸垢，　如是等妙法，　　悉由飲食生。」",
    "T04n0192_003:0024c05_0": "　思惟斯義已，　　澡浴尼連濱，　浴已欲出池，　　羸劣莫能起，　天神按樹枝，　　舉手攀而出。",
    "T04n0192_003:0024c08_0": "　時彼山林側，　　有一牧牛長，　長女名難陀，　　淨居天來告：「菩薩在林中，　　汝應往供養。」",
    "T04n0192_003:0024c11_0": "　難陀婆羅闍，　　歡喜到其所，　手貫白珂釧，　　身服青染衣。",
    "T04n0192_003:0024c13_0": "　青白相映發，　　如水淨沈漫，　信心增踊躍，　　稽首菩薩足，　敬奉香乳糜，　　惟垂哀愍受。",
    "T04n0192_003:0024c16_0": "　菩薩受而食，　　彼得現法果，　食已諸根悅，　　堪受於菩提。",
    "T04n0192_003:0024c18_0": "　身體蒙光澤，　　德問轉崇高，　如百川增海，　　初月日增明。",
    "T04n0192_003:0024c20_0": "　五比丘見已，　　驚起嫌怪想，　謂其道心退，　　捨而擇善居。",
    "T04n0192_003:0024c22_0": "　如人得解脫，　　五大悉遠離，　菩薩獨遊行，　　詣彼吉祥樹，　當於彼樹下，　　成等正覺道。",
    "T04n0192_003:0024c25_0": "　其地廣平正，　　柔澤軟草生，　安祥師子步，　　步步地震動。",
    "T04n0192_003:0024c27_0": "　地動感盲龍，　　歡喜目開明，　言曾見先佛，　　地動相如今。",
    "T04n0192_003:0024c29_0": "　牟尼德尊重，　　大地所不勝，　步步足履地，　　轟轟震動聲。",
    "T04n0192_003:0025a02_0": "　妙光照天下，　　猶若朝日明，　五百群青雀，　　右遶空中旋，　柔軟清涼風，　　隨順而迴轉。",
    "T04n0192_003:0025a05_0": "　如斯諸瑞相，　　悉同過去佛，　以是知菩薩，　　當成正覺道。",
    "T04n0192_003:0025a07_0": "　從彼穫草人，　　得淨柔軟草，　布施於樹下，　　正身而安坐，　加趺不傾動，　　如龍絞縛身，　要不起斯坐，　　究竟其所作。",
    "T04n0192_003:0025a11_0": "　發斯真誓言，　　天龍悉歡喜，　清涼微風起，　　草木不鳴條，　一切諸禽獸，　　寂靜悉無聲，　斯皆是菩薩，　　必成覺道相。",
    "T04n0192_003:0025a15_0": "佛所行讚破魔品第十三",
    "T04n0192_003:0025a16_0": "　仙王族大仙，　　於菩提樹下，　建立堅固誓，　　要成解脫道。",
    "T04n0192_003:0025a18_0": "　鬼龍諸天眾，　　悉皆大歡喜，　法怨魔天王，　　獨憂而不悅。",
    "T04n0192_003:0025a20_0": "　五欲自在王，　　具諸戰鬪藝，　憎嫉解脫者，　　故名為波旬。",
    "T04n0192_003:0025a22_0": "　魔王有三女，　　美貌善儀容，　種種惑人術，　　天女中第一。",
    "T04n0192_003:0025a24_0": "　第一名欲染，　　次名能悅人，　三名可愛樂，　　三女俱時進。",
    "T04n0192_003:0025a26_0": "　白父波旬言：　　「不審何憂慼？」",
    "T04n0192_003:0025a27_0": "　父具以其事，　　寫情告諸女：「世有大牟尼，　　身被大誓鎧，　執持大我弓，　　智慧剛利箭，　欲戰伏眾生，　　破壞我境界。",
    "T04n0192_003:0025b02_0": "　我一旦不如，　　眾生信於彼，　悉歸解脫道，　　我土則空虛，　譬如人犯戒，　　其身則空虛。",
    "T04n0192_003:0025b05_0": "　及慧眼未開，　　我國猶得安，　當往壞其志，　　斷截其橋梁。」",
    "T04n0192_003:0025b07_0": "　執弓持五箭，　　男女眷屬俱，　詣彼吉安林，　　願眾生不安。",
    "T04n0192_003:0025b09_0": "　見牟尼靜默，　　欲度三有海，　左手執強弓，　　右手彈利箭，　而告菩薩言：　　「汝剎利速起，　死甚可怖畏，　　當修汝自法，　捨離解脫法，　　習戰施福會，　調伏諸世間，　　終得生天樂。",
    "T04n0192_003:0025b15_0": "　此道善名稱，　　先勝之所行，　仙王高宗胄，　　乞士非所應。",
    "T04n0192_003:0025b17_0": "　今若不起者，　　且當安汝意，　慎莫捨要誓，　　試我一放箭。",
    "T04n0192_003:0025b19_0": "　罣羅月光孫，　　亦由我此箭，　小觸如風吹，　　其心發狂亂。",
    "T04n0192_003:0025b21_0": "　寂靜苦行仙，　　聞我此箭聲，　心即大恐怖，　　惛迷失本性。",
    "T04n0192_003:0025b23_0": "　況汝末世中，　　望脫我此箭？",
    "T04n0192_003:0025b24_0": "　汝今速起者，　　幸可得安全。",
    "T04n0192_003:0025b25_0": "　此箭毒熾盛，　　慷慨而戰掉，　計力堪箭者，　　自安猶尚難，　況汝不堪箭，　　云何能不驚？」",
    "T04n0192_003:0025b28_0": "　魔說如斯事，　　迫脅於菩薩，　菩薩心怡然，　　不疑亦不怖。",
    "T04n0192_003:0025c01_0": "　魔王即放箭，　　兼進三玉女，　菩薩不視箭，　　亦不顧三女，　魔王惕然疑，　　心口自相語：「曾為雪山女，　　射魔醯首羅，　能令其心變，　　而不動菩薩。",
    "T04n0192_003:0025c06_0": "　非復以此箭，　　及天三玉女，　所能移其心，　　令起於愛恚；　當更合軍眾，　　以力強逼迫。」",
    "T04n0192_003:0025c09_0": "　作此思惟時，　　魔軍忽然集，　種種各異形，　　執戟持刀劍，　戟樹捉金杵，　　種種戰鬪具。",
    "T04n0192_003:0025c12_0": "　猪魚驢馬頭，　　駝牛兕虎形，　師子龍象首，　　及餘禽獸類。",
    "T04n0192_003:0025c14_0": "　或一身多頭，　　或面各一目，　或復眾多眼，　　或大腹長身。",
    "T04n0192_003:0025c16_0": "　或羸瘦無腹，　　或長脚大膝，　或大脚肥[蹲-酋+(十/田/ㄙ)]，　　或長牙利爪。",
    "T04n0192_003:0025c18_0": "　或無頭目面，　　或兩足多身，　或大面傍面，　　或作灰土色。",
    "T04n0192_003:0025c20_0": "　或似明星光，　　或身放烟火，　或象耳負山，　　或被髮裸身。",
    "T04n0192_003:0025c22_0": "　或被服皮革，　　面色半赤白，　或著虎皮衣，　　或復著蛇皮。",
    "T04n0192_003:0025c24_0": "　或腰帶大鈴，　　或縈髮螺髻，　或散髮被身，　　或吸人精氣。",
    "T04n0192_003:0025c26_0": "　或奪人生命，　　或超擲大呼，　或奔走相逐，　　迭自相打害。",
    "T04n0192_003:0025c28_0": "　或空中旋轉，　　或飛騰樹間，　或呼呷吼喚，　　惡聲震天地。",
    "T04n0192_003:0026a01_0": "　如是諸惡類，　　圍遶菩提樹，　或欲擘裂身，　　或復欲吞噉。",
    "T04n0192_003:0026a03_0": "　四面放火然，　　烟焰盛衝天，　狂風四激起，　　山林普震動。",
    "T04n0192_003:0026a05_0": "　風火烟塵合，　　黑闇無所見，　愛法諸天人，　　及諸龍鬼等，　悉皆忿魔眾，　　瞋恚血淚流。",
    "T04n0192_003:0026a08_0": "　淨居諸天眾，　　見魔亂菩薩，　離欲無瞋心，　　哀愍而傷彼，　悉來見菩薩，　　端坐不傾動。",
    "T04n0192_003:0026a11_0": "　無量魔圍繞，　　惡聲動天地，　菩薩安靖默，　　光顏無異相。",
    "T04n0192_003:0026a13_0": "　猶如師子王，　　處於群獸中，　皆歎嗚呼呼！",
    "T04n0192_003:0026a14_1": "　　奇特未曾有。",
    "T04n0192_003:0026a15_0": "　魔眾相駈策，　　各進其威力，　迭共相催切，　　須臾令摧滅，　裂目而切齒，　　亂飛而超摧。",
    "T04n0192_003:0026a18_0": "　菩薩默然觀，　　如看童兒戲，　眾魔益忿恚，　　倍增戰鬪力。",
    "T04n0192_003:0026a20_0": "　抱石不能舉，　　舉者不能下，　飛矛戟利矟，　　凝虛而不下，　雷震雨大雹，　　化成五色花，　惡龍蛇[口*孫]毒，　　化成香風氣。",
    "T04n0192_003:0026a24_0": "　諸種種形類，　　欲害菩薩者，　不能令傾動，　　隨事還自傷。",
    "T04n0192_003:0026a26_0": "　魔王有姊妹，　　名彌伽迦利，　手執髑髏器，　　在於菩薩前，　作種種異儀，　　婬惑亂菩薩。",
    "T04n0192_003:0026a29_0": "　如是等魔眾，　　種種醜類身，　作種種惡聲，　　欲恐怖菩薩，　不能動一毛，　　諸魔悉憂慼。",
    "T04n0192_003:0026b03_0": "　空中負多神，　　隱身出音聲：「我見大牟尼，　　心無怨恨想，　眾魔惡毒心，　　無怨處生怨。",
    "T04n0192_003:0026b06_0": "　愚癡諸惡魔，　　徒勞無所為，　當捨恚害心，　　寂靜默然住。",
    "T04n0192_003:0026b08_0": "　汝不能口氣，　　吹動須彌山，　火冷水熾然，　　地性平軟濡；　不能壞菩薩，　　歷劫修善果。",
    "T04n0192_003:0026b11_0": "　菩薩正思惟，　　精進勤方便，　淨智慧光明，　　慈悲於一切。",
    "T04n0192_003:0026b13_0": "　此四妙功德，　　無能中斷截，　而為作留難，　　不成正覺道？",
    "T04n0192_003:0026b15_0": "　如日千光明，　　必除世間闇，　鑽木而得火，　　掘地而得水，　精勤正方便，　　無求而不獲。",
    "T04n0192_003:0026b18_0": "　世間無救護，　　中貪恚癡毒，　哀愍眾生故，　　求智慧良藥。",
    "T04n0192_003:0026b20_0": "　為世除苦患，　　汝云何惱亂？",
    "T04n0192_003:0026b21_0": "　世間諸癡惑，　　悉皆著邪徑，　菩薩習正路，　　欲引導眾生，　惱亂世尊師，　　是則大不可。",
    "T04n0192_003:0026b24_0": "　如大曠野中，　　欺誑商人導，　眾生墮大冥，　　莫知所至處，　為燃智慧燈，　　云何欲令滅？",
    "T04n0192_003:0026b27_0": "　眾生悉漂沒，　　生死之大海，　為脩智慧舟，　　云何欲令沒？",
    "T04n0192_003:0026b29_0": "　忍辱為法芽，　　固志為法根，　律儀戒為地，　　覺正為枝幹，　智慧之大樹，　　無上法為菓，　蔭護諸眾生，　　云何而欲伐？",
    "T04n0192_003:0026c04_0": "　貪恚癡枷鎖，　　軛縛於眾生，　長劫修苦行，　　為解眾生縛，　決定成於今，　　於此正基坐，　如過去諸佛，　　堅竪金剛臺，　諸方悉輕動，　　惟此地安隱。",
    "T04n0192_003:0026c09_0": "　能堪受妙定，　　非汝所能壞，　但當輕下心，　　除諸憍慢意，　應修智識想，　　忍辱而奉事。」",
    "T04n0192_003:0026c12_0": "　魔聞空中聲，　　見菩薩安靜，　慚愧離憍慢，　　復道還天上。",
    "T04n0192_003:0026c14_0": "　魔眾悉憂慼，　　崩潰失威武，　鬪戰諸器仗，　　縱橫棄林野，　如人殺怨主，　　怨黨悉摧碎。",
    "T04n0192_003:0026c17_0": "　眾魔既退散，　　菩薩心虛靜，　日光倍增明，　　塵霧悉除滅。",
    "T04n0192_003:0026c19_0": "　月明眾星朗，　　無復諸闇障，　空中雨天花，　　以供養菩薩。",
    "T04n0192_003:0026c21_0": "佛所行讚阿惟三菩提品第十四",
    "T04n0192_003:0026c22_0": "　菩薩降魔已，　　志固心安隱，　求盡第一義，　　入於深妙禪。",
    "T04n0192_003:0026c24_0": "　自在諸三昧，　　次第現在前，　初夜入正受，　　憶念過去生。",
    "T04n0192_003:0026c26_0": "　從某處某名，　　而來生於此，　如是百千萬，　　死生悉了知。",
    "T04n0192_003:0026c28_0": "　受生死無量，　　一切眾生類，　悉曾為親屬，　　而起大悲心。",
    "T04n0192_003:0027a01_0": "　大悲心念已，　　又觀彼眾生，　輪迴六趣中，　　生死無窮極。",
    "T04n0192_003:0027a03_0": "　虛偽無堅固，　　如芭蕉夢幻，　即於中夜時，　　逮得淨天眼。",
    "T04n0192_003:0027a05_0": "　見一切眾生，　　如觀鏡中像，　眾生生生死，　　貴賤與貧富。",
    "T04n0192_003:0027a07_0": "　清淨不淨業，　　隨受苦樂報，　觀察惡業者，　　當生惡趣中。",
    "T04n0192_003:0027a09_0": "　修習善業者，　　生於人天中，　若生地獄者，　　受無量種苦。",
    "T04n0192_003:0027a11_0": "　吞飲於洋銅，　　鐵槍貫其體，　投之沸鑊湯，　　駈入盛火聚。",
    "T04n0192_003:0027a13_0": "　長牙群犬食，　　利[口*(隹/乃)]鳥啄腦，　畏火赴叢林，　　劍葉截其體。",
    "T04n0192_003:0027a15_0": "　利刀解其身，　　或利斧斫剉，　受斯極苦毒，　　業行不令死。",
    "T04n0192_003:0027a17_0": "　樂修不淨業，　　極苦受其報，　味著須臾頃，　　苦報甚久長。",
    "T04n0192_003:0027a19_0": "　戲笑種禍因，　　號泣而受罪，　惡業諸眾生，　　若見自報者。",
    "T04n0192_003:0027a21_0": "　氣脉則應斷，　　恐怖崩血死，　造諸畜生業，　　業種種各異。",
    "T04n0192_003:0027a23_0": "　死墮畜生道，　　種種各異身，　或為皮肉死，　　毛角骨尾羽。",
    "T04n0192_003:0027a25_0": "　更互相殘殺，　　親戚還相噉，　負重而抱軛，　　鞭策鉤錐刺。",
    "T04n0192_003:0027a27_0": "　傷體膿血流，　　飢渴莫能解，　展轉相殘殺，　　無有自在力，　虛空水陸中，　　逃死亦無處。",
    "T04n0192_003:0027b01_0": "　慳貪增上者，　　生於餓鬼趣，　巨身如大山，　　咽孔猶針鼻，　飢渴火毒然，　　還自燒其身。",
    "T04n0192_003:0027b04_0": "　求者慳不與，　　或遮人惠施，　生彼餓鬼中，　　求食不能得，　不淨人所棄，　　欲食而變失。",
    "T04n0192_003:0027b07_0": "　若人聞慳貪，　　苦報如是者，　割肉以施人，　　如彼尸毘王。",
    "T04n0192_003:0027b09_0": "　或生人道中，　　身處於行廁。",
    "T04n0192_003:0027b10_0": "　動轉極大苦，　　出胎生恐怖，　軟身觸外物，　　猶如刀劍截。",
    "T04n0192_003:0027b12_0": "　任彼宿業分，　　無時不有死，　勤苦而求生，　　得生長受苦。",
    "T04n0192_003:0027b14_0": "　乘福生天者，　　渴愛常燒身，　福盡命終時，　　衰死五相至。",
    "T04n0192_003:0027b16_0": "　猶如樹華萎，　　枯悴失光澤，　眷屬存亡分，　　悲苦莫能留。",
    "T04n0192_003:0027b18_0": "　宮殿廓然空，　　玉女悉遠離，　坐臥塵土中，　　悲泣相戀慕。",
    "T04n0192_003:0027b20_0": "　生者哀墮落，　　死者戀生悲，　精勤修苦行，　　貪求生天樂，　既有如此苦，　　鄙哉何可貪？",
    "T04n0192_003:0027b23_0": "　大方便所得，　　不免別離苦，　嗚呼諸天人，　　脩短無差別。",
    "T04n0192_003:0027b25_0": "　積劫修苦行，　　永離於愛欲，　謂決定長存，　　而今悉墮落。",
    "T04n0192_003:0027b27_0": "　地獄受眾苦，　　畜生相殘殺，　餓鬼飢渴逼，　　人間疲渴愛，　雖云諸天樂，　　別離最大苦。",
    "T04n0192_003:0027c01_0": "　迷惑生世間，　　無一蘇息處，　嗚呼生死海，　　輪轉無窮已，　眾生沒長流，　　漂泊無所依。",
    "T04n0192_003:0027c04_0": "　如是淨天眼，　　觀察於五道，　虛偽不堅固，　　如芭蕉泡沫，　即彼第三夜，　　入於深正受。",
    "T04n0192_003:0027c07_0": "　觀察諸世間，　　輪轉苦自性，　數數生老死，　　其數無有量，　貪欲癡闇障，　　莫知所由出。",
    "T04n0192_003:0027c10_0": "　正念內思惟，　　生死何從起？",
    "T04n0192_003:0027c11_0": "　決定知老死，　　必由生所致，　如人有身故，　　則有身痛隨。",
    "T04n0192_003:0027c13_0": "　又觀生何因？",
    "T04n0192_003:0027c13_1": "　　見從諸有業，　天眼觀有業，　　非自在天生。",
    "T04n0192_003:0027c15_0": "　非自性非我，　　亦復非無因，　如破竹初節，　　餘節則無難。",
    "T04n0192_003:0027c17_0": "　既見生死因，　　漸次見真實，　有業從取生，　　猶如火得薪。",
    "T04n0192_003:0027c19_0": "　取以愛為因，　　如小火焚山，　知愛從受生，　　覺苦樂求安。",
    "T04n0192_003:0027c21_0": "　飢渴求飲食，　　受生愛亦然，　諸受觸為因，　　三等苦樂生。",
    "T04n0192_003:0027c23_0": "　鑽燧加人功，　　則得火為用，　觸從六入生，　　盲無明覺故。",
    "T04n0192_003:0027c25_0": "　六入名色起，　　如芽長莖葉，　名色由識生，　　如種芽葉生。",
    "T04n0192_003:0027c27_0": "　識還從名色，　　展轉更無餘，　緣識生名色，　　緣名色生識。",
    "T04n0192_003:0027c29_0": "　猶人船俱進，　　水陸更相運，　如識生名色，　　名色生諸根。",
    "T04n0192_003:0028a02_0": "　諸根生於觸，　　觸復生於受，　受生於愛欲，　　愛欲生於取。",
    "T04n0192_003:0028a04_0": "　取生於業有，　　有則生於生，　生生於老死，　　輪迴周無窮。",
    "T04n0192_003:0028a06_0": "　眾生因緣起，　　正覺悉覺知，　決定正覺已，　　生盡老死滅。",
    "T04n0192_003:0028a08_0": "　有滅則生滅，　　取滅則有滅，　愛滅則取滅，　　受滅則愛滅。",
    "T04n0192_003:0028a10_0": "　觸滅則受滅，　　六入滅觸滅，　一切入滅盡，　　由於名色滅。",
    "T04n0192_003:0028a12_0": "　識滅名色滅，　　行滅則識滅，　癡滅則行滅，　　大仙正覺成。",
    "T04n0192_003:0028a14_0": "　如是正覺成，　　佛則興世間，　正見等八道，　　坦然平直路，　畢竟無我所，　　如薪盡火滅。",
    "T04n0192_003:0028a17_0": "　所作者已作，　　得先正覺道，　究竟第一義，　　入大仙人室。",
    "T04n0192_003:0028a19_0": "　闇謝明相生，　　動靜悉寂默，　逮得無盡法，　　一切智明朗。",
    "T04n0192_003:0028a21_0": "　大仙德淳厚，　　地為普震動，　宇宙悉清明，　　天龍神雲集，　空中奏天樂，　　以供養於法。",
    "T04n0192_003:0028a24_0": "　微風清涼起，　　無雲雨香雨，　妙華非時敷，　　甘菓違節熟。",
    "T04n0192_003:0028a26_0": "　摩訶曼陀羅，　　種種天寶花，　從空而亂下，　　供養牟尼尊。",
    "T04n0192_003:0028a28_0": "　異類諸眾生，　　各慈心相向，　恐怖悉消除，　　無諸恚慢心。",
    "T04n0192_003:0028b01_0": "　一切諸世間，　　皆同漏盡人，　諸天樂解脫，　　惡道暫安寧，　煩惱暫休息，　　智月漸增明。",
    "T04n0192_003:0028b04_0": "　甘蔗族仙人，　　諸有生天者，　見佛出興世，　　歡喜充滿身，　即於天宮殿，　　雨花以供養。",
    "T04n0192_003:0028b07_0": "　諸天神鬼龍，　　同聲嘆佛德，　世人見供養，　　及聞讚嘆聲，　一切皆隨喜，　　踊躍不自勝。",
    "T04n0192_003:0028b10_0": "　唯有魔天王，　　心生大憂苦。",
    "T04n0192_003:0028b11_0": "　佛於彼七日，　　禪思心清淨，　觀察菩提樹，　　瞪視目不瞬。",
    "T04n0192_003:0028b13_0": "「我依於此處，　　得遂宿心願。」",
    "T04n0192_003:0028b14_0": "　安住無我法，　　佛眼觀眾生，　發上哀愍心，　　欲令得清淨。",
    "T04n0192_003:0028b16_0": "　貪恚癡邪見，　　飄流沒其心，　解脫甚深妙，　　何由能得宣？",
    "T04n0192_003:0028b18_0": "　捨離勤方便，　　安住於默然。",
    "T04n0192_003:0028b19_0": "　顧惟本誓願，　　復生說法心，　觀察諸眾生，　　煩惱孰增微。",
    "T04n0192_003:0028b21_0": "　梵天知其念，　　法應請而轉，　普放梵光明，　　為度苦眾生，　來見牟尼尊。",
    "T04n0192_003:0028b23_1": "　　說法大人相，　妙義悉顯現，　　安住實智中，　離於留難過。",
    "T04n0192_003:0028b25_2": "　　無諸虛偽心，　恭敬心歡喜，　　合掌勸請言：「世間何福慶，　　遭遇大世尊！",
    "T04n0192_003:0028b28_0": "　一切眾生類，　　塵穢滓雜心，　或有重煩惱，　　或煩惱輕微。",
    "T04n0192_003:0028c01_0": "　世尊已免度，　　生死大苦海，　願當濟度彼，　　沈溺諸眾生。",
    "T04n0192_003:0028c03_0": "　如世間義士，　　得利與物同，　世尊得法利，　　唯應濟眾生。",
    "T04n0192_003:0028c05_0": "　凡人多自利，　　彼我兼利難，　唯願垂慈悲，　　為世難中難。」",
    "T04n0192_003:0028c07_0": "　如是勸請已，　　奉辭還梵天。",
    "T04n0192_003:0028c08_0": "　佛以梵天請，　　心悅嘉其誠，　長養大悲心，　　增其說法情。",
    "T04n0192_003:0028c10_0": "　念當行乞食，　　四王咸奉鉢，　如來為法故，　　受四合成一。",
    "T04n0192_003:0028c12_0": "　時有商人行，　　善友天神告：「大仙牟尼尊，　　在彼山林中，　世間良福田，　　汝應往供養。」",
    "T04n0192_003:0028c15_0": "　聞命大歡喜，　　奉施於初飯。",
    "T04n0192_003:0028c16_0": "　食已顧思惟：　　「誰應先聞法？",
    "T04n0192_003:0028c17_0": "　唯有阿羅藍，　　欝頭羅摩子，　彼堪受正法，　　而今已命終；　次有五比丘，　　應聞初說法。」",
    "T04n0192_003:0028c20_0": "　欲說寂滅法，　　如日光除冥，　行詣波羅[木*奈]，　　古仙人住處。",
    "T04n0192_003:0028c22_0": "　牛王目平視，　　安庠師子步，　為度眾生故，　　往詣迦尸城，　步步獸王顧，　　顧瞻菩提林。",
    "T04n0192_003:0028c25_0": "佛所行讚轉法輪品第十五",
    "T04n0192_003:0028c26_0": "　如來善寂靜，　　光明顯照曜，　嚴儀獨遊步，　　猶若大眾隨。",
    "T04n0192_003:0028c28_0": "　道逢一梵志，　　其名憂波迦，　執持比丘儀，　　恭立於路傍。",
    "T04n0192_003:0029a01_0": "　欣遇未曾有，　　合掌而啟問：「群生皆染著，　　而有無著容，　世間心動搖，　　而獨靜諸根，　光顏如滿月，　　似味甘露津，　容貌大人相，　　慧力自在王，　所作必已辦，　　為宗稟何師？」",
    "T04n0192_003:0029a07_0": "　答言：「我無師，　　無宗無所勝，　自悟甚深法，　　得人所不得。",
    "T04n0192_003:0029a09_0": "　人之所應覺，　　舉世無覺者，　我今悉自覺，　　是故名正覺。",
    "T04n0192_003:0029a11_0": "　煩惱如怨家，　　伏以智慧劍，　是故世所稱，　　名之為最勝。",
    "T04n0192_003:0029a13_0": "　當詣波羅[木*奈]，　　擊甘露法鼓，　無慢不存名，　　亦不求利樂。",
    "T04n0192_003:0029a15_0": "　唯為宣正法，　　拔濟苦眾生，　以昔發弘誓，　　度諸未度者。",
    "T04n0192_003:0029a17_0": "　誓果成於今，　　當遂其本願，　當財自供已，　　不稱名義士。",
    "T04n0192_003:0029a19_0": "　兼利於天下，　　乃名大丈夫，　臨危不濟溺，　　豈云勇健士？",
    "T04n0192_003:0029a21_0": "　疾病不救療，　　何名為良醫？",
    "T04n0192_003:0029a22_0": "　見迷不示路，　　孰云善導師？",
    "T04n0192_003:0029a23_0": "　如燈照幽冥，　　無心而自明，　如來然慧燈，　　無諸求欲情。",
    "T04n0192_003:0029a25_0": "　鑽燧必得火，　　穴中風自然，　穿地必得水，　　此皆理自然。",
    "T04n0192_003:0029a27_0": "　一切諸牟尼，　　成道必伽耶，　亦同迦尸國，　　而轉正法輪。」",
    "T04n0192_003:0029a29_0": "　梵志憂波迦，　　嗚呼嘆奇特，　隨心先所期，　　從路各分乖，　計念未曾有，　　步步顧踟蹰。",
    "T04n0192_003:0029b03_0": "　如來漸前行，　　至於迦尸城，　其地勝莊嚴，　　如天帝釋宮，　恒河波羅[木*奈]，　　二水雙流間。",
    "T04n0192_003:0029b06_0": "　林木花果茂，　　禽獸同群遊，　閑寂無喧俗，　　古仙人所居。",
    "T04n0192_003:0029b08_0": "　如來光照耀，　　倍增其鮮明，　憍隣如族子，　　次十力迦葉，　三名婆澁波，　　四阿濕波誓，　五名跋陀羅，　　習苦樂山林。",
    "T04n0192_003:0029b12_0": "　遠見如來至，　　集坐共議言：「瞿曇染世樂，　　放捨諸苦行，　今復還至此，　　慎勿起奉迎，　亦莫禮問訊，　　供給其所須，　已壞本誓故，　　不應受供養。",
    "T04n0192_003:0029b17_0": "　凡人見來賓，　　應修先後宜，　且為設床座，　　任彼之所安。」",
    "T04n0192_003:0029b19_0": "　作此要言已，　　各各正基坐，　如來漸次至，　　不覺違要言，　有請讓其坐，　　有為攝衣鉢，　有為洗摩足，　　有請問所須，　如是等種種，　　尊敬師奉事，　唯不捨其族，　　猶稱瞿曇名。",
    "T04n0192_003:0029b25_0": "　世尊告彼言：　　「莫稱我本性，　於阿羅呵所，　　而生褻慢言。",
    "T04n0192_003:0029b27_0": "　於敬不敬者，　　我心悉平等，　汝等心不恭，　　當自招其罪。",
    "T04n0192_003:0029b29_0": "　佛能度世間，　　是故稱為佛。",
    "T04n0192_003:0029c01_0": "　於一切眾生，　　等心如子想，　而稱本名字，　　如得慢父罪。」",
    "T04n0192_003:0029c03_0": "　佛以大悲心，　　哀愍而告彼，　彼率愚騃心，　　不信正真覺。",
    "T04n0192_003:0029c05_0": "　言先修苦行，　　猶尚無所得，　今恣身口樂，　　何因得成佛？",
    "T04n0192_003:0029c07_0": "　如是等疑惑，　　不信得佛道，　究竟真實義，　　一切智具足。",
    "T04n0192_003:0029c09_0": "　如來即為彼，　　略說其要道：「愚夫習苦行，　　樂行悅諸根，　見彼二差別，　　斯則為大過，　非是正真道，　　以違解脫故。",
    "T04n0192_003:0029c13_0": "　疲身修苦行，　　其心猶馳亂，　尚不生世智，　　況能超諸根？",
    "T04n0192_003:0029c15_0": "　如以水燃燈，　　終無破闇期，　疲身修慧燈，　　不能壞愚癡。",
    "T04n0192_003:0029c17_0": "　朽木而求火，　　徒勞而弗獲，　鑽燧人方便，　　即得火為用。",
    "T04n0192_003:0029c19_0": "　求道非苦身，　　而得甘露法，　著欲為非義，　　愚癡障慧明。",
    "T04n0192_003:0029c21_0": "　尚不了經論，　　況得離欲道？",
    "T04n0192_003:0029c22_0": "　如人得重病，　　食不隨病食；　無知之重病，　　著欲豈能除？",
    "T04n0192_003:0029c24_0": "　放火於曠野，　　乾草增猛風，　火盛孰能滅，　　貪愛火亦然。",
    "T04n0192_003:0029c26_0": "　我已離二邊，　　心存於中道，　眾苦畢竟息，　　安靜離諸過。",
    "T04n0192_003:0029c28_0": "　正見踰日光，　　平等覺觀佛，　正語為舍宅，　　遊戲正業林，　正命為豐姿，　　方便正修塗，　正念為城郭，　　正定為床座，　八道坦平正，　免脫生死苦。",
    "T04n0192_003:0030a04_1": "　　從此塗出者，　所作已究竟，　　不墮於此彼。",
    "T04n0192_003:0030a06_0": "　二世苦數中，　　三界純苦聚，　唯此道能滅，　　本所未曾聞，　正法清淨眼，　　等見解脫道，　唯我今始超。",
    "T04n0192_003:0030a09_1": "　　生老病死苦，　愛離怨憎會，　　所求事不果，　及餘種種苦，　　離欲未離欲，　有身及無身，　　離淨功德者，　略說斯皆苦。",
    "T04n0192_003:0030a13_2": "　　猶如盛火息，　雖微不捨熱，　　寂靜微細我，　大苦性猶存，　　貪等諸煩惱，　及種種業過，　　是則為苦因，　捨離則苦滅。",
    "T04n0192_003:0030a17_3": "　　猶如諸種子，　離於地水等，　　眾緣不和合，　芽葉則不生。",
    "T04n0192_003:0030a19_4": "　　有有性相續，　從天至惡趣，　　輪廻而不息，　斯由貪欲生，　　軟中上差降，　種種業為因。",
    "T04n0192_003:0030a22_5": "　　若滅於貪等，　則無有相續，　　種種業盡者，　差別苦長息。",
    "T04n0192_003:0030a24_6": "　　此有則彼有，　此滅則彼滅，　　無生老病死，　無地水火風。",
    "T04n0192_003:0030a26_7": "　　亦無初中邊，　亦非欺誑法，　　賢聖之所住，　無盡之寂滅。",
    "T04n0192_003:0030a28_8": "　　所說八正道，　是方便非餘，　　世間所不見，　彼彼長迷惑。",
    "T04n0192_003:0030b01_9": "　　我知苦斷集，　證滅修正道，　　觀此四真諦，　遂成等正覺。",
    "T04n0192_003:0030b04_0": "　謂我已知苦，　　已斷有漏因，　已滅盡作證，　　已修八正道。",
    "T04n0192_003:0030b06_0": "　已知四真諦，　　清淨法眼成，　於此四真諦，　　未生平等眼。",
    "T04n0192_003:0030b08_0": "　不名得解脫，　　不言作已作，　亦不言一切，　　真實知覺成。",
    "T04n0192_003:0030b10_0": "　已知真諦故，　　自知得解脫，　自知作已作，　　自知等正覺。」",
    "T04n0192_003:0030b12_0": "　說是真實時，　　憍憐族姓子，　八萬諸天眾，　　究竟真實義，　遠離諸塵垢，　　清淨法眼成。",
    "T04n0192_003:0030b15_0": "　天人師知彼，　　所作事已作，　歡喜師子吼，　　問憍憐如來。",
    "T04n0192_003:0030b17_0": "　憍憐即白佛：　　「已知大師法。」",
    "T04n0192_003:0030b18_0": "　以彼知法故，　　名阿若憍憐，　於佛弟子中，　　最先第一悟。",
    "T04n0192_003:0030b20_0": "　彼知正法聲，　　聞於諸地神，　咸共舉聲唱：　　「善哉見深法。",
    "T04n0192_003:0030b22_0": "　如來於今日，　　轉未曾所轉，　普為諸天人，　　廣開甘露門。",
    "T04n0192_003:0030b24_0": "　淨戒為眾輻，　　調伏寂定齊，　堅固智為輞，　　慚愧楔其間。",
    "T04n0192_003:0030b26_0": "　正念以為轂，　　成真實法輪，　正真出三界，　　不退從邪師。」",
    "T04n0192_003:0030b28_0": "　如是地神唱，　　虛空神傳稱，　諸天轉讚嘆，　　乃至徹梵天。",
    "T04n0192_003:0030c01_0": "　三界諸天神，　　始聞大仙說，　展轉驚相告，　　普聞佛興世。",
    "T04n0192_003:0030c03_0": "　廣為群生類，　　轉寂靜法輪，　風霽雲霧除，　　空中雨天華，　諸天奏天樂，　　嘉歎未曾有。",
    "T04n0192_003:0030c06_0": "佛所行讚卷第三"
}