{
    "T23n1442_036:0821a19_0": "根本說一切有部毘奈耶卷第三",
    "T23n1442_036:0821a20_0": "十六",
    "T23n1442_036:0821a22_0": "三藏法師義淨奉　制譯",
    "T23n1442_036:0821a23_0": "足食學處第三十四",
    "T23n1442_036:0821a24_0": "爾時薄伽梵在室羅伐城逝多林給孤獨園，告諸苾芻曰：「我為一坐食時常得少欲無病，起居輕利氣力康強安樂而住。",
    "T23n1442_036:0821a26_1": "汝等亦應為一坐食，由一坐食故亦得少欲無病，起居輕利氣力康強安樂而住。」",
    "T23n1442_036:0821a28_2": "如佛所說，一坐食時有如是功德，時諸苾芻皆一坐食。",
    "T23n1442_036:0821a29_3": "然正食時見阿遮利耶、鄔波馱耶及餘耆宿來至其處，即便離座。",
    "T23n1442_036:0821b02_4": "既離座已，將為足食，更不敢食。",
    "T23n1442_036:0821b03_0": "由少食故，顏色痿黃身體羸瘦。",
    "T23n1442_036:0821b03_1": "世尊見已知而故問阿難陀：「我一坐食乃至得安樂住，教諸苾芻亦一坐食得安樂住。",
    "T23n1442_036:0821b05_2": "何故諸苾芻顏色痿黃身體羸瘦？」",
    "T23n1442_036:0821b06_3": "阿難陀白佛言：「世尊！",
    "T23n1442_036:0821b06_4": "如佛所說：『我一坐食得安樂住，汝等亦應為一坐食得安樂住。』",
    "T23n1442_036:0821b08_5": "時諸苾芻如佛所教為一坐食，正噉食時見二師來及諸尊宿，即起離座。",
    "T23n1442_036:0821b09_6": "既離座已，將為足食，更不敢食。",
    "T23n1442_036:0821b10_7": "由少食故，顏色痿黃身體羸瘦。」",
    "T23n1442_036:0821b11_8": "佛告阿難陀：「若苾芻食時，乃至未足已來隨意飽食，若受食已更不應起。」",
    "T23n1442_036:0821b13_0": "如佛所教，乃至未足已來隨意飽食，若受食已更不應起者，時諸苾芻隨得多少羹菜之類，及食熟豆，即謂足食，起已更不敢食。",
    "T23n1442_036:0821b15_1": "由此因緣身皆瘦損。",
    "T23n1442_036:0821b16_2": "世尊見已問阿難陀曰：「我教諸苾芻，凡欲食時行鹽已去乃至未足已來隨意飽食，若受食已更不應起。",
    "T23n1442_036:0821b18_3": "何故諸苾芻身體羸瘦不能充悅？」",
    "T23n1442_036:0821b19_4": "時阿難陀即以上緣具白世尊，乃至身體羸瘦不能充悅。",
    "T23n1442_036:0821b20_5": "世尊以是因緣告阿難陀曰：「有五種珂但尼食(是嚼齧義也)，若食不成足食。",
    "T23n1442_036:0821b22_6": "云何為五？",
    "T23n1442_036:0821b22_7": "謂一、根，二、莖，三、葉，四、花，五、果。",
    "T23n1442_036:0821b23_8": "食此五時不成足食。",
    "T23n1442_036:0821b23_9": "有五種蒲繕尼食(是含噉義也)，食成足食。",
    "T23n1442_036:0821b24_10": "云何為五？",
    "T23n1442_036:0821b24_11": "一、飯，二、麥豆飯，三、麨，四、肉，五、餅，噉此五時名為足食。",
    "T23n1442_036:0821b26_12": "若苾芻先食五種嚼食，後時得食五種噉食。",
    "T23n1442_036:0821b27_13": "若先食五種噉食，更不應食五種嚼食。",
    "T23n1442_036:0821b27_14": "若更食者，得越法罪。」",
    "T23n1442_036:0821b28_15": "如世尊說五種嚼食不名足食，五種噉食名足食者，時諸苾芻所受得食纔食少許，有緣起已，即謂成足更不敢食，身皆瘦損。",
    "T23n1442_036:0821c02_16": "世尊見已知而故問阿難陀曰：「我說五種嚼食不成足食，五種噉食方是足食，皆令飽食。",
    "T23n1442_036:0821c04_17": "何意苾芻身形瘦損？」",
    "T23n1442_036:0821c04_18": "阿難陀白佛言：「如佛所說五種嚼食不名足食，五種噉食是足食者，時諸苾芻所受得食纔食少許，有緣起已，即謂成足更不敢食。",
    "T23n1442_036:0821c07_19": "由是因緣身形損瘦。」",
    "T23n1442_036:0821c08_20": "佛告阿難陀：「有五因緣方成足食，復有五緣不成足食。",
    "T23n1442_036:0821c09_21": "云何五緣成足食？",
    "T23n1442_036:0821c09_22": "一、知是食，二、知有授食人，三、知受得而食，四、知遮食，五、知捨威儀。",
    "T23n1442_036:0821c11_23": "云何知食？",
    "T23n1442_036:0821c11_24": "謂知是五嚼食、五噉食。",
    "T23n1442_036:0821c12_0": "云何知有授食人？",
    "T23n1442_036:0821c12_1": "謂知女、男、半擇迦等。",
    "T23n1442_036:0821c12_2": "云何知受得而食？",
    "T23n1442_036:0821c13_3": "謂二五食從他受得而食。",
    "T23n1442_036:0821c13_4": "云何知遮食？",
    "T23n1442_036:0821c14_5": "謂遮二五食。",
    "T23n1442_036:0821c14_6": "云何知捨威儀？",
    "T23n1442_036:0821c14_7": "謂於此坐捨之而起，具此五緣名為足食。",
    "T23n1442_036:0821c15_8": "云何五種不名足食？",
    "T23n1442_036:0821c16_9": "謂知非是食、知無授人、知受得未食、知不遮食、知未離座，是名五種不足食。",
    "T23n1442_036:0821c17_10": "復有五種足食。",
    "T23n1442_036:0821c18_11": "云何為五？",
    "T23n1442_036:0821c18_12": "一、是清淨食，二、少有不淨食相雜，三、非惡觸食，四、少有惡觸食相雜，五、捨其本座，是名五種足食。",
    "T23n1442_036:0821c20_13": "復有五種不名足食。",
    "T23n1442_036:0821c21_14": "云何為五？",
    "T23n1442_036:0821c21_15": "一、是不清淨食，二、多有不淨食相雜，三、惡觸食，四、多有惡觸食相雜，五、未離本座。",
    "T23n1442_036:0821c23_16": "是謂五種不名足食。",
    "T23n1442_036:0821c23_17": "復有五種足食。",
    "T23n1442_036:0821c24_18": "云何為五？",
    "T23n1442_036:0821c24_19": "謂見行食者與食之時，苾芻報云：『我不須。』",
    "T23n1442_036:0821c25_20": "或云：『去。』",
    "T23n1442_036:0821c25_21": "或云：『休。』",
    "T23n1442_036:0821c25_22": "或云：『已足食。』",
    "T23n1442_036:0821c26_0": "或云：『已了。』",
    "T23n1442_036:0821c26_1": "斯五皆是決斷不取無餘之言，作此語時即名足食。",
    "T23n1442_036:0821c27_2": "復有五種不足食。",
    "T23n1442_036:0821c27_3": "云何為五？",
    "T23n1442_036:0821c28_4": "謂見行食者與食之時，苾芻報云：『我且未須。』",
    "T23n1442_036:0821c29_5": "或云：『且去。』",
    "T23n1442_036:0821c29_6": "或云：『且休。』",
    "T23n1442_036:0821c29_7": "或云：『且待食。』",
    "T23n1442_036:0821c29_8": "或云：『且待了。』",
    "T23n1442_036:0822a01_9": "斯五皆是未為決斷有餘之言，作此語時不名足食。」",
    "T23n1442_036:0822a02_10": "如世尊說：「苾芻不應飽足食已更復受食。」",
    "T23n1442_036:0822a03_11": "時六眾苾芻隨足未足更復噉食，少欲苾芻聞之嫌恥作如是語：「云何苾芻違佛所教，隨足不足更受而食？」",
    "T23n1442_036:0822a05_12": "即以此緣具白世尊。",
    "T23n1442_036:0822a06_13": "世尊以此因緣集苾芻眾，問答知實，廣說如上種種呵責，告諸苾芻，乃至「十利故為制學處，應如是說：「若復苾芻足食竟，更食者波逸底迦。」",
    "T23n1442_036:0822a09_14": "如是世尊為諸苾芻制學處已。",
    "T23n1442_036:0822a10_15": "時有長者請佛及僧就舍而食，有眾多苾芻身嬰病苦。",
    "T23n1442_036:0822a11_16": "其瞻病人亦去就食，既自食已，并為病者持食而歸。",
    "T23n1442_036:0822a12_17": "時諸病人不能盡食，瞻病之人自足食已更不敢食，復無求寂、淨人可與令食，便將殘食併棄一邊，便成大聚。",
    "T23n1442_036:0822a15_18": "時諸烏鳥競來噉食，遂致諠聲。",
    "T23n1442_036:0822a16_19": "爾時世尊聞其聲已，知而故問阿難陀曰：「此之烏鳥因何作聲？」",
    "T23n1442_036:0822a17_20": "阿難陀白佛言：「世尊！",
    "T23n1442_036:0822a18_0": "今日長者請佛及僧於舍受食，於此住處多病苾芻。",
    "T23n1442_036:0822a19_1": "時看病人為持食來，其病苾芻不能食盡，看病之人自足食已更不敢食，復無求寂、淨人可與，將所殘食棄在寺外，便成大聚，遂有烏鳥競來噉食，因致諠聲。」",
    "T23n1442_036:0822a22_2": "世尊聞斯語已便作是念：「我今宜可為諸苾芻得安樂住故，及彼施主得受用福故，聽作餘食法食。」",
    "T23n1442_036:0822a24_3": "告阿難陀：「我今聽諸苾芻作餘食法隨意而食。」",
    "T23n1442_036:0822a26_0": "如佛所言，聽作餘食法食。",
    "T23n1442_036:0822a26_1": "時諸苾芻不知云何作餘食法？",
    "T23n1442_036:0822a27_2": "即以此緣往白世尊。",
    "T23n1442_036:0822a27_3": "世尊告曰：「若有苾芻已足食竟，更有施主與五嚼、五噉美好餘食。",
    "T23n1442_036:0822a29_4": "時諸苾芻情希欲食者，彼苾芻應淨洗手受取其食，可詣彼現食苾芻未離座者，當前而立作如是語：『具壽存念！",
    "T23n1442_036:0822b02_5": "我苾芻某甲已飽滿足食竟，更復得此珂但尼食、蒲繕尼食等情希更食。",
    "T23n1442_036:0822b04_6": "具壽當與我作餘食法。』",
    "T23n1442_036:0822b04_7": "時彼苾芻即應為作餘食法，食二三口已告曰：『可去，此是汝物，隨意當食。』",
    "T23n1442_036:0822b06_8": "時彼苾芻既作法已，持向一邊任意飽食。",
    "T23n1442_036:0822b07_9": "若苾芻既足食已，情希更食，不作餘法而食者，得越法罪。」",
    "T23n1442_036:0822b09_0": "有五因緣不成作餘食法。",
    "T23n1442_036:0822b09_1": "云何為五？",
    "T23n1442_036:0822b09_2": "謂住界外、或遠處障處、或居背後、或在傍邊、或所對人已離本座，此皆不成作餘食法。",
    "T23n1442_036:0822b11_3": "有五因緣成作餘食法。",
    "T23n1442_036:0822b12_4": "云何為五？",
    "T23n1442_036:0822b12_5": "謂同一界內、在相近無障處、非背後、非傍邊、其所對人亦非離座，此成作餘食法。",
    "T23n1442_036:0822b14_6": "復有五緣不成作餘食法。",
    "T23n1442_036:0822b14_7": "云何為五？",
    "T23n1442_036:0822b15_8": "謂在界外、或遠障處、或不以器盛、或手不持捧、或所對者已離本座，此不名為作餘食法。",
    "T23n1442_036:0822b17_9": "有五因緣成作餘食法。",
    "T23n1442_036:0822b17_10": "云何為五？",
    "T23n1442_036:0822b17_11": "謂同一界內、在相近無障處、或以器盛、或手物持捧、其所對者未離本座，此乃名為作餘食法。",
    "T23n1442_036:0822b20_12": "若其一人作餘食法已，有眾多苾芻來共食者，悉皆無犯，勿致疑惑。",
    "T23n1442_036:0822b21_13": "爾時世尊讚歎持戒及敬重戒者，為諸苾芻說隨順法，告諸苾芻曰：「前是創制，此是隨開。",
    "T23n1442_036:0822b23_14": "為諸苾芻重制學處，應如是說：「若復苾芻足食竟，不作餘食法更食者，波逸底迦。」",
    "T23n1442_036:0822b26_15": "若復苾芻者，謂六眾也，餘義如上。",
    "T23n1442_036:0822b26_16": "足食竟者，謂飽食已離其本座。",
    "T23n1442_036:0822b27_17": "不作餘食法者，謂不持二五等食對他作法。",
    "T23n1442_036:0822b28_18": "更食者，謂是吞咽。",
    "T23n1442_036:0822b29_0": "此中犯相其事云何？",
    "T23n1442_036:0822b29_1": "若苾芻足食足食想及疑，皆得墮罪。",
    "T23n1442_036:0822c01_2": "不足食足食想及疑，得惡作罪。",
    "T23n1442_036:0822c02_0": "不足食不足食想、足食不足想，無犯。",
    "T23n1442_036:0822c02_1": "爾時鄔波離白佛言：「世尊！",
    "T23n1442_036:0822c03_2": "食何等粥名為足食？」",
    "T23n1442_036:0822c03_3": "佛告鄔波離：「若粥新熟竪匙不倒，或指等鉤畫其跡不滅，食此粥時名為足食。」",
    "T23n1442_036:0822c05_4": "「大德！",
    "T23n1442_036:0822c05_5": "食何等麨名為足食？」",
    "T23n1442_036:0822c06_6": "佛言：「若初和水攪時竪匙不倒，或五指鉤其跡不滅，食此麨時名為足食。",
    "T23n1442_036:0822c07_7": "又鄔波離！",
    "T23n1442_036:0822c08_8": "凡是薄粥、薄麨皆非足食。」",
    "T23n1442_036:0822c08_9": "又無犯者，謂最初犯人，或癡狂、心亂、痛惱所纏。",
    "T23n1442_036:0822c10_0": "勸他足食學處第三十五",
    "T23n1442_036:0822c11_0": "爾時佛在室羅伐城逝多林給孤獨園。",
    "T23n1442_036:0822c11_1": "時此城中有一長者，娶妻既久竟無男女，所有親戚亦並喪亡。",
    "T23n1442_036:0822c13_2": "家道日貧年將衰邁，報其婦曰：「賢首！",
    "T23n1442_036:0822c14_3": "我今年老，不復更能營辦生業，欲捨俗務而為出家。」",
    "T23n1442_036:0822c15_4": "其婦報曰：「必有信心可隨意去。」",
    "T23n1442_036:0822c16_0": "長者遂去至逝多林，見一年少苾芻就禮足已，白言：「大德！",
    "T23n1442_036:0822c17_1": "我欲出家，唯願慈悲隨我所欲。」",
    "T23n1442_036:0822c18_2": "苾芻答曰：「我今年少不應為人作出家事。」",
    "T23n1442_036:0822c19_0": "長者曰：「我今創來至大德所，幸願將導指授餘人，得遂本心為出家事。」",
    "T23n1442_036:0822c20_1": "時少年苾芻有親教師，常修寂定住空林野，便將長者往詣師處，禮足已白言：「鄔波馱耶！",
    "T23n1442_036:0822c22_2": "此善男子欲於善說法律而為出家，願親教師與其出家并授圓具，慈愍故！」",
    "T23n1442_036:0822c24_3": "時親教師報弟子曰：「具壽！",
    "T23n1442_036:0822c24_4": "我無容暇。",
    "T23n1442_036:0822c25_5": "如世尊說：『寧作屠兒常為殺害，不與他出家、受圓具已而不教授。』」",
    "T23n1442_036:0822c26_6": "弟子白言：「願親教師與其出家并受圓具，我當教授讀誦作業。」",
    "T23n1442_036:0822c28_0": "師聞是語便許可之，即問難法知清淨已，遂與出家并受圓具，告言：「賢首！",
    "T23n1442_036:0822c29_1": "此是汝阿遮利耶！",
    "T23n1442_036:0823a01_0": "汝當就其受諸學業，所有進止並須諮問。」",
    "T23n1442_036:0823a01_1": "時阿遮利耶教彼讀誦及諸事業，時老弟子年既衰邁不能記憶，數有所犯。",
    "T23n1442_036:0823a03_2": "其教授師頻令長跪發露罪咎，時老弟子作如是念：「此阿遮利耶日日令我當前長跪說其罪過，作何方便令彼對我長跪說過？」",
    "T23n1442_036:0823a06_3": "時有長者，請佛及僧就舍而食。",
    "T23n1442_036:0823a07_4": "爾時世尊著衣持鉢，將諸大眾詣長者家。",
    "T23n1442_036:0823a08_5": "飯食訖為彼長者說妙法已，并諸大眾從座而去。",
    "T23n1442_036:0823a09_6": "時教授師與老弟子相隨而出，往親識家，到已，主人白言：「聖者！",
    "T23n1442_036:0823a10_7": "可食。」",
    "T23n1442_036:0823a10_8": "苾芻曰：「我已食訖。」",
    "T23n1442_036:0823a11_9": "長者曰：「若如是者日時未過，隨意持去，作餘食法慈愍食之。」",
    "T23n1442_036:0823a12_10": "師問老者曰：「汝欲得不？」",
    "T23n1442_036:0823a13_11": "答言：「欲得。」",
    "T23n1442_036:0823a13_12": "即持二分至寺外池邊，時教授師報老弟子曰：「汝為濾水？",
    "T23n1442_036:0823a14_13": "為作餘食法耶？」",
    "T23n1442_036:0823a15_0": "老弟子曰：「我作餘食法。」",
    "T23n1442_036:0823a15_1": "師便取水，彼即入寺詣未足食苾芻處，便將己分作餘食法，師分不作。",
    "T23n1442_036:0823a17_2": "師取水已來入寺中，問言：「具壽！",
    "T23n1442_036:0823a17_3": "作餘食法未？」",
    "T23n1442_036:0823a18_4": "報言：「已作。」",
    "T23n1442_036:0823a18_5": "即便取食。",
    "T23n1442_036:0823a18_6": "師既食已，老者白言：「願見容許，欲詰犯事。」",
    "T23n1442_036:0823a19_7": "報言：「隨意。」",
    "T23n1442_036:0823a19_8": "老者曰：「師今有罪，應如法悔。」",
    "T23n1442_036:0823a20_9": "師曰：「我不見罪。」",
    "T23n1442_036:0823a20_10": "答曰：「不作餘食法食。」",
    "T23n1442_036:0823a21_11": "報言：「具壽！",
    "T23n1442_036:0823a21_12": "我豈不問汝：『作餘食法未？』",
    "T23n1442_036:0823a22_13": "汝云：『已作。』",
    "T23n1442_036:0823a22_14": "何意食已方云不作？」",
    "T23n1442_036:0823a22_15": "答曰：「我分已作，非阿遮利耶分。」",
    "T23n1442_036:0823a23_16": "師曰：「具壽！",
    "T23n1442_036:0823a23_17": "我實無罪，准斯道理，汝當有過。」",
    "T23n1442_036:0823a24_18": "即以此事告諸苾芻，苾芻聞已共生嫌賤作如是語：「云何苾芻知餘食不作餘食法，故令他食？」",
    "T23n1442_036:0823a26_19": "時諸苾芻以此因緣具白世尊。",
    "T23n1442_036:0823a27_20": "世尊以緣集苾芻眾，問答因緣廣如上說，乃至：「云何苾芻知食未作餘食法故令他食？」",
    "T23n1442_036:0823a29_21": "世尊種種呵責已，告諸苾芻，乃至「為十利故，制其學處，應如是說：「若復苾芻，知他苾芻足食竟，不作餘食法勸令更食，告言：『具壽！",
    "T23n1442_036:0823b03_22": "當噉此食。』",
    "T23n1442_036:0823b03_23": "以此因緣欲使他犯生憂惱者，波逸底迦。」",
    "T23n1442_036:0823b05_0": "若復苾芻者，謂老苾芻，餘義如上。",
    "T23n1442_036:0823b05_1": "知者，或自覺知、或因他告。",
    "T23n1442_036:0823b06_2": "他苾芻者，謂此法中人。",
    "T23n1442_036:0823b06_3": "足食竟者，謂飽食已。",
    "T23n1442_036:0823b07_4": "不作餘食法者，謂不對於人他不取食。",
    "T23n1442_036:0823b08_5": "勸者，謂遣更食。",
    "T23n1442_036:0823b08_6": "以此為緣欲令他犯，結罪釋義並廣如前。",
    "T23n1442_036:0823b09_7": "此中犯相其事云何？",
    "T23n1442_036:0823b10_0": "若苾芻知他足食，不作餘食法勸他令食此可噉嚼者，波逸底迦。",
    "T23n1442_036:0823b11_1": "又無犯者，廣說如前。",
    "T23n1442_036:0823b12_0": "別眾食學處第三十六",
    "T23n1442_036:0823b13_0": "佛在王舍城羯闌鐸迦池竹林園中。",
    "T23n1442_036:0823b13_1": "爾時提婆達多與眾多苾芻在近寺處別眾而食。",
    "T23n1442_036:0823b14_2": "少欲苾芻共生嫌恥：「云何苾芻於近寺處別眾而食？」",
    "T23n1442_036:0823b16_3": "以此因緣具白世尊。",
    "T23n1442_036:0823b16_4": "世尊集苾芻眾，問答因緣廣說如上。",
    "T23n1442_036:0823b17_5": "乃至「云何苾芻別眾而食？」",
    "T23n1442_036:0823b18_0": "世尊種種呵責已，「為十利故，與諸苾芻制其學處，應如是說：「若復苾芻別眾食者，波逸底迦。」",
    "T23n1442_036:0823b20_1": "如是世尊為諸苾芻制學處已。",
    "T23n1442_036:0823b21_2": "時有眾多苾芻身嬰疾苦，有一醫人來至寺中，諸苾芻問言：「賢首！",
    "T23n1442_036:0823b22_3": "此苾芻染患，請說方藥。」",
    "T23n1442_036:0823b23_4": "報言：「聖者！",
    "T23n1442_036:0823b23_5": "當服如是如是藥，兼與小食。」",
    "T23n1442_036:0823b24_6": "病苾芻曰：「誰能施與？」",
    "T23n1442_036:0823b24_7": "醫曰：「我能施與。」",
    "T23n1442_036:0823b25_8": "苾芻曰：「一切僧伽悉能施不？」",
    "T23n1442_036:0823b25_9": "報言：「非諸僧伽，仁病當與。」",
    "T23n1442_036:0823b26_10": "答曰：「世尊制戒不許別眾食。」",
    "T23n1442_036:0823b27_11": "醫曰：「仁之大師常有慈悲，緣斯事故必當開許。」",
    "T23n1442_036:0823b28_12": "時諸苾芻以此因緣具白世尊，世尊告曰：「除病因緣。」",
    "T23n1442_036:0823b29_13": "又諸苾芻為窣覩波事及營眾事，身生疲極隨處偃臥廢修善品。",
    "T23n1442_036:0823c01_14": "時有信心長者入寺見已，問言：「聖者！",
    "T23n1442_036:0823c02_15": "佛之教法務在精勤，何故晝眠不修善業？」",
    "T23n1442_036:0823c03_16": "苾芻報曰：「賢首！",
    "T23n1442_036:0823c03_17": "我身飢乏。」",
    "T23n1442_036:0823c04_18": "長者報曰：「何不小食？」",
    "T23n1442_036:0823c04_19": "答曰：「賢首！",
    "T23n1442_036:0823c04_20": "誰當與我？」",
    "T23n1442_036:0823c05_21": "報言：「我與。」",
    "T23n1442_036:0823c05_22": "苾芻報曰：「一切僧伽悉能施不？」",
    "T23n1442_036:0823c06_23": "報曰：「非諸僧伽，仁困當與。」",
    "T23n1442_036:0823c06_24": "答曰：「世尊制戒不許別眾食。」",
    "T23n1442_036:0823c07_25": "長者報曰：「仁之大師常有慈愍，緣斯事故必當聽許。」",
    "T23n1442_036:0823c08_26": "時諸苾芻以緣白佛，佛言：「除作因緣。」",
    "T23n1442_036:0823c09_27": "又諸苾芻與商旅同行至一聚落乞食，時至報諸人曰：「賢首！",
    "T23n1442_036:0823c10_28": "暫時為住，我欲入村乞少飲食。」",
    "T23n1442_036:0823c11_29": "商人曰：「聖者！",
    "T23n1442_036:0823c11_30": "此處險途多諸賊盜，可隨我去，我當與食。」",
    "T23n1442_036:0823c12_31": "苾芻曰：「一切僧伽悉能施不？」",
    "T23n1442_036:0823c13_32": "答曰：「不能，或可隨力與二、三、四等。」",
    "T23n1442_036:0823c14_33": "苾芻曰：「世尊制戒不許別眾。」",
    "T23n1442_036:0823c14_34": "時諸苾芻並皆絕食，廣說如前，乃至佛言：「除道行時。」",
    "T23n1442_036:0823c16_0": "又諸苾芻附船而去，人間遊行次至一村，時諸苾芻報船人曰：「暫時為住，我欲入村乞求飲食。」",
    "T23n1442_036:0823c18_1": "船人報曰：「此處河險多有賊盜，可宜共去，我與仁食。」",
    "T23n1442_036:0823c19_2": "苾芻報曰：「為一？",
    "T23n1442_036:0823c19_3": "為眾？」",
    "T23n1442_036:0823c19_4": "答曰：「我不能多，或與三、四、五等。」",
    "T23n1442_036:0823c20_5": "苾芻報曰：「世尊制戒不許別眾食。」",
    "T23n1442_036:0823c21_6": "時諸苾芻皆一日絕食。",
    "T23n1442_036:0823c21_7": "以緣白佛，佛言：「除船行時。」",
    "T23n1442_036:0823c22_8": "如世尊說五年六年應作頂髻大會，時有無量苾芻總集。",
    "T23n1442_036:0823c23_9": "有淨信居士等，別請苾芻曰：「聖者！",
    "T23n1442_036:0823c24_10": "來食。」",
    "T23n1442_036:0823c24_11": "苾芻報曰：「為一？",
    "T23n1442_036:0823c24_12": "為總？」",
    "T23n1442_036:0823c24_13": "居士報曰：「我不及眾，但可二十、三十隨力供養。」",
    "T23n1442_036:0823c26_0": "答曰：「賢首！",
    "T23n1442_036:0823c26_1": "世尊制戒不許別食。」",
    "T23n1442_036:0823c26_2": "時諸苾芻以緣白佛，佛言：「除大施會時。」",
    "T23n1442_036:0823c28_0": "爾時影勝王未得見諦，以竹林園施露形外道，及生淨信得見諦已，遂廢外道奉施佛僧而為受用。",
    "T23n1442_036:0824a01_1": "時影勝王舅在外道中出家，王白僧曰：「此是我舅，願且留住，乃至過失未生任其住止，若過起者當遣出去，王自供食。」",
    "T23n1442_036:0824a03_2": "時諸苾芻於初後夜警覺思惟，外道見已起敬信心，報苾芻曰：「我與苾芻食。」",
    "T23n1442_036:0824a05_3": "苾芻曰：「善！",
    "T23n1442_036:0824a05_4": "為一？",
    "T23n1442_036:0824a05_5": "為眾？」",
    "T23n1442_036:0824a06_6": "答曰：「我不能多，我之飲食從王處來，或十、或二十，事容得濟。」",
    "T23n1442_036:0824a07_7": "苾芻報曰：「世尊不許別眾食。」",
    "T23n1442_036:0824a08_8": "苾芻白佛，佛言：「除沙門施食時。」",
    "T23n1442_036:0824a08_9": "爾時世尊讚歎少欲及尊重戒者，為說法已告諸苾芻：「前是創制，此是隨開。",
    "T23n1442_036:0824a10_10": "我今為制學處，應如是說：若復苾芻別眾食者，除餘時，波逸底迦。",
    "T23n1442_036:0824a11_11": "餘時者，病時、作時、道行時、船行時、大眾食時、沙門施食時，此是時。」",
    "T23n1442_036:0824a14_0": "若復苾芻者，謂提婆達多，餘義如上。",
    "T23n1442_036:0824a14_1": "別眾食者，謂別別而食。",
    "T23n1442_036:0824a15_2": "除餘時者，謂除別時。",
    "T23n1442_036:0824a15_3": "病時者，於一食時不能安坐。",
    "T23n1442_036:0824a16_4": "作時者，或窣覩波、或是眾事，下至掃地大如席許、或時塗拭如牛臥處。",
    "T23n1442_036:0824a18_5": "道行時者，若行半驛或一驛往來。",
    "T23n1442_036:0824a18_6": "船行時者，若附他船、或半驛一驛。",
    "T23n1442_036:0824a19_7": "大會者，謂多人聚集。",
    "T23n1442_036:0824a20_8": "沙門者，謂佛法外諸外道類亦名沙門，以彼勞身求道故。",
    "T23n1442_036:0824a21_9": "此是隨開，結罪同前。",
    "T23n1442_036:0824a21_10": "此中犯相其事云何？",
    "T23n1442_036:0824a22_11": "若苾芻於同界內作同界想及疑，為別眾食，得波逸底迦。",
    "T23n1442_036:0824a23_12": "若在界外作界內想疑，得惡作罪。",
    "T23n1442_036:0824a24_13": "若在界外作界外想，及在界內為界外想者，無犯。",
    "T23n1442_036:0824a25_14": "凡言住處有二種：一、根本住處，二、院外住處。",
    "T23n1442_036:0824a26_15": "若於本處苾芻食時，應問院外苾芻同來食不？",
    "T23n1442_036:0824a27_16": "若不問而食者，得惡作罪。",
    "T23n1442_036:0824a28_17": "若院外苾芻食時，應問本處苾芻來同食不？",
    "T23n1442_036:0824a29_18": "若不問知，四人同食者，得波逸底迦。",
    "T23n1442_036:0824b01_0": "若三人食、一人不食，若三圓具、一未圓具食，皆無犯。",
    "T23n1442_036:0824b02_1": "若以食送彼，乃至鹽一匕、或草葉一握，與彼眾處食，皆無犯。",
    "T23n1442_036:0824b03_2": "或時施主作如是語：「但來入者我皆與食。」",
    "T23n1442_036:0824b04_3": "或時施主造別房施云：「於我房中住者我皆與食。」",
    "T23n1442_036:0824b05_4": "斯亦無過。",
    "T23n1442_036:0824b05_5": "又無犯者，謂最初犯人，餘如上說。",
    "T23n1442_036:0824b07_0": "非時食學處第三十七",
    "T23n1442_036:0824b08_0": "佛在室羅伐城逝多林給孤獨園。",
    "T23n1442_036:0824b08_1": "爾時大目乾連，與十七眾出家并受圓具。",
    "T23n1442_036:0824b09_2": "以小鄔波離為首，悉皆少壯，於小食時著衣持鉢入城乞食。",
    "T23n1442_036:0824b11_3": "女人之行以貪愛為首，時有眾多少年女人，見十七眾年少苾芻持鉢乞食，即皆以手搥胸，作如是語：「此諸苾芻從小至大，勞母養育曾無報德便捨出家，有何果利？",
    "T23n1442_036:0824b14_4": "何不生已，將土填口棄之坑塹？」",
    "T23n1442_036:0824b15_5": "時十七眾聞斯語已咸生愧恥，共相謂曰：「我今寧可絕粒忍飢，不復巡家聞他惡說。」",
    "T23n1442_036:0824b17_6": "各歸寺所斷食而住，乃至食力未盡已來修諸善品，食力既盡悉皆偃臥。",
    "T23n1442_036:0824b19_0": "時鄔波難陀見而問曰：「汝十七眾，食是他物，腹豈他耶？",
    "T23n1442_036:0824b20_1": "云何飽食而臥不修善品？」",
    "T23n1442_036:0824b20_2": "彼言：「大德！",
    "T23n1442_036:0824b21_3": "誰飽食耶？」",
    "T23n1442_036:0824b21_4": "答：「是汝等。」",
    "T23n1442_036:0824b21_5": "時十七眾即以上事告知，鄔波難陀聞已默去。",
    "T23n1442_036:0824b22_6": "是時有諸俗侶，在園林中遊戲歡讌，日已過中。",
    "T23n1442_036:0824b23_7": "時十七眾亦至園內，於眾人前自摩其腹，說伽他曰：「佛說美妙語，　　遍滿於世間；　苦中無越飢，　　斯言最為實。」",
    "T23n1442_036:0824b27_0": "諸人見已問言：「聖者！",
    "T23n1442_036:0824b27_1": "欲得食耶？」",
    "T23n1442_036:0824b27_2": "答曰：「欲得。」",
    "T23n1442_036:0824b27_3": "諸人以好飲食而持與之，彼皆飽食，既飽滿已各還本所，兩兩相隨高聲誦習。",
    "T23n1442_036:0824b29_4": "時鄔波難陀聞誦習聲，來至其所問言：「汝十七眾，何故今時發起精進，高聲誦習倍異於常？」",
    "T23n1442_036:0824c02_5": "十七眾答曰：「豈不曾聞世尊有說：『若心歡樂者能演於法義。』」",
    "T23n1442_036:0824c04_6": "鄔波難陀曰：「汝於今日得好食耶？」",
    "T23n1442_036:0824c04_7": "答言：「於彼園中得飽足食。」",
    "T23n1442_036:0824c05_8": "鄔波難陀曰：「向我問汝云並飢虛，何故今時乃云飽足？",
    "T23n1442_036:0824c06_9": "豈可汝等非時食耶？」",
    "T23n1442_036:0824c07_10": "答曰：「午前不得中後不餐，豈我忍飢而取命過？」",
    "T23n1442_036:0824c08_11": "少欲苾芻聞生嫌恥共作是語：「云何苾芻非時而食？」",
    "T23n1442_036:0824c09_12": "以此因緣具白世尊。",
    "T23n1442_036:0824c09_13": "世尊即便集苾芻眾，問答緣起廣說如上，乃至：「云何苾芻非時而食？」",
    "T23n1442_036:0824c11_14": "世尊種種呵責，告諸苾芻：「為十利故制其學處，應如是說：「若復苾芻非時食者，波逸底迦。」",
    "T23n1442_036:0824c14_0": "若復苾芻者，謂十七眾，餘義如上。",
    "T23n1442_036:0824c14_1": "言非時者，有其二種：一、謂過中已去，二、謂明相未出已來，結罪同前。",
    "T23n1442_036:0824c16_2": "此中犯相其事云何？",
    "T23n1442_036:0824c16_3": "若苾芻非時非時想及疑，食者波逸底迦。",
    "T23n1442_036:0824c17_4": "若時非時想及疑，食得惡作罪。",
    "T23n1442_036:0824c18_5": "若時作時想、非時時想，無犯。",
    "T23n1442_036:0824c19_6": "又無犯者，謂最初犯人，餘如上說。",
    "T23n1442_036:0824c20_0": "食曾觸食學處第三十八",
    "T23n1442_036:0824c21_0": "佛在室羅伐城逝多林給孤獨園。",
    "T23n1442_036:0824c21_1": "時具壽哥羅常法如是，每居村邑，於小食時著衣持鉢，入村邑中次第乞食，威儀詳審防護諸根善安念住。",
    "T23n1442_036:0824c24_2": "若得食時，是濕飯者以鉢受之，若是乾飯置鉢巾內。",
    "T23n1442_036:0824c25_3": "既得食已，所有濕飯當日食之，乾飯曬曝舉之瓮內。",
    "T23n1442_036:0824c26_4": "若遇風寒陰雨，即以煖水潤漬用充其食。",
    "T23n1442_036:0824c27_5": "既飽食已，便受靜慮解脫等持等至微妙之樂。",
    "T23n1442_036:0824c28_6": "諸佛常法安住世間，於時時中往捺洛迦、傍生、餓鬼、人、天諸趣，及山林河澗停屍之所，或苾芻住處而為觀察，此中因緣為觀住處。",
    "T23n1442_036:0825a02_7": "爾時世尊便往具壽哥羅所住之房，見曬乾飯，告阿難陀曰：「今此曬者是誰乾飯？」",
    "T23n1442_036:0825a04_8": "時阿難陀具以哥羅乞食之事如前廣說，乃至受微妙樂。",
    "T23n1442_036:0825a05_9": "佛告阿難陀：「頗有苾芻食曾觸食耶？」",
    "T23n1442_036:0825a06_10": "阿難陀白佛言：「有。」",
    "T23n1442_036:0825a06_11": "世尊集眾種種呵責，嫌毀不寂靜，讚知足行，告諸苾芻曰：「我今為諸苾芻制其學處，應如是說：若復苾芻食曾經觸食者，波逸底迦。」",
    "T23n1442_036:0825a10_0": "若復苾芻者，謂哥羅苾芻，餘義如上。",
    "T23n1442_036:0825a10_1": "曾經觸者，有二種觸：一、謂中前受過午觸，二、謂過午受過更觸。",
    "T23n1442_036:0825a12_2": "若苾芻知是曾觸食，不作法而重吞咽者，結罪同前。",
    "T23n1442_036:0825a13_3": "此中犯相其事云何？",
    "T23n1442_036:0825a13_4": "若苾芻於曾觸食作曾觸想及疑，食者波逸底迦。",
    "T23n1442_036:0825a15_0": "若非曾觸作曾觸想疑，得惡作罪。",
    "T23n1442_036:0825a15_1": "若非觸非觸想，或觸作非觸想，無犯。",
    "T23n1442_036:0825a16_2": "佛言：「若諸苾芻曾所觸鉢未好淨洗，若小鉢、若匙、若銅盞、若安鹽器，而用飲用食者，皆得波逸底迦罪。",
    "T23n1442_036:0825a18_3": "若手觸鉢帒、若拭巾錫杖、若戶鑰及鎖，如是等物若觸捉已不淨洗手，捉餘飲食乃至果等，吞咽之時皆得波逸底迦罪。",
    "T23n1442_036:0825a21_4": "若苾芻欲飲水時不淨洗口，吞咽之時得惡作罪。",
    "T23n1442_036:0825a22_5": "若以澡豆土等清淨澡漱者無犯。」",
    "T23n1442_036:0825a23_6": "又無犯者，謂最初犯人，餘如上說。",
    "T23n1442_036:0825a25_0": "不受食學處第三十九",
    "T23n1442_036:0825a26_0": "佛在室羅伐城逝多林給孤獨園。",
    "T23n1442_036:0825a26_1": "爾時具壽大哥羅苾芻，於一切時常用深摩舍那處鉢(謂是棄死屍處，舊云「尸陀」者，訛也)，著深摩舍那處衣，食深摩舍那處食，受用深摩舍那處臥具。",
    "T23n1442_036:0825a29_2": "云何深摩舍那鉢？",
    "T23n1442_036:0825b01_3": "若有人死棄在野田，時諸親族以瓦甌鉢而為祭器，時大哥羅取以充鉢。",
    "T23n1442_036:0825b02_4": "云何死人衣？",
    "T23n1442_036:0825b03_0": "是諸親族以衣贈死棄之田野，時大哥羅取以浣染縫刺為衣。",
    "T23n1442_036:0825b04_1": "云何死人食？",
    "T23n1442_036:0825b04_2": "是諸親族以五團食祭饗亡靈，時大哥羅取而充食。",
    "T23n1442_036:0825b05_3": "云何死人臥具？",
    "T23n1442_036:0825b06_4": "此大哥羅常在屍處而為眠臥。",
    "T23n1442_036:0825b06_5": "是謂屍林鉢衣食臥具也。",
    "T23n1442_036:0825b07_6": "若人多死時，大哥羅身體肥盛，不復數往城中乞食。",
    "T23n1442_036:0825b08_7": "若無人死時，大哥羅身形羸瘦，數往城中巡門乞食。",
    "T23n1442_036:0825b09_8": "時守門者作心記念：「大哥羅苾芻若人多死身則肥盛，若死人少身便羸瘦，豈非聖者大哥羅食死人肉耶？」",
    "T23n1442_036:0825b12_9": "時此城中有一婆羅門，娶妻未久便誕一女，女既長大父遂身亡。",
    "T23n1442_036:0825b13_10": "時諸親族具嚴喪禮，送至屍林焚已歸舍，其妻及女哭在一邊。",
    "T23n1442_036:0825b15_11": "時大哥羅看燒死屍，時女見已告其母曰：「今此聖者大哥羅猶如瞎烏，守屍而住。」",
    "T23n1442_036:0825b17_0": "時有人聞來告苾芻，苾芻白佛，佛言：「彼婆羅門女，自為損害我聲聞弟子德若妙高，作麁惡言共相輕毀，緣斯惡業於五百生中常為瞎烏。」",
    "T23n1442_036:0825b20_1": "時遠近人眾咸聞世尊記婆羅門女於五百生中常為瞎烏。",
    "T23n1442_036:0825b21_2": "其母聞已作如是語：「佛記我女五百生內常為瞎烏，何苦之甚！」",
    "T23n1442_036:0825b22_3": "母即將女往世尊所，禮佛足已白佛言：「世尊！",
    "T23n1442_036:0825b23_4": "唯願慈悲恕此小女，緣無識故，非毒害心輒出此言，願見容捨。」",
    "T23n1442_036:0825b25_5": "世尊告曰：「豈我為惡呪令彼受耶？",
    "T23n1442_036:0825b26_0": "由此女子輕心麁語墮傍生中，若重惡心當墮地獄。」",
    "T23n1442_036:0825b27_1": "女人聞已從座而去。",
    "T23n1442_036:0825b27_2": "時城中人見守門者云：「具壽大哥羅食死人肉。」",
    "T23n1442_036:0825b28_3": "復聞小女所出惡言，諸人即便作如是語：「我等宜應往屍林所看，具壽大哥羅云食死人其事虛實？」",
    "T23n1442_036:0825c01_4": "復共議曰：「我等如何得知虛實？",
    "T23n1442_036:0825c02_5": "可令一人作死人狀，諸人共舁至屍林處。」",
    "T23n1442_036:0825c03_6": "遂遣一人為死屍相，其人報曰：「豈欲令彼食我肉耶？」",
    "T23n1442_036:0825c04_7": "諸人報曰：「汝不須憂我當相護。」",
    "T23n1442_036:0825c05_8": "時彼即便作死人像，以黃薑油遍體塗拭，臥在床上安祭食五團，共舁出城向屍林所。",
    "T23n1442_036:0825c07_9": "時大哥羅入城乞食，見舁屍出便作是念：「我今迴去食此五團，何假巡門辛苦求乞。」",
    "T23n1442_036:0825c09_10": "時佯死人見苾芻迴，告諸人曰：「大哥羅來必欲食我。」",
    "T23n1442_036:0825c10_11": "諸人報曰：「我共相護汝不須憂。」",
    "T23n1442_036:0825c11_12": "即便舁至屍林置之于地，各入叢薄伺彼苾芻。",
    "T23n1442_036:0825c12_13": "有一野干欲向屍處食彼五團，時大哥羅便作是念：「忽此野干噉其祭食，令我一日受其飢餓。」",
    "T23n1442_036:0825c14_14": "即便疾去驅彼野干。",
    "T23n1442_036:0825c14_15": "時佯死人見苾芻來遂便大叫：「喫我！",
    "T23n1442_036:0825c15_16": "喫我！」",
    "T23n1442_036:0825c15_17": "時彼諸人各執棒杖來至其所，告苾芻曰：「聖者！",
    "T23n1442_036:0825c16_18": "汝著大仙服捨俗出家，而更於今作重惡業。」",
    "T23n1442_036:0825c17_19": "苾芻報曰：「我作何事？」",
    "T23n1442_036:0825c18_20": "諸人告曰：「汝食人肉。」",
    "T23n1442_036:0825c18_21": "答曰：「仁等見我持刀割肉而噉食耶？」",
    "T23n1442_036:0825c19_22": "答言：「不見。」",
    "T23n1442_036:0825c20_0": "諸人曰：「若如是者，何意疾走向死人邊？」",
    "T23n1442_036:0825c20_1": "哥羅報曰：「我見野干來餐祭食，此若食者我受飢虛，意欲疾驅更無惡念。」",
    "T23n1442_036:0825c22_2": "諸人報曰：「任汝所言隨食何物，然聲遍城郭云：『汝食人。』」",
    "T23n1442_036:0825c23_3": "作是語已相隨而去告諸苾芻。",
    "T23n1442_036:0825c24_4": "時諸苾芻聞是語已具白世尊，世尊聞已作如是念：「凡諸苾芻由不受食有此過生，是故我今勅諸苾芻，受取應食令他證知故。」",
    "T23n1442_036:0825c27_5": "如佛所教受取方食。",
    "T23n1442_036:0825c27_6": "諸苾芻不知如何成受？",
    "T23n1442_036:0825c28_7": "佛言：「有五種受：一、身與身受；二、身與物受；三、物與身受；四、物與物受；五、置地受。",
    "T23n1442_036:0826a01_8": "云何身與身受？",
    "T23n1442_036:0826a01_9": "謂他手授，以手受取。",
    "T23n1442_036:0826a02_0": "云何身與物受？",
    "T23n1442_036:0826a02_1": "謂他以手授，以鉢受取。",
    "T23n1442_036:0826a02_2": "云何物與身受？",
    "T23n1442_036:0826a03_3": "謂他以鉢授，以手受取。",
    "T23n1442_036:0826a03_4": "云何物與物受？",
    "T23n1442_036:0826a04_5": "謂他以鉢授，以鉢受取。",
    "T23n1442_036:0826a04_6": "云何置地受？",
    "T23n1442_036:0826a04_7": "汝等苾芻應知，有一邊國人多惡賤，乃至父母兄弟姊妹情多嫌惡不用相近。",
    "T23n1442_036:0826a06_8": "若苾芻至此國時，可於巷陌乞食之處作小曼荼羅壇，應置鉢已在一邊住，心緣於鉢。",
    "T23n1442_036:0826a08_9": "有施食者令著鉢中，即名為受。",
    "T23n1442_036:0826a09_10": "又有五種受：或床、或座、或枮、或衣、或鉢。",
    "T23n1442_036:0826a10_11": "苾芻應可用心，仰手承其一邊，令彼懸放，皆名為受。",
    "T23n1442_036:0826a11_12": "有五種不成受食。",
    "T23n1442_036:0826a11_13": "云何為五？",
    "T23n1442_036:0826a12_14": "謂在界外、或見遠處障處、或在傍邊、或居背後、或時合手，是謂五種不成受食。",
    "T23n1442_036:0826a13_15": "有五成受，反上應知。」",
    "T23n1442_036:0826a14_16": "時有淨信婆羅門居士，以諸好果供養苾芻，苾芻不受。",
    "T23n1442_036:0826a15_17": "諸人報曰：「若佛未出世，我等皆以外道而為福田。",
    "T23n1442_036:0826a16_18": "既出世間，我等以仁為福田處，我有所施仁不受者，我等豈可捨善資糧欲行他世，幸願慈悲為我受取。」",
    "T23n1442_036:0826a19_0": "時諸苾芻以緣白佛，佛言：「應為受取，作淨應食。」",
    "T23n1442_036:0826a20_1": "苾芻不知如何作淨？",
    "T23n1442_036:0826a20_2": "佛言：「有五種作淨。",
    "T23n1442_036:0826a20_3": "云何為五？",
    "T23n1442_036:0826a21_4": "謂火淨、刀淨、爪淨、蔫乾淨、鳥啄淨，是謂為五。",
    "T23n1442_036:0826a22_5": "復有五種作淨：謂拔根淨、手折淨、截斷淨、劈破淨、無子淨。",
    "T23n1442_036:0826a23_6": "云何火淨？",
    "T23n1442_036:0826a23_7": "謂以火觸著。",
    "T23n1442_036:0826a24_0": "云何刀淨？",
    "T23n1442_036:0826a24_1": "謂以刀損壞。",
    "T23n1442_036:0826a24_2": "云何爪淨？",
    "T23n1442_036:0826a24_3": "謂以爪甲傷損。",
    "T23n1442_036:0826a25_4": "云何蔫乾淨？",
    "T23n1442_036:0826a25_5": "謂自蔫乾不堪為種。",
    "T23n1442_036:0826a25_6": "云何鳥啄淨？",
    "T23n1442_036:0826a26_7": "謂鳥[此/束]啄損。",
    "T23n1442_036:0826a26_8": "次五易知。」",
    "T23n1442_036:0826a26_9": "如佛所教作淨應食，苾芻即便一一作淨，遂至過中不得噉食，佛言：「所有果等應為一聚，應以火、刀於三四處而觸損之，此名為淨。」",
    "T23n1442_036:0826a29_10": "如世尊說受果應食，時諸苾芻一一別受，日遂過中，佛言：「隨食總取，不應別受。」",
    "T23n1442_036:0826b02_11": "又僧家淨人行果之時，不能均等，佛言：「應令求寂行之。」",
    "T23n1442_036:0826b03_12": "此復不均，佛言：「應大苾芻受取自行。」",
    "T23n1442_036:0826b04_13": "仍不能均，佛言：「應為三等，謂上、中、下，應觀好惡均等與之。」",
    "T23n1442_036:0826b05_14": "其行果人所應得分行了方與，或得惡者、或可總無，佛言：「應先出分。」",
    "T23n1442_036:0826b07_15": "便出好者，苾芻見嫌，佛言：「彼之二師應為受分。」",
    "T23n1442_036:0826b08_16": "仍得好者便起悔心，佛言：「至於座次應為受取。」",
    "T23n1442_036:0826b09_17": "時比座苾芻起而為受，佛言：「不應起受，隨手及處應為受取。」",
    "T23n1442_036:0826b10_18": "置鉢中時果便轉去，苾芻更受，佛言：「不應更受，隨手及處應取食之，手不及處應須更受。」",
    "T23n1442_036:0826b12_19": "苾芻行果時器物重大不能獨舉，俗人來見，報言：「大德！",
    "T23n1442_036:0826b14_20": "我相助行。」",
    "T23n1442_036:0826b14_21": "苾芻不許，佛言：「應可共行。」",
    "T23n1442_036:0826b15_0": "苾芻與俗各執一邊，俗人先報苾芻在後，佛言：「不應爾。",
    "T23n1442_036:0826b16_1": "苾芻應先受取，執一邊已次令俗人執，後共行之。」",
    "T23n1442_036:0826b17_2": "俗人先放苾芻在後，佛言：「不應爾，應苾芻先放，俗人在後。」",
    "T23n1442_036:0826b18_3": "苾芻行時，諸苾芻更受而食，佛言：「若於苾芻邊受得者，即成舊受。",
    "T23n1442_036:0826b20_4": "若俗人邊受得者，便成新受。」",
    "T23n1442_036:0826b20_5": "時有淨信施主，以[土*瓦]盛酥密油及沙糖來施現前僧，諸苾芻不肯受，佛言：「應受，苾芻應行。」",
    "T23n1442_036:0826b22_6": "行時污衣，佛言：「應以草替。」",
    "T23n1442_036:0826b23_7": "若置地時[土*瓦]便轉側，佛言：「下安支物。」",
    "T23n1442_036:0826b24_8": "行酥蜜已[土*瓦]歸本主，彼言：「聖者！",
    "T23n1442_036:0826b25_9": "豈施酥蜜[土*瓦]不施耶？",
    "T23n1442_036:0826b25_10": "此亦隨仁所須受用。」",
    "T23n1442_036:0826b26_0": "苾芻不知得成淨不？",
    "T23n1442_036:0826b26_1": "佛言：「應取，置深水中漬七八日，待諸魚鼈唼盡油膩，應與僧家淨厨處用。」",
    "T23n1442_036:0826b28_2": "如佛所說受取應食，六眾苾芻隨受不受取之而食。",
    "T23n1442_036:0826b29_3": "少欲苾芻見已嫌恥：「云何苾芻故違聖教不受而食？」",
    "T23n1442_036:0826c01_4": "以此因緣具白世尊，世尊集諸苾芻問其虛實，廣說如前，乃至「為諸苾芻，為十利故制其學處，應如是說：「若復苾芻不受食，舉著口中而噉咽者，波逸底迦。」",
    "T23n1442_036:0826c05_5": "如是世尊為制學處已。",
    "T23n1442_036:0826c05_6": "時有阿闌若苾芻，水及齒木無人授與，便捨靜處至聚落中。",
    "T23n1442_036:0826c07_0": "世尊見已知而故問：「阿難陀！",
    "T23n1442_036:0826c07_1": "何處闌若苾芻棄彼住處來入聚落？」",
    "T23n1442_036:0826c08_2": "時阿難陀白佛言：「如佛所制不受之物不置口中而為吞咽，為此闌若苾芻水及齒木無人授與，皆來入村求授與人。」",
    "T23n1442_036:0826c11_3": "佛告阿難陀：「除水及齒木。」",
    "T23n1442_036:0826c11_4": "時有諸苾芻人間遊行，經過險路無人授食。",
    "T23n1442_036:0826c12_5": "時有菩薩為調伏有情故，現作智馬、獼猴、熊羆，為諸苾芻授其果食。",
    "T23n1442_036:0826c14_6": "苾芻不受，時諸苾芻迴還白佛。",
    "T23n1442_036:0826c14_7": "佛言：「若諸有情知授未授，皆得授食，勿致疑心。」",
    "T23n1442_036:0826c16_0": "由此因緣告諸苾芻曰：「前是創制，此是隨開，應如是說：「若復苾芻不受食，舉著口中而噉咽者，除水及齒木，波逸底迦。」",
    "T23n1442_036:0826c20_0": "若復苾芻者，謂大哥羅也，餘義如上。",
    "T23n1442_036:0826c20_1": "不受者，謂不從他受得也。",
    "T23n1442_036:0826c21_2": "食者，謂二五等。",
    "T23n1442_036:0826c21_3": "噉咽者，謂吞咽也。",
    "T23n1442_036:0826c22_4": "除水及齒木者，謂除此物餘皆須受，結罪同前。",
    "T23n1442_036:0826c23_5": "此中犯相其事云何？",
    "T23n1442_036:0826c23_6": "若苾芻不受食作不受想及疑等，二重、二輕，後二無犯。",
    "T23n1442_036:0826c24_7": "及無犯事，廣如上說。",
    "T23n1442_036:0826c25_8": "時諸苾芻咸皆有疑，請世尊曰：「大德！",
    "T23n1442_036:0826c26_9": "具壽大哥羅曾作何業，常樂住在深摩舍那，依佛出家斷除諸惑成阿羅漢，而被謗讟云汝食人？」",
    "T23n1442_036:0826c28_10": "世尊告曰：「此大哥羅自所作業，若善若惡。",
    "T23n1442_036:0826c29_11": "因緣會合果熟之時，還於自身蘊界處受，不於外界地水火風而令成熟。」",
    "T23n1442_036:0827a02_0": "即說頌曰：「假令經百劫，　　所作業不亡；　因緣會遇時，　　果報還自受。",
    "T23n1442_036:0827a05_0": "「汝等善聽！",
    "T23n1442_036:0827a05_1": "於過去世時婆羅痆斯城有一獨覺，名曰希尚，依此城外古仙住處而為居止，常有無量百千萬億諸天徒眾隨遂其後。",
    "T23n1442_036:0827a07_2": "每入城中須乞食時，常在屍林邊。",
    "T23n1442_036:0827a08_3": "過此棄屍處有一藥叉，依止而住食死人肉。",
    "T23n1442_036:0827a09_4": "若希尚獨覺從林過時，由諸天威勢此藥叉神即便逃避。",
    "T23n1442_036:0827a11_0": "時諸死屍便被野干狸狗之所食噉。",
    "T23n1442_036:0827a11_1": "藥叉作如是念：『此出家者常惱於我，我今宜作不吉祥事令不復來。』",
    "T23n1442_036:0827a13_2": "便以死人手棄彼鉢中令諸人見，時此城人皆傳惡響：『此出家者每食人肉。』",
    "T23n1442_036:0827a15_3": "獨覺知已便生是念：『勿當令此無識藥叉受諸苦報。』",
    "T23n1442_036:0827a16_4": "為憐愍故即於其前踊昇虛空，現大神變上出烟焰上流清水，作不思議令生正信。",
    "T23n1442_036:0827a18_5": "諸異生類見神通時疾能改悔，投身于地如大樹摧，遙禮聖足求哀懺謝作如是語：『願大福田速放身下，我之無識沈惡行泥，幸降慈悲授手相濟。』",
    "T23n1442_036:0827a21_6": "時彼聖人即放身下，藥叉便於鉢中取死人手棄之於外，告城中人曰：『非出家者實噉人肉，是我惡心為此誹謗，禮足申謝。",
    "T23n1442_036:0827a24_7": "我作惡業惱勝福田，勿於當來受大苦報，深心禮敬所有懺謝功德，於未來世富遇勝此無上大師，承事供養當獲聖果。』」",
    "T23n1442_036:0827a26_8": "佛告諸苾芻：「汝等勿生異念！",
    "T23n1442_036:0827a27_9": "往時藥叉者即大哥羅是，由於獨覺惡心誹謗彰惡聲故，復生悔恨求哀懺謝。",
    "T23n1442_036:0827a29_10": "由惡業故於五百生中常被惡聲之所謗說，由生悔心發誓願故，得值遇我而為出家，斷眾煩惱證羅漢果。",
    "T23n1442_036:0827b02_11": "我勝羅漢百千萬億，得相遭遇恭敬供養心無厭捨。",
    "T23n1442_036:0827b03_12": "汝等苾芻！",
    "T23n1442_036:0827b04_13": "若作純黑業得純黑異熟、若作黑白雜業得雜異熟、若作純白業得純白異熟，是故汝等捨餘二業當修純白，如是應修。」",
    "T23n1442_036:0827b07_0": "後攝頌曰：　常處於屍林，　　及以守門者，　諸人作佯死，　　共觀虛實事。",
    "T23n1442_036:0827b10_0": "　受食有五種，　　苾芻開自行，　險途許畜生，　　哥羅緣最後。",
    "T23n1442_036:0827b12_0": "根本說一切有部毘奈耶卷第三十六"
}