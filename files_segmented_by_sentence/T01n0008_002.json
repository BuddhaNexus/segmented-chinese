{
    "T01n0008_002:0210b21_0": "佛說大堅固婆羅門緣起經卷下",
    "T01n0008_002:0210b23_0": "西天譯經三藏朝奉大夫試光祿卿",
    "T01n0008_002:0210b24_0": "傳法大師賜紫臣施護等奉　詔譯",
    "T01n0008_002:0210b25_0": "「爾時，輔相大堅固婆羅門即時來詣黎努王所，到已伸敬退坐一面。",
    "T01n0008_002:0210b26_1": "時，王歡喜顧囑慰安，輔相亦復肅恭對答。",
    "T01n0008_002:0210b27_2": "王言：『大堅固！",
    "T01n0008_002:0210b27_3": "汝今為我度此國境分為七分，我與六人童子各各分理。』",
    "T01n0008_002:0210b29_4": "是時輔相受王命已，即時度量分此地界，正北北隅，其界廣闊。",
    "T01n0008_002:0210c01_5": "正南南隅，其界狹略，猶如車形。",
    "T01n0008_002:0210c02_6": "中央境土，多人聚處，黎努王居。",
    "T01n0008_002:0210c03_7": "所有迦陵誐國，[木*奈]多布囉城；摩濕摩迦國，褒[惺-生+土]那城；晚帝那國，摩呬沙摩城；蘇尾囉國，勞嚕迦城；彌體羅國；尾提呬城；摩伽陀國，瞻波大城；波羅奈國，迦尸大城。",
    "T01n0008_002:0210c06_8": "如是七國，各分界已。",
    "T01n0008_002:0210c07_9": "時，六人童子於彼彼處，受王灌頂，各各為王，統理一處。",
    "T01n0008_002:0210c08_10": "從是已後，乃有七王，所謂黎努王、破冤王、梵授王、勝尊王、明愛王、持國王、大持國王，如是七王各分統已。",
    "T01n0008_002:0210c11_11": "後時，六王又復集會，共詣輔相婆羅門所，到已謂言：『大堅固！",
    "T01n0008_002:0210c12_12": "如汝所有，智謀才略，助佐黎努大王，我等六王願汝同彼，亦相贊助。』",
    "T01n0008_002:0210c14_13": "輔相婆羅門聞是言已，同佐七王，諸所有事悉共參議。",
    "T01n0008_002:0210c16_0": "「爾時，輔相婆羅門其後又復教授七千婆羅門，誦彼經典，教授七千婆羅門，讀彼經典。",
    "T01n0008_002:0210c18_0": "時，諸長者婆羅門士庶人民，咸知咸見輔相婆羅門如是才智，互相議言：『此大堅固是為真實大婆羅門，復能與諸婆羅門眾，教授讀誦圍陀典章。』",
    "T01n0008_002:0210c22_0": "「是時，輔相婆羅門聞眾議已，作是念言：『此諸婆羅門長者士庶人民，處處相聚參議，於我假以稱揚，謂我才智，又復目我而為真實大婆羅門，此非我宜，我且自觀，實非真實大婆羅門，我今不復與諸婆羅門教授讀誦圍陀典章，正使廣知，誠非我善，況復世間我身色相而不久住？",
    "T01n0008_002:0210c28_1": "我昔曾聞，先德耆舊大婆羅門智者所說，婆羅門法中，於夏四月，寂止一處，修悲禪觀，彼觀若成，大梵天王當來現身，施所求願，若如是事，是我所樂，我應如說修此禪觀。』",
    "T01n0008_002:0211a03_2": "如是言念已。",
    "T01n0008_002:0211a03_3": "時，輔相婆羅門將欲於夏四月中寂止一處修悲禪觀，即詣黎努王所，到已白言：『大王！",
    "T01n0008_002:0211a05_4": "我今樂欲，夏四月中寂止一處修悲禪觀，願王聽許。』",
    "T01n0008_002:0211a06_5": "時，黎努王言：『大堅固！",
    "T01n0008_002:0211a07_6": "隨汝所欲，今正是時。』",
    "T01n0008_002:0211a08_0": "「爾時，輔相婆羅門得王許已，詣寂靜處，諦心專注，於夏四月中修悲禪觀。",
    "T01n0008_002:0211a09_1": "過夏四月已，當苾芻布薩白月十五日，即於彼處，依婆羅門法，以新瞿摩夷，先塗其地，然作四方火壇，其壇中心復作火爐。",
    "T01n0008_002:0211a12_2": "時，輔相婆羅門沐浴其身，著新淨衣，從北而上，至壇南界，擲吉祥草，徧覆壇地，面北而坐，執宰嚕嚩，施作火事，以祀梵天。",
    "T01n0008_002:0211a15_3": "爾時，輔相婆羅門作法未久，忽於北方有大光相。",
    "T01n0008_002:0211a16_4": "輔相婆羅門見是光已，生希有心，身毛喜竪，轉復肅恭，諦心而住。",
    "T01n0008_002:0211a18_0": "其光熾盛，昔所未見。",
    "T01n0008_002:0211a18_1": "爾時，大梵天王現光未久，從北而來虛空中住。",
    "T01n0008_002:0211a19_2": "其輔相婆羅門一心歡喜，仰觀虛空，乃見大梵天王處于空中，即時◎合掌頂禮說伽陀曰：「『威神色相光明具，　　是何聖者現空中？",
    "T01n0008_002:0211a23_0": "　　我今雖見不能知，　　惟願如實為我說。』",
    "T01n0008_002:0211a24_0": "「爾時大梵天王即說伽陀，答輔相婆羅門曰：「『彼諸淨行者悉知，　　我於梵界而常住，　　又復諸天知我名，　　汝婆羅門應自審。』",
    "T01n0008_002:0211a27_0": "「輔相婆羅門復說伽陀曰：「『所須淨水及座位，　　蘇蜜乳粥味中勝，　　最初奉獻我專心，　　惟願梵王哀納受。』",
    "T01n0008_002:0211b01_0": "「大梵天王復說伽陀曰：「『所須淨水及座位，　　蘇蜜乳粥味中勝，　　汝婆羅門最初獻，　　我今如應為汝受。』",
    "T01n0008_002:0211b04_0": "「輔相婆羅門說伽陀曰：「『五欲諸境名此界，　　得生梵世名他界，　　我忻是義發問端，　　惟願梵王聽許我。』",
    "T01n0008_002:0211b07_0": "「大梵天王說伽陀曰：「『此界他界二義中，　　隨汝所樂恣汝問，　　我今聽許悉無疑，　　汝問云何當速說。』",
    "T01n0008_002:0211b10_0": "「爾時，輔相婆羅門即作是念：『我於今時，欲解疑惑，先以何義，問彼梵王？",
    "T01n0008_002:0211b11_1": "為問此界義由何發起邪？",
    "T01n0008_002:0211b12_2": "為問他界義由何得生邪？』",
    "T01n0008_002:0211b12_3": "輔相婆羅門又復審思：『此界義者，謂由五欲發起，此不應問。",
    "T01n0008_002:0211b14_4": "我今當以生他界義問彼梵王。』",
    "T01n0008_002:0211b15_5": "作是念已，即問大梵天王言：『勇猛清淨者，大梵天王！",
    "T01n0008_002:0211b16_6": "我今問汝，願解疑惑。",
    "T01n0008_002:0211b16_7": "大梵人中，若欲求生寂靜梵天界者，當修何行，而能得生？』",
    "T01n0008_002:0211b19_0": "「爾時，大梵天王即說伽陀，答輔相婆羅門曰：「『修無我者即淨行，　　心住一境悲解脫，　　離諸欲染煩惱除，　　此等得生於梵界。』",
    "T01n0008_002:0211b22_0": "「時，輔相婆羅門白大梵天王言：『如大梵所說伽陀中言，修無我者是即淨行，我於此義已能解了，謂一類人起正信心，修出家法，剃除鬚髮，被袈裟衣，捨諸富樂。",
    "T01n0008_002:0211b25_1": "若少若多，智能隨轉。",
    "T01n0008_002:0211b26_2": "若高族中、若下族中，其心平等離諸取著。",
    "T01n0008_002:0211b27_3": "但持三衣一鉢，餘無所有。",
    "T01n0008_002:0211b27_4": "於諸學中，教授學法，身、語、意業具足清淨，淨命自資，離諸過失。",
    "T01n0008_002:0211b29_5": "如是名為◎修無我者。",
    "T01n0008_002:0211c01_0": "「『又如大梵所說，心住一境，我聞其言，亦解是義。",
    "T01n0008_002:0211c02_1": "謂有一類修定行者，內心清淨，住一境性，無尋、無伺，定生喜樂，證二禪定，具足所行，此即名為心住一境。",
    "T01n0008_002:0211c05_0": "「『又如大梵所說，悲解脫者，我聞其言，亦解是義。",
    "T01n0008_002:0211c06_1": "謂有一類修悲行者，以悲俱時所生之心，先於東方，遍運悲心，其心廣大，具足所行，平等無二，亦無限量，無冤無惱。",
    "T01n0008_002:0211c08_2": "如是東方行已，南西北方，四維上下，一切世界，廣運悲心，具足所行，亦復如是，此即名為悲解脫者。",
    "T01n0008_002:0211c12_0": "「『又如大梵說言，離諸欲染，煩惱除者，我聞其言，不解是義。",
    "T01n0008_002:0211c13_1": "大梵，何等為煩惱？",
    "T01n0008_002:0211c13_2": "云何人中能令煩惱而得清淨？",
    "T01n0008_002:0211c14_3": "諸煩惱海充滿流注，是中云何令修行者得生寂靜彼梵天界？』",
    "T01n0008_002:0211c16_0": "「爾時大梵天王即說伽陀，答輔相婆羅門曰：「『貪瞋癡慢疑忿覆，　　惱害誑妄并慳嫉，　　起此染法及謗他，　　是等名為諸煩惱。",
    "T01n0008_002:0211c19_0": "　　遠離如是諸煩惱，　　即於人中得清淨，　　諸煩惱海塞其源，　　得生寂靜梵天界。』",
    "T01n0008_002:0211c21_0": "「時，輔相婆羅門白大梵天王言：『如大梵所說，諸煩惱法，我聞其言，了解是義。",
    "T01n0008_002:0211c22_1": "我若在家，一向纏縛。",
    "T01n0008_002:0211c23_2": "我若出家，一向離過，當修清淨正白梵行。",
    "T01n0008_002:0211c24_3": "何以故？",
    "T01n0008_002:0211c24_4": "有生皆滅，人命短促，若不覺知，死墮惡趣。",
    "T01n0008_002:0211c25_5": "是故我今自知自覺，宜善修作，行正梵行，不復世間造諸惡業。",
    "T01n0008_002:0211c27_0": "大梵！",
    "T01n0008_002:0211c27_1": "我今捨家，而求出家，惟願大梵知我心意。』",
    "T01n0008_002:0211c28_2": "大梵天王言：『如汝所欲，今正是時。』",
    "T01n0008_002:0211c29_0": "「爾時空中所現大梵天王作是言已，隱而不現。」",
    "T01n0008_002:0212a02_0": "復次，會中，五髻乾闥婆王子前白佛言：「世尊！",
    "T01n0008_002:0212a03_0": "我於今日，聞此梵王於世尊前說因緣事，我忽思念，彼時輔相大堅固婆羅門者，豈非即是佛世尊邪？」",
    "T01n0008_002:0212a05_1": "佛告五髻乾闥婆王子言：「如是，如是。",
    "T01n0008_002:0212a06_2": "彼時輔相大堅固婆羅門者，即我身是。",
    "T01n0008_002:0212a07_0": "我念往昔，彼輔相大堅固婆羅門出家等事，汝曾聞不？」",
    "T01n0008_002:0212a08_1": "五髻答言：「不也，世尊！",
    "T01n0008_002:0212a08_2": "我昔未聞。」",
    "T01n0008_002:0212a09_0": "佛言：「五髻！",
    "T01n0008_002:0212a09_1": "我今次第，為汝宣說。",
    "T01n0008_002:0212a09_2": "五髻！",
    "T01n0008_002:0212a09_3": "彼時，輔相大堅固婆羅門作火事已，往詣黎努王所。",
    "T01n0008_002:0212a11_4": "到已跪拜，恭向王前，說伽陀曰：「『我有意願今啟白，　　黎努大王國界主，　　我捨相位求出家，　　願王自理國政事。』",
    "T01n0008_002:0212a14_0": "「爾時黎努大王即說伽陀，答輔相曰：「『汝若闕少所須用，　　一切欲者我當與，　　若人嬈汝今速言，　　我以王法為治罰。",
    "T01n0008_002:0212a17_0": "　　汝如我父我如子，　　汝我相助豈相離？",
    "T01n0008_002:0212a18_0": "　　汝雖為相亦我師，　　何故于今發是語？』",
    "T01n0008_002:0212a19_0": "「輔相婆羅門說伽陀曰：「『我諸所用無闕乏，　　亦非他人相嬈惱，　　但為我聞真實言，　　發出家心無改轉。』",
    "T01n0008_002:0212a22_0": "「黎努大王說伽陀曰：「『非人所說何真實，　　何故信聽如是言？",
    "T01n0008_002:0212a24_0": "　　勿將斯語以為真，　　棄輔相位求出家。』",
    "T01n0008_002:0212a25_0": "「輔相婆羅門說伽陀曰：「『天子我先作火事，　　勇發清淨專注心，　　依法布壇火祀天，　　以吉祥草而作用。",
    "T01n0008_002:0212a28_0": "　　大梵天王大仙聖，　　應我所求即現身，　　我聞彼說真實言，　　是故堅發出家意。』",
    "T01n0008_002:0212b01_0": "「黎努大王說伽陀曰：「『如汝輔相善所說，　　我今悉能生信解，　　汝既得聞先聖言，　　此出家心何能轉。",
    "T01n0008_002:0212b04_0": "　　汝心猶如虛空淨，　　復如淨妙瑠璃寶，　　如汝所修我亦隨，　　我因汝故得開悟。』",
    "T01n0008_002:0212b06_0": "「時，黎努王說伽陀已，又作是言：『大堅固！",
    "T01n0008_002:0212b06_1": "汝心清淨，樂修善行，隨汝所欲，汝有歸趣，我亦有歸。』",
    "T01n0008_002:0212b09_0": "「時，輔相婆羅門復說伽陀，前白王曰：「『汝王當捨諸欲境，　　若執著者即愚夫，　　應發堅固離著心，　　三摩呬多忍力具。",
    "T01n0008_002:0212b12_0": "　　此所悟者清淨乘，　　此清淨道真常住，　　此所宣說正法門，　　由此得生梵天界。』",
    "T01n0008_002:0212b14_0": "「五髻！",
    "T01n0008_002:0212b14_1": "彼分理諸國者六王，聞輔相婆羅門捨輔相位樂求出家，即集六王，共在一處。",
    "T01n0008_002:0212b15_2": "時，輔相婆羅門乃自往詣彼六王所，到已跪拜，白諸王言：『諸王！",
    "T01n0008_002:0212b17_3": "當知，我今欲捨彼輔相位，惟願諸王，各各別求助國政者，設有授學，別依師範。",
    "T01n0008_002:0212b19_4": "我今樂欲出家修道。",
    "T01n0008_002:0212b19_5": "何以故？",
    "T01n0008_002:0212b19_6": "我於大梵天王所，聞真實言，謂煩惱法，應當捨離。",
    "T01n0008_002:0212b21_7": "從是已後，不樂在家一向纏縛。",
    "T01n0008_002:0212b21_8": "我若出家一向離過，當修清淨正白梵行。",
    "T01n0008_002:0212b22_9": "何以故？",
    "T01n0008_002:0212b23_0": "有生皆滅，人命短促，若不覺知，死墮惡趣。",
    "T01n0008_002:0212b24_0": "是故我今自知自覺，宜善修作行正梵行，不復世間造諸惡業。』",
    "T01n0008_002:0212b25_1": "時彼六王咸共議言：『此輔相婆羅門何故棄捨富貴而求出家？",
    "T01n0008_002:0212b26_2": "婆羅門中亦有愛樂於富貴者，我等應當以富貴事，勸請彼人令勿出家。』",
    "T01n0008_002:0212b28_3": "爾時，六王共參議已，咸謂輔相婆羅門言：『我等六王以富貴事一切所欲，勸請於汝，然今我等，所有富貴，皆是依法而得。』",
    "T01n0008_002:0212c02_4": "言已即出廣多財寶，諸富樂具，授與輔相婆羅門。",
    "T01n0008_002:0212c03_5": "時，輔相婆羅門白六王言：『大王！",
    "T01n0008_002:0212c04_6": "今此財寶諸富樂具，我悉自有，一切豐足，然我所有，亦依法得。",
    "T01n0008_002:0212c05_7": "我自所有，尚悉棄捨，況復于今受諸王賜？",
    "T01n0008_002:0212c06_8": "我今決定志求出家。",
    "T01n0008_002:0212c07_9": "何以故？",
    "T01n0008_002:0212c07_10": "我於大梵天王所，聞真實言，謂煩惱法，應當捨離，如是乃至如前廣說。』",
    "T01n0008_002:0212c08_11": "「五髻！",
    "T01n0008_002:0212c09_12": "時，彼六王復相議言：『婆羅門中亦有愛樂姝妙妓女，我等應當與彼令受。』",
    "T01n0008_002:0212c10_13": "爾時六王共參議已，即以姝妙、妓女，與輔相婆羅門。",
    "T01n0008_002:0212c11_14": "王言：『我此妓女，色相殊麗，肌體充實，容止可觀，復多能解，汝宜納受，勿復出家。』",
    "T01n0008_002:0212c13_15": "時，輔相婆羅門白六王言：『大王！",
    "T01n0008_002:0212c14_16": "我家自有四十妻室，色相殊麗，肌體充實，容止可觀，端正齊等。",
    "T01n0008_002:0212c16_0": "雖復自有，尚悉棄捨，況復于今受諸王賜？",
    "T01n0008_002:0212c17_0": "我今決定志求出家。",
    "T01n0008_002:0212c17_1": "何以故？",
    "T01n0008_002:0212c17_2": "我於大梵天王所聞真實言，謂煩惱法，應當捨離，如是乃至如前廣說。』",
    "T01n0008_002:0212c19_3": "「五髻！",
    "T01n0008_002:0212c19_4": "時，彼六王咸謂輔相婆羅門言：『汝今堅欲求出家者，且復更俟，過七年後，我等諸王子孫及弟，各成立已，我等亦當隨汝出家。",
    "T01n0008_002:0212c22_5": "汝大堅固，若有歸趣，我等諸王亦有所歸。』",
    "T01n0008_002:0212c23_6": "時輔相婆羅門白六王言：『若俟七年，極為久遠，我今堅志願速出家。",
    "T01n0008_002:0212c25_0": "何以故？",
    "T01n0008_002:0212c25_1": "我於大梵天王所，聞真實言，謂煩惱法，應當捨離，如是乃至如前廣說。』",
    "T01n0008_002:0212c26_2": "六王又言：『汝大堅固！",
    "T01n0008_002:0212c27_3": "若不爾者，更俟六年，或復五年，乃至一年。』",
    "T01n0008_002:0212c28_4": "輔相答言：『若俟一年，極為久遠，我今堅志願速出家。』",
    "T01n0008_002:0212c29_5": "六王又言：『若不爾者更俟七月。』",
    "T01n0008_002:0213a01_6": "輔相答言：『若俟七月，極為久遠，我今堅志願速出家。』",
    "T01n0008_002:0213a02_7": "六王又言：『若不爾者，或復六月，乃至半月。』",
    "T01n0008_002:0213a03_8": "輔相答言：『若俟半月，極為久遠，我今堅志願速出家。』",
    "T01n0008_002:0213a04_9": "六王又言：『若不爾者，更俟七日。』",
    "T01n0008_002:0213a05_10": "輔相答言：『大王！",
    "T01n0008_002:0213a05_11": "若俟七日，斯為可爾，我所出家，捨苦從樂，今正是時。』",
    "T01n0008_002:0213a07_12": "「五髻！",
    "T01n0008_002:0213a07_13": "爾時，輔相婆羅門往詣七千教誦經典婆羅門，及七千教讀經典婆羅門所，到已，普告一萬四千諸婆羅門言：『善來！",
    "T01n0008_002:0213a09_14": "善來！",
    "T01n0008_002:0213a10_0": "諸婆羅門眾。",
    "T01n0008_002:0213a10_1": "汝等所有圍陀典章，若讀若誦，從今已後，各別求師而相教習。",
    "T01n0008_002:0213a11_2": "我今出家，無能教汝。",
    "T01n0008_002:0213a12_3": "何以故？",
    "T01n0008_002:0213a12_4": "我於大梵天王所，聞真實言，謂煩惱法，應當捨離，從是已後，不樂在家一向纏縛。",
    "T01n0008_002:0213a14_5": "我若出家一向離過，當修清淨正白梵行。",
    "T01n0008_002:0213a15_6": "何以故？",
    "T01n0008_002:0213a15_7": "有生皆滅，人命短促，若不覺知，死墮惡趣。",
    "T01n0008_002:0213a16_8": "是故我今自知自覺，宜善修作行正梵行，不復世間造諸惡業。』",
    "T01n0008_002:0213a17_9": "時，彼一萬四千婆羅門眾，俱白輔相婆羅門言：『我師智者，勿宜出家。",
    "T01n0008_002:0213a19_10": "何以故？",
    "T01n0008_002:0213a19_11": "夫出家者，少其義利、少其威德、少有稱譽，若彼婆羅門者，有大義利、有大威德、有大稱譽。』",
    "T01n0008_002:0213a21_12": "時，輔相婆羅門告彼一萬四千婆羅門言：『汝，婆羅門！",
    "T01n0008_002:0213a23_0": "莫作是語！",
    "T01n0008_002:0213a23_1": "莫作是語！",
    "T01n0008_002:0213a23_2": "汝等當知，夫出家者，有大義利、有大威德、有大稱譽；而婆羅門者，少其義利、少其威德，少有稱譽。",
    "T01n0008_002:0213a25_3": "如汝諸婆羅門有所知解，一切皆從師授為緣，是故汝等，勿生異見。』",
    "T01n0008_002:0213a27_4": "時，彼一萬四千婆羅門眾，俱白輔相婆羅門言：『如師所說，如是，如是。",
    "T01n0008_002:0213a29_0": "夫出家者，有大義利、有大威德、有大稱譽，乃至我等有所知解，一切皆從師授為緣，汝師今時若有歸趣，我亦有歸。』",
    "T01n0008_002:0213b02_1": "時，輔相婆羅門，復告一萬四千諸婆羅門言：『我所出家，捨苦從樂，今正是時。』",
    "T01n0008_002:0213b04_2": "「時輔相婆羅門，還詣自舍四十妻所，謂諸妻言：『善來，善來！",
    "T01n0008_002:0213b05_3": "汝等各各當詣彼彼親族中去，或復樂住別婆羅門族。",
    "T01n0008_002:0213b07_0": "我今捨汝，志求出家。",
    "T01n0008_002:0213b07_1": "何以故？",
    "T01n0008_002:0213b07_2": "我於大梵天王所，聞真實言，謂煩惱法，應當捨離。",
    "T01n0008_002:0213b08_3": "從是已後，不樂在家一向纏縛。",
    "T01n0008_002:0213b09_4": "我若出家一向離過，當修清淨正白梵行。",
    "T01n0008_002:0213b10_5": "何以故？",
    "T01n0008_002:0213b10_6": "有生皆滅，人命短促，若不覺知，死墮惡趣。",
    "T01n0008_002:0213b11_7": "是故我今自知自覺，宜善修作行正梵行，不復世間造諸惡業。』",
    "T01n0008_002:0213b13_8": "時四十妻俱白輔相婆羅門言：『汝大堅固！",
    "T01n0008_002:0213b14_9": "應為師尊時，汝即是師尊，應為夫主時，汝即是夫主，應為善友時，汝即是善友。",
    "T01n0008_002:0213b15_10": "今隨汝所欲，汝有歸趣，我亦有歸。』",
    "T01n0008_002:0213b16_11": "時，輔相婆羅門復謂四十妻言：『我所出家，捨苦從樂，今正是時。』",
    "T01n0008_002:0213b18_12": "「五髻！",
    "T01n0008_002:0213b18_13": "爾時，輔相婆羅門，所應告語遍告語已，於七日中，正信堅固，歸佛出家，鬚髮自落，袈裟著身，成苾芻相，威儀具足。",
    "T01n0008_002:0213b21_0": "輔相婆羅門，既出家已。",
    "T01n0008_002:0213b21_1": "時，彼七王悉捨國境，亦隨出家；所有七千教誦婆羅門，亦隨出家；彼四十妻亦隨出家。",
    "T01n0008_002:0213b23_2": "是時，復有無數百千諸人民眾，各各隨喜，悉樂出家。",
    "T01n0008_002:0213b24_3": "「五髻！",
    "T01n0008_002:0213b24_4": "時，輔相大堅固婆羅門遠離諸欲，證阿羅漢果。",
    "T01n0008_002:0213b25_5": "證聖果已，復為同梵行者，說諸聲聞種類法門。",
    "T01n0008_002:0213b27_0": "彼聞法已，解了其義，當生梵界。",
    "T01n0008_002:0213b27_1": "是時，大堅固聲聞，復為諸同修梵行者，說諸聲聞種類法門。",
    "T01n0008_002:0213b29_2": "彼聞法已，解了其義，得生欲界四大王天。",
    "T01n0008_002:0213c01_3": "又有一類同梵行者，聞法悟解，生三十三天；或有一類同梵行者生夜摩天、或有一類生兜率天、或有一類生化樂天、或有一類生他化自在天。",
    "T01n0008_002:0213c04_4": "「五髻！",
    "T01n0008_002:0213c04_5": "彼時，會中若男若女，及同梵行者，或於大堅固聲聞起過失心者，身壞命終，墮地獄中。",
    "T01n0008_002:0213c06_6": "彼時，會中若男若女，及同梵行者，於大堅固聲聞起淨信心者，身壞命終，得生天界。",
    "T01n0008_002:0213c08_7": "「五髻！",
    "T01n0008_002:0213c08_8": "彼時，大堅固聲聞，周行城邑聚落境界，普為一切若王、若臣、若長者、若婆羅門，乃至士庶人民，教化利益，令捨邪道。",
    "T01n0008_002:0213c11_9": "是時，國中王臣長者，諸婆羅門，修梵行者，及在家者，乃至一切士庶人民，咸作是言：『歸命聖者大堅固，七王輔相。",
    "T01n0008_002:0213c14_10": "快哉！",
    "T01n0008_002:0213c14_11": "今日得大善利。』」",
    "T01n0008_002:0213c14_12": "如是世尊宣說往昔因緣事已，五髻乾闥婆王子心生歡喜，遠塵離垢，得法眼淨。",
    "T01n0008_002:0213c17_0": "佛說此經已，五髻乾闥婆王子等，一切大眾，聞佛所說，皆大歡喜，信受奉行。",
    "T01n0008_002:0213c19_0": "佛說大堅固婆羅門緣起經卷下"
}