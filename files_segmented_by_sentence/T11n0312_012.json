{
    "T11n0312_012:0731b02_0": "佛說如來不思議祕密大乘經卷",
    "T11n0312_012:0731b03_0": "第十二",
    "T11n0312_012:0731b05_0": "西天譯經三藏朝散大夫",
    "T11n0312_012:0731b06_0": "試光祿卿傳梵大師賜紫",
    "T11n0312_012:0731b07_0": "沙門臣法護等奉　詔譯",
    "T11n0312_012:0731b08_0": "轉法輪品第十四之二",
    "T11n0312_012:0731b09_0": "「爾時世尊即詣波羅奈國仙人墮處鹿野苑中，到已現身各各處于眾師子座。",
    "T11n0312_012:0731b10_1": "是時梵王、帝釋、諸大菩薩，一一各見如來在我所施座中，處于座上轉大法輪。",
    "T11n0312_012:0731b12_2": "是彼諸眾咸生清淨歡喜之心，皆悉不退轉於阿耨多羅三藐三菩提。",
    "T11n0312_012:0731b14_3": "是時世尊安處最上師子座已，即時十方無邊世界皆悉震動，有大光明普遍照曜。",
    "T11n0312_012:0731b16_0": "「爾時世尊即入無邊境界三摩地。",
    "T11n0312_012:0731b16_1": "入是三摩地已，時此三千大千世界普遍大地坦平如掌，又此三千大千世界所有眾生，若地獄、餓鬼、畜生、人、天、諸趣，一切眾類皆得安樂，無一眾生為貪瞋癡并諸煩惱所嬈害者，互起慈心如父母想。",
    "T11n0312_012:0731b22_0": "「復次世尊入是無邊境界三摩地時，即有十方無量阿僧祇菩薩咸來集會聽受正法。",
    "T11n0312_012:0731b23_1": "是時乃至三千大千世界所有一切具威力者，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，咸來佛會聽受正法。",
    "T11n0312_012:0731b26_2": "寂慧當知，世尊欲說法時，而此三千大千世界普遍地方一切人天廣大之眾，皆來集會周匝充滿，一毛端量中無空隙，皆為聽受世尊宣說正法。",
    "T11n0312_012:0731c02_0": "「爾時世尊知彼一切人天大眾皆集會已，即從三摩地安詳而起，發大悲心，乃以如來清淨慈眼普遍觀察一切眾會，轉正法輪。",
    "T11n0312_012:0731c04_1": "若沙門若婆羅門并餘一切，皆同一法。",
    "T11n0312_012:0731c06_0": "「復次寂慧！",
    "T11n0312_012:0731c06_1": "如來所轉法輪，皆為一切眾生令其心意歡喜故轉，復令眾會一切眾生，各各了知佛所說法。",
    "T11n0312_012:0731c08_2": "隨佛世尊欲轉法輪，先有十方無量阿僧祇菩薩咸來集會聽受正法，即時復有百千俱胝那庾多欲界天子、色界天子，亦來集會聽受正法。",
    "T11n0312_012:0731c12_0": "「爾時世尊作是說言：『諸仁者！",
    "T11n0312_012:0731c12_1": "眼非常法。",
    "T11n0312_012:0731c12_2": "何以故？",
    "T11n0312_012:0731c13_3": "若以苦言應得度者，即聞所說此眼是苦。",
    "T11n0312_012:0731c14_0": "若以無我言應得度者，即聞所說此眼無我。",
    "T11n0312_012:0731c15_0": "若以空言應得度者，即聞所說此眼是空。",
    "T11n0312_012:0731c15_1": "若以寂靜言應得度者，即聞所說此眼寂靜。",
    "T11n0312_012:0731c16_2": "若以離言應得度者，即聞所說此眼法離。",
    "T11n0312_012:0731c17_3": "若以無常言應得度者，即聞所說此眼無常。",
    "T11n0312_012:0731c18_4": "若以無依止言應得度者，即聞所說眼無依止。",
    "T11n0312_012:0731c19_5": "若以如幻言應得度者，即聞所說此眼如幻。",
    "T11n0312_012:0731c20_6": "若以如夢言應得度者，即聞所說此眼如夢。",
    "T11n0312_012:0731c21_7": "若以如水月言應得度者，即聞所說眼如水月。",
    "T11n0312_012:0731c23_0": "若以如影像言應得度者，即聞所說眼如影像。",
    "T11n0312_012:0731c24_1": "若以如對響言應得度者，即聞所說眼如對響。",
    "T11n0312_012:0731c25_2": "若以空無相無願無作、無生無起等言應得度者，即聞所說此眼是空無相無願無作、無生無起。",
    "T11n0312_012:0731c27_3": "若以緣生言應得度者，即聞所說此眼緣生。",
    "T11n0312_012:0731c28_4": "說眼既然，耳鼻舌身意亦復如是。",
    "T11n0312_012:0731c29_0": "乃至若以緣生之言應得度者，即聞所說意是緣生。",
    "T11n0312_012:0732a01_1": "色聲香味觸法其義亦然。",
    "T11n0312_012:0732a01_2": "或聞空言，或聞五蘊無常之言，或聞十八界無常之言，或聞十二處無常之言。",
    "T11n0312_012:0732a03_3": "或聞苦言，或聞集言，或聞滅言，或聞道言。",
    "T11n0312_012:0732a04_4": "或聞四念處言，或聞四正斷言，或聞四神足言，或聞五根言，或聞五力言，或聞七覺支言，或聞八正道言。",
    "T11n0312_012:0732a06_5": "或聞奢摩他言，或聞毘鉢舍那言。",
    "T11n0312_012:0732a07_6": "或聞緣生法言。",
    "T11n0312_012:0732a07_7": "或聞聲聞相應法言，或聞緣覺相應法言，或聞大乘法言。』",
    "T11n0312_012:0732a10_0": "「復次寂慧！",
    "T11n0312_012:0732a10_1": "如來所轉法輪，皆為一切眾生令其心意歡喜故轉。",
    "T11n0312_012:0732a11_2": "又復如來所轉法輪，廣為一切眾生作大利益。",
    "T11n0312_012:0732a12_3": "假使有人與舍利子智慧等者，意欲籌量解入斯法，縱經百劫終不能入，何況餘者？",
    "T11n0312_012:0732a14_4": "寂慧當知，如來從初作行，詣菩提場降伏魔軍，以勝莊嚴震師子吼，遊戲神通轉大法輪，作如是等勝利益時，有八萬四千人發阿耨多羅三藐三菩提心，無量眾生於三乘中而得成熟。」",
    "T11n0312_012:0732a19_0": "所緣品第十五之一",
    "T11n0312_012:0732a20_0": "爾時金剛手菩薩大祕密主白佛言：「世尊！",
    "T11n0312_012:0732a20_1": "如佛世尊所說法時，豈非我於如來所說有違背耶？",
    "T11n0312_012:0732a22_2": "或隨順耶？",
    "T11n0312_012:0732a22_3": "如來所說甚深廣大，如來所說甚深祕密，一切世間難信難解罔徹源底。",
    "T11n0312_012:0732a24_0": "世尊！",
    "T11n0312_012:0732a24_1": "諸如來心真實決定。",
    "T11n0312_012:0732a24_2": "我於如來所說深法或有知解，皆是如來勝智在我身中，此非我有士夫力用。」",
    "T11n0312_012:0732a26_3": "佛言：「祕密主！",
    "T11n0312_012:0732a26_4": "如是如是。",
    "T11n0312_012:0732a26_5": "如汝所說。",
    "T11n0312_012:0732a27_6": "所以者何？",
    "T11n0312_012:0732a27_7": "汝今當知，所有如來安立譬喻演說諸法，而彼一切眾生皆有如來勝智在於身中。",
    "T11n0312_012:0732a29_8": "何以故？",
    "T11n0312_012:0732a29_9": "祕密主！",
    "T11n0312_012:0732a29_10": "而諸眾生遍一切處，隨其如來所說祕密，若不容受如來加持之力而能隨順如來法性者，無有是處。",
    "T11n0312_012:0732b01_11": "又復於彼如來所說祕密深法，若聞若說若有知解，皆是如來加持力故。",
    "T11n0312_012:0732b04_0": "「復次祕密主！",
    "T11n0312_012:0732b04_1": "如來正語有所說時，應知如來法性如實、法性真常，又復如來所行如實、所行真常，是故如來以正語言說是正法。",
    "T11n0312_012:0732b06_2": "又祕密主！",
    "T11n0312_012:0732b07_3": "所有過去未來現在諸佛世尊，以一切世間難信難解阿耨多羅三藐三菩提如是正法，宣說引導廣為開示。",
    "T11n0312_012:0732b09_4": "而彼眾生，若於如是難信難解甚深正法，聞已即能生信解者，當知彼等眾生非於一佛十佛親近承事，當知已於廣多俱胝那庾多百千佛所親近承事，應知彼人是為正士精修福行。",
    "T11n0312_012:0732b13_5": "又祕密主！",
    "T11n0312_012:0732b13_6": "假使須彌山王或摧墜時，尚能有人或以頂肩而為荷負。",
    "T11n0312_012:0732b15_7": "若彼不種善根眾生，能於如是甚深正法一念生起淨信解者，無有是處，何況受持讀誦如說修行。",
    "T11n0312_012:0732b17_8": "又祕密主！",
    "T11n0312_012:0732b17_9": "若有眾生能於大乘正法之中聞已信解者，當知是人非於一佛親近承事，已於廣多佛所親近承事，大乘法中廣修勝行植善根種。」",
    "T11n0312_012:0732b21_0": "爾時寂慧菩薩摩訶薩前白佛言：「世尊！",
    "T11n0312_012:0732b21_1": "如佛世尊說近止法。",
    "T11n0312_012:0732b22_2": "此以何義而名近止？",
    "T11n0312_012:0732b22_3": "此近止者何所從來？」",
    "T11n0312_012:0732b23_4": "佛言：「善男子！",
    "T11n0312_012:0732b23_5": "所說近止者，即是近止煩惱增語。",
    "T11n0312_012:0732b24_6": "此近止煩惱，即是近止思惟分別遍計增語。",
    "T11n0312_012:0732b25_7": "此近止思惟分別遍計，即是近止想作意增語。",
    "T11n0312_012:0732b26_8": "此近止想作意，即是近止顛倒增語。",
    "T11n0312_012:0732b27_9": "此近止顛倒，即是近止因所緣增語。",
    "T11n0312_012:0732b28_10": "此近止因所緣，即是近止無明有愛增語。",
    "T11n0312_012:0732b29_0": "此近止無明有愛，即是近止我我所增語。",
    "T11n0312_012:0732b29_1": "此近止我我所，即是近止名色增語。",
    "T11n0312_012:0732c01_2": "此近止名色，即是近止斷常見增語。",
    "T11n0312_012:0732c02_3": "此近止斷常見，即是近止有身見增語。",
    "T11n0312_012:0732c03_4": "寂慧當知，若與所緣因見相應，即諸煩惱而亦隨轉，一切皆從有身見起。",
    "T11n0312_012:0732c05_5": "若能近止有身見者，即諸見止息。",
    "T11n0312_012:0732c05_6": "若有身見近止，即一切願求亦止。",
    "T11n0312_012:0732c06_7": "若有身見近止，即諸煩惱亦止。",
    "T11n0312_012:0732c07_8": "寂慧！",
    "T11n0312_012:0732c07_9": "譬如大樹若斷其根，即枝葉莖幹而悉枯悴。",
    "T11n0312_012:0732c08_10": "此有身見亦復如是，若近止已，諸煩惱亦止。",
    "T11n0312_012:0732c09_11": "寂慧當知，一切眾生始以不能覺了有身見故，即諸取煩惱隨逐而生。",
    "T11n0312_012:0732c11_12": "若能覺了有身見者，即諸取煩惱不復隨生亦無所害。」",
    "T11n0312_012:0732c12_13": "寂慧菩薩白佛言：「世尊！",
    "T11n0312_012:0732c12_14": "彼有身見，何能覺了？」",
    "T11n0312_012:0732c13_15": "佛言：「寂慧！",
    "T11n0312_012:0732c13_16": "若我、人、眾生、壽者等見而不起者，即能覺了彼有身見。",
    "T11n0312_012:0732c15_0": "「復次寂慧！",
    "T11n0312_012:0732c15_1": "彼有身見不住於內不住於外，於一切處而悉不住，以不住故見無所住。",
    "T11n0312_012:0732c16_2": "寂慧！",
    "T11n0312_012:0732c17_0": "此無住智如實覺了彼有身見。",
    "T11n0312_012:0732c17_1": "又復寂慧當知，有身見即是空增語，若能隨順空智忍者，即見無所取，此即是為如實覺了彼有身見。",
    "T11n0312_012:0732c20_0": "又有身見者，即是無相無願無作、無生無起等見，是見無所取，此即是為如實覺了彼有身見。",
    "T11n0312_012:0732c23_0": "「復次寂慧當知，有身見者，即是無身，非開非合，一切皆是不實分別。",
    "T11n0312_012:0732c24_1": "以其不實所分別故，彼即無分別，亦不離分別。",
    "T11n0312_012:0732c25_2": "由無分別不離分別故，即無所作無障無起。",
    "T11n0312_012:0732c26_3": "以無起故即無所行。",
    "T11n0312_012:0732c27_4": "由無所行故，如是此說乃名近止。」",
    "T11n0312_012:0732c27_5": "寂慧菩薩言：「何名近寂？」",
    "T11n0312_012:0732c28_6": "佛言：「寂慧！",
    "T11n0312_012:0732c28_7": "有所緣心如火熾然，若無所緣及無所作即不熾然，不熾然法此名近寂。",
    "T11n0312_012:0733a01_8": "又如大火，有薪即然、無薪即滅。",
    "T11n0312_012:0733a01_9": "所緣心火炎熾亦然，若無所緣心火自滅。",
    "T11n0312_012:0733a02_10": "寂慧當知，具善巧方便菩薩，於般若波羅蜜多清淨所緣法中，平等了知善根所緣勝法而不息滅，煩惱所緣染法制令不起，波羅蜜多勝法常令增進，魔業煩惱所緣染法永令斷滅，菩提分法清淨所緣不應棄捨，聲聞、緣覺意樂所緣而不取著，一切智心最上所緣不應捨離，於空所緣審諦伺察，一切眾生大悲所緣深生願樂。",
    "T11n0312_012:0733a10_11": "寂慧當知，具善巧方便菩薩，於般若波羅蜜多清淨所緣法中而得自在，無生所緣思惟決定，和合生起所緣亦不厭捨。",
    "T11n0312_012:0733a13_0": "無作所緣而復趣入，諸有善根施作所緣悉令開曉，無相所緣而善思擇，菩提心所緣永無厭離，無願所緣以慧正觀，三界所緣不生厭離。",
    "T11n0312_012:0733a16_1": "菩薩以慧方便，於其無生一切所緣法中自在而轉。",
    "T11n0312_012:0733a17_2": "若見不淨所緣，即於如來清淨身心中住。",
    "T11n0312_012:0733a18_3": "若無常所緣，即於生死無疲倦心住。",
    "T11n0312_012:0733a19_4": "若苦所緣，即令一切眾生快樂，安置涅槃平等心住。",
    "T11n0312_012:0733a20_5": "若無我所緣，即於一切眾生大悲心住。",
    "T11n0312_012:0733a21_6": "若貪所緣，即於貪行眾生中以淨大藥開明心住。",
    "T11n0312_012:0733a22_7": "若瞋所緣，即於瞋行眾生中以慈大藥開明心住。",
    "T11n0312_012:0733a23_8": "若癡所緣，即於癡行眾生中以緣生大藥開明心住。",
    "T11n0312_012:0733a24_9": "若等分所緣，即於等分行眾生中以無常想大藥開明心住。",
    "T11n0312_012:0733a25_10": "若離貪所緣，即於聲聞法中開化心住。",
    "T11n0312_012:0733a26_11": "若離瞋所緣，即於緣覺法中開化心住。",
    "T11n0312_012:0733a27_12": "若離癡所緣，即於菩薩法中開化心住。",
    "T11n0312_012:0733a28_13": "若色所緣，即於獲得如來最上色相心住。",
    "T11n0312_012:0733a29_14": "若聲所緣，即於獲得如來妙好音聲心住。",
    "T11n0312_012:0733b01_15": "若香所緣，即於獲得如來戒香清淨心住。",
    "T11n0312_012:0733b02_16": "若味所緣，即於獲得如來所有味中上味大人勝相清淨心住。",
    "T11n0312_012:0733b03_17": "若觸所緣，即於獲得如來所有細軟手足妙觸心住。",
    "T11n0312_012:0733b04_18": "若法所緣，即於獲得如來所有一切法中決定心住。",
    "T11n0312_012:0733b06_19": "若施所緣，即於獲得如來最上相好心住。",
    "T11n0312_012:0733b07_20": "若戒所緣，即於嚴淨佛土心住。",
    "T11n0312_012:0733b07_21": "若忍所緣，即於獲得梵音聲相妙金色身清淨心住。",
    "T11n0312_012:0733b08_22": "若精進所緣，即於一切眾生救度心住。",
    "T11n0312_012:0733b09_23": "若定所緣，即於神通所起妙用心住。",
    "T11n0312_012:0733b10_24": "若慧所緣，即於斷一切眾生煩惱諸見相續心住。",
    "T11n0312_012:0733b11_25": "若慈所緣，即於一切眾生起無障礙心住。",
    "T11n0312_012:0733b12_26": "若悲所緣，即起護持正法心住。",
    "T11n0312_012:0733b13_27": "若喜所緣，即起說法歡喜心住。",
    "T11n0312_012:0733b14_28": "若捨所緣，即離諸違順成辦一切眾生事業心住。",
    "T11n0312_012:0733b15_29": "若四攝法所緣，即起成熟一切眾生心住。",
    "T11n0312_012:0733b17_0": "佛說如來不思議祕密大乘經卷第十二"
}