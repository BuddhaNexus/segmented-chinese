{
    "T24n1458_013:0597b13_0": "根本薩婆多部律攝卷第十三",
    "T24n1458_013:0597b15_0": "尊者勝友集",
    "T24n1458_013:0597b16_0": "三藏法師義淨奉　制譯",
    "T24n1458_013:0597b17_0": "與減年者受近圓學處第七十二",
    "T24n1458_013:0597b18_0": "爾時薄伽梵在室羅伐城給孤獨園，時尊者大目乾連，與十七眾受近圓已，不能忍飢，遂便啼哭。",
    "T24n1458_013:0597b20_1": "由近圓事攝受門徒煩惱，制斯學處。",
    "T24n1458_013:0597b22_0": "「若復苾芻，知年未滿二十，與受近圓成苾芻性者，波逸底迦。",
    "T24n1458_013:0597b23_1": "此非近圓，諸苾芻得罪。」",
    "T24n1458_013:0597b24_0": "言知年未滿二十者，由其年小，飢渴逼時不堪忍故。",
    "T24n1458_013:0597b25_1": "言與授近圓者，謂能授所授進止威儀，所有行法隨次當說。",
    "T24n1458_013:0597b26_2": "言能授者，謂鄔波馱耶、阿遮利耶，并餘僧伽。",
    "T24n1458_013:0597b27_3": "有二種鄔波馱耶：一、初與出家；二、為受近圓。",
    "T24n1458_013:0597b28_4": "滿足十夏方住師位，復須成就五法：一、知有犯；二、知無犯；三、知輕；四、知重；五、於別解脫經廣能開解，於諸學處創結隨開，若遇難緣善知通塞，常誦戒本能決他疑，戒見多聞自他俱利，威儀行法無有虧犯。",
    "T24n1458_013:0597c04_5": "具如是德名親教師，由其親能教出離法故。",
    "T24n1458_013:0597c05_6": "若苾芻雖近圓已，於諸學處不識重輕，設六十夏，仍須仗託明德依止而住。",
    "T24n1458_013:0597c07_0": "若師小者唯除禮拜，自餘咸作，此即名為老小苾芻，然不得與他出家及受近圓。",
    "T24n1458_013:0597c08_1": "言阿遮利耶有其五種：一、求寂阿遮利耶，謂授三歸五十學處。",
    "T24n1458_013:0597c10_2": "二、屏教阿遮利耶，謂於屏處問其障法。",
    "T24n1458_013:0597c11_3": "三、羯磨阿遮利耶，謂近圓時秉白四法。",
    "T24n1458_013:0597c12_4": "四、依止阿遮利耶，乃至一夜依之而住。",
    "T24n1458_013:0597c12_5": "五、教讀阿遮利耶，下至授彼四句伽他。",
    "T24n1458_013:0597c13_6": "此之五人並當師位，能生軌範，總名軌範師。",
    "T24n1458_013:0597c14_7": "言僧伽者，有二種：一、十人，謂在中方；二、五人，謂居邊地。",
    "T24n1458_013:0597c16_8": "若於其處有十人可得，取五人者名善近圓眾，得越法罪。",
    "T24n1458_013:0597c17_9": "若但有五人，斯名善受。",
    "T24n1458_013:0597c17_10": "若眾數不足，不得以佛而足眾數，由佛陀、僧伽寶體別故。",
    "T24n1458_013:0597c19_11": "若狂聾人及天授部等，將足眾數，不成近圓。",
    "T24n1458_013:0597c21_0": "言所授者，有多種相，謂意樂損壞，所依損壞、丈夫損壞、白法損壞、繫屬他人，及有醜惡不端嚴相。",
    "T24n1458_013:0597c23_1": "言意樂損壞者，謂臨死時、或怖來逼、或為活命而求出家。",
    "T24n1458_013:0597c24_2": "言所依損壞者，謂身有難療之疾，欲投三寶望得除差。",
    "T24n1458_013:0597c25_3": "丈夫損壞者，謂半擇迦。",
    "T24n1458_013:0597c26_4": "此有五別：一、生半擇迦，謂生來不男；二、半月半擇迦，半月男半月不男；三、觸抱半擇迦，他抱觸時生支方起；四、嫉妬半擇迦，見他行婬妬而根起；五、被害半擇迦，謂遇病傷或被刀割。",
    "T24n1458_013:0598a01_5": "此五黃門出家近圓悉皆非分，後一不定。",
    "T24n1458_013:0598a02_6": "若近圓已被傷損者，若性行不移還依舊位、若性改變應滅擯，初一黃門亦名扇侘。",
    "T24n1458_013:0598a04_7": "白法損壞者，謂諸外道崇重邪教無正信故。",
    "T24n1458_013:0598a05_8": "諸外道中除釋迦種及事火人，自餘外道四月共住，食大眾食，著親教師衣，供承作務一同求寂。",
    "T24n1458_013:0598a07_9": "若不捨舊見即應遣去，若捨舊見應與出家。",
    "T24n1458_013:0598a08_10": "污苾芻尼者，謂尼不犯八他勝法，若以不淨行污此苾芻尼時，若俱有染心先觸尼身後行不淨行不名污尼，由尼已犯觸男他勝故。",
    "T24n1458_013:0598a11_11": "言賊住者，不依師主輒自出家，共清淨苾芻經二、三長淨，乃至同作白四羯磨。",
    "T24n1458_013:0598a13_12": "摩納毘迦中說，未近圓人與他淨眾同為白二、或白四法、長淨隨意，并共眾差十二種人，並名賊住。",
    "T24n1458_013:0598a15_13": "歸外道者，謂有外道投佛法內，雖著法衣愛外道見，而還本處不捨於戒，脫去法衣經明相出。",
    "T24n1458_013:0598a17_14": "殺父殺母、殺阿羅漢、惡心出佛身血、破僧伽，諸助伴人知天授言，是其非法作非法想，亦是破僧。",
    "T24n1458_013:0598a19_15": "先曾犯戒者，謂於五學及十學處，破其重戒。",
    "T24n1458_013:0598a20_16": "若四他勝中曾犯其一，此黃門等未受不應授，已受應滅擯。",
    "T24n1458_013:0598a22_17": "又有二種異住之人：一、從法黨向非法黨；二者與作捨置羯磨。",
    "T24n1458_013:0598a23_18": "若已還俗重來受戒，亦不應授。",
    "T24n1458_013:0598a24_19": "言繫屬他人者，謂奴婢負債及王大將。",
    "T24n1458_013:0598a25_20": "若父母不聽者不得，若遠方者無犯。",
    "T24n1458_013:0598a25_21": "前母生已即便棄擲，餘母收養者，若出家時應問養母；若殺前母得無間罪。",
    "T24n1458_013:0598a27_22": "言不端嚴相者，謂是非人及傍生等，變形為人而來受戒；或擎旗大賊、若減二十歲、若過分青黃赤白狀異人形、若身生象毛、若無髮、若大腦、若匾[匚@虒]、若多頭、若凸眼、若盲若瘂、若象牛等頭、若馬猨猪形、若無耳鼻、若象馬耳牙、若無牙齒、若項短、若太長、若太短、若傴肩、若曲脊、若無生支及卵、若下墜、若身極麁極細、若被截手足、跛躄、聾瞎、若膝行、若被打傷、若房室過度無所堪能、若氏族卑下，此等咸皆非出家相。",
    "T24n1458_013:0598b07_23": "既近圓已為說二頌：「汝於最勝教，　　具足受尸羅；　至心當奉持，　　無障身難得。",
    "T24n1458_013:0598b11_0": "　端正者出家，　　清淨者圓具；　實語者所說，　　正覺之所知。」",
    "T24n1458_013:0598b13_0": "言進止威儀者，若有俗人求出家者，應隨彼心詣一師處，其師即可問於障法。",
    "T24n1458_013:0598b14_1": "若清淨者當攝受之。",
    "T24n1458_013:0598b15_2": "觀其意趣有堪能者，應授三歸并五學處。",
    "T24n1458_013:0598b16_3": "次請親教師。",
    "T24n1458_013:0598b16_4": "又請苾芻為白僧者。",
    "T24n1458_013:0598b17_5": "彼受請已，問本師云：「已問此人諸障法未？」",
    "T24n1458_013:0598b18_0": "若不問者，得惡作罪。",
    "T24n1458_013:0598b18_1": "眾若來集應白僧伽，若不集者巡房告知。",
    "T24n1458_013:0598b19_2": "若不白眾，犯惡作罪。",
    "T24n1458_013:0598b19_3": "當白之時眾咸語言：「若清淨者應與出家。」",
    "T24n1458_013:0598b20_4": "若不問者皆得惡作。",
    "T24n1458_013:0598b21_5": "次令剃髮人剃髮，剃將了時應留頂髻，而問之曰：「除朱荼不？」",
    "T24n1458_013:0598b22_6": "若言：「留。」",
    "T24n1458_013:0598b22_7": "者，遣隨意去。",
    "T24n1458_013:0598b23_8": "若言：「除！」",
    "T24n1458_013:0598b23_9": "者，應盡剃之。",
    "T24n1458_013:0598b23_10": "應適時候為其洗浴，洗浴既訖為著下裙，方便撿身莫令其覺，恐有二根及無根故。",
    "T24n1458_013:0598b25_11": "次著僧脚崎後授縵條，令頂戴持，方為披著。",
    "T24n1458_013:0598b26_12": "請一苾芻為受三歸并十學處，應畜鉢盂，若無鉢者不應出家。",
    "T24n1458_013:0598b28_13": "次教請教白，事同大苾芻。",
    "T24n1458_013:0598b28_14": "若年滿二十者，師應為辦六物資緣；若自貧無，應為假借。",
    "T24n1458_013:0598c01_15": "為請羯磨師及屏教師、諸證戒者。",
    "T24n1458_013:0598c01_16": "若壇場中若大眾中受，既入壇已，安置衣鉢，先教請鄔波馱耶，即令三遍一一禮僧。",
    "T24n1458_013:0598c03_17": "次令捧鉢巡行，呈現大眾，一一觀已咸云好鉢，不道者得惡作罪。",
    "T24n1458_013:0598c05_18": "即對眾前，本師為守持衣鉢。",
    "T24n1458_013:0598c06_0": "次令其人向眼見耳不聞處，合掌而立，虔仰大眾，欲近圓人不應遠使、不上高樹恐有損傷。",
    "T24n1458_013:0598c08_1": "於屏障處，其屏教師問障法已，次喚入眾，乃至令其蹲踞合掌，在羯磨師前一心領受。",
    "T24n1458_013:0598c10_2": "既羯磨竟，即應量影，折四指籌名為商矩，隨四指影皆號一人，應告日時及五時差別。",
    "T24n1458_013:0598c12_3": "即應為說四他勝法，次說四依及四聖作法。",
    "T24n1458_013:0598c13_4": "若不說者，皆得惡作罪。",
    "T24n1458_013:0598c13_5": "若先說四依者，得越法罪。",
    "T24n1458_013:0598c14_6": "有其五事不成近圓：一、不稱鄔波馱耶名；二、不稱己名；三、不牒僧伽；四、不作羯磨；五、羯磨減少，翻此五非，即名善受。",
    "T24n1458_013:0598c16_7": "正近圓時轉根為女，此亦成受，應送尼寺。",
    "T24n1458_013:0598c17_8": "近圓時變為男者，遣向僧寺，各依自戒。",
    "T24n1458_013:0598c18_9": "又苾芻、苾芻尼二眾互秉羯磨，若不問障法、若無親教師、若有而不請、若不受十戒、若不秉羯磨，咸非近圓。",
    "T24n1458_013:0598c21_10": "無親教師，眾皆越法，得名善受。",
    "T24n1458_013:0598c21_11": "若知親教師是破戒者，不成近圓；如不知者，得名為受。",
    "T24n1458_013:0598c23_12": "實有障法而自言無，實無障法而自言有，前不成受，大眾無犯；後成近圓，眾得越法罪。",
    "T24n1458_013:0598c25_0": "正受近圓時，云：「我捨學處。」",
    "T24n1458_013:0598c25_1": "或云：「我不樂受。」",
    "T24n1458_013:0598c25_2": "皆非近圓。",
    "T24n1458_013:0598c26_3": "若重聽、若蔑戾車，但解語者成受近圓；翻此不成，眾僧得罪。",
    "T24n1458_013:0598c27_4": "若鄔波馱耶及餘足數人作法之時根轉成尼、若聞白方轉，此成近圓，異此不成。",
    "T24n1458_013:0598c29_5": "互居空地，亦不成受。",
    "T24n1458_013:0598c29_6": "問曰：「齊何處所復齊幾人名受近圓？」",
    "T24n1458_013:0599a01_7": "答曰：「一界三人一時授與，乃至四界人各一二三同時授與，若更多界，皆成近圓。」",
    "T24n1458_013:0599a04_0": "總有十種得近圓法。",
    "T24n1458_013:0599a04_1": "云何為十？",
    "T24n1458_013:0599a04_2": "一者無師，謂佛世尊。",
    "T24n1458_013:0599a05_3": "二者證智，謂五苾芻。",
    "T24n1458_013:0599a05_4": "三者問訊，謂鄔陀夷。",
    "T24n1458_013:0599a06_5": "四者歸依，謂大迦攝波。",
    "T24n1458_013:0599a06_6": "五者五人，謂是邊國，律師為第五。",
    "T24n1458_013:0599a07_7": "六者十人，謂在中方。",
    "T24n1458_013:0599a07_8": "七者受敬法，謂大世主。",
    "T24n1458_013:0599a08_9": "八者遣使，謂達摩陳那。",
    "T24n1458_013:0599a09_0": "九者二眾，謂兩部俱集。",
    "T24n1458_013:0599a09_1": "十者善來，謂大師親命。",
    "T24n1458_013:0599a10_2": "是名為十。",
    "T24n1458_013:0599a10_3": "世尊既開羯磨受已，餘法皆止，唯除善來，由是最後生故。",
    "T24n1458_013:0599a12_0": "既近圓已，所有行法次下當說。",
    "T24n1458_013:0599a12_1": "小苾芻等應禮大者，若初相見應問夏數及以受時。",
    "T24n1458_013:0599a13_2": "時有五別：一、謂冬時四月；二、謂春時四月；三、謂雨時一月；四、謂終時一日一夜；五、謂長時三月少一日一夜。",
    "T24n1458_013:0599a16_3": "有四種應禮：一、是如來，一切人天並應致敬故。",
    "T24n1458_013:0599a17_4": "二、出家者不禮俗人，是彼所敬故。",
    "T24n1458_013:0599a18_5": "三、已近圓苾芻皆應禮敬先受近圓者，唯除尼眾，彼敬亦爾。",
    "T24n1458_013:0599a19_6": "四、未近圓者應禮近圓。",
    "T24n1458_013:0599a20_7": "有十種不應禮：行遍住等四人、授學人三種、被捨置人、諸在家人，及未近圓，是名為十。",
    "T24n1458_013:0599a22_8": "若一羯磨與二、三人同時近圓者，此無大小之別，互不致敬，眾使巡來任他差遣。",
    "T24n1458_013:0599a23_9": "禮敬之儀有其二別：一、謂五輪著地；二、謂執捉腨足，口云：「畔睇。」",
    "T24n1458_013:0599a25_10": "有說：「禮大師時五輪至地。」",
    "T24n1458_013:0599a26_0": "若尊及尊類應手膝至地、或時曲躬低頭合掌、或捉腨或蹲踞合掌。",
    "T24n1458_013:0599a27_1": "若對所餘同梵行者，若但合掌、或復低頭、或口云：「畔睇。」",
    "T24n1458_013:0599a28_2": "若知他身有穢觸而為禮敬、或自身有穢觸而禮他者，俱得惡作。",
    "T24n1458_013:0599b01_3": "有二種穢觸：一、食竟未澡漱時觸；二、便利未洗淨時觸。",
    "T24n1458_013:0599b02_4": "出家苾芻不應懷恨，設有嫌隙者，小近大時即須唱畔睇而禮拜。",
    "T24n1458_013:0599b04_5": "大者見禮即云：「願無病惱。」",
    "T24n1458_013:0599b04_6": "如兩不言者，俱得惡作。",
    "T24n1458_013:0599b05_7": "若大苾芻懷恨而死，墮毒蛇中，小欲懺時，應念宿形而行敬法。",
    "T24n1458_013:0599b06_8": "若唯著下裙無上衣者，不合禮他，亦不受禮。",
    "T24n1458_013:0599b07_9": "違而行者，俱惡作罪。",
    "T24n1458_013:0599b08_10": "大者啑時，小云：「畔睇。」",
    "T24n1458_013:0599b08_11": "小者若啑，大云：「阿路祇。」",
    "T24n1458_013:0599b09_12": "若不言者，俱得惡作。",
    "T24n1458_013:0599b09_13": "然不應云：「願得長命。」",
    "T24n1458_013:0599b10_14": "若俗老母及莫訶羅，願長壽者道時無犯。",
    "T24n1458_013:0599b11_15": "闇中禮拜不應至地，口云：「畔睇。」",
    "T24n1458_013:0599b11_16": "即是致敬。",
    "T24n1458_013:0599b12_17": "已辯出家受具禮敬法式，其攝受門徒共相依止，今次應說。",
    "T24n1458_013:0599b13_18": "既近圓竟，滿十夏已來在親教師邊，受學律藏及餘經論等。",
    "T24n1458_013:0599b14_19": "若親教師有緣不及自教者，應令別仗明德可委付人，依之而住。",
    "T24n1458_013:0599b16_20": "次明受依止法，凡欲受依止時，當觀彼人性行溫恭，有慚有愧，是可信用，於諸善品樂修習者，應攝受之。",
    "T24n1458_013:0599b18_21": "請依止時應整衣一肩，禮敬訖以兩手按彼雙足，作如是說：「大德存念！",
    "T24n1458_013:0599b20_22": "我某甲今請大德為依止，願大德為我作依止，我依大德故得安隱住。」",
    "T24n1458_013:0599b21_23": "如是三說。",
    "T24n1458_013:0599b22_0": "師云：「爾。」",
    "T24n1458_013:0599b22_1": "弟子云：「善。」",
    "T24n1458_013:0599b22_2": "或云：「極好。」",
    "T24n1458_013:0599b22_3": "若無依止師，不應輒向餘處人間遊行。",
    "T24n1458_013:0599b23_4": "若滿五夏，五法明解，識犯非犯知重知輕，別解脫經善知通塞，得離本師及依止師遊方習業。",
    "T24n1458_013:0599b25_5": "所到之處，經二三日且自停息。",
    "T24n1458_013:0599b26_6": "次當觀察，誰可為師？",
    "T24n1458_013:0599b26_7": "應就依止。",
    "T24n1458_013:0599b27_8": "若無依止不應停住，設阿羅漢亦須依止，況復異生。",
    "T24n1458_013:0599b28_9": "若所到處，五夜已來覓依止師求心不息者，現前利物應與其分，異此不應。",
    "T24n1458_013:0599c01_0": "有五法不與依止：一、無敬信心；二、出麁惡語；三、親近惡友；四、性恒懶惰；五、心無恭順。",
    "T24n1458_013:0599c02_1": "翻此應與。",
    "T24n1458_013:0599c03_2": "應捨依止、不捨依止，於前二五如次應知。",
    "T24n1458_013:0599c04_3": "有五事捨依止：一、決捨去出界外；二、謂還俗；三、親教師至；四、從此黨向餘黨；五、捨依止事。",
    "T24n1458_013:0599c06_4": "若見鄔波馱耶時，即失依止。",
    "T24n1458_013:0599c06_5": "若道行時師有心住，仍須供侍更相囑授。",
    "T24n1458_013:0599c07_6": "若依止師及以弟子，須出遊行中路而返，若經多時意擬重來者，還依舊位而作依止，由心不捨故。",
    "T24n1458_013:0599c09_7": "設於中間別依止餘人，亦不失前依止師位。",
    "T24n1458_013:0599c10_8": "若於其處依止師死，更無依止不應住經第二長淨，亦復不於此處若前若後而作安居。",
    "T24n1458_013:0599c12_9": "後安居內師命過者，應自防心住經兩月，過此已後更不應住。",
    "T24n1458_013:0599c14_10": "若住處去阿遮利耶、鄔波馱耶有兩踰膳那半，應當半月半月就其禮問；若五拘盧舍，經六七日應往禮問；若去五里，日日應往；若居界內，日別三時而為禮問。",
    "T24n1458_013:0599c17_11": "若阿遮利耶、鄔波馱耶，於衣鉢等所有營務，皆應先作。",
    "T24n1458_013:0599c19_12": "此之二師及教授師皆應如法供侍。",
    "T24n1458_013:0599c20_0": "若依止師及教授師，二俱有病，應看何者？",
    "T24n1458_013:0599c21_0": "若有力能兩處俱看，若無力能應看依止。",
    "T24n1458_013:0599c21_1": "所以然者，若無教授在處得住，若無依止即不應停。",
    "T24n1458_013:0599c23_2": "若教授師多有弟子，應為番次而作供侍。",
    "T24n1458_013:0599c24_3": "阿遮利耶有嫌隙處，不往親附。",
    "T24n1458_013:0599c24_4": "應恭敬心給侍師長，若不白師洒掃等事，及料理衣鉢，并教授他，皆不應作。",
    "T24n1458_013:0599c26_5": "若有客來，先不相識者，不應即與按摩解勞。",
    "T24n1458_013:0599c27_6": "以要言之，在本師邊及依止師處，於一切事不問不作，唯除五事。",
    "T24n1458_013:0599c29_7": "何謂為五？",
    "T24n1458_013:0599c29_8": "謂飲水、嚼齒木、大小便利，於同界中齊四十九尋內制底畔睇，如前所說。",
    "T24n1458_013:0600a01_9": "行法軌式一一不依者，咸得突色訖里多罪。",
    "T24n1458_013:0600a02_10": "此等諸罪皆有不敬教波逸底迦，及方便罪。",
    "T24n1458_013:0600a03_11": "其請教白事晨旦問安，各各別陳不得合作，若事促者併諮無犯。",
    "T24n1458_013:0600a05_12": "諮問之法晨朝早起，自嚼齒木，次往房中為師按摩身體。",
    "T24n1458_013:0600a06_13": "師既起已，供水、齒木，安置坐處授拭巾等，應自禮尊像。",
    "T24n1458_013:0600a07_14": "次來禮師一拜，低頭虔誠合掌作如是白：「鄔波馱耶！",
    "T24n1458_013:0600a09_15": "若阿遮利耶存念。",
    "T24n1458_013:0600a09_16": "我今請問。",
    "T24n1458_013:0600a09_17": "不審鄔波馱耶，尊體起居宿夜安不？」",
    "T24n1458_013:0600a10_18": "依止師准此。",
    "T24n1458_013:0600a11_0": "師可隨時而答其事。",
    "T24n1458_013:0600a11_1": "如有病患，問知所須隨時供侍。",
    "T24n1458_013:0600a12_2": "次應隨心自修善品，欲食之時還須致禮，而請白言：「鄔波馱耶！",
    "T24n1458_013:0600a13_3": "或阿遮利耶存念，我今請白，我洗手足及鉢欲食粥。」",
    "T24n1458_013:0600a14_4": "或云：「我洗手足及鉢欲中食。」",
    "T24n1458_013:0600a15_5": "但是所有吞咽之物飯餅果等，乃至乾薑半片胡椒一粒、飲非時漿、曛黃洗足、敷設臥具眠息等事，咸須白知。",
    "T24n1458_013:0600a17_6": "設無白事，若至午時、若在午後，皆須禮拜。",
    "T24n1458_013:0600a18_7": "若至晡時行禮制底，日欲暮時皆應禮師。",
    "T24n1458_013:0600a19_8": "每日三時常行是事。",
    "T24n1458_013:0600a20_9": "若欲出寺皆須就禮，白云：「我今有如是緣，欲往某處。」",
    "T24n1458_013:0600a21_10": "師應量宜隨意遮遣，此乃略陳常行儀式。",
    "T24n1458_013:0600a22_11": "凡是弟子應勤檢察，不應恣其慢情，不為白事不修善品，如無韁馬非法自居。",
    "T24n1458_013:0600a24_12": "如世尊言：「汝諸苾芻！",
    "T24n1458_013:0600a24_13": "寧作屠兒，為殺害業，不與出家受近圓已捨而不問，令我正法速時滅壞。",
    "T24n1458_013:0600a26_14": "是故苾芻於弟子處，極須撿問，如不順教隨事呵責，若不可教驅令出去。」",
    "T24n1458_013:0600a27_15": "已辯餘義當釋本文。",
    "T24n1458_013:0600a28_16": "言諸苾芻得罪者，謂得越法罪。",
    "T24n1458_013:0600a29_17": "此中犯相有其多種：若有人年未滿二十為不滿想、或復生疑，當問之時並依實說，此皆不成近圓，諸苾芻眾皆得越法罪，是人不應共住。",
    "T24n1458_013:0600b03_18": "若有人年未滿二十作定滿想、或復生疑，當問之時並依實說；若有人年未滿二十，不識其年或復生疑，當問之時默而不答，斯之二類非受近圓。",
    "T24n1458_013:0600b06_19": "若共清淨苾芻經二、三長淨，便成賊住。",
    "T24n1458_013:0600b07_20": "若有人近圓時，年實未滿而作滿想，後有親屬報云：「不滿。」",
    "T24n1458_013:0600b08_21": "應數胎月閏月。",
    "T24n1458_013:0600b09_22": "若滿者，斯名善受。",
    "T24n1458_013:0600b09_23": "若不滿者，退為求寂，應更與受近圓。",
    "T24n1458_013:0600b10_24": "若不爾者，同前賊住。",
    "T24n1458_013:0600b10_25": "若有人年滿十九，作二十心而受近圓，後經一年親屬來見，報云：「不滿。」",
    "T24n1458_013:0600b12_26": "或自憶知不滿、或年十八而受近圓，後經二歲同前憶知，斯等皆名善受，正教難逢是開聽故。",
    "T24n1458_013:0600b14_27": "若有人其年雖滿而相貌不滿，應為四句。",
    "T24n1458_013:0600b15_28": "相貌滿者，謂形狀、事相并成熟相。",
    "T24n1458_013:0600b16_29": "何謂形狀？",
    "T24n1458_013:0600b16_30": "謂其形狀及以言聲非小兒狀。",
    "T24n1458_013:0600b17_31": "言事相者，於腋等處皆已生毛。",
    "T24n1458_013:0600b17_32": "言成熟者，觀其意思及以性行不同幼年。",
    "T24n1458_013:0600b18_33": "於四句中初、三無犯，二、四有犯。",
    "T24n1458_013:0600b19_34": "若疑年不滿者，應須方便密檢隱相方授近圓。",
    "T24n1458_013:0600b20_35": "若人年滿十五，應與出家度為求寂。",
    "T24n1458_013:0600b21_36": "若異此者，得惡作罪。",
    "T24n1458_013:0600b22_0": "又下至七歲，能為眾僧看守穀麥、驅烏鳥者，亦與出家。",
    "T24n1458_013:0600b23_1": "若八歲不能及六歲能者，並不應度。",
    "T24n1458_013:0600b24_2": "然苾芻不應畜二求寂，若知其人能順教者與出家。",
    "T24n1458_013:0600b25_3": "受十戒已，應付餘人。",
    "T24n1458_013:0600b25_4": "其所付人，不得因此即授近圓，須問本師方與圓具。",
    "T24n1458_013:0600b27_0": "壞生地學處第七十三",
    "T24n1458_013:0600b28_0": "佛在室羅伐城給孤獨園，時六眾苾芻手自和泥，斸掘生地。",
    "T24n1458_013:0600b29_1": "由作鄙業妨廢正修，因壞地事鄙業煩惱，制斯學處。",
    "T24n1458_013:0600c02_0": "「若復苾芻，自手掘地、若教人掘者，波逸底迦。」",
    "T24n1458_013:0600c03_0": "言地者，有二種：一、生地；二、非生地。",
    "T24n1458_013:0600c03_1": "生地者，謂未曾掘。",
    "T24n1458_013:0600c04_2": "若曾經掘被天雨濕、若餘水霑時經三月，是名生地。",
    "T24n1458_013:0600c05_3": "若無雨濕及水霑潤，時經六月，亦名生地。",
    "T24n1458_013:0600c06_4": "異此非生。",
    "T24n1458_013:0600c06_5": "此中犯者，若苾芻知是生地，不被火燒未經耕墾，自掘、教人掘，若打橛、若剗削，堅鞭地皮崩岸隤牆，著地堅泥舉令相離。",
    "T24n1458_013:0600c09_6": "若土多沙少者，咸得墮罪；若地皮等不堅鞭處，剗舉之時得惡作罪。",
    "T24n1458_013:0600c10_7": "生地生地想、地為地想，各有六句，並同前說。",
    "T24n1458_013:0600c11_8": "無犯者，若純沙石處、或營事苾芻得好時日無驅使人，須定屋基拼繩打橛，深齊四寸者無犯。",
    "T24n1458_013:0600c14_0": "過四月索食學處第七十四",
    "T24n1458_013:0600c15_0": "佛在劫比羅伐窣覩城多根樹園，時六眾苾芻受莫訶男四月供養，過此已後，更從彼索。",
    "T24n1458_013:0600c17_1": "由重請事過限廢闕煩惱，制斯學處。",
    "T24n1458_013:0600c18_0": "「若復苾芻，有四月請須時應受，若過受者，除餘時，波逸底迦。",
    "T24n1458_013:0600c19_1": "餘時者，謂別請、更請、慇懃請、常請，此是時。」",
    "T24n1458_013:0600c21_0": "此開四月，過不應受。",
    "T24n1458_013:0600c21_1": "別請者，謂別別施主請諸苾芻，興其供養，無由尊者畢隣陀婆蹉開受王請，後更受王妹夫請食。",
    "T24n1458_013:0600c23_2": "更請者，謂諸苾芻後至王家，不敢受食，王問知已重更請食。",
    "T24n1458_013:0600c25_0": "慇懃請者，或云：「王家事多，我當乞食。」",
    "T24n1458_013:0600c25_1": "王更至心請彼受食。",
    "T24n1458_013:0600c26_2": "常請者，四月既滿，世尊受食，諸餘苾芻皆行乞食。",
    "T24n1458_013:0600c27_3": "王曰：「不限時節恒常請食。」",
    "T24n1458_013:0600c28_4": "四月未竟，請食麁食，更求好者得惡作罪，食便得墮。",
    "T24n1458_013:0600c29_5": "請食好食，更索麁食，索時惡作，食時無犯。",
    "T24n1458_013:0601a02_0": "遮傳教學處第七十五",
    "T24n1458_013:0601a03_0": "佛在王舍城竹林園中，世尊欲制共學處，時二部僧伽並須和集，然制前四月戒尼不現前。",
    "T24n1458_013:0601a05_1": "佛告阿難陀：「令半託迦苾芻往報尼眾。」",
    "T24n1458_013:0601a05_2": "時半託迦奉教而去。",
    "T24n1458_013:0601a06_3": "是時六眾見而問之，時半託迦具以事答。",
    "T24n1458_013:0601a07_4": "是時六眾便出惡言，共相遮障。",
    "T24n1458_013:0601a08_5": "由輕學處事輕毀煩惱，制斯學處。",
    "T24n1458_013:0601a09_0": "「若復苾芻，聞諸苾芻作如是語：『具壽！",
    "T24n1458_013:0601a09_1": "仁今當習如是學處。』",
    "T24n1458_013:0601a10_2": "彼作是語：『我實不能用汝愚癡不分明不善解者所說之言，受行學處。",
    "T24n1458_013:0601a11_3": "我若見餘善閑三藏，當隨彼言而受行。』",
    "T24n1458_013:0601a12_4": "者，波逸底迦。",
    "T24n1458_013:0601a14_0": "若苾芻實欲求解者，當問三藏，此是時。」",
    "T24n1458_013:0601a14_1": "此中言愚者，思其惡思、說其惡說。",
    "T24n1458_013:0601a15_2": "癡者，謂不持三藏。",
    "T24n1458_013:0601a16_3": "不分明者，謂不了其義。",
    "T24n1458_013:0601a16_4": "不善解者，不能如理善為決擇。",
    "T24n1458_013:0601a17_5": "說愚等時，便得墮罪。",
    "T24n1458_013:0601a17_6": "若說實者，無犯。",
    "T24n1458_013:0601a19_0": "默聽評論學處第七十六",
    "T24n1458_013:0601a20_0": "佛在室羅伐城給孤獨園，時十七眾欲得作捨置法有所論說，六眾苾芻便往屏處默然而聽。",
    "T24n1458_013:0601a22_1": "由評論事不忍煩惱，制斯學處。",
    "T24n1458_013:0601a23_0": "「若復苾芻，知餘苾芻評論事生，求過紛擾諍競而住。",
    "T24n1458_013:0601a24_1": "默然往彼聽其所說，作如是念：『我欲聽已當令鬪亂。』",
    "T24n1458_013:0601a25_2": "以此為緣者，波逸底迦。」",
    "T24n1458_013:0601a26_0": "言評論事生者，謂見不可意事，初始評論。",
    "T24n1458_013:0601a27_0": "言求過紛擾者，求覓過失更相道說。",
    "T24n1458_013:0601a27_1": "言諍競者，情不含忍發舉其事，謂將此言說入評論諍中，自結朋黨共相扶扇。",
    "T24n1458_013:0601a29_2": "言默然往聽者，謂在屏處聽彼評論。",
    "T24n1458_013:0601b01_3": "言令鬪亂者，小事始生令成大諍，紛紜不息。",
    "T24n1458_013:0601b02_4": "若知諸苾芻在於上閣有所論說，須欲往者應彈指、或謦欬作聲者，無犯。",
    "T24n1458_013:0601b04_5": "若默而去聽彼言說，初聞聲時，便得惡作；若解其義，即獲墮罪。",
    "T24n1458_013:0601b05_6": "若於中閣、若在簷前、若經行處，隨彼而聽，咸得本罪。",
    "T24n1458_013:0601b06_7": "評論評論想六句如前。",
    "T24n1458_013:0601b07_8": "有說：「實非評論作評論想，亦得墮罪。」",
    "T24n1458_013:0601b08_9": "若情無向背、若忽遇聞、若聽其言欲令銷殄者，此皆無犯。",
    "T24n1458_013:0601b10_0": "不與欲默然起去學處第七十七",
    "T24n1458_013:0601b11_0": "佛在室羅伐城給孤獨園，時十七眾既被六眾分離朋黨，心生不忍，便與鄔波難陀作捨置羯磨。",
    "T24n1458_013:0601b13_1": "時難陀自惟無力，恐被治罰，遂將毛緂聚置座上，默爾而出。",
    "T24n1458_013:0601b14_2": "其事同前，不寂靜煩惱，制斯學處。",
    "T24n1458_013:0601b16_0": "「若復苾芻，知眾如法評論事時，默然從座起去，有苾芻不囑授者，除餘緣故，波逸底迦。」",
    "T24n1458_013:0601b18_0": "如法事者，謂三羯磨。",
    "T24n1458_013:0601b18_1": "言默然去者，謂從座起至離聞處。",
    "T24n1458_013:0601b19_2": "不囑餘苾芻者，若病看病授事人等有緣須去者，應與欲。",
    "T24n1458_013:0601b20_3": "若輒去者，未離聞處，得惡作罪；若離聞處，波逸底迦。",
    "T24n1458_013:0601b21_4": "如法如法想六句。",
    "T24n1458_013:0601b22_5": "有說：「實是非法作如法想，亦得墮罪。」",
    "T24n1458_013:0601b23_0": "若大小便事訖還來、若不離聞處、若眾欲作非法羯磨，默然而去，悉皆無犯。",
    "T24n1458_013:0601b25_0": "◎不恭敬學處第七十八",
    "T24n1458_013:0601b26_0": "佛在王舍城竹林園中，時質呾羅苾芻在大眾中，見他如法殄諍之時，心生違逆、或起瞋忿，不肯隨順。",
    "T24n1458_013:0601b28_1": "由鬪諍事及不敬煩惱，制斯學處。",
    "T24n1458_013:0601c01_0": "「若復苾芻，不恭敬者，波逸底迦。」",
    "T24n1458_013:0601c02_0": "言不恭敬者，有二不恭敬：一、不敬僧伽，謂見大眾有所論說。",
    "T24n1458_013:0601c03_1": "二、不敬別人，謂阿遮利耶、鄔波馱耶。",
    "T24n1458_013:0601c04_2": "若苾芻在僧伽中評論事時、或眾遣立、或勿於此坐、或時遣去、或不聽來、或遣取褥、或不令取，如眾所說不依行者，得波逸底迦。",
    "T24n1458_013:0601c07_3": "若阿遮利耶、鄔波馱耶所有言教，不依行者，得突色訖里多。",
    "T24n1458_013:0601c08_4": "若於二師順理告白、或餘耆宿作非法言，欲令止息者無犯。",
    "T24n1458_013:0601c09_5": "復有餘說不敬之事，謂法事佛事、若尊人、若弟子、若人主、若流俗，於如是等不生恭敬、若語若默、有如法言不相順從，若身語心隨其所應不敬之時，各依輕重而得其罪。",
    "T24n1458_013:0601c13_6": "言法事者，先觀自身戒清淨不？",
    "T24n1458_013:0601c14_7": "若讀誦教授，施他法義如理作意靜慮相應，如是等事隨所應作而不奉行，心常嬾墮不修善品，不敬於戒話無益言，若盧迦耶典說無後世，如此之書若聽若讀共相親近者，皆得波逸底迦罪。",
    "T24n1458_013:0601c18_8": "言佛事者，謂於尊像不勤禮敬，制底香臺不時掃拭。",
    "T24n1458_013:0601c20_9": "若見隤落，有力能為而不修補，所應作事懈慢不為。",
    "T24n1458_013:0601c21_10": "言尊人者，尊及尊類，皆名尊人。",
    "T24n1458_013:0601c22_11": "凡到尊處行住坐儀、不高不下、不通肩披衣、不竪膝蹋足、不直努身、不背面坐、不聞尊命不應輒坐、不以髀重髀放身傲慢、不令語時不應輒語、尊人所說不應遮止、有所言教不應違逆，但應默然恭敬而住，不嫉不恚除罪惡心恒為敬養。",
    "T24n1458_013:0602a02_12": "若不修敬者，咸得墮罪。",
    "T24n1458_013:0602a02_13": "弟子事者，非時非處輒為呵嘖，於小過失不能容忍，於獎訓事不善開喻，若有疑悔不為除殄，心無哀愍出麁獷言，不以法食共相攝受，不存濟拔有惱害心，皆得墮罪。",
    "T24n1458_013:0602a06_14": "言人主者，謂是國王、王子，并諸惡佐遣來去等，不用其言。",
    "T24n1458_013:0602a08_15": "由此因緣情生不敬、或為殺害作無利益。",
    "T24n1458_013:0602a09_0": "言流俗者，於世俗人不相瞻顧，自隨情好以致譏嫌，不於道路大小便利令俗所呵，亦不應與俗人違競。",
    "T24n1458_013:0602a11_1": "若作輕慢心欲惱他者，凡有所為咸得惡作。",
    "T24n1458_013:0602a12_2": "若大眾評論作評論想不生恭敬，有六句，初二墮罪，四皆惡作。",
    "T24n1458_013:0602a14_0": "飲酒學處第七十九",
    "T24n1458_013:0602a15_0": "佛在室羅伐城給孤獨園，時莎揭多苾芻於俗人家，得非時漿和酒而飲，遂便大醉委臥街衢。",
    "T24n1458_013:0602a17_1": "由受請事，譏嫌煩惱，制斯學處。",
    "T24n1458_013:0602a18_0": "「若復苾芻，飲諸酒者，波逸底迦。」",
    "T24n1458_013:0602a19_0": "酒者，若以飯麴、或用米粉烝熟釀作。",
    "T24n1458_013:0602a19_1": "復有雜酒，謂根皮葉及以花果，少安米麴醞釀成酒。",
    "T24n1458_013:0602a21_0": "飲者，謂吞咽也。",
    "T24n1458_013:0602a21_1": "凡作酒色酒香酒味、或闕一闕二而飲咽者，能令人醉，皆得墮罪。",
    "T24n1458_013:0602a22_2": "若不醉人，飲得惡作。",
    "T24n1458_013:0602a23_3": "若體非酒而有酒色，飲之無犯。",
    "T24n1458_013:0602a24_0": "若用器飲、若手掬飲，乃至酒糟，咸得墮罪。",
    "T24n1458_013:0602a24_1": "若噉麴、若噉花果，能令人醉，並得惡作。",
    "T24n1458_013:0602a25_2": "境想六句，後二無犯。",
    "T24n1458_013:0602a26_3": "有說：「非酒酒想，亦得墮罪。」",
    "T24n1458_013:0602a26_4": "如佛言曰：「汝諸苾芻依我為師而出家者，不應飲酒、不與他、不貯畜，乃至不以茅端渧酒置於口中。」",
    "T24n1458_013:0602a29_5": "不犯者，若酒被煎煮飲不醉人、若口有病醫令含酒、若酒塗身此皆無犯。",
    "T24n1458_013:0602b01_6": "若苾芻先是耽酒人，不得酒時遂便瘦弱者，取造酒物麴及樹皮，并諸香藥擣簁為末，布帛裹之，以杖橫繫，懸於新熟酒瓮之內，勿令霑酒。",
    "T24n1458_013:0602b04_7": "經一、二宿，以水和攪，時與非時飲皆無犯。",
    "T24n1458_013:0602b05_8": "又無犯者，酒變成醋，飲不醉人，澄清見面水解為淨，以羅濾之，同非時漿，隨意應飲。",
    "T24n1458_013:0602b08_0": "非時入聚落不囑苾芻學處第八十",
    "T24n1458_013:0602b09_0": "佛在室羅伐城給孤獨園，時鄔陀夷非時入村，為賊所殺。",
    "T24n1458_013:0602b10_1": "由入聚落事煩惱同前，制斯學處。",
    "T24n1458_013:0602b12_0": "「若復苾芻，非時入聚落，不囑餘苾芻，除餘緣故，波逸底迦。」",
    "T24n1458_013:0602b14_0": "言非時者，有二種分齊：一、過午；二、明相未出。",
    "T24n1458_013:0602b15_0": "言聚落者，俗人所居有街巷處。",
    "T24n1458_013:0602b15_1": "餘苾芻者，若無苾芻者無犯。",
    "T24n1458_013:0602b16_2": "除餘緣者，謂身有病，若寄衣鉢在村，被火燒舍，須入村看。",
    "T24n1458_013:0602b17_3": "若命難、淨行難，並皆無犯。",
    "T24n1458_013:0602b18_4": "非時非時想疑，波逸底迦；時非時想疑，得惡作罪；後二無犯。",
    "T24n1458_013:0602b19_5": "村作村想六句同前。",
    "T24n1458_013:0602b20_6": "若住阿蘭若苾芻須入村中、或道由村過、若路在兩村中間、若乘空入、若無苾芻囑餘俗人者，無犯。",
    "T24n1458_013:0602b23_0": "第九攝頌曰：　食明相今知，　　針筒床脚量，　貯花并坐具，　　瘡雨大師衣。",
    "T24n1458_013:0602b26_0": "食前食後詣餘家學處第八十一",
    "T24n1458_013:0602b27_0": "佛在室羅伐城給孤獨園，時鄔波難陀親友白衣，敬信三寶，於自家中廣設供養，以鄔波難陀為首，請苾芻眾。",
    "T24n1458_013:0602b29_1": "時鄔波難陀報親友曰：「我有緣事須向某家，要待我至方可行食。」",
    "T24n1458_013:0602c01_2": "既往餘處久待不來，遂令大眾多不得食。",
    "T24n1458_013:0602c02_3": "由詣俗家事過限，廢闕煩惱，制斯學處。",
    "T24n1458_013:0602c04_0": "「若復苾芻，受食家請，食前食後行詣餘家，不囑授者，波逸底迦。」",
    "T24n1458_013:0602c06_0": "食家請者，謂受俗家請食，若婆羅門及餘俗家。",
    "T24n1458_013:0602c07_1": "食前者，謂在中前，不囑授去行過兩家，便得墮罪。",
    "T24n1458_013:0602c08_2": "食後者，謂是中後，行過三家亦得墮罪。",
    "T24n1458_013:0602c09_3": "若語施主：「我設不來，應與僧食，勿令廢闕。」",
    "T24n1458_013:0602c10_4": "若施主不以此人而為先首，去並無罪。",
    "T24n1458_013:0602c11_0": "入王宮學處第八十二",
    "T24n1458_013:0602c12_0": "佛在室羅伐城給孤獨園，時鄔陀夷有緣，須詣摩利迦夫人處。",
    "T24n1458_013:0602c13_1": "侵早入宮，彼臥未起，聞尊者來遂便驚覺，著常宮內細薄之衣以見尊者。",
    "T24n1458_013:0602c15_2": "其事同前，譏嫌待緣煩惱，制斯學處。",
    "T24n1458_013:0602c16_0": "「若復苾芻，明相未出，剎帝利灌頂王未藏寶及寶類，若入過宮門閫者，除餘緣故，波逸底迦。」",
    "T24n1458_013:0602c19_0": "剎帝利者，謂剎帝利種，設非斯種若得灌頂，亦名剎帝利王。",
    "T24n1458_013:0602c20_1": "明相未出者，相有三別：一者青相，謂青色現；二者黃相，謂黃色現；三赤銅相，謂光如赤銅色。",
    "T24n1458_013:0602c22_2": "未藏寶者，謂於宮內未藏其寶。",
    "T24n1458_013:0602c23_3": "言門閫者，有其三種：一、城門閫；二、王家門閫；三、內宮門閫。",
    "T24n1458_013:0602c24_4": "入初二門，得惡作罪；入內宮門，便得墮罪。",
    "T24n1458_013:0602c25_5": "除餘緣者，如憍閃毘城王許瞿師羅舍與國王宮通為一處者，無犯。",
    "T24n1458_013:0602c27_0": "教有五種皆不應違。",
    "T24n1458_013:0602c27_1": "云何為五？",
    "T24n1458_013:0602c27_2": "一者謂是國王；二、如來大師；三、眾中上座；四、阿遮利耶；五、鄔波馱耶。",
    "T24n1458_013:0603a01_0": "未曉未曉想等六句，如上說。",
    "T24n1458_013:0603a01_1": "若入四天王門、揭路荼宮，亦得惡作。",
    "T24n1458_013:0603a02_2": "凡入王宮有十過失：一者夫人見苾芻笑，王起疑心。",
    "T24n1458_013:0603a03_3": "二、宮人有娠便疑苾芻。",
    "T24n1458_013:0603a04_4": "三、宮中失寶物。",
    "T24n1458_013:0603a04_5": "四、王有密語聞徹於外。",
    "T24n1458_013:0603a05_6": "五、太子有損。",
    "T24n1458_013:0603a05_7": "六、王身有損。",
    "T24n1458_013:0603a06_8": "七、黜國相。",
    "T24n1458_013:0603a06_9": "八、舉大臣。",
    "T24n1458_013:0603a06_10": "九、數征伐。",
    "T24n1458_013:0603a06_11": "十、征伐所得王反奪將。",
    "T24n1458_013:0603a07_12": "如是等事，咸疑苾芻而作指撝，故不應往。",
    "T24n1458_013:0603a09_0": "不攝耳聽戒作不知語學處第八十三",
    "T24n1458_013:0603a10_0": "佛在室羅伐城給孤獨園，六眾苾芻於半月說戒經時不用心聽，作如是說：「我今始知是法是善逝說。」",
    "T24n1458_013:0603a12_1": "由輕學處事慢法煩惱，制斯學處。",
    "T24n1458_013:0603a14_0": "「若復苾芻，半月半月說戒經時，作如是語：『具壽！",
    "T24n1458_013:0603a15_1": "我今始知是法戒經中說。』",
    "T24n1458_013:0603a15_2": "諸苾芻知是苾芻，若二、若三同作長淨，況復過此。",
    "T24n1458_013:0603a16_3": "應語彼言：『具壽！",
    "T24n1458_013:0603a17_4": "非不知故得免其罪。",
    "T24n1458_013:0603a17_5": "汝所犯罪，應如法說悔。』",
    "T24n1458_013:0603a18_6": "當勸喻言：『具壽！",
    "T24n1458_013:0603a18_7": "此法希奇難可逢遇，汝說戒時不恭敬不住心，不慇重不作意，不一想不攝耳。』",
    "T24n1458_013:0603a20_8": "不策念而聽法者，波逸底迦。」",
    "T24n1458_013:0603a21_0": "不恭敬者，是總標句。",
    "T24n1458_013:0603a21_1": "不住心等是別釋句，顯六過失：謂無信心失、無敬心失、無樂欲失、緣外境失、心惛沈失、生勞倦失，如其次第而配屬之。",
    "T24n1458_013:0603a24_2": "若苾芻已曾再三聞說戒經，於長淨時作不知語。",
    "T24n1458_013:0603a25_3": "若由煩惱、或由忘念、若睡眠、若亂意，隨一一戒不聽聞者，皆得墮罪。",
    "T24n1458_013:0603a26_4": "若聞苾芻尼不共學處，作如是語，得惡作罪。",
    "T24n1458_013:0603a27_5": "若共學處，便得本罪。",
    "T24n1458_013:0603a28_6": "若老耄無所識知，依實說者無犯。",
    "T24n1458_013:0603a29_7": "長淨之時，應令純熟善誦戒經者為眾誦之。",
    "T24n1458_013:0603b01_8": "先鳴健稚時，諸苾芻應自憶罪，如法說悔，然後赴集。",
    "T24n1458_013:0603b02_9": "◎◎用牙角作針筒學處第八十四爾時薄伽梵在室羅伐城給孤獨園，時有巧師名曰達摩，善牙骨作。",
    "T24n1458_013:0603b05_10": "以自工巧，告諸苾芻：「若須牙骨作者，我當施手作。」",
    "T24n1458_013:0603b06_11": "時諸苾芻不知厭足，終日驅使遣作針筒，無暫停息，遂令家業終致窮困。",
    "T24n1458_013:0603b08_12": "由針筒事過分廢闕譏嫌煩惱，制斯學處。",
    "T24n1458_013:0603b10_0": "「若復苾芻，用骨牙角作針筒成者，應打碎，波逸底迦。」",
    "T24n1458_013:0603b12_0": "言針筒者有二種應畜：一筒、二管。",
    "T24n1458_013:0603b12_1": "言作者，若自作、若使他作。",
    "T24n1458_013:0603b13_2": "言打碎者，謂作成入手，應打碎棄之。",
    "T24n1458_013:0603b14_3": "若作未成，亦應捨棄。",
    "T24n1458_013:0603b14_4": "若作成不自受、或為他作，得惡作罪。",
    "T24n1458_013:0603b15_5": "若得先成者，受用無犯。",
    "T24n1458_013:0603b16_6": "若對苾芻說悔罪時，彼應問曰：「所作針筒已打碎未？」",
    "T24n1458_013:0603b17_7": "若不問時，得惡作罪。",
    "T24n1458_013:0603b17_8": "有四種針筒應畜：銅、鐵、鍮石及以赤銅。",
    "T24n1458_013:0603b18_9": "不應用金銀、瑠璃、頗胝迦寶而作針筒，亦非鏃成揩以雜色。",
    "T24n1458_013:0603b19_10": "畜針筒者，應密藏舉。",
    "T24n1458_013:0603b20_11": "若無慚苾芻及未圓人借不應與，善能愛護者應與。",
    "T24n1458_013:0603b21_12": "貯畜針刀恐鐵生垢，應以蠟布裹之。",
    "T24n1458_013:0603b22_13": "如作針筒，不應受用令打碎者，若作自餘違法資具，准此應知。",
    "T24n1458_013:0603b23_14": "刀子小印苾芻應畜。",
    "T24n1458_013:0603b24_15": "刀子有三種：謂上、中、下。",
    "T24n1458_013:0603b24_16": "其形如雞曲翎、或如烏曲羽。",
    "T24n1458_013:0603b25_17": "上者，長六指闊一指、下者四指，二內名中(此並連身鐵弝，若木弝尖直皆不見畜)。",
    "T24n1458_013:0603b26_18": "印有四種：謂白銅、赤銅、鍮石及木。",
    "T24n1458_013:0603b27_19": "若僧伽印文應作造寺主名，上有轉法輪像，隨其大小以為記驗。",
    "T24n1458_013:0603b29_20": "若別人印，作骨鎖形、或作髑髏形，見時起念作不淨觀，皆不應用寶作。",
    "T24n1458_013:0603c01_21": "境想六句可知。",
    "T24n1458_013:0603c03_0": "過量作床學處第八十五",
    "T24n1458_013:0603c04_0": "佛在室羅伐城給孤獨園，如世尊說：「不應床前洗足，若有老病行來疲極，應在床兩頭而洗，床脚極短亦不應眠。」",
    "T24n1458_013:0603c06_1": "是時六眾便作大床脚，長十二肘安梯上下。",
    "T24n1458_013:0603c07_2": "由床量事。",
    "T24n1458_013:0603c07_3": "煩惱同前，制斯學處。",
    "T24n1458_013:0603c09_0": "「若復苾芻，作大小床，足應高佛八指，除入梐木。",
    "T24n1458_013:0603c10_1": "若有過者應截去，波逸底迦。」",
    "T24n1458_013:0603c10_2": "斯之事惱下戒咸同。",
    "T24n1458_013:0603c11_3": "言作床者，若自作、若使人作。",
    "T24n1458_013:0603c11_4": "佛八指者，謂中人一肘。",
    "T24n1458_013:0603c12_5": "除入梐木者，謂除入梐床脚木也。",
    "T24n1458_013:0603c13_6": "應截者，過須截却方為說悔。",
    "T24n1458_013:0603c13_7": "以寶裝挍，得惡作罪。",
    "T24n1458_013:0603c14_8": "凡床脚應平截，若恐損地，應安承物，謂穀糠袋、或甎木等(言中人一肘者，長笏尺一尺五寸，過此是高床量，用皆得罪)。",
    "T24n1458_013:0603c17_0": "草木綿貯床學處第八十六",
    "T24n1458_013:0603c18_0": "佛在室羅伐城給孤獨園，時鄔波難陀以草木綿貯僧臥床，餘苾芻臥遍身皆白。",
    "T24n1458_013:0603c19_1": "由臥具事煩惱同前，制斯學處。",
    "T24n1458_013:0603c21_0": "「若復苾芻，以草木綿等貯僧床座者，應撤去，波逸底迦。」",
    "T24n1458_013:0603c23_0": "言草木綿者，有其五種：一、草綿；二、木綿；三、劫貝；四、羊毛；五、諸雜絮等。",
    "T24n1458_013:0603c24_1": "言貯者，謂於床褥上散布其綿，便用布襌隨時掩覆。",
    "T24n1458_013:0603c25_2": "若以淨綿及淨布，初作之時得惡作罪，成者波逸底迦。",
    "T24n1458_013:0604a02_3": "不淨綿布，得惡作罪。",
    "T24n1458_013:0604a02_4": "凡苾芻應合用者名淨，不合用者名不淨。",
    "T24n1458_013:0604a04_0": "過量作尼師但那學處第八十七",
    "T24n1458_013:0604a05_0": "佛在室羅伐城給孤獨園，因諸苾芻作尼師但那，不依度量。",
    "T24n1458_013:0604a06_1": "由衣量事，煩惱同前，制斯學處。",
    "T24n1458_013:0604a08_0": "「若復苾芻，作尼師但那，當應量作。",
    "T24n1458_013:0604a08_1": "是中量者，長佛二張手、廣一張手半，長中更增一張手。",
    "T24n1458_013:0604a10_0": "若過作者應截去，波逸底迦。」",
    "T24n1458_013:0604a11_0": "言長佛二張手者，謂當中人三肘量也。",
    "T24n1458_013:0604a11_1": "更增一張手者，謂肘半也。",
    "T24n1458_013:0604a12_2": "總長四肘半。",
    "T24n1458_013:0604a12_3": "廣一張手半者，總廣二肘餘有六指。",
    "T24n1458_013:0604a13_4": "作尼師但那，應須割截安葉，用襯臥具，事如廣文。",
    "T24n1458_013:0604a15_0": "過量作覆瘡衣學處第八十八",
    "T24n1458_013:0604a16_0": "佛在室羅伐城給孤獨園，時諸苾芻多患瘡疥，世尊聽許畜覆瘡衣。",
    "T24n1458_013:0604a17_1": "由諸苾芻過量而作，事惱同前，制斯學處。",
    "T24n1458_013:0604a19_0": "「若復苾芻，作覆瘡衣當應量作。",
    "T24n1458_013:0604a19_1": "是中量者，長佛四張手、廣二張手。",
    "T24n1458_013:0604a20_2": "若過作者應截去，波逸底迦。」",
    "T24n1458_013:0604a21_3": "作謂自作及教他作。",
    "T24n1458_013:0604a21_4": "長佛四張手者，當中人六肘。",
    "T24n1458_013:0604a22_5": "廣二張手者，當三肘量。",
    "T24n1458_013:0604a22_6": "過量得墮罪；減量守持，得惡作罪。",
    "T24n1458_013:0604a23_7": "若為他作亦得惡作。",
    "T24n1458_013:0604a25_0": "過量作雨浴衣學處第八十九",
    "T24n1458_013:0604a26_0": "佛在室羅伐城給孤獨園，時諸苾芻露身洗浴，因毘舍佉鹿子母開畜雨衣。",
    "T24n1458_013:0604a27_1": "由諸苾芻過量而作，事惱同前，制斯學處。",
    "T24n1458_013:0604a29_0": "「若復苾芻，作雨浴衣，當應量作。",
    "T24n1458_013:0604a29_1": "是中量者，長佛六張手、廣二張手半。",
    "T24n1458_013:0604b01_2": "若過作者應截去，波逸底迦。」",
    "T24n1458_013:0604b03_0": "作者，或自作、或使人作。",
    "T24n1458_013:0604b03_1": "量依中人三倍。",
    "T24n1458_013:0604b03_2": "減量守持，得惡作罪。",
    "T24n1458_013:0604b05_0": "與佛等過量作衣學處第九十",
    "T24n1458_013:0604b06_0": "佛在室羅伐城給孤獨園，時鄔波難陀作大支伐羅縫刺既竟，但披一邊餘聚肩上，詣餘住處。",
    "T24n1458_013:0604b08_1": "事惱同前，制斯學處。",
    "T24n1458_013:0604b09_0": "「若復苾芻，同佛衣量作衣、或復過者，波逸底迦。",
    "T24n1458_013:0604b10_1": "是中佛衣量者，長佛十張手、廣六張手，此是佛衣量。」",
    "T24n1458_013:0604b12_0": "言同佛衣量者，此舉衣量從佛衣量是得罪。",
    "T24n1458_013:0604b13_0": "分齊衣者，謂堪守持。",
    "T24n1458_013:0604b13_1": "長佛十張手者，當中人十五肘。",
    "T24n1458_013:0604b14_2": "廣六張手者，當中人九肘。",
    "T24n1458_013:0604b14_3": "若減此量作衣，不得本罪。",
    "T24n1458_013:0604b15_4": "若過五肘已上，皆得惡作。",
    "T24n1458_013:0604b16_5": "◎根本薩婆多部律攝卷第十三"
}