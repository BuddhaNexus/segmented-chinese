{
    "T11n0310_063:0362a17_0": "大寶積經卷第六十三",
    "T11n0310_063:0362a19_0": "北齊三藏那連提耶舍譯",
    "T11n0310_063:0362a20_0": "菩薩見實會第十六之三本事品第四",
    "T11n0310_063:0362a21_0": "爾時慧命摩訶迦葉見諸阿修羅王供養佛已，生希有心，作是思惟：「世尊本修菩薩行時作何善根，得是果報？」",
    "T11n0310_063:0362a23_1": "時迦葉即入如實三昧，以其三昧嚴心力故，憶念過去阿僧祇阿僧祇劫如來所修一切功德，於彼彼道彼彼生中所修善根皆為滿足無上菩提，以此善根得住不退轉地，彼諸善根皆得念知。",
    "T11n0310_063:0362a27_2": "爾時迦葉憶念如來大善根時，作如是心：「如佛所習善根廣大。",
    "T11n0310_063:0362a29_3": "如來一一發心善根，如十方世界恒沙剎土其中眾生皆得人身，得人身已眾生如恒沙劫供養善逝，亦如修羅一一眾生如恒沙劫供養如來已，不能報如來一發心善根。」",
    "T11n0310_063:0362b04_4": "爾時慧命摩訶迦葉從三昧起，以偈讚曰：「一一如來牟尼尊，　　發心廣大向菩提，　此修羅等所供養，　　佛迦羅分不及一。",
    "T11n0310_063:0362b08_0": "　世尊應供人中上，　　如須彌山真檀聚，　人天中勝所供養，　　由度功德彼岸故。",
    "T11n0310_063:0362b10_0": "　人中師子應受供，　　過諸恒河沙數等，　譬如大海滿中水，　　香水和合而供養。",
    "T11n0310_063:0362b12_0": "　具足功德應受供，　　多於恒河沙數等，　積滿花聚而供養，　　猶如斫迦婆羅山。",
    "T11n0310_063:0362b14_0": "　自然大士應受供，　　如須彌山燈明炷，　大海以為香油器，　　以燈供養諸勝者。",
    "T11n0310_063:0362b16_0": "　應受供養大威勢，　　多於恒河沙數等，　造立塔廟而供養，　　由度功德彼岸故。",
    "T11n0310_063:0362b18_0": "　人中堅固應受供，　　以諸廣大勝寶蓋，　其蓋遍覆三千界，　　經於那由他劫數。",
    "T11n0310_063:0362b20_0": "　憐愍世間人中尊，　　無邊功德應受供，　以諸寶幢所供養，　　遍滿十方諸世界。",
    "T11n0310_063:0362b22_0": "　於不思議億劫數，　　以廣大幡而供養，　滿恒河沙諸世界，　　經於無量億劫數。",
    "T11n0310_063:0362b24_0": "　供養如來人師子，　　起於分別作譬喻，　大論師中師子子，　　諦聽諦聽諸天人。",
    "T11n0310_063:0362b26_0": "　我及諸來在此眾，　　若如恒河沙數等，　諸有十方世界眾，　　一切皆當得作佛。",
    "T11n0310_063:0362b28_0": "　具足十力人師子，　　彼佛頭數如恒沙，　一一皆有恒沙頭，　　於一一頭如恒沙。",
    "T11n0310_063:0362c01_0": "　各各皆有恒沙口，　　彼於一一無量口，　有於無量沙數舌，　　以舌讚歎於如來。",
    "T11n0310_063:0362c03_0": "　彼諸如來說不盡，　　功德彼岸不可到，　一切智智不可量，　　由度功德彼岸故。」",
    "T11n0310_063:0362c05_0": "爾時世尊告諸比丘言：「善哉善哉！",
    "T11n0310_063:0362c05_1": "諸比丘！",
    "T11n0310_063:0362c06_0": "我諸聲聞端直而住，有智有法亦如梵天，乃能入我功德海中。",
    "T11n0310_063:0362c07_1": "何以故？",
    "T11n0310_063:0362c07_2": "如來具足無量功德，具足不思議功德。",
    "T11n0310_063:0362c08_3": "諸比丘！",
    "T11n0310_063:0362c08_4": "如來功德聚不可思議。",
    "T11n0310_063:0362c09_5": "諸比丘！",
    "T11n0310_063:0362c09_6": "如來功德聚若是色者，一一發心所得功德，如恒河沙等世界中所不容受。",
    "T11n0310_063:0362c11_7": "何以故？",
    "T11n0310_063:0362c11_8": "諸比丘！",
    "T11n0310_063:0362c11_9": "如來一一發心功德，一切智所攀緣處，如洹沙等諸佛、如恒沙等劫，不能思量、說不可盡。",
    "T11n0310_063:0362c13_10": "何以故？",
    "T11n0310_063:0362c13_11": "如來本修菩薩行時，無一發心不為利益一切眾生、眾生所攝者，無一發心不為一切眾生。",
    "T11n0310_063:0362c15_12": "眾生界無邊際，其中眾生亦無邊際。",
    "T11n0310_063:0362c16_13": "所有眾生界無邊際，如來一一發心功德亦無邊際。",
    "T11n0310_063:0362c17_14": "何以故？",
    "T11n0310_063:0362c18_0": "如眾生界無邊際、如眾生界不可量，如來一一發心功德聚不可窮盡，皆為憐愍利益安樂一切眾生故，是故發心。",
    "T11n0310_063:0362c20_1": "假使一切眾生供養時，不能報如來一發心功德。",
    "T11n0310_063:0362c21_2": "何以故？",
    "T11n0310_063:0362c21_3": "彼諸眾生供養如來，皆為悕望雜食世報故。",
    "T11n0310_063:0362c22_4": "菩薩本發心，離於雜食求世報心，為利益安樂眾生故，欲令眾生背於生死趣向涅槃。",
    "T11n0310_063:0362c24_5": "如來本修菩薩行時，為利益安樂眾生，離於雜食不求世報。」",
    "T11n0310_063:0362c26_6": "佛告諸比丘：「於過去世無量無邊流轉生死阿僧祇不可思議無始世界不可說劫中，有佛號曰因陀幢王出現於世，如來、應供、正遍知、明行足、善逝、世間解、無上士、調御丈夫、天人師、佛、婆伽婆。",
    "T11n0310_063:0363a01_7": "彼佛如來以一一發心，如恒沙等世界中曾為眾生作利益安樂思量發心。",
    "T11n0310_063:0363a03_8": "比丘！",
    "T11n0310_063:0363a03_9": "彼因陀幢如來作佛時，恒河沙世界同一佛剎。",
    "T11n0310_063:0363a04_10": "其因陀幢如來、應供、正遍知國土嚴淨，離於惡趣及以八難。",
    "T11n0310_063:0363a05_11": "是因陀幢如來、應供、正遍知其國土中，所有眾生住正定聚。",
    "T11n0310_063:0363a07_12": "其邪定眾生、增上慢眾生一向皆無，不淨身業、不淨口業、不淨意業一切皆無，亦無惡趣煩惱作惡趣業。",
    "T11n0310_063:0363a09_13": "何以故？",
    "T11n0310_063:0363a09_14": "因陀幢如來教是眾生，令其發心止一切惡，以其善法授令修學。",
    "T11n0310_063:0363a11_15": "是因陀幢如來國土中，曾得五種樂，所謂一得欲樂、二得出家樂、三得禪樂、四得三摩跋提樂、五得無上菩提樂。",
    "T11n0310_063:0363a13_16": "彼諸眾生雖受其樂而不貪著。",
    "T11n0310_063:0363a14_17": "譬如蜜蜂但取其味不取花色，彼諸眾生亦復如是，雖受其樂而不取著。",
    "T11n0310_063:0363a16_18": "譬如飛鳥空中而行不著其空。",
    "T11n0310_063:0363a16_19": "如是眾生雖受其樂而不取著，亦復如是。",
    "T11n0310_063:0363a17_20": "是因陀幢如來、應供、正遍知其佛土中，所有眾生無有憂苦、唯有喜樂，亦無不苦不樂受。",
    "T11n0310_063:0363a19_21": "愚癡無故，唯有稱心之樂。",
    "T11n0310_063:0363a20_22": "何以故？",
    "T11n0310_063:0363a20_23": "彼諸眾生本修善故。",
    "T11n0310_063:0363a21_0": "由彼因陀幢如來本修菩薩行時現諸相好，令彼眾生不作一切惡，安置眾生修習善法，彼等次第離諸惡道安於善處，彼等於一切種不善業一向悉無。",
    "T11n0310_063:0363a24_1": "其所作業得果報時，心不欣樂。",
    "T11n0310_063:0363a25_2": "生苦受者無有是處，不作惡業不受苦果故。",
    "T11n0310_063:0363a26_3": "愚癡無故，不苦不樂受亦無。",
    "T11n0310_063:0363a26_4": "彼因陀幢如來佛土中，一切時恒無惡風暴雨亦無毒熱。",
    "T11n0310_063:0363a28_5": "彼諸眾生時節變易苦，一切皆無。",
    "T11n0310_063:0363a28_6": "彼因陀幢如來本修菩薩行時，彼佛土中其諸眾生，一切身業智、上首智順轉演說開示正顯。",
    "T11n0310_063:0363b02_7": "如是一切口業智、上首智順轉演說開示正顯，如是一切意業智、上首智順轉演說開示正顯。",
    "T11n0310_063:0363b04_8": "如是彼諸眾生從彼菩薩聞已，彼諸眾生一切身業、一切口業、一切意業智、上首智順轉迴向，以善業故愚癡報不生。",
    "T11n0310_063:0363b06_9": "以其愚癡故，受不苦不樂受；彼諸眾生於彼佛土中，苦受、不苦不樂受一向皆無，以離愚癡故。",
    "T11n0310_063:0363b09_0": "彼諸眾生生彼國土時，其因陀幢如來教化已，於法敬重。",
    "T11n0310_063:0363b10_1": "若遊行時，思量於法、愛欲於法、染著於法。",
    "T11n0310_063:0363b11_2": "彼等心生愛欲染著，於法遊行時無有苦受，行住坐臥睡寤乃至無有威儀之苦。",
    "T11n0310_063:0363b13_3": "彼諸眾生在國土中無惡可順，以無惡故無苦可生。",
    "T11n0310_063:0363b14_4": "於善無著，以是因緣，彼諸眾生善順無故變易苦無；於諸法中不生貪著，是故壞苦不生。",
    "T11n0310_063:0363b16_5": "亦無怨憎會苦。",
    "T11n0310_063:0363b16_6": "何以故？",
    "T11n0310_063:0363b16_7": "由彼眾生於一切眾生中得住平等心現前，是故無有怨憎會苦。",
    "T11n0310_063:0363b18_8": "亦無愛別離苦。",
    "T11n0310_063:0363b18_9": "何以故？",
    "T11n0310_063:0363b18_10": "由彼眾生於一切法不著故，其愛別離苦從愛而生，是故無有愛別離苦。",
    "T11n0310_063:0363b20_11": "苦苦亦無。",
    "T11n0310_063:0363b20_12": "何以故？",
    "T11n0310_063:0363b21_0": "於樂受不生著故。",
    "T11n0310_063:0363b21_1": "唯有行苦，所謂無常苦。",
    "T11n0310_063:0363b21_2": "何以故？",
    "T11n0310_063:0363b22_3": "彼佛唯說第一義故。",
    "T11n0310_063:0363b22_4": "彼佛住世經恒沙劫，於彼佛剎無一眾生與佛競論者來生其國。",
    "T11n0310_063:0363b24_5": "何以故？",
    "T11n0310_063:0363b24_6": "由彼如來本行菩薩時成熟眾生故。」",
    "T11n0310_063:0363b26_0": "佛告諸比丘：「於意云何？",
    "T11n0310_063:0363b26_1": "能以下善根、少善根、不善習善根、不善相應善根、非大精進善根、非善趣善根、非善發善根、非善迴向善根，可能利益如是等眾生能與樂除苦耶？",
    "T11n0310_063:0363b29_2": "可能淨如是廣大國土成熟如是多眾生耶？」",
    "T11n0310_063:0363c01_3": "諸比丘言：「不也。",
    "T11n0310_063:0363c02_4": "世尊！」",
    "T11n0310_063:0363c02_5": "佛復告諸比丘言：「於意云何？",
    "T11n0310_063:0363c02_6": "可以下心、怯弱不善根相應心、非精進心、非善集根心、非善趣心、非善發善根心、非善迴向心，可能利益如是等眾生思惟與樂能除苦耶？",
    "T11n0310_063:0363c06_7": "可能嚴淨如是廣大佛剎成熟如是多眾生耶？」",
    "T11n0310_063:0363c07_8": "諸比丘言：「不也。",
    "T11n0310_063:0363c07_9": "世尊！」",
    "T11n0310_063:0363c07_10": "佛復告諸比丘言：「於意云何？",
    "T11n0310_063:0363c08_11": "可以下信、少信、羸信怯弱信、不善相應信、非精進信、非善集善根信、非善趣信、非善發善根信、非善迴向信，能利益如是等眾生除苦與樂耶？",
    "T11n0310_063:0363c11_12": "能嚴淨如是廣大佛剎成熟如是多眾生耶？」",
    "T11n0310_063:0363c12_13": "諸比丘言：「不也。",
    "T11n0310_063:0363c12_14": "世尊！」",
    "T11n0310_063:0363c12_15": "佛復告諸比丘：「於意云何？",
    "T11n0310_063:0363c13_16": "可以下戒、少戒、羸戒、非精進戒、非善集善根戒、非善趣戒、非善發善根戒、非善迴向戒，能利益如是等眾生除苦與樂耶？",
    "T11n0310_063:0363c16_17": "能嚴淨如是廣大佛剎成熟如是多眾生耶？」",
    "T11n0310_063:0363c17_18": "諸比丘言：「不也。",
    "T11n0310_063:0363c17_19": "世尊！」",
    "T11n0310_063:0363c17_20": "佛復告諸比丘言：「於意云何？",
    "T11n0310_063:0363c18_21": "頗以下精進、少精進、羸精進、怯弱精進、非相應精進、非精進精進、非善集善根精進、非善趣精進、非善發善根精進、非善迴向精進，能利益如是等眾生除苦與樂耶？",
    "T11n0310_063:0363c22_22": "及能嚴淨如是廣大佛剎成熟如是多眾生耶？」",
    "T11n0310_063:0363c23_23": "諸比丘言：「不也。",
    "T11n0310_063:0363c23_24": "婆伽婆。」",
    "T11n0310_063:0363c23_25": "佛復告諸比丘：「於汝意云何？",
    "T11n0310_063:0363c24_26": "頗以下念、少念、羸念、怯弱念、非相應善根念、非精進念、非善集善根念、非善趣念、非善發善根念、非善迴向念，能利益眾生及思惟與樂耶？",
    "T11n0310_063:0363c27_27": "及能嚴淨如是廣大佛剎成熟多眾生耶？」",
    "T11n0310_063:0363c28_28": "諸比丘言：「不也。",
    "T11n0310_063:0363c28_29": "世尊。」",
    "T11n0310_063:0363c28_30": "佛復告諸比丘言：「於汝意云何？",
    "T11n0310_063:0363c29_31": "頗以下定、少定、羸定、怯弱定、非相應善根定、非精進定、非善集善根定、非善趣定、非善發善根定、非善迴向定，能利益眾生思惟與樂耶？",
    "T11n0310_063:0364a03_32": "能嚴淨如是廣大佛剎及能成熟如是多眾生耶？」",
    "T11n0310_063:0364a04_33": "諸比丘言：「不也。",
    "T11n0310_063:0364a05_34": "世尊！」",
    "T11n0310_063:0364a05_35": "佛復告諸比丘言：「於汝意云何？",
    "T11n0310_063:0364a06_0": "頗以下慧、少慧、羸慧、怯弱慧、非相應善根慧、非精進慧、非善集善根慧、非善趣慧、非善發善根慧、非善迴向慧，能利益眾生思惟與樂耶？",
    "T11n0310_063:0364a09_1": "能嚴淨如是廣大佛剎及能成熟如是多眾生耶？」",
    "T11n0310_063:0364a10_2": "諸比丘言：「不也。",
    "T11n0310_063:0364a10_3": "世尊！」",
    "T11n0310_063:0364a10_4": "佛告諸比丘言：「諸比丘！",
    "T11n0310_063:0364a11_5": "實如是，不以少善根、少戒、少信、少精進、少念、少定、少慧，能利益眾生及思惟與樂離苦耶，能嚴淨廣大佛剎成熟如是多眾生耶。」",
    "T11n0310_063:0364a15_0": "佛告諸比丘：「於意云何？",
    "T11n0310_063:0364a15_1": "彼時因陀幢如來，汝知誰也？」",
    "T11n0310_063:0364a16_2": "如來問已，諸比丘默然不答。",
    "T11n0310_063:0364a16_3": "當於爾時，東方過如恒沙等諸佛世界，有世界名曰月光莊嚴。",
    "T11n0310_063:0364a18_4": "彼土有佛，號高威德王如來、應供、正遍知，今現住世。",
    "T11n0310_063:0364a19_5": "文殊師利在彼眾中，即知釋迦牟尼心念已，即白高威德王佛言：「今釋迦如來在娑婆世界說法。",
    "T11n0310_063:0364a21_6": "世尊！",
    "T11n0310_063:0364a21_7": "我今往彼見釋迦如來，禮拜聽法供養恭敬。」",
    "T11n0310_063:0364a22_8": "作是請已，時高威德王如來告文殊師利：「任意而去。",
    "T11n0310_063:0364a24_0": "今正是時。」",
    "T11n0310_063:0364a24_1": "爾時文殊師利童子從座而起，偏袒右肩，右膝著地，頭面禮高威德王如來，右遶三匝。",
    "T11n0310_063:0364a26_2": "譬如壯士屈伸臂頃，時文殊師利在彼月光莊嚴世界中沒，釋迦牟尼佛前出。",
    "T11n0310_063:0364a27_3": "頭面接足敬禮如來，却坐一面，白佛言：「世尊！",
    "T11n0310_063:0364a28_4": "昔時因陀幢如來者，今即世尊是也。",
    "T11n0310_063:0364a29_5": "何以故？",
    "T11n0310_063:0364a29_6": "由是世尊具足不可思議諸善方便，能成熟眾生淨佛國土，恒不疲倦亦無厭足故，世尊安置眾生住菩薩乘亦無厭足。",
    "T11n0310_063:0364b03_7": "若有實語人作正語者，勝中之勝、勝中之妙、勝中上首、最勝中最勝言，佛如是者，當知釋迦牟尼佛真實無異。」",
    "T11n0310_063:0364b06_8": "時文殊師利而說偈言：「雄猛巧方便，　　憐愍諸世間，　現大威神力，　　成熟眾生故。",
    "T11n0310_063:0364b09_0": "　已於過去世，　　曾作八億佛，　猶自有神力，　　無心取正覺。",
    "T11n0310_063:0364b11_0": "　六十一三千，　　清淨佛國土，　淺識不知佛，　　牟尼巧方便。",
    "T11n0310_063:0364b13_0": "　不捨初發心，　　彼彼處處現，　更於未來世，　　示現無量佛。」",
    "T11n0310_063:0364b15_0": "伽樓羅王授記品第五",
    "T11n0310_063:0364b16_0": "爾時復有八億六千萬金翅鳥王，見諸阿修羅供養世尊及得授記已，於如來所生無等敬信踊躍欣喜，為供養故，化作八億六千萬殿堂，純以諸天七寶莊飾甚奇微妙。",
    "T11n0310_063:0364b19_1": "一一殿堂七重鈎欄四寶所成微妙第一，所謂金、銀、琉璃、頗梨、金鈎欄者金為尋梁及作眾柱，銀為曲[木*零]。",
    "T11n0310_063:0364b22_2": "銀鈎欄者銀為尋梁及作眾柱，金為曲[木*零]。",
    "T11n0310_063:0364b23_3": "毘琉璃鈎欄以毘琉璃而為梁柱，頗梨為[木*零]。",
    "T11n0310_063:0364b24_4": "頗梨鈎欄頗梨梁柱，毘琉璃[木*零]。",
    "T11n0310_063:0364b24_5": "彼諸殿堂周匝四面垂七寶鈴，所謂金、銀、琉璃、頗梨、真珠、車璩、馬瑙，其寶精奇微妙第一。",
    "T11n0310_063:0364b26_6": "是諸殿堂復以七寶羅網覆上，所謂金網、銀網、毘琉璃網、頗梨寶網、赤真珠網、車璩之網、馬瑙網等，微妙第一。",
    "T11n0310_063:0364b29_7": "復更化作八億六千萬七寶之蓋，微妙奇特，所謂金銀乃至馬瑙。",
    "T11n0310_063:0364c01_8": "復更化作八億六千萬七寶妙幢，所謂金銀乃至馬瑙，青幢黃頭、黃幢青頭、赤幢白頭、白幢赤頭、雜色之幢純色為頭、純色之幢雜色為頭。",
    "T11n0310_063:0364c04_9": "復更化作八億六千萬七寶妙幡，有種種色嚴淨第一。",
    "T11n0310_063:0364c06_10": "復更化作八億六千萬七寶之帳，所謂金銀乃至馬瑙，寶線織成微妙第一。",
    "T11n0310_063:0364c07_11": "爾時諸金翅鳥王持是八億六千萬七寶殿堂、八億六千萬七寶之蓋、八億六千萬七寶之幢、八億六千萬七寶之幡、八億六千萬七寶之帳，悉以奉獻如來世尊。",
    "T11n0310_063:0364c11_12": "既奉獻已，彼諸鳥王及供養具，於虛空中遶佛三匝。",
    "T11n0310_063:0364c12_13": "譬如㖶羅婆那象王於三十三天，頂戴諸天乘空而遊，詣波利質多羅樹。",
    "T11n0310_063:0364c14_14": "彼諸鳥王持是殿堂蓋幢幡帳，飛騰虛空遶佛三匝，亦復如是。",
    "T11n0310_063:0364c15_15": "爾時彼諸鳥王敬遶佛已，却住一面，曲躬合掌，眾共一音以偈讚曰：「歸命出離生死者，　　歸命救度生死人，　歸命無等堅固士，　　歸命無上無等聖。",
    "T11n0310_063:0364c20_0": "　願我當得堅固身，　　三十二相自嚴飾，　復有八十隨形好，　　唯願我等如導師。",
    "T11n0310_063:0364c22_0": "　願我圓光具威德，　　形顏功德皆成就，　願得第一佛威儀，　　令他心淨證寂滅。",
    "T11n0310_063:0364c24_0": "　願具持戒三摩提，　　亦得諸佛上智慧，　願悉作佛度群有，　　如佛今作世導師。",
    "T11n0310_063:0364c26_0": "　世尊我願具十力，　　亦到十八不共岸，　成佛智慧過世間，　　如今如來上中上。",
    "T11n0310_063:0364c28_0": "　亦知眾生無體性，　　如幻如夢無所依，　宣說如響如虛空，　　如佛今日為眾說。」",
    "T11n0310_063:0365a01_0": "爾時世尊知諸鳥王得敬信已，現微笑相。",
    "T11n0310_063:0365a01_1": "是時慧命馬勝比丘見佛微笑，以偈問曰：「人中無上勝導師，　　非是無事現微笑，　愍世間者為我說，　　現此微笑何因緣？",
    "T11n0310_063:0365a05_0": "　彼諸鳥王已供佛，　　寶殿幢幡空中現，　令此天人生希奇，　　願兩足尊說是義。",
    "T11n0310_063:0365a07_0": "　一切大眾合掌住，　　深心清淨皆欣喜，　願聞金翅未來果，　　願兩足尊說此義。",
    "T11n0310_063:0365a09_0": "　人中最勝若說已，　　一切大眾皆無疑，　大眾離疑得無畏，　　如來智能令欣喜。",
    "T11n0310_063:0365a11_0": "　大眾欣喜得無畏，　　離諸過惡心清淨，　彼眾樂聞如來說，　　猶如弟子受師言。",
    "T11n0310_063:0365a13_0": "　願斷大眾心所疑，　　願佛攝受令欣躍，　大眾欣喜皆來集，　　願說金翅當來果。」",
    "T11n0310_063:0365a15_0": "爾時世尊以偈答慧命馬勝言：「十力真實超一切，　　八枝梵聲悉具足，　降伏諸根為馬勝，　　說於金翅未來果。",
    "T11n0310_063:0365a18_0": "　善哉馬勝問是義，　　我現微笑愍世間，　諦聽彼報以悅意，　　心當欣喜除疑網。",
    "T11n0310_063:0365a20_0": "　鳥王於我設妙供，　　為求無上菩提果，　十種智力四無畏，　　得彼法故成導師。",
    "T11n0310_063:0365a22_0": "　復求十八不共法，　　此等金翅供善逝，　亦求堅固不壞身，　　三十二相八十好，　求佛淨戒三摩提，　　諸佛境界大智慧，　成就淨土度世間，　　金翅求此供養我。",
    "T11n0310_063:0365a26_0": "　彼等信心供我已，　　智者能離畜生趣，　當必得生於天上，　　此是惡道最後身。",
    "T11n0310_063:0365a28_0": "　彼等後如恒沙劫，　　常生人中及天上，　供養無量諸佛已，　　當得作佛伏諸根。",
    "T11n0310_063:0365b01_0": "　彼佛國土無惡趣，　　具足身相離八難，　彼佛同名普端正，　　其劫名曰須彌幢。",
    "T11n0310_063:0365b03_0": "　八億四千萬歲中，　　憐愍世間故住世，　彼時一切諸善逝，　　住壽佛事皆悉同。",
    "T11n0310_063:0365b05_0": "　彼佛離熱度煩惱，　　一一諸佛八十會，　一一會中八億人，　　離於憍慢得自在。",
    "T11n0310_063:0365b07_0": "　以彼本有金色身，　　大力常懷憍慢故，　後成佛時為眾生，　　除斷憍慢轉法輪。",
    "T11n0310_063:0365b09_0": "　彼等過去已曾為，　　修極苦行仙人眾，　其數八億六千萬，　　凡所修行為神通。",
    "T11n0310_063:0365b11_0": "　彼諸仙人得通時，　　歎己苦行為希有，　不犯禁戒具功德，　　居住林中生憍慢。",
    "T11n0310_063:0365b13_0": "　以慢故生金翅中，　　以通心故具神力，　戒清淨故得見佛，　　以慢故忘菩提心。」",
    "T11n0310_063:0365b15_0": "　如是佛授菩提記，　　及說金翅本所生，　大眾聞已皆欣喜，　　喜已皆成菩提器。",
    "T11n0310_063:0365b17_0": "龍女授記品第六",
    "T11n0310_063:0365b18_0": "爾時九億六千萬龍女，見諸阿修羅伽樓羅供養世尊及授記已，心生欣喜。",
    "T11n0310_063:0365b19_1": "彼得欣喜踊悅稱心，於世尊所起心供養，化作九億六千萬蓋，皆七寶成。",
    "T11n0310_063:0365b21_2": "毘琉璃網以覆其上，赤真珠寶以為網緣，金為蓋莖，毘琉璃寶以為蓋子，數有百千，雜寶旒蘇垂下四面。",
    "T11n0310_063:0365b23_3": "化作九億六千萬馬，青馬青色青形青光，諸莊嚴具一切皆青，毘琉璃寶以為繮鞚。",
    "T11n0310_063:0365b25_4": "於上虛空中化作大威德摩尼寶車，於其車上復有寶殿，縱廣正等六十由旬，其殿遍覆諸來大眾。",
    "T11n0310_063:0365b27_5": "其殿四面化作九億六千萬眾寶旒蘇，周遍垂下甚奇微妙，其諸光彩奪人心目。",
    "T11n0310_063:0365b29_6": "化作寶網彌覆殿上，復有寶鈴懸殿四廂。",
    "T11n0310_063:0365c01_7": "化作七寶鶬鵠白鴿，以次飛行遶殿四面。",
    "T11n0310_063:0365c02_8": "又復化作九億六千萬種諸龍音樂。",
    "T11n0310_063:0365c03_9": "時諸龍女乘彼青馬各擲寶蓋，於虛空中自然遊行。",
    "T11n0310_063:0365c04_10": "是諸龍女各取樂器奏諸音聲，遶佛三匝，以天旃檀末、天沈水末、多摩羅葉末、天真金末及諸龍花，并復化作種種之花而散佛上。",
    "T11n0310_063:0365c07_11": "復以優波羅花旒蘇、種種雜色眾花旒蘇、種種無量雜香旒蘇，種種無量雜色之衣，種種無量雜色瓔珞，以用散佛廣設供養，亦如彼諸阿修羅王。",
    "T11n0310_063:0365c10_12": "爾時九億六千萬龍女作音樂時，以佛神力，其聲遍滿三千大千佛之世界。",
    "T11n0310_063:0365c12_13": "其中眾生聞是聲者，於阿耨多羅三藐三菩提得不退轉。",
    "T11n0310_063:0365c13_14": "於大威德眾寶殿中，及寶旒蘇眾鳥行間，諸寶鈴網微風吹擊出妙音聲，其聲和雅甚可愛樂。",
    "T11n0310_063:0365c15_15": "譬如百伎音樂善巧學人之所擊作，所出音聲和雅可愛。",
    "T11n0310_063:0365c17_16": "於彼大威德殿乃至鈴網所出之聲，亦復如是。",
    "T11n0310_063:0365c18_17": "此聲亦遍三千大千佛之世界，其中眾生若聞聲者，於阿耨多羅三藐三菩提亦不退轉。",
    "T11n0310_063:0365c20_18": "爾時彼諸龍女復更雨於種種天花、種種天香，與水俱下，其香花氣順風、逆風、不順不逆皆悉能去。",
    "T11n0310_063:0365c22_19": "以香水故，於迦毘羅城縱廣正等六十由旬皆成香泥。",
    "T11n0310_063:0365c23_20": "其香泥氣遍滿三千大千世界，其中眾生聞是香氣，亦於阿耨多羅三藐三菩提得不退轉。",
    "T11n0310_063:0365c25_21": "爾時彼諸龍女供養佛已，及九億六千萬蓋、九億六千萬馬、九億六千萬音樂、一切眾寶莊嚴供具，於虛空中頭面禮佛，右遶三匝，却住一面，曲躬合掌以偈讚曰：「諸龍婦等有智慧，　　心意踊悅生欣喜，　供養釋迦牟尼佛，　　願求安隱大菩提。",
    "T11n0310_063:0366a03_0": "　化作九億六千萬，　　寶蓋及與妙莊嚴，　供養善逝善調心，　　出離一切諸障礙。",
    "T11n0310_063:0366a05_0": "　復化九億六千萬，　　妙馬及與莊飾具，　馬與莊嚴皆青色，　　亦復更有青色幢。",
    "T11n0310_063:0366a07_0": "　彼馬一切空中行，　　詣於佛所作供養，　龍婦咸有信敬心，　　頭面頂禮如來足。",
    "T11n0310_063:0366a09_0": "　於龍宮中化音樂，　　為供養故而持來，　來已奉上釋迦文，　　應受供養大導師。",
    "T11n0310_063:0366a11_0": "　善逝令彼音樂聲，　　遍滿三千大千界，　無量眾生得聞已，　　皆悉不退菩提心。」",
    "T11n0310_063:0366a13_0": "　彼諸龍女於空中，　　化作一大眾寶殿，　縱廣由旬有六十，　　遍覆十方一切眾。",
    "T11n0310_063:0366a15_0": "　寶名威德熾然光，　　普照十方大千界，　彼諸龍女大眾前，　　淨心欣喜供養佛。",
    "T11n0310_063:0366a17_0": "　生於踊悅無等心，　　為求安隱菩提果：「願令我等當作佛，　　利益一切眾生故。",
    "T11n0310_063:0366a19_0": "　我等願於無量眾，　　說法度諸煩惱纏，　亦如十力大導師，　　現救苦惱眾生等。",
    "T11n0310_063:0366a21_0": "　一切諸法如幻焰，　　亦如水沫不堅實，　又如注雨所起泡，　　當知諸法無有主。",
    "T11n0310_063:0366a23_0": "　眾生如像亦如影，　　如是觀察世間已，　唯願我等為眾說，　　法性真如及實際。",
    "T11n0310_063:0366a25_0": "　如佛無過善見法，　　虛偽妄相誑愚者，　如幻莊嚴無有實，　　唯能惑亂諸凡夫。",
    "T11n0310_063:0366a27_0": "　眾生於法迷無智，　　不知諸法如實性，　導師已見彼彼法，　　復能令他眾生解。",
    "T11n0310_063:0366a29_0": "　虛空興雲遍覆地，　　見彼空雲猶如影，　彼無體實無所依，　　亦復如影無有實。",
    "T11n0310_063:0366b02_0": "　如是眾生無體性，　　唯能誑惑諸根門，　佛智如是見有趣，　　但能誑惑無智者。",
    "T11n0310_063:0366b04_0": "　世間尊重以此業，　　於智慧人作利益，　如來示現無體性，　　一切眾生真實故。",
    "T11n0310_063:0366b06_0": "　唯以實法悅預子，　　生死泥中作橋梁，　愚癡實法非境界，　　由於著聲不求義。",
    "T11n0310_063:0366b08_0": "　以佛無邊我歸依，　　具足示現真實者，　能與愚夫作親救，　　歸趣舍宅善知識。",
    "T11n0310_063:0366b10_0": "　如是為求大菩提，　　我等供養尊導師，　願得作佛覺寤他，　　我益世間猶如佛。」",
    "T11n0310_063:0366b12_0": "爾時世尊知諸龍女得深信已，現微笑相。",
    "T11n0310_063:0366b12_1": "爾時慧命馬勝比丘以偈問曰：「於世智中勝智者，　　最勝導師現微笑，　尊重堅固德如山，　　今現微笑非無因。",
    "T11n0310_063:0366b16_0": "　人中最上勝尊主，　　願為說此笑因緣，　天人龍鬼若得聞，　　於佛皆生大欣喜。",
    "T11n0310_063:0366b18_0": "　世間導師於世聞，　　常知一切因緣法，　無有一法佛不解，　　因緣種類佛悉知。",
    "T11n0310_063:0366b20_0": "　唯願善逝見為說，　　如佛所知笑因緣，　一切大眾若得聞，　　皆生欣喜除疑網。",
    "T11n0310_063:0366b22_0": "　如來妙法有大利，　　此等大眾必當獲，　大眾若得寂定心，　　由味妙法利益故。",
    "T11n0310_063:0366b24_0": "　佛力令斷分別已，　　唯樂菩提聽佛說，　若得聞於笑因緣，　　當必成就於佛道。",
    "T11n0310_063:0366b26_0": "　若人於法情有疑，　　其心掉動生苦惱，　現今此會大眾是，　　不知微笑因緣故。",
    "T11n0310_063:0366b28_0": "　大眾堪能斷疑網，　　唯願導師令除滅，　速為眾說度我等，　　以何因緣現微笑？",
    "T11n0310_063:0366c01_0": "　誰於今日心清淨？",
    "T11n0310_063:0366c01_1": "　　誰於今日降魔怨？",
    "T11n0310_063:0366c02_0": "　誰於佛所生敬信？",
    "T11n0310_063:0366c02_1": "　　誰於今日供養佛？",
    "T11n0310_063:0366c03_0": "　唯願導師大眾前，　　演說誰有如是力，　我等聞已生喜心，　　生喜心已得安樂。",
    "T11n0310_063:0366c05_0": "　此諸大眾咸敬禮，　　一切皆有疑網心，　願說笑因生喜故，　　唯願世尊斷眾疑。",
    "T11n0310_063:0366c07_0": "　此諸天人得聞已，　　大眾當得無疑網，　若得聞於如來說，　　一切當得欣喜心。」",
    "T11n0310_063:0366c09_0": "爾時世尊以偈答慧命馬勝言：「善哉善哉慧馬勝，　　能問如來笑因緣，　見諸龍女供養已，　　我愍世間故微笑。",
    "T11n0310_063:0366c12_0": "　我今為汝說彼果，　　離諸過惡至心聽，　我今所為現微笑，　　汝馬勝等聽我語。",
    "T11n0310_063:0366c14_0": "　此諸龍女心無著，　　求大菩提修進行，　以智慧修世間空，　　決定安住菩提道。",
    "T11n0310_063:0366c16_0": "　於此無作無受者，　　亦無生者養育者，　但有諸法無餘事，　　其法亦妄如焰像。",
    "T11n0310_063:0366c18_0": "　以知恩故供養我，　　能以智慧知真實，　善哉佛解諸世間，　　所謂能見空無主。",
    "T11n0310_063:0366c20_0": "　彼樂此空善修習，　　雖設供養猶如幻，　於勝菩提所發願，　　觀彼菩提亦無著。",
    "T11n0310_063:0366c22_0": "　此以無等供養佛，　　亦觀眾生空寂已，　永離龍道惡趣身，　　與彼帝釋天中住。",
    "T11n0310_063:0366c24_0": "　在忉利天極受樂，　　盡彼天子壽命已，　無能毀訾彼名稱，　　復得生彼夜摩天。",
    "T11n0310_063:0366c26_0": "　居止夜摩天宮時，　　具受彼天勝妙樂，　諸佛子等住彼中，　　乃至盡彼天壽量。",
    "T11n0310_063:0366c28_0": "　此諸佛子具受樂，　　盡彼夜摩天壽已，　復得往生兜率天，　　與彼處天同其類。",
    "T11n0310_063:0367a01_0": "　為諸天女常圍遶，　　具受彼天勝妙樂，　心無所著住善道，　　譬如蓮花水不污。",
    "T11n0310_063:0367a03_0": "　彼天能以大智慧，　　觀察一切世間空，　猶如畫石字不滅，　　彼念不失亦如是。",
    "T11n0310_063:0367a05_0": "　彼諸天子居彼天，　　具受彼中勝妙樂，　於彼善道盡壽已，　　當更往生化樂天。",
    "T11n0310_063:0367a07_0": "　彼得善名無能毀，　　為諸天女勝供養，　雖住天宮心無著，　　乃至盡彼天壽限。",
    "T11n0310_063:0367a09_0": "　於彼化樂天宮中，　　具受彼天勝樂報，　彼智慧者命盡已，　　於一切法得究竟。",
    "T11n0310_063:0367a11_0": "　往生他化自在天，　　作大商主信清淨，　住彼天中心無染，　　如是住時愛樂法。",
    "T11n0310_063:0367a13_0": "　彼等居彼天宮殿，　　受彼極妙五欲樂，　無愚癡者住善道，　　乃至盡彼限壽量。",
    "T11n0310_063:0367a15_0": "　雖受天欲見其過，　　樂求寂定及涅槃，　修習獲得禪定已，　　命終即生梵天中。",
    "T11n0310_063:0367a17_0": "　於梵宮中善知禪，　　受彼禪果寂滅樂，　智慧無等住一劫，　　願求無上大菩提。",
    "T11n0310_063:0367a19_0": "　住彼梵宮一劫時，　　善住威儀求智慧，　方便以利益世間，　　廣作無邊無有量。",
    "T11n0310_063:0367a21_0": "　智住梵宮樂在禪，　　於禪不著而寂滅，　知著禪樂亦是過，　　諸根寂定求菩提。",
    "T11n0310_063:0367a23_0": "　於一切處心信解，　　皆得安住菩薩行，　知諸禪定虛誑相，　　唯求寂滅大涅槃。",
    "T11n0310_063:0367a25_0": "　彼諸佛子於彼中，　　求於安隱菩提果，　在彼梵宮心清淨，　　思利世間善調心。",
    "T11n0310_063:0367a27_0": "　諸梵天等自然教，　　彼說梵教非出世，　唯有諸佛菩提道，　　究竟能得出世間。",
    "T11n0310_063:0367a29_0": "　梵天當時生信已，　　發心安住於佛法，　知本梵天自然教，　　非是究竟出世道。",
    "T11n0310_063:0367b02_0": "　於善逝法彼相應，　　為於世間說是法，　如彼法眼所說果，　　令彼聞者速能知。",
    "T11n0310_063:0367b04_0": "　彼等住彼梵宮時，　　作諸利益世間已，　能令無量那由他，　　億眾安住菩提道。",
    "T11n0310_063:0367b06_0": "　彼於無量那由劫，　　當得供養一切佛，　後於未來星宿劫，　　諸根寂靜當作佛。",
    "T11n0310_063:0367b08_0": "　諸天人龍阿修羅，　　金翅夜叉乾闥婆，　鳩槃茶鬼緊那羅，　　一切大眾皆欣喜。",
    "T11n0310_063:0367b10_0": "　彼等一切佛教化，　　於佛法中得力已，　皆悉欣喜合指掌，　　稽首頂禮於佛足。」",
    "T11n0310_063:0367b12_0": "大寶積經卷第六十三"
}