{
    "T14n0434_003:0099a06_0": "佛說稱揚諸佛功德經卷下",
    "T14n0434_003:0099a08_0": "元魏天竺三藏吉迦夜譯",
    "T14n0434_003:0099a09_0": "「復次，舍利弗！",
    "T14n0434_003:0099a09_1": "西方去此度十萬億佛剎，有世界名曰安樂，其國有佛號阿彌陀如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0099a12_2": "若有得聞無量壽如來名者，一心信樂，持諷誦念，當起廣遠無量歡喜安立其意，令使真諦十萬億信心念斯如來，其人當得無量之福，永當遠離三塗之厄，命終之後皆當往生彼佛剎土。",
    "T14n0434_003:0099a16_3": "命欲終時一心信樂，念不忘捨阿彌陀佛，將諸眾僧住其人前，魔終不能毀壞斯等正覺之心。",
    "T14n0434_003:0099a19_0": "所以者何？",
    "T14n0434_003:0099a19_1": "其佛、世尊興立大悲，誓度一切無量眾生，亦復護持十方世界一切眾生。",
    "T14n0434_003:0099a20_2": "其有得生安樂世界，當於其中具滿如來正覺之慧。",
    "T14n0434_003:0099a22_3": "舍利弗！",
    "T14n0434_003:0099a22_4": "其佛、世尊本求誓願，其有求於第一之乘，於其世界具滿如來諸佛之法，具正覺分；求聲聞乘，於彼佛剎得阿羅漢。",
    "T14n0434_003:0099a24_5": "其有往生彼佛剎者，從其所願大、小之乘，於彼畢滿。",
    "T14n0434_003:0099a26_6": "其有最後聞阿彌陀如來名號，讚說之者，信不狐疑，當起敬心至意念之，如念父母。",
    "T14n0434_003:0099a28_0": "作如是意：『斯等普當於彼佛國具滿眾願。』",
    "T14n0434_003:0099a28_1": "其有不信讚歎、稱揚阿彌陀佛名號、功德而謗毀者，五劫之中當墮地獄，具受眾苦。",
    "T14n0434_003:0099b02_0": "「復次，舍利弗！",
    "T14n0434_003:0099b02_1": "西方去此十萬佛剎，有世界名破一切魔，其國有佛，號曰殊勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0099b05_2": "其有得聞殊勝如來名號者，歡喜信樂，持諷誦念，此等皆能降伏眾魔，裂壞羅網，却六十劫生死之罪。",
    "T14n0434_003:0099b08_0": "「復次，舍利弗！",
    "T14n0434_003:0099b08_1": "西方去此十萬佛剎，有世界名曰伏一切魔，其國有佛，號曰集音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0099b11_2": "其有得聞集音如來名號者，歡喜信樂，持諷誦念，其人當得一切如來諸佛音聲，於大眾中廣說法處，於中特尊，退却眾魔，降之以德，却八十劫生死之罪。」",
    "T14n0434_003:0099b16_0": "於是阿逸菩薩長跪叉手，前白佛言：「寧有一事，菩薩摩訶薩於此事中具大乘願，住不退轉，疾成無上正真道不？」",
    "T14n0434_003:0099b18_1": "佛言：「有！",
    "T14n0434_003:0099b18_2": "阿逸！",
    "T14n0434_003:0099b18_3": "北方有世界名曰豐嚴，其國有佛，號德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0099b21_4": "其有得聞斯佛名者，歡喜信樂，持諷誦念而為作禮，其人皆當得不退轉，疾成無上正真之道，却一億劫生死之罪。",
    "T14n0434_003:0099b24_5": "其有供養五千佛者，此輩，阿逸！",
    "T14n0434_003:0099b25_6": "爾乃得聞德內豐嚴王如來名號。",
    "T14n0434_003:0099b26_0": "其聞名者，從是以後所生之處，常得天眼，未曾不得天眼之時；常能徹聽，未曾不得天耳之時；常能飛行，無有不得神足之時；乃至泥曰，常得端政，未曾受於醜惡之形；乃至泥曰；常當尊貴，未曾生於下劣之處；乃至泥曰，悉能除壞眾欲之縛，其人六情眼、耳、鼻、口及於身、意終無有疾；乃至泥曰，初未曾生無佛之處，聽大尊法，未曾有礙不得聽時；未曾有礙不見僧時；亦復不生八難之處。",
    "T14n0434_003:0099c05_1": "戒常具足，無有缺時；識心清淨，無有忿亂時。",
    "T14n0434_003:0099c06_2": "當知，阿逸！",
    "T14n0434_003:0099c07_3": "其有得聞此佛名者，淨心信樂於最正覺，如渴欲飲，發信敬心向如來者，此等，阿逸！",
    "T14n0434_003:0099c09_4": "悉能捉持諸佛世界最特之利，其人皆當獲於殊妙奇特功德。",
    "T14n0434_003:0099c10_5": "是故，阿逸！",
    "T14n0434_003:0099c10_6": "並當專精持此佛名。",
    "T14n0434_003:0099c11_7": "若族姓子、族姓女欲得殊特妙淨剎者，當急聽此諸尊佛名，稱其名號，當為作禮，自作是言：『我今禮於德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量！』」",
    "T14n0434_003:0099c15_8": "阿逸白佛言：「惟，天中天！",
    "T14n0434_003:0099c16_9": "其佛剎土為在何所？",
    "T14n0434_003:0099c16_10": "去此遠近？",
    "T14n0434_003:0099c17_11": "成佛以來為幾時也？」",
    "T14n0434_003:0099c17_12": "佛告阿逸：「設使縱廣百由延中一大埠沙，取一沙著一佛剎，如是悉著諸佛剎中悉令沙盡，如是沙數諸佛剎土悉滿中沙。",
    "T14n0434_003:0099c20_13": "復取諸佛剎土中沙，復以一沙著一佛剎，如是諸國剎中沙悉使令盡，取此沙數，諸佛剎土悉破為塵。",
    "T14n0434_003:0099c22_14": "復取一塵著一佛剎悉令塵盡，是諸佛國塵數剎土猶尚未至。",
    "T14n0434_003:0099c24_15": "餘未到者，過此百倍，其佛剎土去此極遠，不可稱量。",
    "T14n0434_003:0099c25_16": "其佛、世尊在彼豐嚴剎土之中，而今現，在與無央數諸開士等、不可稱計諸比丘眾，前後圍遶而為說法。",
    "T14n0434_003:0099c27_17": "我於此坐，遙用肉眼，見其如來於大眾中廣說經法。",
    "T14n0434_003:0099c28_18": "彼佛、世尊於彼剎土在高座上，亦用肉眼觀此世界，亦復見我在於座上於大眾中而說經法。",
    "T14n0434_003:0100a01_19": "阿逸當知！",
    "T14n0434_003:0100a02_20": "若有眾生信諸如來肉眼所見，而歡喜者，此必成就正覺之道。",
    "T14n0434_003:0100a03_21": "斯等皆諸佛、如來之所護持，令使信樂而不狐疑，斯等皆當捉持如來深妙之慧，得不退轉於最正覺。",
    "T14n0434_003:0100a05_22": "是故，阿逸！",
    "T14n0434_003:0100a06_23": "其有欲求此大福者，若使三千大千世界滿其中火，故當入中聽斯佛名智慧之法。」",
    "T14n0434_003:0100a08_0": "阿逸菩薩復白佛言：「寧有一法得不退轉，疾成無上正真道不？」",
    "T14n0434_003:0100a09_1": "佛言：「有！",
    "T14n0434_003:0100a09_2": "阿逸！",
    "T14n0434_003:0100a09_3": "北方去此不可計數諸佛剎土，有世界名曰金剛堅固，其國有佛，號金剛堅強消伏壞散如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0100a13_4": "其有得聞金剛堅強消伏壞散如來名者，歡喜信樂，持諷誦念，盡心供養，斯等皆當住不退轉，疾成無上正真之道，却於十萬億那術劫生死之罪，超然在後，其佛、如來功德無量弘誓乃爾！",
    "T14n0434_003:0100a17_5": "我自過去無數劫前，錠光如來興出於世，於彼佛所而得聞此金剛堅強消伏壞散如來名號，得超十萬億那術劫生死之罪。",
    "T14n0434_003:0100a20_6": "阿逸當知！",
    "T14n0434_003:0100a20_7": "若我不從錠光聞斯佛名者，我今故未得成正覺。",
    "T14n0434_003:0100a22_8": "其佛何故名曰金剛堅強消伏壞散？",
    "T14n0434_003:0100a22_9": "譬如金剛所在墮處，若山、若崖、瓦石、土壘、牆壁、樹木，若遙擬向所墮之處，莫不消滅破碎、壞散。",
    "T14n0434_003:0100a25_10": "如是，阿逸！",
    "T14n0434_003:0100a25_11": "其有得聞此佛名者，持諷誦念，一切諸欲皆疾消散，一切聲聞、辟支佛心褊狹之意皆悉消滅，疾得成就正覺之道，是故號曰金剛堅強消伏壞散如來。",
    "T14n0434_003:0100a28_12": "其佛、世尊，一切眾願具滿如是！",
    "T14n0434_003:0100b01_0": "「復次，阿逸！",
    "T14n0434_003:0100b01_1": "北方去此度十萬億諸佛剎土，有世界名摩尼光，其國有佛，號曰寶火如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0100b04_2": "其有得聞寶火如來名號者，歡喜信樂，持諷誦念，其有未入泥洹界者，斯等一切皆當得立不退轉地，疾成無上正真之道。",
    "T14n0434_003:0100b07_3": "其佛剎土一切人民，供養寶火如來者，悉一大乘而得度脫，無有聲聞、緣覺之名。」",
    "T14n0434_003:0100b10_0": "佛告長老大迦葉：「當知諸佛、如來之德不可思議！",
    "T14n0434_003:0100b11_1": "北方去此五十萬佛剎，有世界名阿竭流香，其國有佛，號寶月光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0100b14_2": "迦葉！",
    "T14n0434_003:0100b14_3": "若族姓子、族姓女，其有得聞寶月光明如來名者，歡喜信樂，持諷誦念，此等後世所生之處，得不中止三昧正定；若三昧時，自見諸佛轉尊法輪，悉能總持諸佛之法；在所生處，常為眾生闡揚大法；辯才清妙，於眾特尊；諸所欲求，從願悉得。",
    "T14n0434_003:0100b20_0": "所以者何？",
    "T14n0434_003:0100b20_1": "其佛、世尊本求道時，興此誓願：『吾成正覺聞我名者，令使得此三昧定意，從初發意至于成道，於其中間常得此定，未曾中失！』」",
    "T14n0434_003:0100b23_2": "於是世尊而歎頌曰：「度五十萬諸佛剎，　　有世界名阿竭流，　其國有佛號寶月，　　光明晃昱甚巍巍。",
    "T14n0434_003:0100b26_0": "　其有得聞此尊名，　　便為已得所依仰，　後生之處則得禪，　　精進智慧無中止。",
    "T14n0434_003:0100b28_0": "　名聲普達光圍繞，　　其人見佛在剎土，　為諸眾生廣興演，　　諸佛導師所說法。",
    "T14n0434_003:0100c01_0": "　一切諸事無堅固，　　觀諸法中無所起，　普當慈哀於一切，　　於諸禪中得自在。",
    "T14n0434_003:0100c03_0": "　已能發行如是意，　　都了三塗無恚忿，　審諦解了無吾我，　　無所有者非無有。",
    "T14n0434_003:0100c05_0": "　諦了諸事無所得，　　於此中間所興法，　如是法者無所住，　　求了表識無表識，　此二俱空亦無性，　　興顯如是無我法。",
    "T14n0434_003:0100c08_0": "　無表識者是空義，　　當審諦說此妙法，　表識可了不可了，　　此二俱轉於癡慧。",
    "T14n0434_003:0100c10_0": "　諦觀此二俱清淨，　　亦不復見諸法垢，　所說法者無所猗，　　都了無依波羅蜜。",
    "T14n0434_003:0100c12_0": "　譬如月行於空中，　　其所說法無所猗，　如此妙法興是間，　　於三界中無所著。",
    "T14n0434_003:0100c14_0": "　菩薩法中無所依，　　解如是者一切智，　解了此法為人說，　　若能解達無猗法。",
    "T14n0434_003:0100c16_0": "　審諦分別如是者，　　其人則為近大智，　慧者得聞無依句，　　終無復有狐疑計。",
    "T14n0434_003:0100c18_0": "　其人解了如是者，　　於世獨達無所諮，　暢達如是大智慧，　　號曰特尊無上士。",
    "T14n0434_003:0100c20_0": "「復次，迦葉！",
    "T14n0434_003:0100c20_1": "北方去此六萬佛剎，有世界名長歡樂，其國有佛，號曰賢最如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0100c23_2": "其有得聞賢最如來名號之者，歡喜信樂，持諷誦念，所生之處，當為一切之所敬愛，哀見信用；其所言教，莫不承奉，其人皆當獲斯功德，得無礙辯；所說經法，眾生聞者，歡喜信解，莫不履行。」",
    "T14n0434_003:0100c27_3": "於是世尊而歎頌曰：「度於六萬諸佛剎，　　有界名曰長歡樂，　慈哀度法賢最尊，　　其大導師在世界。",
    "T14n0434_003:0101a02_0": "　最尊無比無與等，　　世世濟度諸眾生，　其聞名者作法師，　　言奉信用莫不歡。",
    "T14n0434_003:0101a04_0": "　此一切智大法王，　　無量黎庶斯依仰，　若有女人聞其名，　　疾得捨離女人形。",
    "T14n0434_003:0101a06_0": "　穢惡甚深無崖際，　　非離世者不能入，　其無所有所可入，　　是為審諦諦不諦。",
    "T14n0434_003:0101a08_0": "　了此二事俱無性，　　其已寂滅無有性，　其有盡者以為滅，　　甫當興者亦無性。",
    "T14n0434_003:0101a10_0": "「復次，迦葉！",
    "T14n0434_003:0101a10_1": "北方去此八千佛剎，有世界名曰現入，其國有佛，號寶蓮華步如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0101a13_2": "若族姓子、族姓女，其有得聞寶蓮花步如來名者，歡喜信樂，持諷誦念，後生之處，顏貌端政，殊妙無比，眾共敬愛；自識宿命無數劫中事，皆悉了知，生所從來，所作善惡悉皆識知；其所生處，所說言教一切信奉，莫不承用。",
    "T14n0434_003:0101a18_3": "迦葉！",
    "T14n0434_003:0101a18_4": "若族姓子、族姓女得聞斯等諸如來尊、正覺名號、功德之行，若有愛樂女人身者，如是女人在於女中未得解脫。",
    "T14n0434_003:0101a21_5": "若厭女人身、不貪樂者，持諷誦念諸佛名者，盡可得斯等德。」",
    "T14n0434_003:0101a22_6": "迦葉白佛：「當復云何得此功德？」",
    "T14n0434_003:0101a23_7": "佛言：「絕諸名色，盡諸欲垢，斯等疾逮無量功德，當疾遠離女人之身，當得具受男子之形。",
    "T14n0434_003:0101a25_8": "求為女者，所生之處，續受女人之身，都悉污穢一切世界。",
    "T14n0434_003:0101a26_9": "是故當棄女人之身，當得無比諸善知識，功德日生，亦自受福，復利他人多所饒益，一切男女於眾苦中疾得拔濟。",
    "T14n0434_003:0101a29_10": "譬若毒樹所在之處，蔓莚生長多所傷害，若能斷截諸毒樹者，爾使一切普得快樂。",
    "T14n0434_003:0101b02_11": "女人之身譬若毒樹，增長諸欲，毒害精神，廣諸惡行，受無量苦，皆由女人。",
    "T14n0434_003:0101b03_12": "若能斷棄女人身者，則為斷絕眾生無量諸苦，壞眾惡行，閉絕三塗，開泥洹門，普使一切而得快樂，斯等疾入諸佛徑路。」",
    "T14n0434_003:0101b06_13": "迦葉白佛：「云何得除女人之身？」",
    "T14n0434_003:0101b07_14": "佛言：「當自觀身、觀他人身，解此二事俱不可得，不可得中無有徑路。",
    "T14n0434_003:0101b08_15": "若於男子及女人中觀其處所，男女相貌亦不可得；若了二事亦不可得，無處所者，當於其中願得清淨。",
    "T14n0434_003:0101b11_16": "若以清淨則無取捨，以無取捨便無識心，諦推覓之，亦不可得無有處所，意自思惟：『無處所中，為求男子成女人乎？』",
    "T14n0434_003:0101b13_17": "諦求索之，意不可得。",
    "T14n0434_003:0101b14_18": "若解意性，了無男女不可見者，爾乃得近如來之道。",
    "T14n0434_003:0101b15_19": "其欲發心疾欲除去女人之身，諦觀男子、女人之身，了無異同、增減之二，當受女人作女人形，如其所說以理推之，六性分中亦不可得有男有女，其如是者，則為求索如來之道。",
    "T14n0434_003:0101b19_20": "其欲求解如此事者，復有諦了知此法者，是二輩人過去佛時，曾得聞此諸佛名號。",
    "T14n0434_003:0101b21_21": "當知其人過去世時，於諸佛所造大功德，今乃聞此諸佛名號。",
    "T14n0434_003:0101b22_22": "世所依仰為自在者，其奉持此諸尊號者獲無量福。",
    "T14n0434_003:0101b23_23": "其有聞者、若有學者，我普見之。",
    "T14n0434_003:0101b24_24": "有欲急求，得此經者，斯等已為見我無異。",
    "T14n0434_003:0101b25_25": "若有輕慢其人，說言此非佛語。",
    "T14n0434_003:0101b26_26": "作是言者，此等便為謗佛、毀經。",
    "T14n0434_003:0101b26_27": "謗斯經已為造大惡，緣此惡行當入地獄，受眾苦報無央數劫；地獄罪畢所生之處，常當聾瘂不能言語，諸情閉塞常不完具，常當愚癡而有癲狂；其有嬈固諸菩薩者，薄德醜陋，言無威勢，常生下賤，常生惡道；所生之處常不聞法，如來正覺所說經法，終不能解說深妙義；愚癡之人與經共諍廣受罪報，增益其意毀斯經法，此眾生輩生常愚癡。",
    "T14n0434_003:0101c05_28": "諸佛正覺常為世間而作大明，我重慇懃誡囑汝等諸比丘及比丘尼、清信士、清信女，其有謗毀罵經法者實受重罪！",
    "T14n0434_003:0101c08_29": "諸佛、世尊現在十方，無量世界為作法師，所說經法實難得聞。",
    "T14n0434_003:0101c09_30": "如來慈愍重誡汝等，若有信樂諸佛名號功德法者，於諸善法自然合偶；其有學持諷誦念者，其人疾得見諸如來，智慧轉增，得無礙慧；其有勸人讀諸佛名，所生之處，遊四方域，獨言隻步而無所畏；其有好樂盡心敬奉此諸佛名，當知其人去正覺道終不復遠；其有好憙諸佛功德，加益勸人學斯佛名，其人所在於諸如來所遊行處，於諸欲中無所畏難。",
    "T14n0434_003:0101c17_31": "當知，迦葉！",
    "T14n0434_003:0101c18_32": "若有比丘具四事法，乃能信此諸佛尊名。",
    "T14n0434_003:0101c19_33": "何等為四？",
    "T14n0434_003:0101c19_34": "過去世時於諸佛所得聞深法，憙樂靜寞清淨之處，世世值遇諸善知識，不於法中作危難行。",
    "T14n0434_003:0101c21_35": "當知，迦葉！",
    "T14n0434_003:0101c21_36": "是為四事。",
    "T14n0434_003:0101c22_0": "若有比丘以能具此，於諸如來正覺法中而無疑難，其人得聞如來功德，爾乃一心能信樂之。」",
    "T14n0434_003:0101c24_1": "於是世尊而歎頌曰：「過去供養諸佛尊，　　緣此功德其聞名，　最後惡世其聞者，　　普用是號增眾德。",
    "T14n0434_003:0101c27_0": "　其有過去見諸佛，　　得聞如來深妙義，　往世淨德不諍法，　　斯輩乃能信奉行。",
    "T14n0434_003:0101c29_0": "　若使得聞深妙法，　　說諸若干微妙義，　斯輩終不起狐疑，　　佛之深法無能毀。",
    "T14n0434_003:0102a02_0": "　安住所說諸法義，　　以思集意信普智，　堅固其意聽我說，　　念莫忘失此尊法，　終不復更與法諍，　　聞諸佛名能奉行。",
    "T14n0434_003:0102a05_0": "　有念無念不相豫，　　於其法中無差特，　不可思議極廣大，　　終無猶豫於大智。",
    "T14n0434_003:0102a07_0": "　其求此法深慧者，　　解達深義無諮啟，　無疑勤求諸深法，　　此等不喜下劣業，　當知此人無所求，　　極大勇猛於法中，　佛所說法莫不信，　　其有眾生於先世，　合偶眾善受福報，　　無所違諍乃得聞，　顯諸如來大智德，　　皆為讚歎十方佛。",
    "T14n0434_003:0102a13_0": "　其有諷持諸名者，　　諸佛遙讚其人德，　於大眾中歎其名，　　常當得聞諸佛聲，　疾能解了大智法，　　極大清淨無生業。",
    "T14n0434_003:0102a16_0": "　放大光明超日月，　　廣為眾生演妙法，　後會當成最正覺，　　普悉照耀諸佛剎。",
    "T14n0434_003:0102a18_0": "「復次，迦葉！",
    "T14n0434_003:0102a18_1": "上方有世界名曰寶月，其國有佛，號金寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102a22_0": "「復次，迦葉！",
    "T14n0434_003:0102a22_1": "上方有世界名象步樓，其國有佛，號無量尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102a26_0": "「復次，迦葉！",
    "T14n0434_003:0102a26_1": "上方有剎名天玉女，其國有佛，號無量尊離垢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b01_0": "「復次，迦葉！",
    "T14n0434_003:0102b01_1": "上方有剎名須彌幡，其國有佛，號曰德手如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b05_0": "「復次，迦葉！",
    "T14n0434_003:0102b05_1": "上方有剎名尊聚尠意，其國有佛，號無數精進興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b09_0": "「復次，迦葉！",
    "T14n0434_003:0102b09_1": "上方有剎名曰無受，其國有佛，號無言勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b13_0": "「復次，迦葉！",
    "T14n0434_003:0102b13_1": "上方有剎名淨觀莊嚴，其國有佛，號無愚豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b17_0": "「復次，迦葉！",
    "T14n0434_003:0102b17_1": "上方有剎名曰日光，其國有佛，號月英豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b21_0": "「復次，迦葉！",
    "T14n0434_003:0102b21_1": "上方有剎名曰說法，其國有佛，號無量光豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b25_0": "「復次，迦葉！",
    "T14n0434_003:0102b25_1": "上方有剎名寶豐首盡，其國有佛，號逆空光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102b29_0": "「復次，迦葉！",
    "T14n0434_003:0102b29_1": "上方有剎名曰好集，其國有佛，號最清淨無量幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c03_0": "「復次，迦葉！",
    "T14n0434_003:0102c03_1": "上方有剎名曰殊勝，其國有佛，號好諦住唯王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c07_0": "「復次，迦葉！",
    "T14n0434_003:0102c07_1": "上方有剎名生精進，其國有佛，號成就一切諸利豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c11_0": "「復次，迦葉！",
    "T14n0434_003:0102c11_1": "上方有剎名曰願力，其國有佛，號淨慧德豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c15_0": "「復次，迦葉！",
    "T14n0434_003:0102c15_1": "上方有剎名娛樂入，其國有佛，號淨輪幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c19_0": "「復次，迦葉！",
    "T14n0434_003:0102c19_1": "上方有剎名栴檀香，其國有佛，號琉璃光最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c23_0": "「復次，迦葉！",
    "T14n0434_003:0102c23_1": "上方有剎名曰星宿，其國有佛，號寶德步如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0102c27_0": "「復次，迦葉！",
    "T14n0434_003:0102c27_1": "上方有剎名無量德豐，其國有佛，號最清淨德寶住如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0103a02_0": "「復次，迦葉！",
    "T14n0434_003:0103a02_1": "上方有剎，名曰聲所不至，其國有佛，號度寶光明塔如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。",
    "T14n0434_003:0103a06_0": "「復次，迦葉！",
    "T14n0434_003:0103a06_1": "上方有剎名無際眼，其國有佛，號無量慚愧金最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。」",
    "T14n0434_003:0103a09_2": "於是世尊而歎頌曰：「德如月滿其如來，　　諸天最上為尊雄，　此諸大尊德中王，　　能為眾生除諸殃。",
    "T14n0434_003:0103a13_0": "　持諸佛名功德成，　　能淨諸剎為肅清，　其難得值此尊經，　　少有眾生聞其名。",
    "T14n0434_003:0103a15_0": "　若有信行而供養，　　得大智慧勇力強，　解了諸法無有量，　　當成一切正覺王。",
    "T14n0434_003:0103a17_0": "　正覺之法甚深微，　　不當於中起狐疑，　當善信奉諸導師，　　歡喜敬禮慎莫疑。",
    "T14n0434_003:0103a19_0": "「復次，迦葉！",
    "T14n0434_003:0103a19_1": "上方有剎名寶蓮花莊嚴，其國有佛，號蓮花尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0103a22_2": "其有得聞蓮花尊豐如來名者，三惡之道為已閉塞，為已得成如來之花，於諸正覺一切法中，便為得成無上道花，却生死罪三十六劫。」",
    "T14n0434_003:0103a25_3": "於是世尊而歎頌曰：「上方有剎寶莊嚴，　　眾花茂盛普大千，　光色晃昱甚可觀，　　譬如天上難檀桓。",
    "T14n0434_003:0103a28_0": "　蓮花尊佛在其剎，　　說法無比慧通達，　光普照耀大千界，　　眾相端嚴聖中最。",
    "T14n0434_003:0103b01_0": "　若有女人聞其名，　　斷絕惡道遭諸聖，　却三十劫生死罪，　　必成正覺不退轉。",
    "T14n0434_003:0103b03_0": "　不見身哃道清淨，　　世世智慧功德成，　緣念諸佛得善友，　　怨家消滅除罪苦。",
    "T14n0434_003:0103b05_0": "　當普禮此是諸佛，　　今悉現在於異剎，　其人快當受供養，　　用禮諸佛大法王。",
    "T14n0434_003:0103b07_0": "　此等不當疑我言，　　必當成佛德無邊，　常當共諸妙法會，　　後成正覺慧獨達。",
    "T14n0434_003:0103b09_0": "「復次，迦葉！",
    "T14n0434_003:0103b09_1": "上方有剎名曰寶鐙，其國有佛，號淨寶興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0103b12_2": "其有得聞淨寶興豐如來名者，歡喜信樂，持諷誦念，其人得七覺意寶，却三十劫生死之罪。」",
    "T14n0434_003:0103b14_3": "於是世尊而歎頌曰：「上方有界號寶明，　　淨寶最尊在其剎，　其有得聞名號者，　　斯等當得七覺禪。",
    "T14n0434_003:0103b17_0": "　三十大劫生死苦，　　超越過去無因緣，　得無比力住不動，　　常當遭值諸天尊。",
    "T14n0434_003:0103b19_0": "「復次，迦葉！",
    "T14n0434_003:0103b19_1": "上方有剎名曰電光，其國有佛，號電鐙幡王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0103b22_2": "其有得聞電鐙幡王如來名者，歡喜信樂，持諷誦念，斯其人等悉當遠離八難之處，終不復生下劣之家。」",
    "T14n0434_003:0103b24_3": "於是世尊而歎頌曰：「上方有界名電光，　　大尊號曰電鐙王，　其有聞此快士名，　　八難永斷不復生。",
    "T14n0434_003:0103b27_0": "　智慧解了生死根，　　種種功德隨次成，　興隆道化度眾生，　　智慧獨達無比聖。",
    "T14n0434_003:0103b29_0": "「復次，迦葉！",
    "T14n0434_003:0103b29_1": "上方有剎名虛空緻，其國有佛，號法空鐙如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0103c03_2": "其有得聞法空鐙如來名者，歡喜信樂，持諷誦念，却六十劫生死之罪，得不退轉於最正覺，常得與諸佛共會，現世得見其佛、世尊，亦於夢中見此如來。",
    "T14n0434_003:0103c06_3": "當知，迦葉！",
    "T14n0434_003:0103c06_4": "其人今世五體投地，一心恭敬向於如來，其人則種無量功德，諸善根栽悉得具滿，常當得值諸善知識，常與諸人共相敬愛。",
    "T14n0434_003:0103c09_5": "如是，迦葉！",
    "T14n0434_003:0103c09_6": "是為現世獲諸善報，其佛、如來一切功德普集如是。」",
    "T14n0434_003:0103c11_0": "於是世尊而歎頌曰：「有虛空緻大世界，　　其佛號曰法空鐙，　名稱普達其世尊，　　光明極大踰虛空。",
    "T14n0434_003:0103c14_0": "　其有得聞此尊名，　　超六十劫生死罪，　必當遭值見諸佛，　　於如來前講妙法。",
    "T14n0434_003:0103c16_0": "　精進現世見諸佛，　　當五體禮其如來，　夢中得見其世尊，　　其佛導師光圍遶。",
    "T14n0434_003:0103c18_0": "　念其如來致斯德，　　常當得見諸大哀，　生常得值諸法王，　　其人現世見諸佛。",
    "T14n0434_003:0103c20_0": "　其佛導師德無量，　　智慧普達為法王，　其有勤求眾德者，　　盡心敬意禮其佛。",
    "T14n0434_003:0103c22_0": "「復次，迦葉！",
    "T14n0434_003:0103c22_1": "上方有剎名審諦分，其國有佛，號一切眾德成如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0103c25_2": "何故此界名審諦分？",
    "T14n0434_003:0103c25_3": "當知，迦葉！",
    "T14n0434_003:0103c25_4": "其彼世界皆為八分：眾花分、栴檀樹分、金多羅樹寶緻分。",
    "T14n0434_003:0103c27_5": "其佛剎土出眾名香，遍其世界；於彼剎土在虛空中，成為香蓋普覆佛剎。",
    "T14n0434_003:0103c28_6": "其佛、如來趣於法座莊嚴大會，其有得聞一切眾德成如來名者，六情端政常得清淨，解了諸佛妙法之分，却八十劫生死之罪。」",
    "T14n0434_003:0104a02_7": "於是世尊而歎頌曰：「審諦世界有八種，　　多羅寶樹香莊嚴，　出妙名香遍其剎，　　普覆虛空香雲蓋，　大智正覺在其剎，　　名聲普達號眾德，　色像端嚴妙甚姝，　　法王獨步無畏懼。",
    "T14n0434_003:0104a08_0": "　其有得聞此尊名，　　端正奇妙功德成，　節解圓滿而方正，　　視之無厭莫不敬。",
    "T14n0434_003:0104a10_0": "　功德極尊無與等，　　歡喜踊躍遊諸剎，　精進勇猛甚超越，　　却八十劫生死罪。",
    "T14n0434_003:0104a12_0": "　於正覺道終不轉，　　廣能演說佛尊法，　逮得一切諸快樂，　　後生之處常尊貴。",
    "T14n0434_003:0104a14_0": "　逮得清淨無差特，　　思念如來眾功德，　思惟智慧諸法義，　　增進功德成諸智。",
    "T14n0434_003:0104a16_0": "「復次，迦葉！",
    "T14n0434_003:0104a16_1": "上方有剎名日月英，其國有佛，號賢幡幢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0104a19_2": "其有得聞賢幡幢王如來名者，歡喜信樂，持諷誦念，其人當得立不退轉，成最正覺，却五十劫生死之罪。」",
    "T14n0434_003:0104a21_3": "於是世尊而歎頌曰：「上方界名日月英，　　其佛號曰賢幢王，　法王大仙在其剎，　　相好盛明如滿月。",
    "T14n0434_003:0104a24_0": "　其有得聞此尊名，　　遊生死路諸根明，　於諸法中常增長，　　審諦得住如來種，　至心念佛而敬禮，　　却五十劫生死罪。",
    "T14n0434_003:0104a27_0": "「復次，迦葉！",
    "T14n0434_003:0104a27_1": "上方有剎名曰寶種，其國有佛，號一切寶緻色持如來、至真、等正覺、明行成為、善逝、世間解、無上士、道法御、天人師，號曰眾祐，度人無量。",
    "T14n0434_003:0104b01_2": "其剎何故名曰寶種？",
    "T14n0434_003:0104b01_3": "當知，迦葉！",
    "T14n0434_003:0104b01_4": "其佛世界一切眾生悉求無上正真之道，其國菩薩神足勇猛，無數菩薩俱共同時如彈指頃，以神足力飛到十方，供養無量恒沙諸佛悉皆周遍，悉能成就一切眾生。",
    "T14n0434_003:0104b05_5": "說是諸佛功德處時，若有聞者，則為到此諸佛國已。",
    "T14n0434_003:0104b06_6": "誰能發起大精進行？",
    "T14n0434_003:0104b07_7": "有菩薩摩訶薩其有捉持此名號者，其名曰師子戲菩薩、師子奮迅菩薩、師子幡菩薩、師子作菩薩、堅勇精進菩薩、擊金剛慧菩薩。",
    "T14n0434_003:0104b10_8": "其有得聞一切寶緻色持如來名號及諸菩薩大士名者，皆悉當得如來十力、十八不共特異之法，常能轉於不退法輪，却六百劫生死之罪。」",
    "T14n0434_003:0104b13_9": "於是世尊而歎頌曰：「我今已說諸法王，　　今悉現在康常者，　無師自覺大導師，　　得泥洹樂為最尊。",
    "T14n0434_003:0104b16_0": "　如來名號性清淨，　　諸法威儀行清淨，　其有最後聞諸名，　　興大歡喜懷恭敬。",
    "T14n0434_003:0104b18_0": "　不當狐疑於如來，　　至誠奉信莫言無，　汝當知是舍利弗，　　斯等先世已供我。",
    "T14n0434_003:0104b20_0": "　若有供養於諸佛，　　其人最後恐怖世，　得聞此等諸尊經，　　一心信樂無疑生。",
    "T14n0434_003:0104b22_0": "　諸佛大智所遊路，　　無此最上慧通達，　於是法中多所成，　　云何於中疑此經？",
    "T14n0434_003:0104b24_0": "　若值妙珠無疑寶，　　愚者不識嫌不好，　貧者猶豫意未了，　　既無重價致此寶。",
    "T14n0434_003:0104b26_0": "　是法出生等正覺，　　此皆大士之所聞，　智慧淺者無慧眼，　　斯等何從而能信？",
    "T14n0434_003:0104b28_0": "　其有富者積眾寶，　　聞如意珠大歡喜，　歎譽甚多益眾寶，　　我當買取自莊嚴。",
    "T14n0434_003:0104c01_0": "　其有福慧合聚者，　　聞諸佛名大歡喜，　鄭重讚歎欲得聞，　　得正覺珠自莊嚴。",
    "T14n0434_003:0104c03_0": "　行惡之法求惡者，　　其有諛諂及反戾，　福德智慧薄少者，　　終不堪任聞此法。",
    "T14n0434_003:0104c05_0": "　短促倒覆及愚癡，　　慳悋甚多成穢意，　貪婬瞋恚惑亂者，　　此輩不任聞此法。",
    "T14n0434_003:0104c07_0": "　學尠懈慢憍自輕，　　弊惡親友意未成，　真卷自舉外如清，　　斯眾不任聞此經。",
    "T14n0434_003:0104c09_0": "　無數天人時唱言，　　巍巍正覺無上尊，　快哉妙法甚難聞，　　當聽無比道之珍。",
    "T14n0434_003:0104c11_0": "　聞諸如來名號中，　　所得盈利叵數陳，　諸天在上虛空中，　　而散花香鼓樂音。",
    "T14n0434_003:0104c13_0": "　諸天妙香而遍熏，　　大千世界結香雲，　光明普照諸十方，　　一切剎土六反震。」",
    "T14n0434_003:0104c15_0": "爾時世尊說諸如來名號之時，諸在會者悉於座上，遙見此等諸佛、世尊各在其國大眾之中而說經法，悉從坐起，禮諸世尊，莫不歡喜，踊躍無量。",
    "T14n0434_003:0104c18_1": "於時會中無數千人已，有得道、未得道者，悉發無上正真道意。",
    "T14n0434_003:0104c19_2": "十方世界諸菩薩等各如恒沙，皆來詣此禮釋迦文。",
    "T14n0434_003:0104c20_3": "於其會中一億比丘得阿羅漢，比丘比、丘尼復有十萬人得法眼淨。",
    "T14n0434_003:0104c22_4": "復有十萬人悉得法忍，五百優婆塞、四百優婆夷同時從坐起整衣服供養如來，盡發無上正真道意。",
    "T14n0434_003:0104c24_5": "於是舍利弗長跪叉手，前白佛言：「此名何經？",
    "T14n0434_003:0104c25_6": "云何奉持？」",
    "T14n0434_003:0104c26_0": "佛言：「此經名曰『稱揚諸佛功德法品』，亦復名曰『集諸佛花』。",
    "T14n0434_003:0104c27_1": "當奉行之！」",
    "T14n0434_003:0104c28_0": "爾時世尊說此經竟，舍利弗及諸比丘、諸天、人民、龍、阿須倫一切大會，皆大歡喜，前為佛作禮而去。",
    "T14n0434_003:0105a02_0": "佛說稱揚諸佛功德經卷下"
}