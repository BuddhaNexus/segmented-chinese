{
    "T03n0156_007:0161b09_0": "大方便佛報恩經卷第七",
    "T03n0156_007:0161b11_0": "失譯人名在後漢錄",
    "T03n0156_007:0161b12_0": "親近品第九",
    "T03n0156_007:0161b13_0": "「復次，菩薩摩訶薩知恩報恩，修大方便利益眾生，應適隨宜顯示無方。",
    "T03n0156_007:0161b14_1": "善男子！",
    "T03n0156_007:0161b14_2": "有佛出世，號無畏王如來、應供、正遍知、明行足、善逝、世間解、無上士、調御丈夫、天人師、佛、世尊，應現世間，引接有緣。",
    "T03n0156_007:0161b17_3": "有緣既盡，遷神涅槃。",
    "T03n0156_007:0161b17_4": "滅度之後，於正法中有一婆羅門子，聰明黠慧，受持五戒，護持正法。",
    "T03n0156_007:0161b19_5": "婆羅門子緣事他行，遠至餘國，到於中路，多諸賊難，有五百人共為徒侶。",
    "T03n0156_007:0161b21_6": "前至嶮路，於頓止處，五百群賊常住其中，前後圍繞，欲劫行伴。",
    "T03n0156_007:0161b22_7": "爾時賊主密遣一人，歷伺諸伴，應時欲發。",
    "T03n0156_007:0161b23_8": "爾時賊中復有一人，先與是婆羅門子親善知識，以親善故先來告語：『善男子！",
    "T03n0156_007:0161b25_9": "當知於初夜時當有賊發。",
    "T03n0156_007:0161b26_0": "當時憒閙，恐相傷損，故來相告語。",
    "T03n0156_007:0161b26_1": "汝密自作方便，遠捨而去，勿令伴知。』",
    "T03n0156_007:0161b27_2": "「爾時婆羅門子聞此語已，譬如人噎，既不得咽，又不得吐。",
    "T03n0156_007:0161b28_3": "欲告語伴，懼畏諸伴害此一人，若害此人，懼畏諸伴沒三惡道，受無量苦；若默然者，賊當害伴，若殺諸伴，賊墮三惡道，受無量苦。",
    "T03n0156_007:0161c02_4": "作是念已：『我當設大方便，利益眾生，不自為己。",
    "T03n0156_007:0161c03_5": "三惡道苦，是我所宜。』",
    "T03n0156_007:0161c04_6": "思惟是已，即便持刀斷此賊命，使諸同伴安隱無為。",
    "T03n0156_007:0161c05_7": "爾時眾伴異口同音而作是言：『大婆羅門子！",
    "T03n0156_007:0161c06_8": "卿是勝人，亦是純善之人，云何今日作此大惡？』",
    "T03n0156_007:0161c07_9": "爾時婆羅門子，胡跪合掌，心生慙愧：『而我今日不應作惡，為利眾生及諸同伴。』",
    "T03n0156_007:0161c09_10": "爾時眾伴復作是言：『汝自殺人，於我何益？』",
    "T03n0156_007:0161c10_11": "答眾人言：『此是惡賊，欲謀害眾伴。",
    "T03n0156_007:0161c11_12": "為是伴故，斷此人命，令伴安隱還家。",
    "T03n0156_007:0161c12_13": "而我罪報，甘受地獄。』",
    "T03n0156_007:0161c12_14": "爾時五百伴人舉聲大哭，悲喜交集，而作是言：『天下所重無過於命，所畏無過於死。",
    "T03n0156_007:0161c14_15": "所以然者，一切眾生皆捨金銀、珍寶、國城、妻子、衣服、飲食為救身命，我等眾伴便為更生。』",
    "T03n0156_007:0161c16_16": "作是語已，『此婆羅門子為眾生故，不辭眾苦及三惡報。",
    "T03n0156_007:0161c17_17": "我等今日當念重恩。",
    "T03n0156_007:0161c18_18": "報重恩者，今當速發阿耨多羅三藐三菩提心。』",
    "T03n0156_007:0161c19_19": "作是語已，即令發心。",
    "T03n0156_007:0161c19_20": "「爾時五百群賊復作是言：『卿是勝人，純善之人，云何乃能作是大惡？』",
    "T03n0156_007:0161c21_21": "婆羅門子言：『我誠知不應作是大惡。",
    "T03n0156_007:0161c22_22": "為欲利益一切眾生，并護汝等身命故。』",
    "T03n0156_007:0161c23_23": "爾時群賊而作是言：『卿自殺人，於我何益？』",
    "T03n0156_007:0161c24_24": "時婆羅門子報諸賊言：『我先知汝等在此，但我默然，不告語國王及我諸伴。",
    "T03n0156_007:0161c25_25": "以是故令汝等身命安隱。』",
    "T03n0156_007:0161c26_26": "爾時諸賊聞是語已，而作是念：『我等身命便為更生。』",
    "T03n0156_007:0161c27_27": "即前合掌，向是童子：『善哉大士！",
    "T03n0156_007:0161c28_28": "修大悲者！",
    "T03n0156_007:0161c28_29": "願勅我等何所作為。』",
    "T03n0156_007:0161c29_30": "答曰：『我所作者，唯當速發無上菩提之心。』",
    "T03n0156_007:0162a01_31": "爾時諸賊為報恩故，尋聲即發阿耨多羅三藐三菩提心。」",
    "T03n0156_007:0162a02_32": "佛告阿難：「菩薩勤求精進，欲莊嚴菩提，欲報佛恩，常當憶念一切眾生，如一子想。",
    "T03n0156_007:0162a04_33": "善男子！",
    "T03n0156_007:0162a04_34": "當知爾時婆羅門子豈異人乎？",
    "T03n0156_007:0162a05_35": "則我身是。",
    "T03n0156_007:0162a05_36": "以是因緣超越九劫，疾成阿耨多羅三藐三菩提。」",
    "T03n0156_007:0162a06_37": "復次，菩薩修大方便知恩報恩。",
    "T03n0156_007:0162a07_38": "佛在竹園精舍，有一比丘身患惡瘡，形體周匝膿血常流，眾所僫賤，無人親近，住在邊外朽壞房中。",
    "T03n0156_007:0162a09_39": "爾時如來即示神力，隱蔽大眾，令無知者。",
    "T03n0156_007:0162a10_40": "如來獨往病比丘所，隨其所須，取水洗之。",
    "T03n0156_007:0162a11_41": "思惟是已，令欲界一切諸天知之。",
    "T03n0156_007:0162a12_42": "釋提桓因與諸眷屬無量百千前後圍遶，雨眾天花，作種種天樂，住虛空中。",
    "T03n0156_007:0162a13_43": "爾時忉利天王手持百福莊嚴微妙澡罐，盛滿清淨大悲淨水，即前奉迎，頭面禮如來足，却住一面。",
    "T03n0156_007:0162a17_0": "爾時如來即伸百福莊嚴臂，即於纖長五指放大光明，遠照諸天，大眾已集，如來躬往病比丘所，即放頂光，照病比丘。",
    "T03n0156_007:0162a19_1": "比丘遇光苦痛即除，於膿血中，而起歸命稽首，而形不隨。",
    "T03n0156_007:0162a21_0": "如來即以右手，從天帝釋受取寶瓶，灌病比丘頂，左手摩拭病比丘身，身諸瘡病隨如來手尋得平復。",
    "T03n0156_007:0162a23_1": "得平復已，歡喜無量：「南無釋迦牟尼！",
    "T03n0156_007:0162a24_2": "南無大慈悲父！",
    "T03n0156_007:0162a24_3": "南無無上最勝醫王！",
    "T03n0156_007:0162a25_0": "而我今日身病除愈，唯有心病。",
    "T03n0156_007:0162a25_1": "如來今者，為憐愍故，施我法藥，除我身心所有重患。」",
    "T03n0156_007:0162a26_2": "爾時如來告病比丘：「如來今者念汝重恩；如來今者欲報汝恩。」",
    "T03n0156_007:0162a28_3": "爾時病比丘驚喜無量。",
    "T03n0156_007:0162a28_4": "佛時即為示教利喜，比丘歡喜，即得阿羅漢果，三明六通，具八解脫。",
    "T03n0156_007:0162b01_5": "釋提桓因及諸眷屬，無量諸天皆墮疑網：「如來云何枉屈神德，洗病比丘瘡痍膿血，云言報恩？",
    "T03n0156_007:0162b03_6": "其事云何，願為我等分別解說。」",
    "T03n0156_007:0162b04_7": "佛告釋提桓因及諸天人大眾：「汝等善聽！",
    "T03n0156_007:0162b05_8": "當為汝說宿世之事。",
    "T03n0156_007:0162b05_9": "釋提桓因！",
    "T03n0156_007:0162b06_10": "乃往過去無量阿僧祇劫，爾時有王，惡逆無道，非理壓伏，逼奪取財。",
    "T03n0156_007:0162b07_11": "爾時惡王與一五百，深心相知，密共要言：『若當有人犯官事者，汝當苦治，威恩隨汝。",
    "T03n0156_007:0162b09_12": "若得財賄，與我共之。』",
    "T03n0156_007:0162b10_13": "爾時五百常行鞭杖，得財多者，便令不著；若無財者，或致失命，以此為常。",
    "T03n0156_007:0162b11_14": "時有優婆塞犯小官事，將付五百，應受鞭楚。",
    "T03n0156_007:0162b12_15": "聞是優婆塞是好善人，便令無著於楚毒中，而得脫難。",
    "T03n0156_007:0162b14_16": "以是因緣，歡喜無量。",
    "T03n0156_007:0162b14_17": "憍尸迦！",
    "T03n0156_007:0162b14_18": "當知爾時五百者，今病比丘是；優婆塞者，今我身是。",
    "T03n0156_007:0162b16_0": "是故菩薩於無量阿僧祇劫輕恩重報，乃至正覺心常不忘。」",
    "T03n0156_007:0162b17_1": "爾時釋提桓因及無量天眾歡喜無量，有四萬八千諸天發阿耨多羅三藐三菩提心。",
    "T03n0156_007:0162b19_2": "發菩提心已，作天伎樂，各還所止。",
    "T03n0156_007:0162b20_3": "佛告阿難：「若有善男子、善女人知恩報恩，當行四事：一者，親近善友；二者，至心聽法；三者，思惟其義；四者，如說修行。",
    "T03n0156_007:0162b22_4": "復有四法：一者，隨法不隨人；二者，隨義不隨字；三者，隨智不隨識；四者，隨了義經，不隨不了義經。",
    "T03n0156_007:0162b25_5": "行此八法，名為知恩。",
    "T03n0156_007:0162b25_6": "復行八法，是名報恩。",
    "T03n0156_007:0162b26_0": "何等為八？",
    "T03n0156_007:0162b26_1": "一者，利；二者，衰；三者，毀；四者，譽；五者，稱；六者，譏；七者，苦；八者，樂。",
    "T03n0156_007:0162b27_2": "復行四事，是名知恩，亦名報恩：一者，見惡眾生，心生憐愍，以修慈因緣故；二者，見苦眾生，目不暫捨，起悲因緣故；三者，見師長、父母、有德之人，心情歡悅，起喜因緣故；四者，見怨家眾生，心不瞋恚，修捨因緣故。」",
    "T03n0156_007:0162c03_3": "爾時阿難即整衣服，前白佛言：「世尊！",
    "T03n0156_007:0162c04_4": "如來初發菩提心時，知恩報恩，行初四事，其義云何？」",
    "T03n0156_007:0162c05_5": "佛告阿難：「乃往過去無量阿僧祇劫，爾時有佛出世，名毗婆尸如來、應供、正遍知、明行足、善逝、世間解、無上士、調御丈夫、天人師、佛、世尊，出興于世，教導有緣。",
    "T03n0156_007:0162c09_0": "有緣已盡，遷神涅槃。",
    "T03n0156_007:0162c09_1": "正法、像法滅已，有國名波羅奈，人民熾盛，國土豐熟。",
    "T03n0156_007:0162c10_2": "其王常以正法治國，不柱人民。",
    "T03n0156_007:0162c11_3": "其國有山，名仙聖山。",
    "T03n0156_007:0162c11_4": "其山常有五百辟支佛止住其中，多有五通神仙亦住其中。",
    "T03n0156_007:0162c13_5": "爾時多有諸禽獸等，而來依附。",
    "T03n0156_007:0162c13_6": "有一師子，名曰堅誓，身毛金色，有大威武，力敵於千，發聲哮吼，飛鳥墮落，走獸隱伏。",
    "T03n0156_007:0162c15_7": "遊行山澤，見一辟支佛沙門，威儀清淨。",
    "T03n0156_007:0162c16_8": "見已心喜，日日親近，常聞誦經，說微妙法。",
    "T03n0156_007:0162c17_9": "「爾時有大獵師，見是師子，身毛金色，心生歡喜，而作是念：『我若得此師子，剝取其皮，奉上國王，必施爵祿，七世無乏。』",
    "T03n0156_007:0162c20_10": "思惟是已，復發是言：『堅誓師子，獸中之王，弓箭所不及，弶網所不制。",
    "T03n0156_007:0162c22_11": "我今復當更設異計。",
    "T03n0156_007:0162c22_12": "堅誓師子所敬望者乃是沙門，我今當作沙門之像，密弓射之。",
    "T03n0156_007:0162c24_13": "袈裟覆上，細視徐行，往詣樹下，彼若見我，必來親附。",
    "T03n0156_007:0162c25_14": "以親近已，便復挽弓，藥箭射之，萬無不獲。』",
    "T03n0156_007:0162c26_15": "思惟是已，即便還家，而唱是言：『祖先已來，歷世相承，常為獵師，未曾聞獸，身毛金色，況復見之？",
    "T03n0156_007:0162c28_16": "今欲獵取。』",
    "T03n0156_007:0162c28_17": "即剃鬚髮而被法服，如所思惟，還入山中，坐一樹下。",
    "T03n0156_007:0162c29_18": "爾時堅誓師子見是比丘，心生歡喜，騰躍親附，舐比丘足。",
    "T03n0156_007:0163a02_19": "爾時獵師即便射之。",
    "T03n0156_007:0163a02_20": "既被毒箭，嘊喍哮吼，欲前搏撮。",
    "T03n0156_007:0163a03_21": "臨欲毀害，復作是念：『此是沙門！",
    "T03n0156_007:0163a04_0": "被壞色衣，是三世佛賢聖幖幟。",
    "T03n0156_007:0163a04_1": "我今若害，不足為難，若奪其命，便奪諸佛賢聖幖相。』",
    "T03n0156_007:0163a05_2": "思惟是已，飲氣忍苦。",
    "T03n0156_007:0163a06_3": "復經少時，毒藥轉深，苦痛難忍。",
    "T03n0156_007:0163a07_4": "思惟是已，復欲搏嚙，復發是言：『不足為難。",
    "T03n0156_007:0163a08_5": "若毀害者，諸佛賢聖之所呵責。",
    "T03n0156_007:0163a08_6": "又復世間善惡不別，此是惡人，懷毒陰謀，欲來害我；我若不忍，與彼惡人，則無有異。",
    "T03n0156_007:0163a10_7": "修忍之人，一切愛敬；不忍之人，眾所憎惡，增長煩惱，長煩惱故，生死增長；長生死故，生諸難處；生難處故，遠離善友；遠善友故，不聞正法；不聞法故，重翳疑網；以疑網故，遠離阿耨多羅三藐三菩提。",
    "T03n0156_007:0163a15_8": "是故我今不應起惡。』",
    "T03n0156_007:0163a15_9": "「作是念已，即說偈言：「『願自喪身命，　　終不起惡心，　　向於壞色服；　　願自喪身命，　　終不起惡心，　　向於出家人。』",
    "T03n0156_007:0163a20_0": "「說是偈已，即便命終。",
    "T03n0156_007:0163a20_1": "天地六反震動，驚諸禽獸，四散馳走；無雲雨血，日無精光。",
    "T03n0156_007:0163a21_2": "「爾時獵師即脫被服，持刀剝之，擔負還歸。",
    "T03n0156_007:0163a22_3": "既至家已，奉上國王。",
    "T03n0156_007:0163a23_4": "王見歡喜，問諸臣言：『我從生來，未聞畜獸身毛金色，如何今日親自眼見？",
    "T03n0156_007:0163a24_5": "奇哉！",
    "T03n0156_007:0163a25_6": "怪哉！』",
    "T03n0156_007:0163a25_7": "徐問獵師：『以何方便，而得是皮？』",
    "T03n0156_007:0163a25_8": "爾時獵師即前白王：『唯願大王賜我無畏，當以上事向大王說。』",
    "T03n0156_007:0163a27_9": "王言：『隨汝所願！』",
    "T03n0156_007:0163a27_10": "爾時獵師具以上事向大王說。",
    "T03n0156_007:0163a28_11": "「王聞是語，心生憂惱，譬如人噎，既不得咽，又不得吐。",
    "T03n0156_007:0163a29_12": "即出，宣令一切大臣及諸小王大眾已集，即自宣言：『諸君！",
    "T03n0156_007:0163b01_13": "當知我曾從智者聞如是語：「若有畜獸，身毛金色，必是菩薩。",
    "T03n0156_007:0163b03_14": "若一眾生發菩提心，令一切眾生得大利益。」",
    "T03n0156_007:0163b04_15": "如何今日，是惡獵師，設是方便，殺是菩薩？",
    "T03n0156_007:0163b05_16": "我今若以官爵、俸祿、象馬、七珍、衣服、飲食、錢財、穀帛賜是惡人，則與彼一道共為勞侶。』",
    "T03n0156_007:0163b07_17": "思惟是已，即取獵師，奪其命根。",
    "T03n0156_007:0163b07_18": "持師子皮，還入山中，到尸骸所，即以牛頭栴檀聚而成[卄/積]，以火闍維師子皮骨，收取舍利，起塔供養。」",
    "T03n0156_007:0163b10_19": "佛告阿難：「諸善男子！",
    "T03n0156_007:0163b10_20": "堅誓師子者，今則我身釋迦文是。",
    "T03n0156_007:0163b11_21": "菩薩如是親近善友，乃至喪命，終不起惡。",
    "T03n0156_007:0163b12_22": "何以故？",
    "T03n0156_007:0163b12_23": "為知恩報恩故。",
    "T03n0156_007:0163b13_24": "所以者何？",
    "T03n0156_007:0163b13_25": "菩薩得近善知識故，能速成辦阿耨多羅三藐三菩提。",
    "T03n0156_007:0163b14_26": "善男子！",
    "T03n0156_007:0163b14_27": "菩薩常勤求善知識，為聞佛法，乃至一句一偈一義，三界煩惱，皆悉萎悴。",
    "T03n0156_007:0163b16_28": "菩薩至心求佛語時，渴法情重，不惜身命，設踐熱鐵，猛火之地，不以為患。",
    "T03n0156_007:0163b18_29": "菩薩為一偈故，尚不惜命，況十二部經？",
    "T03n0156_007:0163b19_0": "為一偈故，尚不惜身命，況餘財物？",
    "T03n0156_007:0163b19_1": "聞法利故，身得安樂，深生信心，直心正見。",
    "T03n0156_007:0163b20_2": "見說法者，如見父母，心無憍慢。",
    "T03n0156_007:0163b21_3": "為眾生故，至心聽法，不為利養；為眾生故，不為自利；為正法故，不畏王難，飢渴寒熱，虎狼、惡獸、盜賊等事。",
    "T03n0156_007:0163b23_4": "先自調伏煩惱諸根，然後聽法，非時不聽。",
    "T03n0156_007:0163b24_5": "至心聽法，恭敬說者，尊重於法，是名菩薩知恩報恩。",
    "T03n0156_007:0163b26_6": "「云何菩薩至心聽法？",
    "T03n0156_007:0163b26_7": "聽法有四：一者，至心；二者，一心；三者，一切心；四者，善心。",
    "T03n0156_007:0163b27_8": "是名菩薩勤求十二部經。",
    "T03n0156_007:0163b28_9": "所以者何？",
    "T03n0156_007:0163b28_10": "念佛重恩，為欲流布諸佛正法，為欲增長諸佛法故，為令世間信佛法故，為令一切無量眾生悉得無上菩提道故，是故菩薩念十方無量諸眾生故，為報諸佛之重恩故，是故菩薩所以勤求十二部經。",
    "T03n0156_007:0163c04_11": "「菩薩何故勤求佛法？",
    "T03n0156_007:0163c04_12": "欲令眾生生信心故，是故求於因論；為知諸過罪故，為破外道惡邪論故，為知方便調眾生故，為欲分別如來語義、世語義故，是故菩薩求於因論。",
    "T03n0156_007:0163c08_13": "菩薩何故求於聲論？",
    "T03n0156_007:0163c08_14": "為令言辭淨莊嚴故，不淨之言不能宣說明了義故；為欲解知一切義故；不壞正語，憍慢心故；破於邪見，為知方便調眾生故，是故菩薩求於聲論。",
    "T03n0156_007:0163c12_0": "菩薩何故求諸醫方？",
    "T03n0156_007:0163c12_1": "為令眾生離諸惡不善四百四病故，為憐愍一切眾生，為令生信心故。",
    "T03n0156_007:0163c14_2": "既得離患心，生歡喜故。",
    "T03n0156_007:0163c14_3": "以得歡喜，心常念諸佛大悲，度眾生故，是故菩薩求諸醫方。",
    "T03n0156_007:0163c16_0": "菩薩何故求世方術？",
    "T03n0156_007:0163c16_1": "為易得財，利眾生故；為眾生生信心故；為知世事，破憍慢故；調伏眾生故；知一切法，調闇障故。",
    "T03n0156_007:0163c18_2": "若有菩薩，不能如是求五事者，終不能得阿耨多羅三藐三菩提，成一切智。",
    "T03n0156_007:0163c20_3": "為得無上菩提故，求於五事。",
    "T03n0156_007:0163c21_4": "「菩薩知恩報恩者，為眾生說。",
    "T03n0156_007:0163c21_5": "說何事？",
    "T03n0156_007:0163c21_6": "云何說？",
    "T03n0156_007:0163c22_7": "說何事謂十二部經；云何說謂成就五事，為得阿耨多羅三藐三菩提故。",
    "T03n0156_007:0163c23_8": "說有二事：一者，次第說；二者，清淨說。",
    "T03n0156_007:0163c24_9": "次第說者：初說檀波羅蜜，次說尸波羅蜜乃至般若波羅蜜。",
    "T03n0156_007:0163c26_10": "為知恩報恩故，思惟其義，如法而住，是名次第說。",
    "T03n0156_007:0163c27_11": "清淨說者：聽者坐，說者立，不應為說；若聽者求於法過，求說者過，不應為說；若聽者依人不依法，不依法者，不應為說；若聽者依字不依義，不應為說；乃至聽者不依了義經者，不應為說。",
    "T03n0156_007:0164a02_12": "何以故？",
    "T03n0156_007:0164a02_13": "是人不能恭敬諸佛菩薩清淨法故。",
    "T03n0156_007:0164a03_14": "若說法者尊重於法，聽法之人亦生宗敬，至心聽受，不生輕慢，是名清淨說法。",
    "T03n0156_007:0164a05_15": "次第說者，一切說。",
    "T03n0156_007:0164a05_16": "一切說者，謂十二部經，乃至一句一偈，乃至半偈。",
    "T03n0156_007:0164a07_0": "若辭若義若法，於其法義示教利喜時，或時呵責，或時真說，或時喻說，隨所應說；或淺近說，或易入說，隨所樂聞，是名菩薩知恩報恩次第說法。",
    "T03n0156_007:0164a10_1": "清淨說者，菩薩摩訶薩於怨憎中，修習慈心。",
    "T03n0156_007:0164a11_2": "得慈心已，於惡眾生及放逸人，以諸方便而為說法，乃至愛樂其心慢恣及貧窮人，方便開示，而為說法，不為讚己、毀他、飲食、利養、名譽故，是名菩薩知恩報恩清淨說法。",
    "T03n0156_007:0164a15_3": "云何如法住？",
    "T03n0156_007:0164a15_4": "身口意業修習善法，具足清淨，知恩報恩，為莊嚴阿耨多羅三藐三菩提故。",
    "T03n0156_007:0164a18_0": "「復次，菩薩摩訶薩知恩報恩，思惟其義，多聞逮得總持，熾然法炬。",
    "T03n0156_007:0164a19_1": "為利益一切眾生，應當修施戒多聞。",
    "T03n0156_007:0164a20_2": "供養說者，不求法過及說者過，無有害心，施眾生無畏，是名知恩；受人天樂，得道涅槃，是名報恩。",
    "T03n0156_007:0164a22_3": "菩薩復有四種，修於忍辱，破壞不忍，莊嚴菩提，攝取眾生。",
    "T03n0156_007:0164a23_4": "令修忍辱，若自忍，若使他忍，遠離怖畏，是名知恩。",
    "T03n0156_007:0164a25_5": "以忍辱因緣，無有瞋心，眷屬不壞，不受苦惱，心無悔恨；捨是身已，受人天樂，速得涅槃樂，是名報恩。",
    "T03n0156_007:0164a27_6": "「善男子！",
    "T03n0156_007:0164a27_7": "菩薩復有四事，勤修精進，破壞懈怠，莊嚴菩提，攝取眾生。",
    "T03n0156_007:0164a28_8": "為菩提道，令修精進；臥安覺安，離諸煩惱；增長善法，身受安樂，是名自利。",
    "T03n0156_007:0164b01_9": "菩薩精進，不惱眾生，打擲呵罵，是名利他。",
    "T03n0156_007:0164b02_10": "捨是身已，受人天樂，身得大力，獲菩提道，是名大果，是名菩薩精進四事。",
    "T03n0156_007:0164b04_11": "菩薩修定，破壞亂心，莊嚴菩提，攝取眾生。",
    "T03n0156_007:0164b05_12": "為菩提道，令修禪定，現受世樂，身心寂靜，是名知恩。",
    "T03n0156_007:0164b06_13": "以身心寂靜，故不惱眾生，是名報恩報恩。",
    "T03n0156_007:0164b07_14": "菩薩捨是身已，受清淨身，安隱快樂，得大涅槃，是名菩薩禪定四事。",
    "T03n0156_007:0164b10_0": "「復次，菩薩知恩報恩，成就智慧，破壞無明，莊嚴菩提，以四攝法攝取眾生。",
    "T03n0156_007:0164b11_1": "為菩提道，修行智慧，以知法界故，受身安樂，是名自利。",
    "T03n0156_007:0164b12_2": "能發眾生世間之事及出世事，是名利他。",
    "T03n0156_007:0164b13_3": "能壞煩惱智慧二障，是名大果，是名知恩，是名報恩。",
    "T03n0156_007:0164b15_4": "菩薩智慧四事不可思議。",
    "T03n0156_007:0164b15_5": "「復次，菩薩非宿命智，知宿世之事，為觀眾生善惡諸業同受善者。",
    "T03n0156_007:0164b17_6": "為欲利益一切眾生故，菩薩摩訶薩以大方便，處兜率天，成就壽命，有三事勝：一者，壽勝；二者，色勝；三者，名稱勝。",
    "T03n0156_007:0164b19_7": "初下之時，放大光明，遍照十方；自知始入母胞胎時、住時、出時；於十方面行七步時，無人扶持，作如是言：『我今此身是最後邊。』",
    "T03n0156_007:0164b22_8": "諸天、鬼神、乾闥婆、阿修羅、迦樓羅、緊那羅、摩睺羅伽，以諸華香、微妙伎樂、幡蓋供養；三十二相莊嚴其身，無能勝者；以慈善力壞魔兵眾；一一支節同那羅延所得大力；童齓之年，不學世事，而能知之；無師而學，自然而得阿耨多羅三藐三菩提；梵天勸請，為諸眾生轉正法輪；正受三昧，雷聲震吼，不能令動；諸獸親附，愛如父母，畜生奉食，佛知心故；雲神降雨，洗浴其身，樹垂曲枝，蔭翳其軀。",
    "T03n0156_007:0164c02_9": "既成道已，六年之中，魔常伺求，不得其短；常在禪定，成就念心，善能了知，覺觀起滅，是名菩薩共生不可思議。",
    "T03n0156_007:0164c05_10": "不共生者，為欲利益一切眾生，如彼狂人；緣見如來，還得本心；盲者得眼，倒產得順，聾者得聽，貪瞋癡者悉得除滅，是名不共生不可思議。",
    "T03n0156_007:0164c08_11": "「又共生者，如來所行，不可思議。",
    "T03n0156_007:0164c09_12": "常右脇臥，如師子王；若草若葉，無有動亂；旋藍猛風不動衣服；發足行步，如師子王、白鵝王等；若欲行時，先發右足；所行之處，高下皆平；食無完過，遺粒在口，是名共生不可思議。",
    "T03n0156_007:0164c13_13": "復次，共生不可思議：一者，足下平；二者，足下千輻輪；三者，指纖長；四者，足跟傭滿；五者，指網縵；六者，手足柔軟；七者，傭[蹲-酋+(十/田/ㄙ)]腸，如伊尼延鹿王；八者，踝骨不現；九者，平立手摩於膝；十者，陰藏相，如象馬王；十一者，身圓滿足，如尼拘陀樹；十二者，身毛上靡；十三者，一一毛右旋；十四者，身真金色；十五者，常光各一尋；十六者，皮膚細軟，塵垢不著；十七者，七處滿；十八者，上身如師子；十九者，臂肘傭圓；二十者，缺骨平滿；二十一者，得身傭相；二十二者，口四十齒；二十三者，齒密不踈而齊平；二十四者，齒色白；二十五者，頰車方如師子；二十六者，味中得上味；二十七者，肉髻相；二十八者，廣長舌；二十九者，梵音聲；三十者，目紺青色；三十一者，眼如牛王；三十二者，眉間白毫——如是八十種不可思議相好。",
    "T03n0156_007:0164c29_14": "一一相好復有無量百千種微妙相好。",
    "T03n0156_007:0165a01_15": "一一相好皆是菩薩從初發心堅固菩提，知恩報恩，修是妙行，是故今得無上菩提。」",
    "T03n0156_007:0165a03_16": "佛言：「如來久於無量阿僧祇劫，至心修持淨戒故，得足下平。",
    "T03n0156_007:0165a04_17": "供養父母、和上、師長、有德之人，以是因緣，得足下輪相。",
    "T03n0156_007:0165a05_18": "於諸眾生不生害心，無劫盜想；若見父母、和上、師長有德之人，遠出奉迎，安施床座，恭敬禮拜，破除憍慢，以是因緣，得纖長指。",
    "T03n0156_007:0165a08_19": "具上三行，得足跟傭滿。",
    "T03n0156_007:0165a09_20": "以四攝法攝取眾生，以是因緣，得指網縵。",
    "T03n0156_007:0165a10_21": "以好酥油摩洗父母、和上、師長、有德之人，以是因緣，得手足柔軟。",
    "T03n0156_007:0165a11_22": "修集善法，不知厭足，以是因緣，得傭[蹲-酋+(十/田/ㄙ)]腸。",
    "T03n0156_007:0165a12_23": "聞法歡喜，樂為人說，為法走使，以是因緣，得踝骨不現相。",
    "T03n0156_007:0165a14_0": "三業清淨，瞻病施藥，破除憍慢，飲食知足，以是因緣，得平立手摩膝相。",
    "T03n0156_007:0165a15_1": "見分離者，善言和合；自修慙愧，亦教人修，以是因緣，得馬藏相。",
    "T03n0156_007:0165a17_2": "自淨三業，亦教人淨；若有眾生四大不調，能為療治，以是因緣，得身圓相。",
    "T03n0156_007:0165a18_3": "聞法歡喜，樂為人說，以是因緣，得身毛上靡相。",
    "T03n0156_007:0165a19_4": "思惟諸法，甚深之義，樂修善法，供養父母、和上、師長、有德之人；若行道路，佛塔僧坊，除去塼石、荊棘、不淨，以是因緣，得一一毛右旋相。",
    "T03n0156_007:0165a23_0": "若以飲食瓔珞施人，除去瞋心，以是因緣，獲得二相：一者金色，二者常光。",
    "T03n0156_007:0165a24_1": "以何業緣得一一毛相？",
    "T03n0156_007:0165a25_2": "即此業緣，得身細軟，塵垢不著。",
    "T03n0156_007:0165a26_0": "常施眾生所須之物，以是因緣，得七處滿相。",
    "T03n0156_007:0165a27_0": "自破憍慢，調柔其性，隨眾生心，如法而行，為除不善，教以善法，以是因緣，得上身如師子相，得肩圓相，缺骨平滿相。",
    "T03n0156_007:0165a29_1": "以何業緣得纖指相？",
    "T03n0156_007:0165b01_2": "即此業緣，得身傭相。",
    "T03n0156_007:0165b01_3": "遠離兩舌，和合鬪諍，以是因緣，得四十齒相，齒密不踈相，齒齊平相。",
    "T03n0156_007:0165b03_4": "修欲界慈，以是因緣，得白齒相。",
    "T03n0156_007:0165b04_0": "見有求者，歡喜迎送，以是因緣，得方頰車相。",
    "T03n0156_007:0165b05_0": "等視眾生，猶如一子，以是因緣，得上味相。",
    "T03n0156_007:0165b05_1": "常施眾生無上法味；見有忘者，施其憶念；自持五戒，轉以教人；修集悲心，能大法施，以是因緣，得肉髻相、廣長舌相。",
    "T03n0156_007:0165b08_2": "實語，法喜語，法軟語，非時不語，以是因緣，得梵音聲相。",
    "T03n0156_007:0165b09_3": "修集悲心，視諸眾生，猶如父母，以是因緣獲得二相：一者，目紺青色；二者，眼如牛王。",
    "T03n0156_007:0165b11_4": "見有德者，稱實讚歎，以是因緣，得白毫相。",
    "T03n0156_007:0165b12_5": "三十二相，雖復各各說其因緣，真因緣者，持戒精進。",
    "T03n0156_007:0165b14_6": "何以故？",
    "T03n0156_007:0165b14_7": "若不持戒，能修精進，尚不得人身，況得三十二相，無見頂及肉髻相，等無差別。",
    "T03n0156_007:0165b16_8": "「復次，凡所作事，定心不悔，以是因緣，得足下平相。",
    "T03n0156_007:0165b17_9": "若至心作，以是因緣，得千輻輪相、第二第三指網縵相、七處滿相、細軟肩圓、缺滿身直、廣長舌相。",
    "T03n0156_007:0165b19_10": "若常作者，以是因緣，得長指相、平住摩膝、常光一尋相、齒密不踈相。",
    "T03n0156_007:0165b21_11": "若淨作者，以是因緣，獲得餘相。",
    "T03n0156_007:0165b21_12": "「復次，若於眾生生淳善心，以是因緣，得手足柔軟、膚體細滑、塵垢不著。",
    "T03n0156_007:0165b23_13": "次第修集，時節修集，以是因緣，得第二、第三、第四相。",
    "T03n0156_007:0165b24_14": "喜修善法，心無悔退，以是因緣，得金色身、常光齒白、眉間毫相。",
    "T03n0156_007:0165b26_15": "若聞讚歎，不生憍慢，覆藏善法，不令人知，以是因緣，得馬藏相。",
    "T03n0156_007:0165b27_16": "所修善法，迴向菩提，以是因緣，得一一孔一毛相、身毛上靡、口四十齒、最上味相。",
    "T03n0156_007:0165b29_17": "勤精進故，以是因緣，得方頰車、上身如師子相。",
    "T03n0156_007:0165c01_18": "至心愛念一切眾生，如視一子，以是因緣，得齒齊平、紺青目、牛王眼相。",
    "T03n0156_007:0165c03_19": "修集善法，不知厭足，以是因緣獲得餘相。",
    "T03n0156_007:0165c04_20": "「菩薩摩訶薩住性行時，修三十二相業。",
    "T03n0156_007:0165c05_21": "住淨行時，雖有如是三十二相，相不具足，未得明淨。",
    "T03n0156_007:0165c06_22": "住十二行，爾乃了了明顯具足一切佛法。",
    "T03n0156_007:0165c07_23": "雖無量相，眾生不同，有上中下，不可思議，是故佛說三十二相。",
    "T03n0156_007:0165c08_24": "一切眾生，所有功德，和合集聚，正與如來一毛相等。",
    "T03n0156_007:0165c10_0": "一切毛孔所有功德，和合集聚，乃成一好。",
    "T03n0156_007:0165c10_1": "合集眾好，所有功德，增至百倍，乃成一相，唯除白毫、無見頂相。",
    "T03n0156_007:0165c12_2": "合集其餘一切諸相，增至千倍，成是二相。",
    "T03n0156_007:0165c13_3": "和合集聚三十二相、八十種好所有功德，增至千萬億倍，乃成如來深遠雷音——其聲聞乎無量無邊，不可思議微塵等諸佛世界。",
    "T03n0156_007:0165c16_4": "「為眾生故，行大慈悲，知恩報恩，修集此不可思議甚深微妙，不可思議，如是相好。",
    "T03n0156_007:0165c18_5": "一一相好，能利益無量百千萬億大地微塵等眾生，令發菩提心。",
    "T03n0156_007:0165c19_6": "次第修集，具足得成三十二相好。",
    "T03n0156_007:0165c20_7": "具相好已，悉令往趣菩提樹，降魔成佛，轉正法輪，利益眾生，渡渴愛海，到大智岸，成就利益一切眾生。」",
    "T03n0156_007:0165c22_8": "佛告阿難：「一切大眾，諸菩薩摩訶薩等，諸善男子！",
    "T03n0156_007:0165c24_0": "汝等誰能常念佛恩，護持正法，書寫讀誦微妙甚深大方便報恩經典？",
    "T03n0156_007:0165c25_1": "誰能於後惡世建大精進，受持擁護阿耨多羅三藐三菩提？",
    "T03n0156_007:0165c26_2": "誰能護法，流布此經，於一切眾生作無邊利益？」",
    "T03n0156_007:0165c28_0": "爾時大會中有萬八千大菩薩摩訶薩，即從座起，整衣服，偏袒右肩，右膝著地，叉手長跪，而白佛言：「世尊！",
    "T03n0156_007:0166a01_1": "我等能於後惡世之中，受持擁護阿耨多羅三藐三菩提，能護正法，教化眾生。」",
    "T03n0156_007:0166a03_2": "爾時師子菩薩復作是言：「世尊！",
    "T03n0156_007:0166a03_3": "我亦能以種種方便攝持眾生。」",
    "T03n0156_007:0166a04_4": "金剛菩薩言：「世尊！",
    "T03n0156_007:0166a04_5": "若有眾生當墮三惡道，我能遮持，令不墮落！」",
    "T03n0156_007:0166a05_6": "文殊師利復作是言：「世尊！",
    "T03n0156_007:0166a06_7": "若有眾生，凡所求索，我悉能令一切具足。」",
    "T03n0156_007:0166a07_8": "智幢菩薩復作是言：「我能惠施眾生大智。」",
    "T03n0156_007:0166a08_9": "法幢菩薩乃作是言：「世尊！",
    "T03n0156_007:0166a09_10": "我能以法普施眾生。」",
    "T03n0156_007:0166a09_11": "日光菩薩言：「世尊！",
    "T03n0156_007:0166a09_12": "我願施於眾生安樂。」",
    "T03n0156_007:0166a10_13": "月光菩薩言：「世尊！",
    "T03n0156_007:0166a10_14": "我能教化一切眾生，令修福德。」",
    "T03n0156_007:0166a11_15": "善護菩薩言：「世尊！",
    "T03n0156_007:0166a11_16": "我能教化一切眾生，令不放逸。」",
    "T03n0156_007:0166a12_17": "無盡意菩薩言：「世尊！",
    "T03n0156_007:0166a13_18": "我能教化一切眾生，悉令見無盡界義。」",
    "T03n0156_007:0166a14_0": "月上菩薩言：「世尊！",
    "T03n0156_007:0166a14_1": "我能惠施一切眾生無上安樂。」",
    "T03n0156_007:0166a15_2": "如是等諸菩薩各自立奇特妙願，莊嚴菩提，利益一切眾生，為念佛恩，為報佛恩故，即從座起，胡跪合掌，而白佛言：「願以此經付囑我等諸菩薩眾。」",
    "T03n0156_007:0166a18_3": "阿難白佛言：「世尊！",
    "T03n0156_007:0166a18_4": "云何名此經？",
    "T03n0156_007:0166a19_5": "云何奉行？」",
    "T03n0156_007:0166a19_6": "佛告阿難：「此經名『攝眾善本』，亦名『大方便』，亦名『微密行』，亦名『佛報恩』。」",
    "T03n0156_007:0166a20_7": "佛告阿難及諸大菩薩摩訶薩眾：「汝等當如說修行！」",
    "T03n0156_007:0166a22_8": "說是囑累品時，七萬二千聲聞發無上菩提之心。",
    "T03n0156_007:0166a23_9": "及餘一切諸天、龍、鬼神、乾闥婆、緊那羅、摩睺羅伽、人非人等，及一切大眾，聞佛所說，歡喜奉行。",
    "T03n0156_007:0166a26_0": "大方便佛報恩經卷第七"
}