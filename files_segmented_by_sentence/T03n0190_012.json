{
    "T03n0190_012:0705b18_0": "佛本行集經卷第十二",
    "T03n0190_012:0705b20_0": "隋天竺三藏闍那崛多譯",
    "T03n0190_012:0705b21_0": "遊戲觀矚品第十二",
    "T03n0190_012:0705b22_0": "「爾時，太子生長王宮，孩童之時，遊戲未學，年滿八歲，出閤詣師，入於學堂。",
    "T03n0190_012:0705b23_1": "從毘奢蜜及忍天所，二大尊邊，受讀諸書，并一切論，兵戎雜術，經歷四年，至十二時，種種技能，遍皆涉獵。",
    "T03n0190_012:0705b26_2": "既通達已，隨順世間，悅目適心，縱情放蕩，馳逐聲色。",
    "T03n0190_012:0705b27_3": "曾於一時，在勤劬園，遨遊射戲，自餘五百諸釋種童，亦各在其自己園內，優遊嬉戲。",
    "T03n0190_012:0705b29_4": "時有群鴈，行飛虛空，是時童子提婆達多，彎弓而射，即著一鴈。",
    "T03n0190_012:0705c01_5": "其鴈被射，帶箭遂墮悉達園中。",
    "T03n0190_012:0705c02_6": "時太子見彼鴈帶箭被傷墮地，見已兩手安徐捧取，取已加趺，安鴈膝上，以妙滑澤柔潤水波，萬字輪文，福德之手，細軟猶如芭蕉嫩葉，左手擎持，右手拔箭，即以酥蜜，封於其瘡。",
    "T03n0190_012:0705c06_7": "是時提婆達多童子，遣使人來語太子言：『我射一鴈，墮汝園中，宜速付來，不得留彼。』",
    "T03n0190_012:0705c08_8": "是時太子，報使人言：『鴈若命終，即當還汝；若不死者，終不可得。』",
    "T03n0190_012:0705c09_9": "時提婆達多，復更重遣使人語言：『若死若活，決須相還，我手於先，善巧射得，遇墮落彼，云何忽留？』",
    "T03n0190_012:0705c11_10": "太子報言：『我已於先攝受此鴈。",
    "T03n0190_012:0705c12_11": "所以然者，自我發於菩提心來，我皆攝受一切眾生，況復此鴈而不屬我。』",
    "T03n0190_012:0705c14_12": "以是因緣，即便相競，集聚諸釋宿老智人，判決此事。",
    "T03n0190_012:0705c15_13": "是時有一淨居諸天，變身化作老宿長者，入釋會所，而作是言：『誰養育者？",
    "T03n0190_012:0705c17_14": "即是攝受。",
    "T03n0190_012:0705c17_15": "射著之者，即是放捨。』",
    "T03n0190_012:0705c17_16": "時彼諸釋宿老諸人，一時印可，高聲唱云：『如是如是，如仁者言。』",
    "T03n0190_012:0705c19_17": "此是提婆達多童子，共於太子，最初搆結怨讎因緣。",
    "T03n0190_012:0705c20_18": "「復有一時，其淨飯王，共多釋種諸童子輩，并將太子，出外野遊，觀看田種。",
    "T03n0190_012:0705c22_19": "時彼地內所有作人，赤體辛勤而事耕墾，以牛縻繫，彼犁[輻田+冏]端，牛若行遲時時搖掣，日長天熱，喘嚇汗流，人牛並皆困乏飢渴。",
    "T03n0190_012:0705c25_0": "又復身體羸瘦連骸，而彼犁傷土墢之下，皆有虫出。",
    "T03n0190_012:0705c26_1": "人犁過後，時諸鳥雀，競飛下來，食此虫豸。",
    "T03n0190_012:0705c27_2": "太子覩茲犁牛疲頓，兼被鞭撻，犁[輻田+冏]研領，鞅繩勒咽，血出下流，傷破皮肉。",
    "T03n0190_012:0705c28_3": "復見犁人，被日炙背，裸露赤體，塵土坌身，烏鳥飛來，爭拾蟲食。",
    "T03n0190_012:0706a01_4": "太子見已，起大憂愁。",
    "T03n0190_012:0706a01_5": "譬如有人見家親族被繫縛時，生大憂愁，太子憐愍彼諸眾等，亦復如是。",
    "T03n0190_012:0706a03_6": "見是事已，起大慈悲，即從馬王揵陟上下，下已安庠經行，思念諸眾生等，有如是事，即復唱言：『嗚呼嗚呼！",
    "T03n0190_012:0706a05_7": "世間眾生，極受諸苦，所謂生老及以病死，兼復受於種種苦惱，展轉其中，不能得離。",
    "T03n0190_012:0706a07_8": "云何不求捨是諸苦？",
    "T03n0190_012:0706a08_9": "云何不求厭苦寂智？",
    "T03n0190_012:0706a08_10": "云何不念免脫生老病死苦因？",
    "T03n0190_012:0706a09_11": "我今於何得空閑處，思惟如是諸苦惱事？』",
    "T03n0190_012:0706a11_0": "「時淨飯王觀田作已，共諸童子還入一園。",
    "T03n0190_012:0706a11_1": "是時太子，安庠矚眄，處處經行，欲求寂靜。",
    "T03n0190_012:0706a12_2": "忽見一處有閻浮樹，條幹滑澤，端正可憐，欝蓊扶疎，人所樂見。",
    "T03n0190_012:0706a14_3": "見已即語諸左右言：『汝等諸人！",
    "T03n0190_012:0706a15_4": "各遠離我，我欲私行。』",
    "T03n0190_012:0706a15_5": "是時太子，發遣左右，悉令散已，漸至樹下。",
    "T03n0190_012:0706a16_6": "到樹下已，即於草上，加趺而坐，諦心思惟眾生有於生老病死種種諸苦，發起慈悲，即得心定。",
    "T03n0190_012:0706a18_7": "彼時即便離於諸慾，棄捨一切諸不善法。",
    "T03n0190_012:0706a19_8": "思惟境界，分別境界，慾界漏盡，即得初禪。",
    "T03n0190_012:0706a20_9": "『我身亦自有如是法，未免此法，未度此輪。』",
    "T03n0190_012:0706a21_10": "當思惟時，有五神仙，飛騰虛空，自在而行，有大威德、有大勢力，具足巧通毘陀之論，善解諸術，從南向北，經彼園林閻浮樹上，而欲飛過，即不能去。",
    "T03n0190_012:0706a24_11": "各相謂言：『我等往昔，去來自恣穿過須彌，出諸神通，種種示現，乃至到於毘沙門宮大天王所，或至阿羅迦槃多城，亦能穿過彼城，多有種種夜叉諸惡神等，我亦曾經彼上飛過。",
    "T03n0190_012:0706a28_12": "而此樹端，我亦曾經無量過度，不曾有礙，不失神通。",
    "T03n0190_012:0706b01_13": "今日以誰威德力故，令於我等退失神通，不能得過？』",
    "T03n0190_012:0706b02_14": "彼等仙人，即觀其樹，遂見太子，在樹陰下，加趺而坐，威光巍巍，顯爀難觀。",
    "T03n0190_012:0706b04_15": "彼等見已，作是思惟：『此坐是誰？",
    "T03n0190_012:0706b04_16": "將非是彼大梵天王世間之主，或復是彼吃沙那天慾界之主，或天帝釋，或毘沙門大庫藏主，或月天子，或日天子，或復是於轉輪聖王，或此坐者，得非是佛出現世乎？",
    "T03n0190_012:0706b08_17": "然今此人，威德甚大。』",
    "T03n0190_012:0706b10_0": "「爾時，彼林守護之神，告諸仙言：『諸仙人輩，此非大梵世間天主，非吃沙那欲界之主，亦非天帝及毘沙門庫藏之主，亦復非是日月天子；此之太子，名悉達多，是淨飯王，釋種童子。",
    "T03n0190_012:0706b14_1": "諸仙當知！",
    "T03n0190_012:0706b14_2": "大梵天王，所有威德，其吃沙那天主、帝釋、毘沙門王庫藏之主，月天日天、轉輪聖王，諸威德等，比悉達多太子所有一毫威德，彼諸威德，十六分中不及其一。",
    "T03n0190_012:0706b17_3": "是故汝等，至此樹林，欲上飛過，神通有限，不能得度。』",
    "T03n0190_012:0706b19_4": "時彼諸仙，聞護林神如是語已，從虛空下，住太子前，各各說偈，讚歎太子。",
    "T03n0190_012:0706b20_5": "時一仙人，而說偈言：「『世間煩惱火熾然，　　此能出生法池水，　　既得如是微妙法，　　滅彼煩惱火燼無。』",
    "T03n0190_012:0706b24_0": "「復有一仙而說偈言：「『世間愚癡甚黑暗，　　此能出生智慧光，　　既得如是微妙法，　　照彼昏盲一切世。』",
    "T03n0190_012:0706b27_0": "「復有一仙而說偈言：「『憂惱曠野大澤中，　　此大馱乘能勝致，　　既得如是微妙法，　　能度三有諸眾生。』",
    "T03n0190_012:0706c01_0": "「復有一仙而說偈言：「『一切世間煩惱纏，　　此能方便令解脫，　　既得如是微妙法，　　能脫一切諸結羈。』",
    "T03n0190_012:0706c04_0": "「復有一仙而說偈言：「『世間所有生死痾，　　此大醫師能救療，　　既得如是微妙法，　　能治一切生死疣。』",
    "T03n0190_012:0706c07_0": "「時諸仙人，各各說偈歎太子已，接足頂禮，右繞三匝，飛騰虛空，相隨而去。",
    "T03n0190_012:0706c08_1": "時，淨飯王須臾之間，不見太子，心內即生不喜不樂，而問人言：『我之太子，今在何處(此上兩句梵本重稱)？",
    "T03n0190_012:0706c10_2": "忽然不見。』",
    "T03n0190_012:0706c10_3": "是時諸臣，東西南北，交橫馳走，尋覓太子，莫知所在。",
    "T03n0190_012:0706c12_4": "時一大臣，遙見太子，在彼閻浮樹陰之下，思惟坐禪，復見一切樹影悉移，唯閻浮陰獨覆太子。",
    "T03n0190_012:0706c14_5": "時彼大臣，見於太子有是希奇難思議事，即大歡喜，踊躍充遍，不能自勝。",
    "T03n0190_012:0706c15_6": "急疾奔馳，走詣王所，至已長跪，依所見事，即說偈言：「『大王太子今在於，　　閻浮樹陰下端坐，　　加趺思惟入三昧，　　光明照曜如日山。",
    "T03n0190_012:0706c20_0": "　　此實真是大丈夫，　　樹影卓然不移動，　　唯願大王自觀察，　　太子相貌坐云何？",
    "T03n0190_012:0706c22_0": "　　譬猶大梵諸天王，　　亦如忉利天帝釋，　　威神巍巍光顯爀，　　遍照於彼諸樹林。』",
    "T03n0190_012:0706c24_0": "「時淨飯王聞已，即詣閻浮樹所，遙見太子在彼樹間結加趺坐，譬如黑夜視山頂頭，大聚火光出猛明炎，盛德顯著炳照巍巍，如重雲間忽出明月，亦如暗室然大淨燈。",
    "T03n0190_012:0706c27_1": "時王見已，生大希有奇特之心，遍體戰惶，身毛悉竪，即頭頂禮於太子足，歡喜踊躍，而作是言：『善哉善哉！",
    "T03n0190_012:0707a01_2": "我此太子大有威德。』",
    "T03n0190_012:0707a01_3": "說偈讚曰：「『如夜大火聚山頂，　　似秋明月敞雲間，　　今見太子坐思惟，　　不覺毛張身戰慄。』",
    "T03n0190_012:0707a05_0": "「時淨飯王說偈讚已，更復頂禮於太子足，重說偈言：「『我今再度屈此身，　　頂禮千輻勝妙足，　　從生已來至今日，　　忽復得見坐思惟。』",
    "T03n0190_012:0707a09_0": "「時有擎挾筌蹄小兒，隨從大王，啾唧戲笑。",
    "T03n0190_012:0707a10_0": "有一大臣咄彼小兒，作如是言：『汝小兒輩！",
    "T03n0190_012:0707a10_1": "幸勿唱叫。』",
    "T03n0190_012:0707a11_2": "時諸小兒報彼臣言：『何故不聽我等喧適？』",
    "T03n0190_012:0707a12_3": "爾時，大臣即以偈頌答彼一切諸小兒言：「『日光雖極熱猛盛，　　不能迴彼樹陰涼，　　復有最妙一尋光，　　盛德世間無有匹。",
    "T03n0190_012:0707a16_0": "　　思惟端坐於樹下，　　不動不搖如須彌，　　悉達太子內深心，　　樂此樹陰當不捨。』",
    "T03n0190_012:0707a18_0": "佛本行集經捔術爭婚品第十三上",
    "T03n0190_012:0707a19_0": "「爾時太子漸向長成，至年十九，時淨飯王為於太子，造三時殿：一者暖殿，以擬隆冬；第二殿涼，擬於夏暑；其第三殿，用擬春秋二時寢息。",
    "T03n0190_012:0707a22_1": "擬冬坐者殿一向煖，擬夏坐者殿一向涼，擬於春秋二時坐者，其殿調適，溫和處平，不寒不熱。",
    "T03n0190_012:0707a24_2": "復於宮內後園之中，堰水流渠，造作池沼，栽蒔種種眾雜名花，所謂優鉢羅花、波頭摩花、拘物頭華、分陀利華，為於太子，作喜樂故。",
    "T03n0190_012:0707a27_3": "復有無量無邊諸人，各自職司侍衛太子，或復有人，按摩太子；或復有人，柔軟太子；或復有人，以諸香油，塗荼太子；或復有人，洗浴之時，揩拭太子；或復有人，澡浴之時，供香湯者；或有染髮梳頭髻者；或復有人，執鏡照者；或執塗香，或執眼藥，或復有執熏衣香者；或執牛黃，或執華鬘，或復有執種種雜色微妙衣服，立太子前，常擬供奉。",
    "T03n0190_012:0707b05_4": "太子著者，其衣悉是迦尸迦衣，執已曲躬，須者即進。",
    "T03n0190_012:0707b07_5": "其太子父輸頭檀王所著衣裏若迦尸迦，外表則用其餘諸物，太子不然，所服之衣，內外悉用迦尸迦。",
    "T03n0190_012:0707b09_6": "作太子左右及執作人、僮僕男女、諸後從等，皆悉餧以粳粮之飯，雜肉韲醬，或臛或羹。",
    "T03n0190_012:0707b11_7": "太子一身，別置妙好香美粳粮，精細揀擇，羹臛雜奠，百味蘭餚，種種珍羞，及諸餅果。",
    "T03n0190_012:0707b13_8": "如是無量，日別恒常，晝夜修營，各皆新造，以擬太子。",
    "T03n0190_012:0707b14_9": "又持白蓋，覆太子上，或畏夜戲零露風霜，或復晝遊塵埃日照。",
    "T03n0190_012:0707b17_0": "「時淨飯王既見太子年漸向大，心中復憶阿私陀仙授記之語，集諸耆舊釋種大臣，而作是言：『汝等親族！",
    "T03n0190_012:0707b19_1": "曾聞知不？",
    "T03n0190_012:0707b19_2": "我此太子，初生之時，召諸解相及婆羅門阿私陀等，皆記之言：「其若在家，定當得作轉輪聖王，若捨出家，必得成就於無上道。」",
    "T03n0190_012:0707b22_3": "而我等今作何方便，令此童子得不出家？』",
    "T03n0190_012:0707b23_4": "諸釋親族即報王言：『大王！",
    "T03n0190_012:0707b23_5": "今當速為太子別造宮室，令諸婇女娛樂嬉戲，是則太子不捨出家。』",
    "T03n0190_012:0707b25_6": "而有偈說：「『阿私陀所記，　　決定無移動，　　諸釋勸立殿，　　望使不出家。",
    "T03n0190_012:0707b28_0": "「『如是方便，我等釋種，可得興盛，能令一切恭敬尊重，不為粟散諸王所欺。』",
    "T03n0190_012:0707b29_1": "時淨飯王復語釋種諸親族言：『汝等當觀，誰釋女堪與我太子悉達為妃？』",
    "T03n0190_012:0707c02_2": "爾時，五百諸釋種族，各各唱言：『我女堪為太子作妃(上兩句梵本悉再稱，今略)。』",
    "T03n0190_012:0707c04_0": "「時淨飯王復自思惟：『若我今日，不共太子如是籌量，忽取他女與其作妃，脫不稱可則成違負；若我今共太子語論，太子意深，終不肯道。",
    "T03n0190_012:0707c07_1": "我今狐疑，作何方便？』",
    "T03n0190_012:0707c07_2": "復更思惟：『我今可以種種雜寶，作無憂器，持與太子，令太子用施諸女人，密遣使覘觀察其意，看於大子眼目瞻矚在於誰邊，我即娉取，與其作妃。』",
    "T03n0190_012:0707c11_0": "「時淨飯王即遣造作雜寶玩弄無憂之器，所謂金銀種種雜飾，造已即於迦毘羅城，振鐸唱言：『從今已去，至七日來，我太子欲見於釋種一切諸女，見已欲施一切雜寶種種玩弄無憂之器，城內所有一切諸女，悉可來集於我宮門。』",
    "T03n0190_012:0707c17_0": "「爾時，太子六日已過，至第七日，於先出在王宮門前，據筌蹄坐。",
    "T03n0190_012:0707c18_1": "是時城內一切諸女，皆以種種雜寶瓔珞，各嚴其身，來集宮門，欲見太子，復欲受取種種諸寶無憂之器。",
    "T03n0190_012:0707c20_2": "是時太子見諸女來，即持種種寶器，施與彼等諸女，從四方來見太子者。",
    "T03n0190_012:0707c22_3": "以是太子威德大故，諸女不能正看太子，但取寶器，各各低頭速疾而過。",
    "T03n0190_012:0707c24_4": "寶器盡已，最後有一婆私吒族釋種大臣摩訶那摩，其女名為耶輸陀羅，前後侍從眾多婢媵，圍遶而來。",
    "T03n0190_012:0707c26_5": "遙見太子，峨峨注睛，舉目雅步，瞻觀直眄，目不斜[門@視]，漸進前趍，來近太子。",
    "T03n0190_012:0707c28_6": "如舊相識，曾無愧顏，即白太子，作如是言：『太子！",
    "T03n0190_012:0707c29_7": "今可與我雜寶無憂器來。』",
    "T03n0190_012:0707c29_8": "太子報言：『汝來既遲，皆悉施盡。』",
    "T03n0190_012:0708a01_9": "彼女復更白太子言：『我有何過？",
    "T03n0190_012:0708a02_10": "汝今欺我不與寶器。』",
    "T03n0190_012:0708a02_11": "太子答言：『我不欺汝，但汝後來，自不及耳。』",
    "T03n0190_012:0708a03_12": "是時太子指邊有一所著印環，價直百千，從指脫與耶輸陀羅。",
    "T03n0190_012:0708a05_13": "耶輸陀羅白太子言：『我於汝邊可止直於爾許物耶？』",
    "T03n0190_012:0708a06_14": "太子報言：『我之所著，自餘瓔珞，任意所取。』",
    "T03n0190_012:0708a07_15": "彼女白言：『我今豈可剝脫太子？",
    "T03n0190_012:0708a07_16": "只可莊嚴於太子身。』",
    "T03n0190_012:0708a08_17": "語於太子，作是言已，心不喜歡，即迴還去。」",
    "T03n0190_012:0708a10_0": "爾時，世尊成道已後，尊者優陀夷而白佛言：「世尊！",
    "T03n0190_012:0708a11_1": "云何如來在王宮時，將身一切無價瓔珞，脫持施與耶輸陀羅，不能令彼心生歡喜？」",
    "T03n0190_012:0708a13_0": "佛告尊者優陀夷言：「汝優陀夷！",
    "T03n0190_012:0708a13_1": "至心諦聽！",
    "T03n0190_012:0708a13_2": "我當說之。",
    "T03n0190_012:0708a14_3": "耶輸陀羅非但今世與其瓔珞令不歡喜，其往昔來，曾因少緣生瞋恨故，雖復多種珍寶布施，猶不歡喜。」",
    "T03n0190_012:0708a16_4": "優陀夷言：「甚奇世尊！",
    "T03n0190_012:0708a17_0": "此事云何？",
    "T03n0190_012:0708a17_1": "願為我說。」",
    "T03n0190_012:0708a18_0": "爾時，佛告優陀夷言：「我念往昔無量世時，迦尸國內波羅[木*奈]城，時有一王，信邪倒見而行治化。",
    "T03n0190_012:0708a20_1": "彼王有子造少罪愆，父王駈擯令出國界，漸漸行至一天寺中，共婦相隨居停而住。",
    "T03n0190_012:0708a22_2": "時彼王子所將食粮，皆悉罄盡，王子遊獵，殺捕諸虫以用活命。",
    "T03n0190_012:0708a23_3": "所獵之處，見一鼉虫，趁而殺之，即剝其皮，內水中煮，其欲向熟，汁便竭盡。",
    "T03n0190_012:0708a25_4": "是時王子語其婦言：『肉未好熟，卿更取水。』",
    "T03n0190_012:0708a26_5": "彼王子婦即便取水。",
    "T03n0190_012:0708a26_6": "婦去已後，王子飢急，不能忍耐，即食鼉肉，一切悉盡，不留片殘。",
    "T03n0190_012:0708a28_7": "時王子婦取水迴還，問其夫言：『此中鼉肉，今在何處？』",
    "T03n0190_012:0708a29_8": "王子報言：『鼉忽然活，今已走去。』",
    "T03n0190_012:0708a29_9": "其婦不信：『何忽如是？",
    "T03n0190_012:0708b01_10": "鼉煮已熟，云何能走？』",
    "T03n0190_012:0708b01_11": "婦心不信，而意思念：『必是我夫，飢急食盡，誑我言走。』",
    "T03n0190_012:0708b03_12": "情懷瞋恨，心常不歡。",
    "T03n0190_012:0708b03_13": "於後數年，其父命終，時諸大臣即迎王子，灌頂為主。",
    "T03n0190_012:0708b04_14": "既作王訖，所得眾寶，及諸奇珍，種種衣裳，無價之物，皆悉與妃。",
    "T03n0190_012:0708b06_15": "其妃雖納，而面顏色，不悅如前。",
    "T03n0190_012:0708b07_16": "爾時，彼王語其妃言：『我一切寶，無價之物，以持賜妃，何故顏色，而不歡悅，如前不異？』",
    "T03n0190_012:0708b08_17": "時其夫人即說偈頌，以報王言：「『最勝大王聽，　　往昔遊獵時，　　執箭或持刀，　　射殺野鼉死，　　剝皮煮欲熟，　　遣我取水添，　　食肉不留殘，　　而誑我言走。』」",
    "T03n0190_012:0708b14_0": "告優陀夷：「此汝當知！",
    "T03n0190_012:0708b14_1": "爾時王者，我身是也；其王后者，今日耶輸陀羅是也。",
    "T03n0190_012:0708b15_2": "我於爾時，少許犯觸，續於後時，多以財寶，與望和適，而其懷恨，猶不喜歡。",
    "T03n0190_012:0708b17_3": "今日亦然，雖將無量諸種錢帛，亦不能令其心歡喜。",
    "T03n0190_012:0708b19_0": "「時淨飯王所遣密使察太子者，一心覩於太子眼目其所瞻矚，共於諸女相當語對，而彼密使委悉皆知。",
    "T03n0190_012:0708b21_1": "知已即時往詣王所，而白王言：『大王！",
    "T03n0190_012:0708b22_2": "當知，有釋大臣摩訶那摩，其女後來太子共語，數番往復，兼且微笑，停住少時，調戲言語。",
    "T03n0190_012:0708b24_3": "太子彼女二顏俱悅，彼此答對，四目相當。』",
    "T03n0190_012:0708b25_4": "時淨飯王聞彼密觀如是語已，心內思惟：『太子意欲得彼女耶？』",
    "T03n0190_012:0708b27_0": "「時淨飯王看好吉宿良善之日，即喚國師婆羅門來，使向釋種摩訶那摩大臣之家，而作是言：『知卿有女，今可與我太子作妃。』",
    "T03n0190_012:0708b29_1": "是時國師聞王語已，即詣釋種摩訶那摩大臣之家，作如是言：『摩訶那摩王勅如是。』",
    "T03n0190_012:0708c02_2": "時釋大臣報國師言：『我釋迦法，相承如是，若有技能勝一切者，於彼人邊即嫁女與；若無技能，不得與女。",
    "T03n0190_012:0708c05_3": "大王太子生長深宮，耽媔嬉戲，未曾學習，無有技能，弓射天文，兵書戎仗，一切戰鬪，捔力拳搥，悉未工閑，我何故今無藝人邊而嫁女與？』",
    "T03n0190_012:0708c09_0": "「是時國師聞是語已，還至王所，將如是語，具白於王。",
    "T03n0190_012:0708c10_1": "時淨飯王聞此語已，心懷愁惱，如是思惟：『摩訶那摩此語如法，向我實論無一虛妄。』",
    "T03n0190_012:0708c12_2": "雖作是念，而王內心，悵怏默然迷悶而住，其狀如似坐禪思惟。",
    "T03n0190_012:0708c13_3": "太子是時，見父王面，失於容色，悵怏不歡，猶如坐禪思惟一種，見是事已，漸至王所，而問王言：『未審父王！",
    "T03n0190_012:0708c15_4": "以何緣故，如是愁惱，獨坐思惟？』",
    "T03n0190_012:0708c16_5": "作是語已，時淨飯王答太子言：『子不須問我如此事。』",
    "T03n0190_012:0708c17_6": "太子再問，父王重止。",
    "T03n0190_012:0708c18_7": "太子如是三問：『父王大王！",
    "T03n0190_012:0708c18_8": "要須報我所以，解我心疑。』",
    "T03n0190_012:0708c19_9": "時淨飯王三見太子問如是事，即向太子如前所說。",
    "T03n0190_012:0708c20_10": "太子知已，問父王言：『父王頗知，父王城內，有人能出與我共試技藝已不？』",
    "T03n0190_012:0708c22_11": "時淨飯王聞此語已，即大歡喜，踊躍遍身，不能自勝，即更重審問於太子，作如是言：『善哉太子！",
    "T03n0190_012:0708c24_12": "汝實能捔諸技藝不？』",
    "T03n0190_012:0708c24_13": "太子答言：『大王善聽！",
    "T03n0190_012:0708c25_14": "我今實能。",
    "T03n0190_012:0708c25_15": "大王！",
    "T03n0190_012:0708c25_16": "但當速集諸釋一切童子，共我捔試諸有技藝。』",
    "T03n0190_012:0708c27_0": "「時淨飯王勅迦毘羅城內，街巷四衢道頭，悉教振鐸大聲唱令：『從今以去，計至七日，我之儲宮悉達太子，今欲出其所有諸技，若有解者，悉令聚集，共捔試看。』",
    "T03n0190_012:0709a01_1": "時六日過，至第七日，五百釋種諸童子等，悉達為首，並皆聚集。",
    "T03n0190_012:0709a03_0": "聚集訖已，相共出城，至一寬地，是諸童子，出技能處。",
    "T03n0190_012:0709a04_1": "時釋大臣即好莊嚴耶輸陀羅，為上勝垛，作如是言：『誰能善通一切技藝，最勝上者，即以此女與其作妻。』",
    "T03n0190_012:0709a06_2": "時淨飯王共諸釋種耆舊長德，於先而至，復有無量無邊雜姓男子女人童男童女，皆悉聚集，詣彼試場寬地之所，欲觀太子，及諸釋種一切童子，捔試技能，誰最為勝？",
    "T03n0190_012:0709a10_3": "「是時有諸釋種童子文學快者，先共太子試於手筆，時有釋種，相共謂言：『今者宜令毘奢蜜多為作試師。』",
    "T03n0190_012:0709a12_4": "即語之言：『汝可觀察諸童子內手筆誰勝，或復快書疾書善書、解多種書。』",
    "T03n0190_012:0709a14_5": "爾時，毘奢蜜多大師先知太子於諸書中最勝最上，熙怡微笑而說偈言：「『一切人間及天上，　　乾闥脩羅迦樓羅，　　所有文字諸書典，　　太子遍歷皆通達。",
    "T03n0190_012:0709a18_0": "　　我身及以汝等輩，　　不知如此書籍名，　　人間悉解我試來，　　定知其勝汝不如。』",
    "T03n0190_012:0709a20_0": "「爾時彼等釋種徒眾，詳共齊白淨飯王言：『我今已知，大王太子於書典中，最為勝上。",
    "T03n0190_012:0709a21_1": "算計須試，得知誰明？』",
    "T03n0190_012:0709a22_2": "是時眾中有一最大算計之師，名頞誰那，一切算計最為第一。",
    "T03n0190_012:0709a23_3": "時釋眾喚頞誰那來，將往試驗，語言：『尊者！",
    "T03n0190_012:0709a24_4": "汝好觀看諸童子中，是誰算計為最第一？』",
    "T03n0190_012:0709a25_5": "時太子算，令一釋種明了童子對下算籌，而不能供；更二童子下，猶不供；三童子下，亦不能供；乃至一十童子俱下，而亦不供；二十三十、四十五十、一百共下，而亦不供；二百三百、四百五百，一時盡下，猶尚不供。",
    "T03n0190_012:0709b01_6": "是時太子，作如是言：『汝等今算，我當為下。』",
    "T03n0190_012:0709b02_7": "時一釋種童子唱算，太子為下，不能算得。",
    "T03n0190_012:0709b03_8": "太子復言：『二人雙計。』",
    "T03n0190_012:0709b03_9": "復不能及。",
    "T03n0190_012:0709b04_10": "太子復言：『乃至一百，一時共計。』",
    "T03n0190_012:0709b04_11": "猶不能及。",
    "T03n0190_012:0709b05_12": "太子復言：『汝等何假如是相競，但此等輩，一切一時各自計唱，我當為下。』",
    "T03n0190_012:0709b06_13": "時諸釋種五百童子，一時俱唱，太子為其一時齊下，如上所數，從於一起，乃至盡數，太子不錯，亦復不亂，安庠審諦，次第而下。",
    "T03n0190_012:0709b09_14": "彼等一切諸釋童子，盡力共算，不能及逮悉達太子萬分之一。",
    "T03n0190_012:0709b11_15": "時頞誰那國大算師，心密驚怪，極生歡喜，而說偈言：「『善哉捷利深憶持，　　分明唱下無有錯，　　五百釋童稱解算，　　一時共對不能當。",
    "T03n0190_012:0709b15_0": "　　如是智慧正念心，　　算計疾速甚深奧，　　是等算師計天下，　　巨海渧數悉應知。",
    "T03n0190_012:0709b17_0": "　　汝等默然且禁聲，　　不須與彼相捔競，　　其既解知如是術，　　應得共我相校量。』",
    "T03n0190_012:0709b19_0": "「時彼釋眾一切皆生希有之心，從坐而起，合十指掌，頂禮太子，謂悉達多：『太子大勝，真實大勝。』",
    "T03n0190_012:0709b21_1": "同聲復白淨飯王言：『善哉大王！",
    "T03n0190_012:0709b21_2": "大得善利！",
    "T03n0190_012:0709b22_3": "善生人間。",
    "T03n0190_012:0709b22_4": "大王今生如是聰叡大福德子、智慧之子。』",
    "T03n0190_012:0709b23_5": "舌根如是，輕便囀滑，成就口業。",
    "T03n0190_012:0709b23_6": "時淨飯王熈怡微笑，語太子言：『善哉太子！",
    "T03n0190_012:0709b24_7": "汝今能共此頞誰那大算之師，計算世間方便智能，得相入不？』",
    "T03n0190_012:0709b26_8": "是時太子答父王言：『大王我能。』",
    "T03n0190_012:0709b27_0": "時淨飯王語太子言：『汝若能者，當自知時。』",
    "T03n0190_012:0709b27_1": "時頞誰那大計算師語太子言：『仁者太子！",
    "T03n0190_012:0709b28_2": "汝知億上算數已不？』",
    "T03n0190_012:0709b29_3": "太子答言：『我甚知之。』",
    "T03n0190_012:0709b29_4": "時頞誰那算師復言：『汝知云何？",
    "T03n0190_012:0709c01_5": "為我說之。』",
    "T03n0190_012:0709c01_6": "太子答言：『凡入億中算計數者，汝等諦聽！",
    "T03n0190_012:0709c02_7": "我今說之。",
    "T03n0190_012:0709c03_0": "一百百千，是名拘致(隋數千萬)，其百拘致名阿由多(隋數十億)，百阿由多名那由他(隋數千億)，百那由他名波羅由他(隋數十萬億)，百波羅由他名[口*恒]迦羅(隋數千萬億)，百[口*恒]迦羅名頻婆羅(隋數十兆)，百頻婆羅名阿芻婆(隋數千兆)，百阿芻婆名毘婆娑(隋數十萬兆)，百毘婆娑名欝曾伽(隋數千萬兆)，百欝曾伽名婆訶那(隋數十京)，百婆訶那名那伽婆羅(隋數千京)，百那伽婆羅名帝致婆羅(隋數十萬京)，百帝致婆羅名卑婆娑他那波若帝(隋數千萬京)，百卑婆娑他那波若帝名醯兜奚羅(隋數十姟)，百醯兜奚羅名迦羅逋多(隋數千姟)，百迦羅逋多名醯都因陀羅陀(隋數十萬姟)，百醯都因陀羅陀名三蔓多羅婆(隋數千萬姟)，百三蔓多羅婆名伽那那伽尼多(隋數十秭)，百伽那那伽尼多名尼摩羅闍(隋數千秭)，百尼摩羅闍名目陀婆羅(隋數十萬秭)，百目陀婆羅名阿伽目陀(隋數千萬秭)，百阿伽目陀名薩婆婆羅(隋數十壤)，百薩婆婆羅名毘薩闍波帝(隋數千壤)，百毘薩闍波帝名薩婆薩若(隋數十萬壤)，百薩婆薩若名毘浮登伽摩(隋數千萬壤)，百毘浮登伽摩名婆羅極叉(隋數十溝)，入於如是算計之數，其須彌山若欲算知斤兩銖分，悉可得知。",
    "T03n0190_012:0709c22_1": "自此已上，復有一算，名陀婆闍伽尼民那，此之已上，復有算計，名奢槃尼，此尼已上，復有算名波羅那陀，此上復有算名伊吒，此上復有算名迦樓沙吒啤多，此上復有算名薩婆尼差波。",
    "T03n0190_012:0709c27_2": "至於此計恒河沙等，一切算數，總覽盡收。",
    "T03n0190_012:0709c28_3": "此上復有算計數，名阿伽娑婆，此數數於一恒河沙億百千萬恒河沙數，計取悉皆總入於此。",
    "T03n0190_012:0710a01_4": "而於此上，復更有計，名波羅摩[少/兔]毘婆奢。』",
    "T03n0190_012:0710a02_5": "「時頞誰那大計算師語太子言：『如是已知；其入微塵數算之計，更復云何？",
    "T03n0190_012:0710a03_6": "今亦須知。』",
    "T03n0190_012:0710a04_7": "太子答言：『汝等諦聽！",
    "T03n0190_012:0710a04_8": "我今說之。",
    "T03n0190_012:0710a04_9": "凡七微塵成一窓塵，合七窓塵成一兔塵，合七兔塵成一羊塵，合七羊塵成一牛塵，合七牛塵成於一蟣，合於七蟣成於一虱，合於七虱成一芥子，合七芥子成一大麥，合七大麥成一指節，累七指節成於半尺，合兩半尺成於一尺，二尺一肘，四肘一弓，五弓一杖，其二十杖名為一息，其八十息名拘盧奢，八拘盧奢名一由旬。",
    "T03n0190_012:0710a12_10": "於此眾中有誰能知，幾許微塵成一由旬(依隋數計得三百八十四里一百三千步)？』",
    "T03n0190_012:0710a14_0": "時頞誰那大算計師報太子言：『大德仁者！",
    "T03n0190_012:0710a14_1": "我尚不知如是之數，我今聞說，猶生迷悶，況復自餘少智少聞愚癡之人？",
    "T03n0190_012:0710a16_2": "雖然，唯願太子為我等說，幾許微塵成一由旬？』",
    "T03n0190_012:0710a18_0": "佛本行集經卷第十二"
}