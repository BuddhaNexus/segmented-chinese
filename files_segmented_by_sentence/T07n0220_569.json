{
    "T07n0220_569:0936c02_0": "大般若波羅蜜多經卷第五百六",
    "T07n0220_569:0936c03_0": "十九",
    "T07n0220_569:0936c05_0": "三藏法師玄奘奉　詔譯",
    "T07n0220_569:0936c06_0": "第六分法性品第六",
    "T07n0220_569:0936c07_0": "爾時，最勝復從座起，偏覆左肩，右膝著地，合掌恭敬，而白佛言：「希有！",
    "T07n0220_569:0936c08_1": "世尊！",
    "T07n0220_569:0936c08_2": "善說諸佛微妙功德及大威神，諸佛如來因何得此微妙功德及大威神？",
    "T07n0220_569:0936c10_3": "惟願世尊分別解說！」",
    "T07n0220_569:0936c10_4": "佛告最勝：「天王當知！",
    "T07n0220_569:0936c11_5": "如來所行及所得果，甚深微妙不可思議。」",
    "T07n0220_569:0936c12_6": "最勝白言：「佛行何法說為深妙不可思議？」",
    "T07n0220_569:0936c13_7": "佛言：「如來法性因果甚深微妙不可思議，功德威神及所說法利樂他事亦復如是。」",
    "T07n0220_569:0936c15_8": "最勝復言：「云何法性甚深微妙不可思議？」",
    "T07n0220_569:0936c16_0": "佛言：「天王！",
    "T07n0220_569:0936c16_1": "如來法性在有情類蘊、界、處中，從無始來展轉相續，煩惱不染本性清淨，諸心、意、識不能緣起，餘尋伺等不能分別，邪念思惟不能緣慮，遠離邪念無明不生，是故不從十二緣起說名無相，非所作法、無生、無滅、無邊、無盡、自相常住。",
    "T07n0220_569:0936c21_2": "天王當知！",
    "T07n0220_569:0936c21_3": "諸菩薩摩訶薩行深般若波羅蜜多，能知法性清淨如是，無染無著遠離垢穢，從諸煩惱超然解脫。",
    "T07n0220_569:0936c23_4": "此性即名諸佛法本，福德智慧因之而起，本性明淨不可思議。",
    "T07n0220_569:0936c25_5": "天王！",
    "T07n0220_569:0936c25_6": "我今當說譬喻，汝應諦聽！",
    "T07n0220_569:0936c26_0": "善思念之。」",
    "T07n0220_569:0936c26_1": "王言：「世尊！",
    "T07n0220_569:0936c26_2": "唯然！",
    "T07n0220_569:0936c26_3": "願說！」",
    "T07n0220_569:0936c26_4": "佛告最勝：「天王當知！",
    "T07n0220_569:0936c27_5": "譬如無價如意寶珠，裝飾瑩治皎潔可愛，體極圓淨無有垢濁，墮在淤泥經時已久，有人拾得歡喜取之，勤加守護不令墮落；法性亦然，雖在煩惱不為所染，後復顯現。",
    "T07n0220_569:0937a02_0": "天王！",
    "T07n0220_569:0937a02_1": "諸佛悉知有情本性清淨，客塵煩惱之所覆蔽不能悟入。",
    "T07n0220_569:0937a03_2": "是故菩薩行深般若波羅蜜多，應作是念：『我當精勤為有情說甚深般若波羅蜜多，除其煩惱令得悟入。",
    "T07n0220_569:0937a05_3": "一切有情本性皆淨，當起尊敬不應輕凌，應同大師如法供養。』",
    "T07n0220_569:0937a07_4": "此諸菩薩由作是念，便能生起般若大悲；菩薩如是行深般若波羅蜜多，即能證入不退轉地。",
    "T07n0220_569:0937a09_5": "是諸菩薩行深般若波羅蜜多，復作是念：『此諸煩惱無力、無能、自體虛妄、違清淨法。",
    "T07n0220_569:0937a11_6": "何以故？",
    "T07n0220_569:0937a11_7": "背一切智順生死故。",
    "T07n0220_569:0937a11_8": "清淨法性為諸法本，自性無本，虛妄煩惱皆從邪念顛倒而生。』",
    "T07n0220_569:0937a13_9": "「天王當知！",
    "T07n0220_569:0937a13_10": "譬如四大依虛空立，虛空無依；煩惱亦爾，依於法性，法性無依。",
    "T07n0220_569:0937a14_11": "是諸菩薩行深般若波羅蜜多，如實觀知不起違逆，以隨順故煩惱不生。",
    "T07n0220_569:0937a16_12": "是諸菩薩觀察煩惱不生染著，謂作是念：『若自染著，云何說法令他出離？』",
    "T07n0220_569:0937a18_13": "是故菩薩斷滅著心，如實說教解有情縛。",
    "T07n0220_569:0937a19_14": "是諸菩薩復作是念：『若生死中有一煩惱能益有情，我則攝受，然無是事，故應斷滅。』",
    "T07n0220_569:0937a21_15": "是諸菩薩復作是念：『如昔諸佛行深般若波羅蜜多斷諸煩惱，我亦應爾。",
    "T07n0220_569:0937a22_16": "何以故？",
    "T07n0220_569:0937a22_17": "諸佛如來昔在因地，亦如是學成菩提故。』",
    "T07n0220_569:0937a23_18": "是諸菩薩由此二緣，方便善巧觀知法性；如是法性無量無邊，為諸煩惱之所隱覆，隨生死流沈沒六趣，長夜輪轉隨有情故名有情性。",
    "T07n0220_569:0937a26_19": "「天王當知！",
    "T07n0220_569:0937a27_20": "諸菩薩摩訶薩行深般若波羅蜜多，起厭離心除五境欲，滅諸分別修無上道，是時此性名為出離，超一切苦故名寂靜，是究竟法世所樂求，一切種智常住微妙，因此法性能得自在受法王位。",
    "T07n0220_569:0937b02_21": "「天王當知！",
    "T07n0220_569:0937b02_22": "諸菩薩摩訶薩行深般若波羅蜜多，初、中、後位觀察法性，一切平等本來寂靜，不為諸法之所罣礙，猶如虛空不為色礙。",
    "T07n0220_569:0937b05_23": "是諸菩薩行深般若波羅蜜多，如實觀知諸佛所說，一切妙行如量修行，法性功德不可具說，無有二相過一異境，平等一相尋伺不行。",
    "T07n0220_569:0937b08_24": "菩薩如是行深般若波羅蜜多，能除二相：我相、法相。",
    "T07n0220_569:0937b09_25": "一切異生為執所縛，不識、不見、不得法性。",
    "T07n0220_569:0937b10_26": "是諸菩薩行深般若波羅蜜多，則能通達如是法性在諸有情無二、無別。",
    "T07n0220_569:0937b12_27": "何以故？",
    "T07n0220_569:0937b12_28": "諸法真如無異相故。",
    "T07n0220_569:0937b12_29": "「天王當知！",
    "T07n0220_569:0937b13_30": "諸菩薩摩訶薩行深般若波羅蜜多，依此法性修諸善根，來入三有饒益有情，雖現無常而非真實。",
    "T07n0220_569:0937b15_31": "何以故？",
    "T07n0220_569:0937b15_32": "是諸菩薩行深般若波羅蜜多，如實觀知真法性故，具足方便大悲願力不捨有情；二乘異生既無如是大悲願力，是故不見圓淨法性，不能如實饒益有情。",
    "T07n0220_569:0937b19_33": "「天王當知！",
    "T07n0220_569:0937b19_34": "諸菩薩摩訶薩行深般若波羅蜜多，能如是觀真淨法性。",
    "T07n0220_569:0937b20_35": "一切聖者如實悟入，無能修者、無所修法，無能行者、無所行法，無心、無心所，無業、無異熟，無苦、無樂。",
    "T07n0220_569:0937b22_36": "如是觀者名得平等，無異遠離隨順廣大，無我、我所、無高、無下，真實無盡常住明淨。",
    "T07n0220_569:0937b24_37": "所以者何？",
    "T07n0220_569:0937b25_38": "一切聖法由此成就，因是性故顯現聖者，諸佛如來無邊功德不共之法從此性生、由是性出，一切聖者戒、定、慧品從此性生，諸佛菩薩甚深般若波羅蜜多從此性出。",
    "T07n0220_569:0937b28_39": "是性寂靜過諸名相，性是真實遠離顛倒，性不變異故稱真如，是聖智境故名勝義，非有非無、非常非斷、非生死非涅槃、非染非淨、離一離異、無相無名。",
    "T07n0220_569:0937c03_40": "「天王當知！",
    "T07n0220_569:0937c03_41": "此諸菩薩復作是念：『法性離相，諸法離相無二無別。",
    "T07n0220_569:0937c04_42": "何以故？",
    "T07n0220_569:0937c04_43": "諸法離相即法性離相，法性離相即有情離相，有情離相即法界離相，法界離相即諸法離相，如是離相求不可得。",
    "T07n0220_569:0937c07_44": "法性真如、有情真如無二無別，有情真如、法性真如無二無別，法性真如、諸法真如無二無別，諸法真如、諸佛真如無二無別，法性真如、三世真如不相違逆，過去真如、未來真如不相違逆，未來真如、現在真如不相違逆，現在真如、過去真如不相違逆，三世真如即蘊、界、處真如，蘊、界、處真如即染淨真如，染淨真如即生死、涅槃真如，生死、涅槃真如即一切法真如。』",
    "T07n0220_569:0937c15_45": "「天王當知！",
    "T07n0220_569:0937c15_46": "真如名為無異、無變、無生、無諍，自性真實，以無諍故說名真如；如實知見諸法不生，諸法雖生真如不動，真如雖生諸法而真如不生，是名法身。",
    "T07n0220_569:0937c19_47": "清淨不變如虛空無等等，一切三界無有一法所能及者，遍有情身無與等者；清淨離垢本來不染，自性明淨、自性不生、自性不起，在心意識非心意識，性即是空、無相、無願；遍虛空界諸有情處一切平等，無量、無邊、不異、不別；非色、受、想、行、識，不離色、受、想、行、識，非地、水、火、風大，不離地、水、火、風大；無生，不離生；雖逆生死，不順涅槃；眼不能見，耳不能聞，鼻不能嗅，舌不能嘗，身不能覺，意不能知；不在心意識，不離心意識。",
    "T07n0220_569:0937c28_48": "「天王當知！",
    "T07n0220_569:0937c28_49": "是名法性。",
    "T07n0220_569:0937c29_0": "諸菩薩摩訶薩行深般若波羅蜜多，以能通達此法性故修行清淨，能於三千大千世界諸贍部洲城邑聚落示現色身；所現身者非色非相而現色相，雖非六根所行境界，而化有情常無休息，為說此身無常、無我、是苦、非淨，知諸有情有寂靜性故，為示現無量種身，方便善巧令彼受化，知一切身都無作者亦無受者如木石等，而為有情說清淨行。",
    "T07n0220_569:0938a07_1": "菩薩如是行深般若波羅蜜多，通達法性即得自在，無有移動而起智業，遊戲神通種種示現，安住自在而能示現種種威儀，自在能趣一切相智，皆悉通達一切法性。",
    "T07n0220_569:0938a11_2": "「天王當知！",
    "T07n0220_569:0938a11_3": "甚深般若波羅蜜多如是自在是無盡相，遍一切處無色現色，自在遍觀諸有情心見如實心性，自在憶念無邊無數劫，相續不斷自在變化，住解脫相自在漏盡，為有情故不證漏盡自在出世，是聖智境自在甚深，聲聞、獨覺不能測量，自在堅牢魔不能壞，坐菩提座成就佛法最為第一，自在隨順轉妙法輪，自在調化一切有情，自在受位得法自在。",
    "T07n0220_569:0938a19_4": "「天王當知！",
    "T07n0220_569:0938a20_0": "諸菩薩摩訶薩行深般若波羅蜜多，如實通達甚深法性，得是自在，修是自在，即得一切靜慮、解脫、等持、等至，不繫三界。",
    "T07n0220_569:0938a22_1": "所以者何？",
    "T07n0220_569:0938a22_2": "遠離一切虛妄分別、煩惱繫縛、顛倒執相。",
    "T07n0220_569:0938a23_3": "若欲受生，於生自在，遠離繫縛；若欲現滅，於滅自在，隨其生處，恒攝大乘成熟佛法；能於十方推求佛法竟不可得，知一切法同一佛法非常非斷。",
    "T07n0220_569:0938a27_4": "何以故？",
    "T07n0220_569:0938a27_5": "推求此法不可得故，以如實理求不可得。",
    "T07n0220_569:0938a28_6": "此法不可說有說無，亦無名相過此境界，若離名相即是平等，若法平等即無執著，無可執著是法真實，若著真實即是虛妄，以不著故即非虛妄，無所滯著心即無礙，無礙即無障，無障即無諍，若法無諍即同虛空不繫三界。",
    "T07n0220_569:0938b04_7": "若一切處無所繫屬，是法無色、無相、無形，若法無色、無相、無形，應知是法隨彼境界而離能知亦離所知。",
    "T07n0220_569:0938b06_8": "何以故？",
    "T07n0220_569:0938b06_9": "是中無有少法可覺、少法能覺，是名菩薩行深般若波羅蜜多通達平等。",
    "T07n0220_569:0938b08_10": "「天王當知！",
    "T07n0220_569:0938b08_11": "諸菩薩摩訶薩行深般若波羅蜜多，觀察發起大慈、大悲、大喜、大捨，都不見我，不見有情，乃至不見知者、見者，雖行布施而無所捨，雖持淨戒而離戒相，雖修安忍而心無盡，雖修精進而離其相，雖修靜慮而無所寂，雖修般若而無所緣，雖修念住而無所取，雖修正斷而心平等，雖修神足而離戲論，雖修根、力而不分別有情諸根及離愆失，雖修覺支而無分別，雖修道支而無功用，雖修淨信而無所著，自然智慧憶念諸法平等智心，修諸妙定無分別心，觀察妙慧無止息心，修奢摩他無所見心，修毘鉢舍那無所念心，修佛隨念通達法界平等之心，修法隨念無所住心，修僧隨念本心清淨，教化有情不起分別；法界之心攝一切法，如虛空心嚴淨佛土，無所得心得無生忍，無進退心得不退轉，遠離相心不見有相，三界平等心莊嚴菩提座，無所覺心知一切法，雖轉法輪不見說、聽，雖現涅槃而知生死本性平等。",
    "T07n0220_569:0938b27_12": "「天王當知！",
    "T07n0220_569:0938b27_13": "諸菩薩摩訶薩行深般若波羅蜜多，如是觀法，不見能觀，不見所觀，即時能得遊戲自在。",
    "T07n0220_569:0938b29_14": "何以故？",
    "T07n0220_569:0938b29_15": "自心清淨能見一切有情淨故。",
    "T07n0220_569:0938c01_16": "天王當知！",
    "T07n0220_569:0938c01_17": "譬如虛空遍滿一切，是諸菩薩行深般若波羅蜜多心亦如是。」",
    "T07n0220_569:0938c03_0": "說此法時，眾中八萬四千天人俱發無上正等覺心，三萬二千菩薩得無生法忍，八萬四千有情遠塵離垢生淨法眼，一萬二千苾芻諸漏永盡。",
    "T07n0220_569:0938c07_0": "爾時，佛告最勝天言：「天王當知！",
    "T07n0220_569:0938c07_1": "諸菩薩摩訶薩行深般若波羅蜜多，心得清淨深如大海，福德智慧不可測量，能現出世諸功德寶，有情用之乃至菩提無有竭盡，菩薩福德亦復不減；猶如大海多出眾寶，菩薩智慧甚深難入，聲聞、獨覺無能涉者，亦如大海小獸不入，菩薩智慧廣大無邊。",
    "T07n0220_569:0938c13_2": "何以故？",
    "T07n0220_569:0938c13_3": "無著、無住、無色、無相。",
    "T07n0220_569:0938c14_4": "菩薩智慧從初至後次第轉深，初菩提心、後一切智。",
    "T07n0220_569:0938c15_5": "菩薩法爾不與煩惱惡友共住，世間智慧若入菩薩智慧海中，一相、一味所謂無相，趣一切智無分別味。",
    "T07n0220_569:0938c17_6": "菩薩智慧觀一切法不見增減。",
    "T07n0220_569:0938c18_7": "何以故？",
    "T07n0220_569:0938c18_8": "通達平等深法性故。",
    "T07n0220_569:0938c19_0": "菩薩所有大慈悲力不違本願，一切聖者之所依處，為諸有情永劫說法無有窮盡。",
    "T07n0220_569:0938c20_1": "天王！",
    "T07n0220_569:0938c21_0": "菩薩行深般若波羅蜜多，通達如是甚深法性。",
    "T07n0220_569:0938c22_1": "「天王！",
    "T07n0220_569:0938c22_2": "菩薩善能通達世俗諦法，雖說諸色而非實有，推求此色終不取著，受、想、行、識亦復如是；雖說地界而非實有，推求地界終不取著，水、火、風、空、識界亦復如是；雖說眼處而非實有，推求眼處終不取著，耳、鼻、舌、身、意處亦復如是；雖說色處而非實有，推求色處終不取著，聲、香、味、觸、法處亦復如是；雖復說我而非實有，推求此我終不取著，有情乃至知者見者亦復如是；雖說世間而非實有，推求世間終不取著；雖說世法而非實有，推求世法終不取著；雖說佛法而非實有，推求佛法終不取著；雖說菩提而非實有，推求菩提終不取著。",
    "T07n0220_569:0939a05_3": "「天王當知！",
    "T07n0220_569:0939a05_4": "凡有言說名世俗諦，此非真實，若無世俗即不可說有勝義諦。",
    "T07n0220_569:0939a06_5": "是諸菩薩通達世俗諦不違勝義諦，由通達故，知一切法無生無滅、無成無壞、無此無彼，遠離語言文字戲論。",
    "T07n0220_569:0939a09_6": "「天王當知！",
    "T07n0220_569:0939a09_7": "勝義諦者離言寂靜，聖智境界無變壞法，若佛出世、若不出世性相常住，是名菩薩通達勝義。」",
    "T07n0220_569:0939a11_8": "爾時，最勝便白佛言：「若一切法無生無滅，自性空離，云何有佛出現世間及轉法輪？",
    "T07n0220_569:0939a13_9": "云何菩薩於無生法而見有生？」",
    "T07n0220_569:0939a14_10": "佛告最勝：「天王當知！",
    "T07n0220_569:0939a14_11": "諸法無滅是故無生。",
    "T07n0220_569:0939a15_12": "何以故？",
    "T07n0220_569:0939a15_13": "性不變故，但由世俗見有生滅，皆是虛妄非真實有。",
    "T07n0220_569:0939a16_14": "若諸菩薩行深般若波羅蜜多，方便善巧見因緣法，知世俗諦空無所有，不見堅實，非有似有，如幻、如夢、如響、如像、如光影、如陽焰、如變化事、如尋香城，搖動不安從因緣起，是諸菩薩以妙般若觀諸法空，廣說乃至從因緣起，作是思惟：『此等諸法今見有生、有住、有滅，何因緣生？",
    "T07n0220_569:0939a22_15": "何因緣滅？』",
    "T07n0220_569:0939a23_16": "既思惟已，即如實知無明因緣故生諸行，依行生識，廣說乃至由有故生，生即有老，老故有死及愁歎苦憂惱。",
    "T07n0220_569:0939a25_17": "是故修行為斷無明，無明若斷餘十一支展轉隨滅，如身若斷命等隨滅。",
    "T07n0220_569:0939a27_18": "「天王當知！",
    "T07n0220_569:0939a27_19": "邪見外道為求解脫，但欲斷死不知斷生，若法不生即無有滅。",
    "T07n0220_569:0939a28_20": "譬如有人塊擲師子，師子逐人而塊自息，菩薩亦爾，但斷其生而死自滅；犬唯逐塊不知逐人，塊終不息，外道亦爾，不知斷生終不離死。",
    "T07n0220_569:0939b02_21": "菩薩如是行深般若波羅蜜多，善知因緣諸法生滅。",
    "T07n0220_569:0939b04_22": "「天王當知！",
    "T07n0220_569:0939b04_23": "諸菩薩摩訶薩行深般若波羅蜜多，知緣生法空無所有，不起我慢；生富貴家，不起豪富、尊貴二慢；生貧賤家，自知宿業不甚清淨得果下劣，心起厭離便求出家，作如是念：『如我此身雜業所得，更修淨業令自清淨，使他亦爾；自既求度亦復度他，自求出離亦解他縛。』",
    "T07n0220_569:0939b10_24": "以是因緣，便起精進遠離懈怠，障道惡法皆應斷除，助道善法皆應增長，勤修精進作是思惟：『我負重擔，應當自滅一切煩惱，度脫有情不應懈怠。』",
    "T07n0220_569:0939b13_25": "「是諸菩薩親近師長，多聞、少聞、有智、無智、持戒、破戒俱生佛想恭敬同學，思惟：『我今依師學習，修善未滿應令滿足，煩惱未盡應斷令盡，守護善法捨離不善，具一切智憐愍世間，大悲福田煩惱寂靜。",
    "T07n0220_569:0939b17_26": "天人師者是我大師，善得勝利，一切天、人皆事法主以為大師。』",
    "T07n0220_569:0939b19_27": "是諸菩薩作是思惟：『佛說淨戒，設為身命亦不毀犯。",
    "T07n0220_569:0939b20_28": "如世尊說：隨順佛教，即供養佛、婆羅門等。",
    "T07n0220_569:0939b21_29": "種種飲食、信心施與，如法受用，不令彼人空無果報，食者、施者俱得利益。",
    "T07n0220_569:0939b23_30": "婆羅門等以沙門名，而於菩薩作福田想。』",
    "T07n0220_569:0939b24_31": "菩薩應當如理如量修行正法，即令顯現沙門功德、福田功德。",
    "T07n0220_569:0939b25_32": "菩薩如是自行化他未甞休廢。",
    "T07n0220_569:0939b26_33": "「是諸菩薩行深般若波羅蜜多，如是修行則能隨順一切世間，見瞋忿者生下劣心，見憍慢者起無我想，見邪曲者起正直想，見誑語者起如實言，於惡言者常說愛語，見剛強者示現柔和，見磣毒者則生慈忍，見邪法者則生大慈，見苦惱者則生大悲，見慳嫉者則行布施。",
    "T07n0220_569:0939c03_34": "此諸菩薩行深般若波羅蜜多，如是隨順世間智故生淨佛土。",
    "T07n0220_569:0939c04_35": "何以故？",
    "T07n0220_569:0939c04_36": "持戒無缺，離諸雜穢，修平等心，於有情所具大善根，不著名利，有清淨信無所希望，勤行精進不生懈怠，修諸靜慮離散亂法，以微妙慧而習多聞，諸根無缺具足利智，常修大慈遠離瞋惱，以是因緣生淨佛土。」",
    "T07n0220_569:0939c09_37": "爾時，最勝便白佛言：「如佛所說修戒等法生淨佛土，為要備修，為隨修一生淨佛土？」",
    "T07n0220_569:0939c11_38": "佛告最勝：「天王當知！",
    "T07n0220_569:0939c11_39": "若有菩薩於前所說種種法中，淨修一行即備眾法，如是一行亦生淨土。",
    "T07n0220_569:0939c13_40": "何以故？",
    "T07n0220_569:0939c13_41": "一一行中具眾行故。",
    "T07n0220_569:0939c14_42": "「是諸菩薩生淨佛土不為胎污。",
    "T07n0220_569:0939c14_43": "何以故？",
    "T07n0220_569:0939c14_44": "是諸菩薩造作佛像修營僧園，佛制多前香泥塗地燒香供養，或布妙華，或以香湯灌洗佛像，於僧園內掃灑泥塗，父母師僧慈心供侍，同學善友及諸沙門以平等心恭敬供養，持此善根與有情共迴向無上正等菩提，令諸有情皆得清淨，菩薩如是即得離欲。",
    "T07n0220_569:0939c20_45": "何以故？",
    "T07n0220_569:0939c21_0": "心無取著不染朋黨，背諸境界遠離愛緣，於妙欲境心不愛染，佛所說戒如實修行，於四供養少欲喜足，趣得支身心常怖畏，恒樂寂靜遠離之法。",
    "T07n0220_569:0939c24_1": "「如是菩薩不著俗事，即得淨命，無偽威儀欺詐語意，謂施主前終不偽現，安庠徐步視前六肘，不顧左右邪命威儀，無施主時即便縱誕；又對施主不為利養，出順彼意細語美言，無施主時語便麁鄙；見他行施心實起貪，而言不須，不得便惱；語現少欲，心多貪利。",
    "T07n0220_569:0940a01_2": "「是諸菩薩無如是等求利之相，若見施主終不發言：『三衣弊壞，什物闕少，或須醫藥。』",
    "T07n0220_569:0940a03_0": "又對施主終不發言：『某甲施主施我此物，彼人謂我持戒、多聞、大悲心淨，雖爾讚歎我無此德，唯勤修善報施主恩。』",
    "T07n0220_569:0940a05_1": "「是諸菩薩不對白衣自讚毀他而求名利，見施餘人不生瞋惱，終不諂曲而以取財，不詐親善害他取物，不希他辱戲弄取財。",
    "T07n0220_569:0940a08_2": "施主擬施若所讚人、或說法者、或復大眾，或未別擬，或施未決，菩薩終不入中取分。",
    "T07n0220_569:0940a10_3": "若受施財終不執著：『此是我物，此是我有。』",
    "T07n0220_569:0940a11_4": "尋當迴施諸餘沙門或婆羅門、師僧、父母及餘貧乏平等受用。",
    "T07n0220_569:0940a12_5": "若財物盡不以為憂，少日不得心無苦惱。",
    "T07n0220_569:0940a13_6": "「是諸菩薩若受他施、若迴施他二俱清淨，行清淨故心不疲勞。",
    "T07n0220_569:0940a15_7": "何以故？",
    "T07n0220_569:0940a15_8": "是諸菩薩為利有情久處生死而不厭患，若有魔事眾苦逼切，心無退轉；若人欲行二乘之道，即為說法不憚劬勞，菩薩自修菩提分法終無厭倦。",
    "T07n0220_569:0940a18_9": "「此諸菩薩如是精進，則能隨順佛正教行。",
    "T07n0220_569:0940a19_10": "何以故？",
    "T07n0220_569:0940a19_11": "此諸菩薩遠離放逸，心常謹慎，善自攝身不造諸惡，語、意亦爾。",
    "T07n0220_569:0940a21_12": "雖處現在恒懼未來，斷諸惡法令永不起，言必附理，常說法教非法不言，棄雜穢業修純淨行，不毀佛教，遠離煩惱不淨之法，是則護持如來正教，諸惡不善皆斷離之。",
    "T07n0220_569:0940a24_13": "「此諸菩薩如是隨順清淨佛教，若見有情舒顏含笑遠離嚬蹙。",
    "T07n0220_569:0940a26_14": "所以者何？",
    "T07n0220_569:0940a26_15": "心離穢濁諸根清淨，離瞋恚垢內無恨結。",
    "T07n0220_569:0940a27_16": "菩薩如是，即得多聞觀察生死，能如實知貪、瞋、癡火燒然迷亂，亦如實覺有為無常，一切行苦，諸法無我，世間有情耽著戲論，又如實覺一切法中唯有涅槃最為寂靜，聞他說法，即能思義傳以授人，發大慈悲起堅固念，若不聞法即無思修。",
    "T07n0220_569:0940b03_17": "是故聞慧如眾字本，一切智慧因之而生。",
    "T07n0220_569:0940b04_18": "「既得多聞則護正法。",
    "T07n0220_569:0940b05_19": "若未來世正法滅時，有諸有情樂勤修行，不值法炬，無人為說甚深法要；菩薩爾時即為宣暢甚深般若波羅蜜多，令諸有情修戒、定、慧，因而讚曰：『汝善男子！",
    "T07n0220_569:0940b08_20": "能於如是正法滅時，發菩提心求無上覺，為欲利樂一切有情，如是般若波羅蜜多甚深經典，三世諸佛之所行處，汝若勤修大覺非遠。",
    "T07n0220_569:0940b11_21": "何以故？",
    "T07n0220_569:0940b12_0": "甚深般若波羅蜜多與大菩提不相離故。",
    "T07n0220_569:0940b12_1": "如人種穀其苗已秀，當知是人獲果不久，菩薩亦爾，求大菩提得聞般若波羅蜜多，當知去佛決定非遠。",
    "T07n0220_569:0940b15_2": "善男子等！",
    "T07n0220_569:0940b15_3": "若有捨離甚深般若波羅蜜多，更依餘經求無上覺，若能證得，必無是處。",
    "T07n0220_569:0940b17_4": "譬如王子捨其父王，更就餘人求為太子，決不可得；菩薩亦爾，求一切智必因般若波羅蜜多，若依餘經定不能得。",
    "T07n0220_569:0940b19_5": "譬如犢子若欲須乳必依其母，若就餘牛則不可得；菩薩亦爾，求大菩提要依般若波羅蜜多，若依餘法必不能證。』",
    "T07n0220_569:0940b22_6": "「天王當知！",
    "T07n0220_569:0940b22_7": "諸菩薩摩訶薩親近般若波羅蜜多為法王子，相好嚴身諸根無缺，行佛行處，覺佛所覺，救護一切苦惱有情，善能通達佛所說教，常修梵行遠離染濁，守護諸佛一切智城，是諸菩薩為法王子，釋、梵、護世皆共尊重。",
    "T07n0220_569:0940b27_8": "何以故？",
    "T07n0220_569:0940b27_9": "行菩薩道已得不退，一切惡魔不能傾動，安住佛法，通達一切空平等理，不信外緣。",
    "T07n0220_569:0940b29_10": "如是安住佛法智慧，不與聲聞、獨覺等共，超過世間住無生忍。",
    "T07n0220_569:0940c01_11": "「是諸菩薩能如實知一切有情貪、瞋、癡品上、中、下異，亦如實知善及堅固心品差別。",
    "T07n0220_569:0940c03_12": "如實知已，各各為說諸對治門，如是善能化有情類。",
    "T07n0220_569:0940c04_13": "是諸菩薩，若有有情應見佛身而得度者，即現佛身而為說法；見菩薩身而得度者，現菩薩身而為說法；見獨覺身而得度者，現獨覺身而為說法；見聲聞身而得度者，現聲聞身而為說法；若見釋、梵、婆羅門、剎帝利、長者、居士等身而得度者，即皆現之而為說法。",
    "T07n0220_569:0940c10_14": "菩薩如是行深般若波羅蜜多方便善巧，化諸有情令得度脫。",
    "T07n0220_569:0940c12_15": "「是諸菩薩心性慈和正直軟善，無諸諂曲嫉妬垢穢，心常清淨離麁惡語，多行忍辱親狎有情。",
    "T07n0220_569:0940c14_16": "菩薩如是行深般若波羅蜜多，在處安樂。",
    "T07n0220_569:0940c15_17": "所以者何？",
    "T07n0220_569:0940c15_18": "具足正見及清淨見、清淨之行，所行境界與心相應，若心相違惡不善法境界，穢處斯則不行。",
    "T07n0220_569:0940c17_19": "「是諸菩薩見同學人深心歡喜，若財若法皆共受用，唯行佛道，唯佛為師。",
    "T07n0220_569:0940c19_20": "菩薩如是在處安樂，具諸攝法而攝有情，以利益施，若安樂施、若無盡施攝諸有情，以利益語，若有義語、若如法語、若不異語攝諸有情，以財利益平等，若身利益平等、若命利益平等、若資具利益平等攝諸有情。",
    "T07n0220_569:0940c24_21": "「天王當知！",
    "T07n0220_569:0940c24_22": "利益施者即是法施，安樂施者即是財施，無盡施者即示正道；利益語者令生善法，有義語者令見正理，如法語者隨順佛教，不異語者說如實法；財利益平等者謂可飲食及衣服等，身利益平等者如以攝衛利益己身令他亦爾，命利益平等者謂諸珍寶名為外命，資具利益平等者謂象馬等一切淨財。",
    "T07n0220_569:0941a02_23": "是諸菩薩行深般若波羅蜜多，自行與他皆悉同等。",
    "T07n0220_569:0941a03_24": "「是諸菩薩受生端正，常能修習寂靜威儀、不偽威儀、清淨威儀，眾所樂見內外溫善，觀者無厭能悅人意，一切有情咸所愛重，其有見者皆發善心，瞋忿者見心則和解。",
    "T07n0220_569:0941a07_25": "此諸菩薩如是端正堪為依止，等護有情令煩惱滅，能引有情出離生死，無邊曠野能度有情，世間險難無眷屬者為作親友，煩惱病者為作良醫，無救護者為作救護，無歸依者為作歸依，無明有情為作法炬。",
    "T07n0220_569:0941a11_26": "「如是菩薩為諸有情作所依止，善療眾病如藥樹王。",
    "T07n0220_569:0941a12_27": "如有樹王名為善見，根莖枝葉及諸花果色、香、味、觸皆能療病；此諸菩薩亦復如是，從初發心乃至究竟，常為有情療煩惱疾。",
    "T07n0220_569:0941a15_28": "菩薩多有福德智慧，諸有見聞眾病皆愈。",
    "T07n0220_569:0941a16_29": "「是諸菩薩功德相應，隨力所堪供養三寶，有疾病者皆施醫藥，若見飢渴即施飲食，若寒凍者即施衣服，親教軌範盡心承事，同學法人合掌恭敬，造僧住處給施園田，隨有資財時時施與，所有僕隷如法料理，聞有名德、梵志、沙門、修正行者時時諮覲。",
    "T07n0220_569:0941a22_30": "「此諸菩薩能生眾善，有巧方便化度有情，住此佛土身不動搖，而遊無邊諸佛世界佛、菩薩所諮受正法，或現供養無量如來，或現修習助菩提分，或現供養初成佛者，或現自身成等正覺，或現為眾轉妙法輪，或現涅槃作大饒益，或應度者為現化身，皆令得見獲得利樂；雖作如是種種佛事，而不作意亦無分別。」",
    "T07n0220_569:0941a29_31": "爾時，最勝便白佛言：「世尊！",
    "T07n0220_569:0941b01_32": "云何此諸菩薩作種種化無分別心？」",
    "T07n0220_569:0941b01_33": "佛言：「天王！",
    "T07n0220_569:0941b02_34": "譬如日月雖照一切而不分別：『我發光明能有所照。』",
    "T07n0220_569:0941b03_35": "然有情類自業勢力，感得日月晝夜巡照；此諸菩薩亦復如是，雖現化身而無分別。",
    "T07n0220_569:0941b05_36": "何以故？",
    "T07n0220_569:0941b05_37": "有情各有宿世善業，菩薩昔發度有情願，由此願力，隨彼所念即現化身，故無分別。",
    "T07n0220_569:0941b07_38": "此諸菩薩方便善巧，能作如是化有情事，速趣無上正等菩提。",
    "T07n0220_569:0941b08_39": "何以故？",
    "T07n0220_569:0941b08_40": "此諸菩薩布施圓滿，持戒清淨無穿缺雜，戒品清淨過諸聲聞及獨覺等，具足安忍、精進、靜慮、般若、巧便、妙願、力、智及諸如來不共功德，超諸聲聞、獨覺地故。",
    "T07n0220_569:0941b12_41": "「天王當知！",
    "T07n0220_569:0941b12_42": "菩薩初地乃至十地行深般若波羅蜜多，修如是行能證無上正等菩提。」",
    "T07n0220_569:0941b14_43": "說是法時，二萬天子遠塵離垢生淨法眼，三萬菩薩得無生忍，八萬四千諸天及人俱發無上正等覺心，無量百千諸健達縛及緊捺洛遶鷲峯山歡喜合掌讚歎如來，無量百千諸藥叉眾遶鷲峯山歡喜合掌雨眾妙華而供養佛。",
    "T07n0220_569:0941b19_44": "十方無量殑伽沙等諸佛世界，各有無量菩薩來集讚歎：「如來世尊善為諸菩薩說甚深般若波羅蜜多。",
    "T07n0220_569:0941b21_45": "因是般若波羅蜜多，得有人天四向、四果，及有獨覺道與菩提，亦有菩薩十地、十度，如來十力、四無所畏、四無礙解、大慈、大悲、大喜、大捨、十八佛不共法、一切相智、一切智等無邊佛法皆由般若波羅蜜多而得成辦。",
    "T07n0220_569:0941b26_46": "如世間事皆依虛空，虛空無依；甚深般若波羅蜜多亦復如是，為眾法本，而自無依。",
    "T07n0220_569:0941b28_47": "願令我等於當來世，為諸菩薩摩訶薩等宣說般若波羅蜜多，如今世尊所說無異。」",
    "T07n0220_569:0941c01_48": "作是語已，持諸香花奉散如來及諸眾會。",
    "T07n0220_569:0941c02_49": "時，有無量鷲峯山中舊住天神及餘集者，空中讚曰：「希有！",
    "T07n0220_569:0941c03_50": "世尊！",
    "T07n0220_569:0941c03_51": "我等憶念無量諸佛已曾於此鷲峯山中，為諸大眾宣說般若波羅蜜多，如今無異。」",
    "T07n0220_569:0941c05_52": "爾時，最勝便白佛言：「空中天神寧有智慧知佛境界久近差別，言無量佛已曾於此宣說般若波羅蜜多？」",
    "T07n0220_569:0941c07_53": "佛言：「天王！",
    "T07n0220_569:0941c08_54": "此天神眾皆是安住不可思議解脫菩薩，是故能知過去佛境久近差別。",
    "T07n0220_569:0941c09_55": "天王！",
    "T07n0220_569:0941c09_56": "我昔為菩薩時，亦曾生彼天神趣中，見無量佛證得無上正等菩提，為諸眾會宣說妙法乃至涅槃，我常敬禮合掌讚歎。",
    "T07n0220_569:0941c12_57": "何以故？",
    "T07n0220_569:0941c12_58": "彼天神趣壽量長遠，見聞往昔無邊事故。」",
    "T07n0220_569:0941c14_0": "爾時，眾中有一天子名曰光德，即從座起，偏覆左肩，右膝著地，合掌向佛白言：「世尊！",
    "T07n0220_569:0941c15_1": "諸佛菩薩應居淨土，云何世尊出現於此穢惡充滿堪忍世界？」",
    "T07n0220_569:0941c17_2": "佛告光德：「天子當知！",
    "T07n0220_569:0941c17_3": "諸佛如來所居之處，皆無雜穢即是淨土。」",
    "T07n0220_569:0941c18_4": "於是如來以神通力，令此三千大千世界，地平如掌琉璃所成，無諸山陵、堆阜、荊棘，處處皆有寶聚、香花、軟草、泉池、八功德水、七寶階陛、花果草木，咸說：「菩薩不退法輪無諸異生、聲聞、獨覺。",
    "T07n0220_569:0941c23_0": "雖有菩薩從十方來，不聞餘聲，唯常聞說甚深般若波羅蜜多。」",
    "T07n0220_569:0941c24_1": "處處蓮華如車輪量，青紅赤白眾寶莊嚴；諸花臺中皆有菩薩結跏趺坐思惟大乘，見此如來處大集會為菩薩眾說甚深法，無量百千釋、梵、護世供養、讚歎、恭敬圍遶。",
    "T07n0220_569:0941c28_2": "爾時，光德見斯事已踊躍歡喜，讚歎佛言：「甚奇！",
    "T07n0220_569:0941c29_3": "世尊！",
    "T07n0220_569:0941c29_4": "希有！",
    "T07n0220_569:0941c29_5": "善逝！",
    "T07n0220_569:0941c29_6": "如來所說真實不虛，諸佛如來所居之處，皆無雜穢即是淨土。",
    "T07n0220_569:0942a02_0": "如佛所說其義無二，有情薄福見淨為穢。",
    "T07n0220_569:0942a02_1": "世尊！",
    "T07n0220_569:0942a03_2": "若善男子、善女人等，得聞般若波羅蜜多功德名字，甚為希有！",
    "T07n0220_569:0942a04_3": "況能書寫、受持、讀誦、為他演說！」",
    "T07n0220_569:0942a05_4": "佛告光德：「天子當知！",
    "T07n0220_569:0942a05_5": "若善男子、善女人等無量大劫以無礙心，施諸有情種種財物。",
    "T07n0220_569:0942a07_6": "有善男子、善女人等以清淨信書寫此經，轉施他人受持、讀誦，所獲功德甚多於前。",
    "T07n0220_569:0942a08_7": "何以故？",
    "T07n0220_569:0942a09_8": "財施有竭，法施無窮。",
    "T07n0220_569:0942a09_9": "何以故？",
    "T07n0220_569:0942a09_10": "財施但能得世間果，人、天樂果曾得還失，今雖暫得而後必退；若以法施得未曾得，所謂涅槃，定無退義。",
    "T07n0220_569:0942a12_11": "「設有教化三千大千世界有情，皆令安住十善業道。",
    "T07n0220_569:0942a13_12": "若善男子、善女人等，以淨信心受持、讀誦甚深般若波羅蜜多，為他演說，功德勝彼無量無邊。",
    "T07n0220_569:0942a15_13": "何以故？",
    "T07n0220_569:0942a15_14": "一切善法皆由般若波羅蜜多而得生故。",
    "T07n0220_569:0942a16_15": "設有教化三千大千世界有情，皆令證得四向、四果、獨覺菩提。",
    "T07n0220_569:0942a17_16": "若善男子、善女人等，以淨信心受持、讀誦、書寫般若波羅蜜多，功德勝前無量無數。",
    "T07n0220_569:0942a19_17": "何以故？",
    "T07n0220_569:0942a20_0": "聲聞、獨覺皆由般若波羅蜜多而得生故。",
    "T07n0220_569:0942a20_1": "諸菩薩法皆從般若波羅蜜多而得出現，因此般若波羅蜜多有佛出世；是故般若波羅蜜多隨所在處，當知即是妙菩提座，亦是如來轉法輪處。",
    "T07n0220_569:0942a24_2": "善男子等！",
    "T07n0220_569:0942a24_3": "應念此處常有如來、應、正等覺。",
    "T07n0220_569:0942a25_4": "何以故？",
    "T07n0220_569:0942a25_5": "一切諸佛皆由般若波羅蜜多而得生故。",
    "T07n0220_569:0942a26_6": "若人供養如來形像所獲功德，不如供養甚深般若波羅蜜多。",
    "T07n0220_569:0942a27_7": "何以故？",
    "T07n0220_569:0942a27_8": "三世諸佛皆因般若波羅蜜多而得有故。」",
    "T07n0220_569:0942a29_0": "大般若波羅蜜多經卷第五百六十九"
}