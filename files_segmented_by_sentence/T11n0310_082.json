{
    "T11n0310_082:0472b04_0": "大寶積經卷第八十二",
    "T11n0310_082:0472b06_0": "曹魏三藏法師康僧鎧譯",
    "T11n0310_082:0472b07_0": "郁伽長者會第十九",
    "T11n0310_082:0472b08_0": "如是我聞：一時佛在舍衛國祇陀林中給孤窮精舍，與大比丘僧千二百五十人俱，菩薩五千人，彌勒菩薩、文殊師利菩薩、斷正道菩薩、觀世音菩薩、得大勢菩薩、如是等而為上首。",
    "T11n0310_082:0472b12_1": "爾時世尊與於無量百千大眾恭敬圍遶而演說法。",
    "T11n0310_082:0472b13_2": "爾時郁伽長者與五百眷屬出舍衛大城，詣祇陀林給孤窮精舍。",
    "T11n0310_082:0472b14_3": "到已禮佛足，遶三匝已却坐一面。",
    "T11n0310_082:0472b15_4": "爾時復有法施(丹本愛敬)長者、名稱長者、善與長者、耶奢達多長者、善財長者、愛行長者、給孤窮長者、龍德長者、實喜長者，是等各與五百長者，俱出舍衛大城詣祇陀林給孤窮精舍。",
    "T11n0310_082:0472b20_5": "到已禮佛足，遶三匝已却坐一面。",
    "T11n0310_082:0472b20_6": "是等一切及與眷屬，皆向大乘厚種善根，決定至於無上正道。",
    "T11n0310_082:0472b22_7": "爾時郁伽長者知諸長者皆悉集已，承佛神力向佛合掌，白佛言：「世尊！",
    "T11n0310_082:0472b23_8": "欲有所問，願垂聽許。」",
    "T11n0310_082:0472b24_9": "說是語已，世尊告曰：「長者！",
    "T11n0310_082:0472b25_10": "如來常聽恣汝所問。",
    "T11n0310_082:0472b25_11": "隨汝所疑，我隨汝問而當演說悅可汝心。」",
    "T11n0310_082:0472b26_12": "時郁伽長者聞是語已，白佛言：「世尊！",
    "T11n0310_082:0472b27_13": "若善男子善女人發阿耨多羅三藐三菩提心，解向大乘、信於大乘、欲集大乘、欲乘大乘、知於大乘，護諸眾生、安慰撫喻一切眾生、為欲安樂一切眾生，堅固莊嚴，我要當度於未度者、脫未脫者、無安慰者當安慰之、未涅槃者當令涅槃，荷擔一切作大橋船。",
    "T11n0310_082:0472c04_14": "聞無量佛智，欲修佛智，發大莊嚴，知生死中無量苦患，於無量阿僧祇劫心無憂惱，於無量劫流轉生死而心無倦。",
    "T11n0310_082:0472c06_15": "世尊！",
    "T11n0310_082:0472c07_16": "是中若有住菩薩乘善男子善女人！",
    "T11n0310_082:0472c07_17": "或有出家修集法行、或有在家修集法行。",
    "T11n0310_082:0472c08_18": "善哉世尊哀愍人、天、阿修羅。",
    "T11n0310_082:0472c09_19": "世尊守護大乘不斷三寶，為一切智久住世故。",
    "T11n0310_082:0472c10_20": "世尊！",
    "T11n0310_082:0472c10_21": "唯願演說在家菩薩戒德行處。",
    "T11n0310_082:0472c11_22": "云何在家菩薩住在家地，如來所勅隨順修行而不損壞助菩提法，於現法中無纏覆業得增勝行？",
    "T11n0310_082:0472c13_23": "世尊！",
    "T11n0310_082:0472c13_24": "云何出家菩薩捨所珍愛而行出家？",
    "T11n0310_082:0472c14_25": "當教是等：云何行法？",
    "T11n0310_082:0472c15_26": "云何修善？",
    "T11n0310_082:0472c15_27": "出家菩薩云何可住？",
    "T11n0310_082:0472c15_28": "云何不住？」",
    "T11n0310_082:0472c16_29": "如是請已，爾時世尊告郁伽長者：「善哉善哉！",
    "T11n0310_082:0472c17_30": "長者！",
    "T11n0310_082:0472c17_31": "如汝所問，是汝等所宜。",
    "T11n0310_082:0472c17_32": "長者諦聽，善思念之。",
    "T11n0310_082:0472c18_33": "今為汝說在家出家菩薩所住學得勝行。」",
    "T11n0310_082:0472c19_34": "郁伽白言：「如是世尊！",
    "T11n0310_082:0472c19_35": "受教而聽。」",
    "T11n0310_082:0472c20_36": "佛言：「長者！",
    "T11n0310_082:0472c20_37": "在家菩薩應歸依佛、歸依法、歸依僧，以此三寶功德迴向無上正真之道。",
    "T11n0310_082:0472c21_38": "長者！",
    "T11n0310_082:0472c22_39": "云何在家菩薩歸依於佛？",
    "T11n0310_082:0472c22_40": "我要得成於佛身三十二相以自莊嚴，持此善根集三十二丈夫相，為集此故勤行精進。",
    "T11n0310_082:0472c24_41": "長者！",
    "T11n0310_082:0472c24_42": "是名在家菩薩歸依於佛。",
    "T11n0310_082:0472c25_43": "長者！",
    "T11n0310_082:0472c25_44": "云何在家菩薩歸依於法？",
    "T11n0310_082:0472c26_45": "長者！",
    "T11n0310_082:0472c26_46": "而是菩薩恭敬於法及說法者，為法欲法樂法、極樂助法住法持法護法、堅住於法、讚歎於法、住於法行、增法求法，以法為力，施法器仗，唯法為務。",
    "T11n0310_082:0472c29_47": "我成阿耨多羅三藐三菩提已，當以正法等施一切人、天、阿修羅。",
    "T11n0310_082:0473a02_48": "長者！",
    "T11n0310_082:0473a02_49": "是名在家菩薩歸依於法。",
    "T11n0310_082:0473a02_50": "長者！",
    "T11n0310_082:0473a03_51": "云何在家菩薩歸依於僧？",
    "T11n0310_082:0473a03_52": "長者！",
    "T11n0310_082:0473a03_53": "若是菩薩見須陀洹、斯陀含、阿那含、阿羅漢，及與凡夫若見聲聞乘，皆悉敬順速起承迎，好語善音右遶彼人。",
    "T11n0310_082:0473a06_54": "應當如是思念：『我等得無上正真道時，為成聲聞功德利故而演說法。』",
    "T11n0310_082:0473a08_55": "雖生恭敬心不住中。",
    "T11n0310_082:0473a08_56": "長者！",
    "T11n0310_082:0473a08_57": "是名在家菩薩歸依於僧。",
    "T11n0310_082:0473a09_58": "「長者！",
    "T11n0310_082:0473a09_59": "在家菩薩成就四法，歸依於佛。",
    "T11n0310_082:0473a10_60": "何等四？",
    "T11n0310_082:0473a10_61": "不捨菩提心，不廢勸發菩提之心，不捨大悲，於餘乘中終不生心。",
    "T11n0310_082:0473a11_62": "長者！",
    "T11n0310_082:0473a11_63": "是名在家菩薩成就四法歸依於佛。",
    "T11n0310_082:0473a12_64": "長者！",
    "T11n0310_082:0473a12_65": "在家菩薩成就四法，歸依於法。",
    "T11n0310_082:0473a13_66": "何等四？",
    "T11n0310_082:0473a13_67": "於法師人親近依附，聽聞法已善思念之，如所聞法為人演說，以此說法功德迴向無上正真之道。",
    "T11n0310_082:0473a16_0": "長者！",
    "T11n0310_082:0473a16_1": "是名在家菩薩成就四法歸依於法。",
    "T11n0310_082:0473a16_2": "長者！",
    "T11n0310_082:0473a17_3": "在家菩薩成就四法，歸依於僧。",
    "T11n0310_082:0473a17_4": "若有未定入聲聞乘勸令發於一切智心，若以財攝若以法攝，依於不退菩薩之僧、不依聲聞僧，求聲聞德心不住中。",
    "T11n0310_082:0473a20_5": "長者！",
    "T11n0310_082:0473a20_6": "是名在家菩薩成就四法歸依於僧。",
    "T11n0310_082:0473a21_7": "「復次長者！",
    "T11n0310_082:0473a21_8": "在家菩薩見如來已修於念佛，是名歸依佛。",
    "T11n0310_082:0473a22_9": "聞於法已修於念法，是名歸依法。",
    "T11n0310_082:0473a23_10": "見於如來聲聞僧已而不忘失菩提之心，是名歸依僧。",
    "T11n0310_082:0473a24_11": "復次長者！",
    "T11n0310_082:0473a24_12": "若菩薩願常與佛俱而行於施，是名歸依佛。",
    "T11n0310_082:0473a25_13": "守護正法而行於施，是名歸依法。",
    "T11n0310_082:0473a26_14": "以此布施迴向無上道，是名歸依僧。",
    "T11n0310_082:0473a27_15": "「復次長者！",
    "T11n0310_082:0473a27_16": "在家菩薩作善丈夫業、不作不善丈夫之業。",
    "T11n0310_082:0473a28_17": "長者！",
    "T11n0310_082:0473a28_18": "云何名為善丈夫業、非是不善丈夫之業？",
    "T11n0310_082:0473a29_19": "長者！",
    "T11n0310_082:0473b01_0": "是在家菩薩如法集聚錢財封邑，非不如法。",
    "T11n0310_082:0473b02_0": "平直正求非麁惡求不逼切他。",
    "T11n0310_082:0473b02_1": "如法得封起無常想，不生慳想憙捨無悋。",
    "T11n0310_082:0473b03_2": "給事父母妻子奴婢諸作使者，以如法財而給施之，所謂親友眷屬知識，然後施法。",
    "T11n0310_082:0473b05_3": "復次長者！",
    "T11n0310_082:0473b05_4": "在家菩薩荷負重擔發大精進，所謂一切諸眾生等五陰重擔，捨於聲聞緣覺之擔，教化眾生而無疲倦。",
    "T11n0310_082:0473b08_5": "自捨己樂為眾生故，利衰毀譽稱譏苦樂而不傾動，超過世法。",
    "T11n0310_082:0473b09_6": "財富無量而無憍逸，失利名稱無有憂慼，善觀業行守護正行，見毀禁者而不生瞋，諸有所趣善住所覺，除去輕躁滿足智慧，助成他務捨己所作，無所希望有所為作，而不中捨知恩念恩。",
    "T11n0310_082:0473b14_0": "善為所作施貧封祿，有勢力者折大憍慢，於無勢力而慰喻之。",
    "T11n0310_082:0473b15_1": "除他憂箭忍下劣者，除捨憍慢及增上慢，恭敬尊重親近多聞諮問明慧。",
    "T11n0310_082:0473b17_2": "所見正直、所行無為，無有幻惑。",
    "T11n0310_082:0473b17_3": "於諸眾生無有作愛，修善無足多聞無厭，所作堅固與賢聖同。",
    "T11n0310_082:0473b19_4": "於非聖者生大悲心，親友堅固怨親同等，等心眾生。",
    "T11n0310_082:0473b20_5": "於一切法無有悋惜，如聞開示思所聞義。",
    "T11n0310_082:0473b21_6": "於諸欲樂生無常想，不貪愛身觀命如露，觀於財物如幻雲想，於男女所如閉獄想，於眷屬所生於苦想，於在田宅生死屍想，於所求財毀善根想，於其家中生繫閉想，於親族所生獄卒想，於夜於晝生無異想，於不堅身生堅施想，於不堅命生堅命想，於不堅財生堅施想。",
    "T11n0310_082:0473b27_7": "彼云何名於不堅身生堅施想？",
    "T11n0310_082:0473b28_8": "他有所作悉皆為之作務使命，名不堅身生堅施想。",
    "T11n0310_082:0473b29_9": "不失本善增現善根，是不堅命生堅施想。",
    "T11n0310_082:0473b30_10": "降伏慳悋而行布施，是不堅財生堅施想。",
    "T11n0310_082:0473c01_11": "長者！",
    "T11n0310_082:0473c01_12": "是名在家菩薩如是修集善丈夫行，於諸如來無一切過，名相應語、名為法語，無有異想向無上道。",
    "T11n0310_082:0473c04_13": "「復次長者！",
    "T11n0310_082:0473c04_14": "在家菩薩應受善戒，所謂五戒。",
    "T11n0310_082:0473c05_15": "彼樂不殺，放捨刀杖，羞愧堅誓不殺一切諸眾生等。",
    "T11n0310_082:0473c06_16": "不惱一切，等心眾生常行慈心。",
    "T11n0310_082:0473c07_17": "彼應不盜，自財知足，於他財物不生希望，除捨於貪不起愚癡，於他封祿不生貪著，乃至草葉不與不取。",
    "T11n0310_082:0473c09_18": "離彼邪婬，自足妻色不希他妻，不以染心視他女色，其心厭患一向苦惱心常背捨。",
    "T11n0310_082:0473c11_19": "若於自妻生欲覺想，應生不淨驚怖之想，是結使力是故為欲，非我所為。",
    "T11n0310_082:0473c13_20": "常生無常想、苦、無我想、不淨之想。",
    "T11n0310_082:0473c14_21": "彼人應作如是思念：『我當乃至不生欲念，況二和合體相摩觸。』",
    "T11n0310_082:0473c15_22": "應離妄語，諦語、實語，如說如作不誑於他。",
    "T11n0310_082:0473c16_23": "善心成就先思而行，隨所見聞如實而說。",
    "T11n0310_082:0473c17_24": "守護於法，寧捨身命終不妄語。",
    "T11n0310_082:0473c18_25": "彼應離酒，不醉不亂、不妄所說、不自輕躁亦不嘲譁、不相牽掣，應住正念然後知之。",
    "T11n0310_082:0473c19_26": "若心欲捨一切財賄，須食與食、須飲施飲。",
    "T11n0310_082:0473c20_27": "若施他時應生是念：『念是檀波羅蜜時，隨彼所欲我當給施。",
    "T11n0310_082:0473c22_28": "又我當使求者滿足。",
    "T11n0310_082:0473c22_29": "若施彼酒當攝是人，得於正念令無狂惑。",
    "T11n0310_082:0473c23_30": "何以故？",
    "T11n0310_082:0473c23_31": "悉滿他欲是檀波羅蜜。』",
    "T11n0310_082:0473c24_32": "長者！",
    "T11n0310_082:0473c24_33": "是故菩薩以酒施人，於佛無過。",
    "T11n0310_082:0473c25_34": "長者！",
    "T11n0310_082:0473c25_35": "若在家菩薩以此受持五戒功德，迴向阿耨多羅三藐三菩提，善護五戒。",
    "T11n0310_082:0473c27_36": "又復應當離於兩舌，若有諍訟應當和合。",
    "T11n0310_082:0473c28_37": "離於惡言，出愛軟語，先語問訊不毀辱他。",
    "T11n0310_082:0473c29_38": "利益他語、法語、時語、實語、捨語、調伏語、不戲笑語，如說如作不生貪癡，常安一切心不毀壞，常修忍力以自莊嚴。",
    "T11n0310_082:0474a02_39": "常應正見，離諸邪見，不禮餘天今當供佛。",
    "T11n0310_082:0474a03_40": "「復次長者！",
    "T11n0310_082:0474a03_41": "在家菩薩若在村落、城邑郡縣、人眾中住，隨所住處為眾說法，不信眾生勸導令信，不孝眾生不識父母沙門婆羅門、不識長幼不順教誨無所畏避，勸令孝順。",
    "T11n0310_082:0474a07_42": "若少聞者勸令多聞，慳者勸施，毀禁勸戒，瞋者勸忍，懈怠勸進，亂念勸定，無慧勸慧，貧者給財，病者施藥，無護作護、無歸作歸、無依作依。",
    "T11n0310_082:0474a10_43": "彼人應隨如是諸處念行是法，不令一人墮於惡道。",
    "T11n0310_082:0474a12_44": "長者，如是菩薩一一勸導，乃至第七，欲令眾生住於德行。",
    "T11n0310_082:0474a13_45": "隨如是處不能令住，而是菩薩於此眾生應生大悲，堅發一切智慧莊嚴，作如是言：『我若不調是惡眾生，我終不成無上正真道。",
    "T11n0310_082:0474a16_46": "何以故？",
    "T11n0310_082:0474a16_47": "我為是故發誓莊嚴，不為以調無諂無偽具戒德行發大莊嚴。",
    "T11n0310_082:0474a17_48": "我當勤發如是精進，令所作不空，眾生見我即得信敬。』",
    "T11n0310_082:0474a19_49": "長者！",
    "T11n0310_082:0474a19_50": "若菩薩在如是城邑村落中住，不教眾生令墮惡道，而是菩薩諸佛所訶。",
    "T11n0310_082:0474a20_51": "長者！",
    "T11n0310_082:0474a21_0": "是故菩薩應當如是莊嚴大莊嚴，我今應當修行是行，住諸城邑村落郡縣，不令一人墮於惡道。",
    "T11n0310_082:0474a23_1": "長者！",
    "T11n0310_082:0474a23_2": "猶如城邑有善明醫，令一眾生病毒而死多眾訶責。",
    "T11n0310_082:0474a24_3": "如是長者！",
    "T11n0310_082:0474a24_4": "若是菩薩隨所住處不教眾生令墮惡道，而是菩薩則為諸佛之所訶責。",
    "T11n0310_082:0474a26_5": "「復次長者！",
    "T11n0310_082:0474a26_6": "在家菩薩善修學行。",
    "T11n0310_082:0474a27_7": "所謂家者名殺善根、名不捨過害助善業，是故名家。",
    "T11n0310_082:0474a28_8": "云何名在？",
    "T11n0310_082:0474a28_9": "一切結使在中住故，故名為在。",
    "T11n0310_082:0474a29_10": "又復住於不善覺故、住不調伏、住無慚愧愚小凡夫、住不善行諸惡過咎，是故名家。",
    "T11n0310_082:0474b02_11": "又復在家，一切苦惱悉在中現害先善根，故名在家。",
    "T11n0310_082:0474b03_12": "又復家者，在是中住無惡不造，在是中住則於父母沙門婆羅門不好敬順，是名為家。",
    "T11n0310_082:0474b05_13": "又復家者，長愛枝條憂悲苦惱悉在中生，招集殺縛、呵打瞋罵、惡言出生，是故名家。",
    "T11n0310_082:0474b07_14": "未作善根掉動不造，已作善根悉令散滅，智者所呵，謂諸佛聲聞若住是中墮於惡道，若住是中墮貪瞋癡，是故名家。",
    "T11n0310_082:0474b10_0": "若住是中，妨廢戒聚、定聚、慧聚、解脫聚、解脫知見聚，是故名家。",
    "T11n0310_082:0474b11_1": "若住是中，父母妻息、姊妹親友、眷屬知識貪愛所攝，常思念財貪欲無滿，如海吞流終不滿足。",
    "T11n0310_082:0474b13_2": "若在家住，如火焚薪，思處無定如風不住。",
    "T11n0310_082:0474b14_3": "在家消身猶如服毒，一切眾苦皆悉來歸，是故應捨如離怨家。",
    "T11n0310_082:0474b16_0": "若住在家聖法作障，多起諍緣常相違逆。",
    "T11n0310_082:0474b16_1": "住在家中，善惡緣雜多諸事務。",
    "T11n0310_082:0474b17_2": "在家無常不得久住，是不停法。",
    "T11n0310_082:0474b18_3": "在家極苦，求守護故多諸憂慮謂怨親所。",
    "T11n0310_082:0474b19_4": "在家無我，到計我所。",
    "T11n0310_082:0474b19_5": "在家誑惑，無有實事現似如實。",
    "T11n0310_082:0474b20_6": "在家離別，多人傳處。",
    "T11n0310_082:0474b21_7": "在家如幻，多容集聚無實眾生。",
    "T11n0310_082:0474b21_8": "在家如夢，興衰代故。",
    "T11n0310_082:0474b22_9": "在家如露，速破落故。",
    "T11n0310_082:0474b22_10": "家如蜜滴，須臾味故。",
    "T11n0310_082:0474b23_11": "家如刺網，貪著色聲香味觸故。",
    "T11n0310_082:0474b23_12": "家如針口虫，不善覺食故。",
    "T11n0310_082:0474b24_13": "家如毒蛇，互相侵故。",
    "T11n0310_082:0474b25_14": "家多希望，心躑躅故。",
    "T11n0310_082:0474b25_15": "在家多怖，王賊水火所劫奪故。",
    "T11n0310_082:0474b26_16": "家多論議，多過患故。",
    "T11n0310_082:0474b26_17": "如是長者！",
    "T11n0310_082:0474b27_0": "在家菩薩名善知家。",
    "T11n0310_082:0474b27_1": "「復次長者！",
    "T11n0310_082:0474b27_2": "在家菩薩住在家中，善調伏施，分別、柔軟，應作是觀：若施彼已則是我有，餘家中者非是我有；已施者堅，餘者不堅；已施後樂，餘者現樂；已施不護，餘者守護；若已施者非愛所縛，餘者增愛；若已施者非我所心，餘者我有；已施無怖，餘者怖畏；若已施者是道基柱，餘是魔柱；已施無盡，餘者有盡；已施者樂，餘守護苦；已施離結，餘者增結；已施大封，餘者非封；若已施者是丈夫業，其餘在者非丈夫業；若已施者諸佛所讚，其餘在者凡夫所讚。",
    "T11n0310_082:0474c08_3": "如是長者！",
    "T11n0310_082:0474c08_4": "在家菩薩應堅住施。",
    "T11n0310_082:0474c09_5": "「復次長者！",
    "T11n0310_082:0474c09_6": "在家菩薩若見乞者應起三想。",
    "T11n0310_082:0474c10_7": "何等為三？",
    "T11n0310_082:0474c10_8": "善知識想，他世富想，菩提基想。",
    "T11n0310_082:0474c11_9": "復有三想：順如來教想，欲果報想，降伏魔想。",
    "T11n0310_082:0474c12_10": "復有三想：於求者所起親眷屬想，於四攝法起攝取想，於無邊生起出離想；應當如是生是三想。",
    "T11n0310_082:0474c14_11": "復有三想。",
    "T11n0310_082:0474c14_12": "何等為三？",
    "T11n0310_082:0474c15_13": "除貪欲想，除瞋恚想，除愚癡想。",
    "T11n0310_082:0474c15_14": "生是三想。",
    "T11n0310_082:0474c16_15": "何以故？",
    "T11n0310_082:0474c16_16": "長者！",
    "T11n0310_082:0474c16_17": "是人貪欲、瞋恚、愚癡俱得微薄。",
    "T11n0310_082:0474c17_18": "長者！",
    "T11n0310_082:0474c17_19": "云何三事俱得微薄？",
    "T11n0310_082:0474c17_20": "若施財時心無貪著，是名貪薄。",
    "T11n0310_082:0474c18_21": "於乞者所生於慈心，是名瞋薄。",
    "T11n0310_082:0474c19_22": "若布施已迴向無上正真之道，是名癡薄。",
    "T11n0310_082:0474c20_23": "長者！",
    "T11n0310_082:0474c20_24": "是名施者貪瞋癡薄。",
    "T11n0310_082:0474c20_25": "「復次長者！",
    "T11n0310_082:0474c21_26": "在家菩薩見乞者已，修趣滿足六波羅蜜想。",
    "T11n0310_082:0474c22_27": "何等為六？",
    "T11n0310_082:0474c22_28": "若是菩薩隨所有物無不施心，是名修趣滿檀波羅蜜。",
    "T11n0310_082:0474c23_29": "依菩提心施，是名修趣滿尸波羅蜜。",
    "T11n0310_082:0474c24_30": "於求者所不生瞋訶，是名修趣滿忍波羅蜜。",
    "T11n0310_082:0474c25_31": "若布施時不生自己乏少之想，是名修趣滿進波羅蜜。",
    "T11n0310_082:0474c26_32": "若布施已心不憂悔倍生歡喜，是名修趣滿禪波羅蜜。",
    "T11n0310_082:0474c27_33": "若布施已，不得諸法不望果報，是明慧者不住諸法，隨無所住向無上道，是名修趣滿般若波羅蜜。",
    "T11n0310_082:0475a01_34": "是名菩薩見乞求者修趣滿於六波羅蜜。",
    "T11n0310_082:0475a02_35": "「復次長者！",
    "T11n0310_082:0475a02_36": "在家菩薩於世八法應生放捨，彼人於家財賄妻子不生憂喜，假使忘失不生憂愁。",
    "T11n0310_082:0475a04_37": "應如是觀：有為如幻是妄想相，父母妻子、奴婢使人、親友眷屬悉非我有，我不為是造不善業，此非我宜；是現伴侶非他世侶，是樂伴侶非苦伴侶，我非護彼我之所護；施調人慧進不放逸，助菩提法諸善根等，此是我有隨我所至彼亦隨去。",
    "T11n0310_082:0475a09_38": "何以故？",
    "T11n0310_082:0475a09_39": "父母妻子、男女親屬、知識作使不能救我，非我歸依、非我舍宅、非我洲渚、非我蔭覆、非我我所，是陰界入非我我所，況父母妻子當是我所？",
    "T11n0310_082:0475a13_40": "父母妻子是業所為，我善惡業亦隨受報，彼亦隨業受善惡報。",
    "T11n0310_082:0475a14_41": "長者！",
    "T11n0310_082:0475a14_42": "而是菩薩去來坐起常觀是事，不為父母妻子眷屬、奴婢作使造身口意惡不善業猶如毛分。",
    "T11n0310_082:0475a16_43": "「是故長者！",
    "T11n0310_082:0475a17_44": "在家菩薩於已妻所應起三想。",
    "T11n0310_082:0475a17_45": "何等三？",
    "T11n0310_082:0475a18_0": "無常想，變易想，壞敗想。",
    "T11n0310_082:0475a18_1": "長者！",
    "T11n0310_082:0475a18_2": "是名在家菩薩於己妻所生於三想。",
    "T11n0310_082:0475a19_3": "在家菩薩於己妻所復生三想。",
    "T11n0310_082:0475a20_4": "何等三？",
    "T11n0310_082:0475a20_5": "是娛樂伴非他世伴，是飲食伴非業報伴，是樂時伴非苦時伴。",
    "T11n0310_082:0475a21_6": "長者！",
    "T11n0310_082:0475a22_0": "是名在家菩薩於己妻所生於三想。",
    "T11n0310_082:0475a22_1": "復生三想。",
    "T11n0310_082:0475a23_2": "何等三？",
    "T11n0310_082:0475a23_3": "不好想，臭穢想，可惡想。",
    "T11n0310_082:0475a23_4": "是名三。",
    "T11n0310_082:0475a24_5": "復生三想。",
    "T11n0310_082:0475a24_6": "何等三？",
    "T11n0310_082:0475a24_7": "怨家想，魁膾想，詐親想。",
    "T11n0310_082:0475a25_8": "是名三。",
    "T11n0310_082:0475a25_9": "復生三想。",
    "T11n0310_082:0475a25_10": "何等三？",
    "T11n0310_082:0475a25_11": "羅剎想，毘舍遮想，鬼魅想。",
    "T11n0310_082:0475a26_12": "是名三。",
    "T11n0310_082:0475a26_13": "復生三想。",
    "T11n0310_082:0475a26_14": "何等三？",
    "T11n0310_082:0475a27_0": "非我所想，非攝受想，乞求想。",
    "T11n0310_082:0475a27_1": "是名三。",
    "T11n0310_082:0475a27_2": "復生三想。",
    "T11n0310_082:0475a28_3": "何等三？",
    "T11n0310_082:0475a28_4": "持身惡行想，持口惡行想，持意惡行想。",
    "T11n0310_082:0475a29_5": "是名三。",
    "T11n0310_082:0475a29_6": "復生三想。",
    "T11n0310_082:0475a29_7": "何等三？",
    "T11n0310_082:0475a29_8": "欲覺想，瞋覺想，害覺想。",
    "T11n0310_082:0475b01_9": "是名三。",
    "T11n0310_082:0475b01_10": "復生三想。",
    "T11n0310_082:0475b01_11": "何等三？",
    "T11n0310_082:0475b02_12": "黑闇想，污戒想，繫縛想。",
    "T11n0310_082:0475b02_13": "是名三。",
    "T11n0310_082:0475b02_14": "復生三想。",
    "T11n0310_082:0475b03_15": "何等三？",
    "T11n0310_082:0475b03_16": "障戒想，障定想，障慧想。",
    "T11n0310_082:0475b03_17": "是名三。",
    "T11n0310_082:0475b04_18": "復生三想。",
    "T11n0310_082:0475b04_19": "何等三？",
    "T11n0310_082:0475b04_20": "諂曲想，羂網想，猫伺想。",
    "T11n0310_082:0475b05_21": "是名三。",
    "T11n0310_082:0475b05_22": "復生三想。",
    "T11n0310_082:0475b05_23": "何等三？",
    "T11n0310_082:0475b05_24": "災患想，熱惱想，病亂想。",
    "T11n0310_082:0475b06_25": "是名三。",
    "T11n0310_082:0475b06_26": "復生三想。",
    "T11n0310_082:0475b06_27": "何等三？",
    "T11n0310_082:0475b06_28": "妖媚想，作衰想，霜雹想。",
    "T11n0310_082:0475b07_29": "是名三。",
    "T11n0310_082:0475b07_30": "復生三想。",
    "T11n0310_082:0475b07_31": "何等三？",
    "T11n0310_082:0475b08_32": "病想，老想，死想。",
    "T11n0310_082:0475b08_33": "是名三。",
    "T11n0310_082:0475b08_34": "復生三想：魔想，魔女想，可畏想。",
    "T11n0310_082:0475b09_35": "是名三。",
    "T11n0310_082:0475b09_36": "復生三想：憂想，哭想，苦惱想。",
    "T11n0310_082:0475b10_37": "復生三想：大雌狼想，摩竭魚想，大雌猫想。",
    "T11n0310_082:0475b11_38": "復生三想：黑蛇想，尸守魚想，奪精氣想。",
    "T11n0310_082:0475b12_39": "復生三想：無救想，無歸想，無護想。",
    "T11n0310_082:0475b13_40": "復生三想：母想，姊想，妹想。",
    "T11n0310_082:0475b13_41": "復生三想：賊想，殺想，獄卒想。",
    "T11n0310_082:0475b14_42": "復生三想：瀑水想，波浪想，洄澓想。",
    "T11n0310_082:0475b15_43": "復生三想：淤泥想，溺泥想，混濁想。",
    "T11n0310_082:0475b16_44": "復生三想：盲想，杻想，械想。",
    "T11n0310_082:0475b17_45": "復生三想：火坑想，刀坑想，草炬想。",
    "T11n0310_082:0475b17_46": "復生三想：無利想，刺想，毒想。",
    "T11n0310_082:0475b18_47": "復生三想：繫獄想，讁罰想，刀劍想。",
    "T11n0310_082:0475b19_48": "復生三想：鬪諍想，言訟想，閉繫想。",
    "T11n0310_082:0475b20_49": "復生三想：怨憎會想，愛別離想，病想。",
    "T11n0310_082:0475b21_50": "略說乃至一切鬪諍想，一切滓濁想，一切不善根想。",
    "T11n0310_082:0475b22_51": "長者！",
    "T11n0310_082:0475b22_52": "在家菩薩於己妻所，應生如是相貌觀念。",
    "T11n0310_082:0475b23_53": "「復次長者！",
    "T11n0310_082:0475b23_54": "在家菩薩於自子所不應極愛。",
    "T11n0310_082:0475b24_55": "長者！",
    "T11n0310_082:0475b24_56": "若於子所生於極愛，非他人所則為自毀。",
    "T11n0310_082:0475b25_57": "應以三法而自呵責。",
    "T11n0310_082:0475b26_58": "何等三？",
    "T11n0310_082:0475b26_59": "菩提道是平等之心，非不平等心；菩提道是正行所得，非是邪行；菩提道是無異行得，非雜行得。",
    "T11n0310_082:0475b28_60": "復應呵己心，於自子所生怨家想、惡知識想、非善知識想，違逆佛智平等之慈害我善根。",
    "T11n0310_082:0475c01_61": "彼應隨處自調於心，如愛其子一切亦然，如愛自身一切亦然。",
    "T11n0310_082:0475c03_0": "應修是觀：我異處來、子異處來。",
    "T11n0310_082:0475c03_1": "何以故？",
    "T11n0310_082:0475c03_2": "一切眾生曾為我子，我亦是彼諸眾生子。",
    "T11n0310_082:0475c04_3": "終不生念我子彼非。",
    "T11n0310_082:0475c05_4": "何以故？",
    "T11n0310_082:0475c05_5": "去至六趣而復為怨、或復為子，我其當作等親非親。",
    "T11n0310_082:0475c06_6": "我以何故於其所親倍生愛與，於非親所一切不與？",
    "T11n0310_082:0475c08_0": "我若生於愛不愛心，不於非親所一切不與。",
    "T11n0310_082:0475c09_0": "我若生於愛不愛心，不能趣法。",
    "T11n0310_082:0475c09_1": "何以故？",
    "T11n0310_082:0475c09_2": "不等之行至不等處，行平等行至於等處。",
    "T11n0310_082:0475c10_3": "我不應行是不等行，我學等心一切眾生疾至一切智。",
    "T11n0310_082:0475c12_4": "「長者！",
    "T11n0310_082:0475c12_5": "在家菩薩於諸財物，不生我所想、攝護想，不繫於彼、不想不愛、不生結使。",
    "T11n0310_082:0475c13_6": "「復次長者！",
    "T11n0310_082:0475c14_7": "在家菩薩若有乞者來至其所有所求索，隨所施財應至心念：『我所施財及不施財，俱當散滅不滿所願，必當歸死。",
    "T11n0310_082:0475c16_8": "我不捨財，財當捨我。",
    "T11n0310_082:0475c17_9": "我今當捨令作堅財，然後乃死。",
    "T11n0310_082:0475c18_0": "捨此財已，死時無恨歡喜無悔。』",
    "T11n0310_082:0475c18_1": "若不能施，應以四事白於乞者：『今我力劣善根未熟，於大乘中我是初行，其心未堪自在行施，我是著相住我我所。",
    "T11n0310_082:0475c21_2": "善大丈夫！",
    "T11n0310_082:0475c21_3": "今向汝悔勿生嫌恨，我當如是勤行精進，滿足一切眾生所願。』",
    "T11n0310_082:0475c22_4": "長者！",
    "T11n0310_082:0475c23_5": "在家菩薩應當如是白於乞者。",
    "T11n0310_082:0475c23_6": "「復次長者！",
    "T11n0310_082:0475c24_0": "在家菩薩聞過去佛語，若不值佛及與聖僧，彼應敬禮十方諸佛，諸佛本行乃至成佛悉生隨喜。",
    "T11n0310_082:0475c26_1": "如是晝夜各三時，淨身口意業、淨於慈善，具足慚愧清淨之服，所集善根以菩提心而生隨喜，柔軟善作恭敬斷慢。",
    "T11n0310_082:0475c28_2": "修行三分誦三分法，專心悔過諸不善業更不造新，一切福業悉生隨喜，集滿相好。",
    "T11n0310_082:0476a01_3": "勸請諸佛轉於法輪，於說悉受持一切法。",
    "T11n0310_082:0476a02_4": "願佛久壽增長善根，令我國土亦復如是。",
    "T11n0310_082:0476a03_5": "「復次長者！",
    "T11n0310_082:0476a03_6": "在家菩薩受持八戒修沙門行，應當親近淨戒德行沙門婆羅門，依止給使不見其過；若見沙門越於戒行不應不敬。",
    "T11n0310_082:0476a06_7": "又佛如來是應供、正遍覺，戒行所勳，定、慧、解脫、解脫知見所勳。",
    "T11n0310_082:0476a08_8": "袈裟無有滓濁，一切結染皆悉捨離。",
    "T11n0310_082:0476a08_9": "仙聖之幢倍生恭敬，於彼比丘生大悲心，彼不應為如此惡行。",
    "T11n0310_082:0476a10_10": "諸佛世尊名寂、調伏、一切悉知，聖幢相服不寂不調、不伏不知，作此非法。",
    "T11n0310_082:0476a12_11": "如世尊說，不輕未學，非是彼過是結使咎，以結使故現造是惡。",
    "T11n0310_082:0476a13_12": "此佛法中有於出法，是人能出則有是處。",
    "T11n0310_082:0476a14_13": "若解是結，修行正觀得至初果，定趣無上正真之道。",
    "T11n0310_082:0476a15_14": "何以故？",
    "T11n0310_082:0476a15_15": "智能害結。",
    "T11n0310_082:0476a16_16": "世尊又說，人則不應妄輕量人，則為自傷。",
    "T11n0310_082:0476a17_17": "如來所知非我所知，是故不應瞋嫌害彼。",
    "T11n0310_082:0476a18_0": "「復次長者！",
    "T11n0310_082:0476a18_1": "在家菩薩若入僧坊，在門而住，五體敬禮然後乃入。",
    "T11n0310_082:0476a19_2": "當如是觀：此處即是空行之處、無相行處、無作行處、慈悲喜捨四梵行處。",
    "T11n0310_082:0476a21_3": "是正行正住所安之處，我當何時捨於家垢？",
    "T11n0310_082:0476a22_4": "我當何時住如是行？",
    "T11n0310_082:0476a22_5": "應生如是欲出家心。",
    "T11n0310_082:0476a23_6": "無有在家修集無上正覺之道，皆悉出家趣空閑林修集得成無上正道。",
    "T11n0310_082:0476a24_7": "在家多塵污，出家妙好。",
    "T11n0310_082:0476a25_8": "在家具縛，出家無礙。",
    "T11n0310_082:0476a25_9": "在家多垢，出家捨離。",
    "T11n0310_082:0476a26_10": "在家惡攝，出家善攝。",
    "T11n0310_082:0476a26_11": "在家沒於愛欲淤泥，出家遠離愛欲淤泥。",
    "T11n0310_082:0476a27_12": "在家凡俱，出家智俱。",
    "T11n0310_082:0476a28_13": "在家邪命，出家淨命。",
    "T11n0310_082:0476a28_14": "在家多垢，出家無垢。",
    "T11n0310_082:0476a29_15": "在家衰減，出家無減。",
    "T11n0310_082:0476a29_16": "在家處憂，出家歡喜。",
    "T11n0310_082:0476b01_17": "在家則是眾惡梯隥，出家離隥。",
    "T11n0310_082:0476b02_18": "在家繫縛，出家解脫。",
    "T11n0310_082:0476b02_19": "在家畏懼，出家無畏。",
    "T11n0310_082:0476b03_20": "在家謫罰，出家無罰。",
    "T11n0310_082:0476b03_21": "在家多患，出家無患。",
    "T11n0310_082:0476b04_22": "在家煩熱，出家無熱。",
    "T11n0310_082:0476b04_23": "在家多求苦，出家無求樂。",
    "T11n0310_082:0476b05_24": "在家掉動，出家無動。",
    "T11n0310_082:0476b05_25": "在家貧苦，出家無苦。",
    "T11n0310_082:0476b06_26": "在家怯弱，出家無怯。",
    "T11n0310_082:0476b06_27": "在家下賤，出家尊貴。",
    "T11n0310_082:0476b07_28": "在家熾然，出家寂靜。",
    "T11n0310_082:0476b07_29": "在家利他，出家自利。",
    "T11n0310_082:0476b08_30": "在家之人無潤精氣，出家之人有大滋潤。",
    "T11n0310_082:0476b09_31": "在家結樂，出家滅樂。",
    "T11n0310_082:0476b09_32": "在家增刺，出家無刺。",
    "T11n0310_082:0476b10_33": "在家成小法，出家成大法。",
    "T11n0310_082:0476b10_34": "在家不調，出家調伏。",
    "T11n0310_082:0476b11_35": "在家離戒，出家護戒。",
    "T11n0310_082:0476b11_36": "在家增長淚乳血海，出家乾竭淚乳血海。",
    "T11n0310_082:0476b12_37": "在家之人諸佛聲聞緣覺所呵，出家之人諸佛聲聞緣覺所讚。",
    "T11n0310_082:0476b14_38": "在家無足，出家知足。",
    "T11n0310_082:0476b14_39": "在家魔喜，出家魔憂。",
    "T11n0310_082:0476b15_40": "在家不降伏，出家降伏。",
    "T11n0310_082:0476b15_41": "在家奴僕，出家為主。",
    "T11n0310_082:0476b16_42": "在家生死際，出家涅槃際。",
    "T11n0310_082:0476b16_43": "在家墮落，出家拔墮。",
    "T11n0310_082:0476b17_44": "在家闇冥，出家明炤。",
    "T11n0310_082:0476b17_45": "在家之人根不自在，出家之人諸根自在。",
    "T11n0310_082:0476b18_46": "在家狂逸，出家不逸。",
    "T11n0310_082:0476b19_47": "在家不相應，出家相應。",
    "T11n0310_082:0476b19_48": "在家下觀，出家上觀。",
    "T11n0310_082:0476b20_49": "在家多營，出家少營。",
    "T11n0310_082:0476b20_50": "在家少力，出家大力。",
    "T11n0310_082:0476b21_51": "在家諂曲，出家正直。",
    "T11n0310_082:0476b21_52": "在家多憂，出家無憂。",
    "T11n0310_082:0476b22_53": "在家箭俱，出家除箭。",
    "T11n0310_082:0476b22_54": "在家病患，出家無病。",
    "T11n0310_082:0476b23_55": "在家老法，出家壯法。",
    "T11n0310_082:0476b23_56": "在家放逸命，出家修慧命。",
    "T11n0310_082:0476b24_57": "在家誑詐，出家無詐。",
    "T11n0310_082:0476b25_58": "在家多作，出家無作。",
    "T11n0310_082:0476b25_59": "在家毒器，出家甘露器。",
    "T11n0310_082:0476b26_60": "在家災患，出家無災害。",
    "T11n0310_082:0476b26_61": "在家不捨，出家放捨。",
    "T11n0310_082:0476b27_62": "在家之人取於毒果，出家之人取無毒果。",
    "T11n0310_082:0476b28_63": "在家之人不愛相應，出家不與不愛相應。",
    "T11n0310_082:0476b29_64": "在家癡重，出家智輕。",
    "T11n0310_082:0476b29_65": "在家失方便，出家淨方便。",
    "T11n0310_082:0476c01_66": "在家失正意，出家淨正意。",
    "T11n0310_082:0476c01_67": "在家失至意，出家淨至意。",
    "T11n0310_082:0476c02_68": "在家之人不能作救，出家作救。",
    "T11n0310_082:0476c03_69": "在家造窮劣，出家不造窮。",
    "T11n0310_082:0476c03_70": "在家非舍，出家作舍。",
    "T11n0310_082:0476c04_71": "在家非歸，出家作歸。",
    "T11n0310_082:0476c04_72": "在家多怒，出家多慈。",
    "T11n0310_082:0476c05_73": "在家負擔，出家捨擔。",
    "T11n0310_082:0476c05_74": "在家不盡一切諍訟，出家盡諍。",
    "T11n0310_082:0476c06_75": "在家有過，出家無過。",
    "T11n0310_082:0476c07_76": "在家怱務，出家閑務。",
    "T11n0310_082:0476c07_77": "在家熱惱，出家離熱。",
    "T11n0310_082:0476c08_78": "在家多讎，出家無讎。",
    "T11n0310_082:0476c08_79": "在家貯聚，出家無聚。",
    "T11n0310_082:0476c09_80": "在家財堅，出家德堅。",
    "T11n0310_082:0476c09_81": "在家憂俱，出家寂憂。",
    "T11n0310_082:0476c10_82": "在家損耗，出家增益。",
    "T11n0310_082:0476c10_83": "在家易得，出家之人億劫難得。",
    "T11n0310_082:0476c11_84": "在家易作，出家難作。",
    "T11n0310_082:0476c11_85": "在家順流，出家逆流。",
    "T11n0310_082:0476c12_86": "在家處流，出家船栰。",
    "T11n0310_082:0476c12_87": "在家結河，出家越度。",
    "T11n0310_082:0476c13_88": "在家此岸，出家彼岸。",
    "T11n0310_082:0476c13_89": "在家纏縛，出家離纏。",
    "T11n0310_082:0476c14_90": "在家嫌恨，出家寂恨。",
    "T11n0310_082:0476c14_91": "在家王法，出家佛法。",
    "T11n0310_082:0476c15_92": "在家愛染污，出家離染。",
    "T11n0310_082:0476c16_0": "在家生苦，出家生樂。",
    "T11n0310_082:0476c16_1": "在家淺近，出家深遠。",
    "T11n0310_082:0476c17_0": "在家易伴，出家難伴。",
    "T11n0310_082:0476c17_1": "在家妻伴，出家心伴。",
    "T11n0310_082:0476c18_0": "在家怱務，出家離務。",
    "T11n0310_082:0476c18_1": "在家逼他苦，出家樂他。",
    "T11n0310_082:0476c19_2": "在家財施，出家法施。",
    "T11n0310_082:0476c19_3": "在家持魔幢，出家持佛幢。",
    "T11n0310_082:0476c20_4": "在家巢窟，出家離巢。",
    "T11n0310_082:0476c20_5": "在家非道，出家離非道。",
    "T11n0310_082:0476c21_6": "在家稠林，出家離林。",
    "T11n0310_082:0476c21_7": "如是長者！",
    "T11n0310_082:0476c22_8": "在家菩薩漸次思念，我恒河沙等設於大祀，為諸眾生一日悉施，善調法中生出家心，是則堅實施已畢足。",
    "T11n0310_082:0476c24_9": "我今應當堅修戒聞。",
    "T11n0310_082:0476c25_0": "彼入僧坊禮如來塔生於三想，我亦當得如是供養，我亦當得慜一切眾生留於舍利。",
    "T11n0310_082:0476c26_1": "我如是學、如是行、如是精進，疾得阿耨多羅三藐三菩提。",
    "T11n0310_082:0476c28_2": "設作一切佛諸事已，如佛如來入於涅槃。",
    "T11n0310_082:0476c29_3": "是入僧坊觀於一切諸比丘德，誰是多聞？",
    "T11n0310_082:0477a01_4": "誰是說法？",
    "T11n0310_082:0477a01_5": "誰是持律？",
    "T11n0310_082:0477a01_6": "誰持阿含？",
    "T11n0310_082:0477a01_7": "何等比丘持菩薩藏？",
    "T11n0310_082:0477a02_8": "誰阿練兒？",
    "T11n0310_082:0477a02_9": "何等比丘少欲乞食、著糞掃衣獨處離欲？",
    "T11n0310_082:0477a03_10": "誰是修行？",
    "T11n0310_082:0477a03_11": "誰是坐禪？",
    "T11n0310_082:0477a04_12": "誰是營事？",
    "T11n0310_082:0477a04_13": "誰是寺主？",
    "T11n0310_082:0477a04_14": "悉觀彼行，隨誰人欲不生譏呵。",
    "T11n0310_082:0477a05_15": "若在寺廟及往聚落，有所言說善護口業。",
    "T11n0310_082:0477a06_16": "若有比丘乏於衣鉢病藥所須，隨應給與不令起瞋。",
    "T11n0310_082:0477a07_17": "何以故？",
    "T11n0310_082:0477a07_18": "諸天及人有妬嫉結，應倍護彼。",
    "T11n0310_082:0477a08_19": "凡夫人心非阿羅漢，凡夫起過非阿羅漢。",
    "T11n0310_082:0477a09_20": "彼近多聞為修聞故，親說法者修行決定，近持律者調伏結使不墮犯中，親近持於菩薩藏人於學修行六波羅蜜及修方便，近阿練兒修學獨處，親近修行修學端坐。",
    "T11n0310_082:0477a13_21": "若有比丘未定位者，須衣施衣、須鉢施鉢，勸彼比丘發無上心。",
    "T11n0310_082:0477a14_22": "何以故？",
    "T11n0310_082:0477a14_23": "此非勝處財法攝彼。",
    "T11n0310_082:0477a15_24": "如是長者！",
    "T11n0310_082:0477a15_25": "在家菩薩如是善知沙門之行。",
    "T11n0310_082:0477a16_26": "若有沙門鬪訟諍競而和合之，捨於身命守護正法。",
    "T11n0310_082:0477a17_27": "長者！",
    "T11n0310_082:0477a17_28": "在家菩薩見病比丘，捨自肉血令彼病愈。",
    "T11n0310_082:0477a18_29": "長者！",
    "T11n0310_082:0477a18_30": "在家菩薩未開施心，不先請他、施已心悔，一切善本以菩提心而為上首。",
    "T11n0310_082:0477a20_31": "長者、在家菩薩住在家地，如佛教行不忘不失助菩提法，現法無染得增勝法。」",
    "T11n0310_082:0477a22_32": "爾時郁伽長者及諸長者，一切同聲歡喜讚歎：「希有世尊！",
    "T11n0310_082:0477a23_33": "善說在家過患，而猶未知出家戒行出家功德。",
    "T11n0310_082:0477a24_34": "世尊！",
    "T11n0310_082:0477a24_35": "我等亦觀在家多過、出家德大。",
    "T11n0310_082:0477a25_36": "唯願世尊！",
    "T11n0310_082:0477a25_37": "哀愍我等願得出家。」",
    "T11n0310_082:0477a26_38": "說是語已，佛告長者：「出家甚難一向淨行。」",
    "T11n0310_082:0477a27_39": "時諸長者白言：「世尊！",
    "T11n0310_082:0477a27_40": "實如聖教。",
    "T11n0310_082:0477a27_41": "唯願世尊聽我出家，當如教行。」",
    "T11n0310_082:0477a28_42": "爾時世尊即聽出家。",
    "T11n0310_082:0477a29_43": "告彌勒菩薩、一切淨菩薩：「汝善丈夫！",
    "T11n0310_082:0477b01_0": "令是等出家。」",
    "T11n0310_082:0477b01_1": "時彌勒等令九千長者悉皆出家，是長者等受出家戒。",
    "T11n0310_082:0477b02_2": "是時復有千長者等，發阿耨多羅三藐三菩提心。",
    "T11n0310_082:0477b03_3": "爾時郁伽長者白言：「世尊已說在家過患功德。",
    "T11n0310_082:0477b04_4": "善哉世尊！",
    "T11n0310_082:0477b05_5": "願說出家菩薩戒聞功德之行。",
    "T11n0310_082:0477b05_6": "云何菩薩善妙法中調伏出家，禮拜起住去來進止？」",
    "T11n0310_082:0477b06_7": "佛告長者：「善思念之，當為汝說。",
    "T11n0310_082:0477b07_8": "出家菩薩應如是學、如是住行。」",
    "T11n0310_082:0477b08_9": "「唯然世尊！",
    "T11n0310_082:0477b08_10": "受教而聽。」",
    "T11n0310_082:0477b08_11": "佛言：「長者！",
    "T11n0310_082:0477b09_12": "出家菩薩應如是學。",
    "T11n0310_082:0477b09_13": "我以何緣捨業出家？",
    "T11n0310_082:0477b10_14": "為修慧故，勤加精進如救頭然。",
    "T11n0310_082:0477b10_15": "應作是念：我今應住於四聖種樂行頭陀。",
    "T11n0310_082:0477b11_16": "長者！",
    "T11n0310_082:0477b11_17": "云何出家菩薩修四聖種？",
    "T11n0310_082:0477b12_18": "是出家菩薩隨所有衣應生知足，歎美知足不為衣故而行妄語。",
    "T11n0310_082:0477b13_19": "若不得衣，不想不念不生憂惱；設令得衣心不生著。",
    "T11n0310_082:0477b15_20": "雖服著衣而無繫著不貪不住，知其過咎知於出離隨是知足。",
    "T11n0310_082:0477b16_21": "不自稱譽不毀他人。",
    "T11n0310_082:0477b16_22": "長者！",
    "T11n0310_082:0477b17_23": "出家之人隨所乞食隨所敷具，亦當知足而生歎美，不為敷具而起妄語，不得不念不生憂惱，得不染著無染心畜不悋不繫，知其過咎知出離行隨是知足，終不自稱毀於他人。",
    "T11n0310_082:0477b21_24": "樂斷樂離、樂於修習，於此樂斷樂離樂修不自稱譽。",
    "T11n0310_082:0477b22_25": "長者！",
    "T11n0310_082:0477b22_26": "是名出家菩薩住四聖種。",
    "T11n0310_082:0477b22_27": "「復次長者！",
    "T11n0310_082:0477b23_28": "出家菩薩以十功德持著身衣。",
    "T11n0310_082:0477b23_29": "何等十？",
    "T11n0310_082:0477b24_30": "為慚恥故，為覆形故，為蚊虻故，為風暴故，不為軟觸不為好故，為於沙門表戒相故，此染色衣令諸人天阿修羅等生塔想故而受持之，解脫而染非欲染衣，寂靜所宜非結所宜，著此染衣不起諸惡修諸善業，不為好故著染服衣，知聖道已我如是作，於一念頃不持染結。",
    "T11n0310_082:0477c01_31": "長者！",
    "T11n0310_082:0477c01_32": "是名出家菩薩十事功德持著身衣。",
    "T11n0310_082:0477c02_33": "「復次長者！",
    "T11n0310_082:0477c02_34": "出家菩薩見十事故，盡其形壽不捨乞食。",
    "T11n0310_082:0477c03_35": "何等十？",
    "T11n0310_082:0477c03_36": "我今自活不由他活。",
    "T11n0310_082:0477c04_37": "若有眾生施我食者，要令安住於三歸處然後受食。",
    "T11n0310_082:0477c05_38": "若不施食，於是眾生生大悲心。",
    "T11n0310_082:0477c05_39": "為彼眾生勤行精進，令是眾生所作辦已後食其食。",
    "T11n0310_082:0477c07_40": "又我不違佛所教勅，為殖滿足根本因故、依降伏慢積聚無見頂因緣故，不為女人丈夫男女共和合故平等乞食。",
    "T11n0310_082:0477c09_41": "於諸眾生生平等心，集一切智莊嚴具故。",
    "T11n0310_082:0477c10_42": "長者！",
    "T11n0310_082:0477c10_43": "出家菩薩見此十利！",
    "T11n0310_082:0477c11_44": "盡壽不捨於乞食法。",
    "T11n0310_082:0477c11_45": "若有至心敬信來請！",
    "T11n0310_082:0477c12_46": "爾時應去。",
    "T11n0310_082:0477c12_47": "若有請者不至心請！",
    "T11n0310_082:0477c13_48": "觀有自利！",
    "T11n0310_082:0477c13_49": "利彼因緣即便應去。",
    "T11n0310_082:0477c13_50": "「復次長者！",
    "T11n0310_082:0477c14_0": "出家菩薩見十利故，終不捨於阿練兒處。",
    "T11n0310_082:0477c14_1": "何等十？",
    "T11n0310_082:0477c15_2": "自在除去故，無我持故，捨臥具愛故，寂無愛故，處無可利故，阿練兒處捨身命故，捨眾閙故，如來法中所作作故，寂定適意故，專念無留難故。",
    "T11n0310_082:0477c18_3": "長者！",
    "T11n0310_082:0477c18_4": "是名出家菩薩見十德利，盡壽不捨阿練兒處。",
    "T11n0310_082:0477c19_5": "長者！",
    "T11n0310_082:0477c19_6": "若阿練兒欲聽法故，有和上阿闍梨因緣事故，為問病故至村聚中，當作是念：今夜還去。",
    "T11n0310_082:0477c21_7": "若為讀誦在房舍住，應作是念：我今故在阿練若處，住阿練兒處與法相應，於一切物無有諍想，於一切法無障礙想集法無厭。",
    "T11n0310_082:0477c24_8": "長者！",
    "T11n0310_082:0477c24_9": "出家菩薩在阿練兒處作如是觀：我以何緣住阿練兒處？",
    "T11n0310_082:0477c26_10": "非但空處名為沙門，是中多有不調不寂、不堅不相應亦住是中，所謂麞鹿獼猴、鳥獸師子虎狼、賊旃陀羅，是等無有沙門功德。",
    "T11n0310_082:0477c29_0": "是故我應具阿練兒行沙門義利，謂繫念不亂，得陀羅尼，修大慈大悲，五通自在，滿六波羅蜜，不捨一切智心，修行方便，常以法施攝取眾生教化眾生。",
    "T11n0310_082:0478a03_1": "不捨攝法，修行六念，勤進修聞，繫念修集正相應行，不證果智，守護正法，信於業報，是名正見。",
    "T11n0310_082:0478a05_2": "斷於一切妄想分別，是正思惟。",
    "T11n0310_082:0478a06_3": "隨所解法而為演說，是名正語。",
    "T11n0310_082:0478a07_4": "除盡業滿，是名正業。",
    "T11n0310_082:0478a07_5": "斷除結習，是名正命。",
    "T11n0310_082:0478a08_6": "勤趣於定，是名正進。",
    "T11n0310_082:0478a08_7": "不忘諸法，是名正念。",
    "T11n0310_082:0478a09_8": "得一切智知，是名正定。",
    "T11n0310_082:0478a09_9": "解空不驚、無相不怖、無願不怯，心不執有，依義不依語、依智不依識、依法不依人、依了義經不依不了義經。",
    "T11n0310_082:0478a12_10": "長者！",
    "T11n0310_082:0478a12_11": "是名出家菩薩住沙門法。",
    "T11n0310_082:0478a12_12": "「復次長者！",
    "T11n0310_082:0478a13_13": "出家菩薩不應親近多人眾中。",
    "T11n0310_082:0478a13_14": "我應捨彼我之善根，終不捨於一切眾生故，修於善根。",
    "T11n0310_082:0478a15_15": "長者！",
    "T11n0310_082:0478a15_16": "出家菩薩有四親近，如來所許。",
    "T11n0310_082:0478a16_0": "何等為四？",
    "T11n0310_082:0478a16_1": "長者！",
    "T11n0310_082:0478a16_2": "出家菩薩親近聽法，是佛所許。",
    "T11n0310_082:0478a17_3": "親近成熟一切眾生，是佛所許。",
    "T11n0310_082:0478a17_4": "供養如來，是佛所許。",
    "T11n0310_082:0478a18_5": "親近不捨一切智心，是佛所許。",
    "T11n0310_082:0478a19_6": "長者！",
    "T11n0310_082:0478a19_7": "是名出家菩薩四種親近如來所許。",
    "T11n0310_082:0478a20_8": "長者！",
    "T11n0310_082:0478a20_9": "親近是四，勿親近餘。",
    "T11n0310_082:0478a20_10": "「復次長者！",
    "T11n0310_082:0478a20_11": "出家菩薩住阿練兒處，應如是念：『我以何故來在此處？",
    "T11n0310_082:0478a22_12": "我來至此為怖何事？",
    "T11n0310_082:0478a22_13": "畏誰故來？",
    "T11n0310_082:0478a22_14": "畏眾閙故、畏親近故、畏貪瞋癡故、畏狂慢故、畏惱熱故、畏慳貪故、畏於色聲香味觸故、畏於陰魔煩惱魔死魔天魔故、無常常畏、無我我畏、苦中樂畏、不淨淨畏、心意識畏、現在捶打畏、我見畏、我我所畏、惡知識畏、利養畏、非時語畏、不見言見畏、不聞言聞畏、不念言念畏、不識言識畏、沙門垢畏、欲界色界無色界畏、一切諸道生死處畏、地獄畏、畜生畏、餓鬼畏，我今怖懼如是等畏，來至於此阿練兒處，不住在家憒閙眾中，若不修行不修念處則不相應，脫是畏故來至此處。",
    "T11n0310_082:0478b04_15": "過去無量菩薩摩訶薩，一切皆住阿練兒處，解脫諸畏得於無畏，得無畏阿耨多羅三藐三菩提。",
    "T11n0310_082:0478b07_16": "未來菩薩亦復如是，住阿練兒處脫一切畏，得於無畏無上正道。",
    "T11n0310_082:0478b08_17": "現在菩薩摩訶薩亦復如是，住阿練兒處修行無畏，得於無畏阿耨多羅三藐三菩提，脫一切畏。",
    "T11n0310_082:0478b10_18": "是故我今欲得無畏脫一切畏，住阿練兒處。』",
    "T11n0310_082:0478b11_19": "「復次長者！",
    "T11n0310_082:0478b12_0": "出家菩薩住阿練兒處，無怖無畏，應如是學。",
    "T11n0310_082:0478b13_0": "若有畏者，皆由著我、皆由執我，我為初首。",
    "T11n0310_082:0478b13_1": "皆由愛我，起我、見我、想我、持我，妄想於我、守護於我。",
    "T11n0310_082:0478b15_2": "若住阿練兒處不捨執我，是為失利。",
    "T11n0310_082:0478b15_3": "長者！",
    "T11n0310_082:0478b16_4": "若住阿練兒處無有我想，是住阿練兒處。",
    "T11n0310_082:0478b17_5": "無有見著，是住阿練兒處。",
    "T11n0310_082:0478b17_6": "不住我我所，是住阿練兒處。",
    "T11n0310_082:0478b18_7": "長者當知，無涅槃想，是住阿練兒處，況煩惱想。",
    "T11n0310_082:0478b19_8": "長者！",
    "T11n0310_082:0478b19_9": "謂阿練兒處者，不依著於一切諸法，不住諸法，於諸法無礙，不依色聲香味觸住，住一切法平等無垢，住善調心，棄一切畏住於無畏，住脫一切結流大河，住於聖種，住於少欲，住於知足易滿易養，住充滿智，住如聞修行；住於解脫，觀空無相無作門故；住解脫知見，斷繫縛故；住於邊際，順因緣故；住所住已辦，究竟淨故。",
    "T11n0310_082:0478b27_0": "長者！",
    "T11n0310_082:0478b27_1": "猶如空處藥木叢林不怖不畏。",
    "T11n0310_082:0478b27_2": "如是長者！",
    "T11n0310_082:0478b28_3": "出家菩薩住阿練兒處，應自生心猶如草木牆壁等想、猶如幻想，是中誰畏誰怖？",
    "T11n0310_082:0478b29_4": "是以應以無畏觀身，此身非我非我所，無眾生、無壽命、無人、無丈夫、無少年。",
    "T11n0310_082:0478c02_5": "所言畏者，空名無實，我今不應以無實生畏，如彼空處藥木叢林無主無護。",
    "T11n0310_082:0478c04_6": "應如是知一切法已，如是善住阿練兒處。",
    "T11n0310_082:0478c05_7": "何以故？",
    "T11n0310_082:0478c05_8": "斷憂諍故名阿練兒，無生無護名阿練兒。",
    "T11n0310_082:0478c06_9": "「復次長者！",
    "T11n0310_082:0478c06_10": "出家菩薩住阿練兒處，應如是學。",
    "T11n0310_082:0478c07_11": "漸順戒聚，次修定聚，住阿練兒處集於慧聚，住阿練兒處習解脫聚，住阿練兒處生解脫知見聚，住阿練兒處敷助菩提法，住阿練兒處集於十二頭陀功德，住阿練兒處諦方便故，住阿練兒處善知陰故，住阿練兒處等法界故，住阿練兒處削除諸入故，住阿練兒處不忘菩提心故，住阿練兒處觀空無畏故，住阿練兒處不失一切諸善根故，住阿練兒處佛所讚歎，住阿練兒處菩薩所讚，住阿練兒處諸聖所譽，住阿練兒處欲解脫者之所依故，住阿練兒處欲一切智者應住是處。",
    "T11n0310_082:0478c19_0": "「復次長者！",
    "T11n0310_082:0478c19_1": "出家菩薩住阿練兒處，以少許事滿六波羅蜜。",
    "T11n0310_082:0478c20_2": "何以故？",
    "T11n0310_082:0478c20_3": "住阿練兒處不惜身命，是名出家菩薩住阿練兒處修習滿於檀波羅蜜。",
    "T11n0310_082:0478c22_4": "長者！",
    "T11n0310_082:0478c22_5": "出家菩薩住頭陀戒、身口意戒，是名出家菩薩住阿練兒處修習滿於尸波羅蜜。",
    "T11n0310_082:0478c24_6": "長者！",
    "T11n0310_082:0478c24_7": "云何出家菩薩住阿練兒修習滿於忍波羅蜜？",
    "T11n0310_082:0478c25_8": "於諸眾生無瞋恚心忍一切智。",
    "T11n0310_082:0478c26_9": "長者！",
    "T11n0310_082:0478c26_10": "是名出家菩薩住阿練兒處修習滿於忍波羅蜜。",
    "T11n0310_082:0478c27_11": "長者！",
    "T11n0310_082:0478c27_12": "云何出家菩薩住阿練兒處修習滿於進波羅蜜？",
    "T11n0310_082:0478c28_13": "而是菩薩應如是學，我不離是處要當得於無生法忍。",
    "T11n0310_082:0478c29_14": "長者！",
    "T11n0310_082:0479a01_0": "是名出家菩薩住阿練兒處修習滿於進波羅蜜。",
    "T11n0310_082:0479a02_1": "長者！",
    "T11n0310_082:0479a02_2": "云何出家菩薩住阿練兒處修習滿於禪波羅蜜？",
    "T11n0310_082:0479a03_3": "長者！",
    "T11n0310_082:0479a03_4": "出家菩薩住阿練兒處，捨於禪定教化眾生修諸善根。",
    "T11n0310_082:0479a04_5": "長者！",
    "T11n0310_082:0479a04_6": "是名出家菩薩住阿練兒處修習滿於禪波羅蜜。",
    "T11n0310_082:0479a06_7": "長者！",
    "T11n0310_082:0479a06_8": "云何出家菩薩住阿練兒處修習滿於般若波羅蜜。",
    "T11n0310_082:0479a07_9": "長者！",
    "T11n0310_082:0479a07_10": "是出家菩薩住阿練兒處，應如是學，如我此身空處亦爾，如我此身菩提亦爾，如如無妄想、如空無妄想。",
    "T11n0310_082:0479a09_11": "長者！",
    "T11n0310_082:0479a10_12": "是名出家菩薩住阿練兒處修滿般若波羅蜜。",
    "T11n0310_082:0479a11_13": "長者！",
    "T11n0310_082:0479a11_14": "出家菩薩住阿練兒處，如是修滿六波羅蜜。",
    "T11n0310_082:0479a12_15": "長者！",
    "T11n0310_082:0479a12_16": "出家菩薩成就四法，知阿練兒處。",
    "T11n0310_082:0479a13_17": "何等四？",
    "T11n0310_082:0479a13_18": "淨戒、多聞、思惟相應、如法修行，是名出家菩薩知住阿練兒處。",
    "T11n0310_082:0479a14_19": "復次長者！",
    "T11n0310_082:0479a15_20": "出家菩薩若結增上不應親彼，住阿練兒處應摧伏結。",
    "T11n0310_082:0479a16_21": "復次長者！",
    "T11n0310_082:0479a16_22": "出家菩薩住阿練兒處，應修五通，為化天龍夜叉乾闥婆故。",
    "T11n0310_082:0479a18_0": "復次長者！",
    "T11n0310_082:0479a18_1": "出家菩薩應如佛教住阿練兒處。",
    "T11n0310_082:0479a19_0": "是中我應滿於一切清淨之善，善法所勳，後至城邑聚落說法。",
    "T11n0310_082:0479a20_1": "長者！",
    "T11n0310_082:0479a20_2": "是名出家菩薩如是四法住阿練兒處。",
    "T11n0310_082:0479a21_3": "「復次長者！",
    "T11n0310_082:0479a21_4": "出家菩薩從阿練兒處起，受法讀誦，詣於和上阿闍梨所，上中下坐，是我福田；不應懈怠，是我自業；不嫉於彼，應為彼使。",
    "T11n0310_082:0479a24_5": "應如是觀，如來、應供、正遍覺，一切天世魔梵沙門婆羅門供養福田。",
    "T11n0310_082:0479a26_0": "佛是一切眾生之父，佛不生心求於給使。",
    "T11n0310_082:0479a26_1": "我今欲學，我亦當為一切眾生作於給使，我不求他為我給使。",
    "T11n0310_082:0479a28_2": "何以故？",
    "T11n0310_082:0479a28_3": "長者！",
    "T11n0310_082:0479a28_4": "若有比丘重於給使，失法功德。",
    "T11n0310_082:0479a29_5": "若以財攝，彼當云何？",
    "T11n0310_082:0479a29_6": "欲使我作故以財攝我，非為法故自失己信。",
    "T11n0310_082:0479b01_7": "若財攝給使，無大報利。",
    "T11n0310_082:0479b02_8": "若向和上阿闍梨所，知其心意應如所作，莫令和上阿闍梨不信於我、不敬愛我。",
    "T11n0310_082:0479b04_9": "彼捨身命為讚誦法故，稱滿其意為功德利，捨於利養讚歎於法。",
    "T11n0310_082:0479b05_10": "長者！",
    "T11n0310_082:0479b05_11": "若是菩薩於他人所受持讀誦一四句偈、施戒忍進定慧相應集菩提道，於是師所為法恭敬。",
    "T11n0310_082:0479b08_12": "如上諸師受持文字章句偈頌，於無量劫應為彼使，不生諂偽一切供養。",
    "T11n0310_082:0479b09_13": "長者當知，不報其恩況不敬法。",
    "T11n0310_082:0479b10_14": "長者！",
    "T11n0310_082:0479b10_15": "若信起善念，念佛法僧、念於無漏、念寂調伏，於無量劫給侍，使令供養和上，猶不報滿和上之恩，長者應如是知。",
    "T11n0310_082:0479b13_16": "長者當知，若聞法已有無量報得無量智，我應無量供養和上。",
    "T11n0310_082:0479b14_17": "「復次長者！",
    "T11n0310_082:0479b15_0": "出家菩薩如出家法住。",
    "T11n0310_082:0479b15_1": "長者！",
    "T11n0310_082:0479b15_2": "云何名為如出家法住？",
    "T11n0310_082:0479b16_3": "是出家菩薩聞淨戒已，應如是學修四淨戒。",
    "T11n0310_082:0479b17_4": "何等為四？",
    "T11n0310_082:0479b17_5": "謂住聖種樂於頭陀，不親近於在家出家，不諂曲住阿練兒處。",
    "T11n0310_082:0479b18_6": "復次長者！",
    "T11n0310_082:0479b19_7": "出家菩薩聞淨戒已，復應如是學四淨戒。",
    "T11n0310_082:0479b20_8": "何等四？",
    "T11n0310_082:0479b20_9": "謂身淨戒亦不得身，謂口淨戒亦不得口，離於諸見發一切智心。",
    "T11n0310_082:0479b21_10": "長者！",
    "T11n0310_082:0479b21_11": "是名四淨戒。",
    "T11n0310_082:0479b22_12": "復次長者！",
    "T11n0310_082:0479b22_13": "出家菩薩聞淨戒已，應如是學於四淨戒。",
    "T11n0310_082:0479b23_14": "何等四？",
    "T11n0310_082:0479b23_15": "離於我想，棄於我所，遠斷常見，解因緣法。",
    "T11n0310_082:0479b24_16": "長者！",
    "T11n0310_082:0479b24_17": "是名四淨戒。",
    "T11n0310_082:0479b25_18": "復次長者！",
    "T11n0310_082:0479b25_19": "出家菩薩聞淨戒已，應如是學於四淨戒。",
    "T11n0310_082:0479b26_20": "何等四？",
    "T11n0310_082:0479b26_21": "謂陰無所有，界如法界，入如空聚，不住假名。",
    "T11n0310_082:0479b27_22": "長者！",
    "T11n0310_082:0479b27_23": "是名四淨戒。",
    "T11n0310_082:0479b28_0": "復次長者！",
    "T11n0310_082:0479b28_1": "出家菩薩聞淨戒已，應如是學於四淨戒。",
    "T11n0310_082:0479b29_2": "何等四？",
    "T11n0310_082:0479b29_3": "知我不得我，聞覺於他令心清淨，心不樂住一切法等，無有動搖。",
    "T11n0310_082:0479c01_4": "長者！",
    "T11n0310_082:0479c02_0": "是名四淨戒。",
    "T11n0310_082:0479c02_1": "復次長者！",
    "T11n0310_082:0479c02_2": "出家菩薩聞淨戒已，應如是學於四淨戒。",
    "T11n0310_082:0479c03_3": "何等四？",
    "T11n0310_082:0479c03_4": "所謂解空，不畏無相，一切眾生起於大悲，入於無我。",
    "T11n0310_082:0479c04_5": "長者！",
    "T11n0310_082:0479c05_6": "是名出家菩薩四種淨戒。",
    "T11n0310_082:0479c05_7": "「復次長者！",
    "T11n0310_082:0479c05_8": "出家菩薩聞淨三昧已，應如是學何等淨三昧？",
    "T11n0310_082:0479c07_0": "謂一切法無所有。",
    "T11n0310_082:0479c07_1": "無有二心、正業心、一處心。",
    "T11n0310_082:0479c08_2": "無動搖心、無戲論心、無亂閙心、無依止心。",
    "T11n0310_082:0479c09_3": "於心自在無有馳散，不住心界，見心如幻。",
    "T11n0310_082:0479c10_0": "觀一切法等如法界，無行無住，又亦無起不得內外，三昧同等。",
    "T11n0310_082:0479c11_1": "住如是法，說名三昧。",
    "T11n0310_082:0479c11_2": "如是長者！",
    "T11n0310_082:0479c12_3": "是名出家菩薩觀淨定聚。",
    "T11n0310_082:0479c12_4": "「復次長者！",
    "T11n0310_082:0479c13_0": "出家菩薩聞淨慧聚，聞已應觀何等名為清淨慧聚？",
    "T11n0310_082:0479c14_1": "是菩薩應如是修學，知於緣法分別智、辯智、疾智、眾生智、攝外眾生智。",
    "T11n0310_082:0479c15_2": "如是長者！",
    "T11n0310_082:0479c16_3": "出家菩薩觀淨慧聚。",
    "T11n0310_082:0479c16_4": "「復次長者！",
    "T11n0310_082:0479c16_5": "出家菩薩應如是學，所謂慧者名無繫縛，以無身故；無所執持、無動無住、無形無相、無生無行，如虛空故。",
    "T11n0310_082:0479c19_6": "長者！",
    "T11n0310_082:0479c19_7": "若如是觀，名為菩薩住於出家。」",
    "T11n0310_082:0479c20_8": "說是法時，八千眾生發阿耨多羅三藐三菩提心。",
    "T11n0310_082:0479c21_9": "是諸長者得無生法忍。",
    "T11n0310_082:0479c21_10": "三萬二千眾生遠塵離垢得法眼淨。",
    "T11n0310_082:0479c22_11": "爾時郁伽長者歡喜踊躍，以價直百千衣奉上供佛，白言：「世尊！",
    "T11n0310_082:0479c24_12": "以此善根普施一切諸眾生等，令諸在家菩薩摩訶薩成就如佛所教戒法，諸出家菩薩願令滿足一切諸法，亦令滿足如佛所教。",
    "T11n0310_082:0479c27_13": "世尊！",
    "T11n0310_082:0479c27_14": "云何在家菩薩住在家地學出家戒？」",
    "T11n0310_082:0479c28_15": "如是問已，佛告長者：「在家菩薩具足五法，住在家地學出家戒。",
    "T11n0310_082:0479c29_16": "何等為五？",
    "T11n0310_082:0479c29_17": "長者！",
    "T11n0310_082:0479c29_18": "菩薩住在家地中，不悋一切所有財物，與於一切智心相應，不望果報。",
    "T11n0310_082:0480a02_19": "復次長者！",
    "T11n0310_082:0480a02_20": "在家菩薩住在家地，具淨梵行，不習欲想況二和合。",
    "T11n0310_082:0480a03_21": "復次長者！",
    "T11n0310_082:0480a04_22": "在家菩薩至於空處修習四禪，以方便力不入正位。",
    "T11n0310_082:0480a05_23": "復次長者！",
    "T11n0310_082:0480a05_24": "在家菩薩住在家地，應極精進學於智慧，一切眾生以慈相應。",
    "T11n0310_082:0480a07_0": "復次長者！",
    "T11n0310_082:0480a07_1": "在家菩薩住在家地，守護於法亦勸他人。",
    "T11n0310_082:0480a08_2": "長者！",
    "T11n0310_082:0480a08_3": "是名在家菩薩住在家地，具足五法學出家戒。」",
    "T11n0310_082:0480a09_4": "爾時郁伽長者白言：「世尊！",
    "T11n0310_082:0480a10_0": "我在家中如世尊教，當如是住增廣佛道，諸出家戒我亦當學。」",
    "T11n0310_082:0480a11_1": "爾時世尊即便微笑。",
    "T11n0310_082:0480a11_2": "諸佛常法，若微笑時，種種色光青黃赤白從面門出，遍照無量無邊世界，上過梵世蔽日月光，還遶身三匝入如來頂。",
    "T11n0310_082:0480a14_3": "爾時阿難。",
    "T11n0310_082:0480a14_4": "見佛微笑，從坐而起，整於衣服偏袒右肩，右膝著地而白佛言：「大德世尊以何緣笑？",
    "T11n0310_082:0480a16_5": "諸佛世尊非無緣笑。」",
    "T11n0310_082:0480a17_6": "佛告阿難：「汝今見是郁伽長者供如來不？",
    "T11n0310_082:0480a18_7": "欲修行法作師子吼。」",
    "T11n0310_082:0480a18_8": "阿難白言：「已見。",
    "T11n0310_082:0480a19_9": "世尊！",
    "T11n0310_082:0480a19_10": "已見。",
    "T11n0310_082:0480a19_11": "善逝！」",
    "T11n0310_082:0480a19_12": "「阿難！",
    "T11n0310_082:0480a19_13": "是郁伽長者住在家地，是賢劫中如來，應供，正遍覺出現於世，常在家供養恭敬是諸如來、護持正法，常在家中住出家戒，廣聞如來無上菩提。」",
    "T11n0310_082:0480a22_14": "爾時大德阿難語郁伽長者：「汝見何利樂在家中？",
    "T11n0310_082:0480a24_15": "有聖智不？」",
    "T11n0310_082:0480a24_16": "答言：「大德！",
    "T11n0310_082:0480a24_17": "不成大悲不應自謂我是安樂。",
    "T11n0310_082:0480a25_18": "大德阿難！",
    "T11n0310_082:0480a25_19": "菩薩摩訶薩忍一切苦不捨眾生。」",
    "T11n0310_082:0480a26_20": "說是語已，佛告阿難：「是郁伽長者住在家地，是賢劫中多化眾生，非出家菩薩百劫百千劫。",
    "T11n0310_082:0480a28_21": "何以故？",
    "T11n0310_082:0480a28_22": "阿難！",
    "T11n0310_082:0480a28_23": "百千出家菩薩所有功德，不如是郁伽長者所有功德。」",
    "T11n0310_082:0480b01_0": "大德阿難白佛言：「世尊！",
    "T11n0310_082:0480b01_1": "此經何名？",
    "T11n0310_082:0480b01_2": "云何受持？」",
    "T11n0310_082:0480b02_3": "佛告阿難：「是經名『郁伽長者所問』，亦名『在家出家菩薩戒』，亦名『殷重給事師長品』。",
    "T11n0310_082:0480b03_4": "阿難！",
    "T11n0310_082:0480b04_5": "若有菩薩得聞是經，是大精進，非下精進住於梵行百千萬倍所不能及也。",
    "T11n0310_082:0480b05_6": "是故阿難！",
    "T11n0310_082:0480b06_0": "欲自住進、欲勸他進、欲自住於一切功德、欲勸他住，應聽此經受持讀誦，廣為人說如說修行。",
    "T11n0310_082:0480b08_1": "阿難！",
    "T11n0310_082:0480b08_2": "我以是法付囑於汝受持讀誦。",
    "T11n0310_082:0480b08_3": "何以故？",
    "T11n0310_082:0480b09_4": "阿難！",
    "T11n0310_082:0480b09_5": "此法具足一切功德。",
    "T11n0310_082:0480b09_6": "阿難！",
    "T11n0310_082:0480b09_7": "若有菩薩與是法相應，則不離與如來相應。",
    "T11n0310_082:0480b10_8": "阿難！",
    "T11n0310_082:0480b10_9": "若有菩薩離於是法則為離佛。",
    "T11n0310_082:0480b11_10": "若有菩薩離於是法，離受持讀誦如說修行，是離見於一切諸佛。",
    "T11n0310_082:0480b13_11": "何以故？",
    "T11n0310_082:0480b13_12": "阿難！",
    "T11n0310_082:0480b13_13": "佛出世事，皆於此經而顯示之。",
    "T11n0310_082:0480b14_14": "阿難！",
    "T11n0310_082:0480b14_15": "假令三千大千世界滿中大火，應從中過為正覺故，往聽此經受持讀誦如說修行。",
    "T11n0310_082:0480b16_16": "阿難！",
    "T11n0310_082:0480b16_17": "若令三千大千世界滿中七寶恭敬奉施，為聞此法受持讀誦如說修行。",
    "T11n0310_082:0480b18_0": "阿難！",
    "T11n0310_082:0480b18_1": "若為過去一切諸佛起七寶塔，以一切供而供養之。",
    "T11n0310_082:0480b19_2": "阿難！",
    "T11n0310_082:0480b19_3": "若現在佛及聲聞僧，以諸樂具盡壽供養。",
    "T11n0310_082:0480b20_4": "阿難！",
    "T11n0310_082:0480b20_5": "未來諸佛及諸菩薩，悉為奴僕及為弟子而供養之。",
    "T11n0310_082:0480b21_6": "不聞是經，不受不持、不讀不誦、不轉不住，離是等法，不名供養諸佛如來。",
    "T11n0310_082:0480b23_7": "阿難！",
    "T11n0310_082:0480b23_8": "若有菩薩聞於是經，受持讀誦為他廣說如說修行，而是菩薩已為供養三世佛已。",
    "T11n0310_082:0480b25_9": "何以故？",
    "T11n0310_082:0480b25_10": "阿難！",
    "T11n0310_082:0480b25_11": "如說修行則是如來調伏之法。」",
    "T11n0310_082:0480b26_12": "說是語已，大德阿難、郁伽長者、乾闥婆、世間天人、阿修羅等，聞佛所說，皆大歡喜。",
    "T11n0310_082:0480b29_0": "大寶積經卷第八十二"
}