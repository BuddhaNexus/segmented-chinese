{
    "T01n0026_045:0709a06_0": "中阿含經卷第四十五",
    "T01n0026_045:0709a08_0": "東晉罽賓三藏瞿曇僧伽提婆譯",
    "T01n0026_045:0709a09_0": "心品第三(有十經)(第四分別誦)　心、浮、受法二　　行禪、說、獵師　五枝財物主　　瞿曇彌、多界（一七二）中阿含心品心經第一我聞如是：一時，佛遊舍衛國，在勝林給孤獨園。",
    "T01n0026_045:0709a14_1": "爾時，有一比丘獨安靖處宴坐思惟，心作是念：「誰將世間去？",
    "T01n0026_045:0709a15_2": "誰為染著？",
    "T01n0026_045:0709a15_3": "誰起自在？」",
    "T01n0026_045:0709a16_4": "彼時，比丘則於晡時從宴坐起，往詣佛所，稽首禮足，却坐一面，白曰：「世尊！",
    "T01n0026_045:0709a17_5": "我今獨安靖處宴坐思惟，心作是念：『誰將世間去？",
    "T01n0026_045:0709a18_6": "誰為染著？",
    "T01n0026_045:0709a19_7": "誰起自在？』」",
    "T01n0026_045:0709a19_8": "世尊聞已，歎曰：「善哉！",
    "T01n0026_045:0709a19_9": "善哉！",
    "T01n0026_045:0709a20_10": "比丘！",
    "T01n0026_045:0709a20_11": "謂有賢道而有賢觀，極妙辯才，有善思惟。",
    "T01n0026_045:0709a21_12": "『誰將世間去？",
    "T01n0026_045:0709a21_13": "誰為染著？",
    "T01n0026_045:0709a21_14": "誰起自在？』",
    "T01n0026_045:0709a22_0": "比丘！",
    "T01n0026_045:0709a22_1": "所問為如是耶？」",
    "T01n0026_045:0709a22_2": "比丘答曰：「如是。",
    "T01n0026_045:0709a22_3": "世尊！」",
    "T01n0026_045:0709a23_4": "世尊告曰：「比丘！",
    "T01n0026_045:0709a23_5": "心將世間去，心為染著，心起自在。",
    "T01n0026_045:0709a24_6": "比丘！",
    "T01n0026_045:0709a24_7": "彼將世間去，彼為染著，彼起自在。",
    "T01n0026_045:0709a25_8": "比丘！",
    "T01n0026_045:0709a25_9": "多聞聖弟子非心將去，非心染著，非心自在。",
    "T01n0026_045:0709a26_10": "比丘！",
    "T01n0026_045:0709a26_11": "多聞聖弟子不隨心自在，而心隨多聞聖弟子。」",
    "T01n0026_045:0709a27_12": "比丘白曰：「善哉！",
    "T01n0026_045:0709a28_13": "善哉！",
    "T01n0026_045:0709a28_14": "唯然。",
    "T01n0026_045:0709a28_15": "世尊！」",
    "T01n0026_045:0709a28_16": "彼時，比丘聞佛所說，歡喜奉行。",
    "T01n0026_045:0709a29_17": "問曰：「世尊！",
    "T01n0026_045:0709a29_18": "多聞比丘，說多聞比丘。",
    "T01n0026_045:0709b01_0": "世尊！",
    "T01n0026_045:0709b01_1": "云何多聞比丘？",
    "T01n0026_045:0709b01_2": "云何施設多聞比丘？」",
    "T01n0026_045:0709b01_3": "世尊聞已，歎曰：「善哉！",
    "T01n0026_045:0709b02_4": "善哉！",
    "T01n0026_045:0709b02_5": "比丘！",
    "T01n0026_045:0709b02_6": "謂有賢道而有賢觀，極妙辯才，有善思惟。",
    "T01n0026_045:0709b03_7": "『世尊！",
    "T01n0026_045:0709b03_8": "多聞比丘，說多聞比丘。",
    "T01n0026_045:0709b04_9": "世尊！",
    "T01n0026_045:0709b04_10": "云何多聞比丘？",
    "T01n0026_045:0709b04_11": "云何施設多聞比丘？』",
    "T01n0026_045:0709b05_12": "比丘！",
    "T01n0026_045:0709b05_13": "所問為如是耶？」",
    "T01n0026_045:0709b05_14": "比丘答曰：「如是。",
    "T01n0026_045:0709b06_15": "世尊！」",
    "T01n0026_045:0709b06_16": "世尊告曰：「比丘！",
    "T01n0026_045:0709b06_17": "我所說甚多，謂正經、歌詠、記說、偈他、因緣、撰錄、本起、此說、生處、廣解、未曾有法及說義。",
    "T01n0026_045:0709b08_18": "比丘！",
    "T01n0026_045:0709b08_19": "若有族姓子，我所說四句偈，知義知法，趣法向法，趣順梵行。",
    "T01n0026_045:0709b10_20": "比丘！",
    "T01n0026_045:0709b10_21": "說多聞比丘無復過是。",
    "T01n0026_045:0709b11_0": "比丘！",
    "T01n0026_045:0709b11_1": "如是多聞比丘，如來如是施設多聞比丘。」",
    "T01n0026_045:0709b12_2": "比丘白曰：「善哉！",
    "T01n0026_045:0709b12_3": "善哉！",
    "T01n0026_045:0709b12_4": "唯然。",
    "T01n0026_045:0709b12_5": "世尊！」",
    "T01n0026_045:0709b12_6": "彼時，比丘聞佛所說，歡喜奉行。",
    "T01n0026_045:0709b14_0": "問曰：「世尊！",
    "T01n0026_045:0709b14_1": "多聞比丘明達智慧，說多聞比丘明達智慧。",
    "T01n0026_045:0709b15_2": "世尊！",
    "T01n0026_045:0709b15_3": "云何多聞比丘明達智慧？",
    "T01n0026_045:0709b16_0": "云何施設多聞比丘明達智慧？」",
    "T01n0026_045:0709b16_1": "世尊聞已，歎曰：「善哉！",
    "T01n0026_045:0709b17_2": "善哉！",
    "T01n0026_045:0709b17_3": "比丘！",
    "T01n0026_045:0709b17_4": "謂有賢道而有賢觀，極妙辯才，有善思惟。",
    "T01n0026_045:0709b18_5": "『世尊！",
    "T01n0026_045:0709b18_6": "多聞比丘明達智慧，說多聞比丘明達智慧。",
    "T01n0026_045:0709b19_7": "世尊！",
    "T01n0026_045:0709b19_8": "云何多聞比丘明達智慧？",
    "T01n0026_045:0709b20_9": "云何施設多聞比丘明達智慧？』",
    "T01n0026_045:0709b20_10": "比丘！",
    "T01n0026_045:0709b21_11": "所問為如是耶？」",
    "T01n0026_045:0709b21_12": "比丘答曰：「如是。",
    "T01n0026_045:0709b21_13": "世尊！」",
    "T01n0026_045:0709b21_14": "世尊告曰：「比丘！",
    "T01n0026_045:0709b22_15": "若比丘聞此苦，復以慧正見苦如真者，聞苦習、苦滅、苦滅道，復以慧正見苦滅道如真者，比丘！",
    "T01n0026_045:0709b24_16": "如是多聞比丘明達智慧，如來如是施設多聞比丘明達智慧。」",
    "T01n0026_045:0709b26_0": "比丘白曰：「善哉！",
    "T01n0026_045:0709b26_1": "善哉！",
    "T01n0026_045:0709b26_2": "唯然。",
    "T01n0026_045:0709b26_3": "世尊！」",
    "T01n0026_045:0709b26_4": "彼時，比丘聞佛所說，歡喜奉行。",
    "T01n0026_045:0709b27_5": "問曰：「世尊！",
    "T01n0026_045:0709b27_6": "聰明比丘黠慧廣慧，說聰明比丘黠慧廣慧。",
    "T01n0026_045:0709b28_7": "世尊！",
    "T01n0026_045:0709b28_8": "云何聰明比丘黠慧廣慧？",
    "T01n0026_045:0709b29_9": "云何施設聰明比丘黠慧廣慧？」",
    "T01n0026_045:0709c01_10": "世尊聞已，歎曰：「善哉！",
    "T01n0026_045:0709c01_11": "善哉！",
    "T01n0026_045:0709c01_12": "比丘，謂有賢道而有賢觀，極妙辯才，有善思惟。",
    "T01n0026_045:0709c02_13": "『世尊！",
    "T01n0026_045:0709c03_0": "云何聰明比丘黠慧廣慧？",
    "T01n0026_045:0709c03_1": "云何施設聰明比丘黠慧廣慧？』",
    "T01n0026_045:0709c04_2": "比丘！",
    "T01n0026_045:0709c04_3": "所問為如是耶？」",
    "T01n0026_045:0709c04_4": "比丘答曰：「如是。",
    "T01n0026_045:0709c05_5": "世尊！」",
    "T01n0026_045:0709c05_6": "世尊告曰：「若比丘不念自害，不念害他，亦不念俱害，比丘但念自饒益及饒益他，饒益多人，愍傷世間，為天、為人求義及饒益，求安隱快樂。",
    "T01n0026_045:0709c08_7": "比丘！",
    "T01n0026_045:0709c08_8": "如是聰明比丘黠慧廣慧，如是如來施設聰明比丘黠慧廣慧。」",
    "T01n0026_045:0709c10_9": "比丘白曰：「善哉！",
    "T01n0026_045:0709c10_10": "善哉！",
    "T01n0026_045:0709c10_11": "唯然。",
    "T01n0026_045:0709c10_12": "世尊！」",
    "T01n0026_045:0709c11_0": "彼時，比丘聞佛所說，善受善持，善誦習已，即從坐起，稽首佛足，繞三匝而還。",
    "T01n0026_045:0709c12_1": "彼時，比丘聞世尊教，在遠離獨住，心無放逸，修行精勤。",
    "T01n0026_045:0709c14_2": "彼在遠離獨住，心無放逸，修行精勤已，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_045:0709c18_3": "彼尊者知法已，乃至得阿羅訶。",
    "T01n0026_045:0709c19_4": "佛說如是。",
    "T01n0026_045:0709c19_5": "彼諸比丘聞佛所說，歡喜奉行。",
    "T01n0026_045:0709c21_0": "心經第一竟(千五十四字)",
    "T01n0026_045:0709c22_0": "（一七三）中阿含心品浮彌經第二(第四分",
    "T01n0026_045:0709c23_0": "別誦)",
    "T01n0026_045:0709c24_0": "我聞如是：一時，佛遊王舍城，在竹林迦蘭哆園。",
    "T01n0026_045:0709c25_1": "爾時，尊者浮彌，亦在王舍城無事禪室中。",
    "T01n0026_045:0710a01_2": "於是，尊者浮彌過夜平旦，著衣持鉢，欲入王舍城而行乞食，尊者浮彌復作是念：「且置入王舍城乞食，我寧可往至王子耆婆先那童子家。」",
    "T01n0026_045:0710a04_3": "於是，尊者浮彌便往至王子耆婆先那童子家。",
    "T01n0026_045:0710a05_4": "王子耆婆先那童子遙見尊者浮彌來，即從座起，偏袒著衣，叉手向尊者浮彌，作如是說：「善來，尊者浮彌！",
    "T01n0026_045:0710a07_5": "尊者浮彌久不來此，可坐此床。」",
    "T01n0026_045:0710a08_6": "尊者浮彌即便就坐。",
    "T01n0026_045:0710a09_7": "王子耆婆先那童子稽首尊者浮彌足，却坐一面，白曰：「尊者浮彌！",
    "T01n0026_045:0710a10_8": "我欲有所問，聽我問耶？」",
    "T01n0026_045:0710a11_9": "尊者浮彌答曰：「王童子！",
    "T01n0026_045:0710a11_10": "欲問便問，我聞已當思。」",
    "T01n0026_045:0710a12_11": "王童子便問尊者浮彌：「或有沙門梵志來詣我所，而語我曰：『王童子！",
    "T01n0026_045:0710a14_0": "有人作願行正梵行，彼必得果，或無願，或願無願，或非有願非無願行正梵行，彼必得果。』",
    "T01n0026_045:0710a16_1": "尊者浮彌！",
    "T01n0026_045:0710a16_2": "尊師何意、云何說？」",
    "T01n0026_045:0710a16_3": "尊者浮彌告曰：「王童子！",
    "T01n0026_045:0710a17_4": "我不面從世尊聞，亦不從諸梵行聞。",
    "T01n0026_045:0710a18_5": "王童子！",
    "T01n0026_045:0710a18_6": "世尊或如是說：『或有人作願行正梵行，彼必得果，或無願，或願無願，或非有願非無願行正梵行，彼必得果。』」",
    "T01n0026_045:0710a20_7": "王童子白曰：「若尊者浮彌尊師如是意、如是說者，此於世間，天及魔、梵、沙門、梵志，從人至天，最在其上。",
    "T01n0026_045:0710a23_8": "尊者浮彌！",
    "T01n0026_045:0710a23_9": "可在此食。」",
    "T01n0026_045:0710a23_10": "尊者浮彌默然而受。",
    "T01n0026_045:0710a24_11": "王童子知尊者浮彌默然受已，即從坐起，自行澡水，以極美淨妙種種豐饒食噉含消，自手酙酌，令得飽滿，食訖收器，行澡水已，取一小床別坐聽法。",
    "T01n0026_045:0710a27_12": "尊者浮彌為彼說法，勸發渴仰，成就歡喜，無量方便為彼說法，勸發渴仰。",
    "T01n0026_045:0710a29_13": "成就歡喜已，從坐起去，往詣佛所，稽首佛足，却坐一面，與王童子所共論者盡向佛說。",
    "T01n0026_045:0710b02_14": "世尊聞已，告曰：「浮彌！",
    "T01n0026_045:0710b03_0": "何意不為王童子說四喻耶？」",
    "T01n0026_045:0710b03_1": "尊者浮彌問曰：「世尊！",
    "T01n0026_045:0710b04_2": "何謂四喻？」",
    "T01n0026_045:0710b04_3": "世尊答曰：「浮彌！",
    "T01n0026_045:0710b04_4": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0710b07_5": "所以者何？",
    "T01n0026_045:0710b07_6": "以邪求果，謂無道也。",
    "T01n0026_045:0710b08_7": "浮彌！",
    "T01n0026_045:0710b08_8": "猶如有人欲得乳者而[(殼-一)/牛]牛角，必不得乳，無願、願無願、非有願非無願人欲得乳而[(殼-一)/牛]牛角，必不得乳。",
    "T01n0026_045:0710b10_9": "所以者何？",
    "T01n0026_045:0710b11_10": "以邪求乳，謂[(殼-一)/牛]牛角也。",
    "T01n0026_045:0710b11_11": "如是，浮彌！",
    "T01n0026_045:0710b11_12": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0710b14_13": "所以者何？",
    "T01n0026_045:0710b14_14": "以邪求果，謂無道也。",
    "T01n0026_045:0710b15_15": "「浮彌！",
    "T01n0026_045:0710b15_16": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0710b18_17": "所以者何？",
    "T01n0026_045:0710b18_18": "以正求果，謂有道也。",
    "T01n0026_045:0710b18_19": "浮彌！",
    "T01n0026_045:0710b19_0": "猶如有人欲得乳者，飽飲飼牛而[(殼-一)/牛]牛乳，彼必得乳，無願、願無願、非有願非無願人欲得乳，飽飲飼牛而[(殼-一)/牛]牛乳，彼必得乳。",
    "T01n0026_045:0710b22_1": "所以者何？",
    "T01n0026_045:0710b22_2": "以正求乳，謂[(殼-一)/牛]牛乳也。",
    "T01n0026_045:0710b22_3": "如是，浮彌！",
    "T01n0026_045:0710b23_4": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0710b25_5": "所以者何？",
    "T01n0026_045:0710b26_6": "以正求果，謂有道也。",
    "T01n0026_045:0710b26_7": "「浮彌！",
    "T01n0026_045:0710b26_8": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0710b29_9": "所以者何？",
    "T01n0026_045:0710b29_10": "以邪求果，謂無道也。",
    "T01n0026_045:0710c01_11": "浮彌！",
    "T01n0026_045:0710c01_12": "猶如有人欲得酥者，以器盛水，以抨抨之，必不得酥，無願、願無願、非有願非無願人欲得酥，以器盛水，以抨抨之，必不得酥。",
    "T01n0026_045:0710c04_13": "所以者何？",
    "T01n0026_045:0710c04_14": "以邪求酥，謂抨水也。",
    "T01n0026_045:0710c05_15": "如是，浮彌！",
    "T01n0026_045:0710c05_16": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0710c08_17": "所以者何？",
    "T01n0026_045:0710c08_18": "以邪求果，謂無道也。",
    "T01n0026_045:0710c08_19": "「浮彌！",
    "T01n0026_045:0710c09_0": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0710c11_1": "所以者何？",
    "T01n0026_045:0710c11_2": "以正求果，謂有道也。",
    "T01n0026_045:0710c12_3": "浮彌！",
    "T01n0026_045:0710c12_4": "猶如有人欲得酥者，以器盛酪，以抨抨之，彼必得酥，無願、願無願、非有願非無願人欲得酥，以器盛酪，以抨抨之，彼必得酥。",
    "T01n0026_045:0710c15_5": "所以者何？",
    "T01n0026_045:0710c16_0": "以正求酥，謂抨酪也。",
    "T01n0026_045:0710c16_1": "如是，浮彌！",
    "T01n0026_045:0710c16_2": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0710c19_3": "所以者何？",
    "T01n0026_045:0710c19_4": "以正求果，謂有道也。",
    "T01n0026_045:0710c20_5": "「浮彌！",
    "T01n0026_045:0710c20_6": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0710c23_0": "所以者何？",
    "T01n0026_045:0710c23_1": "以邪求果，謂無道也。",
    "T01n0026_045:0710c23_2": "浮彌！",
    "T01n0026_045:0710c23_3": "猶如有人欲得油者，以笮具盛沙，以冷水漬而取壓之，必不得油，無願、願無願、非有願非無願人欲得油，以笮具盛沙，以冷水漬而取壓之，必不得油。",
    "T01n0026_045:0710c27_4": "所以者何？",
    "T01n0026_045:0710c27_5": "以邪求油，謂壓沙也。",
    "T01n0026_045:0710c28_6": "如是，浮彌！",
    "T01n0026_045:0710c28_7": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0711a02_8": "所以者何？",
    "T01n0026_045:0711a02_9": "以邪求果，謂無道也。",
    "T01n0026_045:0711a03_10": "「浮彌！",
    "T01n0026_045:0711a03_11": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0711a06_0": "所以者何？",
    "T01n0026_045:0711a06_1": "以正求果，謂有道也。",
    "T01n0026_045:0711a06_2": "猶如有人欲得油者，以笮具盛麻子，以煖湯漬而取壓之，彼必得油，無願、願無願、非有願非無願人欲得油，以笮具盛麻子，以煖湯漬而取壓之，彼必得油。",
    "T01n0026_045:0711a10_3": "所以者何？",
    "T01n0026_045:0711a10_4": "以正求油，謂壓麻子也。",
    "T01n0026_045:0711a11_5": "如是，浮彌！",
    "T01n0026_045:0711a11_6": "若有沙門、梵志正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0711a14_7": "所以者何？",
    "T01n0026_045:0711a14_8": "以正求果，謂有道也。",
    "T01n0026_045:0711a15_9": "「浮彌！",
    "T01n0026_045:0711a15_10": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0711a18_11": "所以者何？",
    "T01n0026_045:0711a18_12": "以邪求果，謂無道也。",
    "T01n0026_045:0711a18_13": "浮彌！",
    "T01n0026_045:0711a18_14": "猶如有人欲得火者，以濕木作火母，以濕鑽鑽，必不得火，無願、願無願、非有願非無願人欲得火，以濕木作火母，以濕鑽鑽，必不得火。",
    "T01n0026_045:0711a22_15": "所以者何？",
    "T01n0026_045:0711a22_16": "以邪求火，謂鑽濕木也。",
    "T01n0026_045:0711a23_17": "如是，浮彌！",
    "T01n0026_045:0711a23_18": "若有沙門、梵志，邪見、邪見定，彼作願行行邪梵行，必不得果，無願、願無願、非有願非無願行邪梵行，必不得果。",
    "T01n0026_045:0711a26_19": "所以者何？",
    "T01n0026_045:0711a26_20": "以邪求果，謂無道也。",
    "T01n0026_045:0711a26_21": "「浮彌！",
    "T01n0026_045:0711a27_0": "若有沙門、梵志，正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0711a29_1": "所以者何？",
    "T01n0026_045:0711a29_2": "以正求果，謂有道也。",
    "T01n0026_045:0711b01_3": "浮彌！",
    "T01n0026_045:0711b01_4": "猶如有人欲得火者，以燥木作火母，以燥鑽鑽，彼必得火，無願、願無願、非有願非無願人欲得火，以燥木作火母，以燥鑽鑽，彼必得火。",
    "T01n0026_045:0711b05_0": "所以者何？",
    "T01n0026_045:0711b05_1": "以正求火，謂鑽燥木也。",
    "T01n0026_045:0711b05_2": "如是，浮彌！",
    "T01n0026_045:0711b06_3": "若有沙門、梵志正見、正見定，彼作願行行正梵行，彼必得果，無願、願無願、非有願非無願行正梵行，彼必得果。",
    "T01n0026_045:0711b08_4": "所以者何？",
    "T01n0026_045:0711b09_5": "以正求果，謂有道也。",
    "T01n0026_045:0711b09_6": "「浮彌！",
    "T01n0026_045:0711b09_7": "若汝為王童子說此四喻者，王童子聞已必大歡喜，供養於汝，盡其形壽，謂衣被、飲食、臥具、湯藥及餘種種諸生活具。」",
    "T01n0026_045:0711b12_8": "尊者浮彌白曰：「世尊！",
    "T01n0026_045:0711b12_9": "我本未曾聞此四喻，何由得說？",
    "T01n0026_045:0711b13_10": "唯今始從世尊聞之。」",
    "T01n0026_045:0711b14_11": "佛說如是。",
    "T01n0026_045:0711b14_12": "尊者浮彌及諸比丘，聞佛所說，歡喜奉行。",
    "T01n0026_045:0711b16_0": "浮彌經第二竟(二千八十三字)",
    "T01n0026_045:0711b17_0": "（一七四）中阿含心品受法經第三(第四分",
    "T01n0026_045:0711b18_0": "別誦)",
    "T01n0026_045:0711b19_0": "我聞如是：一時，佛遊舍衛國，在勝林給孤獨園。",
    "T01n0026_045:0711b20_1": "爾時，世尊告諸比丘：「世間真實有四種受法。",
    "T01n0026_045:0711b21_2": "云何為四？",
    "T01n0026_045:0711b21_3": "或有受法現樂、當來受苦報，或有受法現苦、當來受樂報，或有受法現苦、當來亦受苦報，或有受法現樂、當來亦受樂報。",
    "T01n0026_045:0711b24_4": "「云何受法現樂、當來受苦報？",
    "T01n0026_045:0711b24_5": "或有沙門、梵志，快莊嚴女共相娛樂，作如是說：『此沙門、梵志於欲見當來有何恐怖，有何災患，而斷於欲，施設斷欲？",
    "T01n0026_045:0711b27_6": "此快莊嚴於女身體樂更樂觸。』",
    "T01n0026_045:0711b28_7": "彼與此女共相娛樂，於中遊戲，彼受此法，成具足已，身壞命終，趣至惡處，生地獄中，方作是念：『彼沙門、梵志於欲見此當來恐怖，見此災患故，斷於欲，施設斷欲。",
    "T01n0026_045:0711c03_8": "我等因欲、諍欲、緣欲故，受如是極苦、甚重苦也。』",
    "T01n0026_045:0711c04_9": "「猶春後月，日中極熱，有葛藤子，曰炙圯迸，墮一娑羅樹下。",
    "T01n0026_045:0711c05_10": "彼時，娑羅樹神因此故而生恐怖，於是，彼樹神若邊傍種子村神、村百穀藥木有親親朋友樹神，於種子見當來有恐怖、有災患故，便往至彼樹神所，而慰勞曰：『樹神勿怖！",
    "T01n0026_045:0711c09_11": "樹神勿怖！",
    "T01n0026_045:0711c10_12": "今此種子或為鹿食，或孔雀食，或風吹去，或村火燒，或野火燒，或敗壞不成種子。",
    "T01n0026_045:0711c12_13": "如是，樹神！",
    "T01n0026_045:0711c12_14": "汝得安隱。",
    "T01n0026_045:0711c12_15": "若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖坼，不為風、雨、日所中傷，得大雨漬，便速生也。』",
    "T01n0026_045:0711c16_16": "「彼樹神而作是念：『以何等故？",
    "T01n0026_045:0711c17_0": "彼邊傍種子村神、村百穀藥木親親朋友樹神，於種子見當來有何恐怖？",
    "T01n0026_045:0711c18_1": "有何災患？",
    "T01n0026_045:0711c18_2": "而來慰勞我言：「樹神勿怖！",
    "T01n0026_045:0711c19_3": "樹神勿怖！",
    "T01n0026_045:0711c19_4": "樹神！",
    "T01n0026_045:0711c19_5": "此種子或為鹿食，或孔雀食，或風吹去，或村火燒，或野火燒，或敗壞不成種子。",
    "T01n0026_045:0711c21_6": "如是，樹神！",
    "T01n0026_045:0711c22_0": "汝得安隱。",
    "T01n0026_045:0711c22_1": "若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖坼，不為風、雨、日所中傷，得大雨漬，便速生也。」』",
    "T01n0026_045:0711c25_2": "成莖枝葉柔軟成節，觸體喜悅，此莖枝葉柔軟成節，觸體喜悅，樂更樂觸。",
    "T01n0026_045:0711c27_3": "此緣樹成大枝節葉，纏裹彼樹，覆蓋在上。",
    "T01n0026_045:0711c28_4": "覆蓋在上已，彼樹神方作是念：『彼邊傍種子村神、村百穀藥木親親朋友樹神，於種子見此當來恐怖，見此災患故，而來慰勞我言：「樹神勿怖！",
    "T01n0026_045:0712a03_0": "樹神勿怖！",
    "T01n0026_045:0712a03_1": "此種子或為鹿食，或孔雀食，或風吹去，或村火燒，或野火燒，或敗壞不成種子。",
    "T01n0026_045:0712a05_2": "如是，樹神！",
    "T01n0026_045:0712a05_3": "汝得安隱。",
    "T01n0026_045:0712a05_4": "若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖坼，不為風、雨、日所中傷，得大雨漬，便速生也。」",
    "T01n0026_045:0712a09_5": "我因種子、緣種子故，受此極苦甚重苦也。』",
    "T01n0026_045:0712a10_6": "「如是，或有沙門、梵志，快莊嚴女共相娛樂，作如是說：『此沙門、梵志於欲見當來有何恐怖，有何災患，而斷於欲，施設斷欲？",
    "T01n0026_045:0712a13_7": "此快莊嚴於女身體樂更樂觸。』",
    "T01n0026_045:0712a13_8": "彼與此女共相娛樂，於中遊戲，彼受此法，成具足已，身壞命終，趣至惡處，生地獄中，方作是念：『彼沙門、梵志於欲見此當來恐怖，見此災患故，斷於欲，施設斷欲。",
    "T01n0026_045:0712a17_9": "我等因欲、諍欲、緣欲故，受如是極苦甚重苦也。』",
    "T01n0026_045:0712a18_10": "是謂受法現樂、當來受苦報。",
    "T01n0026_045:0712a19_11": "「云何受法現苦、當來受樂報？",
    "T01n0026_045:0712a20_12": "或有一自然重濁欲、重濁恚、重濁癡，彼數隨欲心，受苦憂慼，數隨恚心、癡心，受苦憂慼。",
    "T01n0026_045:0712a22_13": "彼以苦以憂，盡其形壽，修行梵行，乃至啼泣墮淚，彼受此法，成具足已，身壞命終，必昇善處，生於天中，是謂受法現苦、當來受樂報。",
    "T01n0026_045:0712a25_14": "「云何受法現苦、當來亦受苦報？",
    "T01n0026_045:0712a25_15": "或有沙門、梵志裸形無衣，或以手為衣，或以葉為衣，或以珠為衣，或不以瓶取水，或不以櫆取水，不食刀杖劫抄之食，不食欺妄食，不自往，不遣信，不來尊，不善尊、不住尊。",
    "T01n0026_045:0712b01_16": "若有二人食，不在中食，不懷妊家食，不畜狗家食，家有糞蠅飛來而不食，不噉魚，不食肉，不飲酒，不飲惡水，或都不飲，學無飲行。",
    "T01n0026_045:0712b04_17": "或噉一口，以一口為足，或二、三、四，乃至七口，以七口為足。",
    "T01n0026_045:0712b05_18": "或食一得，以一得為足，或二、三、四，乃至七得，以七得為足。",
    "T01n0026_045:0712b07_19": "或日一食，以一食為足，或二、三、四、五、六、七日、半月、一月一食，以一食為足。",
    "T01n0026_045:0712b08_20": "或食菜茹，或食稗子，或食[楑-天+示]米，或食雜䵃，或食頭頭邏食，或食麁食。",
    "T01n0026_045:0712b10_21": "或至無事處，依於無事，或食根，或食果，或食自落果。",
    "T01n0026_045:0712b11_22": "或持連合衣，或持毛衣，或持頭舍衣，或持毛頭舍衣，或持全皮，或持穿皮，或持全穿皮。",
    "T01n0026_045:0712b13_23": "或持散髮，或持編髮，或持散編髮，或有剃髮，或有剃鬚，或剃鬚髮，或有拔髮，或有拔鬚，或拔鬚髮。",
    "T01n0026_045:0712b16_24": "或住立斷坐，或修蹲行，或有臥刺，以刺為床，或有臥草，以草為床。",
    "T01n0026_045:0712b17_25": "或有事水，晝夜手抒。",
    "T01n0026_045:0712b18_26": "或有事火，竟昔燃之。",
    "T01n0026_045:0712b18_27": "或事日、月、尊祐大德，叉手向彼。",
    "T01n0026_045:0712b19_28": "如此之比，受無量苦，學煩熱行，彼受此法，成具足已，身壞命終，必至惡處，生地獄中，是謂受法現苦、當來亦受苦報。",
    "T01n0026_045:0712b22_29": "「云何受法現樂、當來亦受樂報？",
    "T01n0026_045:0712b23_30": "或有一自然不重濁欲、不重濁恚、不重濁癡，彼不數隨欲心，受苦憂慼，不數隨恚心、癡心，受苦憂慼，彼以樂以喜，盡其形壽，修行梵行，乃至歡悅心。",
    "T01n0026_045:0712b26_31": "彼受此法，成具足已，五下分結盡，化生於彼而般涅槃，得不退法，不還此世。",
    "T01n0026_045:0712b28_32": "是謂受法現樂、當來亦受樂報。",
    "T01n0026_045:0712b29_33": "世間真實有是四種受法者，因此故說。」",
    "T01n0026_045:0712c01_34": "佛說如是。",
    "T01n0026_045:0712c01_35": "彼諸比丘聞佛所說，歡喜奉行。",
    "T01n0026_045:0712c03_0": "受法經第三竟(一千五百八十三字)（一七五）中阿含心品受法經第四(第四分別誦)我聞如是：一時，佛遊拘樓瘦劍磨瑟曇拘樓都邑。",
    "T01n0026_045:0712c06_1": "爾時，世尊告諸比丘：「此世間如是欲、如是望、如是愛、如是樂、如是意，令不喜、不愛、不可法滅，喜、愛、可法生。",
    "T01n0026_045:0712c08_2": "彼如是欲、如是望、如是愛、如是樂、如是意，然不喜、不愛、不可法生，喜、愛、可法滅，此是癡法。",
    "T01n0026_045:0712c10_3": "我法甚深，難見、難覺、難達。",
    "T01n0026_045:0712c11_4": "如是我法甚深，難見、難覺、難達，不喜、不愛、不可法滅，喜、愛、可法生，是不癡法。",
    "T01n0026_045:0712c13_5": "「世間真實有四種受法。",
    "T01n0026_045:0712c13_6": "云何為四？",
    "T01n0026_045:0712c13_7": "或有受法現樂、當來受苦報，或有受法現苦、當來受樂報，或有受法現苦、當來亦受苦報，或有受法現樂、當來亦受樂報。",
    "T01n0026_045:0712c16_8": "「云何受法現樂、當來受苦報？",
    "T01n0026_045:0712c17_9": "或有一自樂自喜殺生，因殺生，生樂生喜，彼自樂自喜不與取、邪婬、妄言乃至邪見，因邪見，生樂生喜。",
    "T01n0026_045:0712c19_10": "如是身樂、心樂，不善從、不善生，不趣智、不趣覺、不趣涅槃，是謂受法現樂、當來受苦報。",
    "T01n0026_045:0712c21_11": "「云何受法現苦、當來受樂報？",
    "T01n0026_045:0712c22_12": "或有一自苦自憂斷殺，因斷殺，生苦生憂，彼自苦自憂斷不與取、邪婬、妄言乃至斷邪見，因斷邪見，生苦生憂。",
    "T01n0026_045:0712c25_13": "如是身苦、心苦，善從、善生，趣智、趣覺、趣於涅槃，是謂受法現苦、當來受樂報。",
    "T01n0026_045:0712c26_14": "「云何受法現苦、當來亦受苦報？",
    "T01n0026_045:0712c27_15": "或有一自苦自憂殺生，因殺生，生苦生憂，彼自苦自憂不與取、邪婬、妄言乃至邪見，因邪見生苦、生憂。",
    "T01n0026_045:0713a01_16": "如是身苦、心苦，不善從、不善生，不趣智、不趣覺、不趣涅槃，是謂受法現苦、當來亦受苦報。",
    "T01n0026_045:0713a03_17": "「云何受法現樂、當來亦受樂報？",
    "T01n0026_045:0713a03_18": "或有一自樂自喜斷殺，因斷殺，生樂生喜，彼自樂自喜斷不與取、邪婬、妄言乃至斷邪見，因斷邪見，生樂生喜。",
    "T01n0026_045:0713a06_19": "如是身樂、心樂，善從、善生，趣智、趣覺、趣於涅槃，是謂受法現樂當來亦受樂報。",
    "T01n0026_045:0713a08_20": "「若有受法現樂、當來受苦報，彼癡者不知如真，此受法現樂、當來受苦報，不知如真已，便習行不斷，習行不斷已，便不喜、不愛、不可法生，喜、愛、可法滅。",
    "T01n0026_045:0713a11_21": "猶如阿摩尼藥，一分好色香味，然雜以毒，或有人為病故服，服時好色香味，可口而不傷咽，服已在腹，便不成藥。",
    "T01n0026_045:0713a14_22": "如是此受法現樂、當來受苦報，彼癡者不知如真，此受法現樂、當來受苦報，不知如真已，便習行不斷，習行不斷已，便不喜、不愛、不可法生，喜、愛、可法滅，是謂癡法。",
    "T01n0026_045:0713a18_23": "「若有受法現苦、當來受樂報，彼癡者不知如真，此受法現苦、當來受樂報，不知如真已，便不習行而斷之，不習行斷已，便不喜、不愛、不可法生，喜、愛、可法滅，是謂癡法。",
    "T01n0026_045:0713a22_24": "「若有受法現苦、當來亦受苦報，彼癡者不知如真，此受法現苦、當來亦受苦報，不知如真已，便習行不斷，習行不斷已，便不喜、不愛、不可法生，喜、愛、可法滅。",
    "T01n0026_045:0713a25_25": "猶如大小便，復雜以毒，或有人為病故服，服時惡色臭無味，不可口而傷咽，服已在腹便不成藥。",
    "T01n0026_045:0713a28_26": "如是此受法現苦、當來亦受苦報，彼癡者不知如真，此受法現苦、當來亦受苦報，不知如真已，便習行不斷，習行不斷已，便不喜、不愛、不可法生，喜、愛、可法滅，是謂癡法。",
    "T01n0026_045:0713b03_27": "「若有受法現樂、當來亦受樂報，彼癡者不知如真，此受法現樂、當來亦受樂報，不知如真已，便不習行而斷之，不習行斷已，便不喜、不愛、不可法生，喜、愛、可法滅，是謂癡法。",
    "T01n0026_045:0713b07_28": "彼習行法不知如真，不習行法不知如真，習行法不知如真，不習行法不知如真已，不習行法習，習行法不習，不習行法習，習行法不習已，便不喜，不愛、不可法生，喜、愛、可法滅，是謂癡法。",
    "T01n0026_045:0713b11_29": "「若有受法現樂、當來受苦報，彼慧者知如真，此受法現樂、當來受苦報，知如真已，便不習行而斷之，不習行斷已，便喜、愛、可法生，不喜、不愛、不可法滅，是謂慧法。",
    "T01n0026_045:0713b15_30": "若有受法現苦、當來受樂報，彼慧者知如真，此受法現苦、當來受樂報，知如真已，便習行不斷，習行不斷已，便喜、愛、可法生，不喜、不愛、不可法滅。",
    "T01n0026_045:0713b18_31": "猶如大小便和若干種藥，或有人為病故服，服時惡色臭無味，不可口而傷咽，服已在腹便成藥。",
    "T01n0026_045:0713b20_32": "如是此受法現苦、當來受樂報，彼慧者知如真，此受法現苦、當來受樂報，知如真已，便習行不斷，習行不斷已，便喜、愛、可法生，不喜、不愛、不可法滅，是謂慧法。",
    "T01n0026_045:0713b24_33": "「若有受法現苦、當來亦受苦報，彼慧者知如真，此受法現苦、當來亦受苦報，知如真已，便不習行而斷之，不習行斷已，便喜、愛、可法生，不喜、不愛、不可法滅，是謂慧法。",
    "T01n0026_045:0713b28_34": "若有受法現樂、當來亦受樂報，彼慧者知如真，此受法現樂、當來亦受樂報，知如真已，便習行不斷，習行不斷已，便喜、愛、可法生，不喜、不愛、不可法滅。",
    "T01n0026_045:0713c02_35": "猶如酥、蜜和若干種藥，或有人為病故服，服時好色香味，可口而不傷咽，服已在腹便成藥。",
    "T01n0026_045:0713c05_36": "如是此受法現樂、當來亦受樂報，彼慧者知如真，此受法現樂、當來亦受樂報，知如真已，便習行不斷，習行不斷已，便喜、愛、可法生，不喜、不愛、不可法滅，是謂慧法。",
    "T01n0026_045:0713c08_37": "彼習行法知如真，不習行法知如真，習行法知如真，不習行法知如真已，便習行法習，不習行法不習，習行法習，不習行法不習已，便喜、愛、可法生，不喜、不愛、不可法滅，是謂慧法。",
    "T01n0026_045:0713c13_0": "世間真實有是四種受法者，因此故說。」",
    "T01n0026_045:0713c13_1": "佛說如是。",
    "T01n0026_045:0713c14_2": "彼諸比丘聞佛所說，歡喜奉行。",
    "T01n0026_045:0713c15_0": "受法經第四竟(一千五百七十五字)中阿含經卷第四十五(六千二百九十五字)"
}