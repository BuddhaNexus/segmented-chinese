{
    "T24n1451_032:0363b11_0": "根本說一切有部毘奈耶雜事",
    "T24n1451_032:0363b12_0": "卷第三十二",
    "T24n1451_032:0363b14_0": "三藏法師義淨奉　制譯",
    "T24n1451_032:0363b15_0": "第七門第二子攝頌曰：　尼不住蘭若，　　不居城外寺，　不許門前望，　　亦不視窓中。",
    "T24n1451_032:0363b18_0": "佛在王舍城竹林園。",
    "T24n1451_032:0363b18_1": "於此城中有一婬女名蓮華色，衒色為業以自活命。",
    "T24n1451_032:0363b19_2": "時有婆羅門來告言：「少女好不？",
    "T24n1451_032:0363b20_3": "汝可與我行歡愛事。」",
    "T24n1451_032:0363b20_4": "報曰：「汝有錢不？」",
    "T24n1451_032:0363b21_5": "答言：「我無。」",
    "T24n1451_032:0363b21_6": "女曰：「可去覓錢後來相見。」",
    "T24n1451_032:0363b22_0": "答言：「我覓。」",
    "T24n1451_032:0363b22_1": "便往南方隨處經紀，得五百金錢還來女處。",
    "T24n1451_032:0363b23_2": "時蓮華色由依尊者目連善知識故，因即出家近圓得阿羅漢果，隨情所樂出王舍城向室羅伐。",
    "T24n1451_032:0363b25_3": "爾時世尊未遮苾芻尼住阿蘭若，時蓮華色遂往闇林，於閑靜處宴坐入定受解脫樂。",
    "T24n1451_032:0363b27_4": "時婆羅門持五百金錢，至王舍城問諸人曰：「蓮華色女今何處去？」",
    "T24n1451_032:0363b28_5": "答言：「彼已於釋子法中而為出家向室羅伐。」",
    "T24n1451_032:0363b29_6": "彼聞告已即往逝多林問苾芻曰：「聖者！",
    "T24n1451_032:0363c01_7": "王舍城女名蓮華色，遊行至此今在何處？」",
    "T24n1451_032:0363c02_8": "答言：「彼女已捨非法而為出家，在闇林中專修妙觀。」",
    "T24n1451_032:0363c03_9": "彼便往就報言：「少女！",
    "T24n1451_032:0363c04_10": "先有誠言，今持錢至，汝可與我共為歡樂。」",
    "T24n1451_032:0363c05_11": "報言：「婆羅門！",
    "T24n1451_032:0363c05_12": "我已棄捨罪惡之業，汝今宜去。」",
    "T24n1451_032:0363c06_13": "報言：「少女！",
    "T24n1451_032:0363c06_14": "汝雖捨我，我不捨汝。",
    "T24n1451_032:0363c06_15": "宜可起來，必不相放。」",
    "T24n1451_032:0363c07_16": "報言：「汝於我身何處支體偏生愛樂？」",
    "T24n1451_032:0363c08_17": "答曰：「我愛汝眼。」",
    "T24n1451_032:0363c08_18": "即以神力抉其兩眼而授與之。",
    "T24n1451_032:0363c09_19": "時婆羅門便作是念：「此禿沙門女能作如是妖術之法。」",
    "T24n1451_032:0363c10_20": "拳打尼頭棄之出去。",
    "T24n1451_032:0363c11_0": "即以此緣告諸尼眾。",
    "T24n1451_032:0363c11_1": "尼白苾芻，苾芻白佛，佛作是念：「由苾芻尼住阿蘭若有如是過，自今已後苾芻尼不應逐靜在闇林中及空野處。",
    "T24n1451_032:0363c14_0": "若有住者得越法罪。」",
    "T24n1451_032:0363c15_0": "緣在室羅伐城。",
    "T24n1451_032:0363c15_1": "如世尊說：「苾芻尼不應住阿蘭若。」",
    "T24n1451_032:0363c16_2": "時諸苾芻尼便在街衢坊巷，坐修禪寂還招前過，以緣白佛，佛言：「苾芻尼應居寺內修習。」",
    "T24n1451_032:0363c18_3": "時有信心俗人聞佛令尼於寺中修定，遂於城外為造尼寺，尼來居止，還被諸賊及儜惡人來共相侵嬈。",
    "T24n1451_032:0363c20_4": "苾芻白佛，佛言：「不應城外安置尼寺，應在城中。」",
    "T24n1451_032:0363c22_0": "緣處同前。",
    "T24n1451_032:0363c22_1": "時吐羅難陀苾芻尼，於尼寺門前佇望而立，見有人來即便調弄。",
    "T24n1451_032:0363c23_2": "時諸俗旅皆共譏嫌，苾芻白佛，佛作是念：「尼住門前有如是過，故尼不應住在門下。",
    "T24n1451_032:0363c25_3": "若苾芻尼在門前立者得越法罪。」",
    "T24n1451_032:0363c27_0": "緣處同前。",
    "T24n1451_032:0363c27_1": "如佛所制諸尼不應立門首者，便於窓中而望，遙相調弄起過同前，佛言：「此亦如前得越法罪。」",
    "T24n1451_032:0364a01_0": "第七門第三子攝頌曰：　許著僧脚崎，　　有男池不浴，　交衢不應越，　　宜在一邊行。",
    "T24n1451_032:0364a04_0": "緣處同前。",
    "T24n1451_032:0364a04_1": "時諸苾芻尼於寺院內，便著五衣作諸事業，熱悶疲勞因此羸弱，即白苾芻。",
    "T24n1451_032:0364a05_2": "苾芻白佛，佛言：「尼於寺內，應披僧脚崎作諸事業。」",
    "T24n1451_032:0364a07_3": "俗人來見遂起欲意，信心者見共作譏嫌。",
    "T24n1451_032:0364a08_0": "苾芻白佛，佛言：「諸俗人等若嫌斯事，從今已去苾芻尼對長者婆羅門，不應著僧脚崎而為事業。",
    "T24n1451_032:0364a10_1": "若著者得越法罪。",
    "T24n1451_032:0364a10_2": "若對俗人作者，可用僧脚崎覆兩肩臂，披五條衣然後執作。」",
    "T24n1451_032:0364a12_0": "緣處同前。",
    "T24n1451_032:0364a12_1": "時吐羅難陀苾芻尼，遂往男子洗浴之處而為洗浴。",
    "T24n1451_032:0364a13_2": "有諸少年男子亦來洗浴，見尼入水共相議曰：「觀此禿沙門女身如野水牛。」",
    "T24n1451_032:0364a15_3": "尼白苾芻，苾芻白佛，佛作是念：「由苾芻尼往男子浴處有斯過失。",
    "T24n1451_032:0364a16_4": "從今已去苾芻尼不應往男子浴處洗身。",
    "T24n1451_032:0364a17_5": "若往者得越法罪。」",
    "T24n1451_032:0364a18_0": "緣處同前。",
    "T24n1451_032:0364a18_1": "吐羅難陀苾芻尼，立在四衢道中，見俗人來即便調弄。",
    "T24n1451_032:0364a19_2": "諸人報曰：「禿沙門女！",
    "T24n1451_032:0364a19_3": "豈合於四衢道中調弄我等？」",
    "T24n1451_032:0364a20_4": "尼白苾芻，苾芻白佛，佛言：「自今已去苾芻尼不應驀四衢道過，應近一邊取便而去。",
    "T24n1451_032:0364a22_5": "若直過者得越法罪。」",
    "T24n1451_032:0364a23_0": "第七門第四子攝頌曰：　若是二形女、　　或是合道類、　或常血流出，　　及是無血人。",
    "T24n1451_032:0364a26_0": "緣處同時。",
    "T24n1451_032:0364a26_1": "時有苾芻尼，與二形女而為出家，見餘尼來便現異相。",
    "T24n1451_032:0364a27_2": "彼問言：「妹！",
    "T24n1451_032:0364a27_3": "汝是何人？」",
    "T24n1451_032:0364a27_4": "答言：「姊！",
    "T24n1451_032:0364a28_5": "我是二形人。」",
    "T24n1451_032:0364a28_6": "尼白苾芻，苾芻白佛，佛言：「此是非男非女不應出家，縱受近圓不發律儀護，可速擯出。",
    "T24n1451_032:0364b01_7": "自今已去若有女人來求出家，應須先問：『汝非二形不？』",
    "T24n1451_032:0364b02_8": "若不問與出家者，師主得越法罪。」",
    "T24n1451_032:0364b04_0": "緣處同前。",
    "T24n1451_032:0364b04_1": "時有苾芻尼與二道合女出家，若小行時大便俱出污其處所。",
    "T24n1451_032:0364b05_2": "餘尼來入見已問言：「誰污處所？」",
    "T24n1451_032:0364b06_3": "答言：「姊妹！",
    "T24n1451_032:0364b06_4": "我本無心欲污其處，為二道合欲小行時大便俱出。」",
    "T24n1451_032:0364b07_5": "尼白苾芻，苾芻白佛，佛言：「此是非男非女不應出家，縱受近圓不發律儀護，可速擯出。",
    "T24n1451_032:0364b09_6": "從今已去若有女人來求出家，應須先問：『汝非二道合不？』",
    "T24n1451_032:0364b11_7": "若不問與出家者，師主得越法罪。」",
    "T24n1451_032:0364b12_0": "緣處同前。",
    "T24n1451_032:0364b12_1": "時有苾芻尼與常流血女出家，裙衣點污多有蠅附。",
    "T24n1451_032:0364b13_2": "諸尼問曰：「妹！",
    "T24n1451_032:0364b13_3": "身常流血耶？」",
    "T24n1451_032:0364b14_4": "答言：「我是常流血女。」",
    "T24n1451_032:0364b14_5": "尼白苾芻，苾芻白佛，佛言：「此亦同前不堪共住。」",
    "T24n1451_032:0364b16_0": "緣處同前。",
    "T24n1451_032:0364b16_1": "時有苾芻尼與無血女出家，見有餘尼於時時中月期水現，遂生嫌恥，報言：「小妹！",
    "T24n1451_032:0364b18_2": "汝有邪思不能離欲，於時時中有月期現。」",
    "T24n1451_032:0364b19_0": "答言：「阿姊！",
    "T24n1451_032:0364b19_1": "何故見嫌？",
    "T24n1451_032:0364b19_2": "此是女人常法，汝可無耶？」",
    "T24n1451_032:0364b20_3": "答言：「我無血人何有斯事？」",
    "T24n1451_032:0364b20_4": "尼白苾芻，苾芻白佛，佛言：「此是黃門女，宜應擯去不生善法。",
    "T24n1451_032:0364b22_5": "若見有女求出家時，應可問言：『汝非無血不？』",
    "T24n1451_032:0364b23_6": "若不問者得越法罪。」",
    "T24n1451_032:0364b24_0": "第七門第五子攝頌曰：　道小著內衣、　　近苾芻不唾、　僧尼不對說、　　當於自眾邊。",
    "T24n1451_032:0364b27_0": "緣處同前。",
    "T24n1451_032:0364b27_1": "時有苾芻尼度道小女出家，時彼女人向小行處久而方出，餘尼問曰：「何遲出耶？」",
    "T24n1451_032:0364b29_2": "答曰：「知欲如何？",
    "T24n1451_032:0364b29_3": "我身道小根不具足，是故遲耳！」",
    "T24n1451_032:0364c01_4": "尼白苾芻，苾芻白佛，佛言：「此是黃門女即應擯棄。」",
    "T24n1451_032:0364c03_0": "緣處同前。",
    "T24n1451_032:0364c03_1": "時有諸尼為月期下，污衣臥具多有蠅附，雖加浣染還同前污。",
    "T24n1451_032:0364c04_2": "佛知告曰：「如此色類，應著內衣。」",
    "T24n1451_032:0364c05_3": "諸尼便著。",
    "T24n1451_032:0364c05_4": "時吐羅難陀苾芻尼，亦著此衣入城乞食，街中墮落。",
    "T24n1451_032:0364c06_5": "諸人見問：「此是何物遺在地上？」",
    "T24n1451_032:0364c07_6": "尼瞋答曰：「惡生種！",
    "T24n1451_032:0364c07_7": "宜可速問汝家母姊，當為汝說。」",
    "T24n1451_032:0364c08_8": "佛言：「若苾芻尼著內衣，應須安帶繫腰不生此過。",
    "T24n1451_032:0364c09_9": "若不安帶繫腰得越法罪。」",
    "T24n1451_032:0364c11_0": "緣處同前。",
    "T24n1451_032:0364c11_1": "時具壽大迦攝波，於小食時著衣持鉢入城乞食，吐羅難陀尼見速至傍邊唾地，唱言：「極愚極鈍物。」",
    "T24n1451_032:0364c13_2": "迦攝波曰：「此非汝愆，然是阿難陀過，令惡行女人於善法律中強請出家。」",
    "T24n1451_032:0364c15_3": "苾芻以緣白佛，佛言：「吐羅尼所為非沙門法，諸婬女人於苾芻處尚不出此鄙惡之言。",
    "T24n1451_032:0364c17_4": "從今已去苾芻尼見苾芻，不應唾地唱言極愚極鈍。",
    "T24n1451_032:0364c18_5": "若作者得越法罪。」",
    "T24n1451_032:0364c19_0": "緣處同前。",
    "T24n1451_032:0364c19_1": "時有苾芻犯過，見苾芻尼來便喚令坐。",
    "T24n1451_032:0364c20_2": "彼問：「聖者！",
    "T24n1451_032:0364c20_3": "欲作何事？」",
    "T24n1451_032:0364c20_4": "報言：「我為犯罪，今欲說悔。」",
    "T24n1451_032:0364c21_5": "尼即對坐，苾芻白言：「阿離移迦存念！",
    "T24n1451_032:0364c22_6": "我苾芻某甲犯某罪，我今對阿離移迦發露說罪不覆藏，由發露故得安樂住。」",
    "T24n1451_032:0364c23_7": "尼言：「聖者亦犯如是過耶？",
    "T24n1451_032:0364c24_8": "斯非善事。」",
    "T24n1451_032:0364c24_9": "苾芻默恥。",
    "T24n1451_032:0364c24_10": "苾芻白佛，佛言：「苾芻不應向苾芻尼邊說罪，宜於清淨苾芻見解同者發露說罪。",
    "T24n1451_032:0364c26_11": "若作者得越法罪。」",
    "T24n1451_032:0364c28_0": "緣處同前。",
    "T24n1451_032:0364c28_1": "時有苾芻尼犯罪，見苾芻來虔誠恭敬，頂禮雙足合掌請言：「聖者！",
    "T24n1451_032:0364c29_2": "憐愍我故，願見少坐。」",
    "T24n1451_032:0365a01_3": "苾芻問曰：「欲何所為？」",
    "T24n1451_032:0365a01_4": "答言：「聖者！",
    "T24n1451_032:0365a01_5": "我為犯罪，今欲對說。」",
    "T24n1451_032:0365a02_6": "苾芻對坐，尼即合掌白言：「聖者存念！",
    "T24n1451_032:0365a03_7": "我某甲苾芻尼犯某罪。」",
    "T24n1451_032:0365a03_8": "廣如上說，佛言：「苾芻尼不應向苾芻邊發露，宜於清淨苾芻尼邊說罪。",
    "T24n1451_032:0365a05_9": "若作者得越法罪。」",
    "T24n1451_032:0365a06_0": "第七門第六子攝頌曰：　苾芻作羯磨，　　尼可用心聽，　敷座令人坐，　　尼座應分別。",
    "T24n1451_032:0365a09_0": "緣處同前。",
    "T24n1451_032:0365a09_1": "如世尊說：苾芻、苾芻尼羯磨事別，除共羯磨者，尼在僧中作羯磨時，不能無畏作法不成。",
    "T24n1451_032:0365a11_2": "苾芻白佛，佛言：「苾芻應為作羯磨，苾芻尼應聽。」",
    "T24n1451_032:0365a12_3": "諸尼不知云何諦聽？",
    "T24n1451_032:0365a12_4": "佛言：「至心善思念之，告言：『此是初羯磨竟。』",
    "T24n1451_032:0365a13_5": "第二、第三應如是作(謂是二眾受尼戒也)。」",
    "T24n1451_032:0365a15_0": "緣處同前。",
    "T24n1451_032:0365a15_1": "如世尊說應可誦經者，時諸苾芻不敷座席，佛言：「應敷。」",
    "T24n1451_032:0365a16_2": "後於異時尼來聽法便坐好座，時有一尼月期忽下，污其座褥聽訖便去，知事人來欲收舉置見多蠅附，以緣白佛，佛言：「尼來聽法不應令坐好座。」",
    "T24n1451_032:0365a19_3": "如世尊說，苾芻尼不得坐好座聽法者，時有尼來即與小座。",
    "T24n1451_032:0365a21_4": "時大世主喬答彌因來聽法，令坐小座。",
    "T24n1451_032:0365a22_0": "大世主曰：「我在俗時尚不曾坐如此小座，況今能坐？」",
    "T24n1451_032:0365a23_1": "諸苾芻言：「大世主！",
    "T24n1451_032:0365a23_2": "是世尊教，不令苾芻尼坐好座聽法。」",
    "T24n1451_032:0365a24_3": "大世主曰：「我豈同彼有可惡過，由彼前尼心不存念故有過生。」",
    "T24n1451_032:0365a25_4": "苾芻以緣白佛，佛言：「我今聽許。",
    "T24n1451_032:0365a26_5": "若苾芻尼心存念者來聽法時，應與好座勿生疑惑。」",
    "T24n1451_032:0365a28_0": "第七門第七子攝頌曰：　沽酒婬女舍、　　途中不觸女、　隨時開內衣、　　歌舞不應作。",
    "T24n1451_032:0365b02_0": "緣處同前。",
    "T24n1451_032:0365b02_1": "時吐羅難陀苾芻尼，於小食時著衣持鉢次第乞食，見一俗女著妙衣瓔，問曰：「少女！",
    "T24n1451_032:0365b04_2": "因何得此上妙衣瓔？」",
    "T24n1451_032:0365b04_3": "答言：「聖者！",
    "T24n1451_032:0365b04_4": "我因沽酒得此衣瓔。」",
    "T24n1451_032:0365b05_5": "尼便作念：「此好方便。」",
    "T24n1451_032:0365b05_6": "心緣不捨前行乞食。",
    "T24n1451_032:0365b06_7": "又逢一女著弊故衣羸弱而去。",
    "T24n1451_032:0365b06_8": "問曰：「汝屬誰家？」",
    "T24n1451_032:0365b07_9": "答言：「聖者！",
    "T24n1451_032:0365b07_10": "我無所屬，但得衣食我即與作。」",
    "T24n1451_032:0365b08_11": "尼曰：「若爾，何不沽酒？」",
    "T24n1451_032:0365b08_12": "答言：「聖者！",
    "T24n1451_032:0365b08_13": "如我之類豈能沽酒，凡沽酒家須得寬宅，床榻座席盞杓盤樽，錢本多停供承如法，客來無乏方有利潤。」",
    "T24n1451_032:0365b11_14": "尼曰：「若爾，所須之物我為汝辦，所得之財能與我不？」",
    "T24n1451_032:0365b12_15": "答言：「我與。」",
    "T24n1451_032:0365b12_16": "便近尼寺造一大宅，所須調度皆悉與之，多與本錢令其沽酒。",
    "T24n1451_032:0365b14_17": "諸有飲者多來於此，餘沽酒家皆起嫉妬。",
    "T24n1451_032:0365b15_18": "時吐羅難陀苾芻尼多獲財利，後時王設大會皆喚沽酒家，諸人報言：「吐羅難陀苾芻尼寺邊，有大店肆多酤美酒，諸人皆飲多收利物，何不喚來，偏苦我等？」",
    "T24n1451_032:0365b18_19": "使者既聞往擒其女，即便大叫告言：「聖者吐羅難陀！",
    "T24n1451_032:0365b19_20": "王家使人枉相牽捉，願見出來。」",
    "T24n1451_032:0365b20_21": "尼聞速出便即罵言：「儜惡物！",
    "T24n1451_032:0365b21_22": "汝何所為牽我女兒？」",
    "T24n1451_032:0365b21_23": "使者答言：「聖者！",
    "T24n1451_032:0365b22_0": "豈合置店沽酒耶？」",
    "T24n1451_032:0365b22_1": "報曰：「我以脚蹋怨家項上，作沽酒業何關汝事？」",
    "T24n1451_032:0365b23_2": "問言：「聖者！",
    "T24n1451_032:0365b23_3": "亦有怨家乎？」",
    "T24n1451_032:0365b24_0": "答曰：「汝即是怨，將我女去。」",
    "T24n1451_032:0365b24_1": "因此鬪諍。",
    "T24n1451_032:0365b24_2": "諸長者婆羅門見，問言：「何故？」",
    "T24n1451_032:0365b25_3": "廣說其事，共作譏嫌：「諸釋迦女自為掉舉作非法事，禿沙門女不遵淨行而為沽酒。」",
    "T24n1451_032:0365b27_4": "苾芻以緣白佛，佛作是念：「吐羅難陀尼所為之事非釋女法，從今已去苾芻尼不應沽酒。",
    "T24n1451_032:0365b29_5": "若沽者得越法罪。」",
    "T24n1451_032:0365c01_0": "緣處同前。",
    "T24n1451_032:0365c01_1": "時吐羅難陀苾芻尼，著衣持鉢次第乞食。",
    "T24n1451_032:0365c02_2": "見一婬女著好衣瓔，問曰：「少女！",
    "T24n1451_032:0365c02_3": "何處得此上妙衣瓔？」",
    "T24n1451_032:0365c03_4": "答言：「聖者！",
    "T24n1451_032:0365c03_5": "我衒賣色而得此衣。」",
    "T24n1451_032:0365c04_6": "尼作是念：「此好方便，我今試看得出生不？」",
    "T24n1451_032:0365c05_0": "心緣此事而行乞食，遂於一處見少年女，衣服垢膩形帶飢色，行步虛羸體骨端正，問言：「少女！",
    "T24n1451_032:0365c07_1": "汝屬誰家？」",
    "T24n1451_032:0365c07_2": "答曰：「我無所屬，但得衣食我便屬彼。」",
    "T24n1451_032:0365c08_3": "答言：「若爾，何因不作婬女業耶？」",
    "T24n1451_032:0365c08_4": "彼便即以兩手掩耳，報言：「聖者！",
    "T24n1451_032:0365c09_5": "我之家族未曾聞作如斯惡事。」",
    "T24n1451_032:0365c10_6": "尼言：「少女！",
    "T24n1451_032:0365c10_7": "凡是女人多為此業，汝非王女亦非長者婆羅門等貴族所生。",
    "T24n1451_032:0365c11_8": "然諸女人皆愛男子，我不出家亦當自作。」",
    "T24n1451_032:0365c12_9": "彼聞詃誘便答尼曰：「聖者！",
    "T24n1451_032:0365c13_10": "若作婬女可即得耶？",
    "T24n1451_032:0365c13_11": "眾緣備具方辦其事，先須廣宅衣服鮮華，瓔珞莊嚴見者愛念。",
    "T24n1451_032:0365c15_12": "若有男子來入舍時，隨其貴賤飲食香鬘皆須供給。」",
    "T24n1451_032:0365c16_13": "尼言：「少女！",
    "T24n1451_032:0365c16_14": "凡是所須，我皆為辦與汝衣食。",
    "T24n1451_032:0365c17_15": "所得財物能與我不？」",
    "T24n1451_032:0365c17_16": "答言：「悉與。」",
    "T24n1451_032:0365c18_17": "尼於近寺造一大宅，所須之物悉皆備辦，澡浴香華衣服瓔珞皆給與之，恣口所飱容儀肥盛，諸婬女中最為第一，遂使諸人皆來臻湊。",
    "T24n1451_032:0365c21_18": "彼諸婬女見此事時共生嫉妬，吐羅難陀尼多獲財物。",
    "T24n1451_032:0365c22_19": "後時王設大會多用塗香，使者即便集諸婬女共作塗香，諸女讒言告使者曰：「吐羅難陀尼寺邊，亦有婬女宜可喚來。」",
    "T24n1451_032:0365c25_20": "使者既去喚女擒來，彼便大叫告言：「聖者！",
    "T24n1451_032:0365c26_21": "今有王臣撮我將去。」",
    "T24n1451_032:0365c26_22": "尼便疾出語使者曰：「汝儜惡人將我女去。」",
    "T24n1451_032:0365c27_23": "答言：「聖者！",
    "T24n1451_032:0365c27_24": "亦作婬家。」",
    "T24n1451_032:0365c27_25": "報曰：「我以脚蹋怨家項上，作婬女業何于汝事？」",
    "T24n1451_032:0365c29_0": "廣說如前，乃至佛言：「從今已去諸苾芻尼不應作婬女業。",
    "T24n1451_032:0366a01_1": "若有違者得吐羅底也罪。」",
    "T24n1451_032:0366a02_0": "緣處同前。",
    "T24n1451_032:0366a02_1": "時吐羅難陀苾芻尼將一少女，於林野處大路之次，衒色為業因此求財。",
    "T24n1451_032:0366a03_2": "為他所執，尼便惡罵廣說如前。",
    "T24n1451_032:0366a04_3": "乃至「若有作者，得吐羅底也罪。」",
    "T24n1451_032:0366a06_0": "緣在王舍城。",
    "T24n1451_032:0366a06_1": "時六眾苾芻每於伎樂人中共作歌舞，共相議曰：「諸大德！",
    "T24n1451_032:0366a07_2": "我等常被樂人使作歌舞者，皆由十二眾苾芻尼。",
    "T24n1451_032:0366a08_3": "彼若不將衣鉢等物私與伎兒令惱我者，彼即不能令我作樂。",
    "T24n1451_032:0366a10_4": "宜可治罰，今正是時可為計挍。」",
    "T24n1451_032:0366a10_5": "鄔波難陀曰：「宜可共打。」",
    "T24n1451_032:0366a11_6": "咸言：「可爾。」",
    "T24n1451_032:0366a11_7": "遂便同往，遙見吐羅難陀苾芻尼，共相謂曰：「此尼是頭首，宜可苦治。」",
    "T24n1451_032:0366a13_8": "即前共捉，或有拳打頭上、或以脚蹋腰間、或用錫杖而為打拍，遍體青腫不復能行，以油揩身臥在床席。",
    "T24n1451_032:0366a15_9": "諸尼見問：「何故如此？」",
    "T24n1451_032:0366a16_0": "答言：「被打。」",
    "T24n1451_032:0366a16_1": "問曰：「是誰？」",
    "T24n1451_032:0366a16_2": "報云：「尊者六眾。」",
    "T24n1451_032:0366a16_3": "「汝作何過？」",
    "T24n1451_032:0366a17_4": "答曰：「彼是法兄，我是法妹，共相教誨，自是常途。",
    "T24n1451_032:0366a18_5": "豈比餘人，何勞問過？」",
    "T24n1451_032:0366a18_6": "諸尼聞已咸共譏嫌：「云何苾芻打諸尼眾？」",
    "T24n1451_032:0366a19_7": "白諸苾芻，苾芻白佛，佛作是念：「由諸苾芻若打尼時觸其身體。」",
    "T24n1451_032:0366a21_0": "告諸苾芻：「若打尼者是不應為，得越法罪。」",
    "T24n1451_032:0366a22_0": "緣在室羅伐城，如世尊說尼著內衣者，雖著此衣仍猶點血，污諸臥具多有蠅蟲，遂生厭賤憂惱居懷。",
    "T24n1451_032:0366a24_1": "尼白苾芻，苾芻白佛，佛言：「我今許尼，內衣之上更著覆裙。」",
    "T24n1451_032:0366a25_2": "諸尼即便奉教而著，衣仍點污，佛言：「於時時中當為浣染，於眠臥時常須繫念。",
    "T24n1451_032:0366a27_3": "若不爾者得越法罪。」",
    "T24n1451_032:0366a28_0": "緣在王舍城。",
    "T24n1451_032:0366a28_1": "時有苾芻名曰本勝，身死之後舁至屍林以火焚葬。",
    "T24n1451_032:0366a29_2": "時十二眾苾芻尼，即於其傍自為歌舞。",
    "T24n1451_032:0366b01_3": "諸尼嫌恥以事白佛，佛言：「尼法不應自作歌舞。",
    "T24n1451_032:0366b02_4": "作者得越法罪。」",
    "T24n1451_032:0366b03_0": "第七門第八子攝頌曰：　僧尼根若轉、　　至三皆擯出、　廣說法與緣，　　蓮華色為使。",
    "T24n1451_032:0366b06_0": "緣處同前。",
    "T24n1451_032:0366b06_1": "時具壽鄔波離請世尊曰：「大德！",
    "T24n1451_032:0366b06_2": "尼若根轉，其事云何？」",
    "T24n1451_032:0366b07_3": "佛言：「同舊近圓，及依夏次，移向僧寺。」",
    "T24n1451_032:0366b08_4": "復白佛言：「世尊！",
    "T24n1451_032:0366b08_5": "尼轉根時即依本夏送向僧寺；僧若轉根，還依本夏向尼寺不？」",
    "T24n1451_032:0366b10_0": "佛言：「此亦送向尼寺。」",
    "T24n1451_032:0366b10_1": "「大德！",
    "T24n1451_032:0366b10_2": "此之二人至彼處已，根還復轉，其事云何？」",
    "T24n1451_032:0366b11_3": "佛言：「隨其所應還歸本處。」",
    "T24n1451_032:0366b12_4": "「大德！",
    "T24n1451_032:0366b12_5": "此復更轉如是至三，此復云何？」",
    "T24n1451_032:0366b12_6": "佛言：「若至三轉即非僧尼，當須擯棄，勿懷疑惑。」",
    "T24n1451_032:0366b14_0": "緣處同前。",
    "T24n1451_032:0366b14_1": "時有長者名曰天與，大富多財娶妻而住。",
    "T24n1451_032:0366b15_2": "復於一處有一長者名曰鹿子，彼亦大富娶妻而住。",
    "T24n1451_032:0366b16_3": "此之二家共誇財富各言己勝，後為親友昵好往來，但有異物必相贈遺。",
    "T24n1451_032:0366b18_0": "時此城中諸人有事，至芳園所悉皆集會，籌議既畢各並還家。",
    "T24n1451_032:0366b19_1": "時二長者天與、鹿子於園中住，共為談說，天與告曰：「作何方便，我等歿後所有子孫，共為親愛不相疎隔？」",
    "T24n1451_032:0366b21_2": "鹿子曰：「善哉斯語！",
    "T24n1451_032:0366b22_3": "今可共作指腹之親，我等二家若生男女共為婚媾。」",
    "T24n1451_032:0366b23_4": "彼言：「可爾！",
    "T24n1451_032:0366b23_5": "我意同然。」",
    "T24n1451_032:0366b23_6": "作此議已各還本處。",
    "T24n1451_032:0366b24_7": "後時天與妻生一女，容儀端正超絕常倫而性多啼哭。",
    "T24n1451_032:0366b25_8": "若有苾芻來至宅中為父說法，孩子不啼攝耳專聽。",
    "T24n1451_032:0366b26_9": "三七日後諸親歡會為女立名，共相議曰：「此女愛法攝耳專聽，天與之女可名法與。」",
    "T24n1451_032:0366b28_10": "付八養母恩慈撫育，速便長大如蓮出水。",
    "T24n1451_032:0366b29_11": "時鹿子長者聞彼生女作如是念：「我友生女豈得徒然，可送衣瓔用申歡慶，彼即是我新婦何疑？」",
    "T24n1451_032:0366c02_12": "并傳語曰：「聞君誕女慶喜交懷，聊寄衣瓔用申欣賀，幸當為受冀表不空。」",
    "T24n1451_032:0366c04_13": "天與領信還以語答：「彼若生男定為婚媾。」",
    "T24n1451_032:0366c05_14": "于時鹿子得語表心情求男子，未久之頃婦遂有娠月滿生男，三七日後諸親歡會，為兒立名共相議曰：「此兒生日屬毘舍佉星，應名毘舍佉。」",
    "T24n1451_032:0366c08_15": "亦付八母抱持養育。",
    "T24n1451_032:0366c08_16": "時天與長者聞鹿子生男作如是念：「鹿子長者共我交親，今既生男我已生女，彼是女夫可作嚴身瓔珞衣服，令使送去。」",
    "T24n1451_032:0366c11_17": "并傳語曰：「聞君生男情甚欣悅，今送衣服願垂納受。」",
    "T24n1451_032:0366c12_18": "彼得信已傳語報曰：「久許交親今皆遂願，各待成立共作婚姻。」",
    "T24n1451_032:0366c14_19": "法與長大情樂出家，跪白父曰：「我今情樂善說法律而為出家。」",
    "T24n1451_032:0366c15_20": "父曰：「小女！",
    "T24n1451_032:0366c15_21": "我有先言：『以汝嫁與鹿子長者子毘舍佉。』",
    "T24n1451_032:0366c16_22": "彼即是夫，誠為不可。」",
    "T24n1451_032:0366c17_23": "蓮華色尼是其門師時來相問，法與白言：「聖者！",
    "T24n1451_032:0366c18_24": "我於善說法律情樂出家而受近圓成苾芻尼性，願來於此密與出家。",
    "T24n1451_032:0366c19_25": "何以故？",
    "T24n1451_032:0366c20_26": "我父遮制無由得出。」",
    "T24n1451_032:0366c20_27": "尼曰：「善哉！",
    "T24n1451_032:0366c20_28": "少女能發此心樂為出家，諸欲味少過患極多。",
    "T24n1451_032:0366c21_29": "如世尊說：『諸有智人，於婬欲處知有五失。",
    "T24n1451_032:0366c22_30": "故不應為。",
    "T24n1451_032:0366c23_31": "云何為五？",
    "T24n1451_032:0366c23_32": "一者觀欲少味多過常有眾苦；二者行欲之人常被纏縛；三者行欲之人永無厭足；四者行欲之人無惡不造；五者於諸欲境。",
    "T24n1451_032:0366c26_33": "諸佛世尊及聲聞眾并諸勝人得正見者，以無量門說欲過失，是故智者不應習欲。",
    "T24n1451_032:0366c28_0": "又復智人知出家者有五勝利。",
    "T24n1451_032:0366c28_1": "云何為五？",
    "T24n1451_032:0366c28_2": "一者出家功德是我自利不共他有，是故智者應求出家。",
    "T24n1451_032:0367a01_3": "二者自知我是卑下之人被他驅使，既出家後受人供養禮拜稱讚，是故智者應求出家。",
    "T24n1451_032:0367a03_4": "三者從此命終當生天上離二惡道，是故智者應求出家。",
    "T24n1451_032:0367a04_5": "四者由捨俗故出離生死，當得安隱無上涅槃，是故智者應求出家。",
    "T24n1451_032:0367a06_6": "五者常為諸佛及聲聞眾，諸勝上人之所讚歎，是故智者應求出家。』",
    "T24n1451_032:0367a07_7": "汝今應可觀斯利益，以殷重心捨諸俗網求大功德，是故我今度汝出家。",
    "T24n1451_032:0367a09_8": "且應住此，我往白佛。」",
    "T24n1451_032:0367a09_9": "時蓮華色尼至世尊所，頂禮雙足在一面立，合掌白言：「大德世尊！",
    "T24n1451_032:0367a11_10": "天與長者女名法與，於佛所說善法律中情樂出家并受近圓成苾芻尼性，為父先擬嫁與鹿子男毘舍佉，父母遮護不聽出家。」",
    "T24n1451_032:0367a14_11": "于時佛告具壽阿難陀：「汝往告諸尼眾，天與長者女法與情樂出家，可使蓮華色尼往法與處，告其女曰：『奉世尊教，與汝受三歸護并五學處。』",
    "T24n1451_032:0367a17_12": "即於家中剃髮出家受其十學。」",
    "T24n1451_032:0367a18_13": "時阿難陀奉世尊教告彼尼眾，諸尼共集遣蓮華色尼，至彼告言：「少女！",
    "T24n1451_032:0367a19_14": "今尼僧伽奉世尊教，使我於此與汝出家，先受三歸并五學處，當用心受。」",
    "T24n1451_032:0367a21_15": "既為受已，告言：「汝今是近事女，次授十學處。」",
    "T24n1451_032:0367a22_16": "語言：「汝已出家訖，當勤修學，如世尊教依法護持。」",
    "T24n1451_032:0367a23_17": "時女欣悅深生渴仰一心聽受，蓮華色尼觀其根性隨機說法，於四諦理令彼開悟，以智金剛杵摧二十種有身見山，獲預流果。",
    "T24n1451_032:0367a26_18": "時蓮華色尼來白世尊：「奉大師教所作已訖。」",
    "T24n1451_032:0367a27_19": "佛告具壽阿難陀曰：「汝往告諸尼眾，可使蓮華色尼往彼家中，授法與六法、六隨法二年正學。」",
    "T24n1451_032:0367a29_20": "時阿難陀如世尊教告諸尼眾：「使蓮華色尼至法與處，依佛教勅授與六法、六隨法。」",
    "T24n1451_032:0367b02_21": "告言：「汝今已是正學女，應二年中奉教修學，如世尊教依法護持。」",
    "T24n1451_032:0367b03_22": "復更隨機為說妙法，彼聞法已獲一來果。",
    "T24n1451_032:0367b04_23": "是時法與於二歲中，學六法、六隨法，年漸長大容儀挺秀超絕常倫，時諸親族共來瞻視。",
    "T24n1451_032:0367b06_24": "鹿子長者知女長成，令使往告天與長者曰：「男女成立宜共成親，可選吉辰式修盛禮。」",
    "T24n1451_032:0367b08_25": "天與答曰：「善哉！",
    "T24n1451_032:0367b09_26": "斯事應如是為。」",
    "T24n1451_032:0367b09_27": "即便召集諸陰陽師占其吉日，其天與長者遠近親族令使告知：「我女法與某日成禮，若長若幼皆須總集共申歡慶，諸莊嚴具皆可持來。」",
    "T24n1451_032:0367b12_28": "時鹿子長者亦告親知，然彼宗親眷屬廣博，咸來集會滿室羅伐城。",
    "T24n1451_032:0367b14_29": "時憍薩羅主勝光大王乃至中宮及諸寮庶，皆聞天與長者女法與嫁與鹿子長者兒，某日吉辰共為婚會，諸親總集闐噎城中。",
    "T24n1451_032:0367b17_30": "王告大臣：「卿等亦應共彼相助。」",
    "T24n1451_032:0367b17_31": "于時大臣頒宣王命，令其境內聚落村坊諸貴豪族，所有嚴飾奇異之物，咸可齎持助長者婚會。",
    "T24n1451_032:0367b20_0": "時諸貴族聞王命已，咸持種種奇異之物皆來借助。",
    "T24n1451_032:0367b21_1": "是時城隍康莊巷陌人眾充滿，掃灑嚴飾無諸雜穢，燒香普馥散以名華，如歡喜園皆可愛樂。",
    "T24n1451_032:0367b23_2": "法與遙見怪其奇異，問家人曰：「今欲非時為白花會耶？」",
    "T24n1451_032:0367b24_3": "家人答曰：「由汝福報，為此非時作白花會與汝成禮。」",
    "T24n1451_032:0367b25_4": "女聞斯語情生憂惱，速詣父所跪白父言：「我於五欲情無愛樂，願父聽我詣王園伽藍苾芻尼處。」",
    "T24n1451_032:0367b27_5": "父曰：「汝未生日我有誠言：『嫁與鹿子長者男毘舍佉。』",
    "T24n1451_032:0367b29_6": "彼是汝夫，今不由我。",
    "T24n1451_032:0367b29_7": "然憍薩羅主勝光大王寮庶貴賤，咸悉知聞汝嫁與鹿子男毘舍佉，彼豈容汝詣王園寺耶？",
    "T24n1451_032:0367c02_8": "汝欲令我及諸宗親囚禁牢獄？",
    "T24n1451_032:0367c03_9": "明日婚姻，勿為造次。」",
    "T24n1451_032:0367c03_10": "又諸親族咸來告言：「少女！",
    "T24n1451_032:0367c04_11": "汝今不應為倉卒事，汝既盛年梵行難立。」",
    "T24n1451_032:0367c05_12": "彼聞告已即便策勵，作意勤修專求聖道，竟未能得離欲方便。",
    "T24n1451_032:0367c06_13": "於此時中世尊大師無不知見。",
    "T24n1451_032:0367c07_14": "諸佛常法，恒起大悲饒益一切，於救護中最為第一，最為雄猛無有二言，依定慧住顯發三明，善修三學善調三業，渡四瀑流安四神足，於長夜中修四攝行，捨除五蓋遠離五支超越五道，六根具足六度圓滿，七財普施開七覺華，離於八難樂八正路，永斷九結明閑九定，滿足十力名聞十方，於諸自在最為殊勝，得法無畏降伏魔怨，震大雷音作師子吼，晝夜六時常以佛眼觀諸世間，誰增？",
    "T24n1451_032:0367c16_15": "誰減？",
    "T24n1451_032:0367c16_16": "誰遭苦厄？",
    "T24n1451_032:0367c16_17": "誰向惡趣？",
    "T24n1451_032:0367c16_18": "誰陷欲泥？",
    "T24n1451_032:0367c17_19": "誰能受化？",
    "T24n1451_032:0367c17_20": "作何方便拔濟令出？",
    "T24n1451_032:0367c17_21": "無聖財者令得聖財，以智安膳那破無明膜。",
    "T24n1451_032:0367c18_22": "無善根者令種善根，有善根者令得增長，向人天路安隱無礙趣涅槃城。",
    "T24n1451_032:0367c20_23": "如有說言：「假使大海潮，　　或失於期限；　佛於所化者，　　濟度不過時。",
    "T24n1451_032:0367c23_0": "　佛於諸有情，　　慈悲不捨離；　思濟其苦難，　　如母牛隨犢。」",
    "T24n1451_032:0367c25_0": "爾時世尊於經行所，遂便微笑口出五色微妙光明，或時下照或復上昇。",
    "T24n1451_032:0367c26_1": "其光下者至無間獄并餘地獄，見受炎熱普得清涼，若處寒氷便獲溫暖，彼諸有情各得安樂，皆作是念：「我與汝等，為從地獄死生餘處耶？」",
    "T24n1451_032:0367c29_2": "爾時世尊令彼有情，生信心已復現餘相。",
    "T24n1451_032:0368a01_3": "彼見相已皆作是念：「我等不於此死而生餘處，然我定由無上大聖威德力故，令我身心現受安樂。」",
    "T24n1451_032:0368a03_4": "既生敬信能滅諸苦，於人天趣受勝妙身，當為法器見真諦理。",
    "T24n1451_032:0368a05_5": "其上昇者至色究竟天，光中演說苦空無常無我等法，并說二伽他曰：「汝當求出離，　　於佛教勤修，　降伏生死軍，　　如象摧草舍。",
    "T24n1451_032:0368a09_0": "　於此法律中，　　常為不放逸，　能竭煩惱海，　　當盡苦邊際。」",
    "T24n1451_032:0368a11_0": "時彼光明，遍照三千大千世界還至佛所。",
    "T24n1451_032:0368a11_1": "若佛世尊說過去事光從背入，若說未來事光從胸入，若說地獄事光從足下入，若說傍生事光從足跟入，若說餓鬼事光從足指入，若說人事光從膝入，若說力輪王事光從左手掌入，若說轉輪王事光從右手掌入，若說天事光從臍入，若說聲聞事光從口入，若說獨覺事光從眉間入，若說阿耨多羅三藐三菩提事光從頂入。",
    "T24n1451_032:0368a19_2": "是時光明繞佛三匝從口而入。",
    "T24n1451_032:0368a20_3": "時具壽阿難陀合掌恭敬而白佛言：「世尊！",
    "T24n1451_032:0368a21_4": "如來、應、正等覺熙怡微笑，非無因緣。」",
    "T24n1451_032:0368a21_5": "即說伽他而請佛曰：「口出種種妙光明，　　流滿大千非一相；　周遍十方諸剎土，　　如日光照盡虛空。",
    "T24n1451_032:0368a25_0": "　佛是眾生最勝因，　　能除憍慢及憂慼；　無緣不啟於金口，　　微笑當必演希奇。",
    "T24n1451_032:0368a27_0": "　安詳審諦牟尼尊，　　樂欲聞者能為說；　如師子王震大吼，　　願為我等決疑心。",
    "T24n1451_032:0368a29_0": "　如大海內妙山王，　　若無因緣不搖動；　自在慈悲現微笑，　　為渴仰者說因緣。」",
    "T24n1451_032:0368b02_0": "爾時世尊告阿難陀曰：「如是，如是！",
    "T24n1451_032:0368b02_1": "阿難陀！",
    "T24n1451_032:0368b02_2": "非無因緣如來、應、正等覺輒現微笑。",
    "T24n1451_032:0368b03_3": "阿難陀！",
    "T24n1451_032:0368b03_4": "汝見法與童女，我付苾芻尼眾次第授與三歸、五戒、十戒，作式叉摩拏於二年中學六法、六隨法不？",
    "T24n1451_032:0368b06_5": "明日出嫁眷屬皆集？」",
    "T24n1451_032:0368b06_6": "阿難陀曰：「我皆已見。」",
    "T24n1451_032:0368b07_7": "佛言：「阿難陀！",
    "T24n1451_032:0368b07_8": "無容得有住其家內食殘宿食，不久即應證不還果及阿羅漢果。",
    "T24n1451_032:0368b08_9": "汝今應往告諸尼曰：『法與已於二歲正學六法、六隨法，尼眾應遣蓮華色尼為使者，往彼家中作梵行本法。』」",
    "T24n1451_032:0368b11_10": "時阿難陀告諸尼已，尼眾共集令蓮華色至其家內與作本法已，告法與曰：「汝今不久當受近圓。」",
    "T24n1451_032:0368b13_11": "又復更為隨機說法，得不還果發生神力。",
    "T24n1451_032:0368b14_12": "時蓮華色尼往白世尊，佛告阿難陀：「汝往苾芻尼處，傳我所教作如是語：『僧尼二眾應授法與近圓，以蓮華色尼為使者。』」",
    "T24n1451_032:0368b17_13": "時阿難陀承佛教已，往告尼眾并集僧伽，於二部中以蓮華色尼為使者，即於其處授法與近圓。",
    "T24n1451_032:0368b19_14": "眾作法已，時蓮華色往彼，告言：「少女！",
    "T24n1451_032:0368b20_15": "二部僧伽已與汝受近圓竟，佛所聽許當善奉行。」",
    "T24n1451_032:0368b21_16": "又為說法，彼聞法已深起厭心，於五取蘊觀察無常苦空無我。",
    "T24n1451_032:0368b22_17": "如是知已，以智金剛杵壞諸煩惱，獲阿羅漢果三明六通，具八解脫得如實知：我生已盡、梵行已立、所作已辦、不受後有。",
    "T24n1451_032:0368b25_18": "心無障礙如手撝空，刀割香塗愛憎不起，觀金與土等無有異，於諸名利無不棄捨，釋梵諸天悉皆恭敬。",
    "T24n1451_032:0368b27_19": "無容得有阿羅漢尼，諸漏已盡處白衣家，食殘宿食受行俗法。",
    "T24n1451_032:0368b29_20": "于時法與既得果已，白父母曰：「二親當知！",
    "T24n1451_032:0368c01_21": "我已獲得阿羅漢果，今欲往詣王園尼寺。」",
    "T24n1451_032:0368c02_22": "父母告曰：「若如是者，恐被王法罪及我身，可為設計與佛同去。」",
    "T24n1451_032:0368c03_23": "答言：「善哉！",
    "T24n1451_032:0368c03_24": "願為方便。」",
    "T24n1451_032:0368c04_25": "時天與長者即請世尊及苾芻僧，令使復告鹿子長者曰：「善友！",
    "T24n1451_032:0368c05_26": "當知我女法與，不樂為俗必定出家，宜可早來強為婚媾。」",
    "T24n1451_032:0368c06_27": "于時鹿子啟憍薩羅主勝光大王言：「臣共天與先有誠言指腹為親，彼女今欲捨俗出家，臣將諸親強為婚媾。」",
    "T24n1451_032:0368c09_28": "王曰：「隨意。」",
    "T24n1451_032:0368c09_29": "是時長者即命宗親擬為婚事。",
    "T24n1451_032:0368c10_30": "其天與長者辦諸飲食，令使白佛：「供設已辦，願佛知時。」",
    "T24n1451_032:0368c11_31": "于時世尊著衣持鉢，將苾芻眾赴天與家就座而坐，諸餘僧伽各依次坐。",
    "T24n1451_032:0368c13_32": "天與長者共諸親眷，咸持種種上妙飲食，供佛及僧皆令飽足。",
    "T24n1451_032:0368c14_33": "時鹿子長者并諸眷屬，王子大臣及諸人眾，將毘舍佉備設禮儀，來至門首欲為婚娶。",
    "T24n1451_032:0368c16_34": "時天與長者知佛大眾飯食了澡漱訖收鉢已，坐卑下席，并諸眷屬於大師前聽說法要。",
    "T24n1451_032:0368c18_35": "爾時世尊為說妙法，示教利喜已從座而去。",
    "T24n1451_032:0368c19_36": "時法與尼斷三界惑得無所畏，嫁娶之事復在目前，王子大臣及諸人眾，并毘舍佉與其親族，備設音樂佇立相待。",
    "T24n1451_032:0368c22_0": "時法與尼隨世尊後出至門前，時毘舍佉既見法與，遂便舒手捉法與臂，無量百千大眾俱見。",
    "T24n1451_032:0368c24_1": "于時法與即現神通，如大鵝王舒張兩翼，上昇空界為神變事。",
    "T24n1451_032:0368c25_2": "是時王臣及毘舍佉，所有眷屬并諸人眾，見神變已皆生希有，舉身投地如大樹崩，遙禮彼足而申懺謝，唱言：「聖女！",
    "T24n1451_032:0368c28_3": "證悟如是殊妙勝德，欲令在家受諸欲樂食殘宿食，理所不應。」",
    "T24n1451_032:0368c29_4": "是時法與縱身而下，為諸大眾宣說妙法，其聽法者無量百千得殊勝解，有得預流、一來、不還果者，或有於佛法中出家斷諸煩惱得阿羅漢果，或發聲聞獨覺大菩提心，復令大眾歸依三寶求出生死。",
    "T24n1451_032:0369a05_5": "時法與尼既獲大利，往詣佛所禮足而去。",
    "T24n1451_032:0369a06_0": "爾時世尊告諸苾芻：「於我法中聲聞尼眾，善說法者即法與尼最為第一。」",
    "T24n1451_032:0369a07_1": "時諸苾芻聞佛說已，咸皆有疑，請世尊曰：「此法與尼曾作何業？",
    "T24n1451_032:0369a09_2": "於其本宅而為出家，蒙佛開許遣使得戒，即於其處獲阿羅漢果，說法人中最為第一。",
    "T24n1451_032:0369a11_3": "唯願慈悲說其本業。」",
    "T24n1451_032:0369a11_4": "佛告諸苾芻：「法與前身所作之業，果報熟時還須自受非於餘處。",
    "T24n1451_032:0369a13_5": "廣說如餘乃至頌曰：「假令經百劫，　　所作業不亡；　因緣會遇時，　　果報還自受。",
    "T24n1451_032:0369a16_0": "「汝等苾芻！",
    "T24n1451_032:0369a16_1": "此賢劫中人壽二萬歲時，有佛在世名迦攝波如來、應、正等覺，十號具足，住仙人墮處施鹿林中。",
    "T24n1451_032:0369a18_2": "爾時婆羅痆斯有一長者，大富多財娶妻未久，遂即有娠月滿生女。",
    "T24n1451_032:0369a19_3": "其女長大情樂出家，父母不聽。",
    "T24n1451_032:0369a20_4": "時有老尼是其門師，女即白言：『聖者！",
    "T24n1451_032:0369a21_5": "頗能於此與我出家，而受近圓成苾芻尼性不？』",
    "T24n1451_032:0369a22_6": "尼曰：『我往白佛，汝且安住。』",
    "T24n1451_032:0369a23_7": "便至佛所以事白知。",
    "T24n1451_032:0369a23_8": "佛即使尼往至家中與女出家，授三歸依并五學處及正學法，二部僧伽亦復使尼與授近圓已。",
    "T24n1451_032:0369a25_9": "于時老尼觀彼根性隨機說法，即於家中證阿羅漢果，彼佛稱讚說法尼中最為第一。",
    "T24n1451_032:0369a27_10": "是時老尼便作是念：『此女出家并受近圓，聞法解悟獲阿羅漢果，皆由依我得此勝利。』",
    "T24n1451_032:0369a29_11": "作此念已便即發願：『我於迦攝波如來、應、正等覺教法之中，至盡形壽修治梵行所有善根，如迦攝波佛授摩納婆，當來之世人百歲時得成正覺名釋迦牟尼。",
    "T24n1451_032:0369b04_12": "我願於彼如來法中，如此女人不離本宅，而得出家受諸學處，聞法解悟斷除煩惱獲阿羅漢。",
    "T24n1451_032:0369b06_13": "如迦攝波佛稱讚此尼，說法尼中最為第一，願我當來亦復如是。』",
    "T24n1451_032:0369b07_14": "汝等苾芻！",
    "T24n1451_032:0369b08_15": "於意云何？",
    "T24n1451_032:0369b08_16": "其老尼者豈異人乎？",
    "T24n1451_032:0369b08_17": "此法與是。",
    "T24n1451_032:0369b09_0": "由彼往昔迦攝波佛教法之中，至盡形壽修治梵行，所有善根迴向發願，在宅因使得為出家，受諸學處成苾芻尼，斷諸煩惱證阿羅漢果，蒙佛記為說法第一。",
    "T24n1451_032:0369b12_1": "汝等苾芻！",
    "T24n1451_032:0369b12_2": "由是我說：黑業得黑報、雜業得雜報、白業得白報。",
    "T24n1451_032:0369b13_3": "汝等應當勤修白業，離黑雜業。",
    "T24n1451_032:0369b14_4": "乃至說頌。」",
    "T24n1451_032:0369b14_5": "時諸苾芻聞佛所說，皆大歡喜信受奉行，頂禮佛足奉辭而去。",
    "T24n1451_032:0369b17_0": "根本說一切有部毘奈耶雜事卷第三十二"
}