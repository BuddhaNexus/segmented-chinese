{
    "T17n0824_001:0859a03_0": "諸法最上王經",
    "T17n0824_001:0859a05_0": "隋北印度三藏闍那崛多譯",
    "T17n0824_001:0859a06_0": "復次說此法時，婆伽婆遊於王舍竹林迦蘭陀精舍，與大比丘眾一千二百五十人俱，舊結髮優樓頻螺迦葉為首，悉阿羅漢，諸漏已盡，應作者作所作已辦，棄捨重擔得到自利，盡諸有結，正智心好解脫，皆心自在到第一岸，唯除一人，謂命者阿難陀！",
    "T17n0824_001:0859a12_0": "時婆伽婆於十五日當作布薩露地而坐，諸比丘僧圍繞恭敬面皆向佛。",
    "T17n0824_001:0859a13_1": "爾時有一比丘，出家未久，彼日受具足戒，來詣佛所到已頂禮佛足，右繞三匝合掌白言：「世尊！",
    "T17n0824_001:0859a15_2": "我近出家今日受戒，願為我說，云何受聚落食而名善食？",
    "T17n0824_001:0859a17_3": "云何食已為淨福田，當得第一利益？」",
    "T17n0824_001:0859a18_0": "時彼比丘向佛說此伽他：「我出家未久，　　今日受具戒；　世尊為我說，　　云何得淨施？",
    "T17n0824_001:0859a21_0": "　我為此故行，　　捨家不畜家；　如是淨於施，　　彼義復為說。」",
    "T17n0824_001:0859a23_0": "如是語已，佛言：「比丘！",
    "T17n0824_001:0859a23_1": "善聽、善作正念，當為汝說。",
    "T17n0824_001:0859a24_2": "如比丘不虛受聚落食，食已淨施，是故善家子、善家女捨家不畜於家，行無上行，當得究竟勝處，如是比丘入僧中、見僧業、合僧利，具此三法不虛受聚落食，食已淨施，當得第一利益。」",
    "T17n0824_001:0859a28_3": "爾時世尊說此伽他：「眾生若入僧，　　亦念於僧業；　復合於僧利，　　彼能淨施福。」",
    "T17n0824_001:0859b02_0": "時彼比丘白言：「世尊！",
    "T17n0824_001:0859b02_1": "我今聞佛如是略教，不解其義。",
    "T17n0824_001:0859b03_2": "世尊！",
    "T17n0824_001:0859b03_3": "云何比丘入僧中、見僧業、合僧利？」",
    "T17n0824_001:0859b04_4": "時彼比丘說此伽他：「云何入於僧，　　而見於僧業？",
    "T17n0824_001:0859b06_0": "　為我說僧利，　　聞已我等知。」",
    "T17n0824_001:0859b07_0": "如是語已。",
    "T17n0824_001:0859b07_1": "佛言：「比丘！",
    "T17n0824_001:0859b07_2": "善作心聽，我今為汝說僧及以僧業、僧利。」",
    "T17n0824_001:0859b08_3": "比丘白言：「甚善。",
    "T17n0824_001:0859b08_4": "世尊！",
    "T17n0824_001:0859b09_0": "如是樂聞。」",
    "T17n0824_001:0859b09_1": "佛言：「比丘！",
    "T17n0824_001:0859b09_2": "云何名僧？",
    "T17n0824_001:0859b09_3": "僧者：四雙八輩富伽羅，是名為僧。",
    "T17n0824_001:0859b10_4": "當善與食向其合掌，是能淨施；名為福田，諸天及人皆須供養。」",
    "T17n0824_001:0859b11_5": "爾時世尊說此伽他：「我今說四雙，　　八輩富伽羅；　是等名為僧，　　無上勝福田。",
    "T17n0824_001:0859b15_0": "「比丘！",
    "T17n0824_001:0859b15_1": "云何名為僧業？",
    "T17n0824_001:0859b15_2": "其僧業者：四念處、四正斷、四神足、五根、五力、七覺分、八聖道。",
    "T17n0824_001:0859b16_3": "是名僧業。」",
    "T17n0824_001:0859b17_4": "爾時世尊說此伽他：「常勤最勝道，　　所謂八聖分；　如彼所說僧，　　彼業正如是。",
    "T17n0824_001:0859b20_0": "「比丘！",
    "T17n0824_001:0859b20_1": "云何名為僧利？",
    "T17n0824_001:0859b20_2": "其僧利者：四沙門果。",
    "T17n0824_001:0859b21_0": "何者為四？",
    "T17n0824_001:0859b21_1": "一者、須嚧多阿般那果。",
    "T17n0824_001:0859b21_2": "二者、塞訖利陀伽彌果。",
    "T17n0824_001:0859b22_3": "三者、阿那伽彌果。",
    "T17n0824_001:0859b22_4": "四者、阿羅漢果。",
    "T17n0824_001:0859b23_5": "是名僧大利。」",
    "T17n0824_001:0859b23_6": "爾時世尊說此伽他：「大身有大利，　　彼僧富伽羅；　如沙門四果，　　能淨於施福。」",
    "T17n0824_001:0859b26_0": "如是語已，比丘白言：「世尊！",
    "T17n0824_001:0859b26_1": "如世尊所說，入僧中、見僧業、合僧利，彼人善受聚落施食，食已得淨施福到第一利。",
    "T17n0824_001:0859b28_2": "世尊！",
    "T17n0824_001:0859b28_3": "若復有人發於大乘，為知遍智捨家出家，彼富伽羅僧中見不？",
    "T17n0824_001:0859c01_4": "見僧業不？",
    "T17n0824_001:0859c01_5": "合僧利不？」",
    "T17n0824_001:0859c01_6": "如是語已。",
    "T17n0824_001:0859c01_7": "佛言：「甚善。",
    "T17n0824_001:0859c02_8": "比丘！",
    "T17n0824_001:0859c02_9": "汝於如來、應、正遍知，乃能念問是義。",
    "T17n0824_001:0859c03_0": "比丘！",
    "T17n0824_001:0859c03_1": "汝大吉祥、辯才勝妙，善問是義。",
    "T17n0824_001:0859c03_2": "比丘！",
    "T17n0824_001:0859c04_0": "汝善思念故，能問如來是義。",
    "T17n0824_001:0859c04_1": "比丘！",
    "T17n0824_001:0859c04_2": "此皆佛威神力，令汝今生如是辯才，欲得問此句義；亦是汝宿願力，能如是問。",
    "T17n0824_001:0859c06_3": "是故比丘！",
    "T17n0824_001:0859c06_4": "善聽善念，我為汝說。」",
    "T17n0824_001:0859c07_5": "比丘白言：「甚善。",
    "T17n0824_001:0859c07_6": "世尊！",
    "T17n0824_001:0859c07_7": "我今樂聞。」",
    "T17n0824_001:0859c08_8": "佛言：「比丘！",
    "T17n0824_001:0859c08_9": "汝意所云：『彼富伽羅發於大乘，為知遍智捨家出家，彼富伽羅僧中見不？",
    "T17n0824_001:0859c10_0": "見僧業不？",
    "T17n0824_001:0859c10_1": "見僧利不？』",
    "T17n0824_001:0859c10_2": "比丘！",
    "T17n0824_001:0859c10_3": "彼富伽羅僧中不見，僧業、僧利皆亦不見。」",
    "T17n0824_001:0859c11_4": "爾時世尊說此伽他：「彼僧中不見，　　僧業亦不見；　僧利亦不見，　　彼發菩提故。」",
    "T17n0824_001:0859c14_0": "如是語已，比丘白言：「世尊！",
    "T17n0824_001:0859c14_1": "何因何緣聽彼富伽羅等出家、聽彼受聚落食，而彼富伽羅僧中不見？",
    "T17n0824_001:0859c16_2": "僧業、僧利皆亦不見？",
    "T17n0824_001:0859c16_3": "世尊！",
    "T17n0824_001:0859c16_4": "云何彼類富伽羅能淨施福，而彼富伽羅僧中不見？",
    "T17n0824_001:0859c18_5": "僧業、僧利皆亦不見？」",
    "T17n0824_001:0859c18_6": "如是語已，佛言：「比丘！",
    "T17n0824_001:0859c19_7": "汝何須以此問而問？」",
    "T17n0824_001:0859c19_8": "彼比丘復言：「世尊！",
    "T17n0824_001:0859c20_0": "彼富伽羅云何能淨施福？」",
    "T17n0824_001:0859c20_1": "佛復告言：「汝何須以此問而問？」",
    "T17n0824_001:0859c21_2": "彼比丘復言：「世尊！",
    "T17n0824_001:0859c21_3": "彼富伽羅僧中不見，僧業、僧利皆亦不見，云何能淨施福？」",
    "T17n0824_001:0859c23_4": "爾時世尊見彼比丘三度請已，即現微笑，便作神通，依如是類神通作已，眉間毫相出大光明，其光復有無量百千種種異色，此光威力遍照三千大千世界，乃至諸大海內所有眾生，彼皆未曾見聞是光，今見光故心驚毛竪。",
    "T17n0824_001:0859c28_5": "其非想非非想天，彼等亦悉於一念時，以佛力故，知此光明佛眉間出，見此光已心驚毛竪。",
    "T17n0824_001:0860a01_6": "時三千大千世界，四天王天乃至色界、無色界天，悉詣王舍大城竹林迦蘭陀精舍，到已頂禮佛足，右繞無量百千匝已，在於佛前正念合掌恭敬曲躬，不動不倚目未曾瞬，生尊重心、愛心、喜心、躍心、堪心、軟心、淨心、無障礙心，樂欲聽法却住一面。",
    "T17n0824_001:0860a06_7": "時此三千大千世界，大神力諸天等，諸龍、夜叉、羅剎、犍闥婆、阿修羅、迦留茶、緊那羅、摩睺羅伽、人非人等；諸天主、龍主、夜叉主、犍闥婆主、阿修羅主、迦留茶主、緊那羅主、摩睺羅伽主、人非人主等，從於地下乃至有頂，無有一竪杖處而不充滿。",
    "T17n0824_001:0860a12_8": "彼時三千大千世界，所有比丘、比丘尼、優婆塞迦、優波斯迦，及諸世間依地行住雜類眾生，以佛神力悉見佛光，心驚毛竪，譬如大力丈夫屈申臂頃，如是彼皆以佛威力，於一念時向王舍城竹林迦蘭陀精舍，到已頂禮佛足右繞三匝，在於佛前正念合掌，恭敬曲躬，生尊重心、愛心、喜心、躍心、堪心、軟心、淨心、無障礙心，目未曾瞬瞻仰世尊，其身不動於一面住。",
    "T17n0824_001:0860a20_9": "時此三千大千世界，若城內外及障隔間，有大小河諸水生處，彼皆依法順流少聲；又復所有諸障隔內，及虛空裏眾鳥等聲，以佛神力各相應和，如是象、馬、牛、羊乃至山牛、水牛等，以佛神力皆安本處，及諸大海眾生亦以佛力各住自分不相觸惱。",
    "T17n0824_001:0860a26_10": "時此世界所有諸天，以佛神力皆默然住，及天音樂亦悉無聲。",
    "T17n0824_001:0860a27_11": "時此世界諸惡眾生，嚴熾毒心樂造眾惡，乃至作諸逆等，皆以佛力於一念時各各相愛猶如親友，生利益心、樂心、軟心、能作業心、喜心、淨心、無障礙心，笑顏先語眉不嚬蹙，語則柔滑不急不麁，其所發言令人愛樂，老少中年各得其所。",
    "T17n0824_001:0860b03_12": "當於爾時，此大千界乃至無有謦欬等聲，以佛神力眾生默住，所有風氣溫柔且香，眾生樂觀莫不歡喜，亦不吹動諸樹枝葉及藥草等，皆以佛力有如是事。",
    "T17n0824_001:0860b07_13": "如第八人入滅盡定無出入息，此諸大眾默然而住亦復如是！",
    "T17n0824_001:0860b08_14": "以彼比丘宿願功德勝住持力故，及佛功德勝住持力故。",
    "T17n0824_001:0860b10_0": "爾時命者奢利弗知皆默然，承佛神力從座而起，一肩郁多羅僧伽作已，右膝著地合掌曲躬一心瞻仰，為令大眾安隱利益，心淨無障欲聞法門，如彼比丘所問佛義及佛放光，諸天人等來集因緣，白言：「世尊！",
    "T17n0824_001:0860b14_1": "非無因緣如來現笑及放光明，今者瑞相有何因緣？",
    "T17n0824_001:0860b15_2": "乃至諸大眾集默然而住？」",
    "T17n0824_001:0860b16_3": "時奢利弗說此伽他：「諸佛最勝非無因，　　勝人何故現瑞相？",
    "T17n0824_001:0860b18_0": "　世尊今速說此義，　　何緣作是大神通？",
    "T17n0824_001:0860b19_0": "　百千多眾生，　　及那由多等；　今來於此集，　　以見神通故。",
    "T17n0824_001:0860b21_0": "　世尊此何因？",
    "T17n0824_001:0860b21_1": "　　世尊此何緣？",
    "T17n0824_001:0860b22_0": "　何故大眾身，　　今日來集此？",
    "T17n0824_001:0860b23_0": "　佛能知此義，　　何緣故眾集？",
    "T17n0824_001:0860b24_0": "　世尊慈愍我，　　為我說是義。",
    "T17n0824_001:0860b25_0": "　諸天及世人，　　普皆起尊重；　合於十指掌，　　瞻仰二足尊。",
    "T17n0824_001:0860b27_0": "　悉捨天宮殿，　　天子等來此；　尊重樂聽法，　　瞻仰二足尊。",
    "T17n0824_001:0860b29_0": "　捨離於龍宮，　　無量龍來集；　世尊當說何，　　如是神變義？",
    "T17n0824_001:0860c02_0": "　捨離夜叉宮，　　無量夜叉集；　佛今當說何，　　如是神變義？」",
    "T17n0824_001:0860c04_0": "時奢利弗說此伽他已，默然而住。",
    "T17n0824_001:0860c05_0": "　是梵音丈夫，　　雷鼓聲大吼；　為奢利弗說，　　如是神變義。",
    "T17n0824_001:0860c07_0": "「其彼新比丘！",
    "T17n0824_001:0860c07_1": "　　今日受具戒；　奢利彼問我，　　以為諸菩薩。",
    "T17n0824_001:0860c09_0": "『彼云何出家？",
    "T17n0824_001:0860c09_1": "　　彼業復何以；　受於聚落食？",
    "T17n0824_001:0860c10_2": "　　云何得淨施？』",
    "T17n0824_001:0860c11_0": "　奢利是義故，　　出眉間毫光；　此光大威力，　　遍照於世界。",
    "T17n0824_001:0860c13_0": "　奢利是義故，　　諸天眾悉集；　合於十指掌，　　瞻仰二足尊。",
    "T17n0824_001:0860c15_0": "　奢利是義故，　　龍、夜叉來集；　欲吼雲雷聲，　　至於如來所。",
    "T17n0824_001:0860c17_0": "　奢利是義故，　　不思億眾集；　皆得阿羅漢，　　漏盡到涅槃。",
    "T17n0824_001:0860c19_0": "　奢利是義故，　　不思億眾集；　悉當發是意，　　為獨覺因緣。",
    "T17n0824_001:0860c21_0": "　奢利是義故，　　不思億眾集；　鎧甲當自嚴，　　為於佛智故。",
    "T17n0824_001:0860c23_0": "　奢利是義故，　　不思億眾集；　於大乘不退，　　得最勝菩提。",
    "T17n0824_001:0860c25_0": "　聞此句義已，　　因是故佛記；　剛志悔惡行，　　億眾得如是。",
    "T17n0824_001:0860c27_0": "　聞此句義已，　　於後末世時；　千億數眾生，　　住於最勝道。",
    "T17n0824_001:0860c29_0": "　除彼菩薩已，　　於後末世時；　若能持此經，　　終無有是處。",
    "T17n0824_001:0861a02_0": "　除彼菩薩已，　　於後末世時；　若聞此經者，　　無智者不信。",
    "T17n0824_001:0861a04_0": "　彼眾生少信，　　不能發菩提；　若聞此經時，　　數數生疑惑。",
    "T17n0824_001:0861a06_0": "　若不信此經，　　常住於生死，　泥黎為行處，　　畜生是園林，　彼於天人道，　　皆破無有分。",
    "T17n0824_001:0861a09_0": "　不破此經者，　　於後末世時，　彼諸天人等，　　皆得阿羅漢。",
    "T17n0824_001:0861a11_0": "　若在彼前說，　　彼亦生疑心；　若得獨覺道，　　滿於十方界，　若在彼前說，　　彼心亦生疑。",
    "T17n0824_001:0861a14_0": "　無有不修善，　　得聞如是說；　若健成就義，　　乃能聽此道。",
    "T17n0824_001:0861a16_0": "　為於菩薩故，　　我說此經法；　於中修行已，　　當成二足尊。」",
    "T17n0824_001:0861a18_0": "爾時世尊說此伽他已，告奢利弗言：「彼新比丘出家未久今日受戒，彼來問我：『發大乘人，云何受聚落食而名善食？",
    "T17n0824_001:0861a20_1": "食已能淨施福？』",
    "T17n0824_001:0861a20_2": "奢利弗！",
    "T17n0824_001:0861a21_3": "以彼比丘問是義故，無量阿僧祇百千俱致那由多眾生來集，皆欲聞我解說是義。",
    "T17n0824_001:0861a23_0": "奢利弗！",
    "T17n0824_001:0861a23_1": "我今若欲解說顯示分別是義，令淺易解，彼無量眾得大利益。」",
    "T17n0824_001:0861a24_2": "如是語已，奢利弗白言：「世尊！",
    "T17n0824_001:0861a25_3": "今正是時，願為解說。」",
    "T17n0824_001:0861a25_4": "佛言：「奢利弗！",
    "T17n0824_001:0861a26_5": "我今若說此句義時，或有眾生其心迷悶。",
    "T17n0824_001:0861a27_6": "何以故？",
    "T17n0824_001:0861a27_7": "此大施主不可思，施、戒、忍、精進、定、智、大師子吼皆不可思。",
    "T17n0824_001:0861a28_8": "此大眾生不可思法，其諸凡夫及二乘等，不能分別信入解知，唯除不退菩薩摩訶薩等。",
    "T17n0824_001:0861b01_9": "奢利弗！",
    "T17n0824_001:0861b01_10": "我見此故，彼雖三請猶默不說。」",
    "T17n0824_001:0861b02_11": "奢利弗復言：「婆伽婆、如來、應、正遍知，願為解說，乃至令多眾生當得正信。」",
    "T17n0824_001:0861b04_12": "佛言：「奢利弗！",
    "T17n0824_001:0861b04_13": "我若解說此句義時，眾生迷悶。",
    "T17n0824_001:0861b05_14": "何以故？",
    "T17n0824_001:0861b05_15": "施等諸法皆不可思，乃至我見此故，彼雖三請猶默不說。」",
    "T17n0824_001:0861b06_16": "奢利弗復言：「世尊！",
    "T17n0824_001:0861b07_17": "為多眾生利益安樂，慈憐彼等願為說之。",
    "T17n0824_001:0861b08_18": "於未來世，有菩薩摩訶薩發大乘者，聞此句義生愛重心，當得正信修種種業，以大鎧甲而自莊嚴。」",
    "T17n0824_001:0861b10_19": "爾時世尊見奢利弗三度請已，告奢利弗言：「菩薩摩訶薩不須淨施。",
    "T17n0824_001:0861b12_0": "何以故？",
    "T17n0824_001:0861b12_1": "菩薩摩訶薩從初發心乃至成道，畢竟常淨施故。",
    "T17n0824_001:0861b13_2": "何以故？",
    "T17n0824_001:0861b13_3": "菩薩摩訶薩於諸眾生是無上福田故，若諸眾生以諸樂具供養菩薩，猶不能報菩薩作恩。」",
    "T17n0824_001:0861b15_4": "爾時世尊說此伽他：「若有發心者，　　為佛智因緣；　從初發心來，　　彼即淨於施。",
    "T17n0824_001:0861b19_0": "　若有發心者，　　為佛道因緣；　彼不須淨施，　　本來淨施訖。",
    "T17n0824_001:0861b21_0": "　諸天及世人，　　常須精勤意；　承事彼健者，　　大智慧菩薩。",
    "T17n0824_001:0861b23_0": "　彼諸天人道，　　皆由菩薩成；　智者一發心，　　已能淨諸施。",
    "T17n0824_001:0861b25_0": "　不依欲、色界，　　及於無色界；　以無依倚心，　　諸施皆已淨。」",
    "T17n0824_001:0861b27_0": "爾時世尊說此伽他已，告奢利弗言：「奢利弗！",
    "T17n0824_001:0861b28_0": "為汝說喻令此義滿。",
    "T17n0824_001:0861b28_1": "何以故？",
    "T17n0824_001:0861b28_2": "我說喻者，令諸智人正知義故。",
    "T17n0824_001:0861b29_3": "「奢利弗！",
    "T17n0824_001:0861b29_4": "假使菩薩受諸眾生所奉衣服，大如閻浮洲等，從初發心日日受用，如是衣服皆能淨施。",
    "T17n0824_001:0861c02_5": "何以故？",
    "T17n0824_001:0861c02_6": "菩薩於諸眾生是無上福田故。",
    "T17n0824_001:0861c03_7": "「奢利弗！",
    "T17n0824_001:0861c03_8": "假使菩薩受諸眾生所奉飯食，大如須迷留山等，從初發心日日受用，如是飲食皆能淨施。",
    "T17n0824_001:0861c05_9": "何以故？",
    "T17n0824_001:0861c06_10": "菩薩於諸眾生是無上福田故。",
    "T17n0824_001:0861c06_11": "「奢利弗！",
    "T17n0824_001:0861c07_0": "假使菩薩受諸眾生所奉床座，廣四天下、高須迷留山，亦如彼山七寶莊飾，敷以天衣其衣細軟，從初發心日日受用如是妙座，皆能淨施。",
    "T17n0824_001:0861c10_1": "何以故？",
    "T17n0824_001:0861c10_2": "菩薩於諸眾生是無上福田故。",
    "T17n0824_001:0861c11_3": "「奢利弗！",
    "T17n0824_001:0861c11_4": "若有如是重閣寶殿，及以無量樓閣窓牖，幡蓋鈴網雜色莊嚴，七寶垣牆七重圍繞，譬如他化自在天宮，亦有無量諸劫波樹、諸音樂樹、香華果樹、瓔珞樹等，處處安置無量香瓶，滿諸華池具八分水，美而清冷無穢無泥，諸華覆上金沙布底，水色徹淨，猶如鞞琉璃夜，七寶欄楯七重周匝，四方正齊有四階道，諸華池中皆有寶殿。",
    "T17n0824_001:0861c18_5": "復有寶池七行圍繞，懸諸繒綵及安寶瓶，雜色莊嚴甚可愛樂，其中床座七寶所成，無量百千那由多數，東西南北隨方而敷，燒香散華覆以寶帳。",
    "T17n0824_001:0861c22_6": "奢利弗！",
    "T17n0824_001:0861c22_7": "假有斯等寶殿寶床，眾生悉以奉上菩薩，菩薩取之，從初發心日日受用，皆能淨施。",
    "T17n0824_001:0861c24_8": "何以故？",
    "T17n0824_001:0861c24_9": "菩薩於諸眾生是無上福田故。",
    "T17n0824_001:0861c25_10": "「奢利弗！",
    "T17n0824_001:0861c25_11": "汝今當知，世及出世所有善法，悉由菩薩而得出生。",
    "T17n0824_001:0861c26_12": "所謂：剎帝利大家、婆羅門大家、長者大家、若王、若轉輪王、若四天王天、三十三天、須夜摩天、刪兜率多天、善化天、他化自在天，及色界、無色界天，若住初果乃至四果；若趣獨覺及得獨覺；若得無上正遍知道，轉正法輪。",
    "T17n0824_001:0862a02_13": "若人聞彼所說正法，如聞能行，行已即住聲聞四果，乃至或發求獨覺意；或發無上正遍知心。",
    "T17n0824_001:0862a04_14": "若聞說施即修施業，修已得生剎帝利、婆羅門長者等家，乃至或得轉輪王位；若聞說戒即修戒業，修已得生四天王天乃至他化自在天；若聞演說四無量意，如聞能行，行已得生色、無色界。",
    "T17n0824_001:0862a09_0": "奢利弗！",
    "T17n0824_001:0862a09_1": "是故當知此等悉由菩薩出生。",
    "T17n0824_001:0862a09_2": "「奢利弗！",
    "T17n0824_001:0862a10_3": "譬如阿那婆怛簸多龍王，以其威力出四大河。",
    "T17n0824_001:0862a11_4": "何者為四？",
    "T17n0824_001:0862a11_5": "所謂：恒伽、辛豆、薄叉、私多，如是四河一一皆有五百小河以為眷屬。",
    "T17n0824_001:0862a13_0": "恒伽大河及其眷屬，流入東海令彼海滿；辛豆大河及其眷屬，流入南海令彼海滿；薄叉大河及其眷屬，流入西海令彼海滿；私多大河及其眷屬，流入北海令彼海滿。",
    "T17n0824_001:0862a16_1": "於意云何？",
    "T17n0824_001:0862a17_2": "此四大河及其眷屬次第入海，其所行處四方眾生有利益不？」",
    "T17n0824_001:0862a18_3": "奢利弗言：「世尊！",
    "T17n0824_001:0862a18_4": "於諸眾生作無邊益，若人、非人悉蒙大潤，所有近河稻、麻、豆、麥種種田苗皆得其潤。」",
    "T17n0824_001:0862a20_5": "佛言：「奢利弗！",
    "T17n0824_001:0862a21_0": "於意云何？",
    "T17n0824_001:0862a21_1": "彼四大海誰能滿之？」",
    "T17n0824_001:0862a21_2": "奢利弗言：「世尊！",
    "T17n0824_001:0862a22_3": "此四大河令彼海滿。」",
    "T17n0824_001:0862a22_4": "佛言：「奢利弗！",
    "T17n0824_001:0862a22_5": "於意云何？",
    "T17n0824_001:0862a23_6": "彼四大海於諸眾生有利益不？」",
    "T17n0824_001:0862a23_7": "奢利弗言：「與諸水陸所有眾生作大利益。",
    "T17n0824_001:0862a24_8": "所謂：龜、魚等類及捕魚人，復有夜叉、羅剎、阿修羅、畢奢遮、龍、蛇、摩睺羅伽等，并餘無量雜類眾生。",
    "T17n0824_001:0862a27_0": "若是眾生，宮舍住處種種寶滿。",
    "T17n0824_001:0862a27_1": "所謂：珊瑚、鞞琉璃夜、帝釋青寶、車璩、摩尼珠貝等珍，并餘無邊諸寶住處，皆出大海，與諸雜類而作利益，人得受用其益甚多。」",
    "T17n0824_001:0862b01_2": "佛言：「奢利弗！",
    "T17n0824_001:0862b01_3": "於意云何？",
    "T17n0824_001:0862b02_4": "四大河水從何而出？」",
    "T17n0824_001:0862b02_5": "奢利弗言：「世尊！",
    "T17n0824_001:0862b03_6": "從阿那婆怛簸多池出。」",
    "T17n0824_001:0862b03_7": "佛言：「奢利弗！",
    "T17n0824_001:0862b03_8": "其阿那婆怛簸多龍王免於三怖。",
    "T17n0824_001:0862b04_9": "何者為三？",
    "T17n0824_001:0862b04_10": "所謂：金翅鳥怖、熱沙燒怖、行婬欲時作蛇形怖。",
    "T17n0824_001:0862b06_0": "如是三怖悉已免之。",
    "T17n0824_001:0862b06_1": "奢利弗！",
    "T17n0824_001:0862b06_2": "其阿那婆怛簸多龍王宮舍，唯是神通禪定者居，若有入者、若有見者，皆不被燒。」",
    "T17n0824_001:0862b08_3": "奢利弗言：「世尊！",
    "T17n0824_001:0862b08_4": "彼大龍宮具足希有奇特勝法。",
    "T17n0824_001:0862b09_5": "所謂諸龍怖者，彼大龍王悉無是事，彼處所生諸眾生等及入彼者亦無是怖，以是神通有威德者所居處故。",
    "T17n0824_001:0862b12_6": "世尊！",
    "T17n0824_001:0862b12_7": "阿那婆怛簸多大龍王乃有無量功德具足，出四大河趣四方海，利益眾生當得安樂。」",
    "T17n0824_001:0862b14_8": "佛言：「如是如是。",
    "T17n0824_001:0862b14_9": "奢利弗！",
    "T17n0824_001:0862b14_10": "當知菩薩摩訶薩亦復如是。",
    "T17n0824_001:0862b15_11": "奢利弗！",
    "T17n0824_001:0862b15_12": "如阿那婆怛簸多大龍王得免三怖，菩薩摩訶薩亦免三怖。",
    "T17n0824_001:0862b17_0": "何者為三？",
    "T17n0824_001:0862b17_1": "所謂：泥犁耶怖、畜生怖、閻摩世怖。",
    "T17n0824_001:0862b18_2": "奢利弗！",
    "T17n0824_001:0862b18_3": "如阿那婆怛簸多大池出四大河四方流注，如是菩薩以四攝事攝取眾生。",
    "T17n0824_001:0862b20_0": "何者為四？",
    "T17n0824_001:0862b20_1": "所謂：布施、愛語、利行、同事。",
    "T17n0824_001:0862b20_2": "奢利弗！",
    "T17n0824_001:0862b21_0": "如彼大海從阿那婆怛簸多大池所出，如是諸佛遍智從菩薩生。",
    "T17n0824_001:0862b22_1": "奢利弗！",
    "T17n0824_001:0862b22_2": "如彼大海無量百千那由多俱致，諸眾生等之所依住具足安樂，當知如是三有諸所生類，皆依諸佛遍智而住，所謂：欲有、色有及無色有。",
    "T17n0824_001:0862b25_3": "奢利弗！",
    "T17n0824_001:0862b25_4": "以是義故，當知所有三千大千世界諸安樂具，悉由菩薩而得出生。",
    "T17n0824_001:0862b27_5": "何以故？",
    "T17n0824_001:0862b27_6": "菩薩發心便有修行；既修行已便有受記；既受記已便得阿耨多羅三藐三菩提；得菩提已便轉法輪。",
    "T17n0824_001:0862c01_0": "如是法輪於先未轉，若沙門、若婆羅門、若天、若魔、若梵，及以餘眾無能轉者。",
    "T17n0824_001:0862c02_1": "彼為眾生轉法輪時，其所說法，初中後善，義味具足，淳一清淨，說於梵行令四眾知。",
    "T17n0824_001:0862c04_2": "何者為四？",
    "T17n0824_001:0862c04_3": "所謂比丘、比丘尼、優婆塞、迦優波斯迦。",
    "T17n0824_001:0862c05_4": "以是因緣，無量無數諸眾生等，受天人樂無有斷時，永絕眾苦不離諸樂。",
    "T17n0824_001:0862c07_5": "奢利弗！",
    "T17n0824_001:0862c07_6": "於意云何？",
    "T17n0824_001:0862c07_7": "如是樂法從何處生？」",
    "T17n0824_001:0862c08_8": "奢利弗言：「世尊！",
    "T17n0824_001:0862c08_9": "從菩薩生。」",
    "T17n0824_001:0862c09_0": "「奢利弗！",
    "T17n0824_001:0862c09_1": "於意云何？",
    "T17n0824_001:0862c09_2": "汝見三有所出諸法從誰而生？」",
    "T17n0824_001:0862c10_3": "奢利弗言：「世尊！",
    "T17n0824_001:0862c10_4": "從菩薩生。」",
    "T17n0824_001:0862c10_5": "「奢利弗！",
    "T17n0824_001:0862c10_6": "於意云何？",
    "T17n0824_001:0862c11_7": "三有所出諸供養具，以此供具供養菩薩，能報菩薩於先所作利益恩不？」",
    "T17n0824_001:0862c12_8": "奢利弗言：「不也。",
    "T17n0824_001:0862c13_9": "世尊！",
    "T17n0824_001:0862c13_10": "何以故？",
    "T17n0824_001:0862c13_11": "從彼生故。",
    "T17n0824_001:0862c13_12": "世尊！",
    "T17n0824_001:0862c14_0": "如有貧人貧無財物，更有富人發大慈悲，乃以百千無量無數諸財寶等與彼貧人，復有第二第三貧人亦如是與，乃至以諸財寶與彼百千無量無數諸眾生等皆使富足，若有驚怖、鬪諍、繫縛等苦悉令免脫；復免所有惡道眾苦，令具無量諸天人樂。",
    "T17n0824_001:0862c19_1": "其眾生中若有一人，以水精珠破為百分，於百分中取其一分，將至彼先得恩人所，語彼人言：『汝先與我作利益事，我今故來報汝此事。』",
    "T17n0824_001:0862c22_2": "世尊！",
    "T17n0824_001:0862c23_0": "彼於眾生作大利益，一人但以一分水精與彼丈夫，是為報不？」",
    "T17n0824_001:0862c24_1": "佛言：「不也。」",
    "T17n0824_001:0862c24_2": "奢利弗言：「如是。",
    "T17n0824_001:0862c25_3": "婆伽婆！",
    "T17n0824_001:0862c25_4": "如是。",
    "T17n0824_001:0862c25_5": "修伽多！",
    "T17n0824_001:0862c25_6": "當知彼菩薩者，如彼丈夫於諸眾生作大利益，一人但以一分水精不能報恩。",
    "T17n0824_001:0862c27_7": "如是。",
    "T17n0824_001:0862c27_8": "世尊！",
    "T17n0824_001:0862c27_9": "發大乘人，眾生若以隨意樂具乃至命盡常逐供養，雖作是事不能報恩。」",
    "T17n0824_001:0862c29_10": "佛言：「甚善甚善！",
    "T17n0824_001:0862c29_11": "奢利弗！",
    "T17n0824_001:0862c29_12": "善順佛教，如佛弟子所為作事。",
    "T17n0824_001:0863a01_13": "奢利弗！",
    "T17n0824_001:0863a01_14": "若諸眾生，以己皮、肉、筋、血、骨髓，或捨其身乃至百千，欲報菩薩所為利益，於百分中不報一分，乃至俱致百千分、阿僧祇分、算數譬喻，亦不能報。",
    "T17n0824_001:0863a05_0": "何以故？",
    "T17n0824_001:0863a05_1": "奢利弗！",
    "T17n0824_001:0863a05_2": "若發阿耨多羅三藐三菩提心者，於諸眾生作大利益。",
    "T17n0824_001:0863a06_3": "奢利弗！",
    "T17n0824_001:0863a06_4": "譬如此閻浮洲有栴檀那樹，若牙生時，童男童女所有患者，與此樹牙悉差其患；若葉出時，丈夫、婦人、童男、童女所有患者，與此樹葉悉差其患；若樹大時，入其陰者，眾生諸患亦皆除愈；於後成果其光遍照十方世界，若有眾生念此光者，彼亦當得無老病死；若斫此樹取其木者不畏貧窮，彼木破已猶有此益；若取其木將作宅舍，入其內者諸怖悉除，亦皆無有寒熱飢渴。",
    "T17n0824_001:0863a15_5": "如是，奢利弗！",
    "T17n0824_001:0863a15_6": "其栴檀那樹牙、葉、華、果長大時，乃至斫取或積為舍，無不皆與諸眾生等作大利益。",
    "T17n0824_001:0863a17_7": "如是奢利弗！",
    "T17n0824_001:0863a17_8": "當知菩薩摩訶薩發阿耨多羅三藐三菩提心時，以四攝法攝取眾生。",
    "T17n0824_001:0863a19_9": "何者為四？",
    "T17n0824_001:0863a19_10": "所謂：布施、愛語、利行、同事，令彼眾生悉得安樂。",
    "T17n0824_001:0863a20_11": "令彼樂已，便能順入三解脫門。",
    "T17n0824_001:0863a21_12": "何者為三？",
    "T17n0824_001:0863a21_13": "所謂：空、無相、無願。",
    "T17n0824_001:0863a22_14": "彼既增長便得具足無生法忍，乃至究竟得遍智果。",
    "T17n0824_001:0863a23_15": "既得果已，當於無餘大涅槃界而取滅度。",
    "T17n0824_001:0863a24_16": "於滅度時，自碎舍利如芥子許，亦作住持。",
    "T17n0824_001:0863a25_17": "奢利弗！",
    "T17n0824_001:0863a25_18": "如栴檀那樹，斫取其木諸方將去，入彼木舍諸欲熱惱後不復發。",
    "T17n0824_001:0863a26_19": "如來舍利亦復如是。",
    "T17n0824_001:0863a27_20": "奢利弗！",
    "T17n0824_001:0863a27_21": "以是義故，當知若善家子、善家女等發阿耨多羅三藐三菩提心者，乃得報彼先所作恩。",
    "T17n0824_001:0863a29_22": "何以故？",
    "T17n0824_001:0863a29_23": "奢利弗！",
    "T17n0824_001:0863b01_0": "若發阿耨多羅三藐三菩提心者，彼即不斷如來教行，不斷聲聞、獨覺等地，能斷眾生所有諸苦及人天苦。",
    "T17n0824_001:0863b03_1": "奢利弗！",
    "T17n0824_001:0863b03_2": "於意云何？",
    "T17n0824_001:0863b03_3": "更有餘人共彼人相似不？」",
    "T17n0824_001:0863b04_4": "奢利弗言：「不也。",
    "T17n0824_001:0863b04_5": "世尊！",
    "T17n0824_001:0863b04_6": "彼人若人、若天、若魔、若梵、若沙門、若婆羅門、若復餘眾，以諸樂具與彼菩薩，無能報彼先所作恩。」",
    "T17n0824_001:0863b07_7": "「奢利弗！",
    "T17n0824_001:0863b07_8": "若以一劫若減一劫、若百劫若千劫、若百千劫、若百千俱致那由多劫，與諸樂具能得報不？」",
    "T17n0824_001:0863b09_9": "奢利弗言：「不也。",
    "T17n0824_001:0863b09_10": "世尊！」",
    "T17n0824_001:0863b09_11": "佛言：「是故奢利弗！",
    "T17n0824_001:0863b10_12": "若善家子、善家女等欲得報彼所作恩者，當發阿耨多羅三藐三菩提心，然可共彼相似一等報其先恩。」",
    "T17n0824_001:0863b12_13": "奢利弗言：「如是。",
    "T17n0824_001:0863b13_14": "世尊！",
    "T17n0824_001:0863b13_15": "當知如彼所與，還須似彼所與而報。",
    "T17n0824_001:0863b14_16": "若於世間無等人所欲報恩者，還發無上無與等心；於未來佛欲作無上報者，彼善家子善家女等亦須發阿耨多羅三藐三菩提心，如是乃得名為報恩。」",
    "T17n0824_001:0863b17_17": "「奢利弗！",
    "T17n0824_001:0863b17_18": "有二種富伽羅，以無上供供養如來。",
    "T17n0824_001:0863b18_19": "何者為二？",
    "T17n0824_001:0863b18_20": "有富伽羅到諸漏盡、有富伽羅發阿耨多羅三藐三菩提心。」",
    "T17n0824_001:0863b20_21": "爾時世尊說伽他言：「二種富伽羅，　　彼能供養佛；　漏盡、發覺心，　　是名為二種。",
    "T17n0824_001:0863b23_0": "　三有諸世間，　　亦無有財施；　欲與彼大士，　　而能報其恩。",
    "T17n0824_001:0863b25_0": "　諸色香味等，　　所愛及稱心；　而施於彼人，　　亦不名供養。",
    "T17n0824_001:0863b27_0": "　若發菩提心，　　為於菩提果；　此乃無所求，　　而名上供養。",
    "T17n0824_001:0863b29_0": "　諸天及世人，　　及以諸魔世；　所須者皆與，　　亦不名報恩。",
    "T17n0824_001:0863c02_0": "　彼無所乏少，　　彼亦不生欲；　故於大士所，　　不名為供養。",
    "T17n0824_001:0863c04_0": "　若有人欲得，　　供養於佛者；　彼須發是欲，　　當求於菩提。",
    "T17n0824_001:0863c06_0": "　若欲作功德，　　數數無有量；　彼須發菩提，　　當疾作尊重。",
    "T17n0824_001:0863c08_0": "　若欲求諸禪，　　欲修無量念；　彼須生精進，　　為佛智因緣。",
    "T17n0824_001:0863c10_0": "　若欲得諸樂，　　破壞於諸苦；　彼須發是欲，　　為於佛菩提。",
    "T17n0824_001:0863c12_0": "　若欲見無量，　　阿僧祇諸佛；　作尊重心已，　　喜樂發菩提。",
    "T17n0824_001:0863c14_0": "　若人欲詣彼，　　無邊諸世界；　須發大精進，　　喜樂發菩提。",
    "T17n0824_001:0863c16_0": "　若人心喜樂，　　過去佛菩提；　須發菩提心，　　當修菩薩行。",
    "T17n0824_001:0863c18_0": "　若人疾欲見，　　未來諸佛者；　須發菩提心，　　當修菩薩行。",
    "T17n0824_001:0863c20_0": "　若人欲得見，　　現在諸佛者；　彼須常喜樂，　　為修於菩提。",
    "T17n0824_001:0863c22_0": "　若人起慈意，　　欲遍諸眾生；　須生是欲心，　　為佛菩提故。",
    "T17n0824_001:0863c24_0": "　若欲於眾生，　　令脫諸苦者；　數數當須學，　　彼無上智慧。",
    "T17n0824_001:0863c26_0": "　若欲與眾生，　　無量無邊樂；　彼須發是欲，　　求勝佛菩提。",
    "T17n0824_001:0863c28_0": "　若人欲捨彼，　　所有諸惡趣；　彼須發是欲，　　為求於菩提。",
    "T17n0824_001:0864a01_0": "　彼功德無邊，　　不能具盡說；　若發如是意，　　當覺上菩提。」",
    "T17n0824_001:0864a03_0": "佛說伽他已，奢利弗白言：「世尊！",
    "T17n0824_001:0864a03_1": "說是法門，幾許眾生發阿耨多羅三藐三菩提心？」",
    "T17n0824_001:0864a04_2": "佛言：「奢利弗！",
    "T17n0824_001:0864a05_3": "汝今何須問如是義？",
    "T17n0824_001:0864a05_4": "何以故？",
    "T17n0824_001:0864a05_5": "奢利弗！",
    "T17n0824_001:0864a06_6": "如來大智若說是者，無邊眾生心皆迷惑。",
    "T17n0824_001:0864a07_0": "何以故？",
    "T17n0824_001:0864a07_1": "奢利弗！",
    "T17n0824_001:0864a07_2": "如來所有戒定智通悉無有量。",
    "T17n0824_001:0864a08_3": "奢利弗！",
    "T17n0824_001:0864a08_4": "於意云何？",
    "T17n0824_001:0864a08_5": "有人能知虛空邊不？」",
    "T17n0824_001:0864a09_0": "奢利弗言：「不也。",
    "T17n0824_001:0864a09_1": "世尊。",
    "T17n0824_001:0864a09_2": "何以故？",
    "T17n0824_001:0864a09_3": "虛空邊際過去世中無有知者，未來、現在亦無人知。」",
    "T17n0824_001:0864a10_4": "佛言：「如是。",
    "T17n0824_001:0864a11_5": "奢利弗！",
    "T17n0824_001:0864a11_6": "如來大智，諸有眾生、聲聞、獨覺，去來、現在悉無知者。",
    "T17n0824_001:0864a12_7": "何以故？",
    "T17n0824_001:0864a12_8": "奢利弗！",
    "T17n0824_001:0864a12_9": "此是佛智，非諸聲聞、獨覺地境。」",
    "T17n0824_001:0864a13_10": "奢利弗白言：「世尊！",
    "T17n0824_001:0864a14_11": "未曾有也。",
    "T17n0824_001:0864a14_12": "彼諸眾生發阿耨多羅三藐三菩提心者，當得如是善決了智。」",
    "T17n0824_001:0864a15_13": "佛言：「奢利弗！",
    "T17n0824_001:0864a16_0": "如是如是！",
    "T17n0824_001:0864a16_1": "如汝所言，彼諸眾生菩薩摩訶薩當得如是善決了智。」",
    "T17n0824_001:0864a17_2": "奢利弗白言：「世尊！",
    "T17n0824_001:0864a17_3": "彼菩薩摩訶薩云何當得善決了智？」",
    "T17n0824_001:0864a18_4": "佛言：「奢利弗！",
    "T17n0824_001:0864a19_0": "於意云何？",
    "T17n0824_001:0864a19_1": "此閻浮洲所有眾生，若陸、若水、若空、若地，漸次修行悉得人身。",
    "T17n0824_001:0864a20_2": "若復有人教持五戒或住十善，奢利弗！",
    "T17n0824_001:0864a21_3": "是善家子、善家女以此因緣功德多不？」",
    "T17n0824_001:0864a22_4": "奢利弗言：「甚多。",
    "T17n0824_001:0864a22_5": "婆伽婆！",
    "T17n0824_001:0864a23_0": "甚多。",
    "T17n0824_001:0864a23_1": "修伽多！",
    "T17n0824_001:0864a23_2": "乃至不可為喻。」",
    "T17n0824_001:0864a23_3": "佛言：「奢利弗！",
    "T17n0824_001:0864a24_0": "我今更說令汝樂聞。",
    "T17n0824_001:0864a24_1": "其閻浮洲所有眾生，悉教五戒具十善道，其人於此所得功德；復有一人唯教一人住信行地，此善家子、善家女功德多彼。",
    "T17n0824_001:0864a27_2": "奢利弗！",
    "T17n0824_001:0864a27_3": "於意云何？",
    "T17n0824_001:0864a27_4": "若有教一閻浮洲中所有眾生住信行地，功德多不？」",
    "T17n0824_001:0864a28_5": "奢利弗言：「甚多。",
    "T17n0824_001:0864a29_6": "婆伽婆！",
    "T17n0824_001:0864a29_7": "甚多。",
    "T17n0824_001:0864a29_8": "修伽多！",
    "T17n0824_001:0864a29_9": "彼人功德不可為喻，無量無邊多於前者。」",
    "T17n0824_001:0864b01_10": "「又奢利弗！",
    "T17n0824_001:0864b02_0": "若有善家子、善家女！",
    "T17n0824_001:0864b02_1": "唯教一人住法行地，功德多彼；教諸眾生住法行地，若教一人住八人地，功德多彼；教諸眾生住八人地，若教一人住於初果，功德多彼；教閻浮洲所有眾生住於初果，若教一人住第二果，功德多彼；教閻浮洲所有眾生住第二果，若教一人住第三果，功德多彼；教閻浮洲所有眾生住第三果，若教一人住第四果，功德多彼；教閻浮洲所有眾生住第四果，若教一人住獨覺道，功德多彼；教閻浮洲所有眾生住獨覺道，若教一人住阿耨多羅三藐三菩提心，功德多彼；教閻浮洲所有眾生住阿耨多羅三藐三菩提心，若教一人住不退法，功德多彼；教閻浮洲所有眾生住不退法，若教一人疾得遍智，功德多彼；教閻浮洲所有眾生疾得遍智，若復有人於此法門生菩薩智，破魔羅業，捨五聚不共界，離諸入壞煩惱，攝助白法滅助黑法，以此《諸法最上王經》為他廣說，所得功德多彼無量。",
    "T17n0824_001:0864b20_2": "「奢利弗！",
    "T17n0824_001:0864b20_3": "置閻浮洲乃至四洲，如是若千世界、若二千世界、若三千大千世界，乃至東方恒伽河沙數等世界眾生，若有色、若無色、若有想、若無想、若非有想非無想，若水若陸，卵生、胎生、濕生、化生。",
    "T17n0824_001:0864b25_0": "如是等類漸次修行悉得人身，乃至十方世界眾生亦漸次行悉得人身。",
    "T17n0824_001:0864b26_1": "若人盡教住於五戒具十善道，奢利弗！",
    "T17n0824_001:0864b27_2": "於意云何？",
    "T17n0824_001:0864b27_3": "彼人所得功德多不？」",
    "T17n0824_001:0864b28_4": "奢利弗言：「甚多。",
    "T17n0824_001:0864b28_5": "婆伽婆！",
    "T17n0824_001:0864b28_6": "甚多。",
    "T17n0824_001:0864b29_0": "修伽多！",
    "T17n0824_001:0864b29_1": "無量無邊不可為喻。」",
    "T17n0824_001:0864b29_2": "佛言：「奢利弗！",
    "T17n0824_001:0864c01_0": "若有善家子、善家女，於此《諸法最上王經》聞而不謗，若更增聽、若受、若持、若讀、若誦、若為他說，以先功德，於百分中不及一分，千分、百千分、俱致分，百千那由多俱致分，乃至算數譬喻所不能及。",
    "T17n0824_001:0864c05_1": "又奢利弗！",
    "T17n0824_001:0864c05_2": "若教十方世界諸眾生等，悉住信行法、行八人、四果、獨覺等地，乃至發心住不退法、無生法忍、疾得遍智。",
    "T17n0824_001:0864c08_3": "若有善家子、善家女，於此《諸法最上王經》受持、讀誦、為他廣說，此功德聚於前功德，為最勝、為最上、為最多、為最妙、為最微妙、為無比、為無上、為無上上、為無相似，於無似中得無似福。",
    "T17n0824_001:0864c12_4": "奢利弗！",
    "T17n0824_001:0864c12_5": "以是義故，應當知彼眾生有是善決了智，發阿耨多羅三藐三菩提心，聞此法門生信心者。",
    "T17n0824_001:0864c14_6": "「奢利弗！",
    "T17n0824_001:0864c14_7-0": "如是眾生當云不退轉、當云解脫、當云度、當云寂、當云大寂、當云澡浴、當云調伏、當云無上、當云無上上、當云到涅槃、當云已滅度、當云能說法、當云能說義、當云說實、當云說真、當云如語而作、當云捨重擔、當云離欲、當云離瞋、當云離癡、當云無垢、當云洗已清淨、當云到彼岸、當云聞者、當云吐欲、當云吐瞋、當云吐癡、當云盪諸惡、",
    "T17n0824_001:0864c14_7-1": "當云佛子、當云福田、當云猛健、當云健丈夫、當云勝色分、當云降伏他軍、當云師子、當云丈夫、當云大丈夫、當云勝丈夫、當云無畏丈夫、當云有志丈夫、當云大有志丈夫、當云調順丈夫、當云丈夫牛王、當云超越丈夫、當云能降健丈夫、當云人師子、當云人牛、當云龍、當云天、當云天中天、當云婆羅門、當云離惡、當云無礙、當云無縛、",
    "T17n0824_001:0864c14_7-2": "當云無慳、當云無毒、當云不愚、當云不共、當云不離、當云不雜言、當云正念言、當云無上言、當云無上上言、當云最勝言、當云不染言、當云不著言、當云不縛言、當云決了言、當云所言皆實、當云所言皆真、當云具諸功德、當云應作者作、當云作者已辦、當云諸作者達、當云具足慚愧、當云多作、當云多作利益、當云慈、當云具諸功德法、",
    "T17n0824_001:0864c14_7-3": "當云棄諸非功德、當云諸事具足、當云不染、當云普不染、當云不怯、當云不怖、當云不驚、當云不恐、當云不弱、當云不馳散、當云無量無邊功德法行具足、當云山、當云須迷留山、當云迷留山、當云輪山、當云大輪山、當云不可動、當云施者、當云施主、當云所有皆捨、當云善施、當云和顏悅色、當云具施、當云持戒、當云忍、當云精進、",
    "T17n0824_001:0864c14_7-4": "當云定、當云智、當云修神通、當云神通已達、當云到諸處、當云大勢至、當云力至、當云到安隱處、當云已度彼岸、當云學諸佛、當云不斷佛行、當云於諸佛法悉得願滿、當云破魔羅怨、當云摧諸毒刺、當云令魔羅力弱、當云散魔羅軍眾、當云令魔羅儻壞、當云坐佛道場、當云已却毒刺、當云除魔羅敵、當云隨順覺、當云令順流者逆流、當云岸、",
    "T17n0824_001:0864c14_7-5": "當云能度、當云已度、當云自得脫教、當云破暗、當云月、當云日、當云無邊光、當云無礙光、當云不可思光、當云難稱光、當云不可量光、當云至諸處光、當云普光、當云不著欲界、當云不著色界、當云不著無色界、當云泥犁耶解脫、當云畜生解脫、當云閻魔世解脫、當云令泥犁耶清涼、當云令畜生清涼、當云令閻魔世清涼、當云能與所須、",
    "T17n0824_001:0864c14_7-6": "當云棄捨諸衰、當云滅諸苦、當云示諸樂、當云轉輪王、當云世間父、當云出世間、當云世間解脫、當云免世間、當云示伏藏、當云建立菩薩、當云發起菩薩、當云開伏藏、當云示昔諸佛祕藏、當云不可思處能思、當云無邊無際功德法具足。」",
    "T17n0824_001:0865b10_0": "爾時世尊以無數劫淨心莊嚴，所出言音具足功德。",
    "T17n0824_001:0865b11_1-0": "所謂：最上者、示教他者、順義者、甚深者、不可伏者、微妙者、可聞者喜者、清淨者、悅耳者、向心者、可愛者、滿足者、多人喜愛者、滑澤者、不澁者、善度前後際者、愛如己子者、善出者、善合者、可入者、文字相續決了者、善斷諸疑者、淳直行者、膏潤者、似梵天音者、雷聲妙者、真善決了者、似迦陵頻伽鳥聲者、淨直行者、能淨直友者、",
    "T17n0824_001:0865b11_1-1": "斷無量疑惑者、無依倚者、能安慰他者、可念者、能薄諸使者、諸入圓者、斷諸諍論者、前際已來不詐善者、非句真出者、多種百千相應者、智慧讚歎令世間愛及安樂者、與第一義門者、無過失者、共相應者、與善時相應者、能鳴者、善分別字句者、決了諸淨句者、滅多欲刺者、滅多瞋刺者、滅多癡刺者、能示多義者、證無邊義者、離六趣者、",
    "T17n0824_001:0865b11_1-2": "離說道者、離諸道言論者、說天句者、說龍句者、說夜叉句者、說犍闥婆句者、說阿修羅句者、說伽留茶句者、說緊那羅句者、說摩睺羅伽句者、說意慈忍令喜信教者、不諂者、無處不行者、無處著者、無顛倒者、自重不挑者、常實法定者、無曲者、無偏者、離暗顇者、成利善相應者、教授具足者、最勝信者、能破流轉暗者、離惡違失句者、",
    "T17n0824_001:0865b11_1-3": "能出分別諸句者、除諸外論句者、能決疑惑者、滅諸苦法沒處者、最上如如淨自然行者、與諸善法相應令喜者、說諸善法與寂相應者、離諸垢者、純淨第一義相應者、斷多疑相應者、淨如心淨相應者、所言不與非義相應者、諸言辯才能說相應者、隨其所欲而為廣引者、以諸世語令眾生喜者、多人愛敬者、相應者、解脫者、善解脫者、最勝者、",
    "T17n0824_001:0865b11_1-4": "聲王者、說安隱聲善相應者、攝諸白法相應者、善究竟者、無邊光者、作無邊光者、能釋所問無邊法智者、善能度者、說諸樂法相應者、說畢竟字句善究竟者、說義字句相應者、說字句無畢相應者、說知足字句相應者、說示樂具字句相應者、示無量善根者、說無量善根相應者、以佛莊嚴而莊嚴相應者、說無邊句相應者、說不去不來字句端正者、",
    "T17n0824_001:0865b11_1-5": "說無礙字句善究竟者、說諸天阿修羅言教不絕相應者、說字句相應不闕少者、說字句相應不雜亂者、說字句相應不緩者、示明者、作明者、示明及作明者、示超越者、過超越者、示超越及過超越者、說善持衣鉢行者、於阿遮梨夜尊重勤攝相應者、於優波弟耶夜尊重勤攝相應者、常淨法智淨已復能淨者、勤攝第一字句者、善說陀羅尼、修多羅王者、",
    "T17n0824_001:0865b11_1-6": "善說三輪修多羅、菩薩藏般若波羅蜜出生者、善說流轉摩尼藏華者、善說八萬四千法聚復示現百千者、發起菩薩令發菩提心者、如願得三世諸佛法不著者、已脫畢竟脫者、聲至梵天者、梵音者、鳴音者、離欲聲者、離瞋者、離癡者、諸佛隨喜者、諸佛歎可者，如是等類所出言音。",
    "T17n0824_001:0866a06_2": "世尊持三十二相法王輪，如來具足八分最為第一，無量千種而以讚歎。",
    "T17n0824_001:0866a08_3": "當於爾時說此伽他：「若發菩提心，　　此人決定到；　不須生疑惑，　　我不得如來。",
    "T17n0824_001:0866a11_0": "　此人所有福，　　不可譬喻比；　此人所有福，　　得出生菩提。",
    "T17n0824_001:0866a13_0": "　無量無有邊，　　所有眾生界；　此人福勝彼，　　如我前所說。",
    "T17n0824_001:0866a15_0": "　此人所得福，　　於彼最勝上；　發於菩提心，　　無有福勝此。",
    "T17n0824_001:0866a17_0": "　餘經決定說，　　不上於此經；　從此經學者，　　是名為福利。",
    "T17n0824_001:0866a19_0": "　若聞此經者，　　佛子隨順教；　福田及調伏，　　我說是寂靜。",
    "T17n0824_001:0866a21_0": "　若聞此經者，　　是天龍師子；　健人無恐怖，　　名解脫調柔。",
    "T17n0824_001:0866a23_0": "　信向是經時，　　大經無有上；　天中天上天，　　眾生中無上。",
    "T17n0824_001:0866a25_0": "　何況得聞之、　　能說及尊重；　彼所有辯才，　　不可得窮極。",
    "T17n0824_001:0866a27_0": "　得聞是經者，　　如是彼辯才；　亦如於虛空，　　無有得其盡。",
    "T17n0824_001:0866a29_0": "　若持此經者，　　具忍無有瞋；　戒行無怯弱，　　大智慧明眼。",
    "T17n0824_001:0866b02_0": "　若信此經者，　　是智彼邊得；　愛重於教師，　　亦如愛父母。",
    "T17n0824_001:0866b04_0": "　能持此經者，　　菩薩大智慧；　不倚於欲界、　　色界及無色。",
    "T17n0824_001:0866b06_0": "　能持此經者，　　菩薩摩訶薩；　疾得趣向彼，　　無上菩提場。",
    "T17n0824_001:0866b08_0": "　能持此經者，　　菩薩大智慧；　已怖波卑眾，　　證無上菩提。",
    "T17n0824_001:0866b10_0": "　能持此經者，　　菩薩大智慧；　當轉於法輪，　　世所不能轉。",
    "T17n0824_001:0866b12_0": "　能持此經者，　　菩薩大智慧；　世尊與其記，　　當見如三佛。",
    "T17n0824_001:0866b14_0": "　能持此經者，　　菩薩大智慧；　當云已滅度，　　無餘如諸佛。」",
    "T17n0824_001:0866b16_0": "佛說伽他已，奢利弗白言：「希有。",
    "T17n0824_001:0866b16_1": "婆伽婆！",
    "T17n0824_001:0866b16_2": "如來為諸菩薩略說教法，所謂：菩薩摩訶薩阿僧祇劫修菩薩行，而未覺無上正遍知道，亦未得無上正遍知智。",
    "T17n0824_001:0866b19_3": "世尊！",
    "T17n0824_001:0866b19_4": "於此經中說無有上，彼諸眾生極得善利，現於佛前得聞說此最上經名，所謂《諸法上王法門》。",
    "T17n0824_001:0866b21_5": "甚善世尊！",
    "T17n0824_001:0866b22_0": "如此法門今更說之。",
    "T17n0824_001:0866b22_1": "何以故？",
    "T17n0824_001:0866b22_2": "如我解佛所說義意，諸過去佛已滅度者，為諸眾生所說正法以此為上，所謂《諸法上王法門》；諸未來佛亦以此經為說法上，所謂《諸法上王法門》；我亦於世尊所聞說無量法門，於義文字決定得解，如我曾聞無勝此者。",
    "T17n0824_001:0866b27_3": "甚善。",
    "T17n0824_001:0866b27_4": "婆伽婆！",
    "T17n0824_001:0866b27_5": "數數為我廣說此勝法門。」",
    "T17n0824_001:0866b28_6": "佛言：「奢利弗！",
    "T17n0824_001:0866b28_7": "隨彼時節、隨彼眾生心所信解、隨彼眾生心所思惟而攝受之。",
    "T17n0824_001:0866c01_8": "奢利弗！",
    "T17n0824_001:0866c01_9": "此是佛智，非諸聲聞、獨覺地境。",
    "T17n0824_001:0866c02_10": "說此法門時，八萬四千人發阿耨多羅三藐三菩提心；六萬眾生發菩提心；七十俱致欲行天，未曾發阿耨多羅三藐三菩提心者，今悉發心；三十俱致眾生得無生法忍；無量地居諸天龍等，未曾發菩提心者，今悉發心。",
    "T17n0824_001:0866c07_11": "奢利弗！",
    "T17n0824_001:0866c07_12": "以是義故，今更廣說此勝法門。」",
    "T17n0824_001:0866c08_0": "復於此時，有無量千眾生，比丘、比丘尼、優婆塞迦、優波斯迦，向佛合掌，瞻仰尊顏默然而住。",
    "T17n0824_001:0866c11_0": "爾時世尊即便微笑，諸佛笑時，法從面門出雜色光，無量百千種色，所謂：青、黃、赤、白、紫色、頗梨色等，普照三千大千世界靡不周遍，蔽諸日月乃至梵世，還來到此，繞佛三匝從佛頂入。",
    "T17n0824_001:0866c15_1": "時奢利弗見佛神通即從坐起，一肩郁多羅僧伽作已，右膝著地合掌白言：「大德世尊！",
    "T17n0824_001:0866c17_2": "有何因緣而現此笑，諸佛非無因緣而笑？」",
    "T17n0824_001:0866c18_3": "佛言：「奢利弗！",
    "T17n0824_001:0866c18_4": "汝見比丘、比丘尼、優婆塞迦、優波斯迦向我合掌目未曾瞬不？」",
    "T17n0824_001:0866c19_5": "奢利弗言：「如是。",
    "T17n0824_001:0866c20_6": "婆伽婆！",
    "T17n0824_001:0866c20_7": "如是。",
    "T17n0824_001:0866c20_8": "修伽多！」",
    "T17n0824_001:0866c20_9": "佛言：「奢利弗！",
    "T17n0824_001:0866c21_0": "彼四眾者，悉發大乘心欲聞菩薩行。",
    "T17n0824_001:0866c21_1": "奢利弗！",
    "T17n0824_001:0866c22_0": "於中如來心行智慧，若如來過去不可得、未來不可得、現在不可得，是名菩薩行。",
    "T17n0824_001:0866c23_1": "奢利弗！",
    "T17n0824_001:0866c24_2": "若不得菩提、若不得心，是名菩薩行。",
    "T17n0824_001:0866c25_0": "奢利弗！",
    "T17n0824_001:0866c25_1": "不得聚、不著界、不取入，是名菩薩行。",
    "T17n0824_001:0866c26_2": "當隨順行。」",
    "T17n0824_001:0866c26_3": "說此菩薩行時，此三千大千世界六種震動。",
    "T17n0824_001:0866c27_4": "爾時魔羅波卑惶怖倒地，及魔羅眾天等亦皆倒地，以是因緣而說伽他言：「破我及軍眾，　　走避不能脫；　如今最勝上，　　世依之所言。",
    "T17n0824_001:0867a03_0": "　云何魔煩惱，　　諸力皆已失；　今到無力處？",
    "T17n0824_001:0867a04_1": "　　聞此空法故。",
    "T17n0824_001:0867a05_0": "　魔怖迷悶死，　　聞此無作法；　無將去無行，　　何處有死者？」",
    "T17n0824_001:0867a07_0": "爾時魔羅天子等，從倒處起而作是言：「甚善婆伽婆！",
    "T17n0824_001:0867a08_1": "甚善大龍！",
    "T17n0824_001:0867a08_2": "甚善大慈！",
    "T17n0824_001:0867a08_3": "作悲益心於諸眾生。",
    "T17n0824_001:0867a09_4": "今日世尊令我穌息，世尊大悲，勿令我等非時橫死。」",
    "T17n0824_001:0867a10_5": "爾時世尊說伽他言：「汝魔著大鎧，　　如來所說是；　信我者甚少，　　住此富伽羅。」",
    "T17n0824_001:0867a13_0": "爾時魔羅波卑得如來慰喻已，歡喜踊躍還得本心，身及眷屬皆隱不現。",
    "T17n0824_001:0867a15_0": "諸法最上王經"
}