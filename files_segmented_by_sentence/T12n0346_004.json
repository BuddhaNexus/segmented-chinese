{
    "T12n0346_004:0175c02_0": "佛說大方廣善巧方便經卷第四",
    "T12n0346_004:0175c04_0": "西天譯經三藏朝奉大夫試光祿卿",
    "T12n0346_004:0175c05_0": "傳法大師賜紫臣施護奉　詔譯",
    "T12n0346_004:0175c06_0": "「復次，智上！",
    "T12n0346_004:0175c06_1": "我念過去世時有五百商人入海求寶。",
    "T12n0346_004:0175c07_2": "是時，別有一商人其性剛強，猛利暴惡，於海中路而忽相逢。",
    "T12n0346_004:0175c08_3": "彼一商人即生惡心，欲謀珍寶。",
    "T12n0346_004:0175c09_4": "彼自思惟：『我今宜應設其方便，悉斷彼諸商人命已，當取珍寶，還閻浮洲，自受快樂。』",
    "T12n0346_004:0175c11_0": "是時，五百商人眾中有一商主名曰善御，其性慈和，於一切人常生悲愍。",
    "T12n0346_004:0175c12_1": "商主一時止息而臥，忽於夢中見大海神出現其相，謂商主言：『汝今當知，諸商眾外別有一人，其性暴惡，如是色相、如是名字。",
    "T12n0346_004:0175c15_2": "彼人起賊害心欲謀珍寶，彼作是念：「應當速斷諸商人命，取其珍寶，還閻浮洲，自受快樂。」",
    "T12n0346_004:0175c17_3": "是故，我今如彼所念而先語汝，汝可思惟作何方便，令此惡人不造殺業、免地獄報，又復商眾得全其命。",
    "T12n0346_004:0175c19_4": "何以故？",
    "T12n0346_004:0175c20_0": "此五百商人皆於阿耨多羅三藐三菩提已住不退轉，而彼惡人於如是住菩薩法者若造殺業，永墮地獄，無有出期。",
    "T12n0346_004:0175c22_1": "是故，汝今宜設方便，善為救度。』",
    "T12n0346_004:0175c23_2": "「爾時，善御商主從夢覺已，即作是念：『我於今時有何方便，令此惡人不造殺業、免地獄報，得諸商人各全其命？』",
    "T12n0346_004:0175c25_3": "於一日中如是思惟求善方便而未能得，乃至七日審諦思惟亦不能得。",
    "T12n0346_004:0175c27_4": "過七日已，即作是念：『我今無復方便可得，但當於彼興殺心者先與斷命。",
    "T12n0346_004:0175c29_5": "彼斷命故，不造殺業、免地獄報，又令餘眾得全其命。』",
    "T12n0346_004:0176a01_6": "如是念已而復籌量：『我若與此五百商人共斷其命，而五百人皆墮地獄。",
    "T12n0346_004:0176a02_7": "我今宜應起大悲心，為救護故，自手當殺。",
    "T12n0346_004:0176a03_8": "此殺因者，設於百千劫中獲地獄報亦當忍受。",
    "T12n0346_004:0176a04_9": "但能今時以如是大悲方便令此惡人不造殺業，當免地獄無量劫苦；又令住菩薩法者諸商人眾，安隱無難。』",
    "T12n0346_004:0176a07_10": "爾時，商主作是念已，即設方便乃斷其命。",
    "T12n0346_004:0176a08_11": "時彼惡人既此命終得生天界。",
    "T12n0346_004:0176a09_12": "「智上！",
    "T12n0346_004:0176a09_13": "彼五百商人者，當知即是此賢劫中五百如來；是時眾中為商主者，即我身是。",
    "T12n0346_004:0176a10_14": "我於百千劫在輪迴中，以大悲心出生善巧方便，如是種種救度眾生。",
    "T12n0346_004:0176a12_15": "於汝意云何？",
    "T12n0346_004:0176a12_16": "菩薩摩訶薩雖經百千劫在輪迴中，皆為以方便智救度眾生，勿謂菩薩摩訶薩有業障可得。",
    "T12n0346_004:0176a14_17": "是故當知，諸佛、菩薩諸所作業皆悉清淨，無復少分障累可得。",
    "T12n0346_004:0176a16_18": "「智上！",
    "T12n0346_004:0176a16_19": "又復當知，如來、應供、正等正覺是金剛不壞之身，乃至舉足、下足皆以神通方便作大利益。」",
    "T12n0346_004:0176a18_20": "是時，舍衛城中有二十人，忽與二十極惡知識而相值遇，是諸人等互起惡心欲相謀殺，各各伺求彼彼方便。",
    "T12n0346_004:0176a21_0": "時四十人承佛威神力故俱詣佛所，到佛所已，住立一面。",
    "T12n0346_004:0176a22_1": "爾時，如來、應供、正等正覺為欲化度彼四十人故，於剎那間化一大人在佛會中，即白大目乾連言：「尊者當知，今此大地不久出現諸草木相。」",
    "T12n0346_004:0176a25_2": "而彼大人作是言：「時世尊即為垂其右足。」",
    "T12n0346_004:0176a26_3": "於須臾間而此大地即生草木，各一尺量。",
    "T12n0346_004:0176a27_4": "時尊者大目乾連白佛言：「世尊！",
    "T12n0346_004:0176a28_5": "今所出現草木之相，我於餘方可能見不？」",
    "T12n0346_004:0176a29_0": "佛言：「不能。」",
    "T12n0346_004:0176a29_1": "尊者大目乾連而即隨取少分草木乃自執持。",
    "T12n0346_004:0176b01_2": "時三千大千世界皆悉震動。",
    "T12n0346_004:0176b01_3": "于是，如來、應供、正等正覺以神通力現自身相出過梵界，而此草木亦復隨從出過梵界；又復如來以神通力現大海中，而此草木亦隨彼住；又復如來以神通力入大山間，而此草木亦隨彼住。",
    "T12n0346_004:0176b06_4": "爾時，如來還本座已即收右足，而此草木亦安住不動。",
    "T12n0346_004:0176b08_0": "爾時，尊者阿難白佛言：「世尊！",
    "T12n0346_004:0176b08_1": "如來往昔有何因緣，今現是相？」",
    "T12n0346_004:0176b09_2": "佛言：「阿難！",
    "T12n0346_004:0176b09_3": "我於往昔為大商主，入海求寶，逢惡知識，我時以大悲心而斷其命。",
    "T12n0346_004:0176b11_4": "昔因緣故，今有是相。」",
    "T12n0346_004:0176b11_5": "爾時，世尊說伽陀曰：「今此所現如是相，　　不住虛空及山、海，　乃至不住諸地方，　　以宿因故如是住。」",
    "T12n0346_004:0176b15_0": "爾時，彼四十人咸作是念：「如來是大法王，無實業障可得。",
    "T12n0346_004:0176b16_1": "我等互起惡心自相謀害，今對佛前宜應懺悔。」",
    "T12n0346_004:0176b17_2": "作是念已，俱白佛言：「世尊！",
    "T12n0346_004:0176b17_3": "我等先起惡心互欲殺害。",
    "T12n0346_004:0176b18_4": "是故，今時各各懺悔。」",
    "T12n0346_004:0176b19_0": "爾時，世尊即為如應宣說法要，彼四十人皆得智證三昧。",
    "T12n0346_004:0176b20_1": "是時，有三百二十萬眾生遠塵離垢，得法眼淨。",
    "T12n0346_004:0176b21_2": "「智上！",
    "T12n0346_004:0176b21_3": "以此因緣，當知諸佛如來舉足、下足皆是神通方便，作大利益，實無少分業障可得。",
    "T12n0346_004:0176b23_4": "「又復如來已離諸病，何故一時遣諸苾芻詣耆婆所求青蓮華蘂汁？",
    "T12n0346_004:0176b24_5": "要當何用？",
    "T12n0346_004:0176b25_6": "所謂：我於一時與五百苾芻結夏未久住於林間，是時有修左囉摩婆尾迦行者住彼林側。",
    "T12n0346_004:0176b27_7": "是人忽有病生，不能進止、不能調伏，即於我所求以妙藥而救其苦。",
    "T12n0346_004:0176b28_8": "我時作是思惟：『今不應知是病所宜。",
    "T12n0346_004:0176b29_9": "何以故？",
    "T12n0346_004:0176b29_10": "我若知其病所宜者，後末世中破壞聖心。",
    "T12n0346_004:0176c01_11": "于今設何方便得藥與療？",
    "T12n0346_004:0176c02_12": "但當令此諸苾芻眾為求其藥。』",
    "T12n0346_004:0176c02_13": "作是念已，即令諸苾芻詣耆婆所求青蓮華蘂汁與療其病。",
    "T12n0346_004:0176c04_14": "是諸苾芻雖承佛旨而未即行。",
    "T12n0346_004:0176c05_15": "爾時，淨居天子見諸苾芻已，白言：『尊者！",
    "T12n0346_004:0176c06_0": "汝等當如佛旨，求如是藥為作救療，勿求別藥令彼服已而趣命終。』",
    "T12n0346_004:0176c07_1": "諸苾芻言：『我等若行求藥違佛戒法，我等寧自喪命，終不違佛戒法而行。』",
    "T12n0346_004:0176c09_2": "淨居天子復白諸苾芻言：『如來是大法王，以利益心猶故現相服藥除病。",
    "T12n0346_004:0176c10_3": "汝等今時何不如教？",
    "T12n0346_004:0176c11_4": "當行求藥，當行求藥。』",
    "T12n0346_004:0176c11_5": "淨居天子如是三白已，時諸苾芻息疑悔心，即詣耆婆所求如是藥。",
    "T12n0346_004:0176c13_6": "得是藥已授彼病人，服已除差。",
    "T12n0346_004:0176c14_0": "智上！",
    "T12n0346_004:0176c14_1": "以是因緣，我為利益故乃遣苾芻求如是藥，而非如來有諸病惱。",
    "T12n0346_004:0176c15_2": "「又復如來諸福蘊中最上、最勝，何故最先執持應器入城乞食？",
    "T12n0346_004:0176c17_0": "所謂：如來已離諸障、無叚食想，但為愍念後末世中有諸苾芻少福德者，雖入王城聚落持鉢乞食而不能得，乃生退屈，不能長時勤行乞食。",
    "T12n0346_004:0176c20_1": "為令此等苾芻當於爾時作是思惟：『如來大師於諸世間福聚最勝，猶尚隨宜持鉢乞食，況復我今末世苾芻薄福德故，乞食所難不應生苦。",
    "T12n0346_004:0176c23_2": "但當行乞，雖復少得而亦為足。』",
    "T12n0346_004:0176c24_3": "「智上！",
    "T12n0346_004:0176c24_4": "如來在世行乞食者，又為隨順作利益故，所謂令諸婆羅門、長者、居士，乃至一切人民，以佛威神所加持故，於現世中飲食豐足，不值飢饉之苦。",
    "T12n0346_004:0176c27_5": "何以故？",
    "T12n0346_004:0176c27_6": "如來在世，不令諸魔作飢饉難。",
    "T12n0346_004:0176c28_7": "是故，如來以善方便隨順世間，雖受叚食不生愛著，不令婆羅門、長者，乃至一切人民及餘諸天子眾等起如是念：『沙門瞿曇於其叚食愛樂作意。』",
    "T12n0346_004:0177a02_8": "如來為令彼等不生念故，於晝夜中與苾芻眾常住三昧，依止一心，寂而無動，無高、無下，前引於後、後如於前，正念相應。",
    "T12n0346_004:0177a05_9": "於一時中我住三昧，有七萬天子發清淨心禮敬於我，我即從三昧出為其如應宣說法要，彼諸天子於諸法中得法眼淨。",
    "T12n0346_004:0177a08_0": "由此因緣，是故當知，諸佛、如來現行乞食，但以善巧方便作利益故。",
    "T12n0346_004:0177a09_1": "「又復一時有贊左摩拏嚩迦於佛如來而生惡意，當墮地獄，佛為救護，其事云何？",
    "T12n0346_004:0177a11_2": "所謂：如來怨親平等，無復少分障累可得，但為眾生安樂利益。",
    "T12n0346_004:0177a12_3": "我於爾時為欲救護彼贊左摩拏嚩迦故，以我威神力令其得見兢伽沙數世界諸佛如來，是諸如來大圓鏡智中現彼所作業。",
    "T12n0346_004:0177a15_4": "以諸如來神通力故，令此摩拏嚩迦見自業已即生悔心，作如是言：『今於此中真實顯現，乃自思惟如來一切白法具足。",
    "T12n0346_004:0177a18_5": "云何我今但造惡業，於白法分而不能得？』",
    "T12n0346_004:0177a19_6": "彼摩拏嚩迦作是念時，即得清淨正白梵行，於其夢中見佛現身，所有先起惡意之罪皆悉銷滅，命終已後免地獄報。",
    "T12n0346_004:0177a21_7": "當知皆是如來神力而為救護。",
    "T12n0346_004:0177a22_8": "何以故？",
    "T12n0346_004:0177a22_9": "所謂：如來以大悲方便不捨眾生故。",
    "T12n0346_004:0177a23_10": "「又復一時有孫那利梵志於祇陀林中，彼以因緣而斷其命。",
    "T12n0346_004:0177a25_0": "佛時不知，云何名為一切智耶？",
    "T12n0346_004:0177a25_1": "所謂：如來無礙正智皆悉具足，無不知見，如來隨諸色相、神通等事皆以威神建立。",
    "T12n0346_004:0177a27_2": "今此孫那利梵志者，佛觀是人壽量已盡，決定命終，亦非如來不能了知。",
    "T12n0346_004:0177a29_3": "又，欲以是因緣令諸外道攝伏其心，止息自罪。",
    "T12n0346_004:0177b02_0": "爾時，如來以加持力於七夜中不入聚落。",
    "T12n0346_004:0177b02_1": "是時有六十俱胝天人過七夜已往詣佛所。",
    "T12n0346_004:0177b03_2": "到佛所已，乃為隨應宣說法要，即時各得智證三昧。",
    "T12n0346_004:0177b05_3": "「又復何緣如來昔曾於三月中食馬麥耶？",
    "T12n0346_004:0177b06_4": "所謂：如來欲令婆羅門、長者等生希有心，又為成就利益事故。",
    "T12n0346_004:0177b07_5": "所以者何？",
    "T12n0346_004:0177b07_6": "我於一時與五百苾芻見五百馬，我觀彼馬宿世善根今已成熟。",
    "T12n0346_004:0177b09_7": "何以故？",
    "T12n0346_004:0177b09_8": "此五百馬於前前世已曾為人，親近供養先佛如來，於先佛所發菩提心，後因值遇彼惡知識破壞善法、造諸惡業，以是報應今受馬身。",
    "T12n0346_004:0177b12_9": "又復此五百馬往昔曾於日藏菩薩所發大誓願，以其宿世大願力故，今復值遇日藏菩薩以菩提法方便教化，令得度脫。",
    "T12n0346_004:0177b15_10": "是五百馬以菩薩威力及自願力故，各能思念宿生中事。",
    "T12n0346_004:0177b16_11": "智上！",
    "T12n0346_004:0177b16_12": "我觀彼馬有是因緣，生悲愍心欲為化度，乃與苾芻往彼馬所，以所食麥即取食之。",
    "T12n0346_004:0177b18_13": "我自食已而復授彼五百苾芻。",
    "T12n0346_004:0177b19_14": "時五百馬以宿善根力故，見佛及苾芻眾食是馬麥，即時禮佛及諸苾芻。",
    "T12n0346_004:0177b20_15": "彼五百馬過三月已皆悉命終，生兜率天，即從彼天來詣佛所，恭敬、尊重、瞻禮、供養。",
    "T12n0346_004:0177b22_16": "佛即隨應為說法要，是諸天子悉於阿耨多羅三藐三菩提住不退轉。",
    "T12n0346_004:0177b24_17": "如來為令此五百馬成就如是大利益事故食馬麥。",
    "T12n0346_004:0177b25_18": "「智上當知，所有一切飲食，如來食者皆為最上食。",
    "T12n0346_004:0177b26_19": "假使三千大千世界土及乳糖，如來食者，於是二種等無差別，皆成上味。",
    "T12n0346_004:0177b28_20": "何以故？",
    "T12n0346_004:0177b28_21": "如來舌根常得上味，是大人相。",
    "T12n0346_004:0177b29_22": "以是緣故，當知諸佛如來凡所受食皆為最上食。",
    "T12n0346_004:0177c01_23": "我時謂阿難言：『汝捨轉輪王位出家修道，於諸眾生起悲愍心。",
    "T12n0346_004:0177c02_24": "汝今食此馬麥而得何味？』",
    "T12n0346_004:0177c03_25": "阿難白佛言：『世尊！",
    "T12n0346_004:0177c03_26": "今此馬麥甚為希有，我雖生於王宮，昔未曾得此最上味。』",
    "T12n0346_004:0177c05_0": "是時，阿難食馬麥已，於七日中得大喜樂。",
    "T12n0346_004:0177c05_1": "「智上！",
    "T12n0346_004:0177c06_2": "我時與彼五百苾芻夏安居已，各還所止。",
    "T12n0346_004:0177c07_0": "是時，五百苾芻眾中有四十苾芻食是馬麥，雖於其味作清淨想，還復思念諸苦糲食。",
    "T12n0346_004:0177c08_1": "如是思念已，於七夜中各得阿羅漢果。",
    "T12n0346_004:0177c09_2": "「智上當知，如來雖食馬麥，實非宿障報應之事，但為眾生作大利益；又令諸修淨戒沙門、婆羅門生希有心；復令一切眾生如說能行。",
    "T12n0346_004:0177c12_3": "當知如來一切最勝，諸所施作不壞法行。",
    "T12n0346_004:0177c13_4": "「又復何緣如來一時謂迦葉言：『我患背痛，汝可為我說七覺支法。』",
    "T12n0346_004:0177c15_5": "此因緣者，所謂：爾時，有八千天子而共集會。",
    "T12n0346_004:0177c16_6": "是諸天子先於佛、法、僧寶未生淨信，當於爾時暫聞迦葉說七覺支法，而彼信心漸能開悟。",
    "T12n0346_004:0177c18_7": "即詣迦葉所，迦葉重復廣為分別七覺支法。",
    "T12n0346_004:0177c19_8": "是八千天子即時各得智證三昧，乃自思惟：『眾生有病不能聽法，若聞法者病得銷除。",
    "T12n0346_004:0177c21_9": "如來是大法王，猶故現病令大迦葉說七覺支法。",
    "T12n0346_004:0177c22_10": "我等云何不樂聽法？』",
    "T12n0346_004:0177c22_11": "彼諸天子作是思惟已，即於佛法心得清淨。",
    "T12n0346_004:0177c23_12": "以是利益因故，如來乃現背痛令大迦葉說七覺支法。",
    "T12n0346_004:0177c25_13": "當知皆是善巧方便，實非宿障報應之事。",
    "T12n0346_004:0177c26_0": "「又復何緣，昔有莊嚴幢婆羅門於一時中向佛世尊發不善語，佛於爾時不生恚礙？",
    "T12n0346_004:0177c27_1": "所謂：如來於天人四眾大集會中已得忍、力具足，隨觀諸境不生恚礙。",
    "T12n0346_004:0177c29_2": "如來爾時於諸眾生住平等心、救護心、安住心、柔軟心、勇猛心。",
    "T12n0346_004:0178a01_3": "如來住是諸心時，有四千眾生發阿耨多羅三藐三菩提心。",
    "T12n0346_004:0178a03_4": "以是利益因故，如來乃於莊嚴幢婆羅門不生恚礙。",
    "T12n0346_004:0178a04_5": "當知皆是如來善巧方便，實非宿障報應之事。",
    "T12n0346_004:0178a05_6": "「復次，智上！",
    "T12n0346_004:0178a05_7": "我念昔為菩薩時，彼提婆達多在在處處常隨於我。",
    "T12n0346_004:0178a06_8": "何以故？",
    "T12n0346_004:0178a07_9": "彼提婆達多雖來我所伺求嬈害，而能令我圓滿六波羅蜜多、能令無量眾生得大利益，所謂若時欲令眾生得大快樂，我不能行布施攝法，提婆達多即來我所乞妻子、奴婢、頭、目、手、足，我於爾時皆悉能捨。",
    "T12n0346_004:0178a11_10": "以能捨故，彼作是言：『如是名為難行之行，能令眾生起發善根。』",
    "T12n0346_004:0178a13_11": "我作是施時，有無量眾生起愛樂心，於布施行得淨信解。",
    "T12n0346_004:0178a14_12": "又復若時我以菩提願力住淨戒行，提婆達多來詣我所欲破淨戒。",
    "T12n0346_004:0178a15_13": "我於爾時堅固不動，不壞戒行。",
    "T12n0346_004:0178a16_14": "有無量眾生見是事已，悉住清淨戒地。",
    "T12n0346_004:0178a17_15": "又復若時提婆達多於我起其忿恚、打、罵，我於爾時不生瞋恨，住忍辱心。",
    "T12n0346_004:0178a19_16": "有無量眾生見是事已，皆住忍行。",
    "T12n0346_004:0178a19_17": "所有精進、禪定、智慧等行，以提婆達多故，我皆圓滿及令無量眾生得大利益。",
    "T12n0346_004:0178a21_18": "「智上！",
    "T12n0346_004:0178a21_19": "當知彼提婆達多雖於我所欲生嬈害，而能令我增長善法、為諸眾生作利益事。",
    "T12n0346_004:0178a23_20": "是故應知，諸佛如來以善巧方便故，於諸眾生隨所施作，皆令不壞所有報應。",
    "T12n0346_004:0178a25_21": "又復如來於眾生界普遍觀察，有某眾生造如是因、得如是報，隨所觀已，設諸方便而為化度。",
    "T12n0346_004:0178a27_22": "「智上！",
    "T12n0346_004:0178a27_23": "如我上說種種法門皆是最勝善巧方便，如是法門不應於彼下劣善根眾生前說。",
    "T12n0346_004:0178a29_24": "所以者何？",
    "T12n0346_004:0178a29_25": "所有眾生雖種聲聞、緣覺相應善根，而亦不能於此最勝善巧方便中如理修學。",
    "T12n0346_004:0178b02_26": "何以故？",
    "T12n0346_004:0178b02_27": "非法器故。",
    "T12n0346_004:0178b03_0": "但當為彼修菩薩法者如實宣說。",
    "T12n0346_004:0178b03_1": "譬如盲人，於夜分中雖有光明，亦不能見一切境相；若有目人於其夜分，得彼光明而為照耀，一切境相悉能觀見。",
    "T12n0346_004:0178b06_2": "菩薩摩訶薩亦復如是，已修菩薩最勝行法、又能具足善巧方便，所有諸佛勝行、解脫法門悉能通達。",
    "T12n0346_004:0178b08_3": "「智上！",
    "T12n0346_004:0178b08_4": "若有志求無上菩提諸善男子、善女人，愛樂法故，縱在百千由旬之外，若有宣說如是善巧方便法門處，而亦不怖遙遠即來聽受。",
    "T12n0346_004:0178b11_5": "何以故？",
    "T12n0346_004:0178b11_6": "若人聞是法已，即得廣大光明，所行清淨，於佛法中離諸疑悔。",
    "T12n0346_004:0178b13_7": "是故當知，所有天人四眾之中，是法器者即能愛樂聽受此法；非法器者雖復得聞，不生愛樂。」",
    "T12n0346_004:0178b15_8": "佛說是法時，有七萬二千眾生發阿耨多羅三藐三菩提心。",
    "T12n0346_004:0178b17_0": "爾時，尊者阿難白佛言：「世尊！",
    "T12n0346_004:0178b17_1": "此經何名？",
    "T12n0346_004:0178b17_2": "我等云何受持？」",
    "T12n0346_004:0178b18_3": "佛言：「阿難！",
    "T12n0346_004:0178b18_4": "此名『善巧方便波羅蜜多正法』，亦名『一切祕密最上波羅蜜多正法』。",
    "T12n0346_004:0178b20_0": "如是名字汝當受持，於後末世宣通流布，令諸眾生得大利益。」",
    "T12n0346_004:0178b22_0": "佛說此經已，阿難等諸聲聞，智上等諸菩薩摩訶薩，乃至世間天、人、阿修羅、乾闥婆等一切大眾，聞佛所說，皆大歡喜，信受奉行。",
    "T12n0346_004:0178b25_0": "佛說大方廣善巧方便經卷第四"
}