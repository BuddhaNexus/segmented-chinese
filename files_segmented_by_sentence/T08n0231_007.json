{
    "T08n0231_007:0721a09_0": "勝天王般若波羅蜜經卷第七",
    "T08n0231_007:0721a11_0": "陳優禪尼國王子月婆首那譯",
    "T08n0231_007:0721a12_0": "勸誡品第十三",
    "T08n0231_007:0721a13_0": "爾時，文殊師利菩薩即從座起，偏袒右肩右膝著地，合掌向佛頭面作禮，而白佛言：「世尊！",
    "T08n0231_007:0721a15_0": "如來所說甚深般若波羅蜜，於未來世末代之中，頗有眾生能信受不？",
    "T08n0231_007:0721a16_1": "若善男子、善女人，聞是修多羅生信不謗，如此等人成何功德？」",
    "T08n0231_007:0721a18_0": "佛告文殊師利菩薩言：「未來末世有善男子、善女人，無量佛所修持淨戒、禪定、般若，是佛真子，能信此修多羅，所致功德不可稱計，最善勝法從般若生。",
    "T08n0231_007:0721a21_1": "淨心信受，我今為汝略以譬說。",
    "T08n0231_007:0721a22_2": "文殊師利！",
    "T08n0231_007:0721a22_3": "閻浮提洲縱廣七千由旬，北廣南狹，其中人面亦似地形。",
    "T08n0231_007:0721a23_4": "洲內遍滿須陀洹、斯陀含、阿那含、阿羅漢、辟支佛等，密如竹麻甘蔗荻林，中無少空及以間缺。",
    "T08n0231_007:0721a25_5": "若有善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。",
    "T08n0231_007:0721a28_6": "文殊師利！",
    "T08n0231_007:0721a29_7": "於意云何？",
    "T08n0231_007:0721a29_8": "此人以是因緣，功德多不？」",
    "T08n0231_007:0721b01_0": "文殊師利菩薩白佛言：「甚多，婆伽婆！",
    "T08n0231_007:0721b01_1": "甚多，修伽陀！」",
    "T08n0231_007:0721b02_2": "佛告文殊師利菩薩：「若善男子、善女人，不謗此修多羅，功德勝彼，百分不及一，千分、百千萬分不及一，乃至算數譬喻所不能及。",
    "T08n0231_007:0721b05_0": "文殊師利！",
    "T08n0231_007:0721b05_1": "瞿耶尼洲縱廣八千由旬，形如半月人面亦爾。",
    "T08n0231_007:0721b06_2": "洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。",
    "T08n0231_007:0721b08_3": "若有善男子、善女人，四事供養，畢聖人壽，至涅槃後舍利起塔；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。",
    "T08n0231_007:0721b12_4": "文殊師利！",
    "T08n0231_007:0721b12_5": "於意云何？",
    "T08n0231_007:0721b12_6": "此人以是因緣，得福多不？」",
    "T08n0231_007:0721b13_7": "文殊師利菩薩白佛言：「甚多，婆伽婆！",
    "T08n0231_007:0721b14_8": "甚多，修伽陀！」",
    "T08n0231_007:0721b14_9": "佛告文殊師利菩薩：「若善男子、善女人，信此修多羅，功德勝彼，百分不及一，千分、百千萬分不及一，乃至算數譬喻所不能及。",
    "T08n0231_007:0721b17_10": "文殊師利！",
    "T08n0231_007:0721b17_11": "弗于逮洲縱廣九千由旬，形如滿月人面亦爾。",
    "T08n0231_007:0721b18_12": "洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。",
    "T08n0231_007:0721b20_13": "若有善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。",
    "T08n0231_007:0721b23_14": "文殊師利！",
    "T08n0231_007:0721b24_15": "於意云何？",
    "T08n0231_007:0721b24_16": "此人以是因緣，得福多不？」",
    "T08n0231_007:0721b24_17": "文殊師利菩薩白佛言：「甚多，婆伽婆！",
    "T08n0231_007:0721b25_18": "甚多，修伽陀！」",
    "T08n0231_007:0721b26_19": "「文殊師利！",
    "T08n0231_007:0721b26_20": "欝單越洲辟方十千由旬，人面亦方。",
    "T08n0231_007:0721b27_21": "洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。",
    "T08n0231_007:0721b29_22": "若善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。",
    "T08n0231_007:0721c03_23": "文殊師利！",
    "T08n0231_007:0721c03_24": "於意云何？",
    "T08n0231_007:0721c03_25": "此人以是因緣，得福多不？」",
    "T08n0231_007:0721c04_26": "文殊師利菩薩白佛言：「甚多，婆伽婆！",
    "T08n0231_007:0721c05_27": "甚多，修伽陀！」",
    "T08n0231_007:0721c05_28": "佛告文殊師利菩薩：「若善男子、善女人，受持讀誦此修多羅，功德勝彼，百分不及一，千分、百千萬分不及一，乃至算數譬喻所不能及。",
    "T08n0231_007:0721c08_29": "文殊師利！",
    "T08n0231_007:0721c08_30": "娑婆世界悉為微塵，爾許聖人。",
    "T08n0231_007:0721c09_31": "若有善男子、善女人，四事供養，畢聖人壽；爾許塵數三千大千世界，滿中七寶積至阿迦尼吒天，一一聖人各施爾許，畢是善男子、善女人壽。",
    "T08n0231_007:0721c12_32": "文殊師利！",
    "T08n0231_007:0721c13_33": "於意云何？",
    "T08n0231_007:0721c13_34": "功德多不？」",
    "T08n0231_007:0721c13_35": "文殊師利菩薩白佛言：「世尊！",
    "T08n0231_007:0721c14_36": "前之福德已不可思議，況此功德！」",
    "T08n0231_007:0721c15_37": "佛告文殊師利菩薩：「若善男子、善女人，流通此修多羅、為他宣說，功德勝彼，百分不及一，千分、百千萬分不及一，乃至算數譬喻所不能及。",
    "T08n0231_007:0721c18_38": "文殊師利！",
    "T08n0231_007:0721c18_39": "如此功德，若不迴向阿耨多羅三藐三菩提者，爾許微塵數劫作他化自在天王，爾許劫數作化樂天王，爾許劫數作兜率陀天王，爾許數劫作夜摩天王，爾許數劫作天帝釋；況復轉輪聖王。",
    "T08n0231_007:0721c22_40": "迴向薩婆若故，能得成就般若波羅蜜、阿耨多羅三藐三菩提。",
    "T08n0231_007:0721c24_41": "文殊師利！",
    "T08n0231_007:0721c24_42": "閻浮提中遍滿須陀洹、斯陀含、阿那含、阿羅漢、辟支佛，密如竹麻甘蔗荻林。",
    "T08n0231_007:0721c26_43": "若有惡人，皆悉殺害爾許賢聖。",
    "T08n0231_007:0721c26_44": "文殊師利！",
    "T08n0231_007:0721c27_45": "於意云何？",
    "T08n0231_007:0721c27_46": "是人以此因緣，得罪多不？」",
    "T08n0231_007:0721c27_47": "文殊師利菩薩白佛言：「世尊！",
    "T08n0231_007:0721c28_48": "殺一聖人，尚於一劫墮阿鼻地獄；何況爾許！",
    "T08n0231_007:0721c29_49": "其罪甚多，不可稱計。」",
    "T08n0231_007:0722a01_50": "佛告文殊師利菩薩言：「有人謗此修多羅者，其罪重彼，百分不及一，千分，百千萬分不及其一，乃至算數譬喻亦不能及。",
    "T08n0231_007:0722a03_51": "文殊師利！",
    "T08n0231_007:0722a04_0": "瞿耶尼中遍滿須陀洹、斯陀含、阿那含、阿羅漢、辟支佛，密如竹麻甘蔗荻林。",
    "T08n0231_007:0722a05_1": "若有惡人，皆悉殺害。",
    "T08n0231_007:0722a06_2": "文殊師利！",
    "T08n0231_007:0722a06_3": "於意云何？",
    "T08n0231_007:0722a06_4": "此人以是因緣，得罪多不？」",
    "T08n0231_007:0722a07_5": "文殊師利菩薩白佛言：「世尊！",
    "T08n0231_007:0722a07_6": "此罪不可聞、不可聞，是人無有出阿鼻地獄期。」",
    "T08n0231_007:0722a08_7": "佛告文殊師利菩薩言：「有人不信此修多羅，其罪重彼，百分不及一，千分、百千萬分不及一，乃至算數譬喻所不能及。",
    "T08n0231_007:0722a11_8": "文殊師利！",
    "T08n0231_007:0722a11_9": "若四天下悉為微塵，爾許塵數諸佛如來，若有惡人皆悉殺害奪二種財——滅法財、破世財。",
    "T08n0231_007:0722a13_10": "文殊師利！",
    "T08n0231_007:0722a14_11": "於意云何？",
    "T08n0231_007:0722a14_12": "是人得罪多不？」",
    "T08n0231_007:0722a14_13": "文殊師利菩薩白佛言：「世尊！",
    "T08n0231_007:0722a15_14": "此罪不可聞、不可計、不可思量。」",
    "T08n0231_007:0722a16_15": "佛告文殊師利菩薩：「若復有人，障礙此修多羅、毀謗不信，其罪重彼，百分不及一，千分、百千萬分不及一，乃至算數譬喻所不能及。",
    "T08n0231_007:0722a19_0": "假使三千大千世界，一切眾生悉成阿耨多羅三藐三菩提已，如此惡人猶故不出阿鼻地獄。",
    "T08n0231_007:0722a21_1": "文殊師利！",
    "T08n0231_007:0722a21_2": "如是惡人，無一世界阿鼻地獄不經入者；況餘地獄、畜生、餓鬼！",
    "T08n0231_007:0722a22_3": "何以故？",
    "T08n0231_007:0722a23_0": "毀壞三世諸佛母故。",
    "T08n0231_007:0722a23_1": "假使如前微塵數劫得離三塗，若生人中得阿薩闍病。",
    "T08n0231_007:0722a24_2": "又經爾許微塵數劫，得無舌報、若無手報各經爾劫。",
    "T08n0231_007:0722a25_3": "文殊師利！",
    "T08n0231_007:0722a26_4": "我若住世一劫、若減一劫，以佛神力說是惡人所得罪報，不能究盡。",
    "T08n0231_007:0722a27_5": "文殊師利！",
    "T08n0231_007:0722a27_6": "若求現在、未來世樂，勿得於此修多羅中毀謗不信、作大障礙。」",
    "T08n0231_007:0722b01_0": "勝天王般若波羅蜜經二行品第十四",
    "T08n0231_007:0722b02_0": "爾時，佛告文殊師利菩薩言：「菩薩摩訶薩行般若波羅蜜，宜應成就前後般若波羅蜜。",
    "T08n0231_007:0722b03_1": "何以故？",
    "T08n0231_007:0722b04_2": "菩薩摩訶薩有二種行：成就般若、教化眾生。」",
    "T08n0231_007:0722b05_3": "文殊師利菩薩白佛言：「世尊！",
    "T08n0231_007:0722b05_4": "云何菩薩摩訶薩教化眾生？」",
    "T08n0231_007:0722b06_5": "佛告文殊師利菩薩言：「從初般若乃至後際，離功用心說法無盡，中不間隙，為脫三有惡趣之報，安諸眾生令住善道、得三聖果。",
    "T08n0231_007:0722b09_6": "文殊師利！",
    "T08n0231_007:0722b09_7": "是名菩薩摩訶薩行般若波羅蜜教化眾生。",
    "T08n0231_007:0722b10_8": "文殊師利！",
    "T08n0231_007:0722b10_9": "菩薩摩訶薩行般若波羅蜜，成就無邊無為，是名菩薩摩訶薩自行。",
    "T08n0231_007:0722b12_10": "何以故？",
    "T08n0231_007:0722b12_11": "成就一切德故。」",
    "T08n0231_007:0722b12_12": "文殊師利菩薩白佛言：「世尊！",
    "T08n0231_007:0722b13_13": "何等法與菩薩摩訶薩般若波羅蜜相應？」",
    "T08n0231_007:0722b14_14": "佛告文殊師利菩薩言：「一切種智，真實之法遠離思量，微妙無相道理甚深，不可得見、難以通達，常住寂靜清涼遍滿，無有分別無著無礙，隨順道理不可取執，大寂極靜，一切法中最為無上，無與等者。",
    "T08n0231_007:0722b19_15": "文殊師利！",
    "T08n0231_007:0722b19_16": "菩薩摩訶薩行般若波羅蜜，修此等法，與薩婆若相應。」",
    "T08n0231_007:0722b20_17": "文殊師利菩薩白佛言：「世尊！",
    "T08n0231_007:0722b21_18": "菩薩摩訶薩於何境界行般若波羅蜜？」",
    "T08n0231_007:0722b22_19": "佛告文殊師利菩薩言：「菩薩摩訶薩行般若波羅蜜，甚深境界、廣大境界、功德境界。",
    "T08n0231_007:0722b24_0": "文殊師利！",
    "T08n0231_007:0722b24_1": "甚深境界者，體是無為，不可相離、不著二邊，脫離諸障，自性清淨，不可思量、不可數知，不與聲聞、辟支佛共。",
    "T08n0231_007:0722b26_2": "文殊師利！",
    "T08n0231_007:0722b26_3": "廣大境者，菩薩摩訶薩行般若波羅蜜，諸佛如來一切功德，般若波羅蜜、摩訶迦樓那二法為體，離分別相，無功用心，利益眾生皆稱彼意，無時暫捨。",
    "T08n0231_007:0722c01_4": "文殊師利！",
    "T08n0231_007:0722c01_5": "菩薩摩訶薩行般若波羅蜜，與一切功德相應，三十二相、八十種好、佛威神力，悉能示現種種相貌，隨諸眾生根欲性行，或昇兜率、或從彼下，或現處胎，或現初生，或現童子，或園遊戲，或現出家，或現苦行，或詣菩提樹，或現成佛，或現轉法輪，或現涅槃。",
    "T08n0231_007:0722c07_6": "如是種種，為諸眾生盡竭生死。",
    "T08n0231_007:0722c08_7": "文殊師利！",
    "T08n0231_007:0722c08_8": "是名菩薩摩訶薩行般若波羅蜜境界。」",
    "T08n0231_007:0722c09_9": "文殊師利菩薩白佛言：「希有世尊！",
    "T08n0231_007:0722c09_10": "如此甚深般若波羅蜜、諸佛境界，不可思議。」",
    "T08n0231_007:0722c10_11": "佛告文殊師利菩薩言：「如是，如是！",
    "T08n0231_007:0722c11_12": "如汝所說。",
    "T08n0231_007:0722c11_13": "般若波羅蜜是不共法，不可思議。",
    "T08n0231_007:0722c12_14": "何以故？",
    "T08n0231_007:0722c12_15": "一切凡夫、聲聞、緣覺不能通達，非其境界故。",
    "T08n0231_007:0722c13_16": "除佛如來，更無得者。",
    "T08n0231_007:0722c14_17": "何以故？",
    "T08n0231_007:0722c14_18": "如如之理，義甚深故；自在不動，無漏界攝；教化眾生，利益圓滿。",
    "T08n0231_007:0722c16_19": "是以名為諸佛境界。",
    "T08n0231_007:0722c16_20": "過諸語言，第一義攝。",
    "T08n0231_007:0722c17_0": "無有覺觀分別思量，絕諸譬類。",
    "T08n0231_007:0722c17_1": "一切法中最為上品，不住生死，不住涅槃。",
    "T08n0231_007:0722c18_2": "文殊師利！",
    "T08n0231_007:0722c18_3": "菩薩摩訶薩行般若波羅蜜，凡有五事不可思議：一者自性，二者方處，三者住，四者一異，五者利益。",
    "T08n0231_007:0722c21_4": "文殊師利！",
    "T08n0231_007:0722c21_5": "云何自性不可思議？",
    "T08n0231_007:0722c21_6": "色即是如，求不可得；離色有如，求不可得。",
    "T08n0231_007:0722c22_7": "受、想、行、識，亦復如是。",
    "T08n0231_007:0722c23_8": "地大即如，求不可得；離地求如，亦不可得。",
    "T08n0231_007:0722c24_9": "水、火、風大，一切皆爾。",
    "T08n0231_007:0722c24_10": "眼入即如，求不可得；離眼求如，亦不可得。",
    "T08n0231_007:0722c25_11": "耳、鼻、舌、身、意一切皆爾。",
    "T08n0231_007:0722c26_12": "有法是如，求不可得；無法是如，亦不可得。",
    "T08n0231_007:0722c27_13": "若在欲界，不可思議；若離欲界，亦不可思議。",
    "T08n0231_007:0722c28_14": "色、無色界，一切皆爾。",
    "T08n0231_007:0722c28_15": "若在東方，不可思議；若離東方，不可思議。",
    "T08n0231_007:0722c29_16": "南、西、北方，四維、上下，一切皆爾。",
    "T08n0231_007:0723a01_17": "安樂住不可思議，寂靜住不可思議，有心住不可思議，無心住不可思議。",
    "T08n0231_007:0723a02_18": "三世如來同在一處，自性清淨無漏法界。",
    "T08n0231_007:0723a03_19": "若一若異不可思議，智慧、神力同一法界。",
    "T08n0231_007:0723a04_20": "般若方便二相平等，能為眾生無量利益，不可宣說過言語境，而能隨順眾生根性，作種種說種種示現，三十二相、八十種好，隨眾生意如是現之。」",
    "T08n0231_007:0723a08_21": "文殊師利菩薩白佛言：「世尊！",
    "T08n0231_007:0723a08_22": "何等名為三十二相、八十種好？」",
    "T08n0231_007:0723a09_23": "佛告文殊師利菩薩言：如來相好，無窮無邊說不可盡，隨順世法，是以略說三十二相、八十種好。",
    "T08n0231_007:0723a11_24": "一、足下平滿；二、行步平正；三、足下輪相，悉具轂輞千輻莊嚴；四、手指纖長軟直，節骨不現；五、身大方正；六、手足指網縵合，猶如鵝王；七、手掌如紅蓮華；八、踝骨不現；九、㖶尼鹿王膊；十、身軟直；十一、陰馬藏；十二、身分滿足，如尼拘盧陀樹；十三、身毛右旋；十四、一孔一毛皮膚細滑，不受塵垢；十五、身金色；十六、圓光一丈；十七、七處滿；十八、師子臆；十九、兩臂平正腋下滿；二十、兩臂圓直，如象王鼻。",
    "T08n0231_007:0723a20_25": "立垂過膝；二十一、口四十齒，齊密相連，白如珂雪；二十二、上下四牙，狀如初月；二十三、師子額；二十四、頭團圓；二十五、咽喉具足千脈；二十六、胸骨如那羅延；二十七、頂骨自然踊起；二十八、舌相廣長，如蓮華葉；二十九、音聲如梵王天鼓。",
    "T08n0231_007:0723a25_26": "三十、眼目青色，如優鉢羅華；三十一、眼睫紺焰，猶如牛王；三十二、眉間白毫。",
    "T08n0231_007:0723a27_27": "文殊師利！",
    "T08n0231_007:0723a27_28": "是名三十二相。",
    "T08n0231_007:0723a28_29": "菩薩摩訶薩行般若波羅蜜，悉能成就如是功德。",
    "T08n0231_007:0723a29_30": "「文殊師利！",
    "T08n0231_007:0723a29_31": "云何名為八十種好？",
    "T08n0231_007:0723b01_32": "一、無能見頂；二、頂骨堅實；三、額廣平正；四、眉高而長，形如初月，紺琉璃色；五、目廣長；六、鼻高圓直而孔不現；七；耳厚廣長，埵輪成就；八；身堅實，如那羅延；九、身分不可壞；十、身節堅密；十一、合身迴顧猶如象王；十二、身有光明。",
    "T08n0231_007:0723b06_33": "十三、身調直；十四、常少不老；十五、身恒潤澤；十六、身自將衛，不待他人；十七、身分滿足；十八、識滿足；十九、容儀具足；二十、威德遠震；二十一、一切向，不背他；二十二、住處安隱，不危動；二十三、面門如量，不大不長；二十四、面廣而平；二十五、面圓淨如滿月；二十六、無顇容；二十七、進止如象王；二十八、容儀如師子王；二十九、行步如鵝王；三十、頭如摩陀那果；三十一、身色光悅；三十二、足趺厚；三十三、爪如赤銅葉；三十四、行時印文現地；三十五、指文莊嚴；三十六、指文明了不暗；三十七、手文明直；三十八、手文長；三十九、手文不斷；四十、手足如意；四十一、手足紅白，色如蓮華；四十二、孔門相具；四十三、行步不減；四十四、行步不過；四十五、行步安平；四十六、臍深厚，狀如盤蛇，團圓右轉；四十七、毛色青紅，如孔雀項；四十八、毛色潤淨；四十九、身毛右靡；五十、口出無上香，身、毛皆爾；五十一、脣色赤潤，如頻婆果；五十二、脣潤相稱；五十三、舌形薄；五十四、一切樂觀；五十五、隨眾生意，和悅與語；五十六、於一切處無非善言；五十七、若見人，先與語；五十八、音聲不高不下，隨眾生樂；五十九、說法隨眾生語言；六十、說法不著；六十一、等觀眾生；六十二、先觀後作；六十三、發一音，答眾聲；六十四、說法次第，皆有因緣；六十五、無有眾生能見相盡；六十六、觀者無厭；六十七、具足一切音聲；六十八、顯現善色；六十九、剛強之人見則調伏，恐怖者見即得安隱；七十、音聲明淨；七十一、身不傾動；七十二、身分大；七十三、身長；七十四、身不染；七十五、光遍身各一丈；七十六、光照身而行；七十七、身清淨；七十八、光色潤澤猶如青珠；七十九、手足滿；八十、手足德字。」",
    "T08n0231_007:0723c10_0": "勝天王般若波羅蜜經讚歎品第十五",
    "T08n0231_007:0723c11_0": "爾時，文殊師利菩薩即從坐起，偏袒右肩右膝著地，合掌向佛頭面作禮，而白佛言：「世尊！",
    "T08n0231_007:0723c13_0": "如來功德，希有無等，不可思議，三世諸佛同一無別。",
    "T08n0231_007:0723c14_1": "若見如來，或聞功德，此等眾生亦不可思議。",
    "T08n0231_007:0723c15_2": "我等今日，重見世尊轉大法輪，歡喜踊躍，得未曾有。」",
    "T08n0231_007:0723c16_3": "爾時文殊師利菩薩，即昇虛空高七多羅樹，合掌讚曰：「一切眾生，　　唯佛大尊，　　尚無等者，　況當有勝。",
    "T08n0231_007:0723c19_4": "　　人法二空，　　理無等等，　唯佛如來，　　等無等等。",
    "T08n0231_007:0723c20_5": "　　煩惱習氣，　永盡無餘，　　所知之法，　　皆悉明了。",
    "T08n0231_007:0723c22_0": "　若智若說，　　無及佛者，　　大千世界，　唯佛獨尊。",
    "T08n0231_007:0723c23_1": "　　十力無畏，　　決定不虛，　若釋若梵，　　所不能得。",
    "T08n0231_007:0723c24_2": "　　世尊大恩。",
    "T08n0231_007:0723c25_0": "　於諸眾生。",
    "T08n0231_007:0723c25_1": "　　此事難思。",
    "T08n0231_007:0723c25_2": "　　無能及者。",
    "T08n0231_007:0723c26_0": "　無量善巧，　　種種方便，　　以為眾生，　令得利益。」",
    "T08n0231_007:0723c28_0": "爾時，眾中有一天子，名蘇樓波(陳言妙色)，即從座起，偏袒右肩右膝著地，合掌向佛頭面作禮，說偈讚云：「世間或說等佛者，　　如是之言名口過；　若說法王最極尊，　　此非虛妄為實語。",
    "T08n0231_007:0724a04_0": "　人天之儔正問難，　　無有能折我大師，　善逝降魔及外道，　　將導世間至解脫。",
    "T08n0231_007:0724a06_0": "　清淨四辯無窮說，　　甘露妙藥施眾生，　遍觀諸法智無礙，　　一切念中不減失。",
    "T08n0231_007:0724a08_0": "　大悲平等視眾生，　　清淨之心世不染，　善能了知根欲性，　　隨所樂聞而應說。",
    "T08n0231_007:0724a10_0": "　煩惱差別非一種，　　為示無量對治門，　巧說因緣無如佛，　　專以利益眾生故。",
    "T08n0231_007:0724a12_0": "　值佛聞法不得道，　　是等眾生度極難，　如來大名應渴仰，　　得見世尊無限益。",
    "T08n0231_007:0724a14_0": "　佛智能令心清淨，　　既聞正教出生死，　聞佛名號大吉祥，　　憶念世尊恒喜樂。",
    "T08n0231_007:0724a16_0": "　發心詣佛生慧解，　　如教勤修成種智，　戒品清淨故無垢，　　禪定第一心澄明。",
    "T08n0231_007:0724a18_0": "　智惠最勝故難動，　　法海清淨如甘露，　一切眾生喜放逸，　　諸佛如來離世間。",
    "T08n0231_007:0724a20_0": "　等慈眾生如一子，　　恩德深厚無能報，　先說破諸結賊法，　　久摧天魔幻化軍，　世尊已說三有過，　　廣示涅槃無量德。」",
    "T08n0231_007:0724a23_0": "爾時，眾中有一天子，名蘇那摩(陳言善名)，即從座起，偏袒右肩右膝著地，合掌向佛頭面作禮，說偈讚云：「如來世尊行大悲，　　設可度智與他者，　尚令調達最前得，　　況復其餘眾生類。",
    "T08n0231_007:0724a28_0": "　我今不愜為空過，　　修治正行報佛恩，　有人已證無漏滅，　　是於佛恩未為報；　若能修行佛正教，　　乃得名為真佛子。",
    "T08n0231_007:0724b02_0": "　佛久勤苦為眾生，　　無上大恩罕能報，　大慈開顯真實法，　　令人修行兼化他。",
    "T08n0231_007:0724b04_0": "　若佛如來不出世，　　一切眾生受大苦，　無復善道唯惡趣，　　但聞三塗苦惱聲。",
    "T08n0231_007:0724b06_0": "　六道受苦無免脫，　　煩惱繫縛眾生故，　世尊能解他毒結，　　飜為大悲之所縈。",
    "T08n0231_007:0724b08_0": "　佛是世間大福田，　　依教正修離惡道，　若違佛教不修行，　　是人永無生善趣。",
    "T08n0231_007:0724b10_0": "　有人於佛起惡心，　　或復不樂聞深法，　是等眾生甚可悲，　　決定永當處黑暗。",
    "T08n0231_007:0724b12_0": "　如佛世尊自知智，　　其等如來乃能了，　佛智非我所量測，　　頭面敬禮十方尊。",
    "T08n0231_007:0724b14_0": "　無畏、智、力、不共法，　　唯佛世尊獨圓備，　相好莊嚴微妙音，　　觀者無厭超眾色，　三種開敷不暫息，　　清淨佛華我今禮。",
    "T08n0231_007:0724b17_0": "　唯佛善知無上道，　　出離一切諸險難，　佛為無上最第一，　　頭面敬禮兩足尊。",
    "T08n0231_007:0724b19_0": "　佛以功德正法水，　　洗諸垢穢悉無餘，　世尊本來內外淨，　　我今頂禮真淨身。」",
    "T08n0231_007:0724b21_0": "爾時，娑婆世界主大梵天即從坐起，偏袒右肩右膝著地，合掌向佛頭面作禮，以偈讚云：「功德智慧佛具足，　　利益眾生不暫休，　常雨甘露令眾飽，　　我今頂禮能利他。",
    "T08n0231_007:0724b25_0": "　世間最勝可敬者，　　此人猶故恭敬佛，　諸惡斯盡眾善備，　　我今頂禮無等尊，　靡有一行不修學，　　為欲救拔眾生故，　令度生死得安樂，　　我今頂禮救世師。",
    "T08n0231_007:0724b29_0": "　敬禮微妙金色身！",
    "T08n0231_007:0724b29_1": "　　敬禮所說甘露法！",
    "T08n0231_007:0724c01_0": "　敬禮清淨無垢智！",
    "T08n0231_007:0724c01_1": "　　敬禮一切功德林！」",
    "T08n0231_007:0724c02_0": "爾時，世尊告大梵天言：「善哉，善哉！",
    "T08n0231_007:0724c02_1": "如大梵天所讚世尊，此事真實。",
    "T08n0231_007:0724c03_2": "何以故？",
    "T08n0231_007:0724c03_3": "諸佛如來於無量劫，修習種種功德智慧，是故得果無不備足。",
    "T08n0231_007:0724c05_4": "何以故？",
    "T08n0231_007:0724c05_5": "具足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜，身清淨、口清淨、意清淨，以是清淨，故能通達如如實際。",
    "T08n0231_007:0724c08_6": "諸佛世尊住此實際，所言不虛。」",
    "T08n0231_007:0724c09_7": "爾時，大梵天即從坐起，偏袒右肩右膝著地，合掌向佛頭面作禮，而白佛言：「唯願世尊！",
    "T08n0231_007:0724c11_8": "以住持力，令此般若波羅蜜久在世間。」",
    "T08n0231_007:0724c12_0": "佛告大梵天言：「十方三世諸佛住持力，咸皆擁護是般若波羅蜜。",
    "T08n0231_007:0724c13_1": "世間若天、若魔、沙門、婆羅門，無有能壞作障礙者。",
    "T08n0231_007:0724c14_2": "何以故？",
    "T08n0231_007:0724c14_3": "我念過去世，有佛名寶月如來、應供、正遍知、明行足、善逝、世間解、無上士、調御丈夫、天人師、佛、世尊，國名不毀，劫名讚歎。",
    "T08n0231_007:0724c17_4": "是佛眾中，有二比丘而為法師，善能說法：一名智盛，二名實與。",
    "T08n0231_007:0724c18_5": "是二比丘，隨佛轉法輪正經一劫，三千大千世界百億諸魔，悉皆受化發菩提心。」",
    "T08n0231_007:0724c20_6": "爾時，扇多意菩薩摩訶薩即從坐起，偏袒右肩右膝著地，合掌向佛頭面作禮，而白佛言：「世尊！",
    "T08n0231_007:0724c22_7": "寶月如來為猶在世？",
    "T08n0231_007:0724c23_8": "已入涅槃？」",
    "T08n0231_007:0724c23_9": "佛告扇多意菩薩言：「善男子！",
    "T08n0231_007:0724c24_10": "東方去此過十百千億諸佛世界，有一世界名曰不毀，佛壽十千劫。",
    "T08n0231_007:0724c25_11": "彼佛國土說般若波羅蜜，無有天魔及諸外道能為障礙，皆悉發心向阿耨多羅三藐三菩提。",
    "T08n0231_007:0724c27_12": "智盛比丘即文殊師利菩薩是，實與比丘即勝天王是。",
    "T08n0231_007:0724c29_13": "此等二人，善巧方便種種擁護，令般若波羅蜜久久住世。",
    "T08n0231_007:0725a01_14": "十方佛土說般若波羅蜜，此之二人即來聽受；猶我今日放大光明，尋光來集。」",
    "T08n0231_007:0725a04_0": "勝天王般若波羅蜜經付囑品第十六",
    "T08n0231_007:0725a05_0": "爾時，世尊告阿難言：「汝可受持此般若波羅蜜修多羅。」",
    "T08n0231_007:0725a06_1": "爾時，阿難即從坐起，偏袒右肩右膝著地，合掌向佛頭面作禮，白佛言：「世尊！",
    "T08n0231_007:0725a07_2": "云何受持？」",
    "T08n0231_007:0725a08_3": "佛告阿難言：「受持此修多羅，有十種法。",
    "T08n0231_007:0725a09_4": "何等為十？",
    "T08n0231_007:0725a09_5": "一者書寫，二者供養，三者流傳，四者諦聽，五者自讀，六者憶持，七者廣說，八者口誦，九者思惟，十者修行。",
    "T08n0231_007:0725a11_6": "阿難！",
    "T08n0231_007:0725a11_7": "此十種法，能受持此修多羅。",
    "T08n0231_007:0725a12_8": "阿難！",
    "T08n0231_007:0725a12_9": "譬如大地，一切樹林花藥皆依而生；一切善法，皆依般若波羅蜜生。",
    "T08n0231_007:0725a14_10": "阿難！",
    "T08n0231_007:0725a14_11": "譬如轉輪聖王，若在世間，七寶常現；般若波羅蜜亦復如是，此修多羅，若在世間，則三寶種常不斷絕。」",
    "T08n0231_007:0725a16_12": "爾時，大眾一時咸同觀如來面，異口共音俱發聲言：「諸善男子！",
    "T08n0231_007:0725a18_0": "如來滅後，誰能荷負世尊如是之大重擔，無量無邊阿僧祇劫，所可修習阿耨多羅三藐三菩提？」",
    "T08n0231_007:0725a20_1": "爾時眾中有一萬二千菩薩摩訶薩，為護持法故，即從坐起，偏袒右肩右膝著地，合掌向佛頭面作禮，說偈讚云：「我等捨身命，　　不求未來報，　護持甚深法，　　世尊之所說。」",
    "T08n0231_007:0725a25_0": "爾時，眾中五百天子，賢王為上首，即從坐起，偏袒右肩右膝著地，合掌向佛頭面作禮，說偈讚云：「為度諸眾生，　　成就大悲願，　護持甚深法，　　世尊之所說。」",
    "T08n0231_007:0725b01_0": "爾時，釋提桓因、尸棄大梵、毘沙門天王，即從坐起，偏袒右肩右膝著地，合掌向佛頭面作禮，說偈讚云：「般若微妙藥，　　能治一切病，　我等頂戴持，　　世尊之所說。」",
    "T08n0231_007:0725b06_0": "爾時，執金剛神即從坐起，偏袒右肩右膝著地，合掌向佛頭面作禮，說偈讚云：「法本無名字，　　佛以名字說，　世尊大悲教，　　我等頂戴持。」",
    "T08n0231_007:0725b10_0": "爾時，世尊告尸棄梵天言：「梵天！",
    "T08n0231_007:0725b10_1": "佛有三事最為無上。",
    "T08n0231_007:0725b11_2": "何等為三？",
    "T08n0231_007:0725b11_3": "一者、能發阿耨多羅三藐三菩提心，二者、護持正法，三者、如聞修行。",
    "T08n0231_007:0725b12_4": "梵天！",
    "T08n0231_007:0725b13_5": "如此三法最為無上。",
    "T08n0231_007:0725b13_6": "若復有人能修行者，此人名為供養如來。",
    "T08n0231_007:0725b14_7": "佛若在世一劫、若減一劫，說彼功德不能究盡。",
    "T08n0231_007:0725b15_8": "梵天！",
    "T08n0231_007:0725b15_9": "若護持如來一四句偈，是人功德尚不可量；況復般若波羅蜜，三世佛母。",
    "T08n0231_007:0725b17_10": "何以故？",
    "T08n0231_007:0725b17_11": "梵天！",
    "T08n0231_007:0725b17_12": "諸佛如來皆從般若波羅蜜生。",
    "T08n0231_007:0725b18_13": "以法供養，即是供養諸佛如來，不以貲財而為供養；法供養者，諸供養中最為第一。",
    "T08n0231_007:0725b20_14": "梵天！",
    "T08n0231_007:0725b20_15": "有人護持如來正法，當知此人二世安樂。",
    "T08n0231_007:0725b21_16": "是故，梵天！",
    "T08n0231_007:0725b21_17": "應須護持甚深修多羅。",
    "T08n0231_007:0725b22_18": "梵天！",
    "T08n0231_007:0725b22_19": "梵天以擁護法故，得見賢劫千佛，悉為請主。",
    "T08n0231_007:0725b23_20": "梵天！",
    "T08n0231_007:0725b23_21": "於此穢土護持正法須臾之間，勝在淨土過一劫、若一劫，是故宜應勤加精進擁護正法。」",
    "T08n0231_007:0725b25_22": "爾時，世尊復告釋提桓因言：「憍尸迦！",
    "T08n0231_007:0725b26_23": "所在之處有此般若波羅蜜修多羅，當知即是如來得菩提處、轉法輪處、示涅槃處。",
    "T08n0231_007:0725b28_24": "何以故？",
    "T08n0231_007:0725b28_25": "憍尸迦！",
    "T08n0231_007:0725b28_26": "一切菩薩、一切善法、一切諸佛，皆從此修多羅生。",
    "T08n0231_007:0725b29_27": "憍尸迦！",
    "T08n0231_007:0725b29_28": "若有法師流通此修多羅處，此地即是如來所行，於彼法師當生善知識心、尊重之心，猶如佛心。",
    "T08n0231_007:0725c03_29": "見是法師，恭敬歡喜、尊重讚歎。",
    "T08n0231_007:0725c03_30": "憍尸迦！",
    "T08n0231_007:0725c04_0": "若我住世一劫、若減一劫，說是流通此修多羅法師功德不能究盡。",
    "T08n0231_007:0725c05_1": "憍尸迦！",
    "T08n0231_007:0725c05_2": "若此法師所行之處，善男子、善女人宜應刺血灑地令塵不起，如是供養未足為多。",
    "T08n0231_007:0725c07_3": "何以故？",
    "T08n0231_007:0725c07_4": "如來法輪難受持故。」",
    "T08n0231_007:0725c08_5": "爾時，釋提桓因白佛言：「世尊！",
    "T08n0231_007:0725c08_6": "未來世中說是修多羅處，我及眷屬擁護彼地及說法者，若見彼有修多羅處，即生前四種處心。」",
    "T08n0231_007:0725c11_7": "爾時，世尊讚天帝釋言：「善哉，善哉！",
    "T08n0231_007:0725c11_8": "憍尸迦！",
    "T08n0231_007:0725c12_9": "以此修多羅付囑憍尸迦，未來末世擁護流通。」",
    "T08n0231_007:0725c13_10": "爾時，釋提桓因白佛言：「世尊！",
    "T08n0231_007:0725c13_11": "我等諸天得生善道，皆悉由此修多羅故；求阿耨多羅三藐三菩提，亦復由此修多羅故。",
    "T08n0231_007:0725c16_0": "我當不顧身命擁護正法。」",
    "T08n0231_007:0725c16_1": "佛言：「憍尸迦！",
    "T08n0231_007:0725c16_2": "如聞修行。",
    "T08n0231_007:0725c17_3": "善哉，善哉！」",
    "T08n0231_007:0725c17_4": "佛說是修多羅已，勝天王及十方諸大菩薩眾，一切聲聞眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，信受奉行。",
    "T08n0231_007:0725c21_0": "勝天王般若波羅蜜經卷第七",
    "T08n0231_007:0725c22_0": "經序",
    "T08n0231_007:0725c23_0": "《仁王般若經》初，眾相謂曰：「大覺世尊！",
    "T08n0231_007:0725c23_1": "前已為我二十九年說《摩訶般若》、《金剛般若》、《天王問般若》、《光讚般若》。」",
    "T08n0231_007:0725c25_2": "則此經目題，久傳上國。",
    "T08n0231_007:0725c25_3": "有梁太清二年六月，于闐沙門求那跋陁(陳言德賢)，齎一部梵文，凡十六品，始湏京師。",
    "T08n0231_007:0725c27_4": "時中天竺優禪尼國王子月首那——生知後朗，世傳釋學，無精義味，兼善方言——避難本邦，登仕梁室，被勅摠知外國使命。",
    "T08n0231_007:0726a01_5": "忽見德賢有此經典，敬戀宜懷如對真佛，因從祈請，畢命弘宣。",
    "T08n0231_007:0726a02_6": "德賢嘉雅操靈心，授與首那。",
    "T08n0231_007:0726a03_7": "即又[石*(式-工+口)]勅，求使顧表，奉迎雜華經。",
    "T08n0231_007:0726a04_8": "辭闕甫爾，便值侯量稱丘寇亂，頂戴逃亡，未暇翻譯。",
    "T08n0231_007:0726a05_9": "民之所欲，天必從焉。",
    "T08n0231_007:0726a05_10": "屬我大陳，膺期[石*(式-工+口)]運，重光累業，再清四海，車書混同，華夷輯睦。",
    "T08n0231_007:0726a07_11": "首那貧笈懷經自達而至，江洲刺史儀同黃法[(〦/賏)*毛]，駈傳本洲，錫珪分陜，護持正法，渴仰大乘。",
    "T08n0231_007:0726a09_12": "以天嘉六年歲次乙酉七月辛巳朔二十三日癸卯，勸請首那於洲聽事，略開題序，說無遮大會，四眾雲集五千餘人。",
    "T08n0231_007:0726a12_0": "匡山釋僧果法師及遠邇名德，並學冠百家，博通五部，各有碩難紛綸，靡不渙然水釋。",
    "T08n0231_007:0726a13_1": "到其月二十九日，還興業伽藍。",
    "T08n0231_007:0726a14_2": "揵搥既響，僧徒咸萃，首那躬執梵文譯為陳語，楊洲阿育王寺釋智昕，暫遊鼓滙，伏應至教，耳聽筆疏，一言敢失，再三脩環，撰為七卷，訖其年九月十八日，文句乃盡。",
    "T08n0231_007:0726a18_3": "江洲僧正釋慧恭法師，戒香芬郁，定水澄明，揩則具瞻，陳梁是寄。",
    "T08n0231_007:0726a19_4": "別駕豫章萬駰，洲之股胡，材之杞梓，信慧並脩，文武兼用。",
    "T08n0231_007:0726a21_5": "教委二人，經始功德，輒附卷餘，略述時事。",
    "T08n0231_007:0726a22_6": "庶將來君子或精焉。"
}