{
    "T03n0190_013:0710a21_0": "佛本行集經卷第十三",
    "T03n0190_013:0710a23_0": "隋天竺三藏闍那崛多譯",
    "T03n0190_013:0710a24_0": "捔術爭婚品下",
    "T03n0190_013:0710a25_0": "「爾時，太子報頞誰那大算師言：『汝等諦聽！",
    "T03n0190_013:0710a25_1": "其一由旬，微塵多少，漸漸積滿一阿芻婆，如是更復一那由他，更復二十億那由他百千，復六十億百千，復三十二億，復五百千，復一百千。",
    "T03n0190_013:0710a29_2": "如是等數，微塵多少，總計足滿此一由旬。",
    "T03n0190_013:0710b01_0": "如是次第，展轉而數由旬大小。",
    "T03n0190_013:0710b01_1": "此閻浮提，縱廣正等，七千由旬；西瞿耶尼，八千由旬；東弗婆提，九千由旬；北欝單越，十千由旬。",
    "T03n0190_013:0710b03_2": "是一三千大千世界由旬之數。",
    "T03n0190_013:0710b04_3": "縱廣如是，次第大小，依此由旬，如是計取，若干百由旬，若干千由旬，若干百千由旬，其一由旬，復有若干微塵之數，總計可得。",
    "T03n0190_013:0710b07_4": "所以者何？",
    "T03n0190_013:0710b07_5": "此之計數，過一切數，故名算計，不可數得、不可計知，諸微塵等，三千大千世界之內，所有之者。』",
    "T03n0190_013:0710b10_0": "「時頞誰那大算計師，及諸釋種一切宗族，生大歡喜，踊躍無量，遍滿其體，不能自勝，身上唯留一箇單衣，餘衣悉解，以施太子。",
    "T03n0190_013:0710b12_1": "復脫無量無邊瓔珞，散施太子，而讚歎言：『善哉善哉！",
    "T03n0190_013:0710b14_0": "太子甚深，快知快解。",
    "T03n0190_013:0710b14_1": "如是次第，於算計中，太子復勝。",
    "T03n0190_013:0710b15_2": "所謂書數智計淵玄，太子無比。』",
    "T03n0190_013:0710b15_3": "彼等諸釋，而作是言：『我等已知，今此太子，於書算中，最勝無比。",
    "T03n0190_013:0710b17_4": "其次戎仗兵法須試，是誰最勝？",
    "T03n0190_013:0710b18_0": "是誰最勝？』",
    "T03n0190_013:0710b19_0": "「爾時彼諸釋種宗族，推其姓中一大臣名娑呵提婆，置為證察，而白之言：『大德和上！",
    "T03n0190_013:0710b20_1": "願好用心，觀何童子武技之中誰最勝妙？",
    "T03n0190_013:0710b21_2": "所謂不空，及聞聲等，射遠射剛，挽強牽臂。』",
    "T03n0190_013:0710b23_0": "「爾時戲場為阿難陀童子，置立安施鐵鼓，去於射所二拘盧奢，以為其表；提婆達多童子所射，安置鐵鼓四拘盧奢；乃至為於難陀童子，安置鐵鼓六拘盧奢；為於大臣婆私吒氏摩訶那摩，安置鐵鼓八拘盧奢。",
    "T03n0190_013:0710b27_1": "如是次第，自餘童子，各各相去，隨遠及近，安置射表；為於悉達太子，安置十拘盧奢，牢剛鐵鼓以為射表。",
    "T03n0190_013:0710c02_0": "「時阿難陀彎弓射彼二拘盧奢所置鐵鼓纔得中及，以外更遠則不能過。",
    "T03n0190_013:0710c03_1": "提婆達多童子所射四拘盧奢安置之鼓，射而即著，更不能過。",
    "T03n0190_013:0710c06_0": "「摩訶那摩大臣所射八拘盧奢鐵鼓得著，遠不能過。",
    "T03n0190_013:0710c07_1": "是諸釋子，各各所立鐵鼓遠近悉皆射著，其分已外不能越過。",
    "T03n0190_013:0710c09_0": "「爾時次第至悉達多太子欲射，有司進上所奉之弓，太子暫欲以手施張，按弓強弱，拼弦牢靳，其弓及弦應時碎斷。",
    "T03n0190_013:0710c11_1": "悉達太子即便問言：『此之城內，誰有好弓，堪我牽挽，禁我氣力？』",
    "T03n0190_013:0710c13_2": "時淨飯王心懷歡喜，即報言：『有。』",
    "T03n0190_013:0710c13_3": "太子問言：『大王言有，今在何處？』",
    "T03n0190_013:0710c14_4": "王報太子：『汝之祖父，名師子頰，彼有一弓，見在天寺，常以香花，而供養之。",
    "T03n0190_013:0710c16_5": "然其彼弓，一切城內釋種眷屬，乃至不能施張彼弓，况復牽挽？』",
    "T03n0190_013:0710c17_6": "太子語言：『大王！",
    "T03n0190_013:0710c17_7": "速疾遣取弓來。』",
    "T03n0190_013:0710c18_8": "是時使人，將彼弓來，既至眾中先持授於一切釋種諸童子輩，所執之者，不能施張，況復欲挽？",
    "T03n0190_013:0710c20_9": "其後次將付與摩訶摩那大臣，時彼大臣盡其所有一切身力，不能施張彼弓之弦，況復牽挽？",
    "T03n0190_013:0710c22_10": "然後乃將奉進太子。",
    "T03n0190_013:0710c22_11": "太子執已，安坐不搖，微用少力，不動身體，左手執弓，右手捋弦，以指纔挽，而拼作聲。",
    "T03n0190_013:0710c24_12": "彼聲遍滿迦毘羅城，城內所有一切人民，悉皆恐怖，各各問言：『此是何聲？』",
    "T03n0190_013:0710c26_13": "或復有人，從他聞言：『悉達太子取其祖父師子頰王所用之弓，而暫施張牽挽作聲。",
    "T03n0190_013:0710c28_14": "為此因緣，淨飯大王將於無量無邊諸物，用供太子。』",
    "T03n0190_013:0710c29_15": "是時太子施張彼弓右手執箭，出現如是微妙身力，牽挽彼箭，平胸而射，過阿難陀及提婆達乃至大臣摩訶那摩三人等鼓，其箭射逮十拘盧奢所安置處，皆悉洞過，沒於虛空。",
    "T03n0190_013:0711a04_16": "爾時，諸天在於虛空，而說偈言：「『如是最勝善地中，　　坐於往昔諸佛座，　　摩伽陀國人民眾，　　今覩利箭善勝弓。",
    "T03n0190_013:0711a08_0": "　　六度成就智慧力，　　降伏一切諸怨敵，　　天魔煩惱及陰等，　　當得常樂我淨因。",
    "T03n0190_013:0711a10_0": "　　不退菩提真實道，　　永斷生死苦根栽，　　病老憂畏悉蠲除，　　證彼涅槃微妙智。』",
    "T03n0190_013:0711a12_0": "「爾時諸天說是偈已，各將種種天妙雜花，散太子上，散已忽然沒身不現。",
    "T03n0190_013:0711a13_1": "是時太子所射之箭，天主帝釋從虛空中，秉執將向三十三天。",
    "T03n0190_013:0711a15_2": "至天上已，為此箭故，於彼天中，建立箭節，常以吉日，諸天聚集，以諸香華，供養此箭。",
    "T03n0190_013:0711a17_3": "乃至於今，諸天猶有此箭節日。",
    "T03n0190_013:0711a18_0": "「爾時釋種諸眷屬等，復作是言：『悉達太子射技最遠，已勝眾人。",
    "T03n0190_013:0711a19_1": "今更須試射[革*卬]之物，是誰能過？』",
    "T03n0190_013:0711a20_2": "是時彼地，相去不遠，自然而有多羅樹行。",
    "T03n0190_013:0711a21_3": "其中或有諸釋童子用一箭射，即穿過於一多羅樹，或有穿過二多羅樹，或三或四及過五者；是時太子，執箭一射，即便穿過七多羅樹，彼箭穿七多羅樹已，箭便墮地碎為百段。",
    "T03n0190_013:0711a25_4": "時諸釋種，復更別立鐵猪之形，其內或有釋種童子，執箭射一鐵猪形過，或二三四及過五者；太子執箭一射，便穿七鐵猪過。",
    "T03n0190_013:0711a27_5": "七猪過已，彼箭入地，至於黃泉，其箭所穿，入地之處，即成一井，於今人民，常稱箭井。",
    "T03n0190_013:0711a29_6": "時諸釋族，復更立於七口鐵甕，滿中盛水，其中或有釋種童子，熟燒箭鏃極令猛赤，而用射於一鐵甕徹，或二或三止至四五；太子執彼燒熱赤箭，一射便過七鐵水甕，去甕不遠，即有一大娑羅樹林，其箭過已，悉燒彼林，一時蕩盡。",
    "T03n0190_013:0711b06_7": "時諸釋族復作是言：『射[革*卬]技能，太子已勝。",
    "T03n0190_013:0711b07_8": "今復試斫，須一下斷。』",
    "T03n0190_013:0711b07_9": "其中或有諸釋種子，手執利劒，一下斫一多羅樹斷，或二或三，乃至四五；太子之手執於劒已，一下斫七多羅樹斷，而彼七根多羅之樹，雖復被斫，其樹不倒。",
    "T03n0190_013:0711b11_10": "彼諸釋種作如是言：『太子不能斫一樹徹。』",
    "T03n0190_013:0711b12_11": "是時色界淨居諸天，即便化作大猛威風，吹彼樹倒。",
    "T03n0190_013:0711b13_12": "其次難陀，將一束竹來太子前，其內密置按摩所用鐵棒著中，以奉太子。",
    "T03n0190_013:0711b14_13": "太子見此一束之竹，不謂其間有於鐵棒，不用多力，左手執劒，一下釤斷，譬如壯士手執利刀斫一莖竹，或斫一箭。",
    "T03n0190_013:0711b17_14": "如是如是，太子釤彼按摩鐵棒，謂言竹束，左手執劒，不用多力，一下斬斫，隨時徹過。",
    "T03n0190_013:0711b19_15": "時諸釋種復作是言：『已試斬斫，太子最勝。",
    "T03n0190_013:0711b20_16": "今復更須作諸象技跳擲上下，誰復為能？』",
    "T03n0190_013:0711b21_17": "其中復有諸釋童子，從象鼻前，跳上象背；或有童子，從脚跳上；或有童子，從尾跳上。",
    "T03n0190_013:0711b23_18": "其跳上時，或手執持麁大鐵棒，或執鐵輪，或執鐵排，或執戟槊，或執長刀；左執跳上，上已右接，即以擲地。",
    "T03n0190_013:0711b25_19": "太子跳時偝立却走，脚蹋象牙，上於象頂，左手執持種種諸器，或棒或輪，或棑或槊，及以長刀，左執右擲，右執左擲，而投於地。",
    "T03n0190_013:0711b28_20": "諸釋種族，既不能及，復作是言：『今須馬上，更共相試。』",
    "T03n0190_013:0711b29_21": "其中或有釋種童子，手執槊騰或執箭跳，從於一馬，騎第二馬，槃槊弄刀；或復以箭，射於指環，或有遇中，或不著者；或有釋子，跳過二馬，騎第三馬，乃至射著及以不著；或跳三馬，跳已即便騎第四馬，射著不著；或跳四馬，騎第五馬，及著不著。",
    "T03n0190_013:0711c06_22": "太子是時，手執於槊，或執弓箭，跳過六馬，騎第七馬，箭射乃至頭髮毛端，皆悉得著。",
    "T03n0190_013:0711c08_23": "如是次第，或於車上，示現輕便，或現筋陡。",
    "T03n0190_013:0711c09_24": "「如是種種，或試音聲，或試歌舞，或試相嘲，或試漫話戲謔言談，或試染衣，或造珍寶及真珠等，或畫草葉，和合雜香，博弈摴蒱，圍碁雙六，握槊投壺，擲絕跳坑，種種諸技，皆悉備現。",
    "T03n0190_013:0711c13_25": "如是技能，所試之者，而一切處，太子皆勝。",
    "T03n0190_013:0711c14_26": "時諸釋種復作是言：『我等今知，悉達太子，一切技能，悉皆精勝。",
    "T03n0190_013:0711c15_27": "今須相撲，得知誰能。』",
    "T03n0190_013:0711c16_28": "是時太子却坐一面，其諸釋種一切童子，雙雙而出，各各相撲，如是次第，三十二[番*去]。",
    "T03n0190_013:0711c18_29": "諸童子等，相撲各休，却住一面。",
    "T03n0190_013:0711c19_30": "次阿難陀忽前著來，對於太子，欲共相撲，太子始欲手執難陀，太子身力及威德力，而彼不禁，即便倒地。",
    "T03n0190_013:0711c21_31": "其後次至提婆達多童子前行，以貢高心我慢之心，不曾比數悉達太子，欲共太子捔競威力，欲共太子一種齊等，挺身起出，巡彼戲場，面向太子，疾走而來，欲撲太子。",
    "T03n0190_013:0711c26_0": "「爾時太子不急不緩，安詳用心，右手執持提婆達多童子而行，擎舉其身，足不著地，三繞試場，三於空旋。",
    "T03n0190_013:0711c28_1": "為欲降伏其貢高故，不生害心，起於慈悲，安徐而撲臥於地上，使其身體不損不傷。",
    "T03n0190_013:0712a01_2": "太子復言：『咄汝等輩！",
    "T03n0190_013:0712a01_3": "不假人人共我相撲，饒汝一切一時盡來共我相撲。』",
    "T03n0190_013:0712a02_4": "爾時彼諸釋種童子，一切皆起憍慢之心，並各奔來，走向太子而欲撲之。",
    "T03n0190_013:0712a04_5": "是諸童子各以手觸，彼等以是太子身力復威德力，各各不禁，皆悉倒地。",
    "T03n0190_013:0712a06_6": "爾時，彼釋一切，皆生奇特之心，各相謂言：『希有希有！",
    "T03n0190_013:0712a07_7": "從生已來不曾學習，今日乃出於如是等種種諸技。』",
    "T03n0190_013:0712a08_8": "時彼場內所有人民，觀看之者，悉唱呼呼叫喚之聲，或出種種諸異音聲，弄珠瓔珞及衣服等。",
    "T03n0190_013:0712a10_9": "於上虛空無量諸天，同以一音而說偈言：「『十方一切世界中，　　所有勇健諸力士，　　悉皆力敵如調達，　　不及太子聖一毛。",
    "T03n0190_013:0712a14_0": "　　大人威德力無邊，　　暫以手觸皆倒地，　　聖者威神力廣大，　　汝等云何欲比方？",
    "T03n0190_013:0712a16_0": "　　假使不動須彌山，　　大小鐵圍甚牢固，　　并及十方諸山等，　　一觸能碎如微塵。",
    "T03n0190_013:0712a18_0": "　　鐵等強[革*卬]金剛珠，　　及以諸餘一切寶，　　大智力能末如粉，　　况復撲此少力人？』",
    "T03n0190_013:0712a20_0": "「爾時諸天說此偈已，將種種華散太子上，於虛空中隱身不現。",
    "T03n0190_013:0712a21_1": "如是次第，悉達太子一切處勝。",
    "T03n0190_013:0712a22_2": "時淨飯王知其太子所有技能，皆悉勝彼一切諸人，自眼既見，心復證知，踊躍喜歡遍滿其體，心意適悅，不能自勝。",
    "T03n0190_013:0712a24_3": "以尊上心，勅喚白象瓔珞莊嚴辦具悉竟，而作是言：『我息太子，乘此白象，將入城內。』",
    "T03n0190_013:0712a26_4": "彼大白象，擬太子乘，從城門出。",
    "T03n0190_013:0712a27_5": "是時提婆達多童子城外而入，見此白象，而問人言：『此象誰許？",
    "T03n0190_013:0712a28_6": "欲將何處？』",
    "T03n0190_013:0712a29_7": "其人報言：『欲將出城擬悉達乘，欲入城內。』",
    "T03n0190_013:0712b01_8": "時提婆達多以釋意氣種姓尊豪，我慢興盛，倚身力強，縱逸放蕩，無諸忌憚，兼復妬嫉，於彼象前，少許地走，便以左手，執於象鼻，右手築額，一下倒地，宛轉三匝，遂即命終。",
    "T03n0190_013:0712b05_9": "白象臥地，塞彼城門眾人往來，不通出入道路填咽。",
    "T03n0190_013:0712b06_10": "調達過已，於後又復有童子至，名曰難陀，相續而來，欲入城內。",
    "T03n0190_013:0712b07_11": "見此白象臥在城門，死已大身塞於道路，諸人民過不能得行。",
    "T03n0190_013:0712b09_12": "即問諸人：『誰作是事？』",
    "T03n0190_013:0712b09_13": "人輩答言：『此大白象，為於提婆達多所殺，左手執鼻，右手築額，一下倒地，三旋命終。』",
    "T03n0190_013:0712b11_14": "難陀思惟：『提婆達多童子試其自身之力，以殺白象，但此象身，極大極麤，污泥城門，妨人出入。』",
    "T03n0190_013:0712b13_15": "即以右手，執彼象尾，牽取離門，可七步許。",
    "T03n0190_013:0712b14_16": "其難陀後次太子來，欲入城內，見此白象在於城門，見已借問諸行人言：『誰殺是象？』",
    "T03n0190_013:0712b16_17": "眾人報言：『提婆達多一築而殺。』",
    "T03n0190_013:0712b17_18": "太子即言：『提婆達多此為不善，何故殺也？』",
    "T03n0190_013:0712b18_19": "太子復問：『誰牽離門？』",
    "T03n0190_013:0712b18_20": "眾人復言：『難陀童子以其右手，執彼象尾，而牽離門，至於七步。』",
    "T03n0190_013:0712b20_21": "太子復言：『善哉難陀！",
    "T03n0190_013:0712b20_22": "作事善也。』",
    "T03n0190_013:0712b20_23": "太子思惟：『彼等二人雖能示現其自氣力，但此象身，甚大麤壯，於後壞爛，臭熏此城。』",
    "T03n0190_013:0712b22_24": "作於如是思惟訖已，左手舉象，以右手承，從於空中，擲置城外，越七重牆，度七重塹，既擲過已，離城可有一拘盧奢，而象墜地，即成大坑。",
    "T03n0190_013:0712b25_25": "乃至今者，諸人相傳，詺於此處為象墮坑，即此是也。",
    "T03n0190_013:0712b27_26": "爾時，無量無邊百千諸眾生等，一時唱言：『希有希有！",
    "T03n0190_013:0712b28_27": "如是之事，甚大可怪！』",
    "T03n0190_013:0712b28_28": "各各皆唱：『善哉善哉！",
    "T03n0190_013:0712b29_29": "大人大士！",
    "T03n0190_013:0712b29_30": "希有希奇！",
    "T03n0190_013:0712b29_31": "未曾聞見。』",
    "T03n0190_013:0712c01_0": "而說偈言：「『調達築殺白象已，　　難陀七步牽離門，　　太子手擎在虛空，　　如以土塊擲城外。』",
    "T03n0190_013:0712c04_0": "「爾時大臣摩訶那摩，見於太子一切技藝、勝妙智能最為上首，而作是言：『唯願太子！",
    "T03n0190_013:0712c05_1": "受我懺悔。",
    "T03n0190_013:0712c06_2": "我於先時，謂言太子不解多種技巧藝能，令我心疑不嫁女與。",
    "T03n0190_013:0712c07_3": "我今已知，願受我女，用以為妃。』",
    "T03n0190_013:0712c08_4": "爾時，太子占良善日及吉宿時，稱自家資而辦具度，持大王勢、將大王威，而用迎納耶輸陀羅，以諸瓔珞，莊嚴其身。",
    "T03n0190_013:0712c10_5": "又復共於五百婇女，相隨而往，迎取入宮，共相娛樂，受五欲樂。",
    "T03n0190_013:0712c12_6": "是故偈言：「『耶輸陀羅大臣女，　　名聞蓋國遠近知，　　占卜吉日取為妃，　　迎將來入宮殿內。",
    "T03n0190_013:0712c15_0": "　　太子共其受慾樂，　　歡娛縱逸不知厭，　　猶如天主憍尸迦，　　共彼舍脂夫人戲。』」",
    "T03n0190_013:0712c17_0": "爾時，世尊得成道已，尊者優陀夷白佛言：「世尊如來！",
    "T03n0190_013:0712c18_1": "云何往昔之時，初欲納於耶輸陀羅，不以其生大家故取，不以種姓大故而取，不以富貴多財故取，不以端正華色故取，唯出技藝，而取得彼耶輸陀羅，用以為妃？」",
    "T03n0190_013:0712c21_2": "是時佛答優陀夷言：「汝優陀夷！",
    "T03n0190_013:0712c22_3": "至心善聽。",
    "T03n0190_013:0712c22_4": "非但今日耶輸陀羅我取之時，不以大姓尊豪故取，乃至不為端正故取，唯用技藝而取得之，往昔亦然。」",
    "T03n0190_013:0712c25_5": "優陀夷言：「世尊！",
    "T03n0190_013:0712c25_6": "此事云何？",
    "T03n0190_013:0712c25_7": "願為說之。」",
    "T03n0190_013:0712c26_8": "爾時，佛告優陀夷言：「我念往昔，過於無量無邊世時，波羅[木*奈]城有一工巧鐵作之師，其有一女，端嚴可喜，身體正等，面目廣平，世所少雙，多人敬愛。",
    "T03n0190_013:0712c29_9": "爾時，彼國波羅[木*奈]城，有一長者，其子可喜端正，如前所說無異。",
    "T03n0190_013:0713a02_0": "而於一時，其長者子，見彼工巧鐵師之女，在於樓上窓內現面，向外觀看。",
    "T03n0190_013:0713a03_1": "彼長者子，見此女已，即生愛心。",
    "T03n0190_013:0713a04_2": "彼長者子，私心之中，記此女已，速往歸家，告其父母，作如是言：『某工巧家，有於一女，我意貪愛，欲取為妻。』",
    "T03n0190_013:0713a06_3": "彼子父母報其兒言：『汝今不須取此工巧鐵師之女污辱我門，我當別覓長者之女，或大臣女，或居士女，與汝為妻。』",
    "T03n0190_013:0713a09_4": "彼長者子作如是言：『我永不用餘人之女以為我妻，我意唯欲取此工巧鐵師之女，我若不得此女為妻，必自害身終不用活。』",
    "T03n0190_013:0713a12_5": "時長者子父母心愁，畏兒沒命，即喚於彼工巧鐵師，來至其家，而語之言：『汝所有女，今可嫁與我子為妻。』",
    "T03n0190_013:0713a14_6": "工巧鐵師作如是言：『我今不與非工巧者共作婚姻。』",
    "T03n0190_013:0713a15_7": "其長者子父母答言：『仁者何用工巧之人共作婚為？",
    "T03n0190_013:0713a16_8": "莫愁汝女飢寒辛苦不豐衣食。』",
    "T03n0190_013:0713a17_9": "鐵師復言：『雖知如是，但我今覓同類之人，若解工巧，我與彼女；假令無大資財之具，但取彼有工巧之技，隨家所辦，我即當與。』",
    "T03n0190_013:0713a20_10": "時長者子父母，聞彼如是言已，即語其子，如前所說。",
    "T03n0190_013:0713a21_11": "時長者子，既共彼女心意相當，兼復足解工巧之事，精心細意，快便作針，即於別時，造作多針，以油脂洗，善好明淨，作一大束，置竹筒中，詣向工巧鐵師之家。",
    "T03n0190_013:0713a25_12": "到近巷已，在於道頭，唱此偈頌，以賣其針偈言：「『不澀滑澤鐵，　　光明洗清淨，　　巧人所造作，　　誰能買此針？』",
    "T03n0190_013:0713a29_0": "「爾時，彼家工巧之女，在於樓上窓門之內，聞長者子說偈賣針，聞已即復以此偈，答長者子言：「『咄哉狂顛人，　　汝甚無心意，　　忽來鐵師舍，　　而唱欲賣針。』",
    "T03n0190_013:0713b05_0": "「時，長者子更復說偈，報彼女言：「『可喜端正女，　　我實非顛狂，　　性是巧智人，　　善能造針作。",
    "T03n0190_013:0713b08_0": "　　汝父若知我，　　妙解如是事，　　必將汝妻我，　　兼送無量財。』",
    "T03n0190_013:0713b10_0": "「爾時，鐵師工巧之女，聞長者子如是語已，速疾而往其父母前，作如是言：『願耶孃聽外有一人，如上說偈。』",
    "T03n0190_013:0713b12_1": "向父母陳，善解造針，高聲唱說。",
    "T03n0190_013:0713b13_2": "時彼工巧鐵師父母，即喚於彼長者子來，入至家內，而問之言：『善哉童子！",
    "T03n0190_013:0713b14_3": "汝實善解造作針乎？』",
    "T03n0190_013:0713b15_4": "童子報言：『我甚能為。』",
    "T03n0190_013:0713b15_5": "鐵師復言：『出汝針來，我試觀看。』",
    "T03n0190_013:0713b16_6": "時長者子，從竹筒裏拔出一針，示彼鐵師，『此是。",
    "T03n0190_013:0713b17_7": "汝看。』",
    "T03n0190_013:0713b17_8": "時彼鐵師既見針已，作如是言：『善哉童子！",
    "T03n0190_013:0713b18_9": "汝巧作針，大能穿孔。』",
    "T03n0190_013:0713b19_10": "時彼童子語鐵師言：『此針非是竹筒所出，別更復有勝於此者。』",
    "T03n0190_013:0713b20_11": "更出一針示彼鐵師，鐵師看已，復讚歎言：『大能善穿。』",
    "T03n0190_013:0713b21_12": "童子復言：『非此為好，更有勝者。』",
    "T03n0190_013:0713b22_13": "第三別復更出一針，以示鐵師，鐵師如前美言稱讚：『善能善穿。』",
    "T03n0190_013:0713b23_14": "童子復言：『此亦未精，更有勝者。』",
    "T03n0190_013:0713b24_15": "第四更出一針以示，鐵師看已，復讚歎言：『大能造作，大能鑽孔。』",
    "T03n0190_013:0713b26_0": "童子復言：『此猶未善。』",
    "T03n0190_013:0713b26_1": "更出一針示現，鐵師看已復言：『善作善穿。』",
    "T03n0190_013:0713b27_2": "童子復言：『此非巧者。』",
    "T03n0190_013:0713b27_3": "第六復出一針以示，鐵師復言：『此實最勝，最妙善穿。』",
    "T03n0190_013:0713b29_4": "時長者子，還取彼針，置於手上，一一次第，下著水中，而針悉浮。",
    "T03n0190_013:0713c01_5": "時彼鐵師，覩是希有未曾見事，歡喜踊躍，向長者子而說偈言：「『我未曾聞見，　　能造如是針，　　今以歡喜心，　　嫁女與於汝。』」",
    "T03n0190_013:0713c05_0": "爾時，佛告優陀夷言：「優陀夷！",
    "T03n0190_013:0713c05_1": "欲知爾時長者子者，今我身是；工巧之女，今耶輸陀羅是。",
    "T03n0190_013:0713c06_2": "當於爾時，我取於彼以為妻時，不以大家，不以種姓，乃至不以端正故取，但以工巧試驗故得。",
    "T03n0190_013:0713c09_3": "今亦復然，耶輸陀羅不以種姓端正故得，乃至以於工巧而得。",
    "T03n0190_013:0713c11_0": "佛本行集經常飾納妃品第十四上",
    "T03n0190_013:0713c12_0": "「爾時，釋種所有童子，皆悉端正，殊妙可喜，世間少雙，多為眾人之所樂見，並皆先通一切諸技，無有能勝。",
    "T03n0190_013:0713c14_1": "所謂書畫算計造印，及聞聲著諸神射等，一切悉解，捷利巧智，聰明黠慧。",
    "T03n0190_013:0713c16_2": "彼童子內，其悉達多最為初首，第二難陀，第三即是提婆達多，唯除於此童子三人，餘更無勝。",
    "T03n0190_013:0713c19_0": "「時迦毗羅城內，有一釋種大臣，姓檀荼氏，名曰波尼。",
    "T03n0190_013:0713c20_1": "彼臣大富，錢帛豐饒，資財備具，如法而得，不違理求。",
    "T03n0190_013:0713c21_2": "五穀七珍，積如山岳，二足四足，象馬牛羊，奴婢僕僮，作使受雇，眾事自滿，皆悉充盈。",
    "T03n0190_013:0713c23_3": "復更別有無量無邊金銀、琉璃、摩尼、真珠、車璩、碼瑙、珊瑚、虎珀，如是等寶，須者稱心，無所乏少。",
    "T03n0190_013:0713c25_4": "彼之大臣家內，猶如毗沙門宮，無有異也。",
    "T03n0190_013:0713c26_5": "時彼波尼有於一女，名瞿多彌，彼女端正，可喜少雙，不短不長，不肥不瘦，不白不黑，不偉不纖，處在幼年，為國內寶。",
    "T03n0190_013:0713c29_6": "時淨飯王聞其化內有釋大臣檀荼波尼有如是女，聞已選擇良善宿日，即喚國師諸婆羅門，使向波尼大臣之家，作如是言：『聞汝有女，名瞿多彌，彼女今可與我太子悉達為妃。』",
    "T03n0190_013:0714a04_7": "其難陀父復聞大臣檀荼波尼有女，欲為悉達太子求娉為妃，聞已亦遣使人，語彼檀荼大臣，作如是言：『汝瞿多彌！",
    "T03n0190_013:0714a06_8": "可與我子難陀作妻，若不與者我必損汝。』",
    "T03n0190_013:0714a07_9": "提婆達多復聞檀荼波尼大臣有女，欲為悉達太子求娉作妃，彼亦遣使，語檀荼言：『汝瞿多彌！",
    "T03n0190_013:0714a09_10": "今可媒嫁與我作妻，若不與我，我當為汝生於大禍。』",
    "T03n0190_013:0714a11_0": "「爾時，檀荼波尼大臣如是思惟：『此等三人釋種童子，皆悉端正，可喜無雙，一切技能並各具足，悉達太子最為第一，其次難陀復為第二，提婆達多即是第三。",
    "T03n0190_013:0714a14_1": "我唯一女，今若偏與悉達太子，彼二童子必當為我作大怨讐；若與難陀，則為悉達及以提婆作於嫌隙；若與提婆達多童子，則為悉達及以難陀搆造怨惡。』",
    "T03n0190_013:0714a18_2": "是時檀荼波尼大臣如是不悅，憂惱懷愁，顏色不怡，思惟而坐，自念：『我今作何方便？』",
    "T03n0190_013:0714a20_3": "時瞿多彌見父如是默然而坐，至其父邊而作是言：『阿爺今者何故不樂憂愁而坐？』",
    "T03n0190_013:0714a21_4": "作是語已，其父報女瞿多彌言：『汝瞿多彌！",
    "T03n0190_013:0714a22_5": "莫問此事，非爾所知。』",
    "T03n0190_013:0714a23_6": "其女第二復問父言，其父又報非爾所聞。",
    "T03n0190_013:0714a24_7": "第三復問，又報如前。",
    "T03n0190_013:0714a24_8": "乃至第四其女重問：『阿爺必定須語女知，不得藏隱。』",
    "T03n0190_013:0714a26_9": "爾時，檀荼波尼大臣以女慇懃顧問不已，第四乃報其女是言：『汝瞿多彌！",
    "T03n0190_013:0714a27_10": "三問於我，汝今諦聽，我當說之。",
    "T03n0190_013:0714a28_11": "今淨飯王遣使語我：「知汝有女，名瞿多彌，可嫁與我太子為妃。」",
    "T03n0190_013:0714a29_12": "難陀童子復遣使來，索瞿多彌持欲作婦：「若不與我，必當損汝。」",
    "T03n0190_013:0714b02_13": "提婆達多亦遣使人索瞿多彌欲得作婦：「若不與我，要當生禍。」",
    "T03n0190_013:0714b03_14": "彼三使人如是索汝，我聞愁悶，作是思惟：「與一太子，則二童子與我作怨。」",
    "T03n0190_013:0714b05_15": "是故我今悵怏不樂，懷愁而坐。』",
    "T03n0190_013:0714b06_0": "時瞿多彌語其父言：『阿爺莫愁！",
    "T03n0190_013:0714b06_1": "我當自作智慧方便，必使一人為我作主。",
    "T03n0190_013:0714b07_2": "事理雖然，阿爺但且放女寬恣，我當自嫁。』",
    "T03n0190_013:0714b09_0": "「爾時，檀荼波尼大臣聞瞿多彌作是言已，即奏王知，然後乃於迦毗羅城四衢道頭，振鈴告白：『一切遠近，從今日後，至第七日，釋種有女，名瞿多彌，當求自嫁。",
    "T03n0190_013:0714b12_1": "誰欲取者，過六日後，至第七日，當共集聚。』",
    "T03n0190_013:0714b13_2": "聞此語已，至第七日，五百釋種諸童子輩，悉達為首，皆悉在於宮門集聚。",
    "T03n0190_013:0714b15_3": "時淨飯王將諸耆舊釋種大臣，復有無量無邊人眾，若男若女、童男童女，並皆集聚在王宮門。",
    "T03n0190_013:0714b17_4": "是時悉達所有左右，自餘童子，所有左右皆共觀看，瞿多彌女取誰作夫？",
    "T03n0190_013:0714b20_0": "「爾時，釋氏女瞿多彌六日已過，至第七日，於晨朝時，澡浴清淨，將好種種微妙之香，用塗其身，著於種種雜色衣服，種種瓔珞，莊嚴其身，復著種種香華之鬘，多將侍從左右圍遶。",
    "T03n0190_013:0714b24_1": "復有乳母及諸宮監，部領導引，前後遮擁，漸至宮門，安庠而行，入宮門內。",
    "T03n0190_013:0714b25_2": "彼諸釋種童子，難陀、提婆達多，最為上首，皆於晨朝，香湯沐浴，以種種香，用塗其身，如前所說莊嚴之事。",
    "T03n0190_013:0714b28_3": "唯除悉達不莊嚴身，服於常服，唯著耳璫，頭上三重，細金華鬘。",
    "T03n0190_013:0714b29_4": "時瞿多彌有一乳母，語瞿多彌作如是言：『女欲取誰以為夫主？』",
    "T03n0190_013:0714c02_5": "其瞿多彌次第觀看五百童子，報乳母言：『阿母當知！",
    "T03n0190_013:0714c03_6": "此諸童子極大瓔珞莊嚴其身，猶如婦女，我女人意情下所見，此相怯弱，非是男兒大丈夫相，此是婦女媚惑之飾，男兒不假莊嚴其身。",
    "T03n0190_013:0714c06_7": "丈夫相者自有服飾，悉達太子自身威光，不以瓔珞莊嚴其身，非假外物用為容飾，自有內潤丈夫之相，是故我心樂彼悉達以為我夫。』",
    "T03n0190_013:0714c09_8": "時瞿多彌右手執持須摩那鬘，遍歷大眾，向悉達所，到已立住，將此華鬘繫悉達頸，擐已抱項，而作是言：『悉達太子！",
    "T03n0190_013:0714c12_0": "我今取汝以為我夫。』",
    "T03n0190_013:0714c12_1": "悉達答言：『如是如是，如汝所言。』",
    "T03n0190_013:0714c13_2": "是時，悉達還復將一須摩那鬘，繫於彼女瞿多彌頸，作如是語：『我今取汝用以為妃，汝今應當作於我妃。』",
    "T03n0190_013:0714c16_0": "「時，淨飯王見於如是希有之事，心生歡喜，踊躍無量，遍滿其體，不能自勝。",
    "T03n0190_013:0714c17_1": "時其眾中。",
    "T03n0190_013:0714c17_2": "所有人民，或有心中愛悉達者，彼等一切高聲唱喚，跳躑躃轉，大叫大呼，大歡大喜，舞弄珠璣衣冠服飾。",
    "T03n0190_013:0714c20_3": "自餘諸釋五百童子，及其左右，彼等眷屬，所圍遶者，面失顏色，慘慘無光，皆悉不歡，低頭赧愧，各懷悵怏，四散而還。",
    "T03n0190_013:0714c23_4": "是時悉達稱意所有珍寶資財，眾雜廣營種種禮事，莫不辦具，復以種種妙好瓔珞，莊嚴顯飾瞿多彌身，即遣使將五百婇女，圍遶迎入宮內，為妃娛樂，受於五慾之樂。」",
    "T03n0190_013:0714c27_0": "佛本行集經卷第十三"
}