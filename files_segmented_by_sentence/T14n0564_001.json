{
    "T14n0564_001:0915b03_0": "佛說轉女身經",
    "T14n0564_001:0915b05_0": "宋罽賓三藏曇摩蜜多譯",
    "T14n0564_001:0915b06_0": "如是我聞：一時佛住王舍城耆闍崛山中，與大比丘眾一千人俱，菩薩八千，皆是眾所知識。",
    "T14n0564_001:0915b08_1": "或有他方佛土來在會者，及諸天、龍、夜叉、乾闥婆、阿修羅、緊那羅、摩睺羅伽等，與百千眷屬俱來在會。",
    "T14n0564_001:0915b10_2": "爾時世尊四眾圍遶而為說法，初語亦善、中語亦善、後語亦善，文義巧妙，具足顯說梵行之相。",
    "T14n0564_001:0915b12_3": "爾時會中有婆羅門，名須達多，其妻淨日身懷女胎，在眾中坐。",
    "T14n0564_001:0915b14_4": "其所懷女雖處胎中，諸根具足不雜垢穢，一心合掌向佛聽法，欲有所問。",
    "T14n0564_001:0915b15_5": "爾時尊者阿泥盧豆，已得不增減明淨天眼過於人眼，見淨日身中所懷之女，諸根具足不雜垢穢，一心合掌向佛聽法，欲有所問。",
    "T14n0564_001:0915b18_6": "爾時尊者阿泥盧豆見是事已，白佛言：「世尊！",
    "T14n0564_001:0915b19_7": "是淨日所懷之女，諸根具足不雜垢穢，一心合掌向佛聽法，欲有所問。」",
    "T14n0564_001:0915b21_8": "佛言：「阿泥盧豆！",
    "T14n0564_001:0915b21_9": "我先明見此女在胎而不說之。",
    "T14n0564_001:0915b22_10": "所以者何？",
    "T14n0564_001:0915b22_11": "若有眾生不信如來誠諦之言，此人長夜受大苦惱！」",
    "T14n0564_001:0915b23_12": "爾時世尊放大光明，普照三千大千世界，悉令周遍。",
    "T14n0564_001:0915b25_13": "復以神力，令此眾會皆見此女在母胎中，諸根具足不雜垢穢，一心合掌向佛聽法，欲有所問。",
    "T14n0564_001:0915b27_14": "爾時世尊出一切眾生樂聞之音，其音清淨，所謂易解聲、質直聲、清淨聲、可適耳根無過失聲、能令身心生歡樂聲、離諸煩亂如淨月聲、美妙相續不斷絕聲、不麁強聲、善入人心能去貪欲瞋恚愚癡之聲、令人歡喜信樂之聲、過梵音聲、如雷震聲、如天樂聲、如師子吼演法之聲、於百千萬億阿僧祇那由他劫積集善根果報之聲，以如是等和雅音聲，而告女言：「汝為何事而來聽受，欲有所問？」",
    "T14n0564_001:0915c07_15": "佛威神故，女在胎中而白佛言：「世尊！",
    "T14n0564_001:0915c08_16": "有諸眾生貪著我見，虛妄分別從顛倒生——無有眾生起眾生相，無我計我，無命無人、無有長養，計命人長養——為如是等諸眾生故，欲有所問。",
    "T14n0564_001:0915c11_17": "「復有眾生貪著我見，於一乘道不能解了，欲為開悟一乘道故。",
    "T14n0564_001:0915c13_18": "「復有眾生為無明有愛之所覆繫，不能解了明解脫法，欲令解了明解脫故。",
    "T14n0564_001:0915c15_0": "「復有眾生為貪欲、瞋恚、愚癡盲冥之所覆蔽，不能進求空、無相、無作三解脫門，欲令修證三解脫故。",
    "T14n0564_001:0915c18_0": "「復有眾生墮四顛倒，無常計常，苦謂為樂，無我見我，不淨見淨，欲為解說四諦法故，所謂是苦，是苦集，是苦滅，是苦滅道。",
    "T14n0564_001:0915c20_1": "「復有眾生為五蓋所覆，不修五根，欲令具足五根法故。",
    "T14n0564_001:0915c23_0": "「復有眾生貪依六入，不證六通，欲為解說六通法故。",
    "T14n0564_001:0915c25_0": "「復有眾生樂七識住，不能曉了七菩提分，欲為解說七覺法故。",
    "T14n0564_001:0915c27_0": "「復有眾生行八邪道，不能解了八聖道分，欲為解說聖道分故。",
    "T14n0564_001:0915c29_0": "「復有眾生心懷九惱，不能得入九次第定，欲為解說諸禪解脫三摩提故。",
    "T14n0564_001:0916a01_1": "「復有眾生住十惡業，不能勤修十善業道，欲令滿足十善道故。",
    "T14n0564_001:0916a04_0": "「復有眾生墮於邪聚或不定聚，於無漏法便為非器，欲令曉了正聚法故，欲令眾生成就善根，而自調伏，隨所願求而為說法。",
    "T14n0564_001:0916a06_1": "世尊！",
    "T14n0564_001:0916a07_0": "我今為如是等諸因緣故，向佛聽法欲有所問！」",
    "T14n0564_001:0916a09_0": "爾時一切眾會歎未曾有，而作是言：「如來之法甚為希有！",
    "T14n0564_001:0916a10_1": "菩提薩埵雖處胎中，饒益眾生法言不廢。",
    "T14n0564_001:0916a11_2": "若善男子、善女人有見聞者，其誰不發阿耨多羅三藐三菩提心！」",
    "T14n0564_001:0916a13_0": "爾時此女以佛神力，猶如後邊身菩薩，從母右脇忽然化生。",
    "T14n0564_001:0916a14_1": "此女福慧因緣力故，令其母身無諸惱患，平復如故。",
    "T14n0564_001:0916a15_2": "其女生已未久之間，地大震動，雨眾天華，一切樂器不鼓自鳴，陸地生華大如車輪，種種莊嚴、色香、妙好悅可人心，有百千葉，黃金為莖，白銀為葉，馬瑙為鬚，赤真珠臺，女在上立，身形猶如二三歲兒，顏貌端政，甚可愛敬，皆從前世善果報生。",
    "T14n0564_001:0916a21_3": "爾時釋提桓因持天衣瓔珞，往詣其所，而語之言：「善女！",
    "T14n0564_001:0916a22_4": "著此衣服瓔珞，莫裸形立！」",
    "T14n0564_001:0916a23_5": "女報釋提桓因言：「夫為菩薩不以是衣服瓔珞而自莊嚴。",
    "T14n0564_001:0916a24_6": "所以者何？",
    "T14n0564_001:0916a24_7": "菩薩恒以菩提之心，以為衣服瓔珞而自莊嚴，則勝一切世間天、人莊嚴。",
    "T14n0564_001:0916a27_0": "「復次，憍尸迦！",
    "T14n0564_001:0916a27_1": "菩薩有十種衣服瓔珞而自莊嚴。",
    "T14n0564_001:0916a28_2": "何等為十？",
    "T14n0564_001:0916a28_3": "所謂不失菩提之心，不忘廢深心；常以大慈，為一切眾生而作救護；大悲為本，勤行精進；度諸眾生，不捨、成就一切眾生；常以慚愧莊嚴身、口、意業；一切物施不望其報；持諸戒行，頭陀功德終不違犯；住忍辱力，能忍難忍；以正方便求勝善根；其心雖住禪無量等諸三昧中，終不求證非時解脫。",
    "T14n0564_001:0916b05_4": "憍尸迦！",
    "T14n0564_001:0916b06_5": "是名菩薩十種衣服瓔珞莊嚴，於一切時常不遠離。",
    "T14n0564_001:0916b07_6": "「復次，憍尸迦！",
    "T14n0564_001:0916b07_7": "菩薩以相好嚴身，勝諸瓔珞，而此相好從福慧生。",
    "T14n0564_001:0916b08_8": "何等福慧？",
    "T14n0564_001:0916b09_0": "所謂種種布施愛重之物能捨與他，於諸眾生無恚恨心，常求善行，不限布施令他滿足，觀一切眾生皆是福田。",
    "T14n0564_001:0916b11_1": "憍尸迦！",
    "T14n0564_001:0916b11_2": "是名菩薩第一衣服瓔珞莊嚴。",
    "T14n0564_001:0916b12_3": "若菩薩欲證聲聞、辟支佛乘，不名莊嚴。",
    "T14n0564_001:0916b13_4": "若住慳心、破戒心、瞋恚心、懈怠心、亂想心、惡慧雜諸煩惱卑小之心，我不能得阿耨多羅三藐三菩提，驚怖悔恨，則非菩薩莊嚴。",
    "T14n0564_001:0916b16_5": "所以者何？",
    "T14n0564_001:0916b16_6": "遠離菩薩莊嚴法故。」",
    "T14n0564_001:0916b17_0": "爾時眾會聞說菩薩諸莊嚴法，有萬二千諸天及人先種善根，皆發阿耨多羅三藐三菩提心。",
    "T14n0564_001:0916b20_0": "爾時世尊告此女言：「汝可受是釋提桓因衣服瓔珞。」",
    "T14n0564_001:0916b21_1": "女白佛言：「世尊！",
    "T14n0564_001:0916b21_2": "我不堪受。",
    "T14n0564_001:0916b21_3": "所以者何？",
    "T14n0564_001:0916b22_4": "共我志同，應同衣服瓔珞莊嚴。",
    "T14n0564_001:0916b22_5": "而此帝釋願求小智，所樂卑下，厭患生死，常懷怖畏，欲速入涅槃；恒從他邊聽受法要，所有慧明惟獨照已不及他人；如執草束欲度江河，不能為人作淨福田；永離諸佛清淨智眼，不能曉了諸眾生根。",
    "T14n0564_001:0916b27_6": "世尊！",
    "T14n0564_001:0916b27_7": "我今著堅固鎧，願求大乘，欲饒益一切，集大法船度未度者，求自然智轉于法輪，不於他人有所悕求，以如來智而自莊嚴，亦令一切悉得諸佛清淨智眼。",
    "T14n0564_001:0916c02_8": "世尊！",
    "T14n0564_001:0916c02_9": "我從彼國來生此間，欲見如來釋迦牟尼，禮拜供養，聽說法耳！",
    "T14n0564_001:0916c03_10": "彼佛、世尊自當與我衣服瓔珞，使我著之。」",
    "T14n0564_001:0916c04_11": "爾時眾會諸天人等皆作是念：「此女來處，世界名何？",
    "T14n0564_001:0916c05_12": "去此近遠，為在何方？",
    "T14n0564_001:0916c06_13": "彼國如來復名何等？",
    "T14n0564_001:0916c06_14": "今為現在說法教不？」",
    "T14n0564_001:0916c08_0": "爾時世尊知此眾會心之所念，告舍利弗言：「東南方去此世界，過三十六那由他佛土，有世界名淨住，佛號無垢稱王如來、應、等正覺，今現在說法。",
    "T14n0564_001:0916c11_1": "舍利弗！",
    "T14n0564_001:0916c11_2": "此女從淨住世界沒，來生此間，欲成就眾生，亦欲禮拜供養於我，聽說法教。」",
    "T14n0564_001:0916c13_3": "佛說是已，未久之間，彼無垢稱王如來發愍念心，即以神力送諸菩薩所著衣服瓔珞莊嚴，來在女前，懸虛空中，又出聲言：「善女！",
    "T14n0564_001:0916c16_4": "淨住世界無垢稱王如來遣此衣服瓔珞與汝，汝可著之，當如此間諸菩薩等。",
    "T14n0564_001:0916c18_0": "若著衣服瓔珞莊嚴，即時皆得具五神通，汝亦應爾！」",
    "T14n0564_001:0916c19_1": "其女爾時於虛空中取衣服瓔珞，即便著之。",
    "T14n0564_001:0916c20_2": "須臾之間，衣服瓔珞出妙光明，除如來光，其餘梵、釋、護世天王，日、月光明悉不復現。",
    "T14n0564_001:0916c22_3": "其女即時具五神通，下蓮華臺，行詣佛所。",
    "T14n0564_001:0916c23_4": "舉足下足，大地即時六種震動。",
    "T14n0564_001:0916c23_5": "到佛前已，頭面禮足，遶佛七匝，白佛言：「世尊！",
    "T14n0564_001:0916c24_6": "惟願如來為諸菩薩摩訶薩說攝菩提增長之法，令諸菩薩於無上道，而不退轉過諸魔行，速成阿耨多羅三藐三菩提！」",
    "T14n0564_001:0916c27_7": "爾時世尊告此女言：「若菩薩成就四法，能攝菩提亦令增長。",
    "T14n0564_001:0916c29_0": "何等為四？",
    "T14n0564_001:0916c29_1": "一者、淨心；二者、深心；三者、方便；四者、不捨菩提之心。",
    "T14n0564_001:0917a01_2": "是名為四。",
    "T14n0564_001:0917a01_3": "「復有四法：一者、恒欲利益一切眾生；二者、常當慈心愍諸眾生；三者、當以大悲度脫眾生；四者、堅固精進具足一切佛法。",
    "T14n0564_001:0917a04_4": "是名為四。",
    "T14n0564_001:0917a04_5": "「復有四法：一者、分別諸法多生信心；二者、遠離聲聞、辟支佛心；三者、樂觀勝法，欲具滿一切佛法；四者，勤行精進，必成其果。",
    "T14n0564_001:0917a07_6": "是名為四。",
    "T14n0564_001:0917a07_7": "「復有四法：一者、離於憍慢；二者、除自大心；三者、敬重尊長；四者、易可教誨。",
    "T14n0564_001:0917a09_8": "是名為四。",
    "T14n0564_001:0917a09_9": "「復有四法：一者、於來求者，不生恚恨；二者、捨一切物，不求其報；三者、已施不悔；四者、所有善根盡迴向菩提。",
    "T14n0564_001:0917a12_10": "是名為四。",
    "T14n0564_001:0917a12_11": "「復有四法：一者、不破戒；二者、不穿戒；三者、不雜戒；四者、不濁戒。",
    "T14n0564_001:0917a14_0": "是名為四。",
    "T14n0564_001:0917a14_1": "「復有四法：一者、性和能忍；二者、善護他意；三者、自護己身，終不犯他；四者、迴向菩提。",
    "T14n0564_001:0917a16_2": "是名為四。",
    "T14n0564_001:0917a16_3": "「復有四法：一者、堅固精進；二者、明淨精進；三者、不怯弱精進；四者、迴向菩提。",
    "T14n0564_001:0917a18_4": "是名為四。",
    "T14n0564_001:0917a18_5": "「復有四法：一者、身強堪能；二者、心強堪能；三者、善能修集諸禪及支；四者、恒不忘失菩提之心。",
    "T14n0564_001:0917a20_6": "是名為四。",
    "T14n0564_001:0917a21_0": "「復有四法：一者、布施；二者、愛語；三者、利益；四者、同事。",
    "T14n0564_001:0917a22_1": "是名為四。",
    "T14n0564_001:0917a22_2": "「復有四法：一者、慈心遍一切處；二者、大悲無有厭惓；三者、喜心深愛敬法；四者、捨心離於憎愛。",
    "T14n0564_001:0917a24_3": "是名為四。",
    "T14n0564_001:0917a24_4": "「復有四法：一者、聽法無厭；二者、正觀思惟；三者、隨法能行；四者、迴向菩提。",
    "T14n0564_001:0917a26_5": "是名為四。",
    "T14n0564_001:0917a26_6": "「復有四法：一者、知諸行無常；二者、決定知陰是苦；三者、定知諸法而無有我；四者、定知涅槃是寂滅法。",
    "T14n0564_001:0917a29_7": "是名為四。",
    "T14n0564_001:0917a29_8": "「復有四法：一者、得利不喜；二者、失利不憂；三者、雖有名譽，其心常等；四者、雖聞惡名，心亦不惱。",
    "T14n0564_001:0917b02_9": "是名為四。",
    "T14n0564_001:0917b02_10": "「復有四法：一者、他毀不瞋；二者、稱讚不喜；三者、遭苦能忍；四者、雖樂不逸，亦不輕他。",
    "T14n0564_001:0917b04_11": "是名為四。",
    "T14n0564_001:0917b05_12": "「復有四法：一者、觀因；二者、知果；三者、離二邊見；四者、覺緣起法。",
    "T14n0564_001:0917b06_13": "是名為四。",
    "T14n0564_001:0917b06_14": "「復有四法：一者、知內無我；二者、知外無有眾生；三者、俱知內外無有壽命；四者、畢竟清淨無人。",
    "T14n0564_001:0917b09_15": "是名為四。",
    "T14n0564_001:0917b09_16": "「復有四法：一者、行空不畏；二者、觀無相不沒；三者、不分別無願；四者、樂觀諸法無作。",
    "T14n0564_001:0917b11_17": "是名為四。",
    "T14n0564_001:0917b11_18": "「復有四法：一者、不證苦智；二者、不證集智；三者、不證滅智；四者、不證道智。",
    "T14n0564_001:0917b13_19": "是名為四。",
    "T14n0564_001:0917b13_20": "「復有四法：一者、深觀菩提；二者、不謗正法；三者、身在僧數，終不退轉；四者、於法不起諍訟。",
    "T14n0564_001:0917b15_21": "是名為四。",
    "T14n0564_001:0917b15_22": "「復有四法：一者、能令貪欲不起；二者、亦不攀緣；三者、斷貪欲、瞋恚、愚癡；四者、及餘煩惱亦復如是。",
    "T14n0564_001:0917b18_23": "是名為四。",
    "T14n0564_001:0917b18_24": "「復有四法：一者、於諸眾生心常平等；二者、等觀眾生皆是福田；三者、佛及眾生皆悉平等；四者、法及眾生亦悉平等。",
    "T14n0564_001:0917b20_25": "是名為四。",
    "T14n0564_001:0917b21_26": "「復有四法：一者、不顯己身；二者、不下他人；三者、不輕未學；四者、於已學者，愛敬如師。",
    "T14n0564_001:0917b23_27": "是名為四。",
    "T14n0564_001:0917b23_28": "「復有四法：一者、遠離無益之言；二者、恒求閑靜；三者、樂住阿蘭若處而無厭足；四者、勤求阿蘭若諸功德利。",
    "T14n0564_001:0917b25_29": "是名為四。",
    "T14n0564_001:0917b26_30": "「復有四法：一者、少欲；二者、知足；三者、淨物知量；四者、樂行頭陀，不貪上妙衣服、飲食。",
    "T14n0564_001:0917b28_0": "是名為四。",
    "T14n0564_001:0917b28_1": "「復有四法：一者、知己；二者、知他；三者、知時；四者、知義。",
    "T14n0564_001:0917b29_2": "是名為四。",
    "T14n0564_001:0917b29_3": "「復有四法：一者、樂法；二者、樂義；三者、樂諦；四者、樂成就眾生。",
    "T14n0564_001:0917c02_4": "是名為四。",
    "T14n0564_001:0917c02_5": "「復有四法：一者、內淨能護自心；二者、外淨能護眾生；三者、法淨行善之處；四者、智淨能離憍慢。",
    "T14n0564_001:0917c04_6": "是名為四。",
    "T14n0564_001:0917c04_7": "「復有四法：一者、離我；二者、去我所；三者、除諸見；四者、斷愛恚。",
    "T14n0564_001:0917c06_8": "是名為四。",
    "T14n0564_001:0917c06_9": "「復有四法：一者、善權攝慧；二者、慧攝善權；三者、大悲攝一切施；四者、精進攝一切道品之法。",
    "T14n0564_001:0917c08_10": "「善女！",
    "T14n0564_001:0917c08_11": "菩薩成就如是四法，能攝菩提亦令增長。」",
    "T14n0564_001:0917c10_0": "爾時世尊說此四法，能攝菩提亦令增長之。",
    "T14n0564_001:0917c11_0": "時會中有三萬二千諸天及人，皆發阿耨多羅三藐三菩提心。",
    "T14n0564_001:0917c13_0": "爾時尊者舍利弗問此女言：「汝父母為汝作字，名曰何等？」",
    "T14n0564_001:0917c14_1": "時女報言：「尊者舍利弗！",
    "T14n0564_001:0917c14_2": "一切諸法本無名字，雖隨分別而立名字，非是真實，無定主故。",
    "T14n0564_001:0917c16_3": "又尊者舍利弗！",
    "T14n0564_001:0917c16_4": "菩薩摩訶薩隨其所行而立名字：若得淨心，名淨心者；若逮深心，名深心者；若行方便，名淨方便者；若行布施，名善能施者；若修尸羅，名淨戒者；若住忍辱，名有忍力者；若勤精進，名著精進鎧者；若住諸禪，名常三昧者；逮得智慧，名大慧者；若住慈、悲、喜、捨，名大慈、大悲、大喜、大捨者；若住阿蘭若處，名閑居無事者；若不捨頭陀，名行清淨功德者；若樂集善法，名喜求法者。",
    "T14n0564_001:0917c25_5": "略而言之，隨其以何善根發趣大乘，而得名字。」",
    "T14n0564_001:0917c27_0": "爾時世尊告舍利弗言：「當此女著衣服瓔珞之時，放大光明普照大眾，是故此女名無垢光，當憶持之。」",
    "T14n0564_001:0918a01_0": "爾時尊者舍利弗復問無垢光女言：「汝從淨住世界無垢稱王佛所，受此女身來此間也！」",
    "T14n0564_001:0918a03_0": "無垢光女答言尊者舍利弗：「彼佛世界無有女人。」",
    "T14n0564_001:0918a04_1": "舍利弗言：「汝今何故以此女形來生此間？」",
    "T14n0564_001:0918a05_2": "女即答言：「我今不以男形、女形，亦不以色、受、想、行、識來生此間。",
    "T14n0564_001:0918a06_3": "所以者何？",
    "T14n0564_001:0918a06_4": "尊者舍利弗！",
    "T14n0564_001:0918a07_5": "於意云何，如來所作化人，從一佛國至一佛國，為有男女陰界諸入差別相不？」",
    "T14n0564_001:0918a08_6": "舍利弗言：「不也！",
    "T14n0564_001:0918a09_7": "所以者何？",
    "T14n0564_001:0918a09_8": "如來所化無有差別。」",
    "T14n0564_001:0918a10_9": "女言：「尊者舍利弗！",
    "T14n0564_001:0918a10_10": "如如來所化無有差別，一切諸法皆悉如化，若知諸法悉同化相，從一佛國至一佛國不見差別。」",
    "T14n0564_001:0918a12_11": "舍利弗言：「汝於諸法見無差別，云何能成就眾生？」",
    "T14n0564_001:0918a13_12": "女答言：「尊者舍利弗！",
    "T14n0564_001:0918a14_13": "若於諸法見差別者，是則不能成就眾生；若於諸法不見差別，是則必能成就眾生。」",
    "T14n0564_001:0918a16_14": "舍利弗問女言：「汝今為已成就幾所眾生？」",
    "T14n0564_001:0918a17_15": "女答言：「如尊者舍利弗所斷煩惱。」",
    "T14n0564_001:0918a17_16": "舍利弗言：「我所斷煩惱，性無所有。」",
    "T14n0564_001:0918a18_17": "女言：「眾生之性亦無所有。」",
    "T14n0564_001:0918a19_18": "舍利弗言：「無性眾生何所成就？」",
    "T14n0564_001:0918a20_19": "女言：「煩惱無性，復何所斷？」",
    "T14n0564_001:0918a20_20": "舍利弗言：「無分別故，是名為斷。」",
    "T14n0564_001:0918a21_21": "女言：「如尊者舍利弗所言，若不分別彼我，是亦名為成就眾生。」",
    "T14n0564_001:0918a22_22": "舍利弗復問女言：「云何名眾生成就？」",
    "T14n0564_001:0918a23_23": "女答言：「於諸有中不起染愛，是名眾生成就。」",
    "T14n0564_001:0918a24_24": "舍利弗又問女言：「汝於三乘，為以何乘成就眾生？」",
    "T14n0564_001:0918a26_0": "女答言：「尊者舍利弗！",
    "T14n0564_001:0918a26_1": "譬如空中等霔甘雨，於上中下種子、苗稼、藥草、樹木皆令生長，其雨頗有分別相不？」",
    "T14n0564_001:0918a28_2": "舍利弗言：「其水雖能生長苗稼，而無分別。」",
    "T14n0564_001:0918a29_3": "「如是，舍利弗！",
    "T14n0564_001:0918a29_4": "諸佛、菩薩其所說法亦無分別，隨諸眾生於三乘道善根熟者而調伏之。」",
    "T14n0564_001:0918b02_5": "舍利弗復問女言：「云何調伏？",
    "T14n0564_001:0918b03_0": "其義云何？」",
    "T14n0564_001:0918b03_1": "時女答曰：「言調伏者，能觀邪道即是正道，是名調伏。",
    "T14n0564_001:0918b04_2": "所以者何？",
    "T14n0564_001:0918b04_3": "凡夫顛倒不能正觀，故不調伏。",
    "T14n0564_001:0918b05_4": "若觀邪道平等之相，不隨不願諸邪道者，是則名為畢竟調伏。",
    "T14n0564_001:0918b06_5": "又舍利弗！",
    "T14n0564_001:0918b07_6": "言調伏者，於我無我，亦名調伏。",
    "T14n0564_001:0918b07_7": "所以者何？",
    "T14n0564_001:0918b08_8": "無我見者，於諸煩惱不愛、不起，是名解脫。」",
    "T14n0564_001:0918b09_9": "女問舍利弗言：「尊者得解脫耶？」",
    "T14n0564_001:0918b09_10": "舍利弗言：「我得解脫。」",
    "T14n0564_001:0918b10_11": "女言：「誰縛汝者，言得解脫？」",
    "T14n0564_001:0918b11_0": "舍利弗言：「無有縛者，而得解脫，而其本性是解脫相，是故我言得解脫耳！」",
    "T14n0564_001:0918b12_1": "女言：「若其本性無縛、無解，是解脫相，汝何故言我得解脫？」",
    "T14n0564_001:0918b14_0": "舍利弗言：「一切諸法皆解脫相，是故我言我得解脫。」",
    "T14n0564_001:0918b15_1": "女言：「如尊者舍利弗所言，若知諸法皆解脫相，是則名為究竟解脫。」",
    "T14n0564_001:0918b16_2": "舍利弗言：「若諸漏盡阿羅漢所說，汝今所說等無有異。」",
    "T14n0564_001:0918b18_0": "女言：「尊者舍利弗！",
    "T14n0564_001:0918b18_1": "今我亦是漏盡阿羅漢。」",
    "T14n0564_001:0918b19_0": "舍利弗言：「以何緣故而作是說？」",
    "T14n0564_001:0918b19_1": "女言：「我亦遠離一切塵垢，緣覺、聲聞所有道品，我悉知見而不願樂，惟求佛智。",
    "T14n0564_001:0918b21_2": "是故我言：『是阿羅漢！",
    "T14n0564_001:0918b22_3": "諸漏已盡。』」",
    "T14n0564_001:0918b22_4": "舍利弗言：「頗有因緣而諸菩薩作羅漢耶？」",
    "T14n0564_001:0918b23_5": "女答言：「有！」",
    "T14n0564_001:0918b23_6": "舍利弗言：「以何緣有？」",
    "T14n0564_001:0918b24_7": "女言：「若有眾生先種善根，應以聲聞身得度者，即現聲聞身，而作是言：『我是阿羅漢！",
    "T14n0564_001:0918b26_8": "為眾生說證羅漢法。』",
    "T14n0564_001:0918b26_9": "是名菩薩作羅漢也。」",
    "T14n0564_001:0918b27_0": "說此法時，二百比丘不受漏法，心得解脫。",
    "T14n0564_001:0918b28_0": "是諸比丘白佛言：「世尊！",
    "T14n0564_001:0918b28_1": "此女辯才，是佛威神、為自力耶？」",
    "T14n0564_001:0918b29_2": "佛言：「是佛威神！",
    "T14n0564_001:0918b29_3": "其女亦自有辯才之力。」",
    "T14n0564_001:0918c02_0": "爾時無垢光女白佛言：「世尊！",
    "T14n0564_001:0918c02_1": "今此會中諸比丘、比丘尼、優婆塞、優婆夷願樂欲聞：修何善行得離女身，速成男子，能發無上菩提之心？",
    "T14n0564_001:0918c05_2": "惟願世尊當為解說！」",
    "T14n0564_001:0918c05_3": "爾時世尊欲利益成就四部眾故，告無垢光女言：「若女人成就一法，得離女身，速成男子。",
    "T14n0564_001:0918c07_4": "何謂為一？",
    "T14n0564_001:0918c07_5": "所謂深心求於菩提。",
    "T14n0564_001:0918c08_6": "所以者何？",
    "T14n0564_001:0918c08_7": "若有女人發菩提心，則是大善人心、大丈夫心、大仙人心、非下人心、永離二乘狹劣之心、能破外道異論之心、於三世中最是勝心、能除煩惱不雜結習清淨之心。",
    "T14n0564_001:0918c12_8": "若諸女人發菩提心，則更不雜女人諸結縛心。",
    "T14n0564_001:0918c13_9": "以不雜故，永離女身，得成男子，所有善根亦當迴向無上菩提，是名為一。",
    "T14n0564_001:0918c15_0": "「復次，女人成就二法，能離女身，速成男子。",
    "T14n0564_001:0918c15_1": "何謂為二？",
    "T14n0564_001:0918c16_2": "所謂除其慢心；離於欺誑，不作幻惑。",
    "T14n0564_001:0918c17_3": "所有善根。",
    "T14n0564_001:0918c17_4": "遠離女身，速成男子，悉以迴向無上菩提，是名為二。",
    "T14n0564_001:0918c19_0": "「復次，女人成就三法，能離女身，速成男子。",
    "T14n0564_001:0918c19_1": "何謂為三？",
    "T14n0564_001:0918c20_2": "一、身業清淨，持身三戒；二、口業清淨，離口四過；三、意業清淨，離於瞋恚、邪見、愚癡。",
    "T14n0564_001:0918c22_0": "以此十善所生善根，願離女身，速成男子，迴向菩提，是名為三。",
    "T14n0564_001:0918c24_0": "「復次，女人成就四法，得離女身，速成男子。",
    "T14n0564_001:0918c24_1": "何謂為四？",
    "T14n0564_001:0918c25_2": "一、不恚害；二、不瞋恨；三、不隨煩惱；四、住忍辱力。",
    "T14n0564_001:0918c26_3": "是名為四。",
    "T14n0564_001:0918c26_4": "「復次，女人成就五法，得離女身，速成男子。",
    "T14n0564_001:0918c27_5": "何謂為五？",
    "T14n0564_001:0918c27_6": "一、樂求善法；二、尊重正法；三、以正法而自娛樂；四、於說法者，敬如師長；五、如說修行。",
    "T14n0564_001:0918c29_7": "以此善根，願離女身，速成男子，迴向菩提，是名為五。",
    "T14n0564_001:0919a02_0": "「復次，女人成就六法，得離女身，速成男子。",
    "T14n0564_001:0919a02_1": "何謂為六？",
    "T14n0564_001:0919a03_2": "一、常念佛，願成佛身；二、常念法，欲轉法輪；三、常念僧，欲覆護僧；四、常念戒，欲滿諸願；五、常念施，欲捨一切諸煩惱垢；六、常念天，欲滿天中之天一切種智。",
    "T14n0564_001:0919a06_3": "是名為六。",
    "T14n0564_001:0919a07_0": "「復次，女人成就七法，得離女身，速成男子。",
    "T14n0564_001:0919a07_1": "何謂為七？",
    "T14n0564_001:0919a08_2": "一、於佛得不壞信；二、於法得不壞信；三、於僧得不壞信；四、不事餘天，惟奉敬佛；五、不積聚慳惜，隨言能行；六、出言無過，恒常質直；七、威儀具足。",
    "T14n0564_001:0919a11_3": "是名為七。",
    "T14n0564_001:0919a12_0": "「復次，女人成就八法，得離女身，速成男子。",
    "T14n0564_001:0919a12_1": "何謂為八？",
    "T14n0564_001:0919a13_2": "一、不偏愛己男；二、不偏愛己女；三、不偏愛己夫；四、不專念衣服、瓔珞；五、不貪著華飾、塗香；六、不為美食因緣，猶如羅剎殺生食之；七、不悋所施之物，常追憶之而生歡喜；八、所行清淨，常懷慚愧。",
    "T14n0564_001:0919a17_3": "是名為八。",
    "T14n0564_001:0919a18_0": "「復次，女人成就九法，得離女身，速成男子。",
    "T14n0564_001:0919a18_1": "何謂為九？",
    "T14n0564_001:0919a19_2": "所謂息九惱法：憎我所愛，已憎、今憎、當憎；愛我所憎，已愛、今愛、當愛；於我，已憎、今憎、當憎。",
    "T14n0564_001:0919a21_3": "是名為九。",
    "T14n0564_001:0919a22_0": "「復次，女人成就十法，得離女身，速成男子。",
    "T14n0564_001:0919a22_1": "何謂為十？",
    "T14n0564_001:0919a23_2": "一、不自大；二、除憍慢；三、敬尊長；四、所言必實；五、無嫌恨；六、不麁言；七、不難教；八、不貪惜；九、不暴惡；十、不調戲。",
    "T14n0564_001:0919a25_3": "是名為十。",
    "T14n0564_001:0919a26_0": "「復次，善女！",
    "T14n0564_001:0919a26_1": "若有女人能如實觀女人身過者，生厭離心，速離女身，疾成男子。",
    "T14n0564_001:0919a27_2": "女人身過者，所謂欲、瞋、癡心并餘煩惱重於男子；又此身中有一百戶虫，恒為苦患、愁惱因緣。",
    "T14n0564_001:0919a29_3": "是故女人煩惱偏重，應當善思觀察：此身便為不淨之器，臭穢充滿，亦如枯井、空城、破村，難可愛樂，是故於身應生厭離。",
    "T14n0564_001:0919b03_4": "又觀此身猶如婢使，不得自在，恒為男女、衣服、飲食、家業所須之所苦惱，必除糞穢、涕唾不淨；於九月中懷子在身，眾患非一，及其生時受大苦痛，命不自保，是故女人應生厭離女人之身。",
    "T14n0564_001:0919b08_0": "又復女人雖生在王宮，必當屬他盡其形壽，猶如婢使隨逐大家，亦如弟子奉事於師，又為種種刀杖、瓦石、手拳打擲，惡言罵辱，如是等苦不得自在，是故女人應於此身生厭離心。",
    "T14n0564_001:0919b12_1": "又此女身常被繫閉，猶如蛇、鼠在深穴中不得妄出。",
    "T14n0564_001:0919b13_2": "又女人法制不由身，常於他邊稟受飲食、衣服、花香、種種瓔珞嚴身之具、象、馬、車乘，是故應當厭離女身。",
    "T14n0564_001:0919b15_3": "又此女身為他所使，不得自在，執作甚多——搗藥、舂米，若炒、若磨大小豆麥，抽毳、紡疊——如是種種苦役無量，是故女人應患此身。",
    "T14n0564_001:0919b18_4": "「欲求永離如是眾苦，當以此法教示餘人，常念如來所言誠實，讚歎出家，能報佛恩；當發此心，願離女身，速成男子，於佛法中出家修道，不復貪求花鬘、瓔珞、遊戲、園林、衣服、飲食嚴身之具。",
    "T14n0564_001:0919b22_5": "當觀：自身及侍立眷屬，猶如機關木人，筋牽屈申，舉下而已；此身虛偽，血肉所成，不久壞滅；此身如廁，九孔流出種種不淨；此身愚小之人於中起著，而恒四大所成；此身諸陰猶如怨家；此身虛偽中無堅實，如空聚落；此身無主，從父母生，復以行業而嚴飾之；此身不淨，純盛臭穢；此身即是屎尿之器，不久棄捐，無可貪處；此身歸死，出息、入息必當斷故；此身無我，如草木、瓦石；此身無作者，從因緣生；此身是眾鳥、狼、狗、野干之食，棄塚間故；此身是苦聚，四百四病之所困故；此身恒為風寒、冷熱等分眾病之所壞散，恒以藥力得存立故；此身不知恩，以飲食養之無止足故；此身無知，內無作者故；此身是後邊，必當死故。",
    "T14n0564_001:0919c08_6": "是故女人應當如是觀察此身，生厭離心，修行善法。",
    "T14n0564_001:0919c09_7": "「修善行時，若得新好花果可食之物，先奉諸佛、菩薩無上福田、師長、父母，然後自食。",
    "T14n0564_001:0919c11_8": "應作是念：『如我今者以新花果，施與尊重清淨福田，願離穢故女人之身，更得新好男子之身。』」",
    "T14n0564_001:0919c13_9": "當佛說此法時，會中五百比丘尼皆發阿耨多羅三藐三菩提心，而作是言：「我等所有善根，願離女身，速成男子。」",
    "T14n0564_001:0919c16_0": "爾時會中有七十五諸居士婦，聞說此法心大歡喜，即持身上所著瓔珞以散佛上。",
    "T14n0564_001:0919c17_1": "佛神力故，所散瓔珞即於空中當佛頂上，化成七十五四柱寶臺，端嚴殊妙，甚可愛樂。",
    "T14n0564_001:0919c19_2": "臺中悉有眾寶之座，各有如來而坐其上，與比丘僧、菩薩大眾，前後圍遶，自然顯現。",
    "T14n0564_001:0919c21_3": "爾時諸居士婦見此神變倍復歡喜，踊躍無量，前詣佛所，頭面禮足，右遶三匝，作如是言：「世尊！",
    "T14n0564_001:0919c23_4": "我等所有善根今悉合集，同發阿耨多羅三藐三菩提心，得離女身，亦迴向無上菩提。",
    "T14n0564_001:0919c25_5": "世尊大悲，廣說女人受身過惡。",
    "T14n0564_001:0919c26_6": "悉如佛言，無不實者。",
    "T14n0564_001:0919c27_7": "我等今當勤修方便，永離如是諸惡過咎。",
    "T14n0564_001:0919c28_0": "從今已去盡其形壽，奉持五戒，淨修梵行，以此善根共一切眾生成等正覺。」",
    "T14n0564_001:0920a01_0": "爾時尊者舍利弗語諸居士婦言：「姊妹能作如是大師子吼，甚為希有！",
    "T14n0564_001:0920a02_1": "然汝等夫為聽汝等修梵行不？",
    "T14n0564_001:0920a03_2": "應當問之！」",
    "T14n0564_001:0920a03_3": "諸居士婦白尊者舍利弗言：「若我等各問其夫：『我從何處來生此間，從此間沒當生何處？』",
    "T14n0564_001:0920a05_4": "雖為我夫而不能答，何用問為！",
    "T14n0564_001:0920a06_5": "尊者舍利弗！",
    "T14n0564_001:0920a06_6": "若問如來：『我等從何處沒來生此間，於此間沒當生何處？』",
    "T14n0564_001:0920a08_0": "如來明見，悉為我等分別說之。",
    "T14n0564_001:0920a08_1": "是故如來，是我等父母，是我等所尊，是我等大師，是我等福田，是我等寶洲歸依之處。",
    "T14n0564_001:0920a10_2": "今修梵行，何用問其夫為？",
    "T14n0564_001:0920a11_3": "從今已去，我等勤修方便，更不屬夫，如餘女人。",
    "T14n0564_001:0920a12_4": "所以者何？",
    "T14n0564_001:0920a12_5": "若人能除貪欲、瞋恚、愚癡諸結縛者，終不更能患累其人，今我身心便是我夫，心修梵行不亦快乎！",
    "T14n0564_001:0920a14_6": "又尊者舍利弗！",
    "T14n0564_001:0920a15_7": "若非我夫而作夫想，奪我命者，自守其心，淨修梵行無悔恨也！」",
    "T14n0564_001:0920a17_0": "爾時尊者舍利弗語諸居士婦言：「當勤方便離女人身。",
    "T14n0564_001:0920a18_1": "所以者何？",
    "T14n0564_001:0920a18_2": "女人之身不能得阿耨多羅三藐三菩提。」",
    "T14n0564_001:0920a19_3": "諸居士婦白尊者舍利弗言：「我等從今不復更起女人煩惱。」",
    "T14n0564_001:0920a20_4": "即禮佛足，而作是言：「世尊！",
    "T14n0564_001:0920a21_5": "今於佛前頭面禮足，不轉女身成男子者，終不起也！」",
    "T14n0564_001:0920a22_6": "佛言：「諸姊妹！",
    "T14n0564_001:0920a23_7": "我常說言：『或有女人能為男子勇猛之行。』",
    "T14n0564_001:0920a24_0": "然諸姊妹，有十六法若能修行，隨所願求，皆得從意。",
    "T14n0564_001:0920a25_1": "何等十六？",
    "T14n0564_001:0920a25_2": "一、戒清淨；二、心清淨；三、空清淨；四、無願清淨；五、無相清淨；六、無作清淨；七、知身業如影；八、知口業如響；九、知意業如幻；十、知緣起法；十一、離二邊見；十二、善知因緣；十三、觀法如幻；十四、知法如夢；十五、相法如炎；十六、深心寂靜。」",
    "T14n0564_001:0920b01_3": "當佛說此十六清淨法時，大地震動，佛之威神，七十五居士婦其夫即時來詣佛所，各見其妻頂禮佛足，問尊者舍利弗言：「今我曹妻以何緣故頂禮佛足？」",
    "T14n0564_001:0920b05_4": "舍利弗言：「此諸姊等聞佛解說離女身法，心大歡喜、踊躍無量，即發阿耨多羅三藐三菩提心，盡其形壽奉持五戒，淨修梵行。",
    "T14n0564_001:0920b08_5": "今於佛前頭面禮足，作是誓言：『若我於此不轉女身成男子者，終不起也！』",
    "T14n0564_001:0920b09_6": "又諸居士！",
    "T14n0564_001:0920b10_7": "汝當放此諸姊妹等，於佛法中出家修道。」",
    "T14n0564_001:0920b11_8": "諸居士曰：「如尊者言，悉聽出家。",
    "T14n0564_001:0920b11_9": "又尊者舍利弗！",
    "T14n0564_001:0920b12_10": "我等今者，於佛法中貪得出家，先度我等，然後女人。」",
    "T14n0564_001:0920b13_11": "爾時舍利弗白佛言：「世尊！",
    "T14n0564_001:0920b14_12": "是諸居士於佛正法欲得出家，願佛聽之！」",
    "T14n0564_001:0920b15_13": "佛告諸居士：「於我法中隨意出家。」",
    "T14n0564_001:0920b15_14": "時諸居士白佛言：「願為我等出家！」",
    "T14n0564_001:0920b16_15": "佛言：「善來比丘。」",
    "T14n0564_001:0920b17_16": "皆成沙門，袈裟著身，成就威儀。",
    "T14n0564_001:0920b17_17": "爾時諸居士婦，佛之威神，自善根力正觀思惟，得離女身，變成男子。",
    "T14n0564_001:0920b19_18": "佛神力故，即昇虛空高七多羅樹，異口同音而說偈言：「諸法悉如幻，　　但從分別生，　於第一義中，　　無有男女相。",
    "T14n0564_001:0920b23_0": "　幻師以幻術，　　於四衢道中，　化作男女像，　　兵眾共鬪戰，　皆共相侵害，　　其事非真實。",
    "T14n0564_001:0920b26_0": "　我今觀生死，　　如幻無有異，　如人於夢中，　　造作種種事，　以其無真實，　　覺已無所見。",
    "T14n0564_001:0920b29_0": "　諦觀於我見，　　惟是陰入界，　無有真實體，　　但從顛倒生。",
    "T14n0564_001:0920c02_0": "　譬如水中月，　　可見不可捉，　法性同水月，　　其實無去來。",
    "T14n0564_001:0920c04_0": "　亦如熱時炎，　　見有動搖相，　或見是河池，　　而無有真實。",
    "T14n0564_001:0920c06_0": "　諸法皆如炎，　　其性無所有，　但從顛倒生，　　畢竟無有我。",
    "T14n0564_001:0920c08_0": "　我本為女身，　　而從顛倒生，　今觀男子身，　　皆空無所有。",
    "T14n0564_001:0920c10_0": "　若有能知空，　　不應分別生，　則於見中空，　　身證無罣礙。",
    "T14n0564_001:0920c12_0": "　是佛境界力，　　復從宿福生，　亦修現前法，　　得離女人身。",
    "T14n0564_001:0920c14_0": "　若有諸女人，　　欲成男子身，　當發菩提心，　　所願便成就。」",
    "T14n0564_001:0920c16_0": "爾時轉女身出家菩薩從虛空中下，頂禮佛足，語其本夫諸居士言：「善知識！",
    "T14n0564_001:0920c17_1": "汝曹皆當發阿耨多羅三藐三菩提心！",
    "T14n0564_001:0920c18_2": "佛出世難，不生諸難亦復甚難。",
    "T14n0564_001:0920c19_3": "以大悲心為諸眾生發阿耨多羅三藐三菩提心，此亦復難！",
    "T14n0564_001:0920c20_4": "若人能發菩提之心，則為供養去來今佛。」",
    "T14n0564_001:0920c21_5": "時諸比丘語轉女身諸菩薩言：「汝曹皆是我等大善知識，能教化我等，為眾生故發阿耨多羅三藐三菩提心。",
    "T14n0564_001:0920c24_6": "我等今於佛前發菩提心，願未來世得成為佛，悉如世尊釋迦牟尼如來、阿羅呵、三藐三佛陀！」",
    "T14n0564_001:0920c26_7": "爾時轉女身諸菩薩等白佛言：「世尊！",
    "T14n0564_001:0920c27_8": "願為我等出家，莫如善來比丘出家之法，亦不欲於聲聞人邊而得出家！」",
    "T14n0564_001:0920c28_9": "爾時世尊告彌勒菩薩：「汝當為此諸善男子如法出家。」",
    "T14n0564_001:0921a01_0": "彌勒菩薩白佛言：「唯然，世尊！",
    "T14n0564_001:0921a01_1": "當為出家。」",
    "T14n0564_001:0921a02_0": "爾時無垢光女詣其母所，白言：「阿婆當發阿耨多羅三藐三菩提心！",
    "T14n0564_001:0921a03_1": "若母發心，我為已報阿婆之恩。」",
    "T14n0564_001:0921a04_2": "母言：「我已發心！",
    "T14n0564_001:0921a04_3": "所以者何？",
    "T14n0564_001:0921a05_0": "汝於十月在我腹中，從是已來，不生慳心、破戒心，瞋恚、懈怠、亂念、惡慧、邪見、貪欲、瞋恚、愚癡之心，常歡喜踊躍，身心安樂，恒於夢中見諸如來共比丘僧前後圍遶而為說法。",
    "T14n0564_001:0921a08_1": "我於是時心自念言：『今我腹中所懷之子必是菩薩！』",
    "T14n0564_001:0921a10_2": "我於夢中見於如來，身心歡樂，即發阿耨多羅三藐三菩提心。",
    "T14n0564_001:0921a11_3": "汝今勸我，當隨汝語，重更發心！」",
    "T14n0564_001:0921a12_4": "爾時無垢光女左手之中自然而出上妙寶蓋，持至母所而白母言：「以此寶蓋奉上如來，當發大願為諸天、世人作法寶之蓋！」",
    "T14n0564_001:0921a15_5": "爾時淨日夫人取其寶蓋，奉上如來，發是願言：「以此善根，令我將來為諸天、世人作法寶之蓋！」",
    "T14n0564_001:0921a17_6": "爾時世尊告舍利弗言：「此無垢光女遊戲神通，從無垢稱王佛國，現受女身來生此間。",
    "T14n0564_001:0921a19_7": "又舍利弗！",
    "T14n0564_001:0921a19_8": "此女本是菩薩，名無垢光，已於阿耨多羅三藐三菩提而不退轉。",
    "T14n0564_001:0921a21_9": "為成就眾生，故現受女身，非因行業。",
    "T14n0564_001:0921a22_0": "又舍利弗！",
    "T14n0564_001:0921a22_1": "汝見是七十五居士婦皆成男子者不？」",
    "T14n0564_001:0921a23_2": "舍利弗言：「已見。」",
    "T14n0564_001:0921a23_3": "佛告舍利弗：「皆是此女前世父母。",
    "T14n0564_001:0921a24_4": "舍利弗！",
    "T14n0564_001:0921a24_5": "無垢光女長夜發願：『若有眾生是我父母者，必當令其於阿耨多羅三藐三菩提而不退轉。』",
    "T14n0564_001:0921a26_6": "又舍利弗！",
    "T14n0564_001:0921a26_7": "此三千大千世界所有星宿其數易知，此無垢光女前世父母受其勸導，修行善法，於阿耨多羅三藐三菩提而不退轉者，其數難知！」",
    "T14n0564_001:0921b01_0": "爾時無垢光女前禮佛足而作是言：「『一切諸法無男、無女』，此言若實，令我女身化成男子！」",
    "T14n0564_001:0921b03_0": "發此言時，三千大千世界六種震動，無垢光女女形即滅，變化成就相好莊嚴男子之身。",
    "T14n0564_001:0921b05_0": "爾時尊者舍利弗語無垢光菩薩言：「仁者！",
    "T14n0564_001:0921b05_1": "未得阿耨多羅三藐三菩提，能作佛事，乃至如此，甚為希有！」",
    "T14n0564_001:0921b07_2": "無垢光菩薩語尊者舍利弗：「誠如所言！",
    "T14n0564_001:0921b08_3": "諸菩薩摩訶薩大誓莊嚴，欲利益成就一切眾生，甚為希有！",
    "T14n0564_001:0921b09_4": "譬如阿伽樓樹所有華葉，但出阿伽樓香。",
    "T14n0564_001:0921b10_5": "如是諸菩薩摩訶薩乃至發一心之善，皆為阿耨多羅三藐三菩提，恒出佛法功德之香。」",
    "T14n0564_001:0921b12_6": "說是法時，會中萬二千眾生發阿耨多羅三藐三菩提心，地大震動，虛空諸天雨種種華，諸天樂器不鼓自鳴，咸作是言：「此無垢光菩薩說真淨法！",
    "T14n0564_001:0921b16_0": "若有眾生聞其法者，深心信樂，得大威勢，離眾患難，修諸善行。",
    "T14n0564_001:0921b17_1": "若有女人得聞此經，當知此身最是後邊。",
    "T14n0564_001:0921b18_2": "所以者何？",
    "T14n0564_001:0921b18_3": "此經廣說女人之身種種過患，亦廣解說種種諸行，得離女身清淨法故。」",
    "T14n0564_001:0921b20_4": "爾時世尊告阿難言：「汝當受持此經，讀誦通利，為他解說，廣令流布。",
    "T14n0564_001:0921b21_5": "所以者何？",
    "T14n0564_001:0921b22_0": "阿難！",
    "T14n0564_001:0921b22_1": "若有女人以種種珍寶滿閻浮提施佛、世尊，以其善根求離女身；復有女人得聞此經信解歡喜，以其善根求離女身。",
    "T14n0564_001:0921b24_2": "阿難當知！",
    "T14n0564_001:0921b25_3": "聞此經名，斯則疾矣！」",
    "T14n0564_001:0921b25_4": "阿難白佛言：「此經名何等？",
    "T14n0564_001:0921b26_5": "云何受持？」",
    "T14n0564_001:0921b26_6": "佛言：「阿難！",
    "T14n0564_001:0921b26_7": "此經名『轉女人身』，亦名『無垢光菩薩所問』，復名『無過稱菩薩道教』，當念受持！」",
    "T14n0564_001:0921b28_8": "佛說是已，無垢光菩薩并他方國土來會菩薩，及無垢光父母、長老阿難，時會諸天、乾闥婆、阿修羅、人、非人等，聞佛所說，皆大歡喜，作禮奉行。",
    "T14n0564_001:0921c03_0": "佛說轉女身經"
}