{
    "T15n0622_001:0343c22_0": "佛說自誓三昧經(獨證品第四出比丘淨行中)後漢安息三藏安世高譯聞如是：一時佛遊摩竭提界梵志精廬大叢樹間珓露精舍，所止道場名曰顯颺獨證，初始得佛光影甚明，自然寶零蓮華之座，與大比丘眾比丘三萬二千，皆阿羅漢諸漏已盡，意所總持總攝諸根，三世自在神通無礙，譬如大龍所作已辦，聖慧具足暢眾生原，賢者舍利弗、大目揵連等；菩薩無數，皆不思議權行普具，遊諸佛藏過諸魔行，等恒沙剎弘慈六度，隨時拯濟眾生獲安，遠捨名教，光世音、慈氏等如是上首者也。",
    "T15n0622_001:0344a05_1": "於是如來便入神靜化證三昧，普感恒沙諸佛世界，於佛座前，忽有蓮華座自然踊從地出，其華清香明徹十方，其華千葉，一一葉上有化菩薩，立侍祥序玄處虛空，各從其位五體投地，右繞七匝當前恭立，俱發洪音歎未曾有：「唯然世尊！",
    "T15n0622_001:0344a10_2": "我等自於本剎見有化靈瑞樹，其樹初生光照恒沙諸佛世界，樹出洪音其聲清淨，哀雅慈和暢入眾心，聞者踊躍具足平等，興大乘行六度無極，三十七品備悉佛事。」",
    "T15n0622_001:0344a14_3": "爾時恒沙世界一一如來，各遣菩薩宣揚道教光顯大乘，告其菩薩曰：「汝等從此佛土，度如恒沙等剎有佛土，名曰娑呵(漢言忍界)，其佛名能仁如來、無所著、至真、等正覺，以法律、神足、言教作佛事。」",
    "T15n0622_001:0344a18_4": "一一如來手執千葉蓮華，授其菩薩而告之曰：「汝持吾名致敬無量，欣承正士功成志就道體備足，降神五濁為眾重任，超次踔第在彌勒前，弘慈六度普濟群生，興居輕利道教勝常，今致此華成法供養，願使一切普會道場。」",
    "T15n0622_001:0344a24_0": "彼諸菩薩承佛威神，各從其剎忽然不現，潛定寂靜三昧入觀三昧，須臾之頃俱到忍界，各離其坐端嚴恭立，歸崇聖化五體投地，退繞七匝却住本位，神足玄處威儀肅然，法服正齊俱發洪音，前白佛言：「我等世尊本土如來致敬無量，欣承功成志就道體備足，降神五濁為眾重任，超次踔第在彌勒前，弘慈六度普濟群生，興居輕利道教勝常。",
    "T15n0622_001:0344b02_1": "今贈此華成法供養，願使一切普會道場。」",
    "T15n0622_001:0344b03_2": "佛言：「正士！",
    "T15n0622_001:0344b03_3": "欣承彼諸如來慧教不惓，三昧通暢法身空淨智明弘備，此彼等一欽歌所聞光慶無量。」",
    "T15n0622_001:0344b05_4": "爾時能仁如來手受此華，欣然而笑，光從口出普照十方恒沙無量諸佛世界，便以此華等散恒沙無量諸佛，亦以光明普洞通徹恒沙世界，一一眾生蒙佛慈光，皆得慧觀達識宿命，展轉相照照下地獄，三惡八難、天堂人中，盡蒙慈光皆得解脫，百千眾生盡同一意，普發無上正真道心。",
    "T15n0622_001:0344b12_5": "其光尋還繞身三匝滅於頂上。",
    "T15n0622_001:0344b13_6": "爾時恒沙等諸佛盡通相見，諸佛威神普使眾生並得見佛，現變畢訖廓如常故。",
    "T15n0622_001:0344b14_7": "於是座中有菩薩名曰賢儒，即於佛前以偈讚曰：「妙哉大聖化，　　愍哀群萌類，　從無央數劫，　　積累功德行。",
    "T15n0622_001:0344b19_0": "　一一功德行，　　有若干百千，　百福成一相，　　願禮三世尊。",
    "T15n0622_001:0344b21_0": "　妙哉大聖化，　　慈慧無有邊，　道教清且貴，　　釋師天中天。",
    "T15n0622_001:0344b23_0": "　大智高無上，　　法船濟群生，　聖慧淨無量，　　願禮無上尊。",
    "T15n0622_001:0344b25_0": "　妙哉大聖化，　　慈光潤恒沙，　愚冥悉已除，　　迷悟反濁清。",
    "T15n0622_001:0344b27_0": "　惠澤隨時宜，　　善權接群生，　法橋度一切，　　願禮三界尊。」",
    "T15n0622_001:0344b29_0": "於是聖師告賢儒曰：「諸佛法笑有三因緣。",
    "T15n0622_001:0344b29_1": "何謂為三？",
    "T15n0622_001:0344c01_2": "薩云若智深遠微妙，明暢三世達眾生原，三乘趣向各有本行根信具足，或有菩薩志存弘誓，被大德鎧為眾重任，斷所趣向為世橋梁，專推六度不捨一切，道住漸著勇猛精進，布施無相戒忍護行，禪定不亂慧智清明向不退轉。",
    "T15n0622_001:0344c06_3": "是等，賢儒！",
    "T15n0622_001:0344c06_4": "佛眼悉見一一受決；非但一佛授其人決，十方現在諸佛皆授其決。",
    "T15n0622_001:0344c08_5": "是一因緣。",
    "T15n0622_001:0344c08_6": "「復次賢儒！",
    "T15n0622_001:0344c08_7": "若有菩薩向阿惟顏，積殖德本具足聖慧，供養恒沙無量諸佛，一一受決，決決相明，明淨佛土，等潤眾生普同一行，招來諸佛賢聖大仁，於四駃流為大法船，竭六欲海枯十二門，入五道、淨五眼，凝神玄寂處兜術宮，集諸菩薩達士正士，淨三界行講不退輪。",
    "T15n0622_001:0344c14_8": "十方現在諸佛，於四部眾皆共讚歎如此菩薩，稱揚其德，言當降神作佛不久，十方眾生普得解脫。",
    "T15n0622_001:0344c16_9": "是二因緣。",
    "T15n0622_001:0344c16_10": "「復次賢儒！",
    "T15n0622_001:0344c17_11": "若有菩薩於兜術宮，畢彼天壽當下降神，便入究竟廣現三昧。",
    "T15n0622_001:0344c18_12": "淨居諸天普觀三千大千之剎，國邑寬大眾生濡和，剎利梵志長者居士，何城何邑百億之中，有道有德清淨淳淑仁和慈惠，轉輪聖王正處天竺，議集降神諸天翼從，現居宮中侍女宿衛，現學盡俗觀四非常。",
    "T15n0622_001:0344c23_13": "淨居天子勸進出家，入山研精坐貝多樹，去髮自誓作比丘像，修先佛法以法為師，淨居為證。",
    "T15n0622_001:0344c25_14": "一夜三達降魔官屬，具足佛事。",
    "T15n0622_001:0344c26_15": "靈瑞之樹普出恒沙諸佛世界，一一如來，於其剎土八部眾中，讚歎座樹菩薩功德。",
    "T15n0622_001:0344c27_16": "如此各各遣其土菩薩往，贈華致敬讚揚大乘。",
    "T15n0622_001:0344c29_0": "如此賢儒！",
    "T15n0622_001:0344c29_1": "十方現在諸佛皆共知之，善慶眾生普會道場。",
    "T15n0622_001:0345a01_2": "是三因緣。",
    "T15n0622_001:0345a01_3": "「是等菩薩來者，皆是如來本因緣人，因此說法皆當逮得無所從生，或向童真或向了生，向阿惟顏，故如來一一授決分明具足。",
    "T15n0622_001:0345a04_4": "當知，正士！",
    "T15n0622_001:0345a04_5": "佛不妄笑。」",
    "T15n0622_001:0345a04_6": "說是語時，七十億那術菩薩得童真位，六十億那術菩薩得了生位，三十億那術菩薩得阿惟顏，百千比丘得阿羅漢，九十億那術人得踐道迹，三界諸天普得法明。",
    "T15n0622_001:0345a08_7": "於是聖師而作頌曰：「法界一切空，　　色身清淨真，　總持度無極，　　三昧無有因。",
    "T15n0622_001:0345a12_0": "　佛界亦不空，　　慧淨亦不有，　哀世表微笑，　　正士宜速受。」",
    "T15n0622_001:0345a14_0": "於是座中有菩薩，名曰明見光賢，即從座起，正衣服、偏露右臂，下右膝，長跪叉手，前白聖師：「願有所問，唯聖師，以無量慧照釋未聞。」",
    "T15n0622_001:0345a17_0": "世尊曰：「善哉！",
    "T15n0622_001:0345a17_1": "恣汝所問，今當為汝具敷大要。」",
    "T15n0622_001:0345a18_0": "明見光賢菩薩曰：「何謂菩薩正士出家，具足道證至薩云然？」",
    "T15n0622_001:0345a19_1": "於是聖師告曰：「正士！",
    "T15n0622_001:0345a19_2": "善聽著意，具思其要。",
    "T15n0622_001:0345a20_3": "諸佛出家要有起發，端坐閑思玄靜通微。",
    "T15n0622_001:0345a21_4": "夫專精念道必有所感，應感者淨居天子、梵王自在，便勅帝釋化四非常老病死像，因此說證離欲苦難。",
    "T15n0622_001:0345a23_5": "念道清淨，當處山澤研精行禪，此意方興。",
    "T15n0622_001:0345a24_6": "四王已下給侍所當，詣貝多樹，憶念先佛出家之法，以法為師，天梵為證，信根內固，宿習六度，四等四恩四禪，行五神通善權隨時，三十七品具足佛事，發意已來不捨一切，忽然自悟。",
    "T15n0622_001:0345a28_7": "帝釋便下剃刀授之，於是菩薩左手執髮右手持刀，心自念言：『刈習苦垢，殖無著根，斷不退流，通泥洹源，從始起意常得去家，堅固之志心無懈惓，深不退轉信證具足意思分明。』",
    "T15n0622_001:0345b03_8": "刀未近髮忽便自墮，肉髻自然明顯。",
    "T15n0622_001:0345b04_9": "菩薩心念：『先佛出家去髮，應有袈裟法服。』",
    "T15n0622_001:0345b05_10": "檢心方興此念，淨居天子即取色界天劫波育自然袈裟以上菩薩：『惟願正士受是法服。』",
    "T15n0622_001:0345b07_11": "菩薩即受，以被著身，在體正齊威儀肅然，於是恒沙無量世界，諸佛盡通相見，各送袈裟授與菩薩，菩薩即受諸佛袈裟。",
    "T15n0622_001:0345b10_12": "彼此諸佛普現威神，盡令諸佛所送袈裟合成一服，名曰薩披佛頭震越。",
    "T15n0622_001:0345b11_13": "此衣今在梵天。",
    "T15n0622_001:0345b12_14": "所以端坐六年以畢宿緣，六年後夜戒證方現。",
    "T15n0622_001:0345b13_15": "何謂戒證？",
    "T15n0622_001:0345b13_16": "志在閑寂山澤受法，神真操遠持戒行道，不惜壽命棄捐身體，齊等萬物不求利養，守空行寂常觀淨法，行淨四等慈悲喜護，宣暢四恩惠施人愛，利人等利具無蓋哀，明釋四禪無瑕穢、無黠念，遠眼色，捨耳聲，止鼻香，絕口味，外更樂，息意念，滅六欲，棄本習，色止，色聲香止，味樂味止，樂念止，念淨色生，斷耳聲，靜鼻根，拔口力，息樂定住覺意；色非色，無非色，無滅色，不色色，捨諸大，棄本習；聲非聲，無非聲，不聲聲，捨彼受，止此起，無緣對，歸本斷；香非香，不非香，不香香，神空淨，淨神足；味非味，不非味，不味味，寂微弱，強根力；樂非樂，不非樂，不樂樂，四大淨，淨本住。",
    "T15n0622_001:0345b26_17": "心意識，緣七法，七法淨，淨所向，心無心，不心心，意無意，不意意，識無識，不非識，不識識，非意識，合為一。",
    "T15n0622_001:0345b28_18": "以知一而除一，不於一而有動，空本地，淨本向，棄名譽，捨諸入，無種性，不群從，遠刑法，無吾我，無人壽，捨命求，無三界想，無識無吾，無我無人，無命無意，無名無種，無化無數無作，無所從來，無所從去，無起無滅，無身無犯，無口無言，無心無念，無世事，無計想，無事緣，無所住，亦無有戒，亦無有持，無成念，無敗壞，是名禁戒、內外淨戒、佛禁戒。",
    "T15n0622_001:0345c07_19": "無瑕穢，亦無著戒者，無瞋無恚，安定清淨，就度世道。",
    "T15n0622_001:0345c09_0": "「菩薩正士，初坐樹下，始淨戒證，棄欲苦本，捨分散意，無起想，不動想，不微想，不我想，不彼想，不中想。",
    "T15n0622_001:0345c11_1": "不彼此想，不中外想，無道想，無俗想，無滅想，滅無想無，無無想想，無無無想，盡無盡想。",
    "T15n0622_001:0345c13_2": "如是正士！",
    "T15n0622_001:0345c13_3": "坐樹菩薩立證淨本千八百戒。",
    "T15n0622_001:0345c14_4": "此數始訖，金剛之座忽然從地裂而出，第六魔宮而大傾動，三界諸天不安本位，皆共俱下詣貝多樹，供侍所當。",
    "T15n0622_001:0345c16_5": "恒沙世界忽有洪音，洪音之中云：『坐樹菩薩是夜啟證。』",
    "T15n0622_001:0345c18_0": "眾生各各皆聞皆見。",
    "T15n0622_001:0345c18_1": "如是正士！",
    "T15n0622_001:0345c18_2": "是為菩薩具足戒證成薩云然，三達六通，三十七品，十八不共，十力神通，四無所畏，一切普具。",
    "T15n0622_001:0345c20_3": "三千世界六反震動，功德降魔，光明普照恒沙世界，眾生蒙此慈光一時得安，普發無上正真道意。」",
    "T15n0622_001:0345c23_4": "佛說是時，八百比丘得阿羅漢，三萬天人皆得法眼，三千清信士得阿那含，賢儒正士等皆還了生，一切眾會普發無上正真道意。",
    "T15n0622_001:0345c27_0": "於是聖師，告賢儒曰：「昔吾一時遊句睒彌國，爾時天魔部黨，忽與部屬來入大眾，作異被服，與眾同處動共諍訟，更相誹謗兩頭謳合，生死比丘不閑道體，恚心忿惱各自離群馳散，惟羅漢真人各之山林。",
    "T15n0622_001:0346a02_1": "爾時，賢儒！",
    "T15n0622_001:0346a02_2": "夏三月已過歲暮已至，當鉢和蘭十四日夜明星出時，唯勅阿難鳴揵[打-丁+遲]布草褥，唯與阿難共鉢和蘭。",
    "T15n0622_001:0346a05_3": "爾時淨居天子於虛空中白佛：『世尊！",
    "T15n0622_001:0346a06_0": "今比丘眾各共分散，今佛受歲何其獨自？』",
    "T15n0622_001:0346a06_1": "佛告天子：『昔吾出家以汝為證，詣貝多樹汝復為證，今我受歲汝復為證，於閻浮利回周三千，無量世界多薩阿竭成薩云然。",
    "T15n0622_001:0346a09_2": "凡從得佛至于泥曰，汝為三證明體具足。",
    "T15n0622_001:0346a10_3": "當知天子！",
    "T15n0622_001:0346a10_4": "多薩阿竭道慧神通，獨步三界由復須證，而況一切凡為道者可無師乎？』",
    "T15n0622_001:0346a12_5": "又告淨居：『末世多人志存清白，道心貞明不樂世俗隱處山林，審有去家堅固之志。",
    "T15n0622_001:0346a14_6": "若無師長可宗法者，當如摩訶迦葉出家之法，遠欲欲捨為證，遠俗俗捨為證，遠名譽譽捨為證，遠形法忘形為證，遠內外求捨求為證。",
    "T15n0622_001:0346a17_7": "如是等，天子！",
    "T15n0622_001:0346a17_8": "摩訶迦葉以此五證，便下鬚髮被袈裟，師自然法淨，感十方諸佛求哀自陳，仰惟佛出家之法，稱淨居為證三證分明，便成比丘，專行十二頭陀，一一堅固無起想證。",
    "T15n0622_001:0346a21_9": "爾時迦葉即於樹下具五神通，末後見佛六通即備。",
    "T15n0622_001:0346a22_10": "如是天子！",
    "T15n0622_001:0346a22_11": "末世比丘善思此法，莫自貢高求名毀眾以望供養，亦不可苟有此法，背眾不師，於師，此法，謂都無比丘眾可為師者慕行此法，若有僧者當求僧為證，佛法眾，此三寶，等於如來故，多薩阿竭稱明律比丘僧眾以為上頭，當知，天子！",
    "T15n0622_001:0346a28_12": "比丘僧中必有三乘。』」",
    "T15n0622_001:0346a28_13": "說是語時，淨居天子及八部眾，聞經歡喜，作禮而去。",
    "T15n0622_001:0346b01_0": "佛說自誓三昧經"
}