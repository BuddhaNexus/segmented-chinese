{
    "T17n0765_001:0662b11_0": "本事經卷第一",
    "T17n0765_001:0662b13_0": "大唐三藏法師玄奘奉　詔譯",
    "T17n0765_001:0662b14_0": "一法品第一之一",
    "T17n0765_001:0662b15_0": "吾從世尊聞如是語：「苾芻當知！",
    "T17n0765_001:0662b15_1": "我觀世間，無別一法，覆障群生，馳騁流轉生死長途，如無明蓋。",
    "T17n0765_001:0662b17_2": "所以者何？",
    "T17n0765_001:0662b17_3": "世間群生，由無明蓋所覆障故，馳騁流轉生死長途。",
    "T17n0765_001:0662b18_4": "是故汝等應如是學：我當云何修起慧明，破無明蓋，出貪愛網？",
    "T17n0765_001:0662b20_5": "汝等苾芻，應如是學。」",
    "T17n0765_001:0662b20_6": "爾時，世尊重攝此義而說頌曰：「無別有一法，　　覆障諸群生，　馳流生死途，　　如無明蓋者。",
    "T17n0765_001:0662b24_0": "　無明大愚闇，　　由斯久流轉，　彼此有往來，　　昇沈高下趣。",
    "T17n0765_001:0662b26_0": "　若破無明蓋，　　解脫貪愛網，　不處生死流，　　以無彼因故。」",
    "T17n0765_001:0662b28_0": "吾從世尊聞如是語：「苾芻當知！",
    "T17n0765_001:0662b28_1": "我觀世間，無別一法，繫縛群生，馳騁流轉生死長途，如貪愛結。",
    "T17n0765_001:0662c01_2": "所以者何？",
    "T17n0765_001:0662c01_3": "世間群生，由貪愛結所繫縛故，馳騁流轉生死長途。",
    "T17n0765_001:0662c02_4": "是故汝等應如是學：我當云何修瑩慧刀，斷貪愛結，破大闇聚？",
    "T17n0765_001:0662c03_5": "汝等苾芻，應如是學。」",
    "T17n0765_001:0662c04_6": "爾時，世尊重攝此義而說頌曰：「無別有一法，　　繫縛諸群生，　馳流生死途，　　如貪愛結者。",
    "T17n0765_001:0662c08_0": "　貪愛大繫縛，　　由斯久流轉，　彼此有往來，　　昇沈高下趣。",
    "T17n0765_001:0662c10_0": "　若斷貪愛縛，　　破大黑闇聚，　不處生死流，　　以無彼因故。」",
    "T17n0765_001:0662c12_0": "吾從世尊聞如是語：「苾芻當知！",
    "T17n0765_001:0662c12_1": "若一有情，於一劫中流轉生死，所受身骨，假使有能積聚不爛，其聚高廣，如王舍城毘補羅山。",
    "T17n0765_001:0662c14_2": "況彼有情，無初後際，馳騁流轉生死長途，所受身骨而可測量。",
    "T17n0765_001:0662c16_3": "所以者何？",
    "T17n0765_001:0662c16_4": "苾芻當知！",
    "T17n0765_001:0662c16_5": "我說有情，於四聖諦不了知故、不照見故、不現觀故、不通達故、不審察故，馳騁流轉生死長途，受諸骨身。",
    "T17n0765_001:0662c19_6": "是故汝等應如是學：我當云何於四聖諦，了知、照見、現觀、通達、審察、究竟？",
    "T17n0765_001:0662c20_7": "汝等苾芻，應如是學。」",
    "T17n0765_001:0662c21_8": "爾時，世尊重攝此義而說頌曰：「一有情一劫，　　受身骨不爛，　其聚量高廣，　　如毘補羅山。",
    "T17n0765_001:0662c24_0": "　況無初後際，　　久流轉生死，　所受諸骨身，　　其量而可測。",
    "T17n0765_001:0662c26_0": "　受是大苦聚，　　由不見聖諦，　故應修妙智，　　正觀四真實，　所謂苦聖諦，　　苦因及苦滅，　能滅苦苦因，　　八支真聖道。",
    "T17n0765_001:0663a01_0": "　此補特伽羅，　　極七有流轉，　定斷一切結，　　能盡諸苦邊。」",
    "T17n0765_001:0663a03_0": "吾從世尊聞如是語：「苾芻當知！",
    "T17n0765_001:0663a03_1": "我以佛眼遍觀世間，諸有業果皆緣心意。",
    "T17n0765_001:0663a04_2": "一類有情，心意所使，行如是行，履如是道；身壞命終，如捨重擔，墮諸惡趣，生地獄中。",
    "T17n0765_001:0663a06_3": "所以者何？",
    "T17n0765_001:0663a06_4": "彼諸有情，心意染污。",
    "T17n0765_001:0663a07_5": "由此為因，身壞命終，墮諸惡趣，生地獄中。」",
    "T17n0765_001:0663a08_6": "爾時，世尊重攝此義而說頌曰：「一類諸有情，　　心意起染污，　我今當為汝，　　記別其所生；　彼身壞命終，　　如捨於重擔，　必墮諸惡趣，　　生於地獄中。",
    "T17n0765_001:0663a14_0": "　應知惡慧者，　　由心意染污，　因斯染污故，　　當生地獄中。」",
    "T17n0765_001:0663a16_0": "吾從世尊聞如是語：「苾芻當知！",
    "T17n0765_001:0663a16_1": "我以佛眼遍觀世間，諸有業果皆緣心意。",
    "T17n0765_001:0663a17_2": "一類有情，心意所使，行如是行，履如是道；身壞命終，如捐重擔，昇諸善趣，生於天中。",
    "T17n0765_001:0663a19_3": "所以者何？",
    "T17n0765_001:0663a19_4": "彼諸有情，心意清淨。",
    "T17n0765_001:0663a20_5": "由此為因，身壞命終，昇諸善趣，生天界中。」",
    "T17n0765_001:0663a21_6": "爾時，世尊重攝此義而說頌曰：「一類諸有情，　　心意起清淨，　我今當為汝，　　記別其所生；　彼身壞命終，　　如捐於重擔，　必昇諸善趣，　　生於天界中。",
    "T17n0765_001:0663a27_0": "　應知善慧者，　　由心意清淨，　因斯清淨故，　　當生天界中。」",
    "T17n0765_001:0663a29_0": "吾從世尊聞如是語：「苾芻當知！",
    "T17n0765_001:0663a29_1": "一切有情，皆由自業，業為伴侶、業為生門、業為眷屬、業為依趣；業能分定一切有情下、中、上品。",
    "T17n0765_001:0663b02_2": "是故汝等，應當善知：諸業自性、諸業因緣、諸業品類、諸業異熟、諸業盡滅，趣業滅道因緣資具。",
    "T17n0765_001:0663b05_3": "苾芻汝等，如我所說，應正了知。",
    "T17n0765_001:0663b05_4": "「云何應知諸業自性？",
    "T17n0765_001:0663b06_5": "業自性者，謂或思業，或思已業。",
    "T17n0765_001:0663b07_0": "如是應知諸業自性。",
    "T17n0765_001:0663b07_1": "既正了知業自性已，云何應知諸業因緣？",
    "T17n0765_001:0663b08_2": "業因緣者，謂諸貪愛。",
    "T17n0765_001:0663b08_3": "如是應知諸業因緣。",
    "T17n0765_001:0663b09_4": "既正了知諸業自性、業因緣已，云何應知諸業品類？",
    "T17n0765_001:0663b10_5": "業品類者，謂別品類業，趣地獄身；別品類業，趣傍生身；別品類業，趣鬼界身；別品類業，趣阿素洛界身；別品類業，趣人界身；別品類業，趣天界身。",
    "T17n0765_001:0663b13_6": "如是應知諸業品類。",
    "T17n0765_001:0663b14_7": "既正了知諸業自性、諸業因緣、業品類已，云何應知諸業異熟？",
    "T17n0765_001:0663b15_8": "業異熟者，謂於此生造作諸業，即此生中能感諸有，或受、未受。",
    "T17n0765_001:0663b17_9": "如是應知諸業異熟。",
    "T17n0765_001:0663b17_10": "既正了知諸業自性、諸業因緣、諸業品類、業異熟已，云何應知諸業盡滅？",
    "T17n0765_001:0663b19_11": "業盡滅者，謂愛滅故諸業盡滅。",
    "T17n0765_001:0663b20_12": "如是應知諸業盡滅。",
    "T17n0765_001:0663b20_13": "既正了知諸業自性、諸業因緣、諸業品類、諸業異熟、業盡滅已，云何應知趣業滅道因緣資具？",
    "T17n0765_001:0663b22_14": "趣業滅道因緣資具者，謂八支聖道，即是正見、正思惟、正語、正業、正命、正精進、正念、正定。",
    "T17n0765_001:0663b24_15": "如是應知趣業滅道因緣資具。",
    "T17n0765_001:0663b25_16": "「苾芻當知！",
    "T17n0765_001:0663b25_17": "諸有沙門或婆羅門，若能正知諸業自性、諸業因緣、諸業品類、諸業異熟、諸業盡滅、趣業滅道因緣資具，即能信我法毘奈耶。",
    "T17n0765_001:0663b28_18": "若能信我法毘奈耶，即能入我法毘奈耶。",
    "T17n0765_001:0663b29_19": "若能入我法毘奈耶，即能達我法毘奈耶修行梵行。",
    "T17n0765_001:0663c02_0": "若能達我法毘奈耶修行梵行，即能究竟正盡諸業。",
    "T17n0765_001:0663c03_1": "所以者何？",
    "T17n0765_001:0663c03_2": "是諸沙門或婆羅門，既正了知諸業自性、諸業因緣、諸業品類、諸業異熟、諸業盡滅、趣業滅道因緣資具已，即於諸業能厭離滅，究竟解脫，得善解脫。",
    "T17n0765_001:0663c06_3": "既善解脫，即能獨立。",
    "T17n0765_001:0663c07_4": "既能獨立，即具善修。",
    "T17n0765_001:0663c07_5": "既具善修，彼身壞已，法爾無有一切施設。」",
    "T17n0765_001:0663c08_6": "爾時，世尊重攝此義而說頌曰：「世間諸有情，　　居前中後際，　皆屬於自業，　　業為其伴侶。",
    "T17n0765_001:0663c12_0": "　業為彼生門，　　業為其眷屬，　業為所依趣，　　業能定三品。",
    "T17n0765_001:0663c14_0": "　隨業彼彼生，　　不定如輪轉，　或處天人中，　　或居四惡趣。",
    "T17n0765_001:0663c16_0": "　世間諸有情，　　皆隨業力轉，　非國財妻子，　　隨從往餘生。",
    "T17n0765_001:0663c18_0": "　彼於命終時，　　所有皆頓捨，　獨隨業而往，　　故皆由自業。",
    "T17n0765_001:0663c20_0": "　當來諸有情，　　雖受如是業，　若能依佛教，　　正信而出家，　彼於愚癡類，　　無師開導中，　名能善修行，　　不愚正法者。",
    "T17n0765_001:0663c24_0": "　故汝等苾芻，　　精勤勿放逸，　應善知諸業，　　相續正修行。",
    "T17n0765_001:0663c26_0": "　為盡業自性，　　及業因緣等，　修八支聖道，　　速令得圓滿。」",
    "T17n0765_001:0663c28_0": "吾從世尊聞如是語：「苾芻當知！",
    "T17n0765_001:0663c28_1": "世間所有惡不善法於生起時，諸不善品、諸不善類一切皆由意為前導。",
    "T17n0765_001:0664a01_2": "所以者何？",
    "T17n0765_001:0664a01_3": "意生起已，惡不善法皆隨後生。」",
    "T17n0765_001:0664a02_4": "爾時，世尊重攝此義而說頌曰：「諸不善法生，　　為因能感苦，　皆意為前導，　　與煩惱俱生；　意為前導法，　　意尊意所使。",
    "T17n0765_001:0664a07_0": "　由意有染污，　　故有說有行，　苦隨此而生，　　如輪因手轉。」",
    "T17n0765_001:0664a09_0": "吾從世尊聞如是語：「苾芻當知！",
    "T17n0765_001:0664a09_1": "世間所有白淨善法，於生起時，善品、善類一切皆由意為前導。",
    "T17n0765_001:0664a11_2": "所以者何？",
    "T17n0765_001:0664a11_3": "意生起已，白淨善法，皆隨後生。」",
    "T17n0765_001:0664a12_4": "爾時，世尊重攝此義而說頌曰：「諸淨善法生，　　為因能感樂，　皆意為前導，　　與善法俱生；　意為前導法，　　意尊意所使。",
    "T17n0765_001:0664a16_0": "　由意有清淨，　　故有說有行，　樂隨此而生，　　如影隨形轉。」",
    "T17n0765_001:0664a18_0": "吾從世尊聞如是語：「苾芻當知！",
    "T17n0765_001:0664a18_1": "世有一法，於生起時，與多眾生為不利益、為不安樂；引諸世間天人大眾，作無義利，感大苦果。",
    "T17n0765_001:0664a20_2": "云何一法？",
    "T17n0765_001:0664a21_3": "是謂破僧。",
    "T17n0765_001:0664a21_4": "所以者何？",
    "T17n0765_001:0664a21_5": "苾芻當知！",
    "T17n0765_001:0664a21_6": "僧若破壞，一切大眾互興諍論，遞相訶責、遞相陵蔑、遞相罵辱、遞相毀呰、遞相怨嫌、遞相惱觸、遞相反戾、遞相誹謗、遞相棄捨。",
    "T17n0765_001:0664a24_7": "當於爾時，一切世間未敬信者，轉不敬信；已敬信者，還不敬信。",
    "T17n0765_001:0664a26_8": "苾芻當知！",
    "T17n0765_001:0664a26_9": "如是名為世有一法，於生起時，與多眾生為不利益、為不安樂，引諸世間天人大眾，作無義利，感大苦果。」",
    "T17n0765_001:0664a28_10": "爾時，世尊重攝此義而說頌曰：「世有一法生，　　能起無量惡，　所謂僧破壞，　　愚癡者隨喜；　能破壞僧苦，　　破壞眾亦苦，　僧和合令壞，　　經劫無間苦。」",
    "T17n0765_001:0664b05_0": "吾從世尊聞如是語：「苾芻當知！",
    "T17n0765_001:0664b05_1": "世有一法，於生起時，與多眾生為大利益、為大安樂；引諸世間天人大眾，作大義利，感大樂果。",
    "T17n0765_001:0664b07_2": "云何一法？",
    "T17n0765_001:0664b08_3": "是謂僧和。",
    "T17n0765_001:0664b08_4": "所以者何？",
    "T17n0765_001:0664b08_5": "苾芻當知！",
    "T17n0765_001:0664b08_6": "僧若和合，一切大眾互無諍論，不相訶責，不相陵蔑，不相罵辱，不相毀呰，不相怨嫌、不相惱觸、不相反戾、不相誹謗、不相棄捨。",
    "T17n0765_001:0664b11_7": "當於爾時，一切世間未敬信者，便生敬信；已敬信者，轉增敬信。",
    "T17n0765_001:0664b13_8": "苾芻當知！",
    "T17n0765_001:0664b13_9": "如是名為世有一法，於生起時，與多眾生為大利益、為大安樂；引諸世間天人大眾，作大義利，感大樂果。」",
    "T17n0765_001:0664b16_10": "爾時，世尊重攝此義而說頌曰：「世有一法生，　　能起無量福，　所謂僧和合，　　慧利者隨喜；　能和合僧樂，　　和合眾亦樂，　僧破壞令和，　　經劫受天樂。」",
    "T17n0765_001:0664b21_0": "吾從世尊聞如是語：「苾芻當知！",
    "T17n0765_001:0664b21_1": "世間有情，一結斷時，餘一切結皆亦隨斷。",
    "T17n0765_001:0664b22_2": "云何一結？",
    "T17n0765_001:0664b22_3": "是謂我慢。",
    "T17n0765_001:0664b23_4": "所以者何？",
    "T17n0765_001:0664b23_5": "諸所有結，細中麁品，一切皆以我慢為根，從我慢生、我慢所長。",
    "T17n0765_001:0664b24_6": "是故我慢一結斷時，餘一切結皆亦隨斷。",
    "T17n0765_001:0664b25_7": "譬如世間樓觀中心，普為樓觀眾分依止，中心若墜，餘亦隨墮。",
    "T17n0765_001:0664b27_8": "如是我慢，諸結所依，我慢若斷，餘亦隨滅。",
    "T17n0765_001:0664b28_9": "若諸苾芻已斷我慢，當知即是已斷餘結。",
    "T17n0765_001:0664b29_10": "若諸苾芻已斷餘結，當知即是已盡苦邊、已修正智，心善解脫、慧善解脫，無復後有。」",
    "T17n0765_001:0664c02_11": "爾時，世尊重攝此義而說頌曰：「如樓觀中心，　　眾分所依止，　中心若墜墮，　　餘分皆墮落。",
    "T17n0765_001:0664c05_0": "　如是我慢結，　　眾結之所依，　我慢結斷時，　　諸結皆隨滅。",
    "T17n0765_001:0664c07_0": "　苾芻斷我慢，　　餘結悉隨斷，　餘結既已斷，　　即得盡苦邊。",
    "T17n0765_001:0664c09_0": "　既得盡苦邊，　　名已修正智，　心慧善解脫，　　後有畢竟無。」",
    "T17n0765_001:0664c11_0": "吾從世尊聞如是語：「苾芻當知！",
    "T17n0765_001:0664c11_1": "世有一法，若善修習、善多修習，攝持二利令至圓滿：謂現法利令至圓滿，及後法利令至圓滿；能成現法利益安樂，能成後法利益安樂，能成現後利益安樂。",
    "T17n0765_001:0664c15_2": "云何一法？",
    "T17n0765_001:0664c15_3": "謂於所修諸善法中，修不放逸。",
    "T17n0765_001:0664c16_4": "所以者何？",
    "T17n0765_001:0664c16_5": "若於所修諸善法中，於不放逸能善修習、善多修習，便能攝持二種義利令至圓滿，廣說乃至能成現後利益安樂。",
    "T17n0765_001:0664c19_6": "是名一法，若善修習、善多修習，攝持二利，廣說乃至能成現後利益安樂。」",
    "T17n0765_001:0664c20_7": "爾時，世尊重攝此義而說頌曰：「諸有多聞人，　　能捨貪財位，　勤修不放逸，　　證常樂涅槃。",
    "T17n0765_001:0664c24_0": "　智人無放逸，　　能攝持二利，　謂現法當來，　　俱令至圓滿。",
    "T17n0765_001:0664c26_0": "　諸有善能成，　　現後俱利樂，　前後眾賢聖，　　皆稱為智人。」",
    "T17n0765_001:0664c28_0": "重攝前經嗢拕南曰：　蓋、結、劫、兩心　　業、二意前行　僧破及僧和　　斷慢、修不逸吾從世尊聞如是語：「苾芻當知！",
    "T17n0765_001:0665a02_1": "若諸有情永斷一法，我證彼定得不還果。",
    "T17n0765_001:0665a03_2": "云何一法？",
    "T17n0765_001:0665a03_3": "謂是於貪。",
    "T17n0765_001:0665a04_4": "所以者何？",
    "T17n0765_001:0665a04_5": "一切有情由貪染故，數數還來墮諸惡趣受生死苦。",
    "T17n0765_001:0665a05_6": "若能永斷如是一法，我證彼定得不還果，不復還來生此世間。",
    "T17n0765_001:0665a07_7": "是故我說：若諸有情永斷一法，我證彼定得不還果。」",
    "T17n0765_001:0665a08_8": "爾時，世尊重攝此義而說頌曰：「我觀諸有情，　　由貪之所染，　還來墮惡趣，　　受生死輪迴。",
    "T17n0765_001:0665a12_0": "　若能正了知，　　永斷此貪者，　定得不還果，　　不來生此間。」",
    "T17n0765_001:0665a14_0": "吾從世尊聞如是語：「苾芻當知！",
    "T17n0765_001:0665a14_1": "若諸有情永斷一法，我證彼定得不還果。",
    "T17n0765_001:0665a15_2": "云何一法？",
    "T17n0765_001:0665a15_3": "謂是於瞋。",
    "T17n0765_001:0665a16_4": "所以者何？",
    "T17n0765_001:0665a16_5": "一切有情由瞋染故，數數還來墮諸惡趣受生死苦。",
    "T17n0765_001:0665a17_6": "若能永斷如是一法，我證彼定得不還果，不復還來生此世間。",
    "T17n0765_001:0665a19_7": "是故我說：若諸有情永斷一法，我證彼定得不還果。」",
    "T17n0765_001:0665a20_8": "爾時，世尊重攝此義而說頌曰：「我觀諸有情，　　由瞋之所染，　還來墮惡趣，　　受生死輪迴。",
    "T17n0765_001:0665a24_0": "　若能正了知，　　永斷此瞋者，　定得不還果，　　不來生此間。」",
    "T17n0765_001:0665a26_0": "吾從世尊聞如是語：「苾芻當知！",
    "T17n0765_001:0665a26_1": "若諸有情永斷一法，我證彼定得不還果。",
    "T17n0765_001:0665a27_2": "云何一法？",
    "T17n0765_001:0665a27_3": "謂是於癡。",
    "T17n0765_001:0665a28_4": "所以者何？",
    "T17n0765_001:0665a28_5": "一切有情由癡染故，數數還來墮諸惡趣受生死苦。",
    "T17n0765_001:0665a29_6": "若能永斷如是一法，我證彼定得不還果，不復還來生此世間。",
    "T17n0765_001:0665b02_7": "是故我說：若諸有情永斷一法，我證彼定得不還果。」",
    "T17n0765_001:0665b03_8": "爾時，世尊重攝此義而說頌曰：「我觀諸有情，　　由癡之所染，　還來墮惡趣，　　受生死輪迴。",
    "T17n0765_001:0665b07_0": "　若能正了知，　　永斷此癡者，　定得不還果，　　不來生此間。」",
    "T17n0765_001:0665b09_0": "吾從世尊聞如是語：「苾芻當知！",
    "T17n0765_001:0665b09_1": "若諸有情永斷一法，我證彼定得不還果。",
    "T17n0765_001:0665b10_2": "云何一法？",
    "T17n0765_001:0665b11_0": "謂是於覆。",
    "T17n0765_001:0665b11_1": "所以者何？",
    "T17n0765_001:0665b11_2": "一切有情由覆染故，數數還來墮諸惡趣受生死苦。",
    "T17n0765_001:0665b12_3": "若能永斷如是一法，我證彼定得不還果，不復還來生此世間。",
    "T17n0765_001:0665b14_4": "是故我說：若諸有情永斷一法，我證彼定得不還果。」",
    "T17n0765_001:0665b15_5": "爾時，世尊重攝此義而說頌曰：「我觀諸有情，　　由覆之所染，　還來墮惡趣，　　受生死輪迴。",
    "T17n0765_001:0665b19_0": "　若能正了知，　　永斷此覆者，　定得不還果，　　不來生此間。」",
    "T17n0765_001:0665b21_0": "吾從世尊聞如是語：「苾芻當知！",
    "T17n0765_001:0665b21_1": "若諸有情永斷一法，我證彼定得不還果。",
    "T17n0765_001:0665b22_2": "云何一法？",
    "T17n0765_001:0665b22_3": "謂是於惱。",
    "T17n0765_001:0665b23_4": "所以者何？",
    "T17n0765_001:0665b23_5": "一切有情由惱染故，數數還來墮諸惡趣受生死苦。",
    "T17n0765_001:0665b24_6": "若能永斷如是一法，我證彼定得不還果，不復還來生此世間。",
    "T17n0765_001:0665b26_7": "是故我說：若諸有情永斷一法，我證彼定得不還果。」",
    "T17n0765_001:0665b27_8": "爾時，世尊重攝此義而說頌曰：「我觀諸有情，　　由惱之所染，　還來墮惡趣，　　受生死輪迴。",
    "T17n0765_001:0665c02_0": "　若能正了知，　　永斷此惱者，　定得不還果，　　不來生此間。」",
    "T17n0765_001:0665c04_0": "吾從世尊聞如是語：「苾芻當知！",
    "T17n0765_001:0665c04_1": "若諸有情永斷一法，我證彼定得不還果。",
    "T17n0765_001:0665c05_2": "云何一法？",
    "T17n0765_001:0665c05_3": "謂是於忿。",
    "T17n0765_001:0665c06_4": "所以者何？",
    "T17n0765_001:0665c06_5": "一切有情由忿染故，數數還來墮諸惡趣受生死苦。",
    "T17n0765_001:0665c07_6": "若能永斷如是一法，我證彼定得不還果，不復還來生此世間。",
    "T17n0765_001:0665c09_7": "是故我說：若諸有情永斷一法，我證彼定得不還果。」",
    "T17n0765_001:0665c10_8": "爾時，世尊重攝此義而說頌曰：「我觀諸有情，　　由忿之所染，　還來墮惡趣，　　受生死輪迴。",
    "T17n0765_001:0665c14_0": "　若能正了知，　　永斷此忿者，　定得不還果，　　不來生此間。」",
    "T17n0765_001:0665c16_0": "吾從世尊聞如是語：「苾芻當知！",
    "T17n0765_001:0665c16_1": "若諸有情永斷一法，我證彼定得不還果。",
    "T17n0765_001:0665c17_2": "云何一法？",
    "T17n0765_001:0665c17_3": "謂是於恨。",
    "T17n0765_001:0665c18_4": "所以者何？",
    "T17n0765_001:0665c18_5": "一切有情由恨染故，數數還來墮諸惡趣受生死苦。",
    "T17n0765_001:0665c19_6": "若能永斷如是一法，我證彼定得不還果，不復還來生此世間。",
    "T17n0765_001:0665c21_7": "是故我說：若諸有情永斷一法，我證彼定得不還果。」",
    "T17n0765_001:0665c22_8": "爾時，世尊重攝此義而說頌曰：「我觀諸有情，　　由恨之所染，　還來墮惡趣，　　受生死輪迴。",
    "T17n0765_001:0666a01_0": "　若能正了知，　　永斷此恨者，　定得不還果，　　不來生此間。」",
    "T17n0765_001:0666a03_0": "吾從世尊聞如是語：「苾芻當知！",
    "T17n0765_001:0666a03_1": "若諸有情永斷一法，我證彼定得不還果。",
    "T17n0765_001:0666a04_2": "云何一法？",
    "T17n0765_001:0666a04_3": "謂是於嫉。",
    "T17n0765_001:0666a05_4": "所以者何？",
    "T17n0765_001:0666a05_5": "一切有情由嫉染故，數數還來墮諸惡趣受生死苦。",
    "T17n0765_001:0666a06_6": "若能永斷如是一法，我證彼定得不還果，不復還來生此世間。",
    "T17n0765_001:0666a08_7": "是故我說，若諸有情永斷一法，我證彼定，得不還果。」",
    "T17n0765_001:0666a09_8": "爾時，世尊重攝此義而說頌曰：「我觀諸有情，　　由嫉之所染，　還來墮惡趣，　　受生死輪迴。",
    "T17n0765_001:0666a13_0": "　若能正了知，　　永斷此嫉者，　定得不還果，　　不來生此間。」",
    "T17n0765_001:0666a15_0": "吾從世尊聞如是語：「苾芻當知！",
    "T17n0765_001:0666a15_1": "若諸有情永斷一法，我證彼定得不還果。",
    "T17n0765_001:0666a16_2": "云何一法？",
    "T17n0765_001:0666a16_3": "謂是於慳。",
    "T17n0765_001:0666a17_4": "所以者何？",
    "T17n0765_001:0666a17_5": "一切有情由慳染故，數數還來墮諸惡趣受生死苦。",
    "T17n0765_001:0666a18_6": "若能永斷如是一法，我證彼定得不還果，不復還來生此世間。",
    "T17n0765_001:0666a20_7": "是故我說：若諸有情永斷一法，我證彼定得不還果。」",
    "T17n0765_001:0666a21_8": "爾時，世尊重攝此義而說頌曰：「我觀諸有情，　　由慳之所染，　還來墮惡趣，　　受生死輪迴。",
    "T17n0765_001:0666a25_0": "　若能正了知，　　永斷此慳者，　定得不還果，　　不來生此間。」",
    "T17n0765_001:0666a27_0": "吾從世尊聞如是語：「苾芻當知！",
    "T17n0765_001:0666a27_1": "若諸有情永斷一法，我證彼定得不還果。",
    "T17n0765_001:0666a28_2": "云何一法？",
    "T17n0765_001:0666a28_3": "謂是於耽。",
    "T17n0765_001:0666a29_4": "所以者何？",
    "T17n0765_001:0666a29_5": "一切有情由耽染故，數數還來墮諸惡趣受生死苦。",
    "T17n0765_001:0666b01_6": "若能永斷如是一法，我證彼定得不還果，不復還來生此世間。",
    "T17n0765_001:0666b03_7": "是故我說：若諸有情永斷一法，我證彼定得不還果。」",
    "T17n0765_001:0666b04_8": "爾時，世尊重攝此義而說頌曰：「我觀諸有情，　　由耽之所染，　還來墮惡趣，　　受生死輪迴。",
    "T17n0765_001:0666b08_0": "　若能正了知，　　永斷此耽者，　定得不還果，　　不來生此間。」",
    "T17n0765_001:0666b10_0": "吾從世尊聞如是語：「苾芻當知！",
    "T17n0765_001:0666b10_1": "若諸有情永斷一法，我證彼定得不還果。",
    "T17n0765_001:0666b11_2": "云何一法？",
    "T17n0765_001:0666b11_3": "謂是於慢。",
    "T17n0765_001:0666b12_4": "所以者何？",
    "T17n0765_001:0666b12_5": "一切有情由慢染故，數數還來墮諸惡趣受生死苦。",
    "T17n0765_001:0666b13_6": "若能永斷如是一法，我證彼定得不還果，不復還來生此世間。",
    "T17n0765_001:0666b15_7": "是故我說：若諸有情永斷一法，我證彼定得不還果。」",
    "T17n0765_001:0666b16_8": "爾時，世尊重攝此義而說頌曰：「我觀諸有情，　　由慢之所染，　還來墮惡趣，　　受生死輪迴。",
    "T17n0765_001:0666b20_0": "　若能正了知，　　永斷此慢者，　定得不還果，　　不來生此間。」",
    "T17n0765_001:0666b22_0": "吾從世尊聞如是語：「苾芻當知！",
    "T17n0765_001:0666b22_1": "若諸有情永斷一法，我證彼定得不還果。",
    "T17n0765_001:0666b23_2": "云何一法？",
    "T17n0765_001:0666b23_3": "謂是於害。",
    "T17n0765_001:0666b24_4": "所以者何？",
    "T17n0765_001:0666b24_5": "一切有情由害染故，數數還來墮諸惡趣受生死苦。",
    "T17n0765_001:0666b25_6": "若能永斷如是一法，我證彼定得不還果，不復還來生此世間。",
    "T17n0765_001:0666b27_7": "是故我說：若諸有情永斷一法，我證彼定得不還果。」",
    "T17n0765_001:0666b28_8": "爾時，世尊重攝此義而說頌曰：「我觀諸有情，　　由害之所染，　還來墮惡趣，　　受生死輪迴。",
    "T17n0765_001:0666c03_0": "　若能正了知，　　永斷此害者，　定得不還果，　　不來生此間。」",
    "T17n0765_001:0666c05_0": "重攝前經嗢拕南曰：　貪欲、瞋恚、癡　　覆藏、惱及忿　怨恨、嫉與慳　　耽嗜、慢、將害吾從世尊聞如是語：「苾芻當知！",
    "T17n0765_001:0666c08_1": "若諸有情永念一法，我證彼定得不還果。",
    "T17n0765_001:0666c09_2": "云何為一法？",
    "T17n0765_001:0666c10_0": "謂是念佛。",
    "T17n0765_001:0666c10_1": "所以者何？",
    "T17n0765_001:0666c10_2": "一切有情由不念佛故，數數還來墮諸惡趣受生死苦。",
    "T17n0765_001:0666c11_3": "若能常念如是一法，我證彼定得不還果，不復還來生此世間。",
    "T17n0765_001:0666c13_4": "是故我說：若諸有情能念一法，我證彼定得不還果。」",
    "T17n0765_001:0666c14_5": "爾時，世尊重攝此義而說頌曰：「我觀諸有情，　　由不念佛故，　還來墮惡趣，　　受生死輪迴。",
    "T17n0765_001:0666c18_0": "　若能正了知，　　永念於佛者，　定得不還果，　　不來生此間。」",
    "T17n0765_001:0666c20_0": "吾從世尊聞如是語：「苾芻當知！",
    "T17n0765_001:0666c20_1": "若諸有情永念一法，我證彼定得不還果。",
    "T17n0765_001:0666c21_2": "云何為一法？",
    "T17n0765_001:0666c21_3": "謂是念法。",
    "T17n0765_001:0666c22_4": "所以者何？",
    "T17n0765_001:0666c22_5": "一切有情由不念法，數數還來墮諸惡趣受生死苦。",
    "T17n0765_001:0666c23_6": "若能常念如是一法，我證彼定得不還果，不復還來生此世間。",
    "T17n0765_001:0666c25_7": "是故我說：若諸有情能念一法，我證彼定得不還果。」",
    "T17n0765_001:0666c26_8": "爾時，世尊重攝此義而說頌曰：「我觀諸有情，　　由不念法故，　還來墮惡趣，　　受生死輪迴。",
    "T17n0765_001:0667a01_0": "　若能正了知，　　永念於法者，　定得不還果，　　不來生此間。」",
    "T17n0765_001:0667a03_0": "吾從世尊聞如是語：「苾芻當知！",
    "T17n0765_001:0667a03_1": "若諸有情永念一法，我證彼定得不還果。",
    "T17n0765_001:0667a04_2": "云何為一法？",
    "T17n0765_001:0667a04_3": "謂是念聖眾。",
    "T17n0765_001:0667a05_4": "所以者何？",
    "T17n0765_001:0667a05_5": "一切有情由不念聖眾故，數數還來墮諸惡趣受生死苦。",
    "T17n0765_001:0667a06_6": "若能常念如是一法，我證彼定得不還果，不復還來生此世間。",
    "T17n0765_001:0667a08_7": "是故我說：若諸有情能念一法，我證彼定得不還果。」",
    "T17n0765_001:0667a09_8": "爾時，世尊重攝此義而說頌曰：「我觀諸有情，　　由不念聖眾，　還來墮惡趣，　　受生死輪迴。",
    "T17n0765_001:0667a13_0": "　若能正了知，　　永念於聖眾，　定得不還果，　　不來生此間。」",
    "T17n0765_001:0667a15_0": "吾從世尊聞如是語：「苾芻當知！",
    "T17n0765_001:0667a15_1": "若諸有情永念一法，我證彼定得不還果。",
    "T17n0765_001:0667a16_2": "云何為一法？",
    "T17n0765_001:0667a16_3": "謂是念戒。",
    "T17n0765_001:0667a17_4": "所以者何？",
    "T17n0765_001:0667a17_5": "一切有情由不念戒故，數數還來墮諸惡趣受生死苦。",
    "T17n0765_001:0667a18_6": "若能常念如是一法，我證彼定得不還果，不復還來生此世間。",
    "T17n0765_001:0667a20_7": "是故我說：若諸有情能念一法，我證彼定得不還果。」",
    "T17n0765_001:0667a21_8": "爾時，世尊重攝此義而說頌曰：「我觀諸有情，　　由不念戒故，　還來墮惡趣，　　受生死輪迴。",
    "T17n0765_001:0667a24_0": "　若能正了知，　　永念於戒者，　定得不還果，　　不來生此間。」",
    "T17n0765_001:0667a26_0": "吾從世尊聞如是語：「苾芻當知！",
    "T17n0765_001:0667a26_1": "若諸有情永念一法，我證彼定得不還果。",
    "T17n0765_001:0667a27_2": "云何為一法？",
    "T17n0765_001:0667a27_3": "謂是念施。",
    "T17n0765_001:0667a28_4": "所以者何？",
    "T17n0765_001:0667a28_5": "一切有情由不念施故，數數還來墮諸惡趣受生死苦。",
    "T17n0765_001:0667a29_6": "若能常念如是一法，我證彼定得不還果，不復還來生此世間。",
    "T17n0765_001:0667b02_7": "是故我說：若諸有情能念一法，我證彼定得不還果。」",
    "T17n0765_001:0667b03_8": "爾時，世尊重攝此義而說頌曰：「我觀諸有情，　　由不念施故，　還來墮惡趣，　　受生死輪迴。",
    "T17n0765_001:0667b07_0": "　若能正了知，　　永念於施者，　定得不還果，　　不來生此間。」",
    "T17n0765_001:0667b09_0": "吾從世尊聞如是語：「苾芻當知！",
    "T17n0765_001:0667b09_1": "若諸有情永念一法，我證彼定得不還果。",
    "T17n0765_001:0667b10_2": "云何為一法？",
    "T17n0765_001:0667b11_0": "謂是念天。",
    "T17n0765_001:0667b11_1": "所以者何？",
    "T17n0765_001:0667b11_2": "一切有情由不念天故，數數還來墮諸惡趣受生死苦。",
    "T17n0765_001:0667b12_3": "若能常念如是一法，我證彼定得不還果，不復還來生此世間。",
    "T17n0765_001:0667b14_4": "是故我說：若諸有情能念一法，我證彼定得不還果。」",
    "T17n0765_001:0667b15_5": "爾時，世尊重攝此義而說頌曰：「我觀諸有情，　　由不念天故，　還來墮惡趣，　　受生死輪迴。",
    "T17n0765_001:0667b19_0": "　若能正了知，　　永念於天者，　定得不還果，　　不來生此間。」",
    "T17n0765_001:0667b21_0": "吾從世尊聞如是語：「苾芻當知！",
    "T17n0765_001:0667b21_1": "若諸有情永念一法，我證彼定得不還果。",
    "T17n0765_001:0667b22_2": "云何為一法？",
    "T17n0765_001:0667b22_3": "謂是念休息。",
    "T17n0765_001:0667b23_4": "所以者何？",
    "T17n0765_001:0667b23_5": "一切有情由不念休息故，數數還來墮諸惡趣受生死苦。",
    "T17n0765_001:0667b24_6": "若能常念如是一法，我證彼定得不還果，不復還來生此世間。",
    "T17n0765_001:0667b26_7": "是故我說：若諸有情能念一法，我證彼定得不還果。」",
    "T17n0765_001:0667b27_8": "爾時，世尊重攝此義而說頌曰：「我觀諸有情，　　由不念休息，　還來墮惡趣，　　受生死輪迴。",
    "T17n0765_001:0667c02_0": "　若能正了知，　　永念於休息，　定得不還果，　　不來生此間。」",
    "T17n0765_001:0667c04_0": "吾從世尊聞如是語：「苾芻當知！",
    "T17n0765_001:0667c04_1": "若諸有情永念一法，我證彼定得不還果。",
    "T17n0765_001:0667c05_2": "云何為一法？",
    "T17n0765_001:0667c06_0": "謂是念安般。",
    "T17n0765_001:0667c06_1": "所以者何？",
    "T17n0765_001:0667c06_2": "一切有情由不念安般故，數數還來墮諸惡趣受生死苦。",
    "T17n0765_001:0667c07_3": "若能常念如是一法，我證彼定得不還果，不復還來生此世間。",
    "T17n0765_001:0667c09_4": "是故我說：若諸有情能念一法，我證彼定得不還果。」",
    "T17n0765_001:0667c10_5": "爾時，世尊重攝此義而說頌曰：「我觀諸有情，　　由不念安般，　還來墮惡趣，　　受生死輪迴。",
    "T17n0765_001:0667c14_0": "　若能正了知，　　永念於安般，　定得不還果，　　不來生此間。」",
    "T17n0765_001:0667c16_0": "吾從世尊聞如是語：「苾芻當知！",
    "T17n0765_001:0667c16_1": "若諸有情永念一法，我證彼定得不還果。",
    "T17n0765_001:0667c17_2": "云何為一法？",
    "T17n0765_001:0667c18_3": "謂是念身。",
    "T17n0765_001:0667c18_4": "所以者何？",
    "T17n0765_001:0667c18_5": "一切有情由不念身故，數數還來墮諸惡趣受生死苦。",
    "T17n0765_001:0667c19_6": "若能常念如是一法，我證彼定得不還果，不復還來生此世間。",
    "T17n0765_001:0667c21_7": "是故我說：若諸有情能念一法，我證彼定得不還果。」",
    "T17n0765_001:0667c22_8": "爾時，世尊重攝此義而說頌曰：「我觀諸有情，　　由不念身故，　還來墮惡趣，　　受生死輪迴。",
    "T17n0765_001:0667c26_0": "　若能正了知，　　永念於身者，　定得不還果，　　不來生此間。」",
    "T17n0765_001:0667c28_0": "吾從世尊聞如是語：「苾芻當知！",
    "T17n0765_001:0667c28_1": "若諸有情永念一法，我證彼定得不還果。",
    "T17n0765_001:0667c29_2": "云何為一法？",
    "T17n0765_001:0667c29_3": "謂是念死。",
    "T17n0765_001:0668a01_4": "所以者何？",
    "T17n0765_001:0668a01_5": "一切有情由不念死故，數數還來墮諸惡趣受生死苦。",
    "T17n0765_001:0668a02_6": "若能常念如是一法，我證彼定得不還果，不復還來生此世間。",
    "T17n0765_001:0668a04_7": "是故我說：若諸有情能念一法，我證彼定得不還果。」",
    "T17n0765_001:0668a05_8": "爾時，世尊重攝此義而說頌曰：「我觀諸有情，　　由不念死故，　還來墮惡趣，　　受生死輪迴。",
    "T17n0765_001:0668a09_0": "　若能正了知，　　永念於死者，　定得不還果，　　不來生此間。」",
    "T17n0765_001:0668a11_0": "本事經卷第一"
}