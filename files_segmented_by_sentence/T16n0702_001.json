{
    "T16n0702_001:0803c19_0": "佛說施燈功德經",
    "T16n0702_001:0803c21_0": "高齊天竺三藏那連提耶舍譯",
    "T16n0702_001:0803c22_0": "如是我聞：一時佛在舍衛國祇樹給孤獨園。",
    "T16n0702_001:0803c23_0": "爾時世尊告舍利弗言：「舍利弗！",
    "T16n0702_001:0803c23_1": "佛有四種勝妙善法，能令眾生得無量果、無量光明、無量妙色、無量福藏、無量樂藏，無量戒、定、智慧、解脫、解脫知見、辯才之藏，一切無著無漏之法。",
    "T16n0702_001:0803c27_2": "「舍利弗！",
    "T16n0702_001:0803c27_3": "何等為四？",
    "T16n0702_001:0803c27_4": "一者、謂如來、應、正遍知得尸波羅蜜，具無量戒；二者、得禪波羅蜜，具無量定；三者、得波若波羅蜜，具無量慧及廣智慧、觀達慧、如性慧、無數慧、決定慧、畢定知見；四者、得無濁心、善勝作心，具妙解脫、第一解脫。",
    "T16n0702_001:0804a03_5": "是為四種勝妙善法。",
    "T16n0702_001:0804a03_6": "「舍利弗！",
    "T16n0702_001:0804a03_7": "是佛、如來、應、正遍知於一切惡皆悉遠離，一切善法皆悉成就，眾行備滿，具如實見，遠離闇冥，能為光曜，具足無量福智資糧，隱蔽世間，不為世間之所映奪，獲得戒、定、智慧、解脫、解脫知見，具足十力、四無所畏，得一切諸佛法力，能具諸佛法力，得具諸佛大慈悲力及辯才力，本願方便，皆悉滿足，善修本業，具智慧寶，精進無量，終不休息，離諸憂慼，無有逼惱，無有取著，能善調伏，為大龍王，無有餘習，為一切眾生無上福田。",
    "T16n0702_001:0804a13_8": "「舍利弗！",
    "T16n0702_001:0804a13_9": "若比丘、比丘尼、沙彌、沙彌尼、優婆塞、優婆夷，發清淨心，為求福故、為愛樂福故，思念如來，無上方便本行滿足，盡未來際一切生死，於現在世成就無量無著戒、定、智慧、解脫、解脫知見，乃至念佛一種功德。",
    "T16n0702_001:0804a18_10": "念功德已，於無量億那由他百千劫中，所習善根三明福田所、清淨戒所、無等等戒所、無量真實功德所，或於塔廟諸形像前，而設供養故，奉施燈明，乃至以少燈炷，或蘇油塗然，持以奉施，其明唯照道之一階。",
    "T16n0702_001:0804a23_11": "「舍利弗！",
    "T16n0702_001:0804a23_12": "如此福德非是一切聲聞、緣覺所能了知，唯佛、如來乃能知也！",
    "T16n0702_001:0804a24_13": "舍利弗！",
    "T16n0702_001:0804a24_14": "求世報者，福德尚爾，何況以清淨深樂心，不求果報，安住恭敬，相續無間念佛功德！",
    "T16n0702_001:0804a26_15": "善男子、善女人等所生福德，舍利弗！",
    "T16n0702_001:0804a27_16": "照道一階福德尚爾，何況全照一階道也，或二階道、或二階道、或四階道；或及塔身一級、二級乃至多級；一面、二面乃至四面及佛形像！",
    "T16n0702_001:0804b01_17": "「舍利弗！",
    "T16n0702_001:0804b02_18": "彼所燃燈，或時速滅，或風吹滅，或油盡滅，或炷盡滅，或俱盡滅。",
    "T16n0702_001:0804b03_19": "譬如諸龍以瞋恚故，出雲垂布，於中起電，起已尋滅。",
    "T16n0702_001:0804b04_20": "「舍利弗！",
    "T16n0702_001:0804b05_0": "如是少時於佛塔廟奉施燈明，若彼比丘、比丘尼、沙彌、沙彌尼、優婆塞、優婆夷，若復餘人不受戒者，為樂善故，護己身故，信佛、法、僧，如是少燈奉施福田，所得果報福德之聚，唯佛能知。",
    "T16n0702_001:0804b09_1": "一切世間天、人、魔、梵、沙門、婆羅門，乃至聲聞、辟支佛等所不能知。",
    "T16n0702_001:0804b10_2": "如是然少燈明，所受福報不可得說。",
    "T16n0702_001:0804b11_3": "「舍利弗！",
    "T16n0702_001:0804b11_4": "諸佛境界不可思議，唯有如來乃知此義。",
    "T16n0702_001:0804b12_5": "舍利弗！",
    "T16n0702_001:0804b12_6": "彼施燈者，所得福聚無量無邊，不可算數，唯有如來乃能了知。",
    "T16n0702_001:0804b14_7": "舍利弗！",
    "T16n0702_001:0804b14_8": "然少燈明福德尚爾，不可算數，況我滅後於佛塔寺，若自作、若教他作，或然一燈、二燈乃至多燈，香花、瓔鬘、寶幢、幡蓋及餘種種勝妙供養！",
    "T16n0702_001:0804b17_9": "「舍利弗！",
    "T16n0702_001:0804b17_10": "有四種法應當信受。",
    "T16n0702_001:0804b18_11": "何等為四？",
    "T16n0702_001:0804b18_12": "一者、佛法無量，應當信受；二者、少修善根，獲無量報，應當信受；三者、若於三寶深生敬信，善修業行，所得福報，汝等聲聞現得見我，尚不能得具足知之，亦復不能思惟測度，況我滅後聲聞弟子遠離我者，能得現知及能測度？",
    "T16n0702_001:0804b23_13": "若有能知及測度者，無有是處，應當信受；四者、是諸聲聞不能得知及能測量一切眾生所有作業及業果報。",
    "T16n0702_001:0804b26_14": "舍利弗！",
    "T16n0702_001:0804b26_15": "汝等聲聞於此事中不須思量。",
    "T16n0702_001:0804b27_16": "何以故？",
    "T16n0702_001:0804b27_17": "舍利弗！",
    "T16n0702_001:0804b27_18": "如來常說一切眾生業行果報不可思量；過去諸佛、應、正遍知已如是說眾生業報不可思量；未來諸佛、應、正遍知當如是說眾生業報不可思量。",
    "T16n0702_001:0804c01_19": "眾生心信及心自性亦不可知、不可思量，如是之義應當信受！",
    "T16n0702_001:0804c03_20": "「舍利弗！",
    "T16n0702_001:0804c03_21": "汝等聲聞住聖種者，於一切眾生業報之中，無有實眼及巧方便，況餘輕微薄劣心者，離戒、定、慧、解脫、解脫知見者，失正念者、無明闇冥、厚翳目者，於自己身內、外諸法而不能知——我竟是誰？",
    "T16n0702_001:0804c07_22": "我是誰許？",
    "T16n0702_001:0804c08_0": "我住何處？",
    "T16n0702_001:0804c08_1": "我之功德為大、為小？",
    "T16n0702_001:0804c08_2": "我當云何為與戒相應、為與戒不相應？",
    "T16n0702_001:0804c09_3": "我為正念戒、我為失念戒？",
    "T16n0702_001:0804c10_4": "我所作業為作智人業、為作愚人業？",
    "T16n0702_001:0804c11_5": "為從何來、為何處去？",
    "T16n0702_001:0804c11_6": "舍利弗！",
    "T16n0702_001:0804c11_7": "諸凡夫人顛倒見者，於自己身如是等事尚自不知，況能得知一切眾生種種業報？",
    "T16n0702_001:0804c13_8": "若能知者，無有是處。",
    "T16n0702_001:0804c14_9": "「舍利弗！",
    "T16n0702_001:0804c14_10": "如來、應、正遍知，戒無減，定無減，智無減，解脫無減，解脫知見無減，相無減。",
    "T16n0702_001:0804c16_11": "舍利弗！",
    "T16n0702_001:0804c16_12": "如來、應、正遍知，無量戒、無礙戒、不思議戒、無等戒、究竟戒、清淨戒、彼如來於一切眾生若業、若業報，皆如實知。",
    "T16n0702_001:0804c18_13": "「舍利弗！",
    "T16n0702_001:0804c19_0": "云何如來於一切眾生業報得如實知？",
    "T16n0702_001:0804c19_1": "舍利弗！",
    "T16n0702_001:0804c20_2": "佛如是知：或有眾生善業盡，不善業增；或有眾生不善業盡，善業增；或有眾生善業當生，不善業當滅；或有眾生不善當生，善業當滅。",
    "T16n0702_001:0804c23_3": "舍利弗！",
    "T16n0702_001:0804c23_4": "如來如是入一切眾生業及業報，種種差別皆如實知。",
    "T16n0702_001:0804c24_5": "彼彼眾生或有無知或有愚闇，或有善者或不善者。",
    "T16n0702_001:0804c25_6": "舍利弗！",
    "T16n0702_001:0804c26_0": "我有如是智，有如是善巧，於諸眾生不可思議種種業報，皆能記說。",
    "T16n0702_001:0804c27_1": "「舍利弗！",
    "T16n0702_001:0804c27_2": "若有眾生成就信心，彼能信我。",
    "T16n0702_001:0804c28_3": "若復眾生無有信心，遠離我法，不信我語，誹謗於我，彼於長夜無義、無利，墜墮苦惱。",
    "T16n0702_001:0805a01_4": "舍利弗！",
    "T16n0702_001:0805a01_5": "若彼眾生於佛塔廟奉施燈明，以此奉施所作善業，能獲安樂、可樂之果。",
    "T16n0702_001:0805a03_6": "彼施燈明作善業時，欣喜相應。",
    "T16n0702_001:0805a03_7": "從信心起，於現在世得三種淨心。",
    "T16n0702_001:0805a04_8": "何等為三？",
    "T16n0702_001:0805a04_9": "彼諸善男子、善女人作是念：『我於如來已設供養，知身不堅，攝堅身想；知財過患，攝堅財想。』",
    "T16n0702_001:0805a07_0": "舍利弗！",
    "T16n0702_001:0805a07_1": "是名供養佛塔第一淨心。",
    "T16n0702_001:0805a07_2": "復次，舍利弗！",
    "T16n0702_001:0805a08_3": "彼諸善男子、善女人起如是心：『我於如來無上福田、最勝福田，能受最勝供養者所，已作供養。",
    "T16n0702_001:0805a10_4": "我今不畏墮於地獄、畜生、餓鬼。",
    "T16n0702_001:0805a10_5": "我此善根，已作人、天善道之因，得於妙色資生眾具，又得智慧、安隱、快樂，乃至能得菩提之果。』",
    "T16n0702_001:0805a13_6": "舍利弗！",
    "T16n0702_001:0805a13_7": "是名供養佛塔第二淨心。",
    "T16n0702_001:0805a13_8": "復次，舍利弗！",
    "T16n0702_001:0805a14_9": "彼諸善男子、善女人作如是想：『我於諸佛已作捨施，已作福德，已捨慳貪，已除慳過。』",
    "T16n0702_001:0805a16_10": "作是念已，施心無慳，施心增長。",
    "T16n0702_001:0805a16_11": "舍利弗！",
    "T16n0702_001:0805a17_12": "是名供養佛塔第三淨心。",
    "T16n0702_001:0805a17_13": "「復次，舍利弗！",
    "T16n0702_001:0805a18_0": "若善男子、善女人於佛塔廟施燈明已，臨命終時得三種明。",
    "T16n0702_001:0805a19_1": "何等為三？",
    "T16n0702_001:0805a19_2": "一者、彼善男子、善女人臨命終時，先所作福悉皆現前，憶念善法而不忘失。",
    "T16n0702_001:0805a21_3": "舍利弗！",
    "T16n0702_001:0805a21_4": "是為一明；因此便能念知，自己先於佛所殖諸善業。",
    "T16n0702_001:0805a22_5": "復次，舍利弗！",
    "T16n0702_001:0805a23_6": "彼善男子、善女人於命終時，得如是念：『我於佛像塔廟等前，已曾供養。』",
    "T16n0702_001:0805a24_7": "作是念已，心生踊悅。",
    "T16n0702_001:0805a25_8": "舍利弗！",
    "T16n0702_001:0805a25_9": "是為二明；因此便能起念佛覺。",
    "T16n0702_001:0805a26_10": "復次，舍利弗！",
    "T16n0702_001:0805a26_11": "彼善男子、善女人於命終時，見餘眾生奉行布施，見他作已，起如是念：『我亦曾於佛支提所奉施燈明，我今亦當復行布施！』",
    "T16n0702_001:0805a29_12": "念於布施，得欣喜心；得喜心已，無有死苦。",
    "T16n0702_001:0805b01_13": "舍利弗！",
    "T16n0702_001:0805b01_14": "是為三明；因此便得念法之心。",
    "T16n0702_001:0805b02_15": "「復次，舍利弗！",
    "T16n0702_001:0805b02_16": "佛塔廟中布施燈明，彼善男子、善女人於臨終時，更復得見四種光明。",
    "T16n0702_001:0805b04_0": "何等為四？",
    "T16n0702_001:0805b04_1": "一者、於臨終時，見於日輪圓滿涌出；二者、見淨月輪圓滿涌出；三者、見諸天眾一處而坐；四者、見於如來、應、正遍知坐菩提樹，垂得菩提，自見己身，尊重如來，合十指掌，恭敬而住。",
    "T16n0702_001:0805b08_2": "舍利弗！",
    "T16n0702_001:0805b08_3": "是名於佛塔廟布施燈已，臨命終時，得見如是四種光明。」",
    "T16n0702_001:0805b09_4": "爾時世尊說此義已，復說偈言：「無上法王大仙人，　　若人奉施彼塔廟，　彼智慧者作業已，　　獲得無邊最勝樂。",
    "T16n0702_001:0805b13_0": "　臨命終時不失念，　　能見自昔布施燈，　得四種喜離諸罪，　　於彼死時不惑亂。",
    "T16n0702_001:0805b15_0": "　臨死時見十方明，　　現覩日月從地出，　見天千萬那由他，　　為彼天眾說佛法。",
    "T16n0702_001:0805b17_0": "　父母妻子及親屬，　　皆悉圍繞大悲號，　死者不念亦不視，　　彼人正念常不亂。",
    "T16n0702_001:0805b19_0": "　現前得覩天宮殿，　　對諸天女心安隱，　復見莊嚴諸園林，　　是中具足勝五欲。",
    "T16n0702_001:0805b21_0": "　又見佛坐菩提樹，　　天人修羅悉圍繞，　自見合掌住佛前，　　於勝牟尼修供養。",
    "T16n0702_001:0805b23_0": "　既見導師深敬重，　　其心欣喜請如來，　世尊見彼心欣喜，　　於是不違受彼請。",
    "T16n0702_001:0805b25_0": "　是人稱願喜充遍，　　於捨命時無苦惱，　彼於佛所心喜已，　　無有臨終大怖畏。",
    "T16n0702_001:0805b27_0": "　臨命終時不失念，　　彼覩十方皆大明，　見未曾有勝妙色，　　此是施燈之果報。",
    "T16n0702_001:0805b29_0": "　死已必得生天上，　　自見己身坐天床，　有諸天女圍繞之，　　供養佛故得此果。",
    "T16n0702_001:0805c02_0": "「復次，舍利弗！",
    "T16n0702_001:0805c02_1": "於佛塔廟施燈明已，死便生於三十三天。",
    "T16n0702_001:0805c03_2": "生彼天已，於五種事而得清淨。",
    "T16n0702_001:0805c03_3": "舍利弗！",
    "T16n0702_001:0805c04_4": "云何彼天於五種事而得清淨？",
    "T16n0702_001:0805c04_5": "一者、得清淨身；二者、於諸天中得殊勝威德；三者、常得清淨念慧；四者、常得聞於稱意之聲；五者、所得眷屬常稱彼意，心得欣喜。",
    "T16n0702_001:0805c07_6": "舍利弗！",
    "T16n0702_001:0805c07_7": "是名彼天於五種事而得清淨。」",
    "T16n0702_001:0805c08_8": "爾時世尊欲重宣此義，而說偈言：「彼天獲得光明身，　　具足功德他尊重，　與千天子為上首，　　以燈施佛支提故。",
    "T16n0702_001:0805c12_0": "　所聞天聲常稱意，　　哀美殊妙勝餘天，　具足第一勝念慧，　　復得最上勝眷屬。",
    "T16n0702_001:0805c14_0": "　隨彼天子所行處，　　一切諸天皆欽仰，　本昔修習何等業，　　今得如是熾然身。",
    "T16n0702_001:0805c16_0": "　有樹皆名上歡喜，　　周匝光照猶如月，　彼天感得是妙樹，　　持此莊飾天宮園。",
    "T16n0702_001:0805c18_0": "　無量諸天皆驚怪，　　今此樹花名何等？",
    "T16n0702_001:0805c19_0": "　猶如燈明光照曜，　　普出如意妙熏香。",
    "T16n0702_001:0805c20_0": "　彼天所有諸眷屬，　　以彼樹花莊嚴身，　彼於無量億天中，　　光明照曜猶如日。",
    "T16n0702_001:0805c22_0": "「復次，舍利弗！",
    "T16n0702_001:0805c22_1": "於佛塔廟布施燈明，生三十三天已，彼天自知：『如是時中，我住於此；如是時中，我當命終。』",
    "T16n0702_001:0805c24_2": "彼勝天子臨命終時，於其眷屬及餘天眾，說法勸化，令其欣喜。",
    "T16n0702_001:0805c25_3": "於彼天宮捨壽命已，不墮惡趣，生於人中最上種姓、信佛法家。",
    "T16n0702_001:0805c27_4": "是時世間若無佛者，亦復不在輕取吉凶、邪見家生。」",
    "T16n0702_001:0805c28_5": "爾時世尊欲重宣此義，而說偈言：「彼天生得如是智，　　知爾許時天中住，　彼天亦復能自知，　　我今未幾當命盡。",
    "T16n0702_001:0806a03_0": "　五種死相出現時，　　彼天壽命臨欲絕，　即為億天眾說法，　　遠離愚癡心不憂。",
    "T16n0702_001:0806a05_0": "　於天眾中作是言，　　諸有無常亦無樂，　或有生者或有死，　　不念將死說是法。",
    "T16n0702_001:0806a07_0": "　彼諸眷屬皆悲惱，　　無量天眾亦復然，　雖復見已五種相，　　自念功德不憂愁。",
    "T16n0702_001:0806a09_0": "　在彼天宮命絕已，　　尋即下來人間生，　住胎出胎念不亂，　　常受快樂無苦惱。",
    "T16n0702_001:0806a11_0": "　生已便得宿命通，　　悉能憶念本來處，　念人中苦不貪樂，　　須臾死來見逼切。",
    "T16n0702_001:0806a13_0": "　彼念天中果報已，　　於此人間不為樂，　天中尚苦況復人，　　諸有不堅常流動。",
    "T16n0702_001:0806a15_0": "　彼人及其成立已，　　必當捨家而出家，　心常不行惡覺觀，　　彼當獲得如是果。",
    "T16n0702_001:0806a17_0": "　世世恒得宿命通，　　亦常不作諸惡業，　必定出家持淨戒，　　此是彼施燈明果。",
    "T16n0702_001:0806a19_0": "　恒常不盲及攣躄，　　眼一切時不闇昧，　身亦無病無惡聲，　　心常黠慧不愚惑。",
    "T16n0702_001:0806a21_0": "　又復恒常無眼患，　　所在受生眼不眇，　不無一眼及瞎眼，　　彼眼亦常不濁亂。",
    "T16n0702_001:0806a23_0": "　眼目修長黑白分，　　猶如淨妙青蓮葉，　眼淨能見微細物，　　如彼明徹摩尼珠。",
    "T16n0702_001:0806a25_0": "　無量阿僧祇劫中，　　得淨肉眼不失壞，　彼亦常無眼諸病，　　此是奉施燈明果。",
    "T16n0702_001:0806a27_0": "　善印善根善諸論，　　於諸工巧悉究了，　彼有智人善觀察，　　妙慧能見第一義。",
    "T16n0702_001:0806a29_0": "　善觀諸有不自在，　　於佛法中得照明，　普見一切佛世尊，　　見已恭敬修供養。",
    "T16n0702_001:0806b02_0": "　生生得勝端正色，　　親戚眷屬皆敬愛，　得大財寶力自在，　　及得不壞諸眷屬。",
    "T16n0702_001:0806b04_0": "　如彼燈明能破闇，　　熾燃照曜遍諸方，　彼人光明亦如是，　　不為闇冥所隱蔽。",
    "T16n0702_001:0806b06_0": "　若於佛塔起信心，　　施勝燈鬘及瓔珞，　施燈明時心清淨，　　獲得人中最勝尊。",
    "T16n0702_001:0806b08_0": "　端正殊妙甚可愛，　　一切世間所喜樂，　心不輕取於吉凶，　　亦不樂於世左道。",
    "T16n0702_001:0806b10_0": "　世間所有諸惡見，　　及邪道等不信受，　若為國王恒知足，　　不貪他土興戰諍。",
    "T16n0702_001:0806b12_0": "　常無苦惱亦無憂，　　亦復無有諸惱熱，　彼無一切諸退失，　　復無惡名無衰惱。",
    "T16n0702_001:0806b14_0": "　若為王臣所發言，　　王及國人無不信，　身常無有羸瘠病，　　不作黃門不非道。",
    "T16n0702_001:0806b16_0": "　身相具足安樂住，　　患苦不能著其身，　亦復不見諸惡夢，　　臥覺一切常安隱。",
    "T16n0702_001:0806b18_0": "　生生能得諸伏藏，　　供養一切佛支提，　諸佛功德無有邊，　　彼人所得亦如是。",
    "T16n0702_001:0806b20_0": "「舍利弗！",
    "T16n0702_001:0806b20_1": "若有眾生於佛塔廟施燈明者，得於四種可樂之法。",
    "T16n0702_001:0806b21_2": "何等為四？",
    "T16n0702_001:0806b21_3": "一者、色身；二者、資財；三者、大善；四者、智慧。",
    "T16n0702_001:0806b22_4": "舍利弗！",
    "T16n0702_001:0806b22_5": "若有眾生於佛支提施燈明者，得如是等可樂之法。」",
    "T16n0702_001:0806b24_0": "爾時如來欲重宣此義，復說偈言：「身傭圓滿具大力，　　不與他人共戰諍，　遍遊諸方無惱者，　　由燈奉施佛支提。",
    "T16n0702_001:0806b27_0": "　生於大富上族家，　　具足功德人所敬，　生生恒得宿命智，　　由燈奉施佛支提。",
    "T16n0702_001:0806b29_0": "　於諸眾生常悲念，　　發言眷屬皆敬受，　心無損害恒調柔，　　常不造作惡道業。",
    "T16n0702_001:0806c02_0": "「復次，舍利弗！",
    "T16n0702_001:0806c02_1": "若有眾生供養佛塔，得四種清淨。",
    "T16n0702_001:0806c03_2": "何等為四？",
    "T16n0702_001:0806c03_3": "一者、身業清淨；二者、口業清淨；三者、意業清淨；四者、善友清淨。",
    "T16n0702_001:0806c04_4": "「舍利弗！",
    "T16n0702_001:0806c05_0": "云何得於身業清淨？",
    "T16n0702_001:0806c05_1": "若善男子、善女人於彼彼生處，遠離殺生，無殺害意，亦常遠離偷盜、邪婬，於己妻所尚不邪行，況餘人妻！",
    "T16n0702_001:0806c07_2": "亦不飲酒，放逸自縱，不以刀杖及餘苦具加逼眾生，離不善法及諸惡業。",
    "T16n0702_001:0806c09_3": "舍利弗！",
    "T16n0702_001:0806c09_4": "遠離是等，是名身業清淨。",
    "T16n0702_001:0806c10_5": "「舍利弗！",
    "T16n0702_001:0806c10_6": "云何口業清淨？",
    "T16n0702_001:0806c10_7": "是人世世常不妄語，若不見聞終不妄說，若見若聞，合時諮問，然後乃語，為利自他，不作異說。",
    "T16n0702_001:0806c13_8": "設若有人教令妄語，為護實語，終不妄言，不以此語向彼人說，不持彼事向此人道。",
    "T16n0702_001:0806c14_9": "二朋先壞，不令增長，有所發言，能善和諍。",
    "T16n0702_001:0806c15_10": "若痛心語，若麁語，若苦惡語、不喜語、不樂語、不愛語、不入心語、惱他語、結怨語，悉皆遠離。",
    "T16n0702_001:0806c18_0": "有所發言，潤語、軟語、意樂語、不麁語、悅耳語、美妙語、入心語、多人愛語、多人樂語、可愛語、可樂語、能除怨語，恒作如是種種美妙語。",
    "T16n0702_001:0806c21_1": "復離綺語，不作異想異語，不作異印異期，覆障實事，不煩廣說，不非時語，恒究竟語。",
    "T16n0702_001:0806c23_2": "舍利弗！",
    "T16n0702_001:0806c23_3": "如是遠離不清淨口業，成就清淨口業。",
    "T16n0702_001:0806c24_4": "舍利弗！",
    "T16n0702_001:0806c24_5": "是名口業清淨。",
    "T16n0702_001:0806c24_6": "「舍利弗！",
    "T16n0702_001:0806c25_0": "云何意業清淨？",
    "T16n0702_001:0806c25_1": "於他所有珍寶資財，不起貪著，不起瞋心，遠離害心，又離邪見，無諸惡見。",
    "T16n0702_001:0806c27_2": "舍利弗！",
    "T16n0702_001:0806c27_3": "遠離是等，是名意業清淨。",
    "T16n0702_001:0806c27_4": "「舍利弗！",
    "T16n0702_001:0806c28_5": "云何得善友清淨？",
    "T16n0702_001:0806c28_6": "若諸善友，遠離妄語，亦不飲酒，離諸麁獷，調伏正見，往詣其所，親近諮受。",
    "T16n0702_001:0807a01_7": "又詣諸佛菩薩、緣覺、聲聞等所，親近供養，諮受未聞。",
    "T16n0702_001:0807a02_8": "舍利弗！",
    "T16n0702_001:0807a02_9": "是名第四善友清淨。",
    "T16n0702_001:0807a03_0": "「舍利弗！",
    "T16n0702_001:0807a03_1": "若善男子、善女人於佛支提施燈明已，得如是等四種清淨。」",
    "T16n0702_001:0807a04_2": "爾時世尊欲重宣此義，而說偈言：「為欲照塔故然燈，　　身口意業善調伏，　遠離邪見具淨戒，　　由是獲得如意眼。",
    "T16n0702_001:0807a08_0": "　猶如淨日照十方，　　速能獲得於漏盡，　彼大智慧具威德，　　得淨天眼離塵漏。",
    "T16n0702_001:0807a10_0": "　智者能了眾生意，　　亦得通明及辯才，　求二乘道得不難，　　由施佛燈獲是報。",
    "T16n0702_001:0807a12_0": "　若求無上佛菩提，　　天眼智慧及財物，　於此三事恒無減，　　由燈奉施佛支提。",
    "T16n0702_001:0807a14_0": "「舍利弗！",
    "T16n0702_001:0807a14_1": "若善男子、善女人住於大乘，於佛塔廟施燈明已，彼世世中得於八種可樂勝法。",
    "T16n0702_001:0807a16_0": "何等為八？",
    "T16n0702_001:0807a16_1": "一者、獲勝肉眼；二者、得於勝念，無能測量；三者、得於勝上達分天眼；四者、為於滿足修集道故，得不缺戒；五者、得智滿足，證於涅槃；六者、先所作善，得無難處；七者，所作善業，得值諸佛，能為一切眾生之眼；八者、若善男子、善女人以彼善根得轉輪王，所得輪寶不為他障，其身端正；或為帝釋，得大威力，具足千眼；或為梵王，善知梵事，得大禪定。",
    "T16n0702_001:0807a24_2": "舍利弗！",
    "T16n0702_001:0807a24_3": "以其迴向菩提善根，得是八種可樂勝法。",
    "T16n0702_001:0807a25_4": "「復次，舍利弗！",
    "T16n0702_001:0807a25_5": "住於大乘善男子、善女人，復得八種無量勝法。",
    "T16n0702_001:0807a26_6": "一者、得於無量佛眼；二者、得於無量如來神通；三者、得於無量佛戒；四者、得於無量如來三昧；五者、得於無量如來智慧；六者、得於無量如來解脫；七者、得佛無量解脫知見；八者、得入一切眾生心所樂欲。",
    "T16n0702_001:0807b02_7": "舍利弗！",
    "T16n0702_001:0807b02_8": "善男子、善女人於佛塔廟奉施燈明，能攝如是無量勝報。",
    "T16n0702_001:0807b03_9": "「復次，舍利弗！",
    "T16n0702_001:0807b04_0": "若有眾生見說法者，作如是念：『云何令彼常得宣說、顯示佛法？",
    "T16n0702_001:0807b05_1": "以燈施彼。",
    "T16n0702_001:0807b05_2": "施油燈故，令說法者得施法燈。』",
    "T16n0702_001:0807b06_3": "作是念已，持燈奉施，以此布施燈明善根，得於八種無量資糧。",
    "T16n0702_001:0807b07_4": "何等為八？",
    "T16n0702_001:0807b08_5": "一者、得於無量正念資糧；二者、得於無量大智資糧；三者、得於無量信心資糧；四者、得於無量精進資糧；五者、得於無量大慧資糧；六者、得於無量三昧資糧；七者、得於無量辯才資糧；八者、得於無量福德資糧。",
    "T16n0702_001:0807b12_6": "舍利弗！",
    "T16n0702_001:0807b13_0": "是名施燈八種資糧，亦復得於四無礙辯，乃至次第得一切種智。",
    "T16n0702_001:0807b14_1": "「復次，舍利弗！",
    "T16n0702_001:0807b14_2": "若有善男子、善女人於如來前見他施燈，信心清淨，合十指掌，起隨喜心，以此善根，得於八種增上之法。",
    "T16n0702_001:0807b17_3": "何等為八？",
    "T16n0702_001:0807b17_4": "一者、得增上色；二者、得增上眷屬；三者、得增上戒；四者、於人、天中得增上生；五者、得增上信；六者、得增上辯；七者、得增上聖道；八者、得阿耨多羅三藐三菩提。",
    "T16n0702_001:0807b21_0": "舍利弗！",
    "T16n0702_001:0807b21_1": "是名八種增上之法。",
    "T16n0702_001:0807b21_2": "舍利弗！",
    "T16n0702_001:0807b21_3": "何故能得此等八種增上勝法？",
    "T16n0702_001:0807b22_4": "舍利弗！",
    "T16n0702_001:0807b22_5": "佛有無量戒、定、智慧、解脫、解脫知見故，供養彼者，所得果報、所得利益亦復無量。」",
    "T16n0702_001:0807b24_6": "爾時世尊欲重宣此義，而說偈言：「造作出離行，　　勤修於佛法，　棄捨死軍眾，　　如象碎花林。」",
    "T16n0702_001:0807b28_0": "爾時佛告慧命舍利弗：「有五種法最為難得：一者、得人身難；二者、於佛正法得信樂難；三者、樂於佛法，得出家難；四者、具淨戒難；五者、得漏盡難。",
    "T16n0702_001:0807c02_1": "舍利弗！",
    "T16n0702_001:0807c02_2": "一切眾生於是五法最為難得，汝等已得。」",
    "T16n0702_001:0807c03_3": "爾時世尊欲重宣前義，勸舍利弗等而說偈言：「如來支提修布施，　　為利眾生求菩提，　智者造作此勝因，　　生生常得最勝報。",
    "T16n0702_001:0807c07_0": "　於天人中受勝生，　　為人天等修供養，　譬如須彌安不動，　　光明普遍照十方。",
    "T16n0702_001:0807c09_0": "　彼天眾見皆恭敬，　　亦復愛樂生信心，　彼興供養亦讚美，　　一切皆喜數數見。",
    "T16n0702_001:0807c11_0": "　奇哉是天福德相，　　猶梵天光照梵宮，　此天曾作何等業，　　身光明炎得如是？",
    "T16n0702_001:0807c13_0": "　見是誰不修習善？",
    "T16n0702_001:0807c13_1": "　　誰不修學聖種戒？",
    "T16n0702_001:0807c14_0": "　誰見牟尼生厭心？",
    "T16n0702_001:0807c14_1": "　　誰聞妙法而放逸？",
    "T16n0702_001:0807c15_0": "　彼昔在於人間時，　　常以燈施如來塔，　曾佛法中設供養，　　善得福利生天中。",
    "T16n0702_001:0807c17_0": "　願我恒得於人身，　　於佛法中生淨信，　常不放逸住佛道，　　寧棄身命不捨法。",
    "T16n0702_001:0807c19_0": "　獲得人身最為難，　　愚人云何不為福，　徒費資財不為法，　　死已便墮大嶮坑。",
    "T16n0702_001:0807c21_0": "　天見無垢威德已，　　心自悔責發願言，　願我常得人間生，　　精勤修習於梵行；　願我最後臨終時，　　於佛法中得淨信；　願得正念不忘失，　　得見無量諸如來。",
    "T16n0702_001:0807c25_0": "　為千億天所供養，　　與諸天女相娛樂，　諸天女眾皆敬愛，　　天女莊嚴戲園林，　諸方天香皆來熏，　　耳聞一切妙音聲，　是天隨所遊行處，　　恒得覩見上妙色。",
    "T16n0702_001:0807c29_0": "　所可見色皆可愛，　　彼常不覩諸惡色，　亦復常得勝妙觸，　　皆由持燈施支提。",
    "T16n0702_001:0808a02_0": "　從彼沒已生人道，　　正念處於父母胎，　生已憶彼天中事，　　智慧之力不退失。",
    "T16n0702_001:0808a04_0": "　彼人造作如是業，　　得於大力轉輪王，　其王形貌極端嚴，　　施燈獲得如是報。",
    "T16n0702_001:0808a06_0": "　由彼業故得命長，　　一向清淨安樂器，　其身無有諸患痛，　　然燈獲得如是果。",
    "T16n0702_001:0808a08_0": "　無有王難怨賊難，　　他人不敢侵其妻，　不為惡人之所惱，　　由持燈明施佛故。",
    "T16n0702_001:0808a10_0": "　安隱豐足無所畏，　　豪富自在饒財寶，　得勝瓔珞及園林，　　斯由然燈奉施佛。",
    "T16n0702_001:0808a12_0": "　當得覩見佛世尊，　　見已心便生敬信，　以欣喜心供養佛，　　棄捨王位而出家。",
    "T16n0702_001:0808a14_0": "　佛無量智究竟智，　　具可歎德能化人，　於此佛塔施燈已，　　其人身光如燈照。",
    "T16n0702_001:0808a16_0": "　牟尼牛王清淨眼，　　以好燈明照彼塔，　得於無漏無上道，　　其身光明照十方。",
    "T16n0702_001:0808a18_0": "　見四真諦具十力，　　不共之法亦究竟，　得遍見眼成善逝，　　此果皆由布施燈。",
    "T16n0702_001:0808a20_0": "　設令一切諸眾生，　　昔曾供養無量佛，　具大威德見實義，　　億劫來成緣覺道。",
    "T16n0702_001:0808a22_0": "　十方所有諸世界，　　悉布燈鬘無有餘，　以是世界諸燈鬘，　　若人信心供養彼。",
    "T16n0702_001:0808a24_0": "　是人如是修供養，　　於無量劫常不斷，　若人一燈奉施佛，　　得福過前無有量。",
    "T16n0702_001:0808a26_0": "　燈油譬如大海水，　　其炷猶如須彌山，　有人能然如是燈，　　遍照一切諸世界。",
    "T16n0702_001:0808a28_0": "　是人深心懷敬信，　　其志惟求緣覺道，　十方遍置如是燈，　　一心恭敬而供養。",
    "T16n0702_001:0808b01_0": "　若人發於菩提心，　　手執草炬暫奉佛，　是人得福過於彼，　　我見實義作是說。",
    "T16n0702_001:0808b03_0": "　十方一切諸眾生，　　一一供具皆如上，　然經無量恒沙劫，　　其心唯求緣覺道。",
    "T16n0702_001:0808b05_0": "　若有人於佛塔廟，　　然於一燈或一禮，　求無上道為眾生，　　此福過前無有量。",
    "T16n0702_001:0808b07_0": "　難見難思佛境界，　　智者聞即生欣喜，　無信心者聞不樂，　　彼愚癡魔壞正法。",
    "T16n0702_001:0808b09_0": "　證淨法界甚為難，　　一切世間獨善逝，　是故汝等應欣喜，　　於佛功德當願求。」",
    "T16n0702_001:0808b11_0": "爾時世尊說此法已，慧命舍利弗等，無量天、人、阿修羅、乾闥婆、緊那羅、摩睺羅伽，人非人等，聞佛所說，皆發無上菩提之心，欣喜無量，作禮而去。",
    "T16n0702_001:0808b15_0": "佛說施燈功德經"
}