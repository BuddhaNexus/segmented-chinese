{
    "T11n0310_069:0389c06_0": "大寶積經卷第六十九",
    "T11n0310_069:0389c08_0": "北齊三藏那連提耶舍譯",
    "T11n0310_069:0389c09_0": "菩薩見實會第十六之九廣果天授記品第二十二爾時八億廣果諸天，見諸阿修羅、伽樓羅、龍及龍女、鳩槃茶、乾闥婆、夜叉、緊那羅、摩睺羅伽、訶羅伽闍天、四天王天、三十三天、夜摩天、兜率陀天、化樂天、他化自在天、梵摩天、光音天、遍淨天等供養如來，聞授記已，欣喜踊躍皆得稱心，入一一法門，從一一法門見無量法門，於一切法門得無量辯、不斷辯、相應辯、解脫辯、無著辯、無礙辯、微細辯、甚深辯、種種辯、美妙辯、相續辯。",
    "T11n0310_069:0389c19_1": "於諸辯才皆悉知已，於如來所敬信尊重而作是言：「世尊！",
    "T11n0310_069:0389c20_2": "有陀羅尼名無量門，若有菩薩修集是陀羅尼者，當知得彼不斷辯等，於一切境界中心不迷惑。",
    "T11n0310_069:0389c22_3": "是諸境界無有一法非陀羅尼，是菩薩摩訶薩得是陀羅尼時，於諸法中悉得陀羅尼解辯才無礙。",
    "T11n0310_069:0389c25_4": "若菩薩住是無量法門陀羅尼時，於五陰入、十二入入、十八界入，於諸根入、四諦入、十二因緣入，於眾生入及非眾生入，於有入非有入，於取相入非取相入，於依入非依入，於空入，於我入，於相入非相入，於願入非願入，於有為入無為入，如是一切處得不壞辯才。",
    "T11n0310_069:0390a02_5": "是菩薩於陰入中得陀羅尼，所謂色陰者即非成就。",
    "T11n0310_069:0390a03_6": "何以故？",
    "T11n0310_069:0390a03_7": "無有少色法得成就者。",
    "T11n0310_069:0390a04_8": "何以故？",
    "T11n0310_069:0390a04_9": "地地界性非成就。",
    "T11n0310_069:0390a04_10": "如是水火風界性亦非成就。",
    "T11n0310_069:0390a05_11": "何以故？",
    "T11n0310_069:0390a05_12": "地性離故，若法無體性是名非成就。",
    "T11n0310_069:0390a06_13": "如是水火風性自離故，以法無體性是故非成就。",
    "T11n0310_069:0390a07_14": "如是色非成就，以非成就故不可說名過去現在及以未來。",
    "T11n0310_069:0390a08_15": "何以故？",
    "T11n0310_069:0390a09_0": "色非有法故，是故不可得。",
    "T11n0310_069:0390a09_1": "若色不生者即是不滅，以不生滅故即不可說。",
    "T11n0310_069:0390a10_2": "復有如是說，所有過去色現在未來色，此等和合名為色陰，其色體性亦不可得，何有過去現在未來？",
    "T11n0310_069:0390a12_3": "是故色陰非是可說。",
    "T11n0310_069:0390a13_4": "受想行識亦復如是，是故陰入即是陀羅尼入。",
    "T11n0310_069:0390a14_5": "以陀羅尼入故，陰不可得。",
    "T11n0310_069:0390a15_6": "以陰不可得故，陀羅尼亦不可得。",
    "T11n0310_069:0390a15_7": "以陀羅尼入不可得，唯是但名但用但假，但是世俗，但是言說，但是施設，非陰非色亦非色入，亦非陀羅尼體性可得。",
    "T11n0310_069:0390a18_8": "何以故？",
    "T11n0310_069:0390a18_9": "所謂陰等非是作法，以非作法故無有積聚，以積聚故得名為陰。",
    "T11n0310_069:0390a20_10": "譬如世間多物積聚，假名城屋舍宅殿堂、重閣樓闕窓牖欄楯、城壁女牆却敵寮孔，周迴具足名之為城。",
    "T11n0310_069:0390a22_11": "彼色性即不可得無有積聚，以無積聚故即便無色亦無色陰。",
    "T11n0310_069:0390a23_12": "受想行識亦復如是，性不可得無有積聚，以無積聚故即便無識亦無識陰。",
    "T11n0310_069:0390a25_13": "彼諸陰入應如是知。",
    "T11n0310_069:0390a26_0": "「彼眼入者是誰入？",
    "T11n0310_069:0390a26_1": "謂苦入。",
    "T11n0310_069:0390a26_2": "何者是眼？",
    "T11n0310_069:0390a26_3": "謂清淨四大所造色名為眼。",
    "T11n0310_069:0390a27_4": "何等是四大？",
    "T11n0310_069:0390a27_5": "謂清淨地界水火風界。",
    "T11n0310_069:0390a28_6": "彼淨地界性自離故，以法體不可得，彼即非成就。",
    "T11n0310_069:0390a29_7": "如是清淨水火風界體性自離，以法體不可得，彼即非成就。",
    "T11n0310_069:0390b01_8": "如是眼入非成就，是故不可說言過去現在未來。",
    "T11n0310_069:0390b02_9": "何以故？",
    "T11n0310_069:0390b03_10": "眼入非物。",
    "T11n0310_069:0390b03_11": "以非物故不生不滅，若不生滅者即是不可說。",
    "T11n0310_069:0390b04_12": "如是眼不生滅，入亦不生滅，以不生滅故即是不可說。",
    "T11n0310_069:0390b05_13": "應當如是知。",
    "T11n0310_069:0390b05_14": "唯是但名但用但假，但是世俗，但是言說。",
    "T11n0310_069:0390b06_15": "彼名名體亦離自性。",
    "T11n0310_069:0390b07_16": "何以故？",
    "T11n0310_069:0390b07_17": "無有一法得名為眼、名為入、名為苦。",
    "T11n0310_069:0390b08_18": "以名不可得，是故眼入亦不可得，以眼不可得即是陀羅尼入。",
    "T11n0310_069:0390b09_19": "是陀羅尼入亦不可得。",
    "T11n0310_069:0390b10_20": "何以故？",
    "T11n0310_069:0390b10_21": "性自離故，但名但用但假施設世俗言說。",
    "T11n0310_069:0390b11_22": "如是以眼入入得陀羅尼，得陀羅尼已便得辯才。",
    "T11n0310_069:0390b12_23": "當知耳鼻舌身意色聲香味觸法亦皆如是。",
    "T11n0310_069:0390b13_24": "「於彼界入得陀羅尼眼，眼體不可得、界體不可得。",
    "T11n0310_069:0390b14_25": "何以故？",
    "T11n0310_069:0390b14_26": "眼離眼性故、界離界性故。",
    "T11n0310_069:0390b15_27": "以法體不可得，彼即非物。",
    "T11n0310_069:0390b16_0": "以非物故即非成就，非成就者不生不滅，以不生滅故彼即非過去非現在非未來，但名但用但假，但世俗，但言說，但施設。",
    "T11n0310_069:0390b18_1": "彼名離名自性乃至施設，亦離施設自性。",
    "T11n0310_069:0390b19_2": "若法無自性不可得者即是非物，以非物故即非成就，非成就者即非生滅，以不生滅故彼即非過去非現在非未來。",
    "T11n0310_069:0390b22_3": "若於三世所不攝者，彼名即非相亦非想、非用、非假、非有為、非可說、非來非去、非可為他說、非可顯示、非可知非可識、非黑非白，非窟宅離窟宅故，非至非可至故，非得非可得故，非證非可證故，非凡夫亦非凡夫地，非聲聞亦非聲聞地，非緣覺亦非緣覺地，非菩薩亦非菩薩地，非佛亦非佛地，非地亦非非地。",
    "T11n0310_069:0390b29_4": "此即是真如、不異如、非非如，寂滅無相，但用但假。",
    "T11n0310_069:0390c01_5": "謂如來者，但世俗故說名如來，非第一義有如來也。",
    "T11n0310_069:0390c02_6": "何以故？",
    "T11n0310_069:0390c02_7": "彼法不可得，故無如來。",
    "T11n0310_069:0390c03_8": "於彼界入，應當入如是眼耳鼻舌身意界法界意識界。",
    "T11n0310_069:0390c04_9": "如是一切餘界亦應知，應當如是廣入法界。",
    "T11n0310_069:0390c05_10": "「世尊！",
    "T11n0310_069:0390c05_11": "彼法界說言陰時，而不壞彼法界本性。",
    "T11n0310_069:0390c06_12": "說言入時、說言界時、說言四諦時、說言十二因緣時，亦不壞本法界體性。",
    "T11n0310_069:0390c08_13": "彼法界隨所說處，一切諸法建立名字，皆不壞彼法界體性。",
    "T11n0310_069:0390c09_14": "世尊！",
    "T11n0310_069:0390c09_15": "譬如地界隨其所在作異名字，而不壞彼本地界性。",
    "T11n0310_069:0390c11_0": "世尊！",
    "T11n0310_069:0390c11_1": "如是法界隨其所在作異名字，亦復不壞法界本性。",
    "T11n0310_069:0390c12_2": "如是水火風界亦復如是。",
    "T11n0310_069:0390c12_3": "世尊！",
    "T11n0310_069:0390c13_0": "譬如虛空隨其所在差別異用，而不壞彼虛空體性。",
    "T11n0310_069:0390c14_1": "世尊！",
    "T11n0310_069:0390c14_2": "如是法界隨其所在差別名用，而不壞彼法界體性。",
    "T11n0310_069:0390c15_3": "世尊！",
    "T11n0310_069:0390c15_4": "入諸根時即是入法界。",
    "T11n0310_069:0390c16_5": "言諸根者，所謂眼根耳根鼻根舌根身根意根、男根女根命根、樂根苦根喜根憂根捨根、信根精進根念根定根慧根、未知欲知根、知根知己根。",
    "T11n0310_069:0390c19_6": "彼眼眼體不可得根，根體不可得。",
    "T11n0310_069:0390c20_7": "何以故？",
    "T11n0310_069:0390c20_8": "是眼離眼自性故。",
    "T11n0310_069:0390c20_9": "以法無體性彼即非物，以非物故即非成就，非成就者彼即不生，若不生者即是不滅，以不生滅故不可說言彼是過去現在未來。",
    "T11n0310_069:0390c23_10": "若於三世中不生滅者，彼即非眼亦非眼根，云何有用？",
    "T11n0310_069:0390c24_11": "應如是知。",
    "T11n0310_069:0390c25_12": "世尊！",
    "T11n0310_069:0390c25_13": "譬如空拳虛誑無物，但有名字乃至言說，於第一義中空拳亦無。",
    "T11n0310_069:0390c26_14": "如是眼及眼根，猶如空拳，虛妄非實而現虛相誑惑凡夫，但有名字乃至言說。",
    "T11n0310_069:0390c28_15": "於第一義，眼及眼根俱不可得。",
    "T11n0310_069:0390c29_16": "如是世尊得一切智已，為度眾生故說名為根。",
    "T11n0310_069:0391a01_17": "彼等諸根於第一義，性自離故根體皆空。",
    "T11n0310_069:0391a02_18": "其法體空者用亦虛妄，非有非實誑惑凡愚，離自性故不生不滅，不生滅者不得說言彼是過去現在未來。",
    "T11n0310_069:0391a04_19": "若於三世中無者彼即無名無相，非可說非可為他說、非生非可生、非已知非當知、非已聞非當聞、非識非可識、非已證非當證、非已得非當得、非已見非當見、非已到非當到。",
    "T11n0310_069:0391a08_20": "何以故？",
    "T11n0310_069:0391a08_21": "彼非有故。",
    "T11n0310_069:0391a09_0": "世尊！",
    "T11n0310_069:0391a09_1": "譬如有人於其夢中受樂喜笑囈語遊戲。",
    "T11n0310_069:0391a10_2": "是人爾時從寐寤已，憶念夢中受樂遊戲，念已求之不見不得。",
    "T11n0310_069:0391a11_3": "何以故？",
    "T11n0310_069:0391a11_4": "彼人夢中受樂喜笑囈語遊戲尚自無實，何況寤時若見若得，無有是處。",
    "T11n0310_069:0391a13_5": "世尊！",
    "T11n0310_069:0391a13_6": "如是諸根猶如夢中受樂遊戲實不可得。",
    "T11n0310_069:0391a14_7": "如是一切諸法體性亦不可得，以不可得故不可說言彼是過去現在未來。",
    "T11n0310_069:0391a16_8": "若於三世中不可得者，彼即不可說。",
    "T11n0310_069:0391a16_9": "一切諸根當如是知。",
    "T11n0310_069:0391a17_10": "「世尊！",
    "T11n0310_069:0391a17_11": "若入法界即入一切法，入一切法即是入法界。",
    "T11n0310_069:0391a18_12": "世尊！",
    "T11n0310_069:0391a18_13": "入四諦法即是入法界。",
    "T11n0310_069:0391a19_14": "何等為四？",
    "T11n0310_069:0391a19_15": "謂苦集滅道。",
    "T11n0310_069:0391a19_16": "世尊亦說一切諸法皆悉是空，非眾生、非命、非福伽羅、非想非相。",
    "T11n0310_069:0391a21_17": "我等於此法中無有疑慮。",
    "T11n0310_069:0391a21_18": "世尊！",
    "T11n0310_069:0391a22_0": "以無眾生故亦復無苦。",
    "T11n0310_069:0391a22_1": "何以故？",
    "T11n0310_069:0391a22_2": "眾生無處苦諦亦無，以無苦故集諦亦無。",
    "T11n0310_069:0391a23_3": "何以故？",
    "T11n0310_069:0391a23_4": "無如是因而無果者。",
    "T11n0310_069:0391a25_0": "「世尊！",
    "T11n0310_069:0391a25_1": "以無集故滅諦亦無。",
    "T11n0310_069:0391a25_2": "何以故？",
    "T11n0310_069:0391a25_3": "無集諦故亦無斷集，以無滅故道諦亦無。",
    "T11n0310_069:0391a26_4": "何以故？",
    "T11n0310_069:0391a26_5": "無有是道不斷集者。",
    "T11n0310_069:0391a28_0": "「世尊！",
    "T11n0310_069:0391a28_1": "道果者謂是滅諦。",
    "T11n0310_069:0391a28_2": "彼煩惱不可得斷，煩惱滅亦不可得。",
    "T11n0310_069:0391a29_3": "以滅不可得故道亦不可得，無有如是道而無其果。",
    "T11n0310_069:0391b01_4": "此四聖諦但是分別虛妄非有。",
    "T11n0310_069:0391b02_5": "以非有故，不可說言過去現在及以未來。",
    "T11n0310_069:0391b03_6": "若於三世中不可得者，彼即非生非滅、非相非想、非設非可設、非示非可示、非顯非可顯、非語言非可語言、非言辭非可言詞、非說非可說、非見非可見、非知非可知、非識非可識、非測非可測、非達非可達、非到非可到、非得非可得、非聞非可聞、非見非可見、非對非可對、非證非可證、非白非黑、非明非暗、非去非來、非淺非深、非清非濁、非畏非安、非縛非解、非憎非愛、非煩惱非清淨、非智非非智、非路非非路、非壞非非壞、非攝受非非攝受、非生死非非生死、非可得非不可得、非眾生非非眾生、非命非非命、非壽者非非壽者、非我非非我、非物非非物、非空非不空、非相非非相、非願非不願、非依非不依、非有為非無為、非斷非常、非邪非正、非實非妄、非妄想非非妄想、非處非非處、非宅非非宅、非知非不知、非捨非修、非生死非涅槃、非覺非不覺、非凡夫境界、非聲聞境界、非緣覺境界、非菩薩境界、非佛境界、非境界非非境界、非作非不作。",
    "T11n0310_069:0391b22_7": "如是入諦即是入法界，入法界已即得陀羅尼，得陀羅尼已即得辯才。",
    "T11n0310_069:0391b24_8": "「入十二因緣即是入法界，無明緣行，行緣識，識緣名色，名色緣六入，六入緣觸，觸緣受，受緣渴愛，渴愛緣取，取緣有，有緣生，生緣老死憂悲苦惱，是眾苦大聚。",
    "T11n0310_069:0391b27_9": "如是無明滅則行滅，乃至憂悲苦惱滅眾苦大聚滅。",
    "T11n0310_069:0391b28_10": "世尊！",
    "T11n0310_069:0391b28_11": "彼無明無明體不可得。",
    "T11n0310_069:0391b29_12": "何以故？",
    "T11n0310_069:0391b29_13": "性自離故。",
    "T11n0310_069:0391b29_14": "若法無體性彼即非物，以非物故即非成就，非成就者非生非滅，非生滅者即非過去非現在非未來。",
    "T11n0310_069:0391c03_15": "若於三世中不可得者，無名無形無相無想亦非差別，唯是但名但假但用，但世俗，但言說，為教化一切凡夫眾生故。",
    "T11n0310_069:0391c05_16": "彼無明於第一義實不可得，不可得者即非差別用亦不可說。",
    "T11n0310_069:0391c07_17": "世尊！",
    "T11n0310_069:0391c07_18": "若是但名乃至但施設，彼即非實，唯是虛妄言說分別覺觀非定，但是戲論。",
    "T11n0310_069:0391c09_0": "彼無明若無自性者云何能生行？",
    "T11n0310_069:0391c09_1": "無明無故行亦不生。",
    "T11n0310_069:0391c10_2": "以不生故，彼即不老不病不死不流轉即不生。",
    "T11n0310_069:0391c11_3": "何以故？",
    "T11n0310_069:0391c11_4": "若不生者云何有老？",
    "T11n0310_069:0391c11_5": "以無老故乃至不生。",
    "T11n0310_069:0391c12_6": "若不生不死者，即是一切過現未來諸佛菩提，但世俗名字非第一義，所言無明即是菩提。",
    "T11n0310_069:0391c14_7": "當知諸有支亦復如是。",
    "T11n0310_069:0391c15_0": "如是入十二因緣，當知即是入於法界。",
    "T11n0310_069:0391c15_1": "世尊！",
    "T11n0310_069:0391c16_0": "如來不生，一切諸法亦不生，是故一切法即是如來。",
    "T11n0310_069:0391c17_1": "如來不滅，一切諸法亦不滅，是故一切法即是如來。",
    "T11n0310_069:0391c18_2": "世尊！",
    "T11n0310_069:0391c18_3": "如來無相，一切諸法亦無相，是故一切法即是如來。",
    "T11n0310_069:0391c19_4": "略而言之，如是無相不可得，非垢非淨非愛非憎，法界不可識亦復不可知。",
    "T11n0310_069:0391c21_5": "世尊！",
    "T11n0310_069:0391c21_6": "真如者即是如來。",
    "T11n0310_069:0391c21_7": "一切諸法即是真如，是故一切法即是如來。",
    "T11n0310_069:0391c22_8": "世尊！",
    "T11n0310_069:0391c23_9": "實際者即是如來，一切諸法即是實際，是故一切法即是如來。",
    "T11n0310_069:0391c24_10": "世尊！",
    "T11n0310_069:0391c24_11": "隨所法中即有如來，於其法中即有一切法，是故一切法即是如來。",
    "T11n0310_069:0391c26_12": "世尊！",
    "T11n0310_069:0391c26_13": "若有人言如來得阿耨多羅三藐三菩提者，彼諸眾生是計著見。",
    "T11n0310_069:0391c27_14": "何以故？",
    "T11n0310_069:0391c27_15": "如來不二，菩提亦不二，不二者不能覺寤於不二。",
    "T11n0310_069:0391c29_16": "世尊！",
    "T11n0310_069:0391c29_17": "若復有人作如是言：『如來轉於無上法輪。』",
    "T11n0310_069:0392a01_18": "彼諸眾生是執著見。",
    "T11n0310_069:0392a01_19": "何以故？",
    "T11n0310_069:0392a01_20": "如來非進退。",
    "T11n0310_069:0392a02_21": "世尊！",
    "T11n0310_069:0392a02_22": "若復有人作如是言：『如來滅度無量眾生。』",
    "T11n0310_069:0392a03_23": "彼等一切皆是執見。",
    "T11n0310_069:0392a03_24": "何以故？",
    "T11n0310_069:0392a03_25": "一切諸法實無眾生，是故無有得滅度者。",
    "T11n0310_069:0392a04_26": "世尊！",
    "T11n0310_069:0392a04_27": "若復有人作如是言：『如來利益無量眾生。』",
    "T11n0310_069:0392a05_28": "彼等一切是取著見。",
    "T11n0310_069:0392a06_29": "何以故？",
    "T11n0310_069:0392a06_30": "如來不為利益眾生，亦復不為不利眾生出現於世。",
    "T11n0310_069:0392a07_31": "世尊！",
    "T11n0310_069:0392a07_32": "若復有人於未來世作如是言：『如來捨壽。』",
    "T11n0310_069:0392a08_33": "彼諸眾生皆是執見。",
    "T11n0310_069:0392a09_34": "何以故？",
    "T11n0310_069:0392a09_35": "法界無攝受亦無捨故。",
    "T11n0310_069:0392a09_36": "世尊！",
    "T11n0310_069:0392a10_0": "若復有人作如是言：『如來入於無餘涅槃界。』",
    "T11n0310_069:0392a11_0": "彼諸眾生是計著見。",
    "T11n0310_069:0392a11_1": "何以故？",
    "T11n0310_069:0392a11_2": "法界非生死亦非涅槃。",
    "T11n0310_069:0392a12_3": "世尊！",
    "T11n0310_069:0392a12_4": "若復有人於我所說法能決定知者，彼諸眾生於阿耨多羅三藐三菩提皆不退轉。",
    "T11n0310_069:0392a14_5": "世尊！",
    "T11n0310_069:0392a14_6": "假使法界有其變異，是諸善男子善女人能如是信者，必定當覺無上菩提無有變退。」",
    "T11n0310_069:0392a16_7": "爾時八億廣果諸天於世尊所演說自己所證法已，頭面禮足，右繞三匝却住一面，合掌而立，異口同聲以偈讚佛：「敬禮善逝知法者，　　那羅延力大導師，　憐愍一切勝牟尼，　　方便示現於真實。",
    "T11n0310_069:0392a21_0": "　既自了知一切法，　　如實顯示諸世間，　稽首無量功德身，　　智慧最勝無上士。",
    "T11n0310_069:0392a23_0": "　如是真實微妙法，　　聖說相應無有異，　世尊無等大醫王，　　能令眾生法眼淨。",
    "T11n0310_069:0392a25_0": "　敷演八種真聖路，　　為得無上大菩提，　歸敬無量功德身，　　智慧最勝無上士。",
    "T11n0310_069:0392a27_0": "　顯示菩提正直道，　　畢定趣向大涅槃，　獲得無等勝菩提，　　寂滅安隱最堅固。",
    "T11n0310_069:0392a29_0": "　度脫多億那由他，　　輪迴生死苦眾生，　頂禮無量功德身，　　智慧最勝無上士。",
    "T11n0310_069:0392b02_0": "　觀察五陰悉空無，　　陰體畢竟不可得，　彼陰即體離諸觀，　　唯誑愚惑癡眾生。",
    "T11n0310_069:0392b04_0": "　凡夫於此悉被縛，　　猶如獼猴膠所粘，　智者於斯得解脫，　　遊行無礙如空風。",
    "T11n0310_069:0392b06_0": "　諸界即體性自空，　　一切智人如是說，　彼空亦空無自性，　　究竟求之不可得。",
    "T11n0310_069:0392b08_0": "　凡夫於此皆被縛，　　都由不知真實性，　智者觀察得解脫，　　於其三界無所著。",
    "T11n0310_069:0392b10_0": "　諸入無體自空寂，　　一切智人如是說，　猶如空拳虛非實，　　誑惑愚癡眾生輩。",
    "T11n0310_069:0392b12_0": "　凡夫妄起取著心，　　皆由於法生疑惑，　墜落生死皆喪壞，　　猶如商人沒巨海。",
    "T11n0310_069:0392b14_0": "　彼等諸根性自空，　　畢竟推求不可得，　譬如鏡中現面像，　　其像無實畢竟空。",
    "T11n0310_069:0392b16_0": "　凡愚無智於此著，　　正由不知真實法，　猶如眾鳥入羅網，　　亦如淵中所釣魚。",
    "T11n0310_069:0392b18_0": "　眾生無體離生相，　　依真求之不可得，　譬如壁上彩畫像，　　究竟無實眾生性。",
    "T11n0310_069:0392b20_0": "　凡夫無智而取著，　　皆由不知真實義，　智者觀彼得解脫，　　猶如卵生出於[穀-禾+卵]。",
    "T11n0310_069:0392b22_0": "　因緣生法悉無常，　　皆悉空寂離攀緣，　譬如夢中所受樂，　　非實誑惑癡凡夫。",
    "T11n0310_069:0392b24_0": "　愚無智慧為彼縛，　　由不思量妄分別，　智人觀察得解脫，　　猶如飛鳥出籠網。",
    "T11n0310_069:0392b26_0": "　如佛功德不思議，　　一切諸法亦如是，　諸法無相如牟尼，　　法體寂滅如涅槃。",
    "T11n0310_069:0392b28_0": "　諸法無依如如來，　　於其三界不取著，　是故所有成佛者，　　皆由得知此義故。",
    "T11n0310_069:0392c01_0": "　諸法無怖如世尊，　　不起自身及他想，　諸法難思如導師，　　唯佛能知導群生。",
    "T11n0310_069:0392c03_0": "　法無分別如善逝，　　非是凡夫心所行，　是諸如來妙境界，　　唯佛大聖能了知。",
    "T11n0310_069:0392c05_0": "　若有無智作是言，　　佛證無等大菩提，　若復有人作是言，　　世尊已轉妙法輪。",
    "T11n0310_069:0392c07_0": "　若復有人作是言，　　善逝已度那由眾，　彼悉為見之所縛，　　皆由不知真實性。",
    "T11n0310_069:0392c09_0": "　若人謂佛如是說，　　殺害行陰及與命，　若言十力入涅槃，　　利益無量眾生已。",
    "T11n0310_069:0392c11_0": "　彼人一切皆執見，　　入於魔羅之所縛，　不能解知真如法，　　以不知故不知佛。",
    "T11n0310_069:0392c13_0": "　若有善知是非者，　　彼皆能知大導師，　當獲無上功德聚，　　成佛憐愍於世間。",
    "T11n0310_069:0392c15_0": "　斯即真如無變易，　　一切諸法離疑惑，　人中無上最勝尊，　　我等已知如是義。」",
    "T11n0310_069:0392c17_0": "　如是廣果諸天眾，　　咸皆於法得盡知，　對佛導師自演說，　　現己內心淨信解。",
    "T11n0310_069:0392c19_0": "　一切欣喜無疑慮，　　各自見已當成佛，　此是如來微妙法，　　彼即自受導師記。",
    "T11n0310_069:0392c21_0": "爾時世尊知廣果諸天深信具足，於佛法中決定無疑，欲令大眾種善根故而現微笑。",
    "T11n0310_069:0392c22_1": "爾時慧命馬勝以偈問世尊言：「智慧導師功德山，　　非是無因而現笑，　我從善逝親自聞，　　世尊現笑必有因。",
    "T11n0310_069:0392c26_0": "　如來示此微笑相，　　令眾皆受清涼樂，　天人修羅大導師，　　唯願演說笑因緣。",
    "T11n0310_069:0392c28_0": "　今見如來從面門，　　所現微笑甚清涼，　此諸眾會悉懷疑，　　一心瞻仰如來面。",
    "T11n0310_069:0393a01_0": "　大悲最勝人中上，　　願說希有微笑因，　世間若得從佛聞，　　決定必除疑惑心。",
    "T11n0310_069:0393a03_0": "　世尊！",
    "T11n0310_069:0393a03_1": "彼等諸天眾，　　咸皆演說自授記，　以何功德獲何果？",
    "T11n0310_069:0393a04_2": "　　願說成佛神通事。",
    "T11n0310_069:0393a05_0": "　開演微妙梵音聲，　　唯願普斷諸有疑，　一切大眾聞佛說，　　皆悉踊悅甚欣喜。",
    "T11n0310_069:0393a07_0": "　斯等合掌皆一心，　　淨信瞻仰恭敬住，　佛子天眾各思惟，　　悕求無上大菩提。",
    "T11n0310_069:0393a09_0": "　是諸眾會有疑惑，　　唯願如來為除斷，　必當得力知是非，　　具足成就一切智。",
    "T11n0310_069:0393a11_0": "　得聞如來八種音，　　天眾靡不皆喜悅，　當得護持如來教，　　隨順正法如說行。",
    "T11n0310_069:0393a13_0": "　觀察知彼天心已，　　無上大智願解說，　以是大眾生欣喜，　　於佛法中得信解。",
    "T11n0310_069:0393a15_0": "　今於導師願得聞，　　天眾過去所修行，　若蒙如來解說已，　　所願皆悉得滿足。",
    "T11n0310_069:0393a17_0": "　廣果諸天如法行，　　必得成就一切智，　當度世間諸群生，　　顯示真如法體性。」",
    "T11n0310_069:0393a19_0": "爾時世尊即以偈答慧命馬勝曰：「善哉馬勝汝知時，　　今者問我正是宜。",
    "T11n0310_069:0393a21_0": "　我為廣果諸天輩，　　於此大眾現微笑。",
    "T11n0310_069:0393a22_0": "　今當為汝分別說，　　咸皆一心共諦聽，　所現微笑因緣義，　　汝及大眾悉得聞。",
    "T11n0310_069:0393a24_0": "　如來具足一切智，　　觀察因緣有三種，　二足德聚正觀已，　　而現微笑示世間。",
    "T11n0310_069:0393a26_0": "　有樂住於涅槃者，　　少智微淺願聲聞，　復有樂住默然者，　　志求辟支佛菩提。",
    "T11n0310_069:0393a28_0": "　復有樂求世導師，　　成佛大力那羅延，　我觀彼等深信已，　　隨所樂欲而度脫。",
    "T11n0310_069:0393b01_0": "　為求聲聞示現者，　　當知是其最下笑，　應當知我中品笑，　　為求辟支而示現。",
    "T11n0310_069:0393b03_0": "　馬勝當知此上笑，　　為諸天眾授佛記，　我說此三解笑因，　　所謂最下及中上。",
    "T11n0310_069:0393b05_0": "　善解世間勝導師，　　而作微笑現瑞相，　佛知眾生欲三乘，　　願樂求證於聖果。",
    "T11n0310_069:0393b07_0": "　為求聲聞現笑者，　　微笑光明從足沒，　為求辟支所示現，　　當知笑光入臍輪。",
    "T11n0310_069:0393b09_0": "　為受無上十力者，　　其光從佛頂上入，　馬勝汝今應當知，　　微笑因緣有三種。",
    "T11n0310_069:0393b11_0": "　我向所現微笑光，　　彼光於我頂上沒，　當知先所現微笑，　　悉為無上菩提記。",
    "T11n0310_069:0393b13_0": "　我今當更為汝說，　　微笑復有三種因，　善哉馬勝及大眾，　　一心靜意俱諦聽。",
    "T11n0310_069:0393b15_0": "　前現微笑為佛者，　　其光即從頂上入，　有光少時住身腰，　　須臾沒者為辟支。",
    "T11n0310_069:0393b17_0": "　我現微笑放光明，　　暫時在於足前住，　斯光隨乘而變現，　　當知此為聲聞人。",
    "T11n0310_069:0393b19_0": "　今復更說微笑因，　　馬勝諦聽有三種，　導師所放諸光明，　　出已圍繞於十力。",
    "T11n0310_069:0393b21_0": "　其光既出皆踈散，　　還復速聚繞身腰，　漸漸轉復更增廣，　　亦還右繞於如來。",
    "T11n0310_069:0393b23_0": "　有光初停後廣大，　　漸漸右繞於我身，　彼光悉遍世尊形，　　與身俱等無有異。",
    "T11n0310_069:0393b25_0": "　其光莊嚴佛身相，　　暉赫猶如真金聚，　牟尼所放微笑光，　　當知此光記剎土。",
    "T11n0310_069:0393b27_0": "　有光出已猶如蓋，　　於上遍覆世尊身，　有光如花空中住，　　其光照曜於導師。",
    "T11n0310_069:0393b29_0": "　彼光一切皆右旋，　　三匝圍繞如來身，　當知此光記壽命，　　出世大智現斯瑞。",
    "T11n0310_069:0393c02_0": "　斯等三種微笑光，　　善逝隨根差別現，　馬勝汝今應當知，　　此是三種微笑因。",
    "T11n0310_069:0393c04_0": "　世間導師所現相，　　善知眾生深信樂，　今於如來教法中，　　汝等聞此得除疑。",
    "T11n0310_069:0393c06_0": "　是諸廣果天眾等，　　其數滿足有八億，　廣說微妙正法門，　　各於異剎得成佛。",
    "T11n0310_069:0393c08_0": "　壽命具足無有量，　　經由多劫住於世，　是故如來現斯瑞，　　廣大光明五種色。",
    "T11n0310_069:0393c10_0": "　此諸天眾於過去，　　三十有六僧祇劫，　常得值遇諸世尊，　　親承供養習諸善。",
    "T11n0310_069:0393c12_0": "　又復經於三十六，　　阿僧祇劫廣修行，　斯等大士住世間，　　供養如來未曾倦。",
    "T11n0310_069:0393c14_0": "　思惟救度眾生故，　　數數勤修供養佛，　供養世尊應其宜，　　悕求無上大菩提。",
    "T11n0310_069:0393c16_0": "　彼諸天眾未來世，　　當得作佛那羅延，　成妙牟尼功德山，　　其劫號曰勝金幢。",
    "T11n0310_069:0393c18_0": "　是諸如來各自住，　　清淨莊嚴國土中，　彼佛同號日光輪，　　具足無量功德聚。",
    "T11n0310_069:0393c20_0": "　一一如來各住世，　　經於無量那由劫，　此諸善逝所集眾，　　無量無邊不可數。",
    "T11n0310_069:0393c22_0": "　一一導師成佛時，　　所有聲聞弟子輩，　十力住經那由劫，　　算數彼眾不可盡。",
    "T11n0310_069:0393c24_0": "　若有算師悉共聚，　　亦算彼眾不能盡，　當時所有諸菩薩，　　倍多於彼聲聞眾。",
    "T11n0310_069:0393c26_0": "　皆悉發心住佛乘，　　願得當成一切智，　於其清淨國土中，　　悉當成佛具十力。",
    "T11n0310_069:0393c28_0": "　是諸菩薩所修行，　　皆如本師無有異，　彼諸如來滅度後，　　正法興顯久住世。",
    "T11n0310_069:0394a01_0": "　經於十二那由劫，　　為諸佛子所護持，　此諸佛法熾盛時，　　有發無上菩提心。",
    "T11n0310_069:0394a03_0": "　其數過於恒河沙，　　皆悉勤修菩薩行，　彼諸善逝滅度已，　　所有一切聲聞眾。",
    "T11n0310_069:0394a05_0": "　斯眾皆悉得涅槃，　　過於大海諸沙數，　如是彼諸佛正法，　　具足興顯於世間。",
    "T11n0310_069:0394a07_0": "　饒益無量諸眾生，　　彼教如法大興盛。",
    "T11n0310_069:0394a08_0": "　如是聞佛所說已，　　一切大眾皆信解，　必當得成佛世尊，　　廣能利益諸群生。",
    "T11n0310_069:0394a10_0": "　是時眾會悉欣喜，　　頭面禮拜如來足，　無等恭敬於善逝，　　如法供養天人師。",
    "T11n0310_069:0394a12_0": "　是故踊躍發精進，　　猶如有人救頭燃，　常應親近善知識，　　勤修般若波羅蜜。",
    "T11n0310_069:0394a14_0": "　此是見實勝進行，　　汝等比丘應修習，　當成無上二足尊，　　功德如山利世間。」",
    "T11n0310_069:0394a16_0": "大寶積經卷第六十九"
}