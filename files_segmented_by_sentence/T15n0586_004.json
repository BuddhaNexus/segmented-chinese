{
    "T15n0586_004:0055a06_0": "思益梵天所問經卷第四",
    "T15n0586_004:0055a08_0": "姚秦龜茲國三藏鳩摩羅什譯",
    "T15n0586_004:0055a09_0": "稱歎品第十二(丹無此品名)",
    "T15n0586_004:0055a10_0": "◎爾時釋、梵、四天王俱在會中，即以天花散於佛上而作是言：「世尊！",
    "T15n0586_004:0055a11_1": "若善男子、善女人聞文殊師利說是法，有信解者，當知是人能破魔怨。",
    "T15n0586_004:0055a13_2": "所以者何？",
    "T15n0586_004:0055a13_3": "文殊師利今所說法，能破一切邪見妄想。",
    "T15n0586_004:0055a14_4": "世尊！",
    "T15n0586_004:0055a14_5": "若善男子、善女人聞是法不驚不怖，當知是人不從小功德來。",
    "T15n0586_004:0055a15_6": "若是經所在之處，當知此處則為諸佛擁護受用。",
    "T15n0586_004:0055a17_7": "若聞是經處，當知此處轉於法輪。",
    "T15n0586_004:0055a17_8": "是經在所住處——聚落、村邑、山林、曠野、塔寺、僧坊、經行之處——諸魔、外道、貪著之人不能侵嬈。",
    "T15n0586_004:0055a19_9": "世尊！",
    "T15n0586_004:0055a20_10": "若人多供養過去諸佛，乃能得聞如是經典。",
    "T15n0586_004:0055a21_11": "世尊！",
    "T15n0586_004:0055a21_12": "我等於此經中得智慧光明，而不能得報佛及文殊師利、思益梵天之恩。",
    "T15n0586_004:0055a22_13": "世尊！",
    "T15n0586_004:0055a23_0": "我等所從聞經，於是法師生世尊想；我等常當隨侍說是經者，此善男子常為諸天之所擁護。",
    "T15n0586_004:0055a25_1": "若人書寫是經，讀誦、解說時，無量諸天為聽法故來至其所。」",
    "T15n0586_004:0055a26_2": "◎詠德品第十三(丹無此品名)◎爾時世尊讚釋、梵、四天王等大眾言：「善哉，善哉！",
    "T15n0586_004:0055a29_3": "如汝所說，若三千大千世界滿中珍寶以為一分，聞是經者所得功德以為一分，福勝於彼。",
    "T15n0586_004:0055b02_4": "置是三千大千世界，若恒河沙等十方世界滿中珍寶，聞是經者所得功德復勝於彼。",
    "T15n0586_004:0055b04_5": "諸善男子！",
    "T15n0586_004:0055b04_6": "若欲得功德者當聽是經，欲得身色端正，欲得財富，欲得眷屬，欲得自在，欲得具足天樂人樂，欲得名稱，欲得多聞、憶念堅固、正行威儀、戒定智慧、解達經書，欲得善知識，欲得三明六通，欲得一切善法，欲得阿耨多羅三藐三菩提，欲得與一切眾生樂具，欲得涅槃者，當聽是經，受持、讀誦，如法修行，廣為人說。",
    "T15n0586_004:0055b11_7": "諸善男子！",
    "T15n0586_004:0055b11_8": "若行是經者，我不見其人不得如此具足快樂。",
    "T15n0586_004:0055b12_9": "「諸善男子！",
    "T15n0586_004:0055b13_10": "我今語汝，若人所從聞是經處，若和上、若阿闍梨，我不見世間供養之具能報其恩。",
    "T15n0586_004:0055b15_11": "是法出於世間，世間供養所不能報；是法度於世間，世間財物所不能報；是法無染，染污之物所不能報。",
    "T15n0586_004:0055b17_12": "諸善男子！",
    "T15n0586_004:0055b17_13": "是法餘無能報，惟有一事——如說修行。",
    "T15n0586_004:0055b18_14": "若人於此法中能如說行者，是名能報師恩，亦為恭敬於師，淨畢報恩；是名不空食人信施；是名順如來語、順如來教；是名越渡諸流；是名過諸險道；是名建立勝幢；是名能破敵陣；是名師子之王，無所畏故；是名象王，心柔軟故；是名牛王，外道論師無能壞故；是名醫王，能療一切眾生病故；是名無所驚怖，能說甚深法故；是名能具足捨，捨諸煩惱故；是名持清淨戒，究盡善法故；是名得大忍辱，離我、我所故；是名大精進力，於無量劫心無倦故；是名具足禪定，常念繫心住一處故；是名有大智慧，善解言說諸章句故；是名有大威德，以無量福莊嚴身相故；是名有大威德，能蔽日月諸光明故；是名大力，持佛十力故；是名大雲，能震法雷故；是名大雨，能滅煩惱塵故；是名為舍，至涅槃故；是名大救，救生死畏故；是名燈明，離無明闇故；是名歸趣，魔所怖者之所依故；是名眾生究竟之道；是名得位，坐道場故；是名已得法眼；是名見諸法如；是名知空法相；是名安住大悲；是名安立大慈；是名不捨一切眾生；是名背於小乘；是名向於大乘；是名除捨顛倒；是名至於平等；是名入於法位；是名安住道場；是名破壞諸魔；是名轉於法輪。",
    "T15n0586_004:0055c13_15": "諸善男子！",
    "T15n0586_004:0055c14_16": "我若一劫、若減一劫，稱揚、讚歎說是如說修行功德不可窮盡，如來之辯亦不可盡。」",
    "T15n0586_004:0055c15_17": "◎等行品第十四(丹無此品名)◎爾時會中有天子，名不退轉，白佛言：「世尊！",
    "T15n0586_004:0055c18_0": "所說隨法行，隨法行者為何謂耶？」",
    "T15n0586_004:0055c18_1": "佛告天子：「隨法行者，不行一切法。",
    "T15n0586_004:0055c19_2": "所以者何？",
    "T15n0586_004:0055c19_3": "若不行諸法，則不分別是正是邪。",
    "T15n0586_004:0055c20_4": "如是行者則不行善、不行不善，不行有漏、不行無漏，不行世間、不行出世間，不行有為、不行無為，不行生死、不行涅槃，是名隨法行；若起法相者，是則不名隨法行也。",
    "T15n0586_004:0055c24_5": "若念言：『我行是法。』",
    "T15n0586_004:0055c24_6": "是則戲論、不隨法行；若不受一切法，則隨法行；於一切法無憶念、無分別、無所行，是名隨法行。」",
    "T15n0586_004:0055c27_7": "爾時不退轉天子白佛言：「世尊！",
    "T15n0586_004:0055c27_8": "若能如是隨法行者，是人畢竟不復邪行。",
    "T15n0586_004:0055c28_9": "所以者何？",
    "T15n0586_004:0055c29_0": "正行者名為畢竟。",
    "T15n0586_004:0055c29_1": "住邪道者無隨法行，住正道者有隨法行。",
    "T15n0586_004:0056a01_2": "世尊！",
    "T15n0586_004:0056a01_3": "行正行者，無有邪法。",
    "T15n0586_004:0056a01_4": "所以者何？",
    "T15n0586_004:0056a02_5": "諸法平等無差別故。」",
    "T15n0586_004:0056a02_6": "爾時思益梵天謂不退轉天子：「汝於此中隨法行不？」",
    "T15n0586_004:0056a03_7": "答言：「若世尊所說法中有二相者，我當行隨法行；今以無二相是隨法行，於中行者及所行法俱不可得。",
    "T15n0586_004:0056a06_8": "梵天！",
    "T15n0586_004:0056a06_9": "我以不二法行隨法行，離諸分別故如，諸法如行，是名隨法行。」",
    "T15n0586_004:0056a07_10": "思益言：「汝未曾見此佛土耶？」",
    "T15n0586_004:0056a08_11": "天子言：「此佛土亦未曾見我。」",
    "T15n0586_004:0056a09_12": "思益言：「此佛土不能思惟、分別見與不見。」",
    "T15n0586_004:0056a10_0": "天子言：「我亦不思惟、分別曾於佛土見與不見。」",
    "T15n0586_004:0056a11_1": "思益言：「何人未見能見？」",
    "T15n0586_004:0056a11_2": "答言：「一切凡夫未見聖法位。",
    "T15n0586_004:0056a12_3": "若能入者，是為先所未見而見；是法位相非眼所見，非耳、鼻、舌、身、意、識所知；但應隨如相——見如、眼如、乃至意如，法位如亦如是。",
    "T15n0586_004:0056a15_4": "若能如是見者，是名正見。」",
    "T15n0586_004:0056a15_5": "◎◎授不退轉天子記品第十五(丹師子吼品第十九)◎爾時釋提桓因白佛言：「世尊！",
    "T15n0586_004:0056a17_6": "譬如賈客主入於寶洲，其人所見皆是寶物。",
    "T15n0586_004:0056a18_7": "如是成就不可思議功德者，有所樂說皆是法寶，所樂說者皆是實際。",
    "T15n0586_004:0056a20_8": "所樂說者，於諸法中無所貪著，不著彼我。",
    "T15n0586_004:0056a21_9": "所樂說者，皆是真實無有顛倒。",
    "T15n0586_004:0056a22_0": "所樂說者，過去際空，未來際不可得，現在際不起見。",
    "T15n0586_004:0056a23_1": "所樂說者，不信解者得信解，信解者得解脫。",
    "T15n0586_004:0056a24_2": "所樂說者，破增上慢；無增上慢者自說所作已辦。",
    "T15n0586_004:0056a25_3": "所樂說者，魔不得便，所聽法者超度魔事。",
    "T15n0586_004:0056a26_4": "所樂說者，未生善法令生，已生善法令得增長。",
    "T15n0586_004:0056a27_5": "所樂說者，已生諸煩惱令斷，未生諸煩惱令不生。",
    "T15n0586_004:0056a28_6": "所樂說者，未大莊嚴者令大莊嚴，已大莊嚴者令不退轉。",
    "T15n0586_004:0056a29_7": "所樂說者，不斷滅諸法而護佛法。",
    "T15n0586_004:0056b01_8": "世尊！",
    "T15n0586_004:0056b01_9": "以是樂說，能降伏一切外道。",
    "T15n0586_004:0056b02_10": "所以者何？",
    "T15n0586_004:0056b02_11": "一切野干不能於師子王前自現其身，況聞其吼。",
    "T15n0586_004:0056b03_12": "世尊！",
    "T15n0586_004:0056b04_13": "一切外道諸論議師不能堪忍無上師子之吼，亦復如是。」",
    "T15n0586_004:0056b05_14": "(八幅爾時佛告下，丹為梵行牢強精進品第二十)。",
    "T15n0586_004:0056b06_0": "爾時不退轉天子謂釋提桓因：「憍尸迦！",
    "T15n0586_004:0056b06_1": "所言師子吼，師子吼者為何謂耶？」",
    "T15n0586_004:0056b07_2": "答言：「若行者說法無所貪著，是名師子吼。",
    "T15n0586_004:0056b08_3": "若行者貪著所見而有所說，是野干鳴，不名師子吼，起諸邪見故。",
    "T15n0586_004:0056b10_4": "天子！",
    "T15n0586_004:0056b10_5": "汝當復說所以為師子吼者？」",
    "T15n0586_004:0056b11_0": "天子言：「憍尸迦！",
    "T15n0586_004:0056b11_1": "有所說法，乃至如來尚不貪著，何況餘法，是名師子吼。",
    "T15n0586_004:0056b12_2": "又，憍尸迦！",
    "T15n0586_004:0056b12_3": "如說修行名師子吼，決定說法名師子吼，說法無畏名師子吼。",
    "T15n0586_004:0056b14_4": "又，憍尸迦！",
    "T15n0586_004:0056b14_5": "若行者為不生、不滅、不出故說法，名師子吼。",
    "T15n0586_004:0056b15_6": "若為無垢、無淨、無合、無散故說法，名師子吼。",
    "T15n0586_004:0056b16_7": "又，憍尸迦！",
    "T15n0586_004:0056b16_8": "師子吼名決定說一切法無我、無眾生；師子吼名決定說諸法空；師子吼名守護法故而有所說；師子吼名作是願言：『我當作佛，滅一切眾生苦惱。』",
    "T15n0586_004:0056b20_9": "；師子吼名於清淨所須物中少欲知足；師子吼名常能不捨阿蘭若住處；師子吼名行施唱導；師子吼名不捨持戒；師子吼名等心怨親；師子吼名常行精進不捨本願；師子吼名能除煩惱；師子吼名以智慧善知所行。」",
    "T15n0586_004:0056b24_10": "說是師子吼法時，三千大千世界六種震動，百千伎樂不鼓自鳴，其大光明普照天地。",
    "T15n0586_004:0056b26_11": "百千諸天踊躍歡喜言：「我等聞不退轉天子說師子吼法，於閻浮提再見轉法輪。」",
    "T15n0586_004:0056b28_12": "時佛微笑。",
    "T15n0586_004:0056b28_13": "諸佛常法，若微笑時，若干百千種青、黃、赤、白、紅、紫等光，從口中出普照無量無邊世界，上過梵世蔽日月光，還繞身三匝，從頂相入。",
    "T15n0586_004:0056c02_14": "於是思益梵天向佛合掌，以偈讚曰：「度一切慧最勝尊，　　悉知三世眾生行，　智慧功德及解脫，　　唯願演說笑因緣。",
    "T15n0586_004:0056c06_0": "　佛慧無量無障礙，　　聲聞緣覺所不及，　知眾生心隨意說，　　願最上尊說笑緣。",
    "T15n0586_004:0056c08_0": "　佛光可樂淨無穢，　　普照天人蔽日月，　須彌鐵圍及眾山，　　願無比尊說笑緣。",
    "T15n0586_004:0056c10_0": "　大聖寂然離瞋恨，　　天人瞻仰無厭足，　一切皆蒙得快樂，　　願為分別笑因緣。",
    "T15n0586_004:0056c12_0": "　通達諸法空無我，　　水沫雲露夢所見，　水中月影虛空相，　　願以妙音說笑緣。",
    "T15n0586_004:0056c14_0": "　離分別想諸邪見，　　了空無相及無作，　常樂禪定寂然法，　　願說放此淨光緣。",
    "T15n0586_004:0056c16_0": "　不著文字言音聲，　　說不依法及眾生，　彼各自謂為我說，　　願神通智說笑緣。",
    "T15n0586_004:0056c18_0": "　佛為醫王滅眾病，　　那羅延力救世者，　趣舍燈明究竟道，　　天人供養說笑緣。」",
    "T15n0586_004:0056c20_0": "爾時佛告思益梵天：「汝見是不退轉天子不？」",
    "T15n0586_004:0056c21_0": "「唯然，已見！」",
    "T15n0586_004:0056c21_1": "「梵天！",
    "T15n0586_004:0056c21_2": "此不退轉天子從今已後，過三百二十萬阿僧祇劫當得作佛，號須彌燈王如來、應供、正遍知、明行足、善逝、世間解、無上士、調御丈夫、天人師、佛、世尊，世界名妙化，劫名梵歎。",
    "T15n0586_004:0056c25_3": "其佛國土以閻浮檀金琉璃為地，純以菩薩為僧，無諸魔怨。",
    "T15n0586_004:0056c26_4": "所須之物應念即至，佛壽無量不可計數。」",
    "T15n0586_004:0056c27_5": "於是思益梵天謂不退轉天子：「如來今已授仁者記。」",
    "T15n0586_004:0056c28_6": "天子言：「梵天！",
    "T15n0586_004:0056c29_7": "如與如、法性受記、與我受記亦復如是。」",
    "T15n0586_004:0057a01_0": "思益言：「如、法性不可授記。」",
    "T15n0586_004:0057a01_1": "天子言：「如、法性不可授記者，當知一切菩薩受記亦復如是。」",
    "T15n0586_004:0057a03_0": "思益言：「若如來不與汝記，汝於過去諸佛所則為空住梵行。」",
    "T15n0586_004:0057a04_1": "天子言：「若無所住是住梵行。」",
    "T15n0586_004:0057a05_0": "思益言：「云何無住而住梵行？」",
    "T15n0586_004:0057a05_1": "答言：「若不住欲界、不住色界、不住無色界，是住梵行。",
    "T15n0586_004:0057a06_2": "又，梵天！",
    "T15n0586_004:0057a07_3": "若行者不住我、不住眾生、不住壽命者、不住人者，是住梵行。",
    "T15n0586_004:0057a08_4": "以要言之，若不住法、不住非法，是住梵行。」",
    "T15n0586_004:0057a09_5": "又問：「梵行者有何義？」",
    "T15n0586_004:0057a10_6": "答言：「住不二道，是梵行義！」",
    "T15n0586_004:0057a10_7": "又問：「住不二道，為住何所？」",
    "T15n0586_004:0057a11_8": "答言：「住不二道，是即不住一切諸法。",
    "T15n0586_004:0057a12_9": "所以者何？",
    "T15n0586_004:0057a12_10": "眾賢聖無所住、不取於法，能度諸流。」",
    "T15n0586_004:0057a13_11": "又問：「云何為修道？」",
    "T15n0586_004:0057a13_12": "答言：「不墮有，不墮無，亦不分別是有、是無。",
    "T15n0586_004:0057a14_13": "習如是者，名為修道。」",
    "T15n0586_004:0057a15_14": "又問：「以何法修道？」",
    "T15n0586_004:0057a15_15": "答言：「不以見、聞、覺、知法，不以得、不以證，於一切法無相、無示，名為修道。」",
    "T15n0586_004:0057a17_16": "又問：「何謂菩薩牢強精進？」",
    "T15n0586_004:0057a17_17": "答言：「若菩薩於諸法不見一相、不見異相，是名菩薩牢強精進大莊嚴也。",
    "T15n0586_004:0057a19_18": "於諸法不壞法性故，於諸法無著、無斷、無增、無減，不見垢淨，出於法性，是名菩薩第一精進，所謂身無所起、心無所起。」",
    "T15n0586_004:0057a22_19": "於是世尊讚不退轉天子：「善哉，善哉！」",
    "T15n0586_004:0057a23_20": "讚已，語思益梵天言：「如此天子所說：『身無所起、心無所起，是為第一牢強精進。』",
    "T15n0586_004:0057a25_21": "梵天！",
    "T15n0586_004:0057a25_22": "我念宿世一切所行牢強精進，持戒頭陀，於諸師長供養恭敬，在空閑處專精行道，讀誦多聞，愍念眾生，給其所須；一切難行苦行慇懃精進，而過去諸佛不見授阿耨多羅三藐三菩提記。",
    "T15n0586_004:0057a29_23": "所以者何？",
    "T15n0586_004:0057a29_24": "我住身、口、心，起精進相故。",
    "T15n0586_004:0057b01_25": "梵天！",
    "T15n0586_004:0057b01_26": "我後得如天子所說牢強精進故，然燈佛授我記言：『汝於來世當得作佛，號釋迦牟尼。』",
    "T15n0586_004:0057b03_27": "是故，梵天！",
    "T15n0586_004:0057b03_28": "若菩薩疾欲受記，應當修習如是牢強精進，謂於諸法不起精進相。」",
    "T15n0586_004:0057b05_29": "「世尊！",
    "T15n0586_004:0057b05_30": "何等是不起相精進？」",
    "T15n0586_004:0057b05_31": "佛言：「三世等空精進，是名不起相精進。」",
    "T15n0586_004:0057b06_32": "「世尊！",
    "T15n0586_004:0057b06_33": "云何為三世等空精進？」",
    "T15n0586_004:0057b07_34": "佛言：「過去心已滅，未來心未至，現在心無住；若法滅不復更起，若未至即無生相，若無住即住實相。",
    "T15n0586_004:0057b09_35": "又實相亦無有生，若法無生則無去、來、今，若無去、來、今者則從本已來性常不生，是名三世等空精進，能令菩薩疾得受記。",
    "T15n0586_004:0057b12_36": "「梵天！",
    "T15n0586_004:0057b12_37": "菩薩成就如是法忍者，能了達一切法無所捨，是名檀波羅蜜；了達一切法無漏，是名尸波羅蜜；了達一切法無傷，是名羼提波羅蜜；了達一切法無所起，是名毘梨耶波羅蜜；了達一切法平等，是名禪波羅蜜；了達一切法無所分別，是名般若波羅蜜。",
    "T15n0586_004:0057b18_38": "若菩薩如是了達，則於諸法無增無減、無正無邪。",
    "T15n0586_004:0057b19_39": "是菩薩雖布施，不求果報；雖持戒，無所貪著；雖忍辱，知內外空；雖精進，知無起相；雖禪定，無所依止；雖行慧，無所取相。",
    "T15n0586_004:0057b22_40": "「梵天！",
    "T15n0586_004:0057b22_41": "菩薩成就如是法忍，雖示現一切所行，而無所染污。",
    "T15n0586_004:0057b23_42": "是人得世間平等相，不為利衰、毀譽、稱譏、苦樂之所傾動，出過一切世間法故；不自高、不自下、不喜不慼、不動不逸、無二心、離諸緣，得無二法；為墮見二法眾生起大悲心，為其受身而教化之。",
    "T15n0586_004:0057b27_43": "梵天！",
    "T15n0586_004:0057b28_44": "是名第一牢強精進，所謂得無我、空、法忍，而於眾生起大悲心，為之受身。」",
    "T15n0586_004:0057b29_45": "說是牢強精進相時，八千菩薩得無生法忍，佛為受記，皆當得阿耨多羅三藐三菩提，各於異土得成佛道，皆同一號，號堅精進。",
    "T15n0586_004:0057c04_0": "◎爾時大迦葉白佛言：「世尊！",
    "T15n0586_004:0057c04_1": "譬如諸大龍，若欲雨時，雨於大海；此諸菩薩亦復如是，以大法雨雨菩薩心。」",
    "T15n0586_004:0057c06_2": "佛言：「迦葉！",
    "T15n0586_004:0057c06_3": "如汝所說，諸大龍王所以不雨閻浮提者，非有悋也，但以其地不堪受故。",
    "T15n0586_004:0057c08_4": "所以者何？",
    "T15n0586_004:0057c08_5": "大龍所雨，澍如車軸。",
    "T15n0586_004:0057c09_0": "若其雨者，是閻浮提及城邑、聚落、山林、陂池，悉皆漂流如漂棗葉，是故大龍不雨大雨於閻浮提。",
    "T15n0586_004:0057c11_1": "如是，迦葉！",
    "T15n0586_004:0057c11_2": "此諸菩薩所以不雨法雨於餘眾生者，亦無悋心，以其器不堪受如是等法。",
    "T15n0586_004:0057c13_3": "是故此諸菩薩但於甚深智慧無量大海菩薩心中，雨如是等不可思議無上法雨。",
    "T15n0586_004:0057c15_0": "「迦葉！",
    "T15n0586_004:0057c15_1": "又如大海，堪受大雨，澍如車軸，不增不減；此諸菩薩亦復如是，若於一劫、若復百劫，若聽、若說，其法湛然，不增不減。",
    "T15n0586_004:0057c17_2": "「迦葉！",
    "T15n0586_004:0057c17_3": "又如大海，百川眾流入其中者，同一鹹味；此諸菩薩亦復如是，聞種種法、種種論議，皆能信解為一空味。",
    "T15n0586_004:0057c20_4": "(前幅爾時大迦葉下丹本為海喻品第二十一)「迦葉！",
    "T15n0586_004:0057c21_5": "又如大海，澄淨無垢，濁水流入即皆清潔；此諸菩薩亦復如是，淨諸結恨塵勞之垢。",
    "T15n0586_004:0057c23_6": "「迦葉！",
    "T15n0586_004:0057c23_7": "又如大海，甚深無底；此諸菩薩亦復如是，能思惟入無量法，故名為甚深，一切聲聞、辟支佛不能測，故名為無底。",
    "T15n0586_004:0057c25_8": "「迦葉！",
    "T15n0586_004:0057c25_9": "又如大海，集無量水；此諸菩薩亦復如是，集無量法、無量智慧，是故說諸菩薩心如大海。",
    "T15n0586_004:0057c27_10": "「迦葉！",
    "T15n0586_004:0057c28_0": "又如大海，積聚種種無量珍寶；此諸菩薩亦復如是，入種種法門，集諸法寶，種種行道，出生無量法寶之聚。",
    "T15n0586_004:0058a01_1": "「迦葉！",
    "T15n0586_004:0058a01_2": "又如大海，有三種寶：一者少價、二者有價、三者無價；此諸菩薩所可說法亦復如是，隨諸眾生根之利鈍令得解脫——有以小乘而得解脫，有以中乘而得解脫，有以大乘而得解脫。",
    "T15n0586_004:0058a05_3": "「迦葉！",
    "T15n0586_004:0058a05_4": "又如大海，漸漸轉深；此諸菩薩亦復如是，向薩婆若漸漸轉深。",
    "T15n0586_004:0058a07_5": "「迦葉！",
    "T15n0586_004:0058a07_6": "又如大海，不宿死屍；此諸菩薩亦復如是，不宿聲聞、辟支佛心，亦不宿慳貪、毀戒、瞋恚、懈怠、亂念、愚癡之心，亦不宿我、人、眾生之見。",
    "T15n0586_004:0058a10_7": "「迦葉！",
    "T15n0586_004:0058a10_8": "又如劫盡燒時，諸小陂池、江河、泉源在前枯竭，然後大海乃當消盡；正法滅時亦復如是，諸行小道正法先盡，然後菩薩大海之心正法乃滅。",
    "T15n0586_004:0058a13_9": "迦葉！",
    "T15n0586_004:0058a13_10": "此諸菩薩寧失身命不捨正法。",
    "T15n0586_004:0058a14_11": "汝謂菩薩失正法耶？",
    "T15n0586_004:0058a14_12": "勿造斯觀。",
    "T15n0586_004:0058a15_13": "迦葉！",
    "T15n0586_004:0058a15_14": "如彼大海有金剛珠，名集諸寶，乃至七日出時，火至梵世，而此寶珠不燒不失，轉至他方大海之中。",
    "T15n0586_004:0058a17_15": "若是寶珠在此世界，世界燒者無有是處；此諸菩薩亦復如是，正法滅時，七邪法出，爾乃至於他方世界。",
    "T15n0586_004:0058a19_16": "何等七？",
    "T15n0586_004:0058a20_17": "一者，外道論；二者，惡知識；三者，邪用道法；四者，互相惱亂；五者，入邪見棘林；六者，不修福德；七者，無有得道。",
    "T15n0586_004:0058a22_18": "此七惡出時，是諸菩薩知諸眾生不可得度，爾乃至於他方佛國，不離見佛、聞法、教化眾生、增長善根。",
    "T15n0586_004:0058a24_19": "「迦葉！",
    "T15n0586_004:0058a25_20": "又如大海，為無量眾生之所依止；此諸菩薩亦復如是，眾生依止得三種樂：人樂、天樂、涅槃之樂。",
    "T15n0586_004:0058a27_21": "「迦葉！",
    "T15n0586_004:0058a27_22": "又如大海，鹹不可飲；此諸菩薩亦復如是，諸魔外道不能吞滅。」",
    "T15n0586_004:0058a28_23": "於是大迦葉白佛言：「世尊！",
    "T15n0586_004:0058a29_24": "大海雖深尚可測量，此諸菩薩不可測也。」",
    "T15n0586_004:0058b01_25": "佛告迦葉：「三千大千世界微塵猶可數知，此諸菩薩功德無量不可數也。」",
    "T15n0586_004:0058b03_26": "爾時世尊欲重宣此事，而說偈言：「譬如大海能悉受，　　一切眾水無滿時，　此諸菩薩亦如是，　　常求法利無厭足。",
    "T15n0586_004:0058b06_0": "　又如大海納眾流，　　一切悉歸無損益，　此諸菩薩亦如是，　　聽受深法無增減。",
    "T15n0586_004:0058b08_0": "　又如大海不受濁，　　濁水流入悉清淨，　此諸菩薩亦如是，　　不受一切煩惱垢。",
    "T15n0586_004:0058b10_0": "　又如大海無涯底，　　此諸菩薩亦如是，　功德智慧無有量，　　一切眾生不能測。",
    "T15n0586_004:0058b12_0": "　又如大海無別異，　　百川流入皆一味，　此諸菩薩亦如是，　　所聽受法同一相。",
    "T15n0586_004:0058b14_0": "　又如大海所以成，　　非但為一眾生故，　此諸菩薩亦如是，　　普為一切發道心。",
    "T15n0586_004:0058b16_0": "　如海寶珠名集寶，　　因是寶故有眾寶，　菩薩寶聚亦如是，　　從菩薩寶出諸寶。",
    "T15n0586_004:0058b18_0": "　如大海出三種寶，　　而此大海無分別，　菩薩說法亦如是，　　三乘度人無彼此。",
    "T15n0586_004:0058b20_0": "　又如大海漸漸深，　　此諸菩薩亦如是，　為眾生故修功德，　　迴向甚深薩婆若。",
    "T15n0586_004:0058b22_0": "　又如大海不宿屍，　　此諸菩薩亦如是，　發清淨心菩提願，　　不宿聲聞煩惱心。",
    "T15n0586_004:0058b24_0": "　如大海有堅牢寶，　　其寶名曰集諸寶，　劫盡燒時終不燒，　　轉至他方諸佛國。",
    "T15n0586_004:0058b26_0": "　正法滅時亦如是，　　堅精進者能持法，　知諸眾生不可度，　　轉至他方諸佛所。",
    "T15n0586_004:0058b28_0": "　三千世界欲壞時，　　火劫將起燒天地，　百川眾流在前涸，　　爾時水王於後竭。",
    "T15n0586_004:0058c01_0": "　行小道者亦如是，　　法欲盡時在前滅，　菩薩勇猛不惜身，　　護持正法後乃盡。",
    "T15n0586_004:0058c03_0": "　若佛在世滅度後，　　是心中法寶不滅，　深心清淨住是法，　　以此善法修行道。",
    "T15n0586_004:0058c05_0": "　百千眾生依止海，　　海成非為一眾生，　菩薩發心亦如是，　　為度一切眾生故。",
    "T15n0586_004:0058c07_0": "　十方世界諸大海，　　猶尚可得測其量，　是諸菩薩所行道，　　聲聞緣覺不能測。",
    "T15n0586_004:0058c09_0": "　迦葉當知諸菩薩，　　勇猛精進迴向心，　願欲作佛度眾生，　　尚無與等何況勝？",
    "T15n0586_004:0058c11_0": "　是德寶聚如大海，　　是可供養良福田，　是為最上大醫王，　　能療一切眾生病。",
    "T15n0586_004:0058c13_0": "　是世歸依作救護，　　洲渚燈明究竟道，　能與世間無明眼，　　得眼則能服甘露。",
    "T15n0586_004:0058c15_0": "　是為世間諸法王，　　是為帝釋決斷智，　是為梵王行四禪，　　是為能轉梵法輪。",
    "T15n0586_004:0058c17_0": "　是為大智導世師，　　示諸邪徑正真道，　是為勇猛能破魔，　　是為清淨除惱穢。",
    "T15n0586_004:0058c19_0": "　是修白法如滿月，　　光明高顯猶如日，　智慧超出如須彌，　　猶如密雲雨甘露。",
    "T15n0586_004:0058c21_0": "　是無所畏如師子，　　是心調柔如象王，　是則譬如金剛山，　　一切外道不能壞。",
    "T15n0586_004:0058c23_0": "　是則清淨猶如水，　　是有威猛如大火，　是則如風無障礙，　　是則如地無能動。",
    "T15n0586_004:0058c25_0": "　是拔憍慢我根等，　　是如藥樹無分別，　是持淨戒如蓮華，　　是於世法無所染。",
    "T15n0586_004:0058c27_0": "　是如優曇鉢羅華，　　千萬億劫時一出，　是為知報佛之恩，　　是為不斷諸佛種。",
    "T15n0586_004:0058c29_0": "　是為精進行大悲，　　是用慈喜而超出，　是能捨離五欲心，　　是常求佛法寶財。",
    "T15n0586_004:0059a02_0": "　是行布施為最勝，　　是持淨戒無等侶，　是忍辱健無疇匹，　　是勤精進無厭倦，　是行禪定具神通，　　能至無量諸佛土，　常見諸佛聽受法，　　如其所聞為人說。",
    "T15n0586_004:0059a06_0": "　是知眾生所行道，　　隨其性欲根利鈍，　是名善知方便力，　　是然慧燈得濟處。",
    "T15n0586_004:0059a08_0": "　是能善知一切法，　　皆從和合因緣生，　是能決了因緣相，　　離於我見樂平等。",
    "T15n0586_004:0059a10_0": "　是能正觀於諸法，　　為從何來至何所，　善知諸法無去來，　　常住法性而不動。",
    "T15n0586_004:0059a12_0": "　是見有為法皆空，　　增益大悲濟眾生，　眾生妄想起眾苦，　　為欲度故修行道。",
    "T15n0586_004:0059a14_0": "　凡夫分別我我所，　　行於種種諸邪見，　是能曉了法實相，　　為斷諸見講說法。",
    "T15n0586_004:0059a16_0": "　無常為常不清淨，　　無我謂我苦為樂，　凡夫顛倒貪著故，　　生死前際不可知。",
    "T15n0586_004:0059a18_0": "　是能知此從顛倒，　　無我無人無眾生，　我當如是修正道，　　無常我樂及不淨。",
    "T15n0586_004:0059a20_0": "　迦葉當知此菩薩，　　我所稱讚諸功德，　於其所行不可盡，　　猶如大地舉一塵。",
    "T15n0586_004:0059a22_0": "　若發菩提心不退，　　三千大千供養具，　若復有供過於是，　　悉應供養如是人。",
    "T15n0586_004:0059a24_0": "　若人發心願作佛，　　是則恭敬供養我，　於諸去來現在佛，　　亦皆恭敬供養已。」",
    "T15n0586_004:0059a25_1": "◎建立法品第十六(丹天子授記品第二十二)◎爾時思益梵天謂文殊師利法王子：「當請如來護念斯經，於後末世五百歲時令廣流布。」",
    "T15n0586_004:0059a29_2": "文殊師利言：「於意云何？",
    "T15n0586_004:0059a29_3": "佛於是經，有法、有說、有示、可護念不？」",
    "T15n0586_004:0059b01_4": "思益言：「不也。」",
    "T15n0586_004:0059b01_5": "「梵天！",
    "T15n0586_004:0059b01_6": "是故當知，一切法無說、無示、無有護念，是法終不可滅、不可護念。",
    "T15n0586_004:0059b03_7": "若欲護此法者，為欲護念虛空。",
    "T15n0586_004:0059b04_8": "梵天！",
    "T15n0586_004:0059b04_9": "菩薩若言：『欲有所受法』者，即非法言。",
    "T15n0586_004:0059b05_10": "所以者何？",
    "T15n0586_004:0059b05_11": "出過一切言論。",
    "T15n0586_004:0059b05_12": "是名菩薩樂無諍訟。",
    "T15n0586_004:0059b06_13": "梵天！",
    "T15n0586_004:0059b06_14": "若有菩薩於此眾中作是念：『今說是法』，當知是人即非聽法。",
    "T15n0586_004:0059b07_15": "所以者何？",
    "T15n0586_004:0059b07_16": "不聽法者乃為聽法。」",
    "T15n0586_004:0059b08_17": "梵天言：「何故說不聽法者乃為聽法？」",
    "T15n0586_004:0059b09_18": "文殊師利言：「眼、耳、鼻、舌、身、意不漏，是聽法也。",
    "T15n0586_004:0059b10_19": "所以者何？",
    "T15n0586_004:0059b10_20": "若於內六入不漏，色聲香味觸法中乃為聽法。」",
    "T15n0586_004:0059b11_21": "爾時會中三萬二千天子、五百比丘、三百比丘尼、八百優婆塞、八百優婆夷，聞文殊師利所說，皆得無生法忍；得是忍已作是言：「如是，如是！",
    "T15n0586_004:0059b14_22": "文殊師利！",
    "T15n0586_004:0059b15_0": "如仁者所說，不聽法者乃為聽法。」",
    "T15n0586_004:0059b16_0": "爾時思益梵天問得忍諸菩薩言：「汝等豈不聽是經耶？」",
    "T15n0586_004:0059b17_1": "諸菩薩言：「如我等聽，以不聽為聽。」",
    "T15n0586_004:0059b18_2": "又問：「汝等云何知是法耶？」",
    "T15n0586_004:0059b18_3": "答言：「以不知為知。」",
    "T15n0586_004:0059b19_4": "又問：「汝等得何等故名為得忍？」",
    "T15n0586_004:0059b19_5": "答言：「以一切法不可得故，我等名為得忍。」",
    "T15n0586_004:0059b20_6": "思益言：「云何隨是法行？」",
    "T15n0586_004:0059b21_7": "答言：「以不隨行故隨行。」",
    "T15n0586_004:0059b21_8": "又問：「汝等於此法中明了通達耶？」",
    "T15n0586_004:0059b22_9": "答言：「一切諸法皆明了通達，無彼我故。」",
    "T15n0586_004:0059b23_10": "爾時會中有天子名淨相，謂思益梵天：「若有但聞此經，佛不與受記者，我當授其阿耨多羅三藐三菩提記。",
    "T15n0586_004:0059b26_0": "所以者何？",
    "T15n0586_004:0059b26_1": "此經不破因果、能生一切善法、能壞魔怨、離諸憎愛、能令眾生心得清淨、能令信者皆得歡喜除諸瞋恨。",
    "T15n0586_004:0059b28_2": "斯經一切善人之所修行，斯經一切諸佛之所護念，斯經一切世間天、人、阿修羅所共守護，斯經決定至不退轉故，斯經不誑至道場故，斯經真實能令眾生得諸佛法，斯經能轉法輪，斯經能除疑悔，斯經能開聖道，斯經求解脫者所應善聽，斯經欲得陀羅尼者所應善持，斯經求福之人所應善說，斯經樂法之人所應善念。",
    "T15n0586_004:0059c06_3": "斯經能與快樂至於涅槃，斯經若魔外道有所得人所不能斷，斯經應受供養人能隨其義，斯經能令利根者欣悅，斯經能令智慧者歡喜。",
    "T15n0586_004:0059c10_4": "斯經能與人慧，離諸見故；斯經能與人智，破愚癡故。",
    "T15n0586_004:0059c11_5": "斯經文辭次第善說，斯經究竟善隨義說，斯經多所利益說第一義，斯經愛樂法人之所貪惜，斯經有智之人所不能離，斯經施者之大藏，斯經熱惱者之清涼池，斯經能令慈者心等，斯經能令懈怠者精進，斯經能令妄念者得定，斯經能與愚者慧明。",
    "T15n0586_004:0059c17_0": "梵天！",
    "T15n0586_004:0059c17_1": "斯經一切諸佛之所貴重。」",
    "T15n0586_004:0059c17_2": "淨相天子說是法時，三千大千世界皆大振動。",
    "T15n0586_004:0059c18_3": "佛即讚言：「善哉，善哉！",
    "T15n0586_004:0059c19_4": "天子！",
    "T15n0586_004:0059c19_5": "如汝所說。」",
    "T15n0586_004:0059c20_0": "爾時思益梵天白佛言：「世尊！",
    "T15n0586_004:0059c20_1": "是天子曾於過去諸佛所聞是經耶？」",
    "T15n0586_004:0059c21_2": "佛言：「是天子已於六十四億諸佛所，得聞是經。",
    "T15n0586_004:0059c22_3": "過四萬二千劫當得作佛，號寶莊嚴，國名多寶。",
    "T15n0586_004:0059c23_4": "於其中間有諸佛出，皆得供養亦聞是經。",
    "T15n0586_004:0059c24_5": "梵天！",
    "T15n0586_004:0059c24_6": "是諸比丘、比丘尼、優婆塞、優婆夷，諸天、龍、鬼神在此會中得法忍者，皆當得生多寶國土。」",
    "T15n0586_004:0059c26_7": "爾時淨相天子白佛言：「世尊！",
    "T15n0586_004:0059c27_8": "我不求菩提、不願菩提、不貪菩提、不樂菩提、不念菩提、不分別菩提，云何如來見授記耶？」",
    "T15n0586_004:0059c29_9": "佛告天子：「如以草木莖節枝葉投於火中，而語之言：『汝等莫然！",
    "T15n0586_004:0060a02_0": "汝等莫然！』",
    "T15n0586_004:0060a02_1": "若以是語而不然者，無有是處。",
    "T15n0586_004:0060a02_2": "天子！",
    "T15n0586_004:0060a03_3": "菩薩亦如是，雖不喜樂貪著菩提，當知是人已為一切諸佛所記。",
    "T15n0586_004:0060a04_4": "所以者何？",
    "T15n0586_004:0060a04_5": "若菩薩不喜、不樂、不貪、不著、不得菩提，則於諸佛必得受阿耨多羅三藐三菩提記。」",
    "T15n0586_004:0060a06_6": "爾時會中有五百菩薩白佛言：「世尊！",
    "T15n0586_004:0060a07_7": "我等今不求菩提、不願菩提、不喜樂菩提、不貪著菩提、不思念菩提、不分別菩提。」",
    "T15n0586_004:0060a09_8": "作是語已，以佛神力即見上方八萬四千諸佛，授其阿耨多羅三藐三菩提記。",
    "T15n0586_004:0060a12_0": "爾時五百菩薩白佛言：「未曾有也。",
    "T15n0586_004:0060a12_1": "世尊！",
    "T15n0586_004:0060a12_2": "如來所說甚善快哉！",
    "T15n0586_004:0060a13_3": "所謂菩薩不求、不願、不貪、不喜、不得菩提而諸佛授記。",
    "T15n0586_004:0060a14_4": "世尊！",
    "T15n0586_004:0060a14_5": "我等今見上方八萬四千諸佛，諸佛皆與我等受阿耨多羅三藐三菩提記。」",
    "T15n0586_004:0060a16_6": "◎諸天歎品第十七(丹如來神呪品第二十三)◎爾時文殊師利白佛言：「惟願世尊護念是法，於當來世後五百歲，廣宣流布此閻浮提，令得久住；又令大莊嚴善男子、善女人咸得聞之；設魔事種種起而能不隨魔，若魔民亦不得便；以受持是經故，終不退失阿耨多羅三藐三菩提。」",
    "T15n0586_004:0060a23_7": "爾時佛告文殊師利：「如是，如是！",
    "T15n0586_004:0060a24_8": "汝今善聽！",
    "T15n0586_004:0060a24_9": "欲令此經久住故，當為汝說召諸天、龍、夜叉、乾闥婆、鳩槃茶等呪術。",
    "T15n0586_004:0060a25_10": "若法師誦持此呪，則能致諸天、龍、夜叉、乾闥婆、阿修羅、迦樓羅、緊那羅、摩睺羅伽等，常隨護之。",
    "T15n0586_004:0060a28_0": "是法師若行道路、若失道時、若在聚落、若在空閑、若在僧房、若在宴室、若經行處、若在眾會，是諸神等常當隨侍衛護，益其樂說辯才。",
    "T15n0586_004:0060b02_1": "又復為作堅固憶念慧力因緣，無有怨賊得其便者，使是法師行、立、坐、臥一心安詳。",
    "T15n0586_004:0060b04_2": "文殊師利！",
    "T15n0586_004:0060b04_3": "何等為呪術章句？",
    "T15n0586_004:0060b05_0": "「『欝頭隸(一)　頭頭隸(二)　摩隸(三)　遮隸(四)　麑隸(五)　梯隷緹隸(六)　彌隷(七)　睺樓(八)　睺樓(九)　睺樓(十)　堙婆隷(十一)　韋多隷(十二)　麴丘隷(十三)　阿那禰(十四)　伽帝(十五)　摩醯履(十六)　摩那徙(十七)　摩禰(十八)　婆睺乾地薩波樓帝(十九)　羅婆婆伽帝(二十)　辛頭隷(二十一)　南無佛馱遮黎帝隷(二十二)　南無達摩涅伽陀禰(二十三)　南無僧伽和醯陀和醯陀(二十四)　毘婆扇陀禰(二十五)　薩婆波波禰麑帝隷彌浮提履(二十六)　薩遮涅提舍梵嵐摩波舍多予利師鞞波舍多阿哆羅提侘(侘，勅寫反)提薩婆浮多伽羅呵(呵，呼奈反)南無佛馱悉纏鬪曼哆邏』「一切眾生中慈說聖諦，梵天所讚歎！",
    "T15n0586_004:0060b17_1": "諸賢聖所讚歎！",
    "T15n0586_004:0060b18_2": "此中住召一切諸神，南無諸佛，當成就是呪術。",
    "T15n0586_004:0060b20_0": "「文殊師利！",
    "T15n0586_004:0060b20_1": "是為呪術章句。",
    "T15n0586_004:0060b20_2": "若菩薩摩訶薩欲行此經者，當誦持是呪術章句。",
    "T15n0586_004:0060b21_3": "應一心行，不調戲、不散亂；舉動進止悉令淨潔；不畜餘食，少欲知足；獨處遠離，不樂憒鬧，身心遠離；常樂慈悲，以法喜樂；安住實語，不欺誑人；貴於坐禪，樂欲說法；行於正念，常離邪念；常樂頭陀細行之法；於得、不得無有憂喜；趣向涅槃，畏厭生死；等心憎愛、離別異相；不悋身命及一切物，無有貪惜；威儀成就，常樂持戒；忍辱調柔，惡言能忍；顏色和悅，無惡姿容；先意問訊，除去憍慢，同心歡樂。",
    "T15n0586_004:0060c01_4": "「文殊師利！",
    "T15n0586_004:0060c01_5": "此諸法師住如是法，誦是呪術，即於現世得十種力。",
    "T15n0586_004:0060c03_6": "何等為十？",
    "T15n0586_004:0060c03_7": "得念力，不忘失故；得慧力，善擇法故；得行力，隨經意故；得堅固力，行生死故；得慚愧力，護彼我故；得多聞力，具足慧故；得陀羅尼力，一切聞能持故；得樂說辯力，諸佛護念故；得深法力，具五通故；得無生忍力，速得具足薩婆若故。",
    "T15n0586_004:0060c08_8": "文殊師利！",
    "T15n0586_004:0060c08_9": "若法師能住是行、誦持呪術，現世得是十力。」",
    "T15n0586_004:0060c09_10": "佛說是呪術力時，四天王驚怖毛竪，與無量鬼神眷屬圍遶，前詣佛所，頭面禮足，白佛言：「世尊！",
    "T15n0586_004:0060c11_11": "我是四天王，得須陀洹道，順佛教者。",
    "T15n0586_004:0060c12_12": "我等各當率諸親屬、營從人民，衛護法師。",
    "T15n0586_004:0060c13_13": "若善男子、善女人護念法者，能持如是等經讀誦、解說，我等四天王常往衛護。",
    "T15n0586_004:0060c15_14": "是人所在之處——若城邑聚落、若空閑靜處、若在家、若出家——我等及眷屬常當隨侍供給，令心安隱，無有厭倦，亦使一切無能嬈者。",
    "T15n0586_004:0060c18_15": "世尊！",
    "T15n0586_004:0060c18_16": "又是經所在之處面五十里，若天、天子、若龍、龍子、若夜叉、夜叉子、若鳩槃茶、鳩槃茶子等，不能得便。」",
    "T15n0586_004:0060c20_17": "爾時毘樓勒迦護世天王即說偈言：「我所有眷屬，　　親戚及人民，　皆當共衛護，　　供養是法師。」",
    "T15n0586_004:0061a03_0": "爾時毘樓婆叉天王即說偈言：「我是法王子，　　從法而化生，　求菩提佛子，　　我皆當供給。」",
    "T15n0586_004:0061a06_0": "爾時犍馱羅吒天王即說偈言：「若有諸法師，　　能持如是經，　我常當衛護，　　周遍於十方。」",
    "T15n0586_004:0061a09_0": "爾時毘賒婆那天王即說偈言：「是人發道心，　　所應受供養，　一切諸眾生，　　無能辦之者。」",
    "T15n0586_004:0061a12_0": "爾時毘賒婆那天王子，名曰善寶，持七寶蓋，奉上如來，即說偈言：「世尊我今當，　　受持如是經，　亦為他人說，　　我有如是心。",
    "T15n0586_004:0061a16_0": "　世尊知我心，　　及先世所行，　從初所發意，　　至誠求佛道。",
    "T15n0586_004:0061a18_0": "　世尊無見頂，　　今奉此妙蓋，　願我得如是，　　無見之頂相。",
    "T15n0586_004:0061a20_0": "　我以愛敬心，　　瞻仰於世尊，　願成清淨眼，　　得見彌勒佛。」",
    "T15n0586_004:0061a22_0": "　度智慧世尊，　　即時以偈答：「汝於此命終，　　即生兜術天，　從兜術下生，　　得見彌勒佛。",
    "T15n0586_004:0061a25_0": "　二萬歲供養，　　爾乃行出家，　既得出家已，　　淨修於梵行。",
    "T15n0586_004:0061a27_0": "　賢劫中諸佛，　　一切悉得見，　亦得供養之，　　於彼修梵行。",
    "T15n0586_004:0061a29_0": "　過六十億劫，　　汝當得成佛，　號名為寶蓋，　　國土甚嚴淨，　唯有菩薩僧，　　為講說妙法。",
    "T15n0586_004:0061b03_0": "　壽命盡一劫，　　若滅度已後，　正法住半劫，　　利益諸眾生。」",
    "T15n0586_004:0061b05_0": "爾時釋提桓因與無數百千諸天圍遶，白佛言：「世尊！",
    "T15n0586_004:0061b06_1": "我今亦當衛護能持如是比經諸法師等，供養供給。",
    "T15n0586_004:0061b07_2": "是經所在之處，若讀誦、解說，我為聽受法故往詣其所；又當增益法師氣力，法句次第令不漏失。」",
    "T15n0586_004:0061b10_0": "爾時釋提桓因子名曰劬婆伽，持真珠蓋七寶莊嚴，奉上如來，即說偈言：「我常現了知，　　世尊之所說，　亦當如是行，　　求佛一切智。",
    "T15n0586_004:0061b14_0": "　世尊於前世，　　無物不施與，　我當隨此行，　　亦捨諸所有。",
    "T15n0586_004:0061b16_0": "　我今法王前，　　受持如是經，　當數為人說，　　以報如來恩。",
    "T15n0586_004:0061b18_0": "　若愛念是經，　　是即與我同，　我當供養之，　　為得菩提故。",
    "T15n0586_004:0061b20_0": "　世尊聲聞人，　　不能守護法，　於後恐怖世，　　我當護是經。",
    "T15n0586_004:0061b22_0": "　世尊安慰我，　　又斷諸天疑，　我今當久如，　　得佛如世尊。」",
    "T15n0586_004:0061b24_0": "　佛通達智慧，　　即時與受記：「汝後當作佛，　　如我今無異，　過於千億劫，　　又復過百億，　爾乃得成佛，　　號曰為智王。」",
    "T15n0586_004:0061b28_0": "爾時娑婆世界主梵天王白佛言：「世尊！",
    "T15n0586_004:0061b28_1": "我捨禪定樂，往詣法師，若善男子、善女人，能說是法者。",
    "T15n0586_004:0061c02_2": "所以者何？",
    "T15n0586_004:0061c02_3": "從如是等經出帝釋、梵王、諸豪尊等。",
    "T15n0586_004:0061c03_4": "世尊！",
    "T15n0586_004:0061c03_5": "我當供養是諸善男子，是諸善男子應受一切世間天、人、阿修羅之所供養。」",
    "T15n0586_004:0061c05_6": "爾時妙梵天王即說偈言：「比丘比丘尼，　　諸清信士女，　其能受是經，　　是世供養處。",
    "T15n0586_004:0061c08_0": "　乃至有一人，　　能行是經者，　我要當為之，　　演說如是經。",
    "T15n0586_004:0061c10_0": "　敷眾妙花座，　　高至于梵天，　於此座上坐，　　演說如是經。",
    "T15n0586_004:0061c12_0": "　若於惡世中，　　所從聞此經，　應發希有心，　　踊躍稱善哉。",
    "T15n0586_004:0061c14_0": "　若無量世界，　　大火悉充滿，　要當從中過，　　往聽如是經。",
    "T15n0586_004:0061c16_0": "　能開佛道經，　　若欲得聞者，　積寶如須彌，　　應盡供是人。」",
    "T15n0586_004:0061c18_0": "囑累品第十八(丹第二十四)",
    "T15n0586_004:0061c19_0": "爾時世尊現神通力，令魔波旬及其軍眾來詣佛所，作是言：「世尊！",
    "T15n0586_004:0061c20_1": "我與眷屬今於佛前立此誓願：『是經所流布處，若說法者及聽法者，并彼國土不起魔事，亦當擁護是經！』」",
    "T15n0586_004:0061c22_2": "爾時世尊放金色光照此世界，告文殊師利言：「如來今護念是經，利益諸法師故。",
    "T15n0586_004:0061c24_3": "是經在閻浮提，隨其歲數佛法不滅。」",
    "T15n0586_004:0061c25_4": "爾時會中眾生以一切花、一切香、一切末香而散佛上，作是言：「世尊！",
    "T15n0586_004:0061c26_5": "願使是經久住閻浮提，廣宣流布。」",
    "T15n0586_004:0061c27_6": "於是佛告阿難：「汝受持是經不？」",
    "T15n0586_004:0061c28_7": "阿難言：「唯然，受持！」",
    "T15n0586_004:0061c28_8": "「阿難！",
    "T15n0586_004:0061c28_9": "我今以是經囑累於汝，受持、讀誦、為人廣說。」",
    "T15n0586_004:0061c29_10": "阿難白佛言：「世尊！",
    "T15n0586_004:0062a01_11": "若人受持是經，讀誦、解說，得幾所功德？」",
    "T15n0586_004:0062a02_12": "佛告阿難：「隨是經所有文字、章句之數，盡壽以一切樂具供養爾所諸佛及僧；若人乃至供養是經卷，恭敬、尊重、讚歎，其福為勝。",
    "T15n0586_004:0062a05_13": "是人現世得十一功德之藏。",
    "T15n0586_004:0062a05_14": "何等為十一？",
    "T15n0586_004:0062a06_15": "見佛藏，得天眼故；聽法藏，得天耳故；見僧藏，得不退轉菩薩僧故；無盡財藏，得寶手故；色身藏，具三十二相故；眷屬藏，得不可壞眷屬故；所未聞法藏，得陀羅尼故；憶念藏，得樂說辯故；無所畏藏，破壞一切外道論故；福德藏，利益眾生故；智慧藏，得一切佛法故。」",
    "T15n0586_004:0062a12_0": "佛說是經時，七十二那由他眾生得無生法忍，無量眾生發阿耨多羅三藐三菩提心，無數眾生不受諸法，漏盡，心得解脫。",
    "T15n0586_004:0062a14_1": "爾時阿難即從坐起，偏袒右肩，頭面禮佛足，白佛言：「世尊！",
    "T15n0586_004:0062a16_2": "當何名此經？",
    "T15n0586_004:0062a16_3": "云何奉持？」",
    "T15n0586_004:0062a16_4": "佛告阿難：「此經名為『攝一切法』，亦名『莊嚴諸佛法』，又名『思益梵天所問』，又名『文殊師利論議』，當奉持之。」",
    "T15n0586_004:0062a19_0": "佛說是經已，文殊師利法王子及思益梵天、等行菩薩、長老摩訶迦葉、慧命阿難，及諸天眾、一切世人，受持佛語，皆大歡喜。",
    "T15n0586_004:0062a22_0": "思益梵天所問經卷第四"
}