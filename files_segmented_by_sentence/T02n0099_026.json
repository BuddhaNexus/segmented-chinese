{
    "T02n0099_026:0182a11_0": "雜阿含經卷第二十六",
    "T02n0099_026:0182a13_0": "宋天竺三藏求那跋陀羅譯",
    "T02n0099_026:0182a14_0": "（六四二）如是我聞：一時，佛住舍衛國祇樹給孤獨園。",
    "T02n0099_026:0182a15_1": "爾時，世尊告諸比丘：「有三根——未知當知根、知根、無知根。」",
    "T02n0099_026:0182a16_2": "爾時，世尊即說偈言：「覺知學地時，　　隨順直道進，　精進勤方便，　　善自護其心，　如自知生盡，　　無礙道已知，　以知解脫已，　　最後得無知，　不動意解脫，　　一切有能盡，　諸根悉具足，　　樂於根寂靜，　持於最後身，　　降伏眾魔怨。」",
    "T02n0099_026:0182a25_0": "佛說此經已，諸比丘聞佛所說，歡喜奉行。",
    "T02n0099_026:0182a26_0": "（六四三）如是我聞：一時，佛在舍衛國祇樹給孤獨園。",
    "T02n0099_026:0182a27_1": "爾時，世尊告諸比丘：「有五根。",
    "T02n0099_026:0182a27_2": "何謂為五？",
    "T02n0099_026:0182a28_3": "謂信根、精進根、念根、定根、慧根。」",
    "T02n0099_026:0182a29_4": "佛說此經已，諸比丘聞佛所說，歡喜奉行。",
    "T02n0099_026:0182b02_0": "（六四四）如是我聞：一時，佛住舍衛國祇樹給孤獨園。",
    "T02n0099_026:0182b03_1": "爾時，世尊告諸比丘：「有五根。",
    "T02n0099_026:0182b03_2": "何等為五？",
    "T02n0099_026:0182b04_3": "謂信根、精進根、念根、定根、慧根。",
    "T02n0099_026:0182b04_4": "若比丘於此五根如實善觀察，如實善觀察者，於三結斷知，謂身見、戒取、疑，是名須陀洹，不墮惡趣法，決定正向於正覺，七有天人往生，究竟苦邊。」",
    "T02n0099_026:0182b08_5": "佛說此經已，諸比丘聞佛所說，歡喜奉行。",
    "T02n0099_026:0182b10_0": "（六四五）如是我聞：一時，佛住舍衛國祇樹給孤獨園。",
    "T02n0099_026:0182b11_1": "爾時，世尊告諸比丘：「於此五根如實觀察者，不起諸漏，心得離欲解脫，是名阿羅漢，諸漏已盡，所作已作，離諸重擔，逮得己利，盡諸有結，正智心善解脫。」",
    "T02n0099_026:0182b14_2": "佛說此經已，諸比丘聞佛所說，歡喜奉行。",
    "T02n0099_026:0182b16_0": "（六四六）如是我聞：一時，佛住舍衛國祇樹給孤獨園。",
    "T02n0099_026:0182b17_1": "爾時，世尊告諸比丘：「有五根。",
    "T02n0099_026:0182b17_2": "何等為五？",
    "T02n0099_026:0182b18_3": "謂信根、精進根、念根、定根、慧根。",
    "T02n0099_026:0182b18_4": "信根者，當知是四不壞淨；精進根者，當知是四正斷；念根者，當知是四念處；定根者，當知是四禪；慧根者，當知是四聖諦。」",
    "T02n0099_026:0182b21_5": "佛說此經已，諸比丘聞佛所說，歡喜奉行。",
    "T02n0099_026:0182b23_0": "（六四七）如是我聞：一時，佛住舍衛國祇樹給孤獨園。",
    "T02n0099_026:0182b24_1": "爾時，世尊告諸比丘：「有五根。",
    "T02n0099_026:0182b24_2": "何等為五？",
    "T02n0099_026:0182b25_3": "謂信根、精進根、念根、定根、慧根。",
    "T02n0099_026:0182b25_4": "「何等為信根？",
    "T02n0099_026:0182b26_5": "若比丘於如來所起淨信心，根本堅固，餘沙門、婆羅門、諸天、魔、梵、沙門、婆羅門，及餘世間，無能沮壞其心者，是名信根。",
    "T02n0099_026:0182b29_6": "「何等為精進根？",
    "T02n0099_026:0182b29_7": "已生惡不善法令斷，生欲、方便、攝心、增進；未生惡不善法不起，生欲、方便、攝心、增進；未生善法令起，生欲、方便、攝心、增進；已生善法住不忘，修習增廣，生欲、方便、攝心、增進，是名精進根。",
    "T02n0099_026:0182c04_8": "「何等為念根？",
    "T02n0099_026:0182c05_9": "若比丘內身身觀住，慇懃方便，正念正智，調伏世間貪憂；外身、內外身，受、心、法法觀念住亦如是說，是名念根。",
    "T02n0099_026:0182c07_10": "「何等為定根？",
    "T02n0099_026:0182c08_11": "若比丘離欲惡不善法，有覺有觀，離生喜樂，乃至第四禪具足住，是名定根。",
    "T02n0099_026:0182c09_12": "「何等為慧根？",
    "T02n0099_026:0182c10_13": "若比丘苦聖諦如實知，苦集聖諦、苦滅聖諦、苦滅道跡聖諦如實知，是名慧根。」",
    "T02n0099_026:0182c12_14": "佛說此經已，諸比丘聞佛所說，歡喜奉行。",
    "T02n0099_026:0182c14_0": "（六四八）如是我聞：一時，佛住舍衛國祇樹給孤獨園。",
    "T02n0099_026:0182c15_1": "爾時，世尊告諸比丘……如上說。",
    "T02n0099_026:0182c15_2": "差別者：「若比丘於此五根如實觀察已，於三結斷知。",
    "T02n0099_026:0182c17_3": "何等為三？",
    "T02n0099_026:0182c17_4": "謂身見、戒取、疑。",
    "T02n0099_026:0182c17_5": "是名須陀洹，不墮惡趣，決定正向三菩提，七有天人往生，究竟苦邊。」",
    "T02n0099_026:0182c19_6": "佛說此經已，諸比丘聞佛所說，歡喜奉行。",
    "T02n0099_026:0182c21_0": "（六四九）如是我聞：一時，佛住舍衛國祇樹給孤獨園。",
    "T02n0099_026:0182c22_1": "爾時，世尊告諸比丘……如上說。",
    "T02n0099_026:0182c22_2": "差別者：「若比丘於此五根如實觀察已，得盡諸漏，離欲解脫，是名阿羅漢。",
    "T02n0099_026:0182c24_3": "諸漏已盡，所作已作，離諸重擔，逮得己利，盡諸有結，正智心得解脫。」",
    "T02n0099_026:0182c26_4": "佛說此經已，諸比丘聞佛所說，歡喜奉行。",
    "T02n0099_026:0182c28_0": "（六五〇）如是我聞：一時，佛住舍衛國祇樹給孤獨園。",
    "T02n0099_026:0182c29_1": "爾時，世尊告諸比丘……如上說。",
    "T02n0099_026:0182c29_2": "差別者：「諸比丘！",
    "T02n0099_026:0183a01_3": "若我於此信根、信根集、信根滅、信根滅道跡不如實知者，我終不得於諸天、魔、梵、沙門、婆羅門中，為出為離，心離顛倒，亦不得成阿耨多羅三藐三菩提。",
    "T02n0099_026:0183a05_0": "如信根，精進根、念根、定根、慧根亦如是說。",
    "T02n0099_026:0183a06_1": "「諸比丘！",
    "T02n0099_026:0183a06_2": "我於此信根正智如實觀察故，信根集、信根滅、信根滅道跡正智如實觀察故，我於諸天、魔、梵、沙門、婆羅門眾中，為出為離，心離顛倒，成阿耨多羅三藐三菩提。",
    "T02n0099_026:0183a10_0": "如信根，精進、念、定、慧根亦如是說。」",
    "T02n0099_026:0183a10_1": "佛說此經已，諸比丘聞佛所說，歡喜奉行。",
    "T02n0099_026:0183a12_0": "（六五一）如是我聞：一時，佛住舍衛國祇樹給孤獨園。",
    "T02n0099_026:0183a13_1": "爾時，世尊告諸比丘……如上說。",
    "T02n0099_026:0183a13_2": "差別者：「諸比丘！",
    "T02n0099_026:0183a14_3": "我此信根集、信根沒、信根味、信根患、信根離不如實知者，我不得於諸天、魔、梵、沙門、婆羅門眾中，為解脫，為出為離，心離顛倒，成阿耨多羅三藐三菩提。",
    "T02n0099_026:0183a17_4": "如是精進根、念根、定根、慧根亦如是說。",
    "T02n0099_026:0183a18_5": "「諸比丘！",
    "T02n0099_026:0183a19_0": "我於信根、信根集、信根沒、信根味、信根患、信根離如實知故，於諸天、魔、梵、沙門、婆羅門眾中，為解脫，為出為離，心離顛倒，得成阿耨多羅三藐三菩提。」",
    "T02n0099_026:0183a22_1": "佛說此經已，諸比丘聞佛所說，歡喜奉行。",
    "T02n0099_026:0183a24_0": "（六五二）如是我聞：一時，佛住舍衛國祇樹給孤獨園。",
    "T02n0099_026:0183a25_1": "爾時，世尊告諸比丘……如上說。",
    "T02n0099_026:0183a25_2": "差別者：「若比丘於此五根若利、若滿足，得阿羅漢。",
    "T02n0099_026:0183a27_3": "若軟、若劣，得阿那含。",
    "T02n0099_026:0183a27_4": "若軟、若劣，得斯陀含。",
    "T02n0099_026:0183a28_5": "若軟、若劣，得須陀洹。",
    "T02n0099_026:0183a28_6": "滿足者成滿足事，不滿足者成不滿足事，於此五根不空無果，若於此五根一切無者，我說彼為外道凡夫之數。」",
    "T02n0099_026:0183b02_7": "佛說此經已，諸比丘聞佛所說，歡喜奉行。",
    "T02n0099_026:0183b04_0": "（六五三）如是我聞：一時，佛住舍衛國祇樹給孤獨園。",
    "T02n0099_026:0183b05_1": "爾時，世尊告諸比丘……如上說。",
    "T02n0099_026:0183b05_2": "差別者：「若比丘於彼五根增上明利滿足者，得阿羅漢俱分解脫。",
    "T02n0099_026:0183b07_3": "若軟、若劣者，得身證。",
    "T02n0099_026:0183b07_4": "於彼若軟、若劣，得見到。",
    "T02n0099_026:0183b08_5": "於彼若軟、若劣，得信解脫。",
    "T02n0099_026:0183b09_6": "於彼若軟、若劣，得一種。",
    "T02n0099_026:0183b09_7": "於彼若軟、若劣，得斯陀含。",
    "T02n0099_026:0183b10_8": "於彼若軟、若劣，得家家。",
    "T02n0099_026:0183b10_9": "於彼若軟、若劣，得七有。",
    "T02n0099_026:0183b11_10": "於彼若軟、若劣，得法行。",
    "T02n0099_026:0183b12_0": "於彼若軟、若劣，得信行。",
    "T02n0099_026:0183b12_1": "是名比丘根波羅蜜因緣知果波羅蜜，果波羅蜜因緣知人波羅蜜。",
    "T02n0099_026:0183b14_2": "如是滿足者作滿足事，減少者作減少事，彼諸根則不空無果，若無此諸根者，我說彼為作凡夫數。」",
    "T02n0099_026:0183b16_3": "佛說此經已，諸比丘聞佛所說，歡喜奉行。",
    "T02n0099_026:0183b18_0": "（六五四）如是我聞：一時，佛住舍衛國祇樹給孤獨園。",
    "T02n0099_026:0183b19_1": "爾時，世尊告諸比丘：「有五根。",
    "T02n0099_026:0183b19_2": "何等為五？",
    "T02n0099_026:0183b20_3": "謂信根、精進根、念根、定根、慧根。",
    "T02n0099_026:0183b20_4": "此五根，一切皆為慧根所攝受。",
    "T02n0099_026:0183b21_5": "譬如堂閣眾材，棟為其首，皆依於棟，以攝持故。",
    "T02n0099_026:0183b22_6": "如是五根，慧為其首，以攝持故。」",
    "T02n0099_026:0183b23_7": "佛說此經已，諸比丘聞佛所說，歡喜奉行。",
    "T02n0099_026:0183b25_0": "（六五五）如是我聞：一時，佛住舍衛國祇樹給孤獨園。",
    "T02n0099_026:0183b26_1": "爾時，世尊告諸比丘：「有五根。",
    "T02n0099_026:0183b26_2": "何等為五？",
    "T02n0099_026:0183b27_3": "謂信根、精進根、念根、定根、慧根。",
    "T02n0099_026:0183b27_4": "信根者，當知是四不壞淨；精進根者，當知是四正斷；念根者，當知是四念處；定根者，當知是四禪；慧根者，當知是四聖諦。",
    "T02n0099_026:0183c01_5": "此諸功德，一切皆是慧為其首，以攝持故。」",
    "T02n0099_026:0183c02_6": "乃至……。",
    "T02n0099_026:0183c02_7": "佛說此經已，諸比丘聞佛所說，歡喜奉行。",
    "T02n0099_026:0183c04_0": "（六五六）如是我聞：一時，佛住舍衛國祇樹給孤獨園。",
    "T02n0099_026:0183c05_1": "爾時，世尊告諸比丘：「有五根。",
    "T02n0099_026:0183c05_2": "何等為五？",
    "T02n0099_026:0183c06_3": "信根、精進根、念根、定根、慧根。",
    "T02n0099_026:0183c06_4": "若聖弟子成就慧根者，能修信根，依離、依無欲、依滅、向於捨，是名信根成就，信根成就，即是慧根。",
    "T02n0099_026:0183c09_5": "如信根，如是精進根、念根、定根、慧根亦如是說。",
    "T02n0099_026:0183c10_6": "是故就此五根，慧根為其首，以攝持故。",
    "T02n0099_026:0183c11_7": "譬如堂閣，棟為其首，眾材所依，以攝持故。",
    "T02n0099_026:0183c12_8": "如是五根，慧為其首，以攝持故。」",
    "T02n0099_026:0183c13_9": "佛說此經已，諸比丘聞佛所說，歡喜奉行。",
    "T02n0099_026:0183c15_0": "（六五七）如是我聞：一時，佛住舍衛國祇樹給孤獨園。",
    "T02n0099_026:0183c16_1": "爾時，世尊告諸比丘：「有五根。",
    "T02n0099_026:0183c16_2": "何等為五？",
    "T02n0099_026:0183c17_3": "信根、精進根、念根、定根、慧根。",
    "T02n0099_026:0183c17_4": "若聖弟子成就信根者，作如是學。",
    "T02n0099_026:0183c18_5": "聖弟子無始生死，無明所著，愛所繫，眾生長夜生死，往來流馳，不知本際，有因故有生死，因永盡者，則無生死，無明大闇聚障礙，誰般涅槃？",
    "T02n0099_026:0183c22_0": "唯苦滅、苦息、清涼、沒。",
    "T02n0099_026:0183c22_1": "如信根，如是精進根、念根、定根、慧根亦如是說。",
    "T02n0099_026:0183c23_2": "此五根，慧為首，慧所攝持。",
    "T02n0099_026:0183c24_3": "譬如堂閣，棟為首，棟所攝持。」",
    "T02n0099_026:0183c25_4": "佛說此經已，諸比丘聞佛所說，歡喜奉行。",
    "T02n0099_026:0183c27_0": "（六五八）如是我聞：一時，佛住舍衛國祇樹給孤獨園。",
    "T02n0099_026:0183c28_1": "爾時，世尊告諸比丘：「有五根——信根、精進根、念根、定根、慧根。",
    "T02n0099_026:0183c29_2": "何等為信根？",
    "T02n0099_026:0183c29_3": "謂聖弟子於如來所起信心，根本堅固，諸天、魔、梵、沙門、婆羅門及諸世間法所不能壞，是名信根。",
    "T02n0099_026:0184a03_4": "何等為精進根？",
    "T02n0099_026:0184a03_5": "謂四正斷。",
    "T02n0099_026:0184a04_0": "何等為念根？",
    "T02n0099_026:0184a04_1": "謂四念處。",
    "T02n0099_026:0184a04_2": "何等為定根？",
    "T02n0099_026:0184a04_3": "謂四禪。",
    "T02n0099_026:0184a05_4": "何等為慧根？",
    "T02n0099_026:0184a05_5": "謂四聖諦，此諸功德，皆以慧為首。",
    "T02n0099_026:0184a06_6": "譬如堂閣，棟為其首。」",
    "T02n0099_026:0184a06_7": "佛說此經已，諸比丘聞佛所說，歡喜奉行。",
    "T02n0099_026:0184a08_0": "（六五九）如是我聞：一時，佛住舍衛國祇樹給孤獨園。",
    "T02n0099_026:0184a09_1": "爾時，世尊告諸比丘：「有五根。",
    "T02n0099_026:0184a09_2": "何等為五？",
    "T02n0099_026:0184a10_3": "謂信根、精進根、念根、定根、慧根。",
    "T02n0099_026:0184a10_4": "何等為信根？",
    "T02n0099_026:0184a11_5": "若聖弟子於如來發菩提心所得淨信心，是名信根。",
    "T02n0099_026:0184a12_6": "何等為精進根？",
    "T02n0099_026:0184a12_7": "於如來發菩提心所起精進方便，是名精進根。",
    "T02n0099_026:0184a14_0": "何等念根？",
    "T02n0099_026:0184a14_1": "於如來初發菩提心所起念根。",
    "T02n0099_026:0184a15_2": "何等為定根？",
    "T02n0099_026:0184a15_3": "於如來初發菩提心所起三昧，是名定根。",
    "T02n0099_026:0184a16_4": "何等為慧根？",
    "T02n0099_026:0184a16_5": "於如來初發菩提心所起智慧，是名慧根。",
    "T02n0099_026:0184a17_6": "所餘堂閣，譬如上說。」",
    "T02n0099_026:0184a18_7": "佛說此經已，諸比丘聞佛所說，歡喜奉行。",
    "T02n0099_026:0184a20_0": "（六六〇）如是我聞：一時，佛住舍衛國祇樹給孤獨園。",
    "T02n0099_026:0184a21_1": "爾時，世尊告諸比丘：「有五根。",
    "T02n0099_026:0184a21_2": "何等為五？",
    "T02n0099_026:0184a22_3": "謂信根、精進根、念根、定根、慧根。",
    "T02n0099_026:0184a22_4": "於此五根修習多修習，過去、未來、現在一切苦斷。」",
    "T02n0099_026:0184a24_5": "佛說此經已，諸比丘聞佛所說，歡喜奉行。",
    "T02n0099_026:0184a26_0": "如苦斷，如是究竟苦邊、苦盡、苦息、苦沒，度苦流，於縛得解，害諸色，過去、未來、現在一切漏盡，亦如是說。",
    "T02n0099_026:0184a29_0": "（六六一）如是我聞：一時，佛住舍衛國祇樹給孤獨園。",
    "T02n0099_026:0184b01_1": "爾時，世尊告諸比丘：「有二種力。",
    "T02n0099_026:0184b01_2": "何等為二？",
    "T02n0099_026:0184b02_3": "謂數力及修力。",
    "T02n0099_026:0184b02_4": "何等為數力？",
    "T02n0099_026:0184b02_5": "謂聖弟子空閑林中樹下，作如是思惟：『身惡行，現法、後世受於惡報。",
    "T02n0099_026:0184b04_6": "我若行身惡行者，我當自悔教，他亦悔我，大師亦當悔我，大德梵行亦當悔我，以法責我惡名流布，身壞命終，當生惡趣泥犁中。』",
    "T02n0099_026:0184b07_7": "如是現法後報，身惡行斷，修身善行。",
    "T02n0099_026:0184b08_8": "如身惡行，口、意惡行亦如是說，是名數力。",
    "T02n0099_026:0184b09_9": "何等為修力？",
    "T02n0099_026:0184b09_10": "若比丘學於數力，聖弟子數力成就已，隨得修力，得修力已，修力滿足。」",
    "T02n0099_026:0184b11_11": "佛說此經已，諸比丘聞佛所說，歡喜奉行。",
    "T02n0099_026:0184b13_0": "（六六二）如是我聞：一時，佛住舍衛國祇樹給孤獨園。",
    "T02n0099_026:0184b14_1": "爾時，世尊告諸比丘……如上說。",
    "T02n0099_026:0184b14_2": "差別者：「聖弟子學數力成就已，貪、恚、癡若節若盡。",
    "T02n0099_026:0184b16_3": "如是聖弟子依於數力，盡立數力，隨得修力，得修力已，修力滿足。」",
    "T02n0099_026:0184b17_4": "佛說此經已，諸比丘聞佛所說，歡喜奉行。",
    "T02n0099_026:0184b19_0": "（六六三）如是我聞：一時，佛住舍衛國祇樹給孤獨園。",
    "T02n0099_026:0184b20_1": "爾時，世尊告諸比丘……如上說。",
    "T02n0099_026:0184b20_2": "差別者：「何等為修力？",
    "T02n0099_026:0184b21_3": "謂修四念處。」",
    "T02n0099_026:0184b21_4": "佛說此經已，諸比丘聞佛所說，歡喜奉行。",
    "T02n0099_026:0184b23_0": "如四念處，如是修四正斷、四如意足、五根、五力、七覺分、八聖道分、四道、四法句、止觀，亦如是說。",
    "T02n0099_026:0184b26_0": "（六六四）如是我聞：一時，佛住舍衛國祇樹給孤獨園。",
    "T02n0099_026:0184b27_1": "爾時，世尊告諸比丘：「有三種力。",
    "T02n0099_026:0184b27_2": "何等為三？",
    "T02n0099_026:0184b28_3": "謂信力、精進力、慧力。",
    "T02n0099_026:0184b28_4": "復次三力。",
    "T02n0099_026:0184b28_5": "何等為三？",
    "T02n0099_026:0184b29_6": "謂信力、念力、慧力。",
    "T02n0099_026:0184b29_7": "復次三力。",
    "T02n0099_026:0184b29_8": "何等為三？",
    "T02n0099_026:0184c01_9": "謂信力、定力、慧力。」",
    "T02n0099_026:0184c01_10": "佛說此經已，諸比丘聞佛所說，歡喜奉行。",
    "T02n0099_026:0184c03_0": "（六六五）如是我聞：一時，佛住舍衛國祇樹給孤獨園。",
    "T02n0099_026:0184c04_1": "爾時，世尊告諸比丘：「有三力，謂信力、精進力、慧力。",
    "T02n0099_026:0184c05_2": "如是，比丘！",
    "T02n0099_026:0184c05_3": "當作是學：『我當成就信力、精進力、慧力。』」",
    "T02n0099_026:0184c06_4": "佛說此經已，諸比丘聞佛所說，歡喜奉行。",
    "T02n0099_026:0184c08_0": "如精進力，念力、定力，亦如是說。",
    "T02n0099_026:0184c09_0": "（六六六）如是我聞：一時，佛住舍衛國祇樹給孤獨園。",
    "T02n0099_026:0184c10_1": "爾時，世尊告諸比丘：「有三力——信力、念力、慧力。",
    "T02n0099_026:0184c11_2": "何等為信力？",
    "T02n0099_026:0184c11_3": "謂聖弟子於如來所入於淨信，根本堅固，諸天、魔、梵、沙門、婆羅門及諸同法所不能壞，是名信力。",
    "T02n0099_026:0184c13_4": "何等為精進力？",
    "T02n0099_026:0184c14_5": "謂修四正斷。",
    "T02n0099_026:0184c14_6": "何等為慧力？",
    "T02n0099_026:0184c14_7": "謂四聖諦。」",
    "T02n0099_026:0184c15_8": "佛說此經已，諸比丘聞佛所說，歡喜奉行。",
    "T02n0099_026:0184c17_0": "餘二力如上說。",
    "T02n0099_026:0184c18_0": "（六六七）如是我聞：一時，佛住舍衛國祇樹給孤獨園。",
    "T02n0099_026:0184c19_1": "爾時，世尊告諸比丘：「有四力。",
    "T02n0099_026:0184c19_2": "何等為四？",
    "T02n0099_026:0184c20_3": "謂信力、精進力、念力、慧力。",
    "T02n0099_026:0184c20_4": "復次四力——信力、念力、定力、慧力。",
    "T02n0099_026:0184c21_5": "復次四力——覺力、精進力、無罪力、攝力。」",
    "T02n0099_026:0184c22_6": "此諸經如上三力說。",
    "T02n0099_026:0184c22_7": "差別者：「何等為覺力？",
    "T02n0099_026:0184c23_8": "於善、不善法如實知，有罪、無罪，習近、不習近，卑法、勝法，黑法、白法，有分別法、無分別法，緣起法、非緣起法如實知，是名覺力。",
    "T02n0099_026:0184c26_9": "何等為精進力？",
    "T02n0099_026:0184c26_10": "謂四正斷……」如前廣說。",
    "T02n0099_026:0184c27_11": "「何等為無罪力？",
    "T02n0099_026:0184c27_12": "謂無罪身、口、意，是名無罪力。",
    "T02n0099_026:0184c28_13": "何等為攝力？",
    "T02n0099_026:0184c28_14": "謂四攝事，惠施、愛語、行利、同利。」",
    "T02n0099_026:0184c29_15": "佛說此經已，諸比丘聞佛所說，歡喜奉行。",
    "T02n0099_026:0185a02_0": "（六六八）如是我聞：一時，佛住舍衛國祇樹給孤獨園。",
    "T02n0099_026:0185a03_1": "爾時，世尊告諸比丘……如上說。",
    "T02n0099_026:0185a03_2": "差別者：「若最勝施者，謂法施。",
    "T02n0099_026:0185a04_3": "最勝愛語者，謂善男子樂聞，應時說法。",
    "T02n0099_026:0185a05_4": "行利最勝者，諸不信者能令入信，建立於信；立戒者以淨戒，慳者以施，惡智者以正智令入建立。",
    "T02n0099_026:0185a07_5": "同利最勝者，謂阿羅漢以阿羅漢、阿那含以阿那含、斯陀含以斯陀含、須陀洹以須陀洹、淨戒者以淨而授於彼。」",
    "T02n0099_026:0185a10_6": "佛說此經已，諸比丘聞佛所說，歡喜奉行。",
    "T02n0099_026:0185a12_0": "（六六九）如是我聞：一時，佛住舍衛國祇樹給孤獨園。",
    "T02n0099_026:0185a13_1": "爾時，世尊告諸比丘……如上說。",
    "T02n0099_026:0185a13_2": "差別者：「若所有法，是眾之所取，一切皆是四攝事。",
    "T02n0099_026:0185a15_3": "或有一取施者，或一取愛語者，或一取行利者，或一取同利者。",
    "T02n0099_026:0185a16_4": "過去世時，過去世眾，以有所取者，亦是四攝事。",
    "T02n0099_026:0185a17_5": "未來世眾，當有所取者，亦是四攝事。",
    "T02n0099_026:0185a18_6": "或一取施者，或一取愛語，或一取行利者，或一取同利。」",
    "T02n0099_026:0185a20_0": "爾時，世尊即說偈言：「布施及愛語，　　或有行利者，　同利諸行生，　　各隨其所應。",
    "T02n0099_026:0185a23_0": "　以此攝世間，　　猶車因釭運。",
    "T02n0099_026:0185a24_0": "　世無四攝事，　　母恩子養忘，　亦無父等尊，　　謙下之奉事。",
    "T02n0099_026:0185a26_0": "　以有四攝事，　　隨順之法故，　是故有大士，　　德被於世間。」",
    "T02n0099_026:0185a28_0": "佛說此經已，諸比丘聞佛所說，歡喜奉行。",
    "T02n0099_026:0185b01_0": "（六七〇）如是我聞：一時，佛住舍衛國祇樹給孤獨園。",
    "T02n0099_026:0185b02_1": "爾時，世尊告諸比丘：「有四力。",
    "T02n0099_026:0185b02_2": "何等為四？",
    "T02n0099_026:0185b03_3": "謂覺力、精進力、無罪力、攝力……」如上說。",
    "T02n0099_026:0185b03_4": "「若比丘成就此四力者，得離五恐怖。",
    "T02n0099_026:0185b04_5": "何等五？",
    "T02n0099_026:0185b05_6": "謂不活恐怖、惡名恐怖、眾中恐怖、死恐怖、惡趣恐怖，是名五恐怖。」",
    "T02n0099_026:0185b06_7": "佛說此經已，諸比丘聞佛所說，歡喜奉行。",
    "T02n0099_026:0185b08_0": "（六七一）如是我聞：一時，佛住舍衛國祇樹給孤獨園。",
    "T02n0099_026:0185b09_1": "爾時，世尊告諸比丘……如上說。",
    "T02n0099_026:0185b09_2": "差別者：「聖弟子成就此四力者，當作是學。",
    "T02n0099_026:0185b10_3": "我不畏不活，我何緣畏不活？",
    "T02n0099_026:0185b11_4": "若身行不淨行、口不淨行、意不淨行，作諸邪貪，不信、懈怠、不精進、失念、不定、惡慧、慳、不攝者，彼應畏不活。",
    "T02n0099_026:0185b14_5": "我有四力，謂覺力、精進力、無罪力、攝力，有此四力成就故，不應畏如不活畏。",
    "T02n0099_026:0185b15_6": "如是惡名畏、眾中畏、死畏、惡趣畏亦如上說。」",
    "T02n0099_026:0185b16_7": "佛說此經已，諸比丘聞佛所說，歡喜奉行。",
    "T02n0099_026:0185b18_0": "（六七二）如是我聞：一時，佛住舍衛國祇樹給孤獨園。",
    "T02n0099_026:0185b19_1": "爾時，世尊告諸比丘：「有四力——覺力、精進力、無罪力、攝力。",
    "T02n0099_026:0185b20_2": "何等為覺力？",
    "T02n0099_026:0185b20_3": "謂慧、大慧、深慧、難勝慧，是名覺力。",
    "T02n0099_026:0185b21_4": "何等為精進力？",
    "T02n0099_026:0185b21_5": "若於不善法不善數、黑黑數、有罪有罪數、不應親近不應親近數，離此諸法已，若諸餘善善數、白白數、無罪無罪數、應親近應親近數，如此等修習，增上精勤、欲、方便、堪能，正念正知而學，是名精進力。",
    "T02n0099_026:0185b26_6": "無罪力、攝力如上修多羅說。」",
    "T02n0099_026:0185b27_7": "佛說此經已，諸比丘聞佛所說，歡喜奉行。",
    "T02n0099_026:0185b29_0": "（六七三）如是我聞：一時，佛住舍衛國祇樹給孤獨園。",
    "T02n0099_026:0185c01_1": "爾時，世尊告諸比丘：「有五力。",
    "T02n0099_026:0185c01_2": "何等為五？",
    "T02n0099_026:0185c02_3": "信力、精進力、念力、定力、慧力。」",
    "T02n0099_026:0185c03_0": "佛說是經已，諸比丘聞佛所說，歡喜奉行。",
    "T02n0099_026:0185c04_0": "（六七四）如是我聞：一時，佛住舍衛國祇樹給孤獨園。",
    "T02n0099_026:0185c05_1": "爾時，世尊告諸比丘……如上說。",
    "T02n0099_026:0185c05_2": "差別者：「諸比丘當作是學：『我當勤加精進，成就信力、精進力、念力、定力、慧力。』」",
    "T02n0099_026:0185c07_3": "佛說此經已，諸比丘聞佛所說，歡喜奉行。",
    "T02n0099_026:0185c09_0": "（六七五）如是我聞：一時，佛住舍衛國祇樹給孤獨園。",
    "T02n0099_026:0185c10_1": "爾時，世尊告諸比丘……如上說。",
    "T02n0099_026:0185c10_2": "差別者：「彼信力，當知是四不壞淨。",
    "T02n0099_026:0185c11_3": "精進力者，當知是四正斷。",
    "T02n0099_026:0185c12_4": "念力者，當知四念處。",
    "T02n0099_026:0185c12_5": "定力者，當知是四禪。",
    "T02n0099_026:0185c13_6": "慧力者，當知是四聖諦。」",
    "T02n0099_026:0185c13_7": "佛說此經已，諸比丘聞佛所說，歡喜奉行。",
    "T02n0099_026:0185c15_0": "（六七六）如是我聞：一時，佛住舍衛國祇樹給孤獨園。",
    "T02n0099_026:0185c16_1": "爾時，世尊告諸比丘……如上說。",
    "T02n0099_026:0185c16_2": "差別者：「是故，諸比丘！",
    "T02n0099_026:0185c17_3": "當作是學：『我成就信力、精進力、念力、定力、慧力。』」",
    "T02n0099_026:0185c18_4": "佛說此經已，諸比丘聞佛所說，歡喜奉行。",
    "T02n0099_026:0185c20_0": "（六七七）如是我聞：一時，佛住舍衛國祇樹給孤獨園。",
    "T02n0099_026:0185c21_1": "爾時，世尊告諸比丘：「有五學力。",
    "T02n0099_026:0185c21_2": "何等為五？",
    "T02n0099_026:0185c22_3": "謂信力是學力、精進力是學力、慚力是學力、愧力是學力、慧力是學力。」",
    "T02n0099_026:0185c23_4": "佛說此經已，諸比丘聞佛所說，歡喜奉行。",
    "T02n0099_026:0185c25_0": "（六七八）如是我聞：一時，佛住舍衛國祇樹給孤獨園。",
    "T02n0099_026:0185c26_1": "爾時，世尊告諸比丘……如上說。",
    "T02n0099_026:0185c26_2": "差別者：「諸比丘！",
    "T02n0099_026:0185c27_3": "當作是學：『我當成就信力是學力、成就精進力是學力、成就慙力是學力、成就愧力是學力、成就慧力是學力。』」",
    "T02n0099_026:0185c29_4": "佛說此經已，諸比丘聞佛所說，歡喜奉行。",
    "T02n0099_026:0186a02_0": "（六七九）如是我聞：一時，佛住舍衛國祇樹給孤獨園。",
    "T02n0099_026:0186a03_1": "爾時，世尊告諸比丘……如上說。",
    "T02n0099_026:0186a03_2": "差別者：「何等信力是學力？",
    "T02n0099_026:0186a04_3": "於如來所善入於信，根本堅固，諸天、魔、梵、沙門、婆羅門及餘同法所不能壞。",
    "T02n0099_026:0186a06_4": "何等為精進力是學力？",
    "T02n0099_026:0186a06_5": "謂四正斷……」如前廣說。",
    "T02n0099_026:0186a07_6": "「何等為慚力是學力？",
    "T02n0099_026:0186a07_7": "謂羞恥，恥於起惡不善法諸煩惱數，受諸有熾然苦報，於未來世生、老、病、死、憂、悲、苦、惱，是名慚力是學力。",
    "T02n0099_026:0186a10_8": "何等為愧力是學力？",
    "T02n0099_026:0186a10_9": "謂諸可愧事而愧，愧起諸惡不善法煩惱數，受諸有熾然苦報，於未來世生、老、病、死、憂、悲、苦、惱，是名愧力是學力。",
    "T02n0099_026:0186a13_10": "何等為慧力是學力？",
    "T02n0099_026:0186a14_0": "謂聖弟子住於智慧，成就世間生滅智慧，賢聖出厭離，決定正盡苦，是名慧力是學力。」",
    "T02n0099_026:0186a16_1": "佛說此經已，諸比丘聞佛所說，歡喜奉行。",
    "T02n0099_026:0186a18_0": "（六八〇）如是我聞：一時，佛住舍衛國祇樹給孤獨園。",
    "T02n0099_026:0186a19_1": "爾時，世尊告諸比丘，如上所說。",
    "T02n0099_026:0186a19_2": "差別者：「是故，諸比丘！",
    "T02n0099_026:0186a20_3": "當作是學：『我當成就信力是學力，精進力、慚力、愧力、慧力是學力。』」",
    "T02n0099_026:0186a21_4": "佛說此經已，諸比丘聞佛所說，歡喜奉行。",
    "T02n0099_026:0186a23_0": "（六八一）如是我聞：一時，佛住舍衛國祇樹給孤獨園。",
    "T02n0099_026:0186a24_1": "爾時，世尊告諸比丘：「若比丘於善法若變、若退、若不久住者，他人當以五種白法來呵責汝。",
    "T02n0099_026:0186a26_2": "何等為五？",
    "T02n0099_026:0186a26_3": "言汝不以信入於善法，若依信者，能離不善法，修諸善法。",
    "T02n0099_026:0186a28_4": "汝無精進、無慚、無愧、無慧入於善法故。",
    "T02n0099_026:0186a29_5": "若依慧者，能離諸不善法，修諸善法。",
    "T02n0099_026:0186a29_6": "「若比丘於正法不變、不退、久住者，他人當以五種白法來慶慰汝。",
    "T02n0099_026:0186b02_7": "何等為五？",
    "T02n0099_026:0186b02_8": "正信入於善法，若依信者，離不善法，修諸善法，精進、慚、愧、慧入於善法，若依慧者，離不善法，修諸善法。」",
    "T02n0099_026:0186b05_9": "佛說此經已，諸比丘聞佛所說，歡喜奉行。",
    "T02n0099_026:0186b07_0": "（六八二）如是我聞：一時，佛住舍衛國祇樹給孤獨園。",
    "T02n0099_026:0186b08_1": "爾時，世尊告諸比丘：「若比丘還戒者、退戒者，他人當以五種白法來呵責汝。",
    "T02n0099_026:0186b09_2": "何等為五？",
    "T02n0099_026:0186b10_3": "若比丘不以信入於善法，若依信者，離不善法，修諸善法。",
    "T02n0099_026:0186b11_4": "不以精進、慙、愧、慧入於善法；若依慧者，離不善法，修諸善法。",
    "T02n0099_026:0186b13_0": "若比丘盡其壽命，純一滿淨，梵行清白者，他人當以五種白法來慶慰汝……」如上說。",
    "T02n0099_026:0186b15_0": "佛說此經已，諸比丘聞佛所說，歡喜奉行。",
    "T02n0099_026:0186b16_0": "（六八三）如是我聞：一時，佛住舍衛國祇樹給孤獨園。",
    "T02n0099_026:0186b17_1": "爾時，世尊告諸比丘：「若比丘若不欲令惡不善法生者，唯有信善法，若信退滅者，不信永住，諸不善法則生。",
    "T02n0099_026:0186b19_2": "乃至欲令惡不善法不生者，唯有精進、慙、愧、慧，若精進、慙、愧、慧力退滅，惡慧永住者，惡不善法則生。",
    "T02n0099_026:0186b22_3": "若比丘依於信者，則離不善法，修諸善法，依精進、慚、愧、慧者，則離不善法，修諸善法。」",
    "T02n0099_026:0186b24_4": "佛說此經已，諸比丘聞佛所說，歡喜奉行。",
    "T02n0099_026:0186b26_0": "（六八四）如是我聞：一時，佛住舍衛國祇樹給孤獨園。",
    "T02n0099_026:0186b27_1": "爾時，世尊告諸比丘：「若比丘於色生厭、離欲、滅盡、不起、解脫，是名阿羅訶三藐三佛陀。",
    "T02n0099_026:0186b29_2": "受、想、行、識亦如是說。",
    "T02n0099_026:0186b29_3": "若復比丘於色生厭、離欲、不起、解脫者，是名阿羅漢慧解脫。",
    "T02n0099_026:0186c02_4": "受、想、行、識亦如是說。",
    "T02n0099_026:0186c02_5": "諸比丘！",
    "T02n0099_026:0186c02_6": "如來應等正覺、阿羅漢慧解脫有何種種別異。」",
    "T02n0099_026:0186c03_7": "諸比丘白佛：「世尊是法根、法眼、法依，唯願為說，諸比丘聞已，當受奉行。」",
    "T02n0099_026:0186c05_8": "佛告比丘：「諦聽，善思，當為汝說。",
    "T02n0099_026:0186c06_9": "如來、應、等正覺者，先未聞法，能自覺知，現法自知，得三菩提，於未來世能說正法，覺諸聲聞，所謂四念處、四正斷、四如意足、五根、五力、七覺分、八聖道分，是名如來、應、等正覺。",
    "T02n0099_026:0186c10_10": "所未得法能得，未制梵行能制，能善知道、善說道，為眾將導，然後聲聞成就隨法隨道，樂奉大師教誡、教授，善於正法，是名如來應等正覺、阿羅漢慧解脫種種別異。",
    "T02n0099_026:0186c14_11": "「復次，五學力、如來十力。",
    "T02n0099_026:0186c14_12": "何等為學力？",
    "T02n0099_026:0186c15_13": "謂信力、精進力、念力、定力、慧力。",
    "T02n0099_026:0186c16_0": "何等為如來十力？",
    "T02n0099_026:0186c16_1": "謂如來處非處如實知，是名如來初力。",
    "T02n0099_026:0186c17_2": "若成就此力者，如來、應、等正覺得先佛最勝處智，轉於梵輪，於大眾中能師子吼而吼。",
    "T02n0099_026:0186c19_3": "「復次，如來於過去、未來、現在業法，受因事報如實知，是名第二如來力。",
    "T02n0099_026:0186c21_0": "如來、應、等正覺成就此力，得先佛最勝處，能轉梵輪，於大眾中作師子吼而吼。",
    "T02n0099_026:0186c22_1": "「復次，如來、應、等正覺禪解脫，三昧正受，染惡清淨，處淨如實知，是名如來第三力。",
    "T02n0099_026:0186c24_2": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0186c26_3": "「復次，如來知眾生種種諸根差別如實知，是名如來第四力。",
    "T02n0099_026:0186c28_0": "若成就此力，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0186c29_1": "「復次，如來悉知眾生種種意解如實知，是名第五如來力。",
    "T02n0099_026:0187a02_2": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187a04_3": "「復次，如來悉知世間眾生種種諸界如實知，是名第六如來力。",
    "T02n0099_026:0187a05_4": "若於此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187a07_5": "「復次，如來於一切至處道如實知，是名第七如來力。",
    "T02n0099_026:0187a08_6": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187a10_7": "「復次，如來於過去宿命種種事憶念：『從一生至百千生，從一劫至百千劫。",
    "T02n0099_026:0187a12_8": "我爾時於彼生如是族、如是姓、如是名、如是食、如是苦樂覺、如是長壽、如是久住、如是壽分齊。",
    "T02n0099_026:0187a14_9": "我於彼處死、此處生，彼處生、此處死，如是行、如是因、如是方。』",
    "T02n0099_026:0187a16_10": "宿命所更悉如實知，是名第八如來力。",
    "T02n0099_026:0187a17_11": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187a19_12": "「復次，如來以天眼淨過於人眼，見眾生死時、生時，妙色、惡色、下色、上色，向於惡趣、向於善趣、隨業法受悉如實知：『此眾生身惡業成就，口、意惡業成就，謗毀賢聖，受邪見業；以是因緣，身壞命終，墮惡趣，生地獄中。",
    "T02n0099_026:0187a24_13": "此眾生身善行，口、意善行，不謗賢聖，正見業法受；彼因彼緣，身壞命終，生善趣天上。』",
    "T02n0099_026:0187a26_14": "悉如實知，是名第九如來力。",
    "T02n0099_026:0187a26_15": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187a28_16": "「復次，如來諸漏已盡，無漏心解脫、慧解脫，現法自知身作證：『我生已盡，梵行已立，所作已作，自知不受後有。』",
    "T02n0099_026:0187b02_17": "是名第十如來力。",
    "T02n0099_026:0187b02_18": "若此力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187b04_19": "「如此十力，唯如來成就，是名如來與聲聞種種差別。」",
    "T02n0099_026:0187b05_20": "佛說此經已，諸比丘聞佛所說，歡喜奉行。",
    "T02n0099_026:0187b07_0": "（六八五）如是我聞：一時，佛住舍衛國祇樹給孤獨園。",
    "T02n0099_026:0187b08_1": "爾時，世尊告諸比丘：「譬如嬰兒，父母生已，付其乳母，隨時摩拭，隨時沐浴，隨時乳哺，隨時消息。",
    "T02n0099_026:0187b10_2": "若乳母不謹慎者，兒或以草、以土諸不淨物著其口中，乳母當即教令除去。",
    "T02n0099_026:0187b12_3": "能時除却者善，兒不能自却者，乳母當以左手持其頭，右手探其哽，嬰兒當時雖苦，乳母要當苦探其哽，為欲令其子長夜安樂故。」",
    "T02n0099_026:0187b15_4": "佛告諸比丘：「若嬰兒長大，有所識別，復持草、土諸不淨物著口中不？」",
    "T02n0099_026:0187b17_5": "比丘白佛：「不也，世尊！",
    "T02n0099_026:0187b17_6": "嬰兒長大，有所別知，尚不以脚觸諸不淨物，況著口中。」",
    "T02n0099_026:0187b18_7": "佛告比丘：「嬰兒小時，乳母隨時料理消息，及其長大，智慧成就，乳母放捨，不勤消息，以其長大不自放逸故。",
    "T02n0099_026:0187b21_8": "如是，比丘！",
    "T02n0099_026:0187b21_9": "若諸聲聞始學，智慧未足，如來以法隨時教授而消息之；若久學智慧深固，如來放捨，不復隨時慇懃教授，以其智慧成就不放逸故。",
    "T02n0099_026:0187b24_10": "是故，聲聞五種學力，如來成就十種智力……」如上廣說。",
    "T02n0099_026:0187b26_0": "佛說此經已，諸比丘聞佛所說，歡喜奉行。",
    "T02n0099_026:0187b27_0": "（六八六）如是我聞：一時，佛住舍衛國祇樹給孤獨園。",
    "T02n0099_026:0187b28_1": "爾時，世尊告諸比丘：「如來有六種力。",
    "T02n0099_026:0187b29_2": "若六種力成就，如來、應、等正覺得先佛最勝處智，能轉梵輪，於大眾中師子吼而吼。",
    "T02n0099_026:0187c02_3": "謂處非處如實知，如來初力。",
    "T02n0099_026:0187c02_4": "復次，過去、未來、現在心樂法受如實知……」如上廣說，「是名第二如來力。",
    "T02n0099_026:0187c04_5": "復次，如來禪、解脫、三昧、正受如實知……」如上廣說，「是名如來第三力。",
    "T02n0099_026:0187c05_6": "復次，如來過去種種宿命之事如實知……」如上廣說，「是名如來第四力。",
    "T02n0099_026:0187c07_7": "復次，如來天眼淨過於人眼，見諸眾生死此生彼……」如上廣說，「是名如來第五力。",
    "T02n0099_026:0187c09_8": "復次，如來結漏已盡，無漏心解脫、慧解脫……」如上廣說，乃至「於眾中師子吼而吼，是名如來第六力。」",
    "T02n0099_026:0187c11_9": "佛說此經已，諸比丘聞佛所說，歡喜奉行。",
    "T02n0099_026:0187c13_0": "（六八七）如是我聞：一時，佛住舍衛國祇樹給孤獨園。",
    "T02n0099_026:0187c14_1": "爾時，世尊告諸比丘……如上說。",
    "T02n0099_026:0187c14_2": "差別者：「若有來問我如來處非處力，如如來處非處智力所知見覺，成等正覺，為彼記說。",
    "T02n0099_026:0187c17_0": "「若復來問如來自以樂受智力，如如來自以樂受智力所知見覺，成等正覺，為彼記說，是名第二如來智力。",
    "T02n0099_026:0187c19_1": "「若有來問如來禪定、解脫、三昧、正受智力，如如來禪定、解脫、三昧、正受，為彼記說。",
    "T02n0099_026:0187c21_2": "「若有來問宿命所更智力，如如來宿命所更所知見覺，為彼記說。",
    "T02n0099_026:0187c23_0": "「若有來問如來天眼智力，如如來天眼所見，為彼記說。",
    "T02n0099_026:0187c24_1": "「若有來問如來漏盡智力，如如來漏盡智力所知見覺，為彼記說。」",
    "T02n0099_026:0187c25_2": "佛說此經已，諸比丘聞佛所說，歡喜奉行。",
    "T02n0099_026:0187c27_0": "（六八八）如是我聞：一時，佛住舍衛國祇樹給孤獨園。",
    "T02n0099_026:0187c28_1": "爾時，世尊告諸比丘：「有七力。",
    "T02n0099_026:0187c28_2": "何等為七？",
    "T02n0099_026:0187c29_3": "信力、精進力、慚力、愧力、念力、定力、慧力。」",
    "T02n0099_026:0188a01_4": "爾時，世尊即說偈言：「信力精進力，　　慚力及愧力，　正念定慧力，　　是說名七力，　成就七力者，　　得盡諸有漏。」",
    "T02n0099_026:0188a05_0": "佛說此經已，諸比丘聞佛所說，歡喜奉行。",
    "T02n0099_026:0188a06_0": "（六八九）如是我聞：一時，佛住舍衛國祇樹給孤獨園。",
    "T02n0099_026:0188a07_1": "爾時，世尊告諸比丘：「有七力……」如上說。",
    "T02n0099_026:0188a08_2": "差別者：「是故，比丘！",
    "T02n0099_026:0188a08_3": "當如是學：『我當成就信力。』",
    "T02n0099_026:0188a09_4": "如是精進力、慚力、愧力、念力、定力、慧力亦當學。」",
    "T02n0099_026:0188a10_5": "佛說此經已，諸比丘聞佛所說，歡喜奉行。",
    "T02n0099_026:0188a12_0": "（六九〇）如是我聞：一時，佛住舍衛國祇樹給孤獨園。",
    "T02n0099_026:0188a13_1": "爾時，世尊告諸比丘：「有七力……」如上說。",
    "T02n0099_026:0188a14_2": "差別者，爾時，世尊即說偈言：「信力精進力，　　及說慚愧力，　念力定慧力，　　是名為七力。",
    "T02n0099_026:0188a17_0": "　七力成就者，　　疾斷諸有漏。」",
    "T02n0099_026:0188a18_0": "佛說此經已，諸比丘聞佛所說，歡喜奉行。",
    "T02n0099_026:0188a19_0": "（六九一）如是我聞：一時，佛住舍衛國祇樹給孤獨園。",
    "T02n0099_026:0188a20_1": "爾時，世尊告諸比丘：「有七力。",
    "T02n0099_026:0188a20_2": "何等為七？",
    "T02n0099_026:0188a21_3": "信力、精進力、慚力、愧力、念力、定力、慧力。",
    "T02n0099_026:0188a22_0": "何等為信力？",
    "T02n0099_026:0188a22_1": "於如來所起信心，深入堅固，諸天、魔、梵、沙門、婆羅門及餘同法所不能壞，是名信力。",
    "T02n0099_026:0188a24_2": "何等為精進力？",
    "T02n0099_026:0188a24_3": "謂四正斷……」如上廣說。",
    "T02n0099_026:0188a25_4": "「何等為慚力？",
    "T02n0099_026:0188a25_5": "謂恥惡不善法……」如上說。",
    "T02n0099_026:0188a26_6": "「何等為愧力？",
    "T02n0099_026:0188a26_7": "於可愧事愧，愧起惡不善法……」如上說。",
    "T02n0099_026:0188a27_8": "「何等為念力？",
    "T02n0099_026:0188a27_9": "謂四念處……」如上說。",
    "T02n0099_026:0188a28_10": "「何等為定力？",
    "T02n0099_026:0188a28_11": "謂四禪……」如上說。",
    "T02n0099_026:0188a28_12": "「何等為慧力？",
    "T02n0099_026:0188a29_13": "謂四聖諦……」如上說。",
    "T02n0099_026:0188a29_14": "佛說此經已，諸比丘聞佛所說，歡喜奉行。",
    "T02n0099_026:0188b02_0": "（六九二）如是我聞：一時，佛住舍衛國祇樹給孤獨園。",
    "T02n0099_026:0188b03_1": "爾時，世尊告諸比丘：「有八力。",
    "T02n0099_026:0188b03_2": "何等為八？",
    "T02n0099_026:0188b04_3": "謂自在王者力、斷事大臣力、結恨女人力、啼泣嬰兒力、毀呰愚人力、審諦黠慧力、忍辱出家力、計數多聞力。」",
    "T02n0099_026:0188b06_4": "佛說此經已，諸比丘聞佛所說，歡喜奉行。",
    "T02n0099_026:0188b08_0": "（六九三）如是我聞：一時，佛住舍衛國祇樹給孤獨園。",
    "T02n0099_026:0188b09_1": "爾時，世尊告諸比丘……如上說。",
    "T02n0099_026:0188b09_2": "差別者：「謂自在王力者，王者現自在威力。",
    "T02n0099_026:0188b10_3": "斷事大臣力者，大臣現斷事之力。",
    "T02n0099_026:0188b11_4": "結恨女人力者，女人之法現結恨力。",
    "T02n0099_026:0188b12_5": "啼泣嬰兒力者，嬰兒之法現啼泣力。",
    "T02n0099_026:0188b13_6": "毀呰愚人力者，愚人之法觸事毀呰。",
    "T02n0099_026:0188b14_7": "審諦黠慧力者，智慧之人常現審諦。",
    "T02n0099_026:0188b15_8": "忍辱出家力者，出家之人常現忍辱。",
    "T02n0099_026:0188b15_9": "計數多聞力者，多聞之人常現思惟計數。」",
    "T02n0099_026:0188b16_10": "佛說此經已，諸比丘聞佛所說，歡喜奉行。",
    "T02n0099_026:0188b18_0": "（六九四）如是我聞：一時，佛住舍衛國祇樹給孤獨園。",
    "T02n0099_026:0188b19_1": "爾時，尊者舍利弗詣世尊所，稽首禮足，退坐一面，白佛言：「世尊！",
    "T02n0099_026:0188b20_2": "漏盡比丘有幾力？」",
    "T02n0099_026:0188b21_3": "佛告舍利弗：「漏盡比丘有八力。",
    "T02n0099_026:0188b21_4": "何等為八？",
    "T02n0099_026:0188b22_5": "謂漏盡比丘心順趣於離、流注於離、浚輸於離，順趣於出、流注於出、浚輸於出，順趣涅槃、流注涅槃、浚輸涅槃。",
    "T02n0099_026:0188b24_6": "若見五欲，猶見火坑。",
    "T02n0099_026:0188b25_7": "如是見已，於欲念、欲受、欲著，心不永住，修四念處、四正斷、四如意足、五根、五力、七覺分、八聖道分。」",
    "T02n0099_026:0188b27_8": "佛說此經已，尊者舍利弗聞佛所說，歡喜奉行。",
    "T02n0099_026:0188b29_0": "（六九五）如尊者舍利弗問經。",
    "T02n0099_026:0188b29_1": "如是異比丘問佛。",
    "T02n0099_026:0188c02_0": "（六九六）問諸比丘經亦如上說。",
    "T02n0099_026:0188c03_0": "（六九七）如是我聞：一時，佛住舍衛國祇樹給孤獨園。",
    "T02n0099_026:0188c04_1": "爾時，世尊告諸比丘：「有九力。",
    "T02n0099_026:0188c04_2": "何等為九力？",
    "T02n0099_026:0188c05_3": "謂信力、精進力、慚力、愧力、念力、定力、慧力、數力、修力。」",
    "T02n0099_026:0188c06_4": "佛說此經已，諸比丘聞佛所說，歡喜奉行。",
    "T02n0099_026:0188c08_0": "（六九八）如是我聞：一時，佛住舍衛國祇樹給孤獨園。",
    "T02n0099_026:0188c09_1": "爾時，世尊告諸比丘：「有九力。",
    "T02n0099_026:0188c09_2": "何等為九？",
    "T02n0099_026:0188c10_3": "謂信力、精進力、慚力、愧力、念力、定力、慧力、數力、修力。",
    "T02n0099_026:0188c11_4": "何等為信力？",
    "T02n0099_026:0188c11_5": "於如來所起正信心，深入堅固……」如上說。",
    "T02n0099_026:0188c12_6": "「何等為精進力？",
    "T02n0099_026:0188c13_0": "謂四正斷……」如上說。",
    "T02n0099_026:0188c13_1": "「何等為慚力？",
    "T02n0099_026:0188c13_2": "……」如上說。",
    "T02n0099_026:0188c13_3": "「何等為愧力？",
    "T02n0099_026:0188c14_4": "……」如上說。",
    "T02n0099_026:0188c14_5": "「何等為念力？",
    "T02n0099_026:0188c14_6": "謂內身身觀住……」如上說。",
    "T02n0099_026:0188c15_7": "「何等為定力？",
    "T02n0099_026:0188c15_8": "謂四禪。",
    "T02n0099_026:0188c15_9": "何等為慧力？",
    "T02n0099_026:0188c16_10": "謂四聖諦。",
    "T02n0099_026:0188c16_11": "何等為數力？",
    "T02n0099_026:0188c16_12": "謂聖弟子若於閑房、樹下作如是學：『身、口惡行者於現法後世當受惡報……』」如上廣說。",
    "T02n0099_026:0188c18_13": "「何等為修力？",
    "T02n0099_026:0188c19_14": "謂修四念處……」如前說。",
    "T02n0099_026:0188c19_15": "佛說此經已，諸比丘聞佛所說，歡喜奉行。",
    "T02n0099_026:0188c21_0": "（六九九）如是我聞：一時，佛住舍衛國祇樹給孤獨園。",
    "T02n0099_026:0188c22_1": "爾時，世尊告諸比丘：「有十力。",
    "T02n0099_026:0188c22_2": "何等為十？",
    "T02n0099_026:0188c23_3": "自在王者力、斷事大臣力、機關工巧力、刀劍賊盜力、怨恨女人力、啼泣嬰兒力、毀呰愚人力、審諦黠慧力、忍辱出家力、計數多聞力。」",
    "T02n0099_026:0188c26_4": "佛說此經已，諸比丘聞佛所說，歡喜奉行。",
    "T02n0099_026:0188c28_0": "（七〇〇）如是我聞：一時，佛住舍衛國祇樹給孤獨園。",
    "T02n0099_026:0188c29_1": "爾時，世尊告諸比丘……如上說。",
    "T02n0099_026:0188c29_2": "差別者：「謂自在王力者，王者現自在威力。",
    "T02n0099_026:0189a01_3": "斷事大臣力者，大臣現斷事之功力。",
    "T02n0099_026:0189a02_4": "機關工巧力，造機關者現其工巧力。",
    "T02n0099_026:0189a03_5": "刀劍盜賊力，盜賊必現刀劍力。",
    "T02n0099_026:0189a04_6": "計數多聞力者，凡思惟計數現多聞之力。」",
    "T02n0099_026:0189a05_7": "佛說此經已，諸比丘聞佛所說，歡喜奉行。",
    "T02n0099_026:0189a07_0": "（七〇一）如是我聞：一時，佛住舍衛國祇樹給孤獨園。",
    "T02n0099_026:0189a08_1": "爾時，世尊告諸比丘：「有十種如來力。",
    "T02n0099_026:0189a09_0": "若此力成就，如來、應、等正覺得先佛最勝處，能轉梵輪，於大眾中師子吼而吼。",
    "T02n0099_026:0189a10_1": "何等為十？",
    "T02n0099_026:0189a11_2": "謂如來處非處如實知，是名初力……」乃至漏盡，如上說。",
    "T02n0099_026:0189a12_3": "佛說此經已，諸比丘聞佛所說，歡喜奉行。",
    "T02n0099_026:0189a14_0": "（七〇二）如是我聞：一時，佛住舍衛國祇樹給孤獨園。",
    "T02n0099_026:0189a15_1": "爾時，世尊告諸比丘……如上說。",
    "T02n0099_026:0189a15_2": "差別者：「若有來問如來處非處智力，如如來處非處智力所知所見所覺，成等正覺，為彼記說。",
    "T02n0099_026:0189a18_0": "如是乃至漏盡智力……」廣說如上。",
    "T02n0099_026:0189a18_1": "佛說此經已，諸比丘聞佛所說，歡喜奉行。",
    "T02n0099_026:0189a20_0": "（七〇三）如是我聞：一時，佛住舍衛國祇樹給孤獨園。",
    "T02n0099_026:0189a21_1": "爾時，世尊告諸比丘：「若所有法，彼彼意解作證，悉皆如來無畏智所生。",
    "T02n0099_026:0189a22_2": "若比丘來為我聲聞，不諂不偽，質直心生，我則教誡、教授為其說法。",
    "T02n0099_026:0189a24_3": "晨朝為彼教誡、教授說法，至日中時得勝進處；若日暮時為彼教誡、教授說法，至晨朝時得勝進處。",
    "T02n0099_026:0189a26_4": "如是教授已，彼生正直心，實則知實、不實知不實，上則知上、無上則知無上，當知、當見、當得、當覺者，皆悉了知，斯有是處。",
    "T02n0099_026:0189a29_5": "「謂五學力、十種如來力。",
    "T02n0099_026:0189b01_6": "何等為五學力？",
    "T02n0099_026:0189b01_7": "謂信力、精進力、念力、定力、慧力。",
    "T02n0099_026:0189b02_8": "如來十種力。",
    "T02n0099_026:0189b02_9": "何等為十？",
    "T02n0099_026:0189b02_10": "謂是處如實知非處……」如上十力廣說。",
    "T02n0099_026:0189b03_11": "「若有來問處非處智力者，如如來處非處智等正覺所知所見所覺，為彼記說，乃至漏盡智力，亦如是說。",
    "T02n0099_026:0189b06_12": "諸比丘！",
    "T02n0099_026:0189b06_13": "處非處智力者，我說是定非不定，乃至漏盡智者，我說是定非不定，定者正道，非定者邪道。」",
    "T02n0099_026:0189b08_14": "佛說此經已，諸比丘聞佛所說，歡喜奉行。",
    "T02n0099_026:0189b10_0": "（七〇四）如是我聞：一時，佛住舍衛國祇樹給孤獨園。",
    "T02n0099_026:0189b11_1": "爾時，世尊告諸比丘：「若不正思惟者，未起貪欲蓋則起，已起貪欲蓋重生令增廣；未起瞋恚、睡眠、掉悔、疑蓋則起，已起瞋恚、睡眠、掉悔、疑蓋重生令增廣。",
    "T02n0099_026:0189b14_2": "未起念覺支不起，已起念覺支則退；未起擇法、精進、猗、喜、定、捨覺支不起，已起擇法、精進、猗、喜、定、捨覺支則退。",
    "T02n0099_026:0189b17_3": "「若比丘正思惟者，未起貪欲蓋不起，已起貪欲蓋令滅；未起瞋恚、睡眠、掉悔、疑蓋不起，已起瞋恚、睡眠、掉悔、疑蓋則斷。",
    "T02n0099_026:0189b19_4": "未起念覺支則起，已起者重生令增廣；未起擇法、精進、猗、喜、定、捨覺支則起，已起者重生令增廣。」",
    "T02n0099_026:0189b22_5": "佛說此經已，諸比丘聞佛所說，歡喜奉行。",
    "T02n0099_026:0189b24_0": "（七〇五）如是我聞：一時，佛住舍衛國祇樹給孤獨園。",
    "T02n0099_026:0189b25_1": "爾時，世尊告諸比丘：「有五退法。",
    "T02n0099_026:0189b25_2": "何等為五？",
    "T02n0099_026:0189b26_3": "謂貪欲、瞋恚、睡眠、掉悔、疑蓋，是則退法。",
    "T02n0099_026:0189b27_4": "若修習七覺支，多修習令增廣，是則不退法。",
    "T02n0099_026:0189b28_5": "何等為七？",
    "T02n0099_026:0189b28_6": "謂念覺支、擇法覺支、精進覺支、猗覺支、喜覺支、定覺支、捨覺支，是名不退法。」",
    "T02n0099_026:0189c01_0": "佛說此經已，諸比丘聞佛所說，歡喜奉行。",
    "T02n0099_026:0189c02_0": "（七〇六）如是我聞：一時，佛住舍衛國祇樹給孤獨園。",
    "T02n0099_026:0189c03_1": "爾時，世尊告諸比丘：「有五法，能為黑闇，能為無目，能為無智，能羸智慧，非明、非等覺，不轉趣涅槃。",
    "T02n0099_026:0189c05_2": "何等為五？",
    "T02n0099_026:0189c05_3": "謂貪欲、瞋恚、睡眠、掉悔、疑。",
    "T02n0099_026:0189c06_4": "如此五法能為黑闇，能為無目，能為無智，非明、非正覺，不轉趣涅槃。",
    "T02n0099_026:0189c08_5": "「若有七覺支，能作大明，能為目，增長智慧，為明、為正覺，轉趣涅槃。",
    "T02n0099_026:0189c09_6": "何等為七？",
    "T02n0099_026:0189c09_7": "謂念覺支、擇法覺支、精進覺支、猗覺支、喜覺支、定覺支、捨覺支。",
    "T02n0099_026:0189c11_8": "為明、為目，增長智慧，為明、為正覺，轉趣涅槃。」",
    "T02n0099_026:0189c12_9": "佛說此經已，諸比丘聞佛所說，歡喜奉行。",
    "T02n0099_026:0189c14_0": "（七〇七）如是我聞：一時，佛住舍衛國祇樹給孤獨園。",
    "T02n0099_026:0189c15_1": "爾時，世尊告諸比丘：「有五障、五蓋，煩惱於心，能羸智慧，障閡之分，非明、非正覺，不轉趣涅槃。",
    "T02n0099_026:0189c17_2": "何等為五？",
    "T02n0099_026:0189c17_3": "謂貪欲蓋、瞋恚蓋、睡眠蓋、掉悔蓋、疑蓋。",
    "T02n0099_026:0189c18_4": "如此五蓋，為覆為蓋，煩惱於心，令智慧羸，為障閡分，非明、非等覺，不轉趣涅槃。",
    "T02n0099_026:0189c20_5": "「若七覺支，非覆非蓋，不惱於心，增長智慧，為明、為正覺，轉趣涅槃。",
    "T02n0099_026:0189c22_6": "何等為七？",
    "T02n0099_026:0189c22_7": "謂念覺支等……」如上說，乃至捨覺支。",
    "T02n0099_026:0189c23_8": "「如此七覺支，非翳非蓋，不惱於心，增長智慧，為明、為正覺，轉趣涅槃。」",
    "T02n0099_026:0189c25_9": "爾時，世尊即說偈曰：「貪欲瞋恚蓋，　　睡眠掉悔疑，　如此五種蓋，　　增長諸煩惱，　此五覆世間，　　深著難可度，　障蔽於眾生，　　令不見正道。",
    "T02n0099_026:0190a01_0": "　若得七覺支，　　則能為照明，　唯此真諦言，　　等正覺所說，　念覺支為首，　　擇法正思惟，　精進猗喜覺，　　三昧捨覺支，　如此七覺支，　　牟尼之正道，　隨順大仙人，　　脫生死怖畏。」",
    "T02n0099_026:0190a07_0": "佛說此經已，諸比丘聞佛所說，歡喜奉行。",
    "T02n0099_026:0190a08_0": "（七〇八）如是我聞：一時，佛住舍衛國祇樹給孤獨園。",
    "T02n0099_026:0190a09_1": "爾時，世尊告諸比丘：「若族姓子捨諸世務，出家學道，剃除鬚髮，著袈裟正信非家，出家學道。",
    "T02n0099_026:0190a11_2": "如是出家，而於其中，有愚癡士夫依止聚落城邑，晨朝著衣持鉢，入村乞食，不善護身，不守根門，不攝其念，觀察女人少壯好色而生染著，不正思惟，心馳取相，趣色欲想，為欲心熾盛，燒心燒身，返俗還戒而自退沒。",
    "T02n0099_026:0190a16_3": "厭離俗務，出家學道而反染著，增諸罪業而自破壞，沈翳沒溺。",
    "T02n0099_026:0190a18_4": "「有五種大樹，其種至微，而樹生長巨大，而能映障眾雜小樹，蔭翳萎悴，不得生長。",
    "T02n0099_026:0190a20_5": "何等五？",
    "T02n0099_026:0190a20_6": "謂揵遮耶樹、迦捭多羅樹、阿濕波他樹、優曇鉢羅樹、尼拘留他樹。",
    "T02n0099_026:0190a22_0": "如是五種心樹，種子至微，而漸漸長大，蔭覆諸節，能令諸節蔭覆墮臥。",
    "T02n0099_026:0190a23_1": "何等為五？",
    "T02n0099_026:0190a23_2": "謂貪欲蓋漸漸增長，睡眠、掉悔、疑蓋漸漸增長，以增長故，令善心蔭覆墮臥。",
    "T02n0099_026:0190a25_3": "「若修習七覺支，多修習已，轉成不退。",
    "T02n0099_026:0190a26_4": "何等為七？",
    "T02n0099_026:0190a26_5": "謂念覺支、擇法、精進、猗、喜、定、捨覺支。",
    "T02n0099_026:0190a27_6": "如是七覺支，修習多修習已，轉成不退轉。」",
    "T02n0099_026:0190a28_7": "佛說此經已，諸比丘聞佛所說，歡喜奉行。",
    "T02n0099_026:0190b01_0": "（七〇九）如是我聞：一時，佛住舍衛國祇樹給孤獨園。",
    "T02n0099_026:0190b02_1": "「若比丘專一其心，側聽正法，能斷五法，修習七法，令其轉進滿足。",
    "T02n0099_026:0190b03_2": "何等為斷五法？",
    "T02n0099_026:0190b04_3": "謂貪欲蓋、瞋恚蓋、睡眠蓋、掉悔蓋、疑蓋，是名五法斷。",
    "T02n0099_026:0190b05_4": "何等修習七法？",
    "T02n0099_026:0190b05_5": "謂念覺支、擇法覺支、精進覺支、猗覺支、喜覺支、定覺支、捨覺支，修此七法，轉進滿足。」",
    "T02n0099_026:0190b07_6": "佛說此經已，諸比丘聞佛所說，歡喜奉行。",
    "T02n0099_026:0190b09_0": "（七一〇）如是我聞：一時，佛住舍衛國祇樹給孤獨園。",
    "T02n0099_026:0190b10_1": "爾時，世尊告諸比丘：「聖弟子清淨信心，專精聽法者，能斷五法，修習七法，令其滿足。",
    "T02n0099_026:0190b12_2": "何等為五？",
    "T02n0099_026:0190b12_3": "謂貪欲蓋，瞋恚、睡眠、掉悔、疑，此蓋則斷。",
    "T02n0099_026:0190b13_4": "何等七法？",
    "T02n0099_026:0190b13_5": "謂念覺支，擇法、精進、猗、喜、定、捨覺支。",
    "T02n0099_026:0190b14_6": "此七法修習滿足，淨信者，謂心解脫；智者，謂慧解脫；貪欲染心者，不得不樂；無明染心者，慧不清淨。",
    "T02n0099_026:0190b16_7": "是故，比丘！",
    "T02n0099_026:0190b17_8": "離貪欲者心解脫，離無明者慧解脫。",
    "T02n0099_026:0190b18_9": "若彼比丘離貪欲，心解脫，得身作證；離無明，慧解脫，是名比丘斷愛縛結，慢無間等，究竟苦邊。」",
    "T02n0099_026:0190b20_10": "佛說此經已，諸比丘聞佛所說，歡喜奉行。",
    "T02n0099_026:0190b22_0": "（七一一）如是我聞：一時，佛住王舍城耆闍崛山中。",
    "T02n0099_026:0190b23_1": "時，有無畏王子，日日步涉，仿佯遊行，來詣佛所，與世尊面相問訊慰勞已，退坐一面，白佛言：「世尊！",
    "T02n0099_026:0190b25_2": "有沙門、婆羅門作如是見，作如是說：『無因、無緣眾生煩惱，無因、無緣眾生清淨。』",
    "T02n0099_026:0190b27_3": "世尊復云何？」",
    "T02n0099_026:0190b27_4": "佛告無畏：「沙門、婆羅門為其說，不思而說，愚癡、不辨、不善，非知思，不知量，作如是說：『無因、無緣眾生煩惱，無因、無緣眾生清淨。』",
    "T02n0099_026:0190c01_5": "所以者何？",
    "T02n0099_026:0190c01_6": "有因、有緣眾生煩惱，有因、有緣眾生清淨故。",
    "T02n0099_026:0190c02_7": "何因、何緣眾生煩惱？",
    "T02n0099_026:0190c03_8": "何因、何緣眾生清淨？",
    "T02n0099_026:0190c03_9": "謂眾生貪欲增上，於他財物、他眾具而起貪言：『此物於我有者，好、不離、愛樂。』",
    "T02n0099_026:0190c05_10": "於他眾生而起恨心、兇心，計挍、欲打、欲縛、欲伏，加諸不道。",
    "T02n0099_026:0190c07_11": "為造眾難，不捨瞋恚，身睡眠、心懈怠、心掉動，內不寂靜，心常疑惑，過去疑、未來疑、現在疑。",
    "T02n0099_026:0190c09_12": "無畏。",
    "T02n0099_026:0190c09_13": "如是因、如是緣眾生煩惱。",
    "T02n0099_026:0190c09_14": "如是因、如是緣眾生清淨。」",
    "T02n0099_026:0190c10_15": "無畏白佛：「瞿曇！",
    "T02n0099_026:0190c10_16": "一分之蓋，足煩惱心，況復一切？」",
    "T02n0099_026:0190c11_17": "無畏白佛：「瞿曇！",
    "T02n0099_026:0190c12_18": "何因、何緣眾生清淨？」",
    "T02n0099_026:0190c12_19": "佛告無畏：「若婆羅門有一勝念，決定成就，久時所作，久時所說，能隨憶念，當於爾時習念覺支。",
    "T02n0099_026:0190c14_20": "修念覺已，念覺滿足，念覺滿足已，則於選擇分別思惟，爾時擇法覺支修習。",
    "T02n0099_026:0190c16_21": "修擇法覺支已，擇法覺支滿足，彼選擇分別思量法已，則精進方便。",
    "T02n0099_026:0190c18_22": "精進覺支於此修習，修精進覺支已，精進覺支滿足，彼精進方便已，則歡喜生，離諸食想。",
    "T02n0099_026:0190c20_23": "修喜覺支，修喜覺支已，則喜覺支滿足，喜覺支滿足已，身心猗息，則修猗覺支。",
    "T02n0099_026:0190c22_24": "修猗覺支已，猗覺滿足，身猗息已，則愛樂，愛樂已心定，則修定覺支。",
    "T02n0099_026:0190c23_25": "修定覺支已，定覺滿足，定覺滿足已，貪憂滅，則捨心生，修捨覺支。",
    "T02n0099_026:0190c25_26": "修捨覺支已，捨覺支滿足。",
    "T02n0099_026:0190c26_0": "如是，無畏！",
    "T02n0099_026:0190c26_1": "此因、此緣眾生清淨。」",
    "T02n0099_026:0190c26_2": "無畏白瞿曇：「若一分滿足，令眾生清淨，況復一切？」",
    "T02n0099_026:0190c27_3": "無畏白佛：「瞿曇！",
    "T02n0099_026:0190c28_4": "當何名此經？",
    "T02n0099_026:0190c28_5": "云何奉持？」",
    "T02n0099_026:0190c28_6": "佛告無畏王子：「當名此為覺支經。」",
    "T02n0099_026:0190c29_7": "無畏白佛：「瞿曇！",
    "T02n0099_026:0191a01_8": "此為最勝覺分。",
    "T02n0099_026:0191a01_9": "瞿曇！",
    "T02n0099_026:0191a01_10": "我是王子，安樂亦常求安樂，而希出入，今來上山，四體疲極，得聞瞿曇說覺支經，悉忘疲勞。」",
    "T02n0099_026:0191a03_11": "佛說此已，王子無畏聞佛所說，歡喜隨喜，從座起，稽首禮佛足而去。",
    "T02n0099_026:0191a06_0": "雜阿含經卷第二十六"
}