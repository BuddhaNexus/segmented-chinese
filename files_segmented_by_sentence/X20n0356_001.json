{
    "X20n0356_001:0027a03_0": "金光明經玄義拾遺記會本卷上之上",
    "X20n0356_001:0027a05_0": "四明沙門　知禮　述記并序",
    "X20n0356_001:0027a06_0": "雙徑沙門明得錄記注於玄義之下",
    "X20n0356_001:0027a07_0": "問曰昔者寶雲法師嘗有撰集贊釋玄辯近歲孤山闍黎又以章記表明微旨今復纂述其故何哉答曰寶雲講次學徒隨錄義或闕如未及補治不幸歸寂孤山之製多事消文復於中間毀除觀心斯實不忍今故秉筆拾先師遺餘之義拾後人遺棄之文使教行二途不至壅蔽但諭新學達者無誚吾之煩辭也時天聖元年歲次癸亥四月望日序。",
    "X20n0356_001:0027a15_0": "△將釋玄義大科分二初釋題二初經義題目。",
    "X20n0356_001:0027a16_0": "金光明經玄義",
    "X20n0356_001:0027a17_0": "題有六字上四所釋下二能釋能釋乃通由智者師解釋諸經皆立五義故以所釋揀非他部入文廣解經題四字故不預敘能釋二字者玄謂幽微難見也義謂理趣深有所以也其幽微義而有五重葢一經始終能詮之名所召之體即體之宗宗成力用此四言教通局相狀大師搜抉如是五義解釋一題欲令學者預知經旨然後尋文使於文文成智行故斯是道場特因靜發稱會佛心演茲奧旨故不可以暗證者及尋文者同日而語也幽微所以豈虛名哉。",
    "X20n0356_001:0027b02_1": "△二能說師號。",
    "X20n0356_001:0027b03_0": "天台智者大師說　門人灌頂錄",
    "X20n0356_001:0027b04_0": "天台即棲真之處智者是隋主所稱大師乃羣生摸範說者揀異他師握筆撰述也若始終事迹具彰別傳今略不書。",
    "X20n0356_001:0027b06_1": "△二釋文二初釋序文二初總示法體。",
    "X20n0356_001:0027b08_0": "此金光明甚深無量。",
    "X20n0356_001:0027b09_0": "此者指定之辭也金光明者所示法體也甚深無量明體德也應知此經三字別題是法非譬何以知然經敘如來遊於無量甚深法性諸佛行處乃住此定而便唱云是金光明諸經之王豈非直指所游法性名金光明不云法性如金光明而下文所立譬喻一釋者蓋以諸師解金光明為世物象用譬如來所得深法諸師雖乃用譬顯法其實不知法相圓融隨名局解是故不能遍譬諸法大師欲示金光明海無法不備無法不融故順諸師以金光明三字為譬具足比況佛之所游略則十種三法廣則一切法門一一互融皆不思議此乃格他譬法不周因此廣顯法性圓具然雖順他以譬顯法其如經題是法非譬故後自立附文當體二種解釋斥彼義推譬喻疎遠依經就法方為親切斯由大師深解法性可尊可貴當體名金寂而常照當體名光大悲益物當體稱名是知法性具金光明真實名義究竟成就也除法性外所有名言皆無實義故金光明三種法門舉一即三全三是一非三非一而一而三不縱不橫絕思絕議是秘密藏佛所游處又復應知以金光明示法體者即五章體蓋由此經以金光明為名以金光明為體以金光明為宗以金光明為用以金光明而為教相亦可三字別對五章以金為體以光為宗以明為用總三為名分別三名而為教相法體既爾體德合然甚深是光之德窮法性底故無量是明之德達法性邊故此二不二是金之德法性究竟尊貴義故亦可三義皆甚深皆無量皆不二五章之德莫不如是。",
    "X20n0356_001:0027c12_1": "△二別明教意上已總示五章法體今乃別明起教之意初敘說經意即如來顯示五章二敘宣通意即是智者流行五章初自為二初據理絕言蓋由至理但可妙證難以狀名二赴緣可說此約大悲無說而說說必利人初又為二初約我辯上至極果下及庸凡皆不能令玅理有說更分三初明果人不能盡喻。",
    "X20n0356_001:0027c19_0": "大虗空界尚不喻其高廣況山斤海滴寧得盡其邊崖。",
    "X20n0356_001:0027c21_0": "四佛說偈山斤海滴地塵空界皆不能比釋尊壽命此之四喻虗空最大以山等三依空立故虗空雖大而是妄心變起之境迷真故生悟性則滅與眼作對心緣所及安能盡喻不可思議金光明耶故經云空生大覺中如海一漚發寧將一漚類乎大海空尚莫喻三那可論問經云空等莫比釋尊所得壽命今何得云不類大覺及金光明答覺性若少金等三義則不名大釋尊壽命義當於明不具金光則非永壽一法不少三法不多生佛無差體用不二若不爾者非方等義四佛世尊喻不能及彰理絕言也。",
    "X20n0356_001:0028a07_1": "△二明因位未能窮源上舉果佛證雖究竟而法本寂滅故言喻莫彰今辨因人未到性源故擬議非及此自為二初約喻以智斷斥。",
    "X20n0356_001:0028a10_0": "日輪赫奕非嬰兒之所瞻仰大舶樓櫓豈新產者之所執持。",
    "X20n0356_001:0028a12_0": "日輪赫奕喻智德般若嬰兒之眼喻空假觀慧既違本智則非佛眼故於智德赫日非所瞻仰大舶樓櫓喻斷德解脫新產之婦喻生法緣慈既異無緣則無妙力故於斷德樓櫓非所執持此約圓果三智三脫斥前三教菩薩悲智故也若圓菩薩脩既即性則能從始不乖二德然雖解即若因望果智有明昧力分強弱是故因人於果智斵亦非瞻仰及以執持須了智斷名為光明二德不二即是法身復名為金雖用二斥乃顯未窮三法源也。",
    "X20n0356_001:0028a20_1": "△二約法以因果定。",
    "X20n0356_001:0028a22_0": "諸佛行處過諸菩薩所行清淨。",
    "X20n0356_001:0028a23_0": "偏圓菩薩皆能伏斷隨其所行悉名清淨今圓極果所行法性超越一切故言過也於金光明極證之人尚不能喻未窮源者寧可言耶。",
    "X20n0356_001:0028b01_1": "△三明凡小全迷所以二初小。",
    "X20n0356_001:0028b03_0": "況二乘心口安可思說。",
    "X20n0356_001:0028b04_0": "偏圓菩薩發曠大心有分證智於金光明玅絕之理猶尚不能騰象立言況復二乘滅心自度如聾如啞豈能思說諸佛行處。",
    "X20n0356_001:0028b06_1": "△二凡。",
    "X20n0356_001:0028b07_0": "凡夫徒欲言之言則傷其實徒欲不言默則致其失二俱不可欲以言之言亦不可欲以默之默亦不可。",
    "X20n0356_001:0028b09_0": "三乘賢聖雖小異大因不及果而能修證三諦理智尚莫言想金光明海況凡外之徒本非其分隨語生見故言則傷實既執無言故默則致失若具論於言乃有單複及具足句具論於默則於三重四句之外各一無言并犢子部我在第五不可說藏此皆邪外發語默見也若悠悠者及學佛人惟理之心非語即默於茲二處增見長非雖非神我全當人執故四教四門皆生語見雖四即起無言之見故起信論明五人執皆是執於如來藏起今之所斥正在此人故言與默皆云不可如是具論凡夫起見之語默二乘偏證之思說菩薩未極之智辯皆不能詮至圓之性上至果佛純淨心口究竟說證亦不能喻者蓋顯金光明本來秘密離言說相離心緣相俾乎行者辭喪慮忘。",
    "X20n0356_001:0028b22_1": "△二引文證二初大品。",
    "X20n0356_001:0028b24_0": "故大品中梵志云非內觀故得是菩提非外觀故得是菩提非亦內亦外觀故得是菩提。",
    "X20n0356_001:0028c02_0": "彼經及論明先尼梵志本雖邪外道機已熟諸佛請云令我此坐不起得眼佛為開決證須陀洹佛還詰其悟理之智由內觀故得是智耶答言不也外觀及以內外俱等得是智耶皆答不也此乃四句言想都絕方得預流小智尚爾況金光明乎。",
    "X20n0356_001:0028c06_1": "△二大經。",
    "X20n0356_001:0028c08_0": "經言皆不可思說又生生不可說生不生不可說不生生不可說不生不生不可說。",
    "X20n0356_001:0028c10_0": "初文總泯一切思說又生生下別忘四說今家以此泯於四教言思之道實因緣生成所生法故名生生三藏教也幻有之生即是不生名生不生通教也不住不生立十界生名不生生別教也圓教名為不生不生者理本不生事即理故事亦不生名不生不生性本不生順修即性修亦不生故二不生惑體空故不生智用忘故不生故二不生無因可脩故不生無果可剋故不生故二不生自他感應諸相對法性皆不二本寂滅故重言不生四種皆云不可說者斯有二意若當分者四教之理但可智證皆不可說身子云解脫之中無有言說三藏也三人同以無言說道斷諸煩惱通也無言童子非凡非聖非有非空故不言者別也諸法寂滅不可言宣圓也若跨節者圓妙之理都不可以四種言示尚叵圓說況三教也如此皆彰法金光明是秘密藏不可思議矣。",
    "X20n0356_001:0029a01_1": "△二赴緣可說金光明理雖離相寂滅若忘情而證以四悉檀無說而說則令眾生獲益無量文自為四初明有緣須說。",
    "X20n0356_001:0029a04_0": "有因緣故亦可得說者。",
    "X20n0356_001:0029a05_0": "大經四種不可說後即云有因緣故亦可得說豈非赴緣可作四說言有因緣者十因緣也於十二中唯除未來生死二支此是因緣所成果故過去無明至現在有此十皆是能成因緣能成四教所得之果何者以無明支乃是過去愛取之心以有此心故佛菩薩示以四教種種名義既愛且取乃依四教起四行業即無明緣行也此業能持稟教人識來託母胎即行緣識此識隨於四教業緣成名色等四種之果即是識緣名色乃至觸緣受也既四教業感今五果故於受心還愛四教即受緣愛愛必取索四教之法即愛緣取也愛取若深則能勤修四教行有即取緣有也有必招果故於現當成就賢聖之果此乃眾生有十因緣故於是諸聖說四教法未種與種復以四法令已種者熟復以四法令已熟者脫說有此益是故對緣不可不說。",
    "X20n0356_001:0029a20_1": "△二明此說可尊通論赴緣則一期四教今對別機示此經五義而其五義一一尊崇更分為二初列經五義。",
    "X20n0356_001:0029a23_0": "以金為名名蓋眾寶之上以法性為體義則如來所游莊嚴菩薩深玅功德以為宗照曜諸天心生歡喜以為用故文號經王教攝眾典。",
    "X20n0356_001:0029b02_0": "以金為名等者名有三字一必具二金最上故光明亦然法性為體雖通一切如來所游准局果證通之盛也局之極也特舉義者三字所標即是究竟第一義也莊嚴菩薩等者下文定宗專取於果今云菩薩者剋果人也既能莊嚴深玅功德即果四德深妙之極也語雖帶因意正在果照耀諸天等者諸天鬼神皆大菩薩法性光明照必增道是故大權心生法喜顯經力用廣而復深文號經王等者此部多文稱金光明諸經之王王能統領故教攝眾典然疏釋經王以文理合而為中道是經復是王於九種經而得自在文是能詮理是所詮文理合故能所互融若教若理皆名中道悉是經王疏以經王敘體即所詮是中道也若非中道教莫詮中道理慎勿僻解以所名能稱中道教。",
    "X20n0356_001:0029b15_1": "△二結示可尊。",
    "X20n0356_001:0029b17_0": "故唯貴為名唯極為體唯深為宗唯大為用唯王為教。",
    "X20n0356_001:0029b19_0": "以金為名故貴果理為體故極究竟三身故宗深無物不益故用大文字即中故教稱王是故五章一一高廣。",
    "X20n0356_001:0029b21_1": "△三明尊故諸聖護持二初極果護持。",
    "X20n0356_001:0029b22_0": "所以不二之體常為四佛世尊之所護持三世十方亦復如是。",
    "X20n0356_001:0029b24_0": "所詮妙中一切法趣名不二體一切如來證此體故依之住持常所護念令諸眾生八倒不起經表四智故舉四佛其實此體無佛不護故云三世十方亦復如是故下經云十方諸佛當念是經。",
    "X20n0356_001:0029c03_1": "△二大權宗奉。",
    "X20n0356_001:0029c05_0": "一切菩薩徧他方以遙禮樹神善女親雨淚以稱揚諸天覆之以天威地神潤之以地肥大辯加之以辯道功德益之以財寶。",
    "X20n0356_001:0029c08_0": "一切菩薩等者下讚佛品云爾時無量百千萬億諸菩薩眾從此世界至金寶蓋山王如來國土到彼國已五體投地為佛作禮向佛合掌異口同音讚嘆於佛疏云陳列讚眾至彼國土故云徧他方以遙禮樹神善女等者亦此品文菩提樹神讚偈中云我常脩行最上大悲哀泣雨淚欲見於佛諸天覆之等者四天王品散脂及鬼神品皆廣說常以神力護說聽者并其國王及以土境堅牢地神品大辯天品功德天品各於品內廣明饒益行經之者此諸菩薩及諸天神多是古佛却來或乃分真垂應遙禮稱揚如來功德護持饒益說聽之人皆為宗奉經王流通方等若非法門至妙曷能裨贊惟勤。",
    "X20n0356_001:0029c20_1": "△四明說故其益該博。",
    "X20n0356_001:0029c21_0": "諸有悉乾枯三塗除熱惱舉要言之一切世間未曾有事悉皆出現。",
    "X20n0356_001:0029c23_0": "諸有悉乾枯者懺悔品云三有之中生死大海潦水波蕩惱亂我心其味苦毒最為麤澀如來網明能令枯涸諸有不出欲色無色三有故也三塗除熱惱者四王品云是經能令地獄畜生餓鬼諸河焦乾枯竭舉要等者壽量品云爾時三千大千世界所有眾生以佛神力受天快樂諸根不具即得具足舉要言之一切世界所有利益未曾有事悉具出現說經利益不止能除三塗諸有報苦而已應明二十五有十番離苦十番得樂能令究竟金光明顯方是具論未曾有事出現之相。",
    "X20n0356_001:0030a08_1": "△二敘宣通意上之所明從本寂理赴緣立說皆敘如來說經之意今是智者自敘智力取義釋題依文顯義通經之意也自分四初聖者讚護。",
    "X20n0356_001:0030a12_0": "是以金龍尊王三世讚嘆地神發願以護說者。",
    "X20n0356_001:0030a13_0": "已欲開談先思上聖讚嘆不已護法忘疲故希聖之心有自來矣金龍三世讚嘆者信相菩薩過去為王號金龍尊廣說章句讚嘆諸佛願於當來值釋迦佛今遂所願乃於此會以偈贊佛金龍尊王是過去贊信相菩薩是現在贊又有誓願未來無量阿僧祗劫在在生處夜夢金鼓晝如實說即未來贊也是彼一身三世讚嘆問金龍三世皆讚於佛安得類宣金光明經人法既殊若為通會答攬金光明無上實法而為果佛無上假人離法無人離人無法贊佛之語乃是宣揚微玅心色此之心色即金光明如馬鳴大士歸依三寶以救世大悲者為佛以彼身體相為法就佛嘆者即是剋體讚金光明也地神等者其品堅牢白佛云隨是經典所流布處敷師子座令說法者坐其座上廣宣此經我當在中常作宿衛隱蔽其形於法座下頂戴其足上聖重法所以尊人。",
    "X20n0356_001:0030b04_1": "△二凡師軌則。",
    "X20n0356_001:0030b05_0": "上聖既爾豈況人乎。",
    "X20n0356_001:0030b06_0": "二聖深證尚歷劫稱揚屈身敬護況外凡下位稟法勵行豈不弘宣者耶。",
    "X20n0356_001:0030b07_1": "△三託義興言。",
    "X20n0356_001:0030b08_0": "敢託斯義輙欲興言。",
    "X20n0356_001:0030b09_0": "託上諸聖護法之義興今五章通經之言。",
    "X20n0356_001:0030b09_1": "△四稱法求益。",
    "X20n0356_001:0030b11_0": "冀涓露入海禽鳥向山實藉片緣同均鹹色。",
    "X20n0356_001:0030b12_0": "涓露禽鳥喻通經之善入海向山喻此善順性實藉片緣即上所喻之善同均鹹色即今所冀之益蓋言涓露微善願同性海一鹹味也禽鳥片緣願均佛山一妙色也山謂妙高四寶合成東黃金西白銀南琉璃北水精鳥隨近處皆同其色然一念隨喜尚功等虗空五品流通豈善同涓露特是大師以凡望聖謙己尊經意誡後昆不自矜伐矣。",
    "X20n0356_001:0030b18_1": "△二釋玄義二初列章科判。",
    "X20n0356_001:0030b20_0": "將釋此經大分為二初釋題二釋文釋題為五一釋名二辯體三明宗四論用五教相就此五章大分為二初總釋二別釋總釋又二初生起二簡別。",
    "X20n0356_001:0030b23_0": "初釋題即玄義二釋文即文句此卷標名但云玄義科文順此是故不列釋題釋文二段科目今列章科判何妨對下文句為釋文判今玄義為釋題於釋題中先列五章是其所釋就此五章而作二釋所謂總別以茲二釋皆釋五章故。",
    "X20n0356_001:0030c03_1": "△二依科解釋二初總釋二初生起二揀別若廣論總釋如法華玄總釋五章而作七番一標章令易憶持起念心故二引證據佛語起信心故三生起使不亂起定心故四開合五料簡六會異起慧心故七觀心即聞即脩起精進心故今文從略但作兩番唯起二心生起起定揀別起慧定慧若立諸行皆成也二中初生起。",
    "X20n0356_001:0030c11_0": "生起者此娑婆國土音聲為佛事或初從善知識所聞名或從經卷中聞名故名在初以聞名故次識法體體顯次行行即是宗宗成則有力力即是用用能益物益物故教他聞名是自行之始施教是化他之初有始有終其唯聖人乎五章生起次第如此。",
    "X20n0356_001:0030c16_0": "名居初者是能詮故而名是假必依實法所謂聲也由聲屈曲方成名句推假由實故論此土音聲佛事然若從佛及善知識名則因聲若從經卷名雖因色而其色經本集聲教故從經卷亦云聞名此從自行初稟名言也體居次者名是能詮如標月指體是所詮如所標月若失意者執指為月不唯迷月亦失於指若得意者忘名得體亦不昧名今論得意故云以聞名故次識法體也宗居三者宗即是行行能進趣從因至果若不識體則不成行此說猶通若前三教識真中理緣理脩觀亦得名為體顯次行今明圓宗全性起脩若不識性以何為脩性是本覺脩是始覺本覺無念徧一切處即以此覺而為始覺故不思議境即是觀此之觀行方是圓宗故知體顯次行文寬義緊須善解之用居四者以宗成故方有力用言宗成者顯體竟也金體起宗宗還顯體全鑑發光光還顯鑑顯鑑既畢現像無遺是故宗成能徧益物教居後者用能益物益物之方在乎施教故教當五聞名等者然名之與教俱能詮理以約自他而分兩章自行始稟從名命章化他初施從教命章有始有終等者即二始終尋名得體宗成發用自行始終也施教益他他亦尋名乃至發用仍成始終故知五章有二始終文舉二始形出兩終矣。",
    "X20n0356_001:0031a14_1": "△二揀別二初料簡三初問起。",
    "X20n0356_001:0031a16_0": "簡別者簡是料簡也問若略則唯一若廣則無量今此五章進不是廣退不成略何故五耶。",
    "X20n0356_001:0031a18_0": "約極略極廣而為問端引處中答也。",
    "X20n0356_001:0031a18_1": "△二答通。",
    "X20n0356_001:0031a19_0": "答非略非廣非略故不一非廣故不多廣則令智退略則義不周我今處中說令義易明了。",
    "X20n0356_001:0031a21_0": "若名數太廣既難憶持修觀智者望涯而退若章段太略顯義不周習名教者不能生解故立五章豐約得中則令行者義觀俱成於第一義易得明了。",
    "X20n0356_001:0031a24_1": "△三結示。",
    "X20n0356_001:0031b01_0": "五章中當其義如此。",
    "X20n0356_001:0031b02_0": "△二分別二初正分別二初約六種。",
    "X20n0356_001:0031b03_0": "別者分別也前一章總三字共為名次三章深三字以為別後一章兼於總別而明教相也又顯體一章明理餘四章明事又前三章是因後二章是果又前四章是行後一章是教又前四章是自利行後一章是利他行又前四章是聖默然後一章是聖說法。",
    "X20n0356_001:0031b08_0": "即是總別理事因果教行自他說默六雙料揀五章也總別者前一章即釋名也總金光明三字為能詮名次三者即體宗用也派三字為別者以金別當於體以光別當於宗以明別當於用故稱為別後一章即教相也兼於總別者乃是分別總別四章教味相也次理事者體是四章所顯之理四章是體所起之事三因果前三是因後二是果者據下明宗定在於果合云前二是因後三是果恐文悞也然體非因果而是因果所顯之理尋名得體猶是因中信解顯理未是宗成果顯之理故分屬因四教行前四是行者對後施教故前皆行何者名是行法體是行本宗是行果用是行德五自他復以五章皆名為行而分前四屬自利行用屬自利者自在應用緣因顯故猶屬自利唯後施教屬於利他皆名行者以由二利悉為作故六說默以自四章既當自行悉須忘言故皆屬默後一化他赴機設教故當說也並云聖者離語默見是聖人法故。",
    "X20n0356_001:0031c01_1": "△二例餘義。",
    "X20n0356_001:0031c02_0": "如此等種種分別料簡。",
    "X20n0356_001:0031c03_0": "六種之外解行脩證縛脫體用感應等種種義皆可分別五章之相避煩從略耳。",
    "X20n0356_001:0031c04_1": "△二約喻顯二初立喻。",
    "X20n0356_001:0031c06_0": "今顯譬中當分明包富如囊中有寶不探示人人無知者此皆為分別中作譬也。",
    "X20n0356_001:0031c08_0": "顯即示也中當即五章也分明包富即法喻之德也包富如囊中有寶分明如探以示人故大論云解釋佛經如囊中有寶繫口則人不知應為解佛經囊釋其道理今亦如是用此一譬顯示六雙故云皆為分別作譬也。",
    "X20n0356_001:0031c12_1": "△二合六種。",
    "X20n0356_001:0031c13_0": "囊中有寶為總三字作譬探以示人為別三字作譬囊中有寶為理一章作譬探以示人為明事章作譬其餘例皆可知也。",
    "X20n0356_001:0031c16_0": "總總於別別別於總對譬可見理具四章如囊有寶全理立四如探示人因具果德如囊有寶從因顯果如探示人行蘊於教如囊有寶教詮於行如探示人利他之法自必脩之如囊有寶還將自修而利於他如探示人默然圓證如囊有寶如證而說如探示人不但六雙諸皆可譬。",
    "X20n0356_001:0031c21_1": "△二別釋上一一番皆通五章故曰總釋今則五章逐一解釋於釋名時不言餘四釋四皆然故當別釋大分為五初釋名名即一部所列名言今就總示以題為名此自為二即通別二名經之一字即是通名通諸部故金等三字即是別名別題此經故今家解釋諸經題目但作通別二名分之不云經是能詮餘是所詮稟山教者切在知之初釋別名二初定三五詳略無妨。",
    "X20n0356_001:0032a06_0": "二別釋者別釋五章也今先解釋名章若依四卷題但作三字無帝王兩字若依經文有經王之義若說若不說俱亦無妨。",
    "X20n0356_001:0032a09_0": "以今四卷是曇無讖譯但標金光明三字而為別名無帝王兩字若真諦所譯七卷之題即於金光明下更有帝王二字此本題中雖無帝王之言而於經文有經王之義故釋題者於其二字說與不說二途無妨又應大師頻宣此典釋題之際帝王之名存沒適時故使玄文本有廣略。",
    "X20n0356_001:0032a14_1": "△二約文義先後而釋二初據文先釋二字二初約教義釋謂教詮義理二約觀行釋謂修觀成行此乃今家教行俱明義觀兼舉欲令稟者解行功成也初二初標列。",
    "X20n0356_001:0032a19_0": "今釋名為五一通別二翻譯三譬喻四附文釋五當體釋。",
    "X20n0356_001:0032a21_0": "五中前二兼通號後三唯別名三中初二順古立後二唯今義二中附文有理事當體獨在理。",
    "X20n0356_001:0032a22_1": "△二正釋五初通別二初揀示通別四初泛明三通別。",
    "X20n0356_001:0032a24_0": "言通別者夫教有通別依教明行行有通別從行顯理理有通別。",
    "X20n0356_001:0032b02_0": "斯蓋大師深解二名不獨召於通別二教亦乃召於通別二行及通別二理故云依教明行行有通別從行顯理理有通別故三通別皆二名召是故諸部有但就理立二名者即如來藏經等藏乃別在妙俗之理經即通理有專就行立二名者即楞嚴三昧經等楞嚴既異偏小三昧即是別行經即通行有但以教立二名者即遺教經等遺教既異諸教乃是別教經即通教或以教為別名行理為通名如維摩詰所說經等說既是教所說經即行理也或以理為別名教為通名如寶篋經等實相如寶此經如篋教含理也況諸部中以理為經其類非少此部乃云十方諸佛常念是經華嚴云破一微塵出大經卷法華云此法華經藏深固幽遠無人能到又云為諸佛護念殖眾德本入正定聚發救一切眾生之心成就四法乃得是經疏云四句即開示悟入佛之知見知見得經非妙理耶以行為經如小彌陀經云諸佛出廣長舌說誠實言汝等眾生當信是稱讚不可思議功德一切諸佛所護念經既指功德為所護念經經非行耶佛自問起何名諸佛所護念經佛自釋云若善男女聞是經受持者及聞諸佛名者是人則為諸佛護念得不退轉於阿耨菩提以所護念經為問以能脩行為答豈非以行為經又大彌陀經中彼佛談行皆云說經故知行理為經甚多所出不可但以教名為經通經既具教行理三別名具三顯然可見。",
    "X20n0356_001:0032c03_0": "△二揀二用教。",
    "X20n0356_001:0032c04_0": "且置行理但明教通別者。",
    "X20n0356_001:0032c05_0": "三通三別今家釋題諸部已委故置其二且就於教明通別相只此一釋已能揀異諸家釋題何者蓋以諸師獨以經字為能詮教餘字是所詮理豈知二名俱在於教。",
    "X20n0356_001:0032c08_1": "△三明教功能。",
    "X20n0356_001:0032c09_0": "夫理無名字名字名理如虗空無丈尺丈尺約虗空天王般若云總持無文字文字顯總持。",
    "X20n0356_001:0032c11_0": "通別二教相須而立能詮理故問此云理無名字名字名理與當體章真諦有名俗諦無名頓爾相違云何融會答彼辨真俗此名理教彼以圓教所詮為真而以凡人所見為俗真既本具究竟名義故曰有名俗無實義故曰無名今之理教俱就圓論理無名字者乃彰本寂離名字相名字名理者非謂凡俗著相名字乃是圓教稱實之名由理具德能應諸名故一一名無不名理取喻虗空無長無短而能應於長短之數故一一丈及一一尺無非虗空當體章云真諦有名既就圓談非定有之有乃無名之名故彼有名與今無名其義一揆同起信論云真如義先明離言次明依言雖分二義只一真如故荊溪云性本無名具足諸名是知今文與當體章略無乖舛又引般若總持之義雖無文字而云總持若不具足真實名義豈稱總持深見有無義不相反。",
    "X20n0356_001:0033a02_1": "△四正明教通別。",
    "X20n0356_001:0033a03_0": "若從能顯之文字是名則通若從能顯之所以此名則別。",
    "X20n0356_001:0033a05_0": "上已雖說教之功能而未明示通別之體今取文字為教通體乃取所以為教別體何者詮善詮惡示偏示圓皆用文字其教則通所以者能詮意趣也文字隨於意趣轉意趣不同故教成別應知全通為別以用文字詮所以故別不離通以其意趣用文字故今之通別皆在於教故二皆能顯也。",
    "X20n0356_001:0033a10_1": "△二經題通別二初徧示諸部二初正用通別釋題二初通。",
    "X20n0356_001:0033a13_0": "云何為通如聖所說一經一時一處一部一偈一句一言皆是文字從此文字通稱為經。",
    "X20n0356_001:0033a15_0": "聖說該收一代聲教無非文字從經至言皆云一者趣舉一也即眾經中趣舉一經乃至羣言中趣舉一言列則自廣之狹數則前少後多謂經少時多乃至句少言多此等皆是聖說說必文字故知文字是教通體文字通故通稱為經。",
    "X20n0356_001:0033a19_1": "△二別二初明別相。",
    "X20n0356_001:0033a21_0": "云何為別別則有四一令世諦不亂歡心悅耳二逗化所宜開發宿善三對其業障令惡滅罪除四點示道理霍然玅悟。",
    "X20n0356_001:0033a24_0": "即能顯之所以也聖說言句意趣雖多四悉收之義無不盡世界悉檀使世諦不亂如華嚴異於阿含方等異於般若令欣樂故為人悉檀便宜不同令發善故對治悉檀破惡緣殊令滅罪故第一義悉檀入理機別令玅悟故故說諸經名相有異。",
    "X20n0356_001:0033b04_1": "△二結四悉。",
    "X20n0356_001:0033b06_0": "悅宜對悟各各所以其致不同稱之為別。",
    "X20n0356_001:0033b07_0": "悅宜對悟配四可知若說一經皆由四悉此四彼四意既不同是故諸經稱為斯別。",
    "X20n0356_001:0033b08_1": "△二喻顯通別成教。",
    "X20n0356_001:0033b10_0": "譬如鹽梅相和成種種滋味組織交橫成種種文繡。",
    "X20n0356_001:0033b11_0": "鹽梅鹹酢組織經緯皆喻文字之通所以之別滋味文繡皆喻諸經名相之異也。",
    "X20n0356_001:0033b12_1": "△二的判此經二初釋。",
    "X20n0356_001:0033b14_0": "從別所以故有金光明三字標今教異於諸教從通文言故有經之一字眾經通稱也。",
    "X20n0356_001:0033b16_0": "從別所以等者別明今經四悉意也有世界機聞三身常忻樂讚用有為人機宜聞讚歎三身生善有對治機堪修懺悔破三障惡有第一義機合悟諸佛行處之理從此別意故說此經部雖四悉皆從金光明法門獲益故標三字以彰教別從通文言等者四悉所以雖異眾經而一一悉皆須文字文字之體乃通諸部故標經字以表教通。",
    "X20n0356_001:0033b22_1": "△二結。",
    "X20n0356_001:0033b23_0": "今經通別合標故言金光明經。",
    "X20n0356_001:0033b24_0": "△二翻譯。",
    "X20n0356_001:0033c01_0": "二翻譯者真諦三藏云具存外國音應言修跋拏婆頗婆鬱多摩因陀羅遮閱那修多羅修跋拏此言金婆頗婆此言光鬱多摩此言明因陀羅此言帝遮閱那此言王修多羅此言經外國又稱佛陀羅此間所無又略帝王兩字但存三字者漢人好略譯者省之但翻為金光明經也餘師翻不及此委悉也。",
    "X20n0356_001:0033c07_0": "今之題目雖是讖本然真諦所翻金光明帝王經題名最委悉故大師用之定其華梵故前文中論題詳略帝王二字若說不說俱亦無妨也。",
    "X20n0356_001:0033c09_1": "△三譬喻釋若准第四附文釋中明斥譬喻義推疎遠非是佛語驗知附文及當體釋是今正意若譬喻釋文相雖廣蓋見古師雖用譬釋譬法不周翻屈此經所詮之義因茲大師同他用譬徧譬一切圓融法門此之法門雖從譬顯乃是預示當體釋中法金光明諸異名耳蓋由法性具無量德有無量名名金光明亦名法身般若解脫亦名法報應亦名正緣了乃至名苦惑業一攝一切一切入一以約所譬說此義已至當體中但定三字非譬是法法必徧融則於一切無二無別然若得知法金光明是諸三法中一種名者即曉此經立題之旨也此自分二初古師釋三初數師二初敘。",
    "X20n0356_001:0033c22_0": "三譬喻者舊經師以三字譬三德金譬法身光譬般若明譬解脫。",
    "X20n0356_001:0033c24_0": "舊經師者即是舊來講此經人也本弘數論兼講此經以譬釋題對於三德。",
    "X20n0356_001:0034a01_1": "△二破。",
    "X20n0356_001:0034a02_0": "若大師云數論但明真應二身若以二釋三於論不便若取經文經文無一處明三德若別作義解何義不通而獨譬三德既違己論又不會經非今所用。",
    "X20n0356_001:0034a05_0": "章安記錄智者之義故云若大師云有時亦云天台師云或今師云先破違宗既其本論但立二身何故釋經而用三德若開二身釋三德者己宗則壞故云於論不便次破乖經若云本論雖但二身為順經文須用三德者經文何處明示三德若云經雖無文推義合有者則何所不通合具一切三法豈獨三德即既違本論不會今經故無取也。",
    "X20n0356_001:0034a11_1": "△二地人二初敘。",
    "X20n0356_001:0034a13_0": "地人云金質之上自有光明之能譬於法性從體起用自有般若解脫之力但作體用二義不須分光明異也。",
    "X20n0356_001:0034a16_0": "地人者本弘華嚴十地論兼講此經也此師釋題縮三為二金質之上雖有光有明若望金體同名為用又定此用不從外來故曰自有譬般若解脫雖是二德若望法身同名為用此之二德不從修成故言自有此師秪以體用二義釋今三字也。",
    "X20n0356_001:0034a20_1": "△二破。",
    "X20n0356_001:0034a22_0": "若大師云地論幸明三佛三佛釋題於義自便而棄三身從體用者則非論意若取經文新舊兩本並說三身不道體用亦違己論復不會經進退何之今所不用。",
    "X20n0356_001:0034b02_0": "論明三佛者論釋舊經故有三佛一毗盧遮那法身也二盧舍那報身也三釋迦牟尼應身也正合此經法身應身化身之義若用三佛為此經題三字所譬則於經論義不相違故云自便那棄三身自立體用特違己論若云本論雖說三佛為順此經須談體用者此經新本顯以三身而立品目品內三身燦然可舉若今舊本雖略此品而三身名義經中甚多如四王品云佛真法身猶若虗空應物現形如水中月既水月是應豈空中無月空月即報也天辨巧故以二顯三又如別序如來游於無量甚深法性釋迦如來應身也游必妙智報身也深廣法性法身也又懺悔品以桴擊皷出大音聲皷即法身桴擊即報身出聲即應身故知三身名義不少有何一處但言體用進不會經退違己論故亦揀之。",
    "X20n0356_001:0034b18_0": "金光明經玄義拾遺記會本卷上之上"
}