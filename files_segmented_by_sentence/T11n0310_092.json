{
    "T11n0310_092:0523b23_0": "大寶積經卷第九十二",
    "T11n0310_092:0523b25_0": "大唐三藏法師菩提流志奉　詔譯",
    "T11n0310_092:0523b26_0": "發勝志樂會第二十五之二",
    "T11n0310_092:0523b27_0": "爾時彌勒菩薩摩訶薩白佛言：「世尊！",
    "T11n0310_092:0523b27_1": "初業菩薩既出家已，未得慧力而欲得者，當捨何法、當修何法，未生慧力能令出生，已生慧力能令增長？」",
    "T11n0310_092:0523c01_2": "佛告彌勒菩薩言：「彌勒！",
    "T11n0310_092:0523c01_3": "初業菩薩既出家已，欲令慧力而得增長，當於利養知其過失，應須捨離。",
    "T11n0310_092:0523c03_4": "若好憒閙世俗言話，耽著睡眠廣營眾務，樂諸戲論，如是過失皆應遠離。",
    "T11n0310_092:0523c05_5": "是故應捨利養修於少欲，捨諸憒閙樂於寂靜，捨諸世話觀於實義。",
    "T11n0310_092:0523c06_6": "初夜後夜遠離睡眠，觀察思惟隨行修習。",
    "T11n0310_092:0523c07_7": "捨於眾務及諸戲論，修出世道慈念眾生。",
    "T11n0310_092:0523c08_8": "彌勒！",
    "T11n0310_092:0523c08_9": "初業菩薩既出家已，未得慧力而欲得者，是法應捨、是法應修。",
    "T11n0310_092:0523c10_10": "何以故？",
    "T11n0310_092:0523c10_11": "彌勒！",
    "T11n0310_092:0523c10_12": "彼諸菩薩既出家已，未得慧力而欲得者，不捨利養、不修少欲，未生慧力當令出生，已生慧力能令增長，無有是處。",
    "T11n0310_092:0523c13_13": "不捨憒閙、不住寂靜，未生慧力當令出生，已生慧力能令增長，亦無是處。",
    "T11n0310_092:0523c14_14": "不捨世話、不觀實義，未生慧力當令出生，已生慧力能令增長，無有是處。",
    "T11n0310_092:0523c16_15": "初夜後夜耽著睡眠曾不覺悟，繫念思惟不捨眾務，好諸戲論，於出世道不能修行，於諸眾生不生慈念，未生慧力當令出生，已生慧力能令增長，亦無是處。",
    "T11n0310_092:0523c20_16": "彌勒！",
    "T11n0310_092:0523c20_17": "是故菩薩未得慧力而欲得者，應捨諸法當須捨離，應修諸法當須修習。",
    "T11n0310_092:0523c22_18": "何以故？",
    "T11n0310_092:0523c22_19": "菩薩智慧從因緣生，若無因緣終不能生，因緣和合爾乃得生。」",
    "T11n0310_092:0523c23_20": "爾時彌勒菩薩白佛言：「世尊！",
    "T11n0310_092:0523c24_21": "云何名為利養中過？",
    "T11n0310_092:0523c24_22": "若觀察時，能令菩薩樂於少欲不生熱惱。」",
    "T11n0310_092:0523c25_23": "佛言：「彌勒！",
    "T11n0310_092:0523c26_24": "初業菩薩當觀利養生貪欲故，當觀利養壞失正念生瞋恚故，當觀利養念其得失生愚癡故，當觀利養能生高下嫉妬心故，當觀利養於親友家慳悋耽著生誑惑故，當觀利養成就愛味生諂曲故，當觀利養捨四聖種無慚愧故，當觀利養一切諸佛所不許可、數習憍逸生高慢故，當觀利養於勝福田起於輕慢為魔黨故，當觀利養眾惡根本諸善壞故，當觀利養多所貪著猶霜雹故，當觀利養於親友家瞻候顏色生憂惱故，當觀利養愛物損壞憂心亂故，當觀利養於四念處多所忘失白法羸故，當觀利養於四正勤多有退失、能令一切他論勝故，當觀利養自言已得神通智慧違背生故，當觀利養先得後失怨憎生故，當觀利養互相瞋嫌說其過惡多覺觀故，當觀利養為於活命營諸世業計度思惟安樂減故，當觀利養乃至禪定解脫三昧三摩鉢底心如婬女能退失故，當觀利養捨離智斷墮於地獄、餓鬼、畜生、閻摩羅界諸惡道故，當觀利養與提婆達多、烏陀洛迦同於法住墮惡道故。",
    "T11n0310_092:0524a17_25": "彌勒！",
    "T11n0310_092:0524a17_26": "初業菩薩如是觀察利養過失，樂於少欲不生熱惱。",
    "T11n0310_092:0524a19_27": "何以故？",
    "T11n0310_092:0524a19_28": "彌勒！",
    "T11n0310_092:0524a19_29": "少欲菩薩於一切過皆悉不生，堪為諸佛清淨法器。",
    "T11n0310_092:0524a20_30": "而不繫屬在家出家，住於真實最勝意樂，不為卑下亦不驚怖，離諸惡道墮落畏故，無能映蔽捨耽味故，眾魔境界得解脫故，一切諸佛之所稱讚，諸天及人亦當愛羨。",
    "T11n0310_092:0524a24_31": "於諸禪定而不染著，住邊際故。",
    "T11n0310_092:0524a25_32": "其心質直無有諂曲，於五欲中亦不放逸，見其過故。",
    "T11n0310_092:0524a26_33": "如說修行能住聖種，同梵行者亦當愛樂。",
    "T11n0310_092:0524a27_34": "彌勒！",
    "T11n0310_092:0524a27_35": "若有菩薩智慧聰敏，於此功德能如是知，以勝意樂當捨利養，以勝意樂住於少欲，為斷貪愛而發起故。」",
    "T11n0310_092:0524a29_36": "爾時彌勒菩薩白佛言：「世尊！",
    "T11n0310_092:0524b01_37": "云何名為憒閙中過？",
    "T11n0310_092:0524b02_0": "若觀察時，菩薩獨處閑靜不生熱惱。」",
    "T11n0310_092:0524b02_1": "佛言：「彌勒！",
    "T11n0310_092:0524b03_2": "初業菩薩應當觀察，憒閙過失有二十種。",
    "T11n0310_092:0524b04_0": "若觀察時，能令菩薩獨處閑靜不生熱惱。",
    "T11n0310_092:0524b04_1": "彌勒！",
    "T11n0310_092:0524b05_2": "云何名為樂於憒閙二十種過？",
    "T11n0310_092:0524b05_3": "一者不護身業，二者不護語業，三者不護意業，四者多饒貪欲，五者增長愚癡，六者耽著世話，七者離出世語，八者於非法中尊重修習，九者捨離正法，十者天魔波旬而得其便，十一者於不放逸未曾修習，十二者於放逸行常懷染著，十三者多諸覺觀，十四者損減多聞，十五者不得禪定，十六者無有智慧，十七者速疾而得非諸梵行，十八者不愛於佛，十九者不愛於法，二十者不愛於僧。",
    "T11n0310_092:0524b14_4": "彌勒！",
    "T11n0310_092:0524b14_5": "是為菩薩觀於憒閙二十種過。」",
    "T11n0310_092:0524b15_6": "爾時世尊重說偈言：「捨離諸貪瞋，　　不住於憒閙，　若有專住彼，　　是過不應作。",
    "T11n0310_092:0524b18_0": "　憍慢及覺觀，　　皆由憒閙生，　壞行無戒人，　　稱歎於憒閙。",
    "T11n0310_092:0524b20_0": "　愚人樂世論，　　退失第一義，　放逸多覺觀，　　是過不應作。",
    "T11n0310_092:0524b22_0": "　比丘捨多聞，　　言論不如理，　損減諸禪定，　　常思惟世間。",
    "T11n0310_092:0524b24_0": "　耽著思惟者，　　何得於寂靜？",
    "T11n0310_092:0524b25_0": "　其心常散逸，　　永離於正觀。",
    "T11n0310_092:0524b26_0": "　速得非梵行，　　諠雜無儀撿，　亦不曾愛佛，　　及愛於聖眾，　棄捨離欲法，　　耽著非法言。",
    "T11n0310_092:0524b29_0": "　我常捨千身，　　支分及頭目，　為求無上道，　　聞法無厭足；　是諸非法人，　　少聞便厭捨。",
    "T11n0310_092:0524c03_0": "　我昔作國王，　　為求四句偈，　妻子及財寶，　　悉皆能施與。",
    "T11n0310_092:0524c05_0": "　何有於智者，　　而不勤聽法？",
    "T11n0310_092:0524c06_0": "　我甞捨一切，　　非法之戲論，　為於百千劫，　　難得解脫故；　汝等應欣樂，　　志求微妙法。",
    "T11n0310_092:0524c09_0": "　若樂於解脫，　　最勝功德者，　世間諸事業，　　皆所不應問。",
    "T11n0310_092:0524c11_0": "　衣食無勝利，　　亦不證涅槃，　當稱嘆最勝，　　善來諸比丘，　應敷座令坐，　　互說諸法要。",
    "T11n0310_092:0524c14_0": "　人身甚難得，　　隨分行白法，　讀誦及禪定，　　汝應如是問。",
    "T11n0310_092:0524c16_0": "　如來入涅槃，　　遺法當滅壞，　比丘多放逸，　　樂眾棄閑靜，　為飲食利養，　　晝夜談世話。",
    "T11n0310_092:0524c19_0": "　愚人於夢中，　　驚怖而漂溺，　自知多毀犯，　　當墮三惡道。",
    "T11n0310_092:0524c21_0": "　應生歡喜心，　　獨處於閑寂，　若在阿蘭若，　　志求無上道。",
    "T11n0310_092:0524c23_0": "　不應見人過，　　自謂最尊勝，　憍恣放逸本，　　莫輕下劣人，　彼於遺法中，　　漸次而解脫。",
    "T11n0310_092:0524c26_0": "　比丘雖破戒，　　深信於三寶，　是則解脫因，　　不應見其過。",
    "T11n0310_092:0524c28_0": "　摧伏貪瞋難，　　勿驚於放逸，　餘習法應爾，　　是故不須說。",
    "T11n0310_092:0525a01_0": "　若清淨比丘，　　伺他人過失，　是最非真實，　　不名修正法。",
    "T11n0310_092:0525a03_0": "　如理修行者，　　當須自觀察，　求道諸比丘，　　捨離惡言論，　常以歡喜心，　　獨處於閑靜。」",
    "T11n0310_092:0525a06_0": "爾時彌勒菩薩復白佛言：「希有世尊！",
    "T11n0310_092:0525a06_1": "耽著憒閙乃有如是無量過惡，退失功德無有利益，增長煩惱墮諸惡趣遠離白法。",
    "T11n0310_092:0525a08_2": "何有菩薩求善法者，聞是過失而不樂於獨處閑靜？」",
    "T11n0310_092:0525a09_3": "爾時彌勒菩薩白佛言：「世尊！",
    "T11n0310_092:0525a10_4": "云何名為世話中過？",
    "T11n0310_092:0525a11_5": "若觀察時，菩薩應住決定之義，由觀是義不生熱惱。」",
    "T11n0310_092:0525a13_0": "佛言：「彌勒！",
    "T11n0310_092:0525a13_1": "初業菩薩應當觀察世話過失有二十種。",
    "T11n0310_092:0525a14_2": "若觀察時，能令菩薩住決定義，由觀是義不生熱惱。",
    "T11n0310_092:0525a15_3": "彌勒！",
    "T11n0310_092:0525a15_4": "云何名為樂於世話二十種過？",
    "T11n0310_092:0525a16_5": "一者心生憍恣不敬多聞，二者於諸諍論多起執著，三者失於正念如理作意，四者為所不應身多躁動，五者速疾高下壞於法忍，六者心常剛強禪定智慧曾不熏修，七者非時而語言論所纏，八者不能堅固證於聖智，九者不為天龍之所恭敬，十者為辯才者常懷輕賤，十一者為身證者之所呵責，十二者不住正信常懷悔恨，十三者心多疑惑搖動不安，十四者猶如倡伎隨逐音聲，十五者染著諸欲隨境流轉，十六者不觀真實誹謗正法，十七者有所希求常不稱遂，十八者其心不調為人棄捨，十九者不知法界隨順惡友，二十者不了諸根繫屬煩惱。",
    "T11n0310_092:0525a28_6": "彌勒！",
    "T11n0310_092:0525a28_7": "是為菩薩樂於世話二十種過。」",
    "T11n0310_092:0525a29_8": "爾時世尊重說偈言：「憍傲於多聞，　　執著諸諍論，　失念不正知，　　是名世話過。",
    "T11n0310_092:0525b04_0": "　遠離正思惟，　　身心不寂靜，　退失於法忍，　　是名世話過。",
    "T11n0310_092:0525b06_0": "　其心不調順，　　遠離奢摩他，　及毘鉢舍那，　　是名世話過。",
    "T11n0310_092:0525b08_0": "　不尊敬師長，　　愛樂於世論，　智慧不堅固，　　是名世話過。",
    "T11n0310_092:0525b10_0": "　諸天不恭敬，　　龍神亦復然，　退失於辯才，　　是名世話過。",
    "T11n0310_092:0525b12_0": "　聖者常呵責，　　如是耽著人，　唐捐於壽命，　　是名世話過。",
    "T11n0310_092:0525b14_0": "　諸行皆缺減，　　遠離大菩提，　命終生憂苦，　　是名世話過。",
    "T11n0310_092:0525b16_0": "　疑惑心動搖，　　猶如風吹草，　智慧不堅固，　　是名世話過。",
    "T11n0310_092:0525b18_0": "　譬如倡妓人，　　讚說他勇健，　彼人亦復然，　　是名世話過。",
    "T11n0310_092:0525b20_0": "　隨逐世語言，　　染著諸欲境，　常行於邪道，　　是名世話過。",
    "T11n0310_092:0525b22_0": "　希求心不遂，　　諂曲多諍論，　遠離於聖行，　　是名世話過。",
    "T11n0310_092:0525b24_0": "　愚人得少利，　　其心常搖動，　如猿猴躁擾，　　是名世話過。",
    "T11n0310_092:0525b26_0": "　智慧多退失，　　無有覺悟心，　愚者所攝持，　　是名世話過。",
    "T11n0310_092:0525b28_0": "　迷惑於眼耳，　　乃至意亦然，　常與煩惱俱，　　是名世話過。",
    "T11n0310_092:0525c01_0": "　愚人樂世話，　　盡壽常空過，　不如思一義，　　獲利無有邊。",
    "T11n0310_092:0525c03_0": "　譬如甘蔗味，　　雖不離皮節，　亦不從皮節，　　而得於勝味。",
    "T11n0310_092:0525c05_0": "　皮節如世話，　　義理猶勝味，　是故捨虛言，　　思惟於實義。",
    "T11n0310_092:0525c07_0": "　智慧諸菩薩，　　能知世話過，　常愛樂思惟，　　第一義功德。",
    "T11n0310_092:0525c09_0": "　法味及義味，　　解脫第一味，　誰有智慧者，　　心生不欣樂？",
    "T11n0310_092:0525c11_0": "　是故應棄捨，　　無利諸言話，　常樂勤思惟，　　殊勝第一義。",
    "T11n0310_092:0525c13_0": "　如是第一法，　　諸佛所讚歎，　是故明智人，　　當樂勤修習。」",
    "T11n0310_092:0525c15_0": "爾時彌勒菩薩復白佛言：「希有世尊！",
    "T11n0310_092:0525c15_1": "乃能善說世話過失，思惟勝義利益功德。",
    "T11n0310_092:0525c16_2": "世尊！",
    "T11n0310_092:0525c16_3": "何有菩薩求於如來真實智慧，而復樂於虛誑世話？」",
    "T11n0310_092:0525c19_0": "爾時彌勒菩薩而白佛言：「世尊！",
    "T11n0310_092:0525c19_1": "云何名為睡眠中過？",
    "T11n0310_092:0525c20_2": "若觀察時，菩薩應當發起精進不生熱惱。」",
    "T11n0310_092:0525c21_3": "佛言：「彌勒！",
    "T11n0310_092:0525c21_4": "初業菩薩應當觀察睡眠過失有二十種。",
    "T11n0310_092:0525c22_5": "若觀察時，能令菩薩發起精進意樂無倦。",
    "T11n0310_092:0525c23_6": "彌勒！",
    "T11n0310_092:0525c23_7": "云何名為樂於睡眠二十種過？",
    "T11n0310_092:0525c24_8": "一者懈怠嬾惰，二者身體沈重，三者顏色憔悴，四者增諸疾病，五者火界羸弱，六者食不消化，七者體生瘡疱，八者不勤修習，九者增長愚癡，十者智慧羸劣，十一者皮膚闇濁，十二者非人不敬，十三者為行愚鈍，十四者煩惱纏縛，十五者隨眠覆心，十六者不樂善法，十七者白法減損，十八者行下劣行，十九者憎嫌精進，二十者為人輕賤。",
    "T11n0310_092:0526a03_0": "彌勒！",
    "T11n0310_092:0526a03_1": "是為菩薩樂於睡眠二十種過。」",
    "T11n0310_092:0526a03_2": "爾時世尊重說偈言：「身重無儀撿，　　懈怠少堪任，　顏色無光澤，　　是樂睡眠過。",
    "T11n0310_092:0526a07_0": "　彼人常病惱，　　風黃多積集，　四大互違反，　　是樂睡眠過。",
    "T11n0310_092:0526a09_0": "　飲食不消化，　　身體無光潤，　聲嘶不清徹，　　是樂睡眠過。",
    "T11n0310_092:0526a11_0": "　其身生瘡疱，　　晝夜常昏睡，　諸虫生機關，　　是樂睡眠過。",
    "T11n0310_092:0526a13_0": "　退失於精進，　　乏少諸財寶，　多夢無覺悟，　　是樂睡眠過。",
    "T11n0310_092:0526a15_0": "　癡網常增長，　　樂著於諸見，　熾盛難療治，　　是樂睡眠過。",
    "T11n0310_092:0526a17_0": "　損減諸智慧，　　增長於愚癡，　志意常下劣，　　是樂睡眠過。",
    "T11n0310_092:0526a19_0": "　彼住阿蘭若，　　常懷懈怠心，　非人得其便，　　是樂睡眠過。",
    "T11n0310_092:0526a21_0": "　蒙憒失正念，　　諷誦不通利，　說法多廢忘，　　是樂睡眠過。",
    "T11n0310_092:0526a23_0": "　由癡起迷惑，　　住於煩惱中，　其心不安樂，　　是樂睡眠過。",
    "T11n0310_092:0526a25_0": "　功德皆損減，　　常生憂悔心，　增長諸煩惱，　　是樂睡眠過。",
    "T11n0310_092:0526a27_0": "　遠離諸善友，　　亦不求正法，　常行非法中，　　是樂睡眠過。",
    "T11n0310_092:0526a29_0": "　不欣求法樂，　　損減諸功德，　遠離於白法，　　是樂睡眠過。",
    "T11n0310_092:0526b02_0": "　彼人心怯弱，　　恒少於歡喜，　支分多羸瘦，　　是樂睡眠過。",
    "T11n0310_092:0526b04_0": "　自知身懈怠，　　嫉妬精進者，　樂說其過惡，　　是樂睡眠過。",
    "T11n0310_092:0526b06_0": "　智者了其過，　　常離於睡眠，　愚人增見網，　　無利損功德。",
    "T11n0310_092:0526b08_0": "　智者常精進，　　勤修清淨道，　離苦得安樂，　　諸佛所稱歎。",
    "T11n0310_092:0526b10_0": "　世間諸伎藝，　　及出世工巧，　皆由精進力，　　智者應修習。",
    "T11n0310_092:0526b12_0": "　若人趣菩提，　　了知睡眠過，　安住精進力，　　覺悟生慚愧。",
    "T11n0310_092:0526b14_0": "　是故諸智者，　　常生精進心，　捨離於睡眠，　　守護菩提種。」",
    "T11n0310_092:0526b16_0": "爾時彌勒菩薩而白佛言：「希有世尊！",
    "T11n0310_092:0526b16_1": "樂著睡眠乃有如是無量過失。",
    "T11n0310_092:0526b17_2": "若有聞者，不生憂悔厭離之心、發起精進，當知是人甚大愚癡。",
    "T11n0310_092:0526b19_0": "若有菩薩為欲志求阿耨多羅三藐三菩提者，聞說如是真實句義功德利益，於諸善法而生懈怠，不起精進住菩提分，無有是處。」",
    "T11n0310_092:0526b21_1": "爾時彌勒菩薩白佛言：「世尊！",
    "T11n0310_092:0526b22_2": "云何名為眾務中過？",
    "T11n0310_092:0526b23_3": "若觀察時，令諸菩薩不營眾務勤修佛道。」",
    "T11n0310_092:0526b24_4": "佛言：「彌勒！",
    "T11n0310_092:0526b24_5": "初業菩薩應當觀察樂營眾務二十種過。",
    "T11n0310_092:0526b25_6": "若觀察時，能令菩薩不營眾務勤修佛道。",
    "T11n0310_092:0526b26_7": "彌勒！",
    "T11n0310_092:0526b26_8": "云何名為二十種過？",
    "T11n0310_092:0526b26_9": "一者耽著世間下劣之業，二者為諸讀誦修行比丘之所輕賤，三者亦為勤修禪定比丘之所呵責，四者心常發起無始生死流轉之業，五者虛食居士及婆羅門淨心信施，六者於諸財物心懷取著，七者常樂廣營世間事務，八者念其家業常懷憂歎，九者其性佷戾發言麁獷，十者心常憶念勤修家業，十一者愛著諸味增長貪欲，十二者無利養處不生歡喜，十三者多生惱害障礙之業，十四者常樂親近諸優婆塞及優婆夷，十五者但念衣食而度晝夜，十六者數問世間所作事業，十七者常樂發起非法語言，十八者恃營眾務而起憍慢，十九者但求人過不自觀察，二十者於說法者心懷輕賤。",
    "T11n0310_092:0526c11_10": "彌勒！",
    "T11n0310_092:0526c11_11": "是為菩薩樂營眾務二十種過。」",
    "T11n0310_092:0526c12_12": "爾時世尊重說偈言：「安住下劣業，　　遠離殊勝行，　退失大利益，　　是名眾務過。",
    "T11n0310_092:0526c15_0": "　樂讀誦比丘，　　及修禪定者，　一切皆呵責，　　是名眾務過。",
    "T11n0310_092:0526c17_0": "　常行生死業，　　捨離解脫因，　虛受於信施，　　是名眾務過。",
    "T11n0310_092:0526c19_0": "　樂受諸財寶，　　不得生憂惱，　住於下劣行，　　是名眾務過。",
    "T11n0310_092:0526c21_0": "　是人多愛染，　　往來婬女家，　如鳥入樊籠，　　是名眾務過。",
    "T11n0310_092:0526c23_0": "　常憂歎家業，　　恒懷熱惱心，　出言人不信，　　是名眾務過。",
    "T11n0310_092:0526c25_0": "　不受尊者教，　　違拒而輕賤，　毀犯清淨戒，　　是名眾務過。",
    "T11n0310_092:0526c27_0": "　其心多憶想，　　勤營於世業，　不能修智斷，　　是名眾務過。",
    "T11n0310_092:0526c29_0": "　貪心恒熾盛，　　樂著於諸味，　曾無知足心，　　是名眾務過。",
    "T11n0310_092:0527a02_0": "　得利生歡喜，　　無利便憂惱，　貪悋無仁心，　　是名眾務過。",
    "T11n0310_092:0527a04_0": "　惱害無慈愍，　　增長諸惡業，　愛蔓相纏縛，　　是名眾務過。",
    "T11n0310_092:0527a06_0": "　遠離於師長，　　親近惡知識，　擯斥持戒人，　　是名眾務過。",
    "T11n0310_092:0527a08_0": "　晝夜無餘想，　　唯念求衣食，　不樂諸功德，　　是名眾務過。",
    "T11n0310_092:0527a10_0": "　常問世間智，　　不樂出世言，　耽愛於邪說，　　是名眾務過。",
    "T11n0310_092:0527a12_0": "　自恃知眾務，　　輕慢諸比丘，　猶如狂醉人，　　是名眾務過。",
    "T11n0310_092:0527a14_0": "　常伺求他短，　　不自見其過，　輕毀有德人，　　是名眾務過。",
    "T11n0310_092:0527a16_0": "　如是愚癡者，　　無有善方便，　輕慢說法者，　　是名眾務過。",
    "T11n0310_092:0527a18_0": "　如是下劣業，　　具足諸過失，　何有智慧人，　　愛樂而修習？",
    "T11n0310_092:0527a20_0": "　清淨殊勝業，　　具足諸功德，　是故有智人，　　愛樂常修習。",
    "T11n0310_092:0527a22_0": "　若樂下劣業，　　智者當呵責，　如人捨多財，　　貪求於少分。",
    "T11n0310_092:0527a24_0": "　是故明智人，　　當捨下劣業，　應求勝上法，　　諸佛常稱歎。」",
    "T11n0310_092:0527a26_0": "爾時彌勒菩薩而白佛言：「希有世尊！",
    "T11n0310_092:0527a26_1": "彼諸菩薩捨離殊勝精進之業，而乃發起下劣之事，當知是人甚為少智覺慧微淺。」",
    "T11n0310_092:0527a28_2": "佛告彌勒菩薩言：「彌勒！",
    "T11n0310_092:0527a29_3": "我今實言告汝，若有菩薩不修諸行、不斷煩惱、不習禪誦、不求多聞，我說是人非出家者。",
    "T11n0310_092:0527b02_4": "彌勒！",
    "T11n0310_092:0527b02_5": "若有勤修智斷行者、智出生者、智成就者、不作世業營眾務者，我說是人住如來教。",
    "T11n0310_092:0527b04_6": "若有菩薩樂作世業營於眾務、為所不應，我說是人住於生死，是故菩薩不應親近。",
    "T11n0310_092:0527b06_7": "彌勒！",
    "T11n0310_092:0527b06_8": "若有菩薩多營眾務，造七寶塔遍滿三千大千世界。",
    "T11n0310_092:0527b07_9": "如是菩薩不能令我而生歡喜，亦非供養恭敬於我。",
    "T11n0310_092:0527b09_0": "彌勒！",
    "T11n0310_092:0527b09_1": "若有菩薩於波羅蜜相應之法，乃至受持一四句偈，讀誦修行為人演說，是人乃為供養於我。",
    "T11n0310_092:0527b11_2": "何以故？",
    "T11n0310_092:0527b11_3": "諸佛菩提從多聞生，不從眾務而得生也。",
    "T11n0310_092:0527b12_4": "彌勒！",
    "T11n0310_092:0527b12_5": "若有菩薩勤營眾務，令彼讀誦修行演說諸菩薩等營於眾務，當知是人增長業障無諸福利。",
    "T11n0310_092:0527b14_6": "何以故？",
    "T11n0310_092:0527b14_7": "如是所說三種福業，一切皆從智慧而生。",
    "T11n0310_092:0527b15_8": "是故彌勒！",
    "T11n0310_092:0527b16_9": "營事菩薩於彼讀誦修行演說諸菩薩所，不應障礙為作留難讀誦修行演說菩薩。",
    "T11n0310_092:0527b17_10": "於修禪定諸菩薩所，不應障礙為作留難。",
    "T11n0310_092:0527b18_11": "彌勒！",
    "T11n0310_092:0527b19_0": "若一閻浮提營事菩薩，於一讀誦修行演說菩薩之所，應當親近供養承事。",
    "T11n0310_092:0527b20_1": "若一閻浮提讀誦修行演說諸菩薩等，於一勤修禪定菩薩，亦當親近供養承事。",
    "T11n0310_092:0527b22_2": "如是善業，如來隨喜、如來悅可。",
    "T11n0310_092:0527b23_3": "若於勤修智慧菩薩承事供養，當獲無量福德之聚。",
    "T11n0310_092:0527b24_4": "何以故？",
    "T11n0310_092:0527b24_5": "智慧之業無上最勝，超過一切三界所行。",
    "T11n0310_092:0527b25_6": "是故彌勒！",
    "T11n0310_092:0527b25_7": "若有菩薩發起精進，於智慧中當勤修習。」",
    "T11n0310_092:0527b27_0": "爾時彌勒菩薩白佛言：「世尊！",
    "T11n0310_092:0527b27_1": "如來善說初業菩薩樂於憒閙、世話、睡眠、眾務過失。",
    "T11n0310_092:0527b28_2": "世尊！",
    "T11n0310_092:0527b29_0": "云何名為戲論中過？",
    "T11n0310_092:0527b29_1": "若觀察時，菩薩當得住於寂靜無諸諍論。」",
    "T11n0310_092:0527c01_2": "佛言：「彌勒！",
    "T11n0310_092:0527c01_3": "初業菩薩戲論過失無量無邊，我今略說有二十種。",
    "T11n0310_092:0527c02_4": "云何名為二十種過？",
    "T11n0310_092:0527c03_5": "一者於現在生多諸苦惱，二者增長瞋恚退失忍辱，三者為諸怨對之所惱害，四者魔及魔民皆生歡喜，五者未生善根皆悉不生，六者已生善根能令退失，七者增諸鬪諍怨競之心，八者造作地獄惡趣之業，九者當得醜陋不善之果，十者舌不柔軟言詞謇澁，十一者所受教法不能憶持，十二者於未聞經聞之不悟，十三者諸善知識皆悉捨離，十四者諸惡知識速當值遇，十五者修行於道難得出離，十六者不悅意語數數常聞，十七者在在所生多諸疑惑，十八者常生難處不聞正法，十九者修行白法多有障礙，二十者於所受用多諸怨嫉。",
    "T11n0310_092:0527c15_6": "彌勒！",
    "T11n0310_092:0527c15_7": "是為菩薩耽著戲論二十種過。」",
    "T11n0310_092:0527c16_8": "爾時世尊重說偈言：「現生常苦惱，　　離忍多瞋恚，　怨讎生害心，　　是名戲論過。",
    "T11n0310_092:0527c19_0": "　魔及魔眷屬，　　皆生歡喜心，　喪失諸善法，　　是名戲論過。",
    "T11n0310_092:0527c21_0": "　未生善不生，　　常住於鬪諍，　造於惡趣業，　　是名戲論過。",
    "T11n0310_092:0527c23_0": "　身體多醜陋，　　生於下劣家，　發言常謇澁，　　是名戲論過。",
    "T11n0310_092:0527c25_0": "　聞法不能持，　　或聞不入耳，　常離諸善友，　　是名戲論過。",
    "T11n0310_092:0527c27_0": "　值遇惡知識，　　於道難出離，　常聞不順語，　　是名戲論過。",
    "T11n0310_092:0527c29_0": "　隨彼所生處，　　常懷疑惑心，　於法不能了，　　是名戲論過。",
    "T11n0310_092:0528a02_0": "　常生八難中，　　遠離無難處，　具足無利益，　　是名戲論過。",
    "T11n0310_092:0528a04_0": "　於善多障礙，　　退失正思惟，　所受多怨嫉，　　是名戲論過。",
    "T11n0310_092:0528a06_0": "　如是諸過失，　　皆因戲論生，　是故有智人，　　速疾當遠離。",
    "T11n0310_092:0528a08_0": "　如是戲論者，　　難證大菩提，　是故有智人，　　亦應不親近。",
    "T11n0310_092:0528a10_0": "　戲論諍論處，　　多起諸煩惱，　智者應遠離，　　當去百由旬。",
    "T11n0310_092:0528a12_0": "　亦不近於彼，　　造立諸舍宅，　是故出家人，　　不應住諍論。",
    "T11n0310_092:0528a14_0": "　汝等無田宅，　　妻子及僮僕，　乃至榮位等，　　何緣興諍論？",
    "T11n0310_092:0528a16_0": "　出家住寂靜，　　身被於法服，　諸仙咸敬事，　　當修忍辱心。",
    "T11n0310_092:0528a18_0": "　如是戲論者，　　增長毒害心，　當墮於惡趣，　　是故應修忍。",
    "T11n0310_092:0528a20_0": "　囚禁及繫縛，　　刑害而捶楚，　如是等諸苦，　　皆由諍論生。",
    "T11n0310_092:0528a22_0": "　如是戲論者，　　常遇惡知識，　名稱不增長，　　曾無歡喜心。",
    "T11n0310_092:0528a24_0": "　若捨於諍論，　　無能伺其便，　眷屬不乖離，　　當遇於善友。",
    "T11n0310_092:0528a26_0": "　於乘得清淨，　　業障盡無餘，　摧伏於魔軍，　　勤修忍辱行。",
    "T11n0310_092:0528a28_0": "　諍論多諸過，　　無諍具功德，　若有修行者，　　當住於忍辱。」",
    "T11n0310_092:0528b01_0": "爾時彌勒菩薩復白佛言：「希有世尊！",
    "T11n0310_092:0528b01_1": "乃能善說如是過失，令諸菩薩生覺悟心。",
    "T11n0310_092:0528b02_2": "世尊！",
    "T11n0310_092:0528b02_3": "於後末世五百歲中，頗有菩薩聞說如是諍論過失，能生憂悔離煩惱不？」",
    "T11n0310_092:0528b04_4": "佛告彌勒菩薩言：「彌勒！",
    "T11n0310_092:0528b05_5": "於後末世五百歲中，少有菩薩能生憂悔捨離煩惱。",
    "T11n0310_092:0528b06_6": "多有菩薩其心剛強不相尊敬，懷增上慢互相是非。",
    "T11n0310_092:0528b07_7": "聞說如是甚深義趣殊勝功德，雖復受持讀誦演說，由是菩薩業障深重，不能得生殊勝功德，便於是經疑惑不信，不復受持為人演說。",
    "T11n0310_092:0528b10_8": "時魔波旬見是事已，為誑惑故作比丘像，來到其所說如是言：『此諸經典皆是世俗善文詞者之所製造，非是如來之所宣說。",
    "T11n0310_092:0528b13_9": "何以故？",
    "T11n0310_092:0528b13_10": "此經所說功德利益汝皆不得。』",
    "T11n0310_092:0528b14_11": "由魔波旬如是誑惑，於此空性義利相應甚深契經，心生疑惑起諸諍論，不復受持讀誦演說。",
    "T11n0310_092:0528b16_12": "彌勒！",
    "T11n0310_092:0528b16_13": "彼諸愚人不能了知，由自業故不能護彼殊勝功德，自業消已決定當得如是功德。」",
    "T11n0310_092:0528b18_14": "爾時彌勒菩薩白佛言：「世尊！",
    "T11n0310_092:0528b19_15": "如佛所說，阿彌陀佛極樂世界功德利益。",
    "T11n0310_092:0528b20_16": "若有眾生發十種心，隨一一心專念向於阿彌陀佛，是人命終當得往生彼佛世界。",
    "T11n0310_092:0528b22_17": "世尊！",
    "T11n0310_092:0528b22_18": "何等名為發十種心？",
    "T11n0310_092:0528b22_19": "由是心故，當得往生彼佛世界。」",
    "T11n0310_092:0528b23_20": "佛告彌勒菩薩言：「彌勒！",
    "T11n0310_092:0528b24_0": "如是十心，非諸凡愚不善丈夫具煩惱者之所能發。",
    "T11n0310_092:0528b25_1": "何等為十？",
    "T11n0310_092:0528b25_2": "一者於諸眾生起於大慈無損害心，二者於諸眾生起於大悲無逼惱心，三者於佛正法不惜身命樂守護心，四者於一切法發生勝忍無執著心，五者不貪利養恭敬尊重淨意樂心，六者求佛種智於一切時無忘失心，七者於諸眾生尊重恭敬無下劣心，八者不著世論於菩提分生決定心，九者種諸善根無有雜染清淨之心，十者於諸如來捨離諸相起隨念心。",
    "T11n0310_092:0528c04_3": "彌勒！",
    "T11n0310_092:0528c04_4": "是名菩薩發十種心。",
    "T11n0310_092:0528c05_5": "由是心故，當得往生阿彌陀佛極樂世界。",
    "T11n0310_092:0528c06_6": "彌勒！",
    "T11n0310_092:0528c06_7": "若人於此十種心中隨成一心，樂欲往生彼佛世界，若不得生無有是處。」",
    "T11n0310_092:0528c07_8": "爾時尊者阿難白佛言：「希有世尊！",
    "T11n0310_092:0528c08_9": "乃能開示演說如來真實功德，發起菩薩殊勝志樂。",
    "T11n0310_092:0528c09_10": "世尊！",
    "T11n0310_092:0528c10_11": "當何名此經！",
    "T11n0310_092:0528c10_12": "我等云何受持！」",
    "T11n0310_092:0528c10_13": "佛告阿難言：「此經名為『發起菩薩殊勝志樂』，亦名『彌勒菩薩所問』，以是名字汝當受持。」",
    "T11n0310_092:0528c12_14": "佛說此經已，彌勒菩薩及諸聲聞，一切世間天、人、阿修羅、乾闥婆等，聞佛所說，皆大歡喜，信受奉行。",
    "T11n0310_092:0528c15_0": "大寶積經卷第九十二"
}