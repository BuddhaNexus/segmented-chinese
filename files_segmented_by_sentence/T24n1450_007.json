{
    "T24n1450_007:0132a02_0": "根本說一切有部毘奈耶破僧事",
    "T24n1450_007:0132a03_0": "卷第七",
    "T24n1450_007:0132a05_0": "大唐三藏法師義淨奉　制譯",
    "T24n1450_007:0132a06_0": "「爾時世尊住迦攝修道所止林中，迦攝異時祭祀火已，欲滅其火而不能得。",
    "T24n1450_007:0132a07_1": "于時迦攝便作是念：『大沙門今近我住，將非彼力火不滅耶？』",
    "T24n1450_007:0132a09_2": "作是念已往詣佛所，而白佛言：『大沙門當知！",
    "T24n1450_007:0132a10_3": "我於此處祭祀火已，欲滅其火而不能得，是故我作是念：「大沙門於我近住，將非彼力令如此耶？」』",
    "T24n1450_007:0132a12_4": "作是語已，佛告迦攝：『汝今欲得滅此火耶？』",
    "T24n1450_007:0132a13_5": "迦攝白曰：『大沙門！",
    "T24n1450_007:0132a13_6": "我意欲得除滅此火。』",
    "T24n1450_007:0132a14_7": "其火即時以佛神力悉皆除滅。",
    "T24n1450_007:0132a14_8": "是時迦攝便作是念：『大沙門雖能如是有大神力，然我亦是阿羅漢。』",
    "T24n1450_007:0132a16_9": "「爾時世尊住優樓頻螺迦攝修道所止林中。",
    "T24n1450_007:0132a17_10": "後於異時迦攝所居精舍屋宇，四面一時其炎俱熾，欲滅其火而不能得。",
    "T24n1450_007:0132a19_11": "是時迦攝與其眷屬及諸大眾，同心相勵撲滅其火，亦不能得。",
    "T24n1450_007:0132a20_12": "爾時迦攝便作是念：『此大沙門於我住處，將非彼力縱此炎耶？』",
    "T24n1450_007:0132a21_13": "作是念已，詣世尊所白佛言：『大沙門！",
    "T24n1450_007:0132a22_14": "我所居止屋宇精舍，四面怱然熾炎災起，我及眷屬與諸大眾，齊心撲滅而不能得。",
    "T24n1450_007:0132a24_15": "是故我生是念：「大沙門於我近住，將為彼力致使如此？」』",
    "T24n1450_007:0132a25_16": "作是語已，世尊告曰：『汝意欲滅其火以不？』",
    "T24n1450_007:0132a26_17": "迦攝白曰：『大沙門！",
    "T24n1450_007:0132a27_18": "我意願欲除滅此火。』",
    "T24n1450_007:0132a27_19": "是時炎熾以佛神力盡皆滅沒。",
    "T24n1450_007:0132a28_20": "優樓頻螺迦攝復作是念：『甚奇世尊！",
    "T24n1450_007:0132a29_21": "雖能如是有大神力，然我亦是阿羅漢。』",
    "T24n1450_007:0132b02_0": "「爾時世尊住於優樓頻螺迦攝修道林中。",
    "T24n1450_007:0132b02_1": "時四天王於其夜分身光照明如四火山，來詣佛所頂禮雙足却坐一面。",
    "T24n1450_007:0132b04_2": "是時優樓頻螺迦攝於其夜中因觀星曆，乃見佛前有四火聚光明遠及，便作是念：『此大沙門同我事火，是故彼邊有四火聚。』",
    "T24n1450_007:0132b07_3": "爾時優樓頻螺迦攝，至於明日詣世尊所，白言：『大沙門！",
    "T24n1450_007:0132b08_4": "如我所見不？",
    "T24n1450_007:0132b09_5": "昨夜因觀星宿，大沙門前見有火聚，見已作念：「此大沙門如我事火。」』",
    "T24n1450_007:0132b10_6": "佛言：『迦攝！",
    "T24n1450_007:0132b10_7": "我非事火，昨夜為四天王來於我處聽法，所以有此光明，非餘火聚。』",
    "T24n1450_007:0132b12_8": "爾時優樓頻螺迦攝復作是念：『此大沙門雖然如是神通威德，然我亦是阿羅漢。』",
    "T24n1450_007:0132b15_0": "「爾時世尊住優樓頻螺迦攝修習林中，時梵王帝釋於其夜分身光暉赫如二火聚，來詣佛所頂禮雙足退坐一面。",
    "T24n1450_007:0132b17_1": "是時優樓頻螺迦攝，於夜分中因觀星宿，遙見佛前有二火聚光明遠及，便作是念：『此大沙門同我事火，是故彼邊有此火聚。』",
    "T24n1450_007:0132b20_2": "至明往世尊處白言：『大沙門！",
    "T24n1450_007:0132b21_3": "如我見不？",
    "T24n1450_007:0132b21_4": "昨夜因觀星宿，大沙門前見二火聚，即作是念：「此大沙門如我事火。」』",
    "T24n1450_007:0132b22_5": "佛言：『迦攝！",
    "T24n1450_007:0132b23_6": "我不事火，昨夜為梵王帝釋來於我處聽法，所以有此光明，非餘火聚。』",
    "T24n1450_007:0132b24_7": "爾時優樓頻螺迦攝復作是念：『此大沙門雖有如是神通威德，然我亦是阿羅漢果。』",
    "T24n1450_007:0132b26_8": "「爾時世尊住優樓頻螺迦攝修學林中。",
    "T24n1450_007:0132b27_9": "摩揭陀國人有其時會，七日之中皆往優樓頻螺迦攝處興大供養。",
    "T24n1450_007:0132b29_10": "時既將至，迦攝作念：『若摩揭陀國人來詣於此，覩此沙門如是神力，必應捨我定當隨彼。",
    "T24n1450_007:0132c02_11": "其大沙門，於七日間若不住此，斯為善事。』",
    "T24n1450_007:0132c03_0": "于時世尊知其所念，遂屏身相使令不現。",
    "T24n1450_007:0132c03_1": "是時國人供養將畢，迦攝獲大利養。",
    "T24n1450_007:0132c04_2": "眾既散已，迦攝復作是念：『我七日中得大所須，今若大沙門來於此處，我當供設。』",
    "T24n1450_007:0132c06_3": "于時世尊知彼所念，即為現身。",
    "T24n1450_007:0132c07_4": "迦攝遙見即作是念語：『大沙門！",
    "T24n1450_007:0132c08_0": "汝亦還來。』",
    "T24n1450_007:0132c08_1": "佛言：『迦攝！",
    "T24n1450_007:0132c08_2": "我還至此。』",
    "T24n1450_007:0132c08_3": "迦攝問：『大沙門！",
    "T24n1450_007:0132c09_4": "七日已來，何故而去？』",
    "T24n1450_007:0132c09_5": "佛答：『迦攝！",
    "T24n1450_007:0132c09_6": "汝先豈不作如是念耶：「若摩揭陀國人來詣我處，見此沙門神力威德，人應捨我定隨彼耶？",
    "T24n1450_007:0132c11_7": "其大沙門，於七日間不住於此，斯為善事。」",
    "T24n1450_007:0132c12_8": "于時我知汝念，所以於七日中而不住此。』",
    "T24n1450_007:0132c13_9": "迦攝復言：『既知我意而去，今何得還？』",
    "T24n1450_007:0132c14_10": "佛言：『汝今復作是念：「我已獲得所須供物，若大沙門來於此處，我當供設。」",
    "T24n1450_007:0132c16_11": "復知汝念，所以却來。』",
    "T24n1450_007:0132c16_12": "迦攝言：『大沙門！",
    "T24n1450_007:0132c17_0": "我實有此念。』",
    "T24n1450_007:0132c17_1": "便白佛言：『大沙門！",
    "T24n1450_007:0132c17_2": "汝諸飲食隨意受用。』",
    "T24n1450_007:0132c18_3": "是時迦攝復作是念：『此大沙門！",
    "T24n1450_007:0132c18_4": "雖有如是大威神力不可思議，然我亦是大阿羅漢。』",
    "T24n1450_007:0132c21_0": "「爾時世尊住優樓頻螺迦攝修習林中。",
    "T24n1450_007:0132c21_1": "時迦攝來請世尊曰：『大沙門！",
    "T24n1450_007:0132c22_2": "願見住此，我等如法資設供給。』",
    "T24n1450_007:0132c23_3": "世尊默然受之。",
    "T24n1450_007:0132c23_4": "迦攝既知世尊受請，即便自手敷辦器具而造飲食，詣世尊所告言：『沙門！",
    "T24n1450_007:0132c25_5": "食飲辦訖，願自知時。』",
    "T24n1450_007:0132c25_6": "世尊報迦攝曰：『汝當先去，我隨汝即來。』",
    "T24n1450_007:0132c26_7": "爾時世尊，迦攝去後以神通力往贍部樹，取得其菓，香美鮮色滿鉢盛已，來迦攝處就座而坐。",
    "T24n1450_007:0132c28_8": "迦攝後至，見世尊已問言：『大沙門！",
    "T24n1450_007:0132c29_9": "汝早至此耶？』",
    "T24n1450_007:0132c29_10": "答言：『已至。』",
    "T24n1450_007:0133a01_11": "迦攝復問曰：『大沙門。",
    "T24n1450_007:0133a01_12": "鉢中是何物耶？』",
    "T24n1450_007:0133a01_13": "佛言：『汝向請我，汝去之後，我已定力往贍部樹，取此菓來，其色香美。",
    "T24n1450_007:0133a03_14": "汝若須食而可取之。』",
    "T24n1450_007:0133a03_15": "迦攝曰：『願大沙門隨意自食。』",
    "T24n1450_007:0133a04_16": "是時優樓頻螺迦攝復作是念：『此大沙門有大神力如是威德，然我亦是阿羅漢果。』",
    "T24n1450_007:0133a06_17": "是時世尊將贍部樹菓，乃至菴摩羅菓、迦畢他，及將俱盧自然粳米皆同上說。",
    "T24n1450_007:0133a08_18": "「爾時世尊住優樓頻螺迦攝修習林中。",
    "T24n1450_007:0133a09_19": "時迦攝自手造食了已，即往請佛。",
    "T24n1450_007:0133a09_20": "世尊著衣持鉢就座而坐。",
    "T24n1450_007:0133a10_21": "迦攝見佛坐已，即取佛鉢置諸妙食，自手奉佛。",
    "T24n1450_007:0133a11_22": "世尊受已往別處食，至彼須水。",
    "T24n1450_007:0133a12_23": "時天帝釋知佛須水，便至佛所，以指擊地涌泉流現。",
    "T24n1450_007:0133a14_0": "時彼迦攝後時經行，見此泉水涌流，而作是念：『我住此久不見其泉，今日何得忽有斯水？』",
    "T24n1450_007:0133a16_0": "往世尊所白言：『大沙門！",
    "T24n1450_007:0133a16_1": "我住此久不見其泉，今日何得忽現？",
    "T24n1450_007:0133a17_2": "此是誰為？』",
    "T24n1450_007:0133a17_3": "佛言：『迦攝！",
    "T24n1450_007:0133a17_4": "我昨日受汝飲食，來坐於此而欲喫食，為須水用。",
    "T24n1450_007:0133a19_0": "時天帝釋觀知我意，速來於此，以指擊地流泉涌出，所以有此泉水。』",
    "T24n1450_007:0133a20_1": "其泉號為手擊之泉。",
    "T24n1450_007:0133a21_0": "于時迦攝復作是念：『此大沙門！",
    "T24n1450_007:0133a21_1": "有如是神力難可思議，然我亦是阿羅漢。』",
    "T24n1450_007:0133a23_0": "「爾時世尊住於優樓頻螺迦攝修學林中。",
    "T24n1450_007:0133a23_1": "時佛世尊晡時出遊泉所，脫諸衣服入泉沐浴。",
    "T24n1450_007:0133a25_0": "而欲出水，於其岸邊有一大樹名遏竪那，去佛甚遠。",
    "T24n1450_007:0133a26_1": "爾時世尊舒手欲捉其樹，即便低屈，佛攀枝出。",
    "T24n1450_007:0133a27_2": "于時迦攝見此事已而作是念：『其大樹先來不屈，今誰低曲？』",
    "T24n1450_007:0133a28_3": "詣世尊所白言：『大沙門！",
    "T24n1450_007:0133a29_4": "此大遏竪那樹，先不低屈，今誰屈為？』",
    "T24n1450_007:0133b01_0": "佛如上說。",
    "T24n1450_007:0133b01_1": "此樹號為手攀遏竪那樹。",
    "T24n1450_007:0133b01_2": "迦攝復作是念：『此大沙門有如是神力，然我亦是阿羅漢。』",
    "T24n1450_007:0133b04_0": "「爾時世尊住於優樓頻螺迦攝修習林中。",
    "T24n1450_007:0133b04_1": "佛得糞掃衣而欲浣濯，念言：『用何物洗？』",
    "T24n1450_007:0133b05_2": "時天帝釋知佛所念，持一大石置於泉邊，白言：『世尊！",
    "T24n1450_007:0133b07_0": "願見受用。』",
    "T24n1450_007:0133b07_1": "爾時如來即浣糞掃衣已，復作念云：『用何物曬？』",
    "T24n1450_007:0133b08_2": "時天帝釋觀知佛意，往餘山中取一方石置於佛前，白言：『世尊！",
    "T24n1450_007:0133b09_3": "可於此曬。』",
    "T24n1450_007:0133b10_0": "世尊以衣覆石之上。",
    "T24n1450_007:0133b10_1": "于時迦攝來見此石而作是念：『未曾覩此二石，今何忽有？』",
    "T24n1450_007:0133b11_2": "往問世尊，佛言：『迦攝！",
    "T24n1450_007:0133b12_3": "我欲浣曬衣服，而念用何物？",
    "T24n1450_007:0133b12_4": "時天帝釋知我所念，持此二石：一用浣衣，一為曬服。』",
    "T24n1450_007:0133b14_5": "迦攝復作是念：『此大沙門有如是神力，然我亦是阿羅漢。』",
    "T24n1450_007:0133b16_0": "「爾時世尊住於優樓頻螺迦攝修道林中，時往尼連禪河渚邊經行，水忽泛漲過沒人頭。",
    "T24n1450_007:0133b18_0": "世尊在彼水，即四邊波止，如來安然經行。",
    "T24n1450_007:0133b18_1": "迦攝遙見此事，念云：『其大沙門！",
    "T24n1450_007:0133b19_2": "有如是相好，今被水漂。』",
    "T24n1450_007:0133b20_3": "即共諸弟子乘小船入河。",
    "T24n1450_007:0133b20_4": "見世尊在中，經行之處波水不及，問言：『大沙門猶得活耶？』",
    "T24n1450_007:0133b22_5": "世尊答言：『迦攝！",
    "T24n1450_007:0133b22_6": "我今安壽。』",
    "T24n1450_007:0133b22_7": "迦攝曰：『大沙門可上此船。』",
    "T24n1450_007:0133b23_8": "世尊以神力，忽然不見現於船上。",
    "T24n1450_007:0133b24_9": "迦攝見是事已復作是念：『此大沙門！",
    "T24n1450_007:0133b24_10": "雖有如是大威神力，然我亦是阿羅漢。』",
    "T24n1450_007:0133b25_11": "爾時世尊知優樓頻螺迦攝心欲所念，便作是言：『迦攝！",
    "T24n1450_007:0133b27_12": "汝非是阿羅漢果，亦不是阿羅漢向，亦不知阿羅漢道。』",
    "T24n1450_007:0133b28_13": "迦攝聞是語已，便作是念：『大沙門喬答摩，知我心所念。』",
    "T24n1450_007:0133b29_14": "念已合掌向佛白言：『大沙門！",
    "T24n1450_007:0133c01_15": "唯願聽我於大沙門法律中出家，受具足戒成苾芻性，令我於大沙門法中修習梵行。』",
    "T24n1450_007:0133c03_16": "世尊告曰：『若欲出家，汝弟子等知汝以不？』",
    "T24n1450_007:0133c04_17": "迦攝答曰：『彼皆不知。』",
    "T24n1450_007:0133c04_18": "世尊告言：『汝名稱遠聞，眾知汝善智慧具足，是故應當告汝弟子。",
    "T24n1450_007:0133c06_0": "聽汝者，隨意所樂。』",
    "T24n1450_007:0133c06_1": "迦攝聞佛語已，便即往至本所住處，告諸弟子：『汝等當知！",
    "T24n1450_007:0133c07_2": "我今欲於大沙門喬答摩法中出家受具足戒，汝等意者所欲云何？』",
    "T24n1450_007:0133c09_3": "彼眾白曰：『我等所學本依鄔波馱耶，今若去者，我當隨從修習梵行。』",
    "T24n1450_007:0133c10_4": "迦攝報曰：『汝等若能隨學我者，所著鹿皮、樹皮、錫杖、祭器，悉能棄擲尼連禪河中當隨意去。』",
    "T24n1450_007:0133c12_5": "諸弟子等聞是語已，所有衣服祭器等物悉皆棄置尼連禪河。",
    "T24n1450_007:0133c14_6": "擲是物已還迦攝所，便作是言：『悉令棄者今皆已捨，應作何事？",
    "T24n1450_007:0133c15_7": "唯願指授。』",
    "T24n1450_007:0133c15_8": "爾時優樓頻螺迦攝及五百眷屬，往詣佛所而作是言：『大沙門！",
    "T24n1450_007:0133c17_9": "我告徒眾悉已聽許，唯願度我，於善法律中出家受具足戒，成苾芻性。』",
    "T24n1450_007:0133c18_10": "「爾時優樓頻螺迦攝有弟二人：一名那提迦攝、二名伽耶迦攝，各有弟子二百五十人，先於尼連禪河岸勤修梵行處，修寂靜行。",
    "T24n1450_007:0133c21_11": "那提迦攝住尼連河下流，後於一時尼連禪河中乃見鹿皮、樹皮、錫杖、祭器等物並被漂沒，見是事已皆作是念：『我等同修梵行者，有何災難？",
    "T24n1450_007:0133c24_12": "如是等物被漂沒耶？",
    "T24n1450_007:0133c25_13": "為是王害？",
    "T24n1450_007:0133c25_14": "為是賊侵？",
    "T24n1450_007:0133c25_15": "為是火燒？",
    "T24n1450_007:0133c26_16": "為水漂損？",
    "T24n1450_007:0133c26_17": "然我等同梵行者，應當往彼尋問其事。』",
    "T24n1450_007:0133c27_18": "爾時那提迦攝、伽耶迦攝等，往詣優樓頻螺迦攝修道所，到已於其側近，乃見優樓頻螺迦攝被僧伽胝、除棄鬚髮，於大沙門所住一面坐聽受妙法。",
    "T24n1450_007:0134a01_19": "見已向優樓頻螺迦攝作如是言：『具壽！",
    "T24n1450_007:0134a02_20": "此出家法勝舊法不？』",
    "T24n1450_007:0134a02_21": "答言：『勝彼。』",
    "T24n1450_007:0134a03_22": "爾時那提迦攝、伽耶迦攝作如是念：『今此大沙門有大神力，必應更有勝妙上法。",
    "T24n1450_007:0134a05_0": "若不爾者，優樓頻螺迦攝耆年宿德，過百二十，摩揭陀國人尊重瞻仰，大眾咸謂是阿羅漢，今者棄本所學依大沙門出家修道，我等亦應隨大沙門出家學道。』",
    "T24n1450_007:0134a08_1": "如是念已，即共合掌頂禮佛足：『唯願聽我於大沙門法律中出家受具足戒成苾芻性，令我於大沙門法中修習梵行。』",
    "T24n1450_007:0134a11_2": "世尊告曰：『若欲出家，汝弟子眾知汝等不？』",
    "T24n1450_007:0134a12_3": "那提迦攝、伽耶迦攝答言：『彼皆不知。』",
    "T24n1450_007:0134a13_0": "世尊告曰：『汝等名稱遠聞，眾所知識，智慧具足，是故應當告汝弟子。",
    "T24n1450_007:0134a14_1": "若聽汝者，隨意所樂。』",
    "T24n1450_007:0134a15_0": "那提迦攝等聞佛語已，便即往至本所住處告諸弟子：『汝等當知！",
    "T24n1450_007:0134a16_1": "我欲於大沙門喬答摩法律中出家受具足戒，汝等意者所欲云何？』",
    "T24n1450_007:0134a18_0": "彼眾答曰：『我等所學本依鄔波馱耶，今若去者，我等大眾悉願隨從修習梵行。』",
    "T24n1450_007:0134a19_1": "迦攝報曰：『汝等若能隨學我者，所著鹿皮樹皮錫杖祭器，悉能棄擲尼連禪河中者，當隨意去。』",
    "T24n1450_007:0134a21_2": "諸弟子等聞是語已，所有衣服祭器等物悉皆棄置尼連禪河中。",
    "T24n1450_007:0134a23_3": "擲是物已，還鄔波馱耶所便作是言：『悉令棄者今皆已捨，應作何事？",
    "T24n1450_007:0134a24_4": "唯願指授。』",
    "T24n1450_007:0134a25_5": "爾時那提迦攝伽耶迦攝，共將弟子五百人俱往詣佛所，而作是言：『大沙門！",
    "T24n1450_007:0134a26_6": "我告弟子悉已聽許，唯願度我，於善法律中出家受具足戒，成苾芻性，於大沙門處修習梵行。』",
    "T24n1450_007:0134a28_7": "世尊告曰：『那提迦攝、伽耶迦攝，善來，應修梵行。』",
    "T24n1450_007:0134b01_0": "作是語已，那提迦攝等及五百弟子，皆得出家受具足戒，成苾芻性。",
    "T24n1450_007:0134b02_1": "「爾時世尊度一千被髮外道受具足戒，於優樓頻螺地隨意住已，漸漸遊行至伽耶山，住其山頂窣堵波處，與舊被髮出家外道一千苾芻而共居止。",
    "T24n1450_007:0134b05_2": "爾時世尊以三種神通化一千苾芻。",
    "T24n1450_007:0134b06_3": "三神通者，所謂神足通、記說通、教授通。",
    "T24n1450_007:0134b07_4": "神足通者，如來入三摩地，以心定故，即從本座忽然隱沒，現於東方，上昇虛空行住坐臥，入火光定，即於身內出種種光：所謂青黃赤白及以紅色；雙現其相，身下出火、上流清水，身下出水、上發火光。",
    "T24n1450_007:0134b12_5": "東方既爾，南西北方亦復如是。",
    "T24n1450_007:0134b12_6": "既現相已，從彼虛空沒，還復本處而現，此是世尊神足通。",
    "T24n1450_007:0134b14_7": "記說通者，所為苾芻應觀察心意識，如是應善尋伺、不應不善尋伺、此亦意念、此亦證身識，此為世尊記說通。",
    "T24n1450_007:0134b16_8": "教授通者，告諸苾芻所有諸法悉皆熾然。",
    "T24n1450_007:0134b17_9": "何者一切熾然？",
    "T24n1450_007:0134b17_10": "眼熾然、色熾然、眼識熾然、眼觸熾然，為因眼觸內所生受，或苦或樂非苦非樂亦是熾然。",
    "T24n1450_007:0134b19_11": "以何火熾然？",
    "T24n1450_007:0134b20_12": "貪火熾然、瞋火熾然、癡火熾然，生老病死愁歎憂悲苦惱亦復如是火然，此皆為苦。",
    "T24n1450_007:0134b22_13": "眼既如是，耳鼻舌身意亦復如是，此是世尊教授通。",
    "T24n1450_007:0134b23_14": "世尊說此法時，彼千苾芻不受後有故，於諸有漏心得解脫，皆得阿羅漢果。",
    "T24n1450_007:0134b26_0": "「爾時世尊在摩揭陀國伽耶山頂窣堵波處，與千苾芻俱，先是舊被髮外道，皆證阿羅漢果，盡諸有漏，應作已作所作已辦，捨諸重擔逮得己利，斷諸有結心正解脫。",
    "T24n1450_007:0134b29_1": "摩揭陀國大眾人民，因遊行故，聞釋迦種中生一太子，在雪山側近弶伽河岸劫比羅仙人住處，去斯不遠有占相師，善閑方術授太子記：『若在家者，紹轉輪王位，能降四方以法化世，七寶具足，所謂輪寶、象寶、馬寶、珠寶、女寶、主藏寶、主兵寶，千子圍繞端正勇健，摧伏他軍盡四洲界，普能王化無有怨敵，苦惱刀杖悉皆屏息，安樂而住；若出家者，以正信心捨家趣非家，剃除鬚髮被服袈裟，證無上覺成阿羅漢，世間讚詠名稱遠聞。』",
    "T24n1450_007:0134c10_2": "彼遊行人聞是語已，往詣頻毘娑羅王所，而作是言：『大王當知！",
    "T24n1450_007:0134c11_3": "我等遊行至此人間，聞釋迦種中生一太子，於雪山側近弶伽河岸劫比羅仙人修道之處，乃至世間讚詠名稱遠聞，悉如上說。",
    "T24n1450_007:0134c14_4": "唯願大王殺彼太子，若除滅者，大王當得國祚長遠。』",
    "T24n1450_007:0134c15_5": "其王報曰：『汝等諸人莫作是語。",
    "T24n1450_007:0134c16_6": "何以故？",
    "T24n1450_007:0134c16_7": "彼釋迦太子，若得金輪王位，我當隨從；若成正覺，當為執侍親近供養。』",
    "T24n1450_007:0134c18_8": "爾時摩揭陀主頻毘娑羅，昇樓閣上乞五種願：『願我國出大教導師，如來、應、正等覺、明行圓滿、善逝、世間解、無上丈夫、調御士、天人師、佛、薄伽梵；令我於彼敬事瞻仰；所說法要令得開悟；得聞法已受持淨戒；如法而住。』",
    "T24n1450_007:0134c23_9": "于時世尊在伽耶山，遙見大王聞此語已，告諸苾芻曰：『此頻毘娑羅，見在樓上發五種願，悉如上說。』",
    "T24n1450_007:0134c25_10": "「復次摩揭陀國大眾人民，因遊行故，先聞釋迦種中生一太子，在雪山側近弶伽河岸劫比羅仙人住處，去斯不遠有占相師，善閑方術授太子記：『若在家者，紹輪王位，能降四方以法化世，七寶具足，所謂輪寶、象寶、馬寶、珠寶、女寶、主藏寶主兵寶，千子圍繞端正勇健，摧伏他軍盡四洲界，普能王化無有怨敵，苦惱刀杖悉皆屏息，安樂而住；若出家者，以正信心捨家趣非家，剃除鬚髮被服袈裟，證無上覺成阿羅漢，世間讚詠名稱遠聞者，彼捨輪王位而求出家，得阿耨多羅三藐三菩提。』",
    "T24n1450_007:0135a07_11": "今見在伽耶山頂窣堵波處，與千苾芻前後圍繞，並是舊被髮外道，皆證阿羅漢果，盡諸有漏，應作已作所作已辦，捨諸重擔逮得己利，斷諸有結心正解脫。",
    "T24n1450_007:0135a11_0": "聞是語已，往頻毘娑羅王所，而作是言：『大王當知！",
    "T24n1450_007:0135a12_1": "我等遊行至此人間，先聞彼釋迦種中生一太子，乃至成無上覺，在伽耶山與千苾芻前後圍繞，盡諸有結心正解脫。",
    "T24n1450_007:0135a14_2": "唯願大王親近供養彼佛世尊。",
    "T24n1450_007:0135a15_3": "若如此者，令王國土安隱豐樂。』",
    "T24n1450_007:0135a16_4": "王聞語已甚大歡喜，即命一人令往佛所，如我辭曰，頂禮雙足白言：『世尊！",
    "T24n1450_007:0135a17_5": "起居輕利、少病少惱、安樂住不？』",
    "T24n1450_007:0135a18_6": "作是言已，復稽請曰：『唯願世尊，與諸苾芻，來就我所住王舍城，受我一生供養四事。』",
    "T24n1450_007:0135a20_7": "使者受王如是語已，往伽耶山至世尊所，頂禮佛足而作是言：『摩揭陀主頻毘娑羅，故遣我來稽首世尊，起居輕利、少病少惱、安樂住不？』",
    "T24n1450_007:0135a23_8": "佛言：『王及汝等咸得安樂。』",
    "T24n1450_007:0135a24_9": "使者白言：『王令稽請，唯願世尊，與諸苾芻，來至我所居王舍城，受我四事一生供養。』",
    "T24n1450_007:0135a26_0": "世尊即時默然受請。",
    "T24n1450_007:0135a26_1": "使者知佛默受請已，頂禮佛足辭還本處。",
    "T24n1450_007:0135a27_2": "爾時世尊與千苾芻圍繞前後，並是舊被髮外道，皆證阿羅漢果，乃至盡諸有結心正解脫，漸漸遊行於摩揭陀人間，至善住窣堵波竹林中住。",
    "T24n1450_007:0135b01_3": "摩揭陀王聞佛至此，千苾芻俱圍繞而住，皆已證得阿羅漢果，盡諸有漏，應作已作所作已辦，捨諸重擔逮得己利，斷諸有結心正解脫。",
    "T24n1450_007:0135b04_4": "王聞是已嚴駕善輅，與無量百千眷屬圍繞，欲往佛所禮拜供養，其王善輅，輪轂入地不得前進。",
    "T24n1450_007:0135b06_5": "王作是念：『我有何咎？",
    "T24n1450_007:0135b07_6": "令此輪轂不復遊履。』",
    "T24n1450_007:0135b07_7": "忽聞空中天曰：『王無過犯，但王獄中無量人眾，先與大王同修善業，今若放捨可得前路。』",
    "T24n1450_007:0135b09_8": "王聞是語赦及囚禁並皆放已，王欲進路，行度宮門頭冠傾側，便作是念：『我於昔來造作何業，致是相耶？』",
    "T24n1450_007:0135b12_9": "即聞空中天曰：『大王無辜，然為無量眾生先與大王同修勝業，今皆散住邊遠村坊，王當召命可共見佛。』",
    "T24n1450_007:0135b14_10": "王遂宣令遣來集會。",
    "T24n1450_007:0135b15_11": "既集會已，嚴駕車輅一萬二千，并諸兵眾馬騎雲屯十八萬眾，復有象兵一萬五千，并與無量百千萬摩揭陀人婆羅門居士等前後圍繞，出王舍城往詣佛所。",
    "T24n1450_007:0135b18_12": "到已下車，除五勝物：所謂傘蓋、頭冠、寶劍、寶扇、寶履。",
    "T24n1450_007:0135b19_13": "捨是物已，向佛合掌頂禮佛足，白世尊曰：『大德！",
    "T24n1450_007:0135b20_14": "我是摩揭陀國主頻毘娑羅王。』",
    "T24n1450_007:0135b21_15": "如是三白。",
    "T24n1450_007:0135b21_16": "佛告大王：『如是，如是！",
    "T24n1450_007:0135b22_17": "汝是摩揭陀國主頻毘娑羅王。』",
    "T24n1450_007:0135b23_18": "如是三答。",
    "T24n1450_007:0135b23_19": "『汝今可坐。』",
    "T24n1450_007:0135b23_20": "是頻毘娑羅王聞佛語已，頂禮佛足却坐一面；其摩揭陀國婆羅門居士等，一分頂禮佛足亦坐一面，一分合掌問訊：『大沙門！",
    "T24n1450_007:0135b26_21": "少病少惱氣力安不？』",
    "T24n1450_007:0135b26_22": "亦坐一面，一分合掌而不致問亦坐一面，一分遠住默然而坐。",
    "T24n1450_007:0135b28_23": "于時優樓頻螺迦攝在大眾中，摩揭陀國婆羅門居士，見此迦攝在於眾中，便發疑念：『沙門喬答摩在迦攝處而有修習？",
    "T24n1450_007:0135c01_24": "為當迦攝向沙門喬答摩邊而學未聞？』",
    "T24n1450_007:0135c02_25": "爾時世尊知眾所念，以妙伽他問迦攝曰：「『迦攝汝昔見何利？",
    "T24n1450_007:0135c04_26": "　　捨俗出家而事火；　　及持此法所獲益，　　汝今為我說斯義。』",
    "T24n1450_007:0135c06_0": "「于時迦攝亦以伽他而答佛曰：「『有一說言獲益者，　　端嚴美女諸妙味；　　見彼法中有此利，　　因斯捨俗而事火。』",
    "T24n1450_007:0135c09_0": "「世尊復以伽他重問迦攝曰：「『端嚴美女諸妙味，　　若由事火而得此；　　即有人天世間樂，　　汝何棄捨而不顧？』",
    "T24n1450_007:0135c12_0": "「迦攝亦以伽他，而答佛曰：「『為覩勝靜無餘句，　　無所有處猶不住；　　除此妙法更無過，　　情今棄彼而不顧。",
    "T24n1450_007:0135c15_0": "　　由我先有愚癡意，　　持火禁戒望解脫；　　於勝妙法反為顛，　　盲冥生死常流轉。",
    "T24n1450_007:0135c17_0": "　　諦觀無為最勝句，　　調御象師能妙說；　　真實益世牟尼教，　　獎導無倦喬答摩。』",
    "T24n1450_007:0135c19_0": "「爾時世尊以斯伽他讚迦攝曰：「『善來迦攝波，　　非有思惡處；　　最勝廣法中，　　汝今已能入。』",
    "T24n1450_007:0135c22_0": "「爾時世尊告迦攝曰：『汝起，為諸大眾現其神變。』",
    "T24n1450_007:0135c23_1": "于時迦攝聞佛語已，即入三摩地。",
    "T24n1450_007:0135c23_2": "此心定故，即從本處忽然不現，即於東方，上昇虛空行住坐臥，入火光定，即於身內出種種光，所謂青、黃、赤、白及以紅色；雙現其相，身下出火、上流清水，身下出水、上發火光。",
    "T24n1450_007:0135c27_3": "東方既爾，南西北方亦復如是。",
    "T24n1450_007:0135c28_4": "現是相已，從虛空沒還於本處地上而立，往至佛所頂禮佛足，作如是言：『世尊是我教師，我是世尊聲聞弟子。』",
    "T24n1450_007:0136a01_5": "世尊告曰：『如是，如是！",
    "T24n1450_007:0136a02_6": "迦攝！",
    "T24n1450_007:0136a02_7": "我是汝教師，汝是我聲聞弟子。",
    "T24n1450_007:0136a03_8": "迦攝汝起，可就本坐。』",
    "T24n1450_007:0136a03_9": "爾時優樓頻螺迦攝頂禮佛足還至本坐。",
    "T24n1450_007:0136a04_10": "爾時摩揭陀國婆羅門居士等，見此事已作如是念：『非沙門喬答摩在迦攝處而有修學，但是迦攝於世尊所而學所作。』",
    "T24n1450_007:0136a07_11": "「爾時世尊告摩揭陀主頻毘娑羅言：『色有生滅。",
    "T24n1450_007:0136a08_12": "大王！",
    "T24n1450_007:0136a08_13": "當須了知色法生滅因緣，受想行識亦復如是。",
    "T24n1450_007:0136a09_14": "大王！",
    "T24n1450_007:0136a09_15": "若能了知色法生滅異，即能了知色之自性，受想行識亦復如是。",
    "T24n1450_007:0136a11_16": "大王！",
    "T24n1450_007:0136a11_17": "若善男子知色性已，而不愛著亦不領受，亦復不持，而能於此決定無我及以我所，受想行識亦復如是。",
    "T24n1450_007:0136a13_18": "若善男子了此色性，不愛著不受不持，決定知此無我我所，我說此人得涅槃解脫，受想行識亦復如是。』",
    "T24n1450_007:0136a15_19": "世尊說此法已，摩揭陀國婆羅門居士等，作如是念：『若色無我，受想行識亦無我者，然何等法而是其我？",
    "T24n1450_007:0136a18_20": "誰是有情？",
    "T24n1450_007:0136a18_21": "誰復是命者、生者、養育者、人及數取趣、意生與摩納、能所作及造觸受行住等？",
    "T24n1450_007:0136a20_22": "此等諸法差別悉皆無我者，更有何物，不生不滅非三世有而能作受？",
    "T24n1450_007:0136a21_23": "若人於可所作及不應作，善惡之業所有果報，誰當受之，令捨此蘊而受彼蘊？』",
    "T24n1450_007:0136a23_24": "爾時世尊知此婆羅門居士等作如是念，即告諸苾芻曰：『無智慧人不多聞故，便作是念執我我所，不知無我及以我所。",
    "T24n1450_007:0136a26_25": "何以故？",
    "T24n1450_007:0136a26_26": "苾芻！",
    "T24n1450_007:0136a26_27": "從集生苦，證滅斷苦；從集生行，證滅行滅，彼因緣滅彼滅。",
    "T24n1450_007:0136a27_28": "彼因緣故，能生諸有情次第流轉，如是因緣有情生滅，如來了知畢竟無我。』",
    "T24n1450_007:0136a29_29": "復告諸苾芻曰：『我得清淨天眼過於人間，觀見有情流轉生滅，勝者、劣者；妙色、惡色；趣善、惡道，所有作業如實我知。",
    "T24n1450_007:0136b03_30": "如是見一有情，造身口意惡業，誹謗聖者執著邪見，行邪惡業；由此因緣，從此捨命墮於地獄。",
    "T24n1450_007:0136b05_31": "復見有情，造三善業不謗聖者，住正信心行正命行；由此因緣，從此捨命生於天上。",
    "T24n1450_007:0136b07_32": "如是等事我悉知見，而不曾說。",
    "T24n1450_007:0136b08_33": "有情是我、壽命與生養人，及數取趣、意生并摩納、能所作及造觸受行住等。",
    "T24n1450_007:0136b09_34": "若人於可作及以不可作，善惡等業所有果報，而捨於此蘊受於彼蘊等，皆不說是我，然是因緣，所謂此有故彼有，此生故彼生：謂無明緣行、行緣識、識緣名色、名色緣六處、六處緣觸、觸緣受、受緣愛、愛緣取、取緣有、有緣生、生緣老死憂悲苦惱，如是此大五蘊聚集。",
    "T24n1450_007:0136b15_35": "所謂此無故彼無，此滅故彼滅。",
    "T24n1450_007:0136b16_36": "謂無明滅即行滅，行滅即識滅，識滅即名色滅，名色滅即六處滅，六處滅即觸滅，觸滅即受滅，受滅即愛滅，愛滅即取滅，取滅即有滅，有滅即生滅，生滅即老死憂悲苦惱滅，如是此大五蘊聚集滅。",
    "T24n1450_007:0136b20_37": "苾芻！",
    "T24n1450_007:0136b21_38": "如是諸行皆苦，涅槃為樂。",
    "T24n1450_007:0136b21_39": "因集故苦生，因滅故苦滅，由此相續流轉斷滅，此即苦盡。",
    "T24n1450_007:0136b22_40": "云何是涅槃？",
    "T24n1450_007:0136b23_41": "苦盡故為涅槃，猶如火滅而得清涼，是故我說此句能捨諸蘊，貪苦盡故而得圓寂。』",
    "T24n1450_007:0136b25_42": "「爾時佛告摩揭陀主頻毘娑羅王曰：『於意云何？",
    "T24n1450_007:0136b26_43": "色為常耶？",
    "T24n1450_007:0136b26_44": "為無常耶？』",
    "T24n1450_007:0136b26_45": "答曰：『大德！",
    "T24n1450_007:0136b26_46": "色是無常。』",
    "T24n1450_007:0136b27_47": "又問：『若無常者，為苦、非苦？』",
    "T24n1450_007:0136b27_48": "答曰：『是苦。』",
    "T24n1450_007:0136b28_0": "又問：『色若無常苦者，即是變壞。",
    "T24n1450_007:0136b28_1": "若多聞弟子執色是我、我有諸色、色屬於我、我在色中不？』",
    "T24n1450_007:0136c01_2": "答曰：『不也。』",
    "T24n1450_007:0136c01_3": "又問：『如是受想行識，為是常耶？",
    "T24n1450_007:0136c02_4": "為無常耶？』",
    "T24n1450_007:0136c02_5": "答曰：『是無常也。』",
    "T24n1450_007:0136c02_6": "又問：『乃至識等是無常者，為苦、非苦？』",
    "T24n1450_007:0136c03_7": "答曰：『是苦。』",
    "T24n1450_007:0136c03_8": "又問：『識等，無常苦者，即是變壞。",
    "T24n1450_007:0136c04_9": "若有多聞弟子，執乃至識是我、我有諸識、識屬於我、我在識中不？』",
    "T24n1450_007:0136c05_10": "答曰：『不也。』",
    "T24n1450_007:0136c06_11": "『是故當知，諸所有色，若過去未來現在、若內若外、若麁若細、若勝若劣、若近若遠，如是諸色，非我我所。",
    "T24n1450_007:0136c08_12": "我有諸色，非屬於我、我不在色中，如實遍知應如是見，乃至受想行識亦復如是。",
    "T24n1450_007:0136c10_13": "大王！",
    "T24n1450_007:0136c10_14": "有聲聞弟子，具足多聞，觀五取蘊離我我所。",
    "T24n1450_007:0136c11_15": "如是觀已，知諸世間實無可取，無可取故不生怖畏，無怖畏故內證圓寂：我生已盡、梵行已立、所作已辦、不受後有。』",
    "T24n1450_007:0136c14_16": "爾時世尊說此法時，摩揭陀主頻毘娑羅王，及八萬天子，無量百千萬摩揭陀國婆羅門居士等，皆悉遠塵離垢得法眼淨，亦復見法得法極通達法，究竟堅法越一切希望，度一切疑惑不假他緣，於大師教餘不能引，於諸法中得無所畏。",
    "T24n1450_007:0136c19_17": "爾時大王及居士等，得此法已心大歡喜，從座而起整衣服，頂禮佛足右膝著地，合掌向佛而作是言：『我今入此微妙之法獲大勝利，從今日已後乃至盡形歸佛法僧，為五戒鄔波索迦，不殺、不盜、不邪行、不妄語、不飲酒。』",
    "T24n1450_007:0136c24_18": "作是語已，便即請佛及諸苾芻：『願來於我王舍城住，令我一生供養四事。』",
    "T24n1450_007:0136c26_19": "世尊爾時默然受請。",
    "T24n1450_007:0136c26_20": "摩揭陀王及諸人等，知佛世尊默受請已，頂禮佛足即還本所。",
    "T24n1450_007:0136c27_21": "「時諸苾芻咸皆有疑，而白佛言：『世尊！",
    "T24n1450_007:0136c28_22": "是具一切智，能斷諸疑，我等不審，大王及諸眷屬作何因業？",
    "T24n1450_007:0137a01_23": "由此業力得清淨眼。』",
    "T24n1450_007:0137a01_24": "佛告諸苾芻：『頻毘娑羅王所作之業，汝等善聽！",
    "T24n1450_007:0137a02_25": "我為汝說。",
    "T24n1450_007:0137a02_26": "彼所作業若成就時，因緣合會如暴流水，所作之業決定自受，無能替者。",
    "T24n1450_007:0137a04_27": "汝等苾芻自所作業，不於外界地水火風成熟，然於自身當受其報善惡已熟必定不虛。』",
    "T24n1450_007:0137a06_28": "而說頌曰：「『假令經百劫，　　所作業不亡；　　因緣會遇時，　　果報還自受。",
    "T24n1450_007:0137a09_0": "「『汝等苾芻！",
    "T24n1450_007:0137a09_1": "過去有佛，號阿羅那鞞如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，出現於世。",
    "T24n1450_007:0137a11_2": "佛事周已入無餘涅槃，如薪盡火滅。",
    "T24n1450_007:0137a12_3": "彼土人民，火滅已後收佛舍利於清淨處起大窣堵波，而作供養。",
    "T24n1450_007:0137a13_4": "時有金輪王名吉利枳，將十八俱胝軍將圍繞於空中過，欲向人間至窣堵波處。",
    "T24n1450_007:0137a15_5": "時有信佛天神，各以威力捉王輪寶於空中住而不得去。",
    "T24n1450_007:0137a17_6": "時吉利枳王見其金輪既不得轉，即作是念：「我福德盡，令此輪寶不復前進。」",
    "T24n1450_007:0137a18_7": "諸天神等於其空中而謂王曰：「非王福盡，然以其下有佛舍利窣堵波，令王輪寶不復得去。」",
    "T24n1450_007:0137a20_8": "時吉利枳王聞此語已，與諸軍將十八俱胝圍繞而下，見其佛塔由故未成。",
    "T24n1450_007:0137a22_9": "彼諸部眾各相勸勉，齊以珍寶而共莊飾，復以種種香花伎樂持以供養，[跍*月]跪合掌，大眾同聲而發願言：「願我以此所種善根，於當來佛聞法得法眼淨。」",
    "T24n1450_007:0137a26_10": "作是言已頂禮佛塔。",
    "T24n1450_007:0137a26_11": "汝等苾芻勿作異念，彼時轉輪王吉利枳及餘侍從，今即頻毘娑羅王并諸眷屬是也。",
    "T24n1450_007:0137a28_12": "是時彼王及其侍從所作供養，供世尊阿羅那鞞之窣堵波已，由此善業緣故，於無量俱胝百千劫，生人天中受勝妙樂。",
    "T24n1450_007:0137b02_13": "王及眷屬由願力故，今於我所得清淨眼。",
    "T24n1450_007:0137b03_14": "諸苾芻當知！",
    "T24n1450_007:0137b03_15": "黑業有純黑異熟，白業得純白異熟，黑白雜業得雜異熟。",
    "T24n1450_007:0137b04_16": "是故汝等苾芻！",
    "T24n1450_007:0137b05_17": "捨黑黑業及彼雜業，應當勤修白白之業。』",
    "T24n1450_007:0137b06_0": "根本說一切有部毘奈耶破僧事卷第七"
}