{
    "T12n0331_002:0067c02_0": "佛說無畏授所問大乘經卷中",
    "T12n0331_002:0067c04_0": "西天譯經三藏朝奉大夫",
    "T12n0331_002:0067c05_0": "試光祿卿傳法大師賜紫",
    "T12n0331_002:0067c06_0": "沙門臣法護等奉　詔譯",
    "T12n0331_002:0067c07_0": "「復次，長者！",
    "T12n0331_002:0067c07_1": "菩薩摩訶薩觀察此身，最初何因之所成立？",
    "T12n0331_002:0067c08_2": "謂依父母精血合集生起彼因。",
    "T12n0331_002:0067c08_3": "復由受其飲食，食已變壞，旋聚即散，歸淡廕藏，淡廕流潤終歸不淨。",
    "T12n0331_002:0067c10_4": "然後火大增彊，煮變成熟。",
    "T12n0331_002:0067c11_5": "後歸風力，由其風力各分滓重及與流潤——滓重所謂大、小便等，流潤謂血——血變成肉、肉成於脂、脂成於骨、骨成其髓、髓成其精，精等乃成此不淨身。",
    "T12n0331_002:0067c14_6": "菩薩觀此不淨身故，乃起思惟：此身多種合集，各別名相，謂三百骨、六十肪及膏相、合四百膜、五百肉團、六百腦、七百脈、九百筋、十六肋骨。",
    "T12n0331_002:0067c17_7": "復有三事內纏其腸，分生、熟、藏腸，有十六交絡而住，二千五百脈道透映一百七節；八十萬俱胝毛孔具有五根、九竅、七藏，不淨充滿；髓有一掬、腦有一掬、脂有三掬、淡廕六掬、滓重六掬、風力隨遍、血有一斗，如是一切各各充滿。",
    "T12n0331_002:0067c23_0": "有七水脈而復圍繞，吸諸滋味，內火大增，熾然燒煮，逼切疲極，身脈汗流，是等諸相極難可見。",
    "T12n0331_002:0067c25_1": "此之臭穢不淨體相，是中云何起增上愛？",
    "T12n0331_002:0067c26_2": "如求丐人得所用物，得已旋棄；又如大車，負極重等。",
    "T12n0331_002:0067c27_3": "唯，諸智者！",
    "T12n0331_002:0067c27_4": "於法覺了應如是知。」",
    "T12n0331_002:0067c28_5": "即說頌曰：「此身多種不淨聚，　　愚無智者不了知，　彊起增上愛著心，　　如穢瓶破多穢氣。",
    "T12n0331_002:0068a02_0": "　耳、目、口、鼻皆穢物，　　彼等何者為香潔？",
    "T12n0331_002:0068a03_0": "　涎眵、結聹及涕洟，　　諸蟲雜惡何生愛？",
    "T12n0331_002:0068a04_0": "　譬如愚者取於炭，　　勤力摩治欲令白，　炭盡力疲白莫成，　　無智妄貪亦如是。",
    "T12n0331_002:0068a06_0": "　如人意欲成潔淨，　　多種修治於此身，　百轉沐浴及香塗，　　身壞命終歸不淨。」",
    "T12n0331_002:0068a08_0": "爾時，世尊復告無畏授等五百長者言：「長者當知，菩薩摩訶薩欲證阿耨多羅三藐三菩提者，觀察此身有四十四相。",
    "T12n0331_002:0068a10_1": "何等四十四？",
    "T12n0331_002:0068a11_0": "謂菩薩摩訶薩觀察此身誠所厭棄，菩薩觀身不可愛樂，以不饒益故；菩薩觀身極為臭穢，膿血滿故；菩薩觀身甚不堅牢，終破壞故；菩薩觀身體性羸劣，筋骨相聯故；菩薩觀身不淨，穢惡常流故，菩薩觀身如幻，愚夫異生彊起虛妄、動亂相故；菩薩觀身多所漏失，以九竅門常流注故；菩薩觀身熾然燒爇，謂貪火所焚、瞋火猛聚、癡火暗冥故；菩薩觀身，貪、瞋、癡網常所蓋覆，愛網相續故；菩薩觀身竅穴所依，以九竅門及諸毛孔周遍流注，雜穢充故；菩薩觀身多種逼惱，四百四病常增損故；菩薩觀身是為窟宅，八萬四千戶蟲之所聚故；菩薩觀身無常，終歸死法故；菩薩觀身無知，於法不知故；菩薩觀身如器用，眾緣合成、終破壞故；菩薩觀身逼切，眾多憂惱故；菩薩觀身無歸趣，畢竟老、死故；菩薩觀身深隱，諂誑所行故；菩薩觀身如地，難平滿故；菩薩觀身如火，以所愛色隨繫著故；菩薩觀身無厭足，隨五欲故；菩薩觀身破壞，煩惱對礙故；菩薩觀身無定分位，以其利衰現所受故；菩薩觀身無自他緣，不得源流故；菩薩觀身馳流心意，以種種緣作意伺察故；菩薩觀身棄背畢竟，歸於棄尸林故；菩薩觀身為他所食，鷲鳥、豺狼等食噉故；菩薩觀身如輪盤影現，筋骨連接故；菩薩觀身無所顧惜，殘棄漏失、膿血滿故；菩薩觀身耽著滋味，飲食所成故；菩薩觀身勤苦無利，以是無常生滅法故；菩薩觀身如惡友，起諸邪妄故；菩薩觀身如殺者，重重現增苦故；菩薩觀身為苦器，三苦逼惱故，所謂行苦、壞苦、苦苦；菩薩觀身為苦聚，五蘊隨轉無主宰故；菩薩觀身極不自在，種種緣成故；菩薩觀身無壽者，離男女相故；菩薩觀身空寂，諸蘊處界所合成故；菩薩觀身虛假，以如夢故；菩薩觀身不實，以如幻故；菩薩觀身動亂，如陽焰故；菩薩觀身馳流，如響應故；菩薩觀身虛妄所起，如影現故。",
    "T12n0331_002:0068b18_1": "長者！",
    "T12n0331_002:0068b19_2": "菩薩摩訶薩以如是等四十四相觀察於身。",
    "T12n0331_002:0068b20_3": "「而菩薩摩訶薩作此觀察時，所有於身樂欲、於身顧惜、於身執我、於身愛染、於身積集、於身繫著，一切悉斷。",
    "T12n0331_002:0068b22_4": "由是，於命樂欲、於命顧惜、於命執我、於命愛染、於命積集、於命繫著，乃至舍宅、妻子、眷屬、飲食、衣服、乘馭、床座、珍寶、財穀、香華、燈塗、一切受用樂具，若樂欲、若顧惜、若執我所、若愛染、若積集、若繫著，一切亦斷。",
    "T12n0331_002:0068b27_5": "由於身命能棄捨故，乃至一切受用樂具亦悉棄捨，如是乃能圓滿六波羅蜜多。",
    "T12n0331_002:0068b29_6": "長者！",
    "T12n0331_002:0068b29_7": "菩薩摩訶薩以能圓滿波羅蜜多故，即能速證阿耨多羅三藐三菩提。」",
    "T12n0331_002:0068c02_0": "爾時，世尊欲重宣此義即說頌曰：「應知人身極難得，　　莫因此身造眾罪，　豺狗取食棄尸林，　　空將此身為殘棄。",
    "T12n0331_002:0068c05_0": "　愚無智者常動亂，　　虛偽身中起貪愛，　此身難馭違背深，　　晝夜受苦無停息。",
    "T12n0331_002:0068c07_0": "　此身苦輪常生病、　　此身不淨廣充盈，　飢渴隨逐嬈惱深，　　誰諸智者生愛著？",
    "T12n0331_002:0068c09_0": "　此身如地廣無主，　　及如惡友愚生愛，　因此身故眾罪興，　　畢竟還自受諸苦。",
    "T12n0331_002:0068c11_0": "　此身不同金剛堅，　　莫因此身廣造罪，　智者應修勝福因，　　於佛教中生淨信。",
    "T12n0331_002:0068c13_0": "　此身不久徒存養，　　衣服香嚴飲食資，　緣歸破壞暫任持，　　邪勤施作何空過？",
    "T12n0331_002:0068c15_0": "　經百劫中難得遇，　　大牟尼尊出世間，　速於佛教淨信生，　　莫於惡趣受極怖。",
    "T12n0331_002:0068c17_0": "　假使壽千俱胝歲，　　彼尚勿應生貪愛，　何況壽不滿百年，　　豈生貪愛無厭足？",
    "T12n0331_002:0068c19_0": "　或有一類奢侈者，　　不念此身極難得，　廣集嬉戲歌伎人，　　於前戲劇求快樂。",
    "T12n0331_002:0068c21_0": "　廣集財寶何有樂？",
    "T12n0331_002:0068c21_1": "　　護惜重重苦惱增，　下劣愚夫喜悅生，　　智者於中離貪著。",
    "T12n0331_002:0068c23_0": "　富貴不實如夢幻，　　愚者馳流於心意，　剎那破壞剎那成，　　誰諸智者生貪愛？",
    "T12n0331_002:0068c25_0": "佛說無畏授所問大乘經卷中"
}