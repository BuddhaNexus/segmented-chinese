{
    "T01n0001_013:0082a03_0": "佛說長阿含經卷第十三",
    "T01n0001_013:0082a05_0": "後秦弘始年佛陀耶舍共竺佛念譯",
    "T01n0001_013:0082a06_0": "（二〇）第三分阿摩晝經第一",
    "T01n0001_013:0082a07_0": "如是我聞：一時，佛遊俱薩羅國，與大比丘眾千二百五十人俱，至伊車能伽羅俱薩羅婆羅門村，即於彼伊車林中止宿。",
    "T01n0001_013:0082a09_1": "時，有沸伽羅娑羅婆羅門，止郁伽羅村，其村豐樂，人民熾盛，波斯匿王即封此村，與沸伽羅娑羅婆羅門，以為梵分。",
    "T01n0001_013:0082a12_2": "此婆羅門七世已來父母真正，不為他人之所輕毀，三部舊典諷誦通利，種種經書皆能分別，又能善解大人相法、祭祀儀禮，有五百弟子，教授不廢。",
    "T01n0001_013:0082a15_3": "其第一摩納弟子名阿摩晝，七世以來父母真正，不為他人之所輕毀，三部舊典諷誦通利，種種經書皆能分別，亦能善解大人相法、祭祀儀禮，亦有五百摩納弟子，教授不廢，與師無異。",
    "T01n0001_013:0082a20_4": "時，沸伽羅娑羅婆羅門聞沙門瞿曇釋種子出家成道，與大比丘眾千二百五十人俱，至伊車能伽羅俱薩羅婆羅門村，止伊車林中，有大名稱，流聞天下，如來、至真、等正覺，十號具足，於諸天、世人、魔、若魔、天、沙門、婆羅門中，自身作證，為他說法，上中下善，義味具足，梵行清淨。",
    "T01n0001_013:0082a26_5": "如此真人應往親覲，我今寧可觀沙門瞿曇，為定有三十二相，名聞流布，為稱實不？",
    "T01n0001_013:0082a28_6": "當以何緣得見佛相？",
    "T01n0001_013:0082a28_7": "復作是念言：今我弟子阿摩晝，七世以來父母真正，不為他人之所輕毀，三部舊典諷誦通利，種種經書盡能分別，又能善解大人相法、祭祀儀禮，唯有此人可使觀佛，知相有無。",
    "T01n0001_013:0082b04_8": "時，婆羅門即命弟子阿摩晝而告之曰：「汝往觀彼沙門瞿曇，為定有三十二相，為虛妄耶？」",
    "T01n0001_013:0082b06_9": "時，阿摩晝尋白師言：「我以何驗觀瞿曇相，知其虛實？」",
    "T01n0001_013:0082b07_10": "師即報曰：「我今語汝，其有具足三十二大人相者，必趣二處，無有疑也。",
    "T01n0001_013:0082b09_11": "若在家，當為轉輪聖王，王四天下，以法治化統領民物，七寶具足：一、金輪寶，二、白象寶，三、紺馬寶，四、神珠寶，五、玉女寶，六、居士寶，七、典兵寶。",
    "T01n0001_013:0082b12_12": "王有千子，勇猛多智，降伏怨敵，兵杖不用，天下泰平，國內民物無所畏懼。",
    "T01n0001_013:0082b14_13": "若其不樂世間，出家求道，當成如來、至真、等正覺，十號具足。",
    "T01n0001_013:0082b15_14": "以此可知瞿曇虛實。」",
    "T01n0001_013:0082b16_15": "時，阿摩晝受師教已，即嚴駕寶車，將五百摩納弟子，清旦出村，往詣伊車林。",
    "T01n0001_013:0082b17_16": "到已下車，步進詣世尊所；佛坐彼立，佛立彼坐，於其中間共談義理。",
    "T01n0001_013:0082b19_17": "佛告摩納曰：「汝曾與諸耆舊長宿大婆羅門如是論耶？」",
    "T01n0001_013:0082b20_18": "摩納白佛：「此為何言？」",
    "T01n0001_013:0082b21_19": "佛告摩納：「我坐汝立，我立汝坐，中間共論，汝師論法當如是耶？」",
    "T01n0001_013:0082b22_20": "摩納白佛言：「我婆羅門論法，坐則俱坐，立則俱立，臥則俱臥。",
    "T01n0001_013:0082b24_21": "今諸沙門毀形鰥獨，卑陋下劣，習黑冥法，我與此輩共論義時，坐起無在。」",
    "T01n0001_013:0082b25_22": "爾時，世尊即語彼言：「卿摩納未被調伏。」",
    "T01n0001_013:0082b26_23": "時，摩納聞世尊稱卿，又聞未被調伏，即生忿恚，毀謗佛言：「此釋種子，好懷嫉惡，無有義法。」",
    "T01n0001_013:0082b29_0": "佛告摩納：「諸釋種子，何過於卿？」",
    "T01n0001_013:0082b29_1": "摩納言：「昔我一時為師少緣，在釋迦迦維羅越國。",
    "T01n0001_013:0082c01_2": "時，有眾多諸釋種子，以少因緣集在講堂，遙見我來，輕慢戲弄，不順儀法，不相敬待。」",
    "T01n0001_013:0082c03_3": "佛告摩納：「彼諸釋子還在本國，遊戲自恣，猶如飛鳥自於樔林，出入自在。",
    "T01n0001_013:0082c05_4": "諸釋種子自於本國，遊戲自在，亦復如是。」",
    "T01n0001_013:0082c06_5": "摩納白佛言：「世有四姓——剎利、婆羅門、居士、首陀羅，其彼三姓，常尊重、恭敬、供養婆羅門；彼諸釋子義不應爾。",
    "T01n0001_013:0082c09_6": "彼釋廝細、卑陋、下劣，而不恭敬我婆羅門。」",
    "T01n0001_013:0082c10_7": "爾時，世尊默自念言：「此摩納子！",
    "T01n0001_013:0082c10_8": "數數毀罵言及廝細，我今寧可說其本緣調伏之耶！」",
    "T01n0001_013:0082c12_9": "佛告摩納：「汝姓何等？」",
    "T01n0001_013:0082c12_10": "摩納答言：「我姓聲王。」",
    "T01n0001_013:0082c13_11": "佛告摩納：「汝姓爾者，則為是釋迦奴種。」",
    "T01n0001_013:0082c14_12": "時，彼五百摩納弟子，皆舉大聲而語佛言：「勿說此言！",
    "T01n0001_013:0082c15_13": "謂：『此摩納為釋迦奴種。』",
    "T01n0001_013:0082c15_14": "所以者何？",
    "T01n0001_013:0082c16_15": "此大摩納，真族姓子，顏貌端正，辯才應機，廣博多聞，足與瞿曇往返談論。」",
    "T01n0001_013:0082c17_16": "爾時，世尊告五百摩納：「若汝師盡不如汝言者，當捨汝師共汝論義；若汝師有如上事如汝言者，汝等宜默，當共汝師論。」",
    "T01n0001_013:0082c20_17": "時，五百摩納白佛言：「我等盡默，聽共師論。」",
    "T01n0001_013:0082c21_18": "時，五百摩納盡皆默然。",
    "T01n0001_013:0082c22_19": "爾時，世尊告阿摩晝：「乃往過去久遠世時，有王名聲摩。",
    "T01n0001_013:0082c23_20": "王有四子：一名面光，二名象食，三名路指，四名莊嚴。",
    "T01n0001_013:0082c24_21": "其王四子少有所犯，王擯出國到雪山南，住直樹林中，其四子母及諸家屬，皆追念之，即共集議，詣聲摩王所，白言：『大王！",
    "T01n0001_013:0082c27_22": "當知我等與四子別久，欲往看視。』",
    "T01n0001_013:0082c28_23": "王即告曰：『欲往隨意。』",
    "T01n0001_013:0082c29_24": "時，母眷屬聞王教已，即詣雪山南直樹林中，到四子所。",
    "T01n0001_013:0083a01_25": "時諸母言：『我女與汝子，汝女與我子，即相配匹遂成夫婦，後生男子，容貌端正。』",
    "T01n0001_013:0083a03_26": "「時，聲摩王聞其四子諸母與女共為夫婦，生子端正，王即歡喜，而發此言：『此真釋子！",
    "T01n0001_013:0083a05_27": "真釋童子！』",
    "T01n0001_013:0083a05_28": "能自存立，因此名釋(釋。",
    "T01n0001_013:0083a06_29": "秦言能在直樹林。",
    "T01n0001_013:0083a06_30": "故名釋。",
    "T01n0001_013:0083a06_31": "釋。",
    "T01n0001_013:0083a06_32": "秦言亦言直)。",
    "T01n0001_013:0083a06_33": "聲摩王即釋種先也。",
    "T01n0001_013:0083a07_34": "王有青衣，名曰方面，顏貌端正，與一婆羅門交通，遂便有娠，生一摩納子，墮地能言，尋語父母：『當洗浴我，除諸穢惡；我年大已，自當報恩。』",
    "T01n0001_013:0083a10_35": "以其初生能言，故名聲王。",
    "T01n0001_013:0083a10_36": "如今初生有能言者，人皆怖畏，名為可畏；彼亦如是，生便能言，故名聲王。",
    "T01n0001_013:0083a12_37": "從此已來，婆羅門種遂以聲王為姓。」",
    "T01n0001_013:0083a13_38": "又告摩納：「汝頗從先宿耆舊大婆羅門，聞此種姓因緣已不？」",
    "T01n0001_013:0083a15_0": "時，彼摩納默然不對。",
    "T01n0001_013:0083a15_1": "如是再問，又復不對。",
    "T01n0001_013:0083a16_0": "佛至三問，語摩納言：「吾問至三，汝宜速答，設不答者，密迹力士手執金杵在吾左右，即當破汝頭為七分。」",
    "T01n0001_013:0083a18_1": "時，密迹力士手執金杵，當摩納頭上虛空中立，若摩納不時答問，即下金杵碎摩納首。",
    "T01n0001_013:0083a20_2": "佛告摩納：「汝可仰觀。」",
    "T01n0001_013:0083a21_3": "摩納仰觀，見密迹力士手執金杵立虛空中，見已恐怖，衣毛為竪，即起移坐附近世尊，依恃世尊為救為護，白世尊言：「世尊當問，我今當答。」",
    "T01n0001_013:0083a24_4": "佛即告摩納：「汝曾於先宿耆舊大婆羅門，聞說如是種姓緣不？」",
    "T01n0001_013:0083a26_0": "摩納答言：「我信曾聞，實有是事。」",
    "T01n0001_013:0083a26_1": "時，五百摩納弟子，皆各舉聲自相謂言：「此阿摩晝，實是釋迦奴種也。",
    "T01n0001_013:0083a28_2": "沙門瞿曇所說真實，我等無狀，懷輕慢心。」",
    "T01n0001_013:0083a29_3": "爾時，世尊便作是念：「此五百摩納後必懷慢，稱彼為奴，今當方便滅其奴名。」",
    "T01n0001_013:0083b01_4": "即告五百摩納曰：「汝等諸人！",
    "T01n0001_013:0083b02_5": "慎勿稱彼為奴種也。",
    "T01n0001_013:0083b03_6": "所以者何？",
    "T01n0001_013:0083b03_7": "彼先婆羅門是大仙人，有大威力，伐聲摩王索女，王以畏故，即以女與。」",
    "T01n0001_013:0083b05_8": "由佛此言得免奴名。",
    "T01n0001_013:0083b05_9": "爾時，世尊告阿摩晝曰：「云何？",
    "T01n0001_013:0083b06_10": "摩納！",
    "T01n0001_013:0083b06_11": "若剎利女七世已來父母真正，不為他人之所輕毀，若與一婆羅門為妻生子，摩納！",
    "T01n0001_013:0083b08_12": "容貌端正，彼入剎利種，得坐受水誦剎利法不？」",
    "T01n0001_013:0083b09_13": "答曰：「不得。」",
    "T01n0001_013:0083b09_14": "「得父財業不？」",
    "T01n0001_013:0083b10_15": "答曰：「不得。」",
    "T01n0001_013:0083b10_16": "「得嗣父職不？」",
    "T01n0001_013:0083b10_17": "答曰：「不得。」",
    "T01n0001_013:0083b10_18": "「云何？",
    "T01n0001_013:0083b11_19": "摩納！",
    "T01n0001_013:0083b11_20": "若婆羅門女七世以來父母真正，不為他人之所輕毀，與剎利為妻，生一童子，顏貌端正，彼入婆羅門眾中，得坐起受水不？」",
    "T01n0001_013:0083b14_21": "答曰：「得。」",
    "T01n0001_013:0083b14_22": "「得誦婆羅門法，得父遺財，嗣父職不？」",
    "T01n0001_013:0083b15_23": "答曰：「得。」",
    "T01n0001_013:0083b15_24": "「云何，摩納！",
    "T01n0001_013:0083b15_25": "若婆羅門擯婆羅門投剎利種者，寧得坐起受水，誦剎利法不？」",
    "T01n0001_013:0083b17_26": "答曰：「不得。」",
    "T01n0001_013:0083b17_27": "「得父遺財，嗣父職不？」",
    "T01n0001_013:0083b18_0": "答曰：「不得。」",
    "T01n0001_013:0083b18_1": "「若剎利種擯剎利投婆羅門，寧得坐起受水，誦婆羅門法，得父遺財，嗣父職不？」",
    "T01n0001_013:0083b20_2": "答曰：「得。」",
    "T01n0001_013:0083b20_3": "「是故，摩納！",
    "T01n0001_013:0083b20_4": "女中剎利女勝，男中剎利男勝，非婆羅門也。」",
    "T01n0001_013:0083b21_5": "梵天躬自說偈言：「剎利生中勝，　　種姓亦純真；　明行悉具足，　　天人中最勝。」",
    "T01n0001_013:0083b25_0": "佛告摩納：「梵天說此偈，實為善說，非不善也，我所然可，所以者何？",
    "T01n0001_013:0083b26_1": "我今如來、至真、等正覺，亦說此義：「剎利生中勝，　　種姓亦純真；　明行悉具足，　　天人中最勝。」",
    "T01n0001_013:0083c01_0": "摩納白佛言：「瞿曇！",
    "T01n0001_013:0083c01_1": "何者是無上士，明行具足？」",
    "T01n0001_013:0083c02_2": "佛告摩納：「諦聽！",
    "T01n0001_013:0083c02_3": "諦聽！",
    "T01n0001_013:0083c02_4": "善思念之，當為汝說。」",
    "T01n0001_013:0083c03_5": "對曰：「唯然！",
    "T01n0001_013:0083c03_6": "願樂欲聞。」",
    "T01n0001_013:0083c03_7": "佛告摩納：「若如來出現於世，應供、正遍知、明行足、為善逝、世間解、無上士、調御丈夫、天人師、佛、世尊，於一切諸天、世人、沙門、婆羅門、天、魔、梵王中，獨覺自證，為人說法。",
    "T01n0001_013:0083c07_8": "上語亦善、中語亦善、下語亦善，義味具足，開清淨行。",
    "T01n0001_013:0083c08_9": "若居士、居士子及餘種姓，聞正法者即生信樂，以信樂心而作是念：『我今在家，妻子繫縛，不得清淨純修梵行；今者寧可剃除鬚髮，服三法衣，出家修道。』",
    "T01n0001_013:0083c12_10": "彼於異時，捨家財產，捐棄親族，剃除鬚髮、服三法衣，出家修道，與出家人同捨飾好，具諸戒行，不害眾生。",
    "T01n0001_013:0083c14_11": "「捨於刀杖，懷慙愧心，慈念一切，是為不殺；捨竊盜心，不與不取，其心清淨，無私竊意，是為不盜；捨離婬欲，淨修梵行，慇懃精進，不為欲染，潔淨而住，是為不婬；捨離妄語，至誠無欺，不誑他人，是為不妄語；捨離兩舌，若聞此語，不傳至彼，若聞彼語，不傳至此，有離別者，善為和合，使相親敬，凡所言說，和順知時，是為不兩舌；捨離惡口，所言麤獷，喜惱他人，令生忿結，捨如是言，言則柔濡，不生怨害，多所饒益，眾人敬愛，樂聞其言，是為不惡口；捨離綺語，所言知時，誠實如法，依律滅諍，有緣而言，言不虛發，是為捨離綺語；捨于飲酒，離放逸處，不著香華瓔珞，歌舞倡伎不往觀聽，不坐高牀，非時不食，金銀七寶不取不用，不娶妻妾，不畜奴婢、象馬、車牛、鷄犬、猪羊、田宅、園觀，不為虛詐斗秤欺人，不以手拳共相牽抴，亦不觝債，不誣罔人，不為偽詐。",
    "T01n0001_013:0084a03_12": "捨如是惡，滅於諍訟諸不善事，行則知時，非時不行，量腹而食無所藏積，度身而衣趣足而已，法服應器常與身俱，猶如飛鳥羽翮隨身，比丘無餘亦復如是。",
    "T01n0001_013:0084a07_13": "「摩納！",
    "T01n0001_013:0084a07_14": "如餘沙門、婆羅門受他信施，更求餘積，衣服飲食無有厭足；入我法者，無如此事。",
    "T01n0001_013:0084a09_15": "摩納！",
    "T01n0001_013:0084a09_16": "如餘沙門、婆羅門食他信施，自營生業，種殖樹木，鬼神所依；入我法者，無如是事。",
    "T01n0001_013:0084a11_17": "摩納！",
    "T01n0001_013:0084a11_18": "如餘沙門婆羅門食他信施，更作方便，求諸利養，象牙、雜寶、高廣大牀、種種文繡、綩綖被褥；入我法者，無如是事。",
    "T01n0001_013:0084a14_19": "摩納！",
    "T01n0001_013:0084a14_20": "如餘沙門、婆羅門受他信施，更作方便，求自莊嚴，酥油摩身，香水洗沐，香末自塗，香澤梳頭，著好華鬘，染目紺色，拭面莊嚴，鐶紐澡潔，以鏡自照，雜色革屣，上服純白，刀杖、侍從、寶蓋、寶扇、莊嚴寶車；入我法者，無如此事。",
    "T01n0001_013:0084a19_21": "摩納！",
    "T01n0001_013:0084a19_22": "如餘沙門、婆羅門食他信施，專為嬉戱，碁局博奕，八道、十道、百道，至一切道，種種戱笑；入我法者，無如此事。",
    "T01n0001_013:0084a22_23": "「摩納！",
    "T01n0001_013:0084a22_24": "如餘沙門、婆羅門食他信施，但說遮道無益之言，王者、戰鬪、軍馬之事，群僚、大臣、騎乘出入、遊園觀事，及論臥起、行步、女人之事，衣服、飲食、親里之事，又說入海採寶之事；入我法者，無如此事。",
    "T01n0001_013:0084a26_25": "摩納！",
    "T01n0001_013:0084a26_26": "如餘沙門、婆羅門食他信施，無數方便，但作邪命，諂諛美辭，現相毀訾，以利求利；入我法者，無如此事。",
    "T01n0001_013:0084a29_27": "摩納！",
    "T01n0001_013:0084a29_28": "如餘沙門、婆羅門食他信施，但共諍訟，或於園觀，或在浴池，或於堂上，互相是非，言：『我知經律，汝無所知；我趣正道，汝向邪徑；以前著後，以後著前；我能忍汝，汝不能忍；汝所言說，皆不真正；若有所疑，當來問我，我盡能答。』",
    "T01n0001_013:0084b05_29": "入我法者，無如此事。",
    "T01n0001_013:0084b06_30": "「摩納！",
    "T01n0001_013:0084b06_31": "如餘沙門、婆羅門食他信施，更作方便，求為使命，若為王、王大臣、婆羅門、居士通信使，從此詣彼，從彼至此，持此信授彼，持彼信授此，或自為，或教他為；入我法者，無如此事。",
    "T01n0001_013:0084b10_32": "摩納！",
    "T01n0001_013:0084b10_33": "如餘沙門、婆羅門食他信施，但習戰陣鬪諍之事，或習刀杖、弓矢之事，或鬪鷄犬、猪羊、象馬、牛駝諸畜，或鬪男女，及作眾聲：貝聲、鼙聲、歌聲、舞聲，緣幢倒絕，種種伎戱；入我法者，無如此事。",
    "T01n0001_013:0084b15_34": "摩納！",
    "T01n0001_013:0084b15_35": "如餘沙門、婆羅門食他信施，行遮道法，邪命自活，瞻相男女，吉凶好醜，及相畜生，以求利養；入我法者，無如此事。",
    "T01n0001_013:0084b18_36": "「摩納！",
    "T01n0001_013:0084b18_37": "如餘沙門、婆羅門食他信施，行遮道法，邪命自活，召喚鬼神，或復驅遣，或能令住，種種[袖-由+厭]禱，無數方道，恐嚇於人，能聚能散，能苦能樂，又能為人安胎出衣，亦能呪人使作驢馬，亦能使人盲聾瘖瘂，現諸技術，叉手向日月，作諸苦行以求利養；入我法者，無如是事。",
    "T01n0001_013:0084b24_38": "摩納！",
    "T01n0001_013:0084b24_39": "如餘沙門、婆羅門食他信施，行遮道法，邪命自活，為人呪病，或誦惡術，或為善呪，或為醫方、鍼灸、藥石，療治眾病；入我法者，無如是事。",
    "T01n0001_013:0084b28_40": "摩納！",
    "T01n0001_013:0084b28_41": "如餘沙門、婆羅門食他信施，行遮道法，邪命自活，或呪水火，或為鬼呪，或誦剎利呪，或誦鳥呪，或支節呪，或是安宅符呪，或火燒、鼠嚙能為解呪，或誦別死生書，或讀夢書，或相手面，或誦天文書，或誦一切音書；入我法者，無如是事。",
    "T01n0001_013:0084c04_42": "摩納！",
    "T01n0001_013:0084c04_43": "如餘沙門、婆羅門食他信施，行遮道法，邪命自活，瞻相天時，言雨不雨，穀貴穀賤，多病少病，恐怖安隱，或說地動、彗星、日月薄蝕，或言星蝕，或言不蝕，如是善瑞，如是惡徵；入我法者，無如是事。",
    "T01n0001_013:0084c09_44": "「摩納！",
    "T01n0001_013:0084c09_45": "如餘沙門、婆羅門食他信施，行遮道法，邪命自活，或言此國勝彼，彼國不如；或言彼國勝此，此國不如；瞻相吉凶，說其盛衰；入我法者，無如是事。",
    "T01n0001_013:0084c13_46": "但修聖戒，無染著心，內懷喜樂，目雖見色而不取相，眼不為色之所拘繫，堅固寂然，無所貪著，亦無憂患，不漏諸惡，堅持戒品，善護眼根，耳、鼻、舌、身、意亦復如是。",
    "T01n0001_013:0084c17_47": "善御六觸，護持調伏，令得安隱，猶如平地駕四馬車，善調御者，執鞭持控，使不失轍，比丘如是，御六根馬，安隱無失。",
    "T01n0001_013:0084c19_48": "彼有如是聖戒，得聖眼根，食知止足，亦不貪味，趣以養身，令無苦患而不貢高，調和其身，令故苦滅，新苦不生，有力無事，令身安樂。",
    "T01n0001_013:0084c23_49": "猶如有人以藥塗瘡，趣使瘡差，不求飾好，不以自高。",
    "T01n0001_013:0084c24_50": "摩納！",
    "T01n0001_013:0084c24_51": "比丘如是，食足支身，不懷慢恣。",
    "T01n0001_013:0084c25_52": "又如膏車，欲使通利以用運載，有所至到；比丘如是，食足支身，欲為行道。",
    "T01n0001_013:0084c27_53": "「摩納！",
    "T01n0001_013:0084c27_54": "比丘如是成就聖戒，得聖諸根，食知止足，初夜後夜，精進覺悟。",
    "T01n0001_013:0084c28_55": "又於晝日，若行若坐，常念一心，除眾陰蓋。",
    "T01n0001_013:0084c29_56": "彼於初夜，若行若坐，常念一心，除眾陰蓋；乃至中夜，偃右脅而臥，念當時起，繫想在明，心無錯亂；至於後夜，便起思惟，若行若坐，常念一心，除眾陰蓋。",
    "T01n0001_013:0085a04_57": "比丘有如是聖戒具足，得聖諸根，食知止足，初夜後夜，精勤覺悟，常念一心，無有錯亂。",
    "T01n0001_013:0085a06_58": "「云何比丘念無錯亂？",
    "T01n0001_013:0085a06_59": "如是比丘內身身觀，精勤不懈，憶念不忘，除世貪憂；外身身觀、內外身身觀，精勤不懈，憶念不忘，捨世貪憂，受、意、法觀亦復如是，是為比丘念無錯亂。",
    "T01n0001_013:0085a10_60": "云何一心？",
    "T01n0001_013:0085a10_61": "如是比丘若行步出入，左右顧視，屈申俯仰，執持衣鉢，受取飲食，左右便利，睡眠覺悟，坐立語默，於一切時，常念一心，不失威儀，是為一心。",
    "T01n0001_013:0085a13_62": "譬如有人與大眾行，若在前行，若在中、後，常得安隱，無有怖畏。",
    "T01n0001_013:0085a15_63": "摩納！",
    "T01n0001_013:0085a15_64": "比丘如是行步出入，——至於語默，常念一心，無有憂畏。",
    "T01n0001_013:0085a16_65": "「比丘有如是聖戒，得聖諸根，食知止足，初夜後夜，精勤覺悟，常念一心，無有錯亂，樂在靜處、樹下、塚間。",
    "T01n0001_013:0085a18_66": "若在山窟，或在露地及糞聚間，至時乞食，還洗手足，安置衣鉢，結跏趺坐，端身正意，繫念在前。",
    "T01n0001_013:0085a21_67": "除去慳貪，心不與俱，滅瞋恨心，無有怨結，心住清淨，常懷慈愍；除去睡眠，繫想在明，念無錯亂，斷除掉戲，心不與俱。",
    "T01n0001_013:0085a24_68": "內行寂滅，滅掉戲心，斷除疑惑，已度疑網，其心專一，在於善法。",
    "T01n0001_013:0085a25_69": "譬如僮僕，大家賜姓，安隱解脫，免於僕使，其心歡喜，無復憂畏。",
    "T01n0001_013:0085a27_70": "「又如有人舉財治生，大得利還，還本主物，餘財足用，彼自念言：『我本舉財，恐不如意，今得利還，還主本物，餘財足用，無復憂畏，發大歡喜。』",
    "T01n0001_013:0085b01_71": "如人久病，從病得差，飲食消化，色力充足，彼作是念：『我先有病，而今得差，飲食消化，色力充足，無復憂畏，發大歡喜。』",
    "T01n0001_013:0085b04_72": "又如人久閉牢獄，安隱得出，彼自念言：『我先拘閉，今已解脫，無復憂畏，發大歡喜。』",
    "T01n0001_013:0085b06_73": "又如人多持財寶，經大曠野，不遭賊盜，安隱得過，彼自念言：『我持財寶過此嶮難，無復憂畏發大歡喜，其心安樂。』",
    "T01n0001_013:0085b08_74": "「摩納！",
    "T01n0001_013:0085b09_0": "比丘有五蓋自覆，常懷憂畏亦復如奴。",
    "T01n0001_013:0085b10_0": "如負債人、久病在獄、行大曠野，自見未離，諸陰蓋心，覆蔽闇冥，慧眼不明，彼即精勤捨欲、惡不善法，與覺、觀俱，離生喜、樂，得入初禪。",
    "T01n0001_013:0085b13_1": "彼已喜樂潤漬於身，周遍盈溢，無不充滿。",
    "T01n0001_013:0085b14_2": "如人巧浴器盛眾藥，以水漬之，中外俱潤，無不周遍。",
    "T01n0001_013:0085b15_3": "比丘如是得入初禪，喜樂遍身，無不充滿。",
    "T01n0001_013:0085b16_4": "如是，摩納！",
    "T01n0001_013:0085b16_5": "是為最初現身得樂，所以者何？",
    "T01n0001_013:0085b17_6": "斯由精進，念無錯亂，樂靜閑居之所得也。",
    "T01n0001_013:0085b18_7": "「彼於覺、觀，便生為信，專念一心，無覺、無觀，定生喜、樂，入第二禪。",
    "T01n0001_013:0085b19_8": "彼已一心喜樂潤漬於身，周遍盈溢，無不充滿，猶如山頂涼泉水自中出，不從外來，即此池中出清淨水，還自浸漬，無不周遍。",
    "T01n0001_013:0085b22_9": "摩納！",
    "T01n0001_013:0085b22_10": "比丘如是入第二禪，定生喜、樂，無不充滿，是為第二現身得樂。",
    "T01n0001_013:0085b24_11": "「彼捨喜、住，護念不錯亂，身受快樂，如聖所說，起護念樂，入第三禪。",
    "T01n0001_013:0085b26_12": "彼身無喜，以樂潤漬，周遍盈溢，無不充滿，譬如優鉢花、鉢頭摩華、拘頭摩花、分陀利花，始出淤泥而未出水，根莖枝葉潤漬水中，無不周遍。",
    "T01n0001_013:0085b29_13": "摩納！",
    "T01n0001_013:0085b29_14": "比丘如是入第三禪。",
    "T01n0001_013:0085c01_0": "離喜、住樂，潤漬於身，無不周遍，此是第三現身得樂。",
    "T01n0001_013:0085c02_1": "「彼捨喜、樂，憂、喜先滅，不苦不樂，護念清淨，入第四禪，身心清淨，具滿盈溢，無不周遍。",
    "T01n0001_013:0085c04_2": "猶如有人沐浴清潔，以新白疊被覆其身，舉體清淨。",
    "T01n0001_013:0085c05_3": "摩納！",
    "T01n0001_013:0085c05_4": "比丘如是入第四禪，其心清淨，充滿於身，無不周遍，又入第四禪，心無增減，亦不傾動，住無愛恚、無動之地。",
    "T01n0001_013:0085c08_5": "譬如密室，內外塗治，堅閉戶嚮，無有風塵，於內燃燈無觸嬈者，其燈焰上怗然不動。",
    "T01n0001_013:0085c10_6": "摩納！",
    "T01n0001_013:0085c10_7": "比丘如是入第四禪，心無增減，亦不傾動，住無愛恚、無動之地，此是第四現身得樂，所以者何？",
    "T01n0001_013:0085c12_8": "斯由精勤不懈，念不錯亂，樂靜閑居之所得也。",
    "T01n0001_013:0085c13_9": "「彼得定心，清淨無穢，柔濡調伏，住無動地，自於身中起變化心，化作異身，支節具足，諸根無闕，彼作是觀：『此身色四大化成彼身，此身亦異，彼身亦異，從此身起心，化成彼身，諸根具足，支節無闕。』",
    "T01n0001_013:0085c18_10": "譬如有人鞘中拔刀，彼作是念：『鞘異刀異，而刀從鞘出。』",
    "T01n0001_013:0085c19_11": "又如有人合麻為繩，彼作是念：『麻異繩異，而繩從麻出。』",
    "T01n0001_013:0085c20_12": "又如有人篋中出蛇，彼作是念：『篋異蛇異，而蛇從篋出。』",
    "T01n0001_013:0085c22_13": "又如有人從簏出衣，彼作是念：『簏異衣異，而衣從簏出。』",
    "T01n0001_013:0085c23_14": "摩納！",
    "T01n0001_013:0085c23_15": "比丘亦如是，此是最初所得勝法。",
    "T01n0001_013:0085c24_16": "所以者何？",
    "T01n0001_013:0085c24_17": "斯由精進，念不錯亂，樂靜閑居之所得也。",
    "T01n0001_013:0085c25_18": "「彼已定心，清淨無穢，柔濡調伏，住無動地，從己四大色身中起心，化作化身，一切諸根、支節具足，彼作是觀：『此身是四大合成，彼身從化而有，此身亦異，彼身亦異，此心在此身中，依此身住，至化身中。』",
    "T01n0001_013:0086a01_19": "譬如琉璃、摩尼，瑩治甚明，清淨無穢，若以青、黃、赤綖貫之，有目之士置掌而觀，知珠異綖異，而綖依於珠，從珠至珠。",
    "T01n0001_013:0086a04_0": "摩納！",
    "T01n0001_013:0086a04_1": "比丘觀心依此身住，至彼化身亦復如是，此是比丘第二勝法。",
    "T01n0001_013:0086a05_2": "所以者何？",
    "T01n0001_013:0086a05_3": "斯由精勤，念不錯亂，樂獨閑居之所得也。",
    "T01n0001_013:0086a06_4": "「彼以定心，清淨無穢，柔濡調伏，住無動地，一心修習神通智證，能種種變化，變化一身為無數身，以無數身還合為一；身能飛行，石壁無礙；遊空如鳥，履水如地；身出烟燄，如大火[卄/積]；手捫日月，立至梵天。",
    "T01n0001_013:0086a11_5": "譬如陶師善調和泥，隨意所造，任作何器，多所饒益。",
    "T01n0001_013:0086a12_6": "亦如巧匠善能治木，隨意所造，自在能成，多所饒益。",
    "T01n0001_013:0086a14_7": "又如牙師善治象牙，亦如金師善煉真金，隨意所造，多所饒益。",
    "T01n0001_013:0086a15_8": "摩納！",
    "T01n0001_013:0086a15_9": "比丘如是，定心清淨，住無動地，隨意變化，乃至手捫日月，立至梵天，此是比丘第三勝法。",
    "T01n0001_013:0086a18_0": "「彼以心定，清淨無穢，柔濡調伏，住無動地，一心修習，證天耳智。",
    "T01n0001_013:0086a19_1": "彼天耳淨，過於人耳，聞二種聲：天聲、人聲。",
    "T01n0001_013:0086a20_2": "譬如城內有大講堂，高廣顯敞，有聰聽人居此堂內，堂內有聲，不勞聽功，種種悉聞；比丘如是，以心定故，天耳清淨，聞二種聲。",
    "T01n0001_013:0086a23_3": "摩納！",
    "T01n0001_013:0086a23_4": "此是比丘第四勝法。",
    "T01n0001_013:0086a23_5": "「彼以定心，清淨無穢，柔濡調伏，住無動地，一心修習，證他心智。",
    "T01n0001_013:0086a25_6": "彼知他心有欲無欲、有垢無垢、有癡無癡、廣心狹心、小心大心、定心亂心、縛心解心、上心下心，至無上心皆悉知之。",
    "T01n0001_013:0086a28_7": "譬如有人以清水自照，好惡必察；比丘如是，以心淨故，能知他心。",
    "T01n0001_013:0086a29_8": "摩納！",
    "T01n0001_013:0086a29_9": "此是比丘第五勝法。",
    "T01n0001_013:0086b01_10": "「彼以心定，清淨無穢，柔濡調伏，住無動地，一心修習宿命智證，便能憶識宿命無數若干種事，能憶一生至無數生，劫數成敗、死此生彼、名姓種族、飲食好惡、壽命長短、所受苦樂、形色相貌皆悉憶識。",
    "T01n0001_013:0086b05_11": "譬如有人，從己村落至他國邑，在於彼處，若行若住，若語若默，復從彼國至於餘國，如是展轉便還本土，不勞心力，盡能憶識所行諸國，從此到彼，從彼到此，行住語默，皆悉憶之。",
    "T01n0001_013:0086b10_12": "摩納！",
    "T01n0001_013:0086b10_13": "比丘如是，能以定心清淨無穢，住無動地，以宿命智能憶宿命無數劫事，此是比丘得第一勝。",
    "T01n0001_013:0086b12_14": "無明永滅，大明法生，闇冥消滅，光曜法生，此是比丘宿命智明。",
    "T01n0001_013:0086b13_15": "所以者何？",
    "T01n0001_013:0086b14_16": "斯由精勤，念無錯亂，樂獨閑居之所得也。",
    "T01n0001_013:0086b15_17": "「彼以定心，清淨無穢，柔濡調伏，住無動處，一心修習見生死智證。",
    "T01n0001_013:0086b16_18": "彼天眼淨，見諸眾生死此生彼、從彼生此、形色好醜、善惡諸果、尊貴卑賤、隨所造業報應因緣皆悉知之。",
    "T01n0001_013:0086b19_19": "此人身行惡，口言惡，意念惡，誹謗賢聖，信邪倒見，身敗命終，墮三惡道；此人身行善，口言善，意念善，不謗賢聖，見正信行，身壞命終，生天、人中。",
    "T01n0001_013:0086b22_20": "以天眼淨，見諸眾生隨所業緣，往來五道，譬如城內高廣平地，四交道頭起大高樓，明目之士在上而觀，見諸行人東西南北，舉動所為皆悉見之。",
    "T01n0001_013:0086b25_21": "摩納！",
    "T01n0001_013:0086b26_22": "比丘如是，以定心清淨，住無動處，見生死智證。",
    "T01n0001_013:0086b27_23": "以天眼淨，盡見眾生所為善惡，隨業受生，往來五道皆悉知之，此是比丘得第二明。",
    "T01n0001_013:0086b29_24": "斷除無明，生於慧明，捨離闇冥，出智慧光，此是見眾生生死智證明也。",
    "T01n0001_013:0086c01_25": "所以者何？",
    "T01n0001_013:0086c02_26": "斯由精勤，念不錯亂，樂獨閑居之所得也。",
    "T01n0001_013:0086c03_27": "「彼以定心，清淨無穢，柔濡調伏，住不動地，一心修習無漏智證。",
    "T01n0001_013:0086c04_28": "彼如實知苦聖諦，如實知有漏集，如實知有漏盡，如實知趣漏盡道。",
    "T01n0001_013:0086c06_29": "彼如是知、如是見，欲漏、有漏、無明漏，心得解脫，得解脫智，生死已盡，梵行已立，所作已辦，不受後有。",
    "T01n0001_013:0086c08_30": "譬如清水中，有木石、魚鱉水性之屬東西遊行，有目之士明了見之：此是木石，此是魚鱉。",
    "T01n0001_013:0086c10_31": "摩納！",
    "T01n0001_013:0086c10_32": "比丘如是，以定心清淨，住無動地，得無漏智證，乃至不受後有，此是比丘得第三明。",
    "T01n0001_013:0086c12_33": "斷除無明，生於慧明，捨離闇冥，出大智光，是為無漏智明。",
    "T01n0001_013:0086c14_34": "所以者何？",
    "T01n0001_013:0086c14_35": "斯由精勤，念不錯亂，樂獨閑居之所得也。",
    "T01n0001_013:0086c15_36": "摩納！",
    "T01n0001_013:0086c15_37": "是為無上明行具足，於汝意云何？",
    "T01n0001_013:0086c16_38": "如是明行為是，為非？」",
    "T01n0001_013:0086c16_39": "佛告摩納：「有人不能得無上明行具足，而行四方便，云何為四？",
    "T01n0001_013:0086c18_40": "摩納！",
    "T01n0001_013:0086c18_41": "或有人不得無上明行具足，而持斫負籠，入山求藥，食樹木根。",
    "T01n0001_013:0086c19_42": "是為，摩納！",
    "T01n0001_013:0086c20_43": "不得無上明行具足，而行第一方便。",
    "T01n0001_013:0086c21_0": "云何？",
    "T01n0001_013:0086c21_1": "摩納！",
    "T01n0001_013:0086c21_2": "此第一方便，汝及汝師行此法不？」",
    "T01n0001_013:0086c22_3": "答曰：「不也。」",
    "T01n0001_013:0086c22_4": "佛告摩納：「汝自卑微，不識真偽，而便誹謗，輕罵釋子，自種罪根，長地獄本。",
    "T01n0001_013:0086c24_5": "復次，摩納！",
    "T01n0001_013:0086c24_6": "有人不能得無上明行具足，而手執澡瓶，持杖筭術，入山林中，食自落果。",
    "T01n0001_013:0086c26_7": "是為，摩納！",
    "T01n0001_013:0086c26_8": "不得無上明行具足，而行第二方便，云何？",
    "T01n0001_013:0086c27_9": "摩納！",
    "T01n0001_013:0086c27_10": "汝及汝師行此法不？」",
    "T01n0001_013:0086c28_11": "答曰：「不也。」",
    "T01n0001_013:0086c28_12": "佛告摩納：「汝自卑微，不識真偽，而便誹謗，輕慢釋子，自種罪根，長地獄本。",
    "T01n0001_013:0087a01_13": "復次，摩納！",
    "T01n0001_013:0087a01_14": "不得無上明行具足，而捨前採藥及拾落果，還來向村依附人間，起草菴舍，食草木葉。",
    "T01n0001_013:0087a03_15": "摩納！",
    "T01n0001_013:0087a03_16": "是為不得明行具足，而行第三方便。",
    "T01n0001_013:0087a04_17": "云何？",
    "T01n0001_013:0087a04_18": "摩納！",
    "T01n0001_013:0087a04_19": "汝及汝師行此法不？」",
    "T01n0001_013:0087a05_20": "答曰：「不也。」",
    "T01n0001_013:0087a05_21": "佛告摩納：「汝自卑微，不識真偽，而便誹謗，輕慢釋子，自種罪根，長地獄本，是為第三方便。",
    "T01n0001_013:0087a07_22": "復次，摩納！",
    "T01n0001_013:0087a07_23": "不得無上明行具足，不食藥草，不食落果，不食草葉，而於村城起大堂閣，諸有東西南北行人過者隨力供給，是為不得無上明行具足，而行第四方便。",
    "T01n0001_013:0087a11_24": "云何？",
    "T01n0001_013:0087a11_25": "摩納！",
    "T01n0001_013:0087a11_26": "汝及汝師行此法不？」",
    "T01n0001_013:0087a12_27": "答曰：「不也。」",
    "T01n0001_013:0087a12_28": "佛告摩納：「汝自卑微，不識真偽，而便誹謗，輕慢釋子，自種罪根，長地獄本，云何？",
    "T01n0001_013:0087a14_29": "摩納！",
    "T01n0001_013:0087a14_30": "諸舊婆羅門及諸仙人多諸伎術，讚歎稱說本所誦習，如今婆羅門所可諷誦稱說：一、阿咤摩，二、婆摩，三、婆摩提婆，四、鼻波密多，五、伊兜瀨悉，六、耶婆提伽，七、婆婆婆悉吒，八、迦葉，九、阿樓那，十、瞿曇，十一、首夷婆，十二、損陀羅。",
    "T01n0001_013:0087a19_31": "如此諸大仙、婆羅門皆掘塹建立堂閣，如汝師徒今所居止不？」",
    "T01n0001_013:0087a21_32": "答曰：「不也。」",
    "T01n0001_013:0087a21_33": "「彼諸大仙頗起城墎，圍遶舍宅，居止其中，如汝師徒今所止不？」",
    "T01n0001_013:0087a23_34": "答曰：「不也。」",
    "T01n0001_013:0087a23_35": "「彼諸大仙頗處高床重褥，綩綖細軟，如汝師徒今所止不？」",
    "T01n0001_013:0087a24_36": "答曰：「不也。」",
    "T01n0001_013:0087a25_37": "「彼諸大仙頗以金銀、瓔珞、雜色花鬘、美女自娛，如汝師徒不？",
    "T01n0001_013:0087a26_38": "彼諸大仙頗駕乘寶車，持[金*戟]導引，白蓋自覆，手執寶拂，著雜色寶屣，又著全白疊，如汝師徒今所服不？」",
    "T01n0001_013:0087a29_39": "答曰：「不也。」",
    "T01n0001_013:0087a29_40": "「摩納！",
    "T01n0001_013:0087a29_41": "汝自卑微，不識真偽，而便誹謗，輕慢釋子，自種罪根，長地獄本。",
    "T01n0001_013:0087b02_0": "云何？",
    "T01n0001_013:0087b02_1": "摩納！",
    "T01n0001_013:0087b02_2": "如彼諸大仙、舊婆羅門，讚嘆稱說本所諷誦，如今婆羅門所可稱說諷誦阿咤摩等，若傳彼所說，以教他人，欲望生梵天者，無有是處。",
    "T01n0001_013:0087b05_3": "猶如，摩納！",
    "T01n0001_013:0087b05_4": "王波斯匿與人共議，或與諸王，或與大臣、婆羅門、居士共論，餘細人聞，入舍衛城，遇人便說波斯匿王有如是語。",
    "T01n0001_013:0087b08_5": "云何？",
    "T01n0001_013:0087b08_6": "摩納！",
    "T01n0001_013:0087b08_7": "王與是人共言議不？」",
    "T01n0001_013:0087b09_8": "答曰：「不也。」",
    "T01n0001_013:0087b09_9": "「摩納！",
    "T01n0001_013:0087b09_10": "此人諷誦王言以語餘人，寧得為王作大臣不？」",
    "T01n0001_013:0087b10_11": "答曰：「無有是處。」",
    "T01n0001_013:0087b11_12": "「摩納！",
    "T01n0001_013:0087b11_13": "汝等今日傳先宿、大仙、舊婆羅門，諷誦教人，欲至生梵天者，無有是處。",
    "T01n0001_013:0087b12_14": "云何？",
    "T01n0001_013:0087b13_15": "摩納！",
    "T01n0001_013:0087b13_16": "汝等受他供養，能隨法行不？」",
    "T01n0001_013:0087b13_17": "答曰：「如是，瞿曇！",
    "T01n0001_013:0087b14_18": "受他供養，當如法行。」",
    "T01n0001_013:0087b14_19": "「摩納！",
    "T01n0001_013:0087b14_20": "汝師沸伽羅娑羅受王村封，而與王波斯匿共論議時，說王不要論無益之言，不以正事共相諫曉，汝今自觀及汝師過，且置是事，但當求汝所來因緣。」",
    "T01n0001_013:0087b18_21": "摩納即時舉目觀如來身，求諸相好，盡見餘相，唯不見二相，心即懷疑。",
    "T01n0001_013:0087b20_22": "爾時，世尊默自念言：「今此摩納不見二相，以此生疑。」",
    "T01n0001_013:0087b21_23": "即出廣長舌相，舐耳覆面。",
    "T01n0001_013:0087b22_24": "時，彼摩納復疑一相，世尊復念：「今此摩納猶疑一相。」",
    "T01n0001_013:0087b23_25": "即以神力，使彼摩納獨見陰馬藏。",
    "T01n0001_013:0087b24_26": "爾時，摩納盡見相已，乃於如來無復狐疑，即從座起，遶佛而去。",
    "T01n0001_013:0087b25_27": "時，沸伽羅婆羅門立於門外，遙望弟子，見其遠來，逆問之言：「汝觀瞿曇實具相不？",
    "T01n0001_013:0087b27_28": "功德神力實如所聞不？」",
    "T01n0001_013:0087b28_29": "即白師言：「瞿曇沙門三十二相皆悉具足，功德神力實如所聞。」",
    "T01n0001_013:0087b29_30": "師又問曰：「汝頗與瞿曇少語議不？」",
    "T01n0001_013:0087c01_31": "答曰：「實與瞿曇言語往返。」",
    "T01n0001_013:0087c02_0": "師又問曰：「汝與瞿曇共論何事？」",
    "T01n0001_013:0087c02_1": "時，摩納如共佛論，具以白師，師言：「我遂得聰明弟子致使如是者，我等將入地獄不久，所以者何？",
    "T01n0001_013:0087c05_2": "汝語諸欲勝毀呰瞿曇，使之不悅，於我轉疎，汝與聰明弟子致使如是，使我入地獄不久。」",
    "T01n0001_013:0087c07_3": "於是，其師懷忿結心，即蹴摩納令墮，師自乘車。",
    "T01n0001_013:0087c08_4": "時，彼摩納當墮車時，即生白癩。",
    "T01n0001_013:0087c09_5": "時，沸伽羅娑羅婆羅門仰觀日已，然自念言：「今覲沙門瞿曇，非是時也，須待明日，當往覲問。」",
    "T01n0001_013:0087c11_6": "於明日旦，嚴駕寶車，從五百弟子前後圍遶，詣伊車林中，下車步進，到世尊所，問訊已，一面坐，仰觀如來身，具見諸相，唯不見二相。",
    "T01n0001_013:0087c14_7": "時，婆羅門疑於二相，佛知其念，即出廣長舌相，舐耳覆面。",
    "T01n0001_013:0087c15_8": "時，婆羅門又疑一相，佛知其念，即以神力，使見陰馬藏。",
    "T01n0001_013:0087c17_9": "時，婆羅門具見如來三十二相，心即開悟，無復狐疑，尋白佛言：「若我行時，中路遇佛，少停止乘，當知我已禮敬世尊，所以者何？",
    "T01n0001_013:0087c20_10": "我受他村封，設下乘者，當失此封，惡聲流布。」",
    "T01n0001_013:0087c21_11": "又白佛言：「若我下乘，解劍退蓋，并除幢麾，澡瓶履屣，當知我已禮敬如來，所以者何？",
    "T01n0001_013:0087c23_12": "我受他封，故有五威儀，若禮拜者，即失所封，惡名流布。」",
    "T01n0001_013:0087c24_13": "又白佛言：「若我在眾見佛起者，若偏露右臂，自稱姓字，則知我已敬禮如來，所以者何？",
    "T01n0001_013:0087c26_14": "我受他封，若禮拜者，則失封邑，惡名流布。」",
    "T01n0001_013:0087c27_15": "又白佛言：「我歸依佛，歸依法，歸依僧，聽我於正法中為優婆塞！",
    "T01n0001_013:0087c29_16": "自今已後不殺、不盜、不婬、不欺、不飲酒，唯願世尊及諸大眾當受我請。」",
    "T01n0001_013:0088a01_17": "爾時，世尊默然受請。",
    "T01n0001_013:0088a02_18": "時，婆羅門見佛默然，知以許可，即從坐起，不覺禮佛遶三匝而去。",
    "T01n0001_013:0088a03_19": "歸設飯食，供饍既辦，還白：「時到。」",
    "T01n0001_013:0088a04_20": "爾時，世尊著衣持鉢，與諸大眾千二百五十人往詣其舍，就坐而坐。",
    "T01n0001_013:0088a06_21": "時，婆羅門手自斟酌，以種種甘饍供佛及僧，食訖去鉢，行澡水畢，時婆羅門右手執弟子阿摩晝臂至世尊前言：「唯願如來聽其悔過！",
    "T01n0001_013:0088a09_22": "唯願如來聽其悔過！」",
    "T01n0001_013:0088a09_23": "如是至三，又白佛言：「猶如善調象馬，猶有蹶倒還復正路，此人如是，雖有漏失，願聽悔過。」",
    "T01n0001_013:0088a11_24": "佛告婆羅門：「當使汝壽命延長，現世安隱，使汝弟子白癩得除。」",
    "T01n0001_013:0088a13_25": "佛言適訖，時彼弟子白癩即除。",
    "T01n0001_013:0088a14_26": "時，婆羅門取一小座於佛前坐，世尊即為婆羅門說法，示教利喜，施論、戒論、生天之論，欲為穢汙，上漏為患，出要為上，演布清淨。",
    "T01n0001_013:0088a17_27": "爾時，世尊知婆羅門心已調柔、清淨、無垢，堪受道教，如諸佛常法，說苦聖諦、苦集聖諦、苦滅聖諦、苦出要諦。",
    "T01n0001_013:0088a19_28": "時，婆羅門即於座上遠塵離垢，得法眼淨，猶如淨潔白疊，易為受染；沸伽羅娑羅婆羅門亦復如是，見法得法，決定道果，不信餘道，得無所畏，即白佛言：「我今再三歸依佛、法及比丘僧，聽我於正法中為優婆塞！",
    "T01n0001_013:0088a24_29": "盡形壽不殺、不盜、不婬、不欺、不飲酒，唯願世尊及諸大眾哀愍我故，受七日請。」",
    "T01n0001_013:0088a26_30": "爾時，世尊默然許之。",
    "T01n0001_013:0088a27_0": "時，婆羅門即於七日中，種種供養佛及大眾。",
    "T01n0001_013:0088a28_0": "爾時，世尊過七日已，遊行人間。",
    "T01n0001_013:0088a28_1": "佛去未久，沸伽羅娑羅婆羅門遇病命終。",
    "T01n0001_013:0088a29_2": "時諸比丘聞此婆羅門於七日中供養佛已，便取命終，各自念：「此命終，為生何趣？」",
    "T01n0001_013:0088b02_3": "爾時，眾比丘往至世尊所，禮佛已，一面坐，白佛言：「彼婆羅門於七日中供養佛已，身壞命終，當生何處？」",
    "T01n0001_013:0088b05_4": "佛告比丘：「此族姓子諸善普集，法法具足，不違法行，斷五下結，於彼般涅槃，不來此世。」",
    "T01n0001_013:0088b07_5": "爾時，諸比丘聞佛所說，歡喜奉行。",
    "T01n0001_013:0088b08_0": "佛說長阿含經卷第十三"
}