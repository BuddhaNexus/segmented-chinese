{
    "T17n0831_001:0876a03_0": "謗佛經",
    "T17n0831_001:0876a05_0": "元魏天竺三藏菩提流支譯",
    "T17n0831_001:0876a06_0": "如是我聞：一時，婆伽婆住王舍城耆闍崛山中，與大比丘眾千二百五十人俱，菩薩八十千。",
    "T17n0831_001:0876a08_1": "爾時會中有菩薩摩訶薩，名離憂悲，在大會坐，師子遊戲菩薩摩訶薩、智光明菩薩摩訶薩、梵雷音響雲聲菩薩摩訶薩、善作功德寶華光明菩薩摩訶薩、師子遊步雲雷音聲菩薩摩訶薩、光明威德名聞菩薩摩訶薩、無邊智聚思惟莊嚴菩薩摩訶薩、無邊寶華名稱菩薩摩訶薩、智慧光明辯才說意菩薩摩訶薩，此十菩薩摩訶薩集在會坐，已於七年為陀羅尼精勤修習而不能得，滿七年已則生憂愁，心尚不定況陀羅尼，所求不得心生疲倦，既於七年離癡覆蓋，恒常經行求陀羅尼而不能得，捨戒還家遠離佛法作鄙劣行，於佛法中心生疑惑，有如是過。",
    "T17n0831_001:0876a20_2": "阿闍世王在大會坐。",
    "T17n0831_001:0876a22_0": "爾時世尊於先已為阿闍世王斷除疑悔，阿闍世王既除疑悔，一切憂惱皆得解脫，於七日中捨財大施，如是大施滿七日已，為聽法故七億眾生俱到佛所。",
    "T17n0831_001:0876a25_1": "彼十菩薩諸善男子，於佛法中已得罪過，亦在會坐。",
    "T17n0831_001:0876a27_0": "爾時會中有菩薩摩訶薩，名不畏行，得陀羅尼，阿僧祇劫法忍成就，得無生忍、種種辯才，能知一切智智之門，能說法門，能知眾生深心信解而為說法。",
    "T17n0831_001:0876b02_0": "爾時不畏行菩薩摩訶薩從坐而起，整服一廂，右膝著地合掌向佛，白言：「大德！",
    "T17n0831_001:0876b03_1": "此眾會中十善男子，已於七年為陀羅尼精勤修行，所願不成，捨離佛法而作俗人。",
    "T17n0831_001:0876b05_2": "善哉，世尊！",
    "T17n0831_001:0876b06_0": "如方便說，此善男子令速解知。」",
    "T17n0831_001:0876b07_0": "爾時世尊告不畏行菩薩言：「善男子！",
    "T17n0831_001:0876b07_1": "當知如是十善男子，未曾得聞謗佛法門，此善男子曾謗佛來，是故不能速疾得通。」",
    "T17n0831_001:0876b09_2": "爾時不畏行菩薩摩訶薩即以偈頌問如來曰：「我今問仁曰，　　光明之法王，　若行菩薩行，　　惡業云何淨？",
    "T17n0831_001:0876b13_0": "　無量勝智名，　　十力無障智，　解脫無戲論，　　說菩薩淨行。",
    "T17n0831_001:0876b15_0": "　我問無量智，　　我問斷惡意，　我問無比尊，　　云何菩薩行？",
    "T17n0831_001:0876b17_0": "　已脫一切縛，　　離煩惱破魔，　知眾生心意，　　願說菩薩行。",
    "T17n0831_001:0876b19_0": "　如華開笑面，　　有有行欲斷，　說法斷有意，　　願說菩薩行。",
    "T17n0831_001:0876b21_0": "　能與無量樂，　　善功德善行，　於一切世間，　　作利益安樂。",
    "T17n0831_001:0876b23_0": "　已於無量世，　　為捨所愛物，　象馬寶百頭，　　無量妻子捨。",
    "T17n0831_001:0876b25_0": "　以忍自調伏，　　樂戒功德行，　決定勤精進，　　意常不憂惱。",
    "T17n0831_001:0876b27_0": "　百種苦已盡，　　所求事究竟，　願如應說法，　　除斷眾生苦。",
    "T17n0831_001:0876b29_0": "　願說離三垢，　　云何離不善？",
    "T17n0831_001:0876c01_0": "　願說菩薩行，　　調御益眾生。」",
    "T17n0831_001:0876c02_0": "爾時世尊告不畏行菩薩摩訶薩言：「善男子！",
    "T17n0831_001:0876c03_0": "此十菩薩本曾謗佛。」",
    "T17n0831_001:0876c03_1": "不畏行菩薩言：「世尊！",
    "T17n0831_001:0876c03_2": "云何謗佛？」",
    "T17n0831_001:0876c04_3": "佛言：「不畏行！",
    "T17n0831_001:0876c04_4": "此十菩薩乃往過去第三十劫，有佛號曰觀世自在如來、應、正遍知，出焰世界。",
    "T17n0831_001:0876c06_5": "不畏行！",
    "T17n0831_001:0876c06_6": "今此會中十善男子，於彼觀世自在如來入涅槃後，皆作大姓大富長者，造五百寺，於一一寺置千比丘。",
    "T17n0831_001:0876c08_7": "時有法師，名曰辯積，得陀羅尼，坐法座上為眾說法，五千諸佛皆與辯才、八萬億天守護供養。",
    "T17n0831_001:0876c11_8": "辯積法師一說法時，七萬眾生悉皆不退阿耨多羅三藐三菩提，一萬眾生得須陀洹果。",
    "T17n0831_001:0876c13_9": "「善男子！",
    "T17n0831_001:0876c13_10": "彼時有王，名曰月得，自共五百婇女相隨，俱往供養辯積法師，敬重法故歌聲作樂，種種寶花散彼比丘，栴檀等香用塗其身，以五百領好衣覆之，於七日中一切樂具盡心供養，如法師法而供養之。",
    "T17n0831_001:0876c18_0": "「當於爾時，彼長者子，說彼比丘毀破淨戒。",
    "T17n0831_001:0876c18_1": "彼惡業報，九十千年墮大地獄；於五百世雖生人中受黃門身，生夷人中、生邪見家；於六百世生盲無舌；七百世中雖復出家，求陀羅尼而不能得。",
    "T17n0831_001:0876c22_2": "何以故？",
    "T17n0831_001:0876c22_3": "以彼往世惡業障故。",
    "T17n0831_001:0876c23_0": "「善男子！",
    "T17n0831_001:0876c23_1": "汝應善知如是法門，我今已說。",
    "T17n0831_001:0876c23_2": "既得聞已，若見法師實破戒者，不得生瞋，尚不應說，何況耳聞而得說耶？",
    "T17n0831_001:0876c25_3": "善男子！",
    "T17n0831_001:0876c25_4": "若有挑拔一切眾生眼目罪聚，若以瞋心看法師者，所有惡業過彼罪聚。",
    "T17n0831_001:0876c27_5": "若斷一切諸眾生命所有罪聚，若有於法師生於惡心，逕迴面頃所得罪聚，彼前罪聚於此罪聚，一百分中不等其一，於千分中亦不等一，於百千分、阿僧祇分、若歌羅分、若數分中不等其一，於譬喻分乃至憂波尼沙陀分不等其一。",
    "T17n0831_001:0877a03_6": "何以故？",
    "T17n0831_001:0877a04_7": "若謗法師即是謗佛。",
    "T17n0831_001:0877a05_0": "「善男子！",
    "T17n0831_001:0877a05_1": "若有悕望供養佛者，彼人則應供養法師；若有悕望供給佛者，彼人則應供給法師；若有悕望禮拜佛者，彼人則應禮拜法師。",
    "T17n0831_001:0877a08_0": "何以故？",
    "T17n0831_001:0877a08_1": "以從菩薩生一切智、以從菩薩生諸佛故。",
    "T17n0831_001:0877a09_2": "「善男子！",
    "T17n0831_001:0877a09_3": "菩薩何曰發菩提心？",
    "T17n0831_001:0877a09_4": "既發心已，不住欲樂、煩惱不染，不住一切非梵行事，應如是知。",
    "T17n0831_001:0877a11_5": "如是菩薩入無色定不生無色。",
    "T17n0831_001:0877a11_6": "何以故？",
    "T17n0831_001:0877a12_7": "菩薩不隨三昧力生，以願力生，如是菩薩解脫一切毛道凡夫愚癡人行。",
    "T17n0831_001:0877a13_8": "若有能見虛空色者，彼人能見菩薩煩惱。",
    "T17n0831_001:0877a15_0": "「善男子！",
    "T17n0831_001:0877a15_1": "譬如阿那婆達多龍王，龍眾數攝，與一切龍體相無異，龍三種過悉皆遠離。",
    "T17n0831_001:0877a16_2": "何等為三？",
    "T17n0831_001:0877a17_3": "一者熱沙不墮其頭、二者不以蛇身行欲、三者無有伽樓羅畏。",
    "T17n0831_001:0877a18_4": "如是善男子！",
    "T17n0831_001:0877a18_5": "此三龍過所不能于。",
    "T17n0831_001:0877a19_6": "菩薩摩訶薩亦復如是，一切戲樂皆悉具有，於三有中欲煩惱苦不能覆蔽，應如是知。",
    "T17n0831_001:0877a22_0": "「又善男子！",
    "T17n0831_001:0877a22_1": "譬如取魚眾生之類，於水中行、水中見物、入水不死。",
    "T17n0831_001:0877a23_2": "善男子！",
    "T17n0831_001:0877a23_3": "菩薩摩訶薩亦復如是，行於生死住凡夫行，常求智行修集正法，心不迷亂，凡夫之事所不能污，三有之苦所不能于，是故菩薩摩訶薩常應自護，勿謗法師。」",
    "T17n0831_001:0877a27_4": "爾時世尊而說偈言：「若欲供養佛，　　若欲禮如來，　但供養佛子，　　第一供養佛。",
    "T17n0831_001:0877b01_0": "　我說以衣鉢，　　坐臥經行處，　如是等應施，　　發菩提心者。",
    "T17n0831_001:0877b03_0": "　如是供養佛，　　如是供養法，　佛為世間上，　　皆從法中生。",
    "T17n0831_001:0877b05_0": "　是人孤獨智，　　與暗眼者明，　示迷者正道，　　將向不死處。",
    "T17n0831_001:0877b07_0": "　若一切財寶，　　常施一切佛，　雖如是奉施，　　不能報佛恩；　若從今已去，　　常供養法師，　不謗不說者，　　則報諸佛恩。」",
    "T17n0831_001:0877b11_0": "爾時不畏行菩薩摩訶薩白佛言：「世尊！",
    "T17n0831_001:0877b11_1": "有方便門令此菩薩淨惡業不？」",
    "T17n0831_001:0877b12_2": "佛言：「有。",
    "T17n0831_001:0877b12_3": "不畏行！",
    "T17n0831_001:0877b13_0": "有陀羅尼，此善男子若能出家專心誦此陀羅尼句，惡業則淨。",
    "T17n0831_001:0877b15_0": "「多軼他(台邏反是長音，不言長者盡是短音句)阿制(句)阿車婆坻(句)阿那(長音)毘麗(句)阿施黎殺(詩債反，句)阿訖吏帝(句)阿那由系(句)阿系(句)阿毘何(長音)離(句)阿婆(重音，不言重者悉是輕音)婆(句)頭樓唐鵝磨(句)由多若多(長音)納波囉頗閉(句)尼伽地(持債反，句)憂伽囉系(句)侯侯迷(無詣反，句)遮波麗(句)娑遲摩細(句)三摩提(句)余(長音)知(句)那耶波離舒(長音)池(重音)帝(句)「善男子！",
    "T17n0831_001:0877b22_1": "此十善男子若能誦此陀羅尼句，於七日中一切放捨，不食雜食心不散亂，不著諸色心不分別，捨憍慢意，常誦不止，更無所作，不與人雜，行平等心常行利益，心常修習五陰無常而不捨離，常修念佛，若如是行，於十方中現見千佛。」",
    "T17n0831_001:0877b28_0": "爾時彼會十善男子聞佛說已，即爾出家，專心誦此陀羅尼句，七日精進隨順攝取，亦常修習念佛三昧，見一千佛，彼惡業障懺悔盡滅。",
    "T17n0831_001:0877c02_1": "爾時即得一切智門集陀羅尼，滅三十劫生死之業，不退阿耨多羅三藐三菩提。",
    "T17n0831_001:0877c04_0": "「不畏行！",
    "T17n0831_001:0877c04_1": "當知爾時供養法師月得王者，今無量壽如來、應供、正遍知是。",
    "T17n0831_001:0877c05_2": "阿閦如來、應、正遍知則是爾時辯積法師。",
    "T17n0831_001:0877c06_3": "爾時謗說辯積法師十長者兒大姓童子，即是此會十善男子，彼十長者大姓童子，爾時謗說辯積法師毀犯淨戒。",
    "T17n0831_001:0877c10_0": "「如是善男子！",
    "T17n0831_001:0877c10_1": "隨諸菩薩於何等寺若善惡住，乃至失命身死因緣不見其過。",
    "T17n0831_001:0877c11_2": "何以故？",
    "T17n0831_001:0877c11_3": "善男子！",
    "T17n0831_001:0877c12_4": "菩薩具有四種淨法。",
    "T17n0831_001:0877c12_5": "何者四種？",
    "T17n0831_001:0877c12_6": "一者修空、二者常於一切眾生不破壞心、三者於諸菩薩常與利益、四者說法不求資生。",
    "T17n0831_001:0877c14_7": "善男子！",
    "T17n0831_001:0877c15_0": "此是四法菩薩摩訶薩清淨菩提法。」",
    "T17n0831_001:0877c15_1": "爾時世尊為明此義，以偈說曰：「若能信解空，　　佛說第一法，　如是清淨行，　　行常不放逸。",
    "T17n0831_001:0877c19_0": "　不破壞眾生，　　不說破壞語，　彼人得成佛，　　光明照世間。",
    "T17n0831_001:0877c21_0": "　此第二淨道，　　聞已作利益，　於眾生行忍，　　莫作破壞行。",
    "T17n0831_001:0877c23_0": "　有法善無垢，　　施發心菩薩，　若不求恩報，　　第三菩提道。",
    "T17n0831_001:0877c25_0": "　決定生悲心，　　說法不求利，　如深心憐愍，　　第四道智淨。",
    "T17n0831_001:0877c27_0": "「復次善男子！",
    "T17n0831_001:0877c27_1": "修陀羅尼菩薩摩訶薩，阿蘭若行，親近聞法，著鮮淨衣，獨住閑居，四威儀中常思惟行，以種種物布施法師，生正信心不隨他語，不生疲倦，常精進行心不諭諂，不離念佛心無所得，善修無相如說而行，以信解心請佛懺悔，隨喜迴向恒常正行，不越威儀不畏教誡，依止尊住一切名行，於此法中不疲倦修。」",
    "T17n0831_001:0878a06_0": "說此法時，三萬眾生本未曾發菩提之心，聞此法已發菩提心；五千眾生遠塵離垢，於諸法中得法眼淨；三萬菩薩一切皆得無生法忍。",
    "T17n0831_001:0878a10_0": "「善男子！",
    "T17n0831_001:0878a10_1": "若諸菩薩摩訶薩等，聞此法門得福甚多。",
    "T17n0831_001:0878a11_2": "若以七寶滿於三千大千世界，於日日中布施三寶，如是乃至恒河沙劫；若復得聞如是法門，其福為勝。",
    "T17n0831_001:0878a13_3": "若復能行五波羅蜜經一千劫，惟除般若波羅蜜門；若人得聞如是法門，其福為勝。",
    "T17n0831_001:0878a15_4": "善男子！",
    "T17n0831_001:0878a15_5": "若復有人於一千佛，晨起日中日暮供養，尊重讚歎如意供給；若有得聞如是法門，其福為勝。",
    "T17n0831_001:0878a18_0": "「如是善男子！",
    "T17n0831_001:0878a18_1": "應當護念如是法門，我今付汝為令擁護受持讀誦，解說其義為令書寫，乃至失命身死因緣，應當護念隨順修行。」",
    "T17n0831_001:0878a20_2": "如來說已，不畏行菩薩摩訶薩及餘菩薩，彼諸比丘一切眾會，并諸天、人及阿修羅、乾闥婆等，聞佛所說，皆大歡喜。",
    "T17n0831_001:0878a24_0": "謗佛經"
}