{
    "T03n0157_004:0188c11_0": "悲華經卷第四",
    "T03n0157_004:0188c13_0": "北涼天竺三藏曇無讖譯",
    "T03n0157_004:0188c14_0": "諸菩薩本授記品第四之二",
    "T03n0157_004:0188c15_0": "「善男子！",
    "T03n0157_004:0188c15_1": "爾時，寶海梵志白第四王子能伽奴言，乃至發願亦復如是。",
    "T03n0157_004:0188c16_2": "「爾時，佛告阿伽那言：『善哉！",
    "T03n0157_004:0188c17_3": "善哉！",
    "T03n0157_004:0188c17_4": "善男子！",
    "T03n0157_004:0188c17_5": "汝行菩薩道時，以金剛慧破無量無邊眾生諸煩惱山，大作佛事，然後乃成阿耨多羅三藐三菩提。",
    "T03n0157_004:0188c19_6": "善男子！",
    "T03n0157_004:0188c20_7": "是故號汝為金剛智慧光明功德。』",
    "T03n0157_004:0188c20_8": "爾時，佛告金剛智慧光明功德菩薩：『善男子！",
    "T03n0157_004:0188c21_9": "汝於來世過一恒河沙等阿僧祇劫，入第二恒河沙等阿僧祇劫，於此東方過十恒河沙等世界中微塵數等世界，有世界名曰不眴。",
    "T03n0157_004:0188c25_10": "善男子！",
    "T03n0157_004:0188c25_11": "汝於是中當得作佛，號曰普賢如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_004:0188c27_12": "其佛世界所有莊嚴，如汝所願悉皆具足。』",
    "T03n0157_004:0188c28_13": "「善男子！",
    "T03n0157_004:0188c28_14": "寶藏如來授金剛智慧光明功德菩薩摩訶薩阿耨多羅三藐三菩提記，時虛空中有無量無邊百千億那由他天，而讚歎言：『善哉！",
    "T03n0157_004:0189a02_15": "善哉！』",
    "T03n0157_004:0189a02_16": "雨牛頭栴檀阿伽流香、多伽流香、多摩羅跋并及末香，而以供養。",
    "T03n0157_004:0189a04_17": "爾時，金剛智慧光明功德菩薩白佛言：『世尊！",
    "T03n0157_004:0189a05_18": "若我所願成就得己利者，我今敬禮諸佛世尊。",
    "T03n0157_004:0189a06_19": "惟願十方如恒河沙等世界滿中諸天微妙好香眾生之類，或在地獄、畜生、餓鬼、天上、人中，若聞是香，所有身心苦惱之疾悉得遠離。』",
    "T03n0157_004:0189a09_20": "如是頭面到地。",
    "T03n0157_004:0189a09_21": "善男子！",
    "T03n0157_004:0189a10_0": "爾時，金剛智慧光明功德菩薩作是言已，即頭面禮佛。",
    "T03n0157_004:0189a11_1": "爾時，十方如恒河沙等世界，周遍悉有微妙之香，眾生聞者皆得遠離身心苦惱。",
    "T03n0157_004:0189a13_2": "「爾時，寶藏如來即為金剛智慧光明功德菩薩而說偈言：「『金剛慧能破，　　汝今可還起，　　十方佛世界，　　周遍有妙香，　　與無量眾生，　　安樂及歡喜，　　當來得成佛，　　無上世間解。』",
    "T03n0157_004:0189a19_0": "「善男子！",
    "T03n0157_004:0189a19_1": "爾時，金剛智慧光明功德菩薩聞是偈已，其心歡喜，即起合掌，前禮佛足，去佛不遠，復坐聽法。",
    "T03n0157_004:0189a21_2": "「善男子！",
    "T03n0157_004:0189a21_3": "爾時，寶海梵志復白第五王子無所畏言，乃至發心亦復如是。",
    "T03n0157_004:0189a23_4": "爾時，王子答梵志言：『我今所願，不欲於此不淨世界成阿耨多羅三藐三菩提。",
    "T03n0157_004:0189a24_5": "願成佛時，世界之中無有地獄、畜生、餓鬼，其地純以紺琉璃寶，廣說皆如蓮華世界所有莊嚴。』",
    "T03n0157_004:0189a27_6": "爾時，無畏王子手持蓮華上寶藏佛，作如是言：『世尊！",
    "T03n0157_004:0189a28_7": "若我所願成就得己利者，以佛力故，今在佛前，願我當得悉見種種莊嚴三昧。",
    "T03n0157_004:0189b01_8": "復願天雨種種蓮華大如車輪，遍滿十方如恒河沙世界微塵數等諸佛國土，亦令我等皆遙見之。』",
    "T03n0157_004:0189b03_9": "「善男子！",
    "T03n0157_004:0189b03_10": "無畏王子說是言已，以佛力故，尋時即得悉見種種莊嚴三昧，天雨種種無量蓮花大如車輪，遍滿十方如恒河沙等世界微塵等諸佛國土，一切大眾皆得遙見，見是事已，得歡喜樂。",
    "T03n0157_004:0189b08_0": "爾時，佛告無畏王子：『善男子！",
    "T03n0157_004:0189b08_1": "乃能作是甚深微妙之大願也，取嚴淨佛土，復能疾得悉見種種莊嚴三昧，願不虛故，天雨如是無量蓮華。』",
    "T03n0157_004:0189b11_2": "『世尊！",
    "T03n0157_004:0189b11_3": "若我所願成就得己利者，願此諸華悉住於空，不復墮落。』",
    "T03n0157_004:0189b12_4": "「時寶藏佛告無畏王子言：『善男子！",
    "T03n0157_004:0189b13_5": "汝今速疾以諸蓮華印於虛空，是故號汝為虛空印。』",
    "T03n0157_004:0189b14_6": "爾時，佛告虛空印菩薩：『善男子！",
    "T03n0157_004:0189b15_7": "汝於來世過一恒河沙等阿僧祇劫，入第二恒河沙等阿僧祇劫，於東南方去此佛土百千萬億恒河沙等世界，彼有世界名曰蓮華，汝於是中當成阿耨多羅三藐三菩提，號蓮華尊如來、應、正遍知、明行足、善逝、世間解、無上士、調御丈夫、天人師、佛、世尊，所有大眾純諸菩薩摩訶薩等，其數無量不可稱計。",
    "T03n0157_004:0189b22_8": "其佛壽命無量無邊，所願具足悉皆成就。』",
    "T03n0157_004:0189b23_9": "爾時，虛空印菩薩摩訶薩頭面禮於寶藏如來，即起合掌，去佛不遠，復坐聽法。",
    "T03n0157_004:0189b25_10": "「爾時，世尊為虛空印而說偈言：「『善男子當知，　　有人作己利，　　能斷煩惱結，　　常令得寂靜，　　所受持功德，　　數如恒河沙，　　世界微塵等，　　成就而不失。",
    "T03n0157_004:0189c01_0": "　　汝於當來世，　　成就無上道，　　亦如過去佛，　　等無有差別。』",
    "T03n0157_004:0189c03_0": "「善男子！",
    "T03n0157_004:0189c03_1": "虛空印菩薩聞是偈已，心生歡喜。",
    "T03n0157_004:0189c04_0": "「善男子！",
    "T03n0157_004:0189c04_1": "爾時，寶海梵志白第六王子虛空言，乃至發心亦復如是。",
    "T03n0157_004:0189c05_2": "爾時，王子菴婆羅白佛言：『世尊！",
    "T03n0157_004:0189c06_3": "我今所願不欲於此不淨世界成阿耨多羅三藐三菩提，略說如虛空印所願。",
    "T03n0157_004:0189c08_4": "世尊！",
    "T03n0157_004:0189c08_5": "若我所願成就得己利者，願令十方如恒河沙等世界之中，自然而有七寶妙蓋，在上虛空羅列而住，純金為網，以覆其上，七寶為鈴，垂以莊嚴，其蓋寶鈴，常出佛聲、法聲、比丘僧聲、六波羅蜜及六神通、十力、無畏如是等聲，世界眾生聞者，尋發阿耨多羅三藐三菩提心，已發心者即得不退轉，寶鈴所出佛法僧聲，乃至無所畏聲，悉聞十方世界虛空，以佛力故，乃得自聞。",
    "T03n0157_004:0189c16_6": "世尊！",
    "T03n0157_004:0189c17_0": "若我所願成就得己利者，願我今者得知日三昧，以三昧力故，增益一切諸善根本，得三昧已，惟願諸佛與我授阿耨多羅三藐三菩提記。』",
    "T03n0157_004:0189c20_1": "是時王子說是語已，以佛力故，即得知日三昧。",
    "T03n0157_004:0189c21_2": "「爾時，世尊讚王子言：『善哉！",
    "T03n0157_004:0189c21_3": "善哉！",
    "T03n0157_004:0189c22_4": "善男子！",
    "T03n0157_004:0189c22_5": "汝所願者甚深甚深，以甚深功德因緣故，尋時十方如恒河沙諸世界中，自然而有七寶妙蓋，於上虛空羅列而住，純金為網，以覆其上，七寶為鈴，悉以莊嚴，其鈴常出佛法僧聲乃至無所畏聲。",
    "T03n0157_004:0189c26_6": "爾時，有百千億那由他眾生，聞是聲已，尋發阿耨多羅三藐三菩提心，是故號汝為虛空日光明。』",
    "T03n0157_004:0189c29_0": "爾時，佛告虛空日光明菩薩摩訶薩：『汝於來世當成阿耨多羅三藐三菩提，過一恒河沙阿僧祇劫，入第二恒河沙等阿僧祇劫，東方去此二恒河沙等佛剎，有世界名曰日月，汝於是中當成阿耨多羅三藐三菩提，號法自在豐王如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_004:0190a07_0": "爾時，虛空日光明菩薩聞是記已，即禮佛足。",
    "T03n0157_004:0190a08_0": "「爾時，世尊為虛空日光明而說偈言：「『善男子今起，　　善哉自調御，　　以淳淑大悲，　　於一切眾生，　　度脫令斷苦，　　畢竟住彼岸，　　智慧善分別，　　令到無上道。』",
    "T03n0157_004:0190a13_0": "「善男子！",
    "T03n0157_004:0190a13_1": "爾時，虛空日光明菩薩聞是偈已，其心歡喜，即起合掌，前禮佛足，去佛不遠，復坐聽法。",
    "T03n0157_004:0190a16_0": "「爾時，寶海梵志復白第七王子善臂言，乃至發心亦復如是。",
    "T03n0157_004:0190a17_1": "爾時，王子白佛言：『我今所願，不欲於此不淨世界成阿耨多羅三藐三菩提，願我來世所有世界，無有地獄、畜生、餓鬼、女人名字及以胎生、須彌諸山、大小鐵圍、山陵堆阜、石沙穢惡、荊棘惡風、木樹叢林、大海江河、日月晝夜、闇冥臭處，眾生等類無有便利涕唾污垢，身心不受諸不樂事。",
    "T03n0157_004:0190a24_0": "馬瑙為地無諸塵土，純有百千無量珍寶而莊嚴之，無有諸草，唯有好妙曼陀羅華，種種寶樹以為挍飾。",
    "T03n0157_004:0190a26_1": "其寶樹下，有妙寶蓋，復有種種寶衣華鬘，諸寶瓔珞香華伎樂，諸寶器物諸寶妙華，以如是等挍飾其樹。",
    "T03n0157_004:0190a29_2": "世界之中無有晝夜，以華開合而知時節。",
    "T03n0157_004:0190b01_3": "諸菩薩等在金華中自然出生，既得生已，皆得悉見種種莊嚴三昧，以三昧力故，得見十方如微塵等諸世界中現在諸佛。",
    "T03n0157_004:0190b03_4": "於此三昧，一念之頃具足六通：以天耳故，悉聞十方如微塵等世界現在諸佛說法音聲；以宿命智，知過去世如一佛土微塵等劫宿世之事；以天眼故，悉見十方諸佛世界種種莊嚴；以他心智故，於一念中，得知如一佛世界微塵數等世界眾生心之所念，乃至成阿耨多羅三藐三菩提，終不失是三昧。",
    "T03n0157_004:0190b10_5": "清旦之時，四方有風柔軟清淨，吹微妙香及散諸華，以風力故，諸菩薩等從三昧起，三昧起已，即得如是如意通力。",
    "T03n0157_004:0190b13_6": "以是力故，於一念頃能到十方，一一方面如一佛土微塵數等諸佛世界，供養現在諸佛世尊，請受妙法，即一念中，還至本土無有罣閡。",
    "T03n0157_004:0190b16_7": "諸菩薩等在曼陀羅華、摩訶曼陀羅華華臺之中，結加趺坐思惟法門，所謂欲得見我所在方面，隨身所向，悉令得見；若於深法有疑滯者，以見我故，尋得除滅；若有問義，欲聽法者，以見我故，即得深解無有狐疑。",
    "T03n0157_004:0190b22_0": "所有菩薩深解無我及無我所，是故能捨身根、命根，一切必定不退於阿耨多羅三藐三菩提。",
    "T03n0157_004:0190b24_1": "世界無有一切不善之名，亦無受戒、破戒之名、毀戒、悔過。",
    "T03n0157_004:0190b25_2": "一切眾生，其身皆有三十二相，得那羅延力，乃至成阿耨多羅三藐三菩提，無有一人六根毀缺不完具者。",
    "T03n0157_004:0190b28_0": "所有眾生即於生已，鬚髮自落，服三法衣，得善分別三昧，乃至阿耨多羅三藐三菩提終不中失。",
    "T03n0157_004:0190c01_1": "諸眾生等，悉得和合一切善根，無有一人為老病所苦。",
    "T03n0157_004:0190c02_2": "若諸菩薩命終之時，結加趺坐，入於火定，自燒其身，燒其身已，四方清風來吹其身，舍利散在諸方無佛世界，尋時變作摩尼寶珠，如轉輪聖王所有寶珠。",
    "T03n0157_004:0190c06_3": "若有眾生見觸之者，悉令不墮三惡道中，乃至涅槃不受諸苦，即得捨身生於他方現在佛所，諮受妙法，發阿耨多羅三藐三菩提心便不退轉。",
    "T03n0157_004:0190c09_4": "所有眾生若命終時，其心在定無有散亂，不受諸苦愛別離等。",
    "T03n0157_004:0190c11_0": "命終之後，不墮八難無佛之世，乃至成阿耨多羅三藐三菩提，常得見佛，諮受妙法，供養眾僧。",
    "T03n0157_004:0190c13_1": "一切眾生離於貪欲、瞋恚、愚癡、恩愛、嫉妬、無明、憍慢。",
    "T03n0157_004:0190c14_2": "世界無有聲聞、緣覺，所有大眾純諸菩薩摩訶薩等充滿其國，其心柔軟，無有愛濁，堅固不退於阿耨多羅三藐三菩提得諸三昧。",
    "T03n0157_004:0190c17_3": "世界純有清淨光明，十方如微塵等諸佛世界，悉皆得聞我之世界。",
    "T03n0157_004:0190c18_4": "我界所有微妙之香，悉遍十方如微塵等諸佛世界，我界眾生常得快樂，未曾聞有受苦之聲。",
    "T03n0157_004:0190c21_5": "世尊！",
    "T03n0157_004:0190c21_6": "我行菩薩道時不作齊限，我今要當莊嚴如是清淨佛土，眾生之類皆使清淨遍滿其國，然後乃成阿耨多羅三藐三菩提。",
    "T03n0157_004:0190c24_7": "「『世尊！",
    "T03n0157_004:0190c24_8": "我成阿耨多羅三藐三菩提，當出無量無邊光明照於十方，如千佛剎微塵數等諸佛世界，令彼眾生悉遙見我三十二相，即時得斷貪欲、瞋恚、愚癡、嫉妬、無明、憍慢一切煩惱，發阿耨多羅三藐三菩提心，如其所求得陀羅尼三昧忍辱。",
    "T03n0157_004:0190c29_9": "以見我故，寒冰地獄所有眾生悉得熅樂，譬如菩薩入第二禪。",
    "T03n0157_004:0191a02_0": "以見我故，身心受於第一妙樂，發阿耨多羅三藐三菩提心，若其命終，要當生我佛之世界，生已即得不退轉於阿耨多羅三藐三菩提；熱地獄等、畜生、餓鬼亦復如是。",
    "T03n0157_004:0191a05_1": "諸天所見光明一倍。",
    "T03n0157_004:0191a06_2": "令我壽命無量無邊無能數者，除一切智。",
    "T03n0157_004:0191a07_3": "「『世尊！",
    "T03n0157_004:0191a07_4": "我成阿耨多羅三藐三菩提已，令十方無量無邊阿僧祇世界現在諸佛稱讚於我，其餘眾生若得聞是稱讚我聲，願作善根速生我國，命終之後必生我國，唯除五逆、毀壞正法、誹謗聖人。",
    "T03n0157_004:0191a11_5": "「『世尊！",
    "T03n0157_004:0191a12_0": "我成阿耨多羅三藐三菩提已，十方無量無邊阿僧祇世界中所有眾生，若聞我聲，發願欲生我世界者，是諸眾生臨命終時，悉令見我與諸大眾前後圍遶，我於爾時入無翳三昧，以三昧力故，現在其前而為說法，以聞法故，尋得斷除一切苦惱，心大歡喜，其心喜故，得寶冥三昧，以三昧力故，令心得念及無生忍，命終之後必生我界。",
    "T03n0157_004:0191a19_1": "若餘世界諸眾生等無有七財，不欲修集行於三乘，不欲生於人天中者，亦不修行一切善根及三福處，非法行污、愛著惡欲、專行邪見，如是眾生，願我入於無燋惱三昧，以三昧力故，彼諸眾生若命終時，我與大眾而住其前為說妙法，復為示現佛土所有，又勸令發阿耨多羅三藐三菩提心，眾生聞已，即於我所，心生深信，歡喜安樂，尋發阿耨多羅三藐三菩提心，令彼眾生得斷苦惱，斷苦惱已，便得日燈光明三昧，斷於癡闇，命終之後，尋生我界。』",
    "T03n0157_004:0191b01_2": "「爾時，寶藏如來讚言：『善哉！",
    "T03n0157_004:0191b02_0": "善哉！",
    "T03n0157_004:0191b02_1": "汝今乃能作微妙之大願也。』",
    "T03n0157_004:0191b02_2": "「『世尊！",
    "T03n0157_004:0191b02_3": "若我所願成就得己利者，願令十方如微塵等諸佛世界，悉雨憂陀羅婆羅香、并栴檀香、牛頭栴檀香、種種末香。",
    "T03n0157_004:0191b05_4": "若有眾生在在處處聞是香者，悉發阿耨多羅三藐三菩提心。",
    "T03n0157_004:0191b06_5": "令我今者得金剛願三昧，以三昧力故，悉得遙見諸世界中所雨諸香。』",
    "T03n0157_004:0191b08_6": "「善男子！",
    "T03n0157_004:0191b08_7": "爾時王子說是言已，尋得三昧，自見十方如微塵數等諸佛世界，所有諸香憂陀羅婆羅香、牛頭栴檀、種種末香，及見一一方面有不可計諸眾生等，恭敬叉手，發阿耨多羅三藐三菩提心。",
    "T03n0157_004:0191b13_8": "寶藏如來告王子言：『善男子！",
    "T03n0157_004:0191b13_9": "汝之所願已得成就，天雨種種諸微妙香已，有不可計眾生，恭敬叉手，發阿耨多羅三藐三菩提心，是故號汝為師子香。",
    "T03n0157_004:0191b16_10": "汝於來世過一恒河沙等阿僧祇劫，入第二恒河沙等阿僧祇劫，上方去此四十二恒河沙世界微塵數等諸佛世界，有世界名青香光明無垢，汝於彼土當得成阿耨多羅三藐三菩提，號光明無垢堅香豐王如來、應供、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_004:0191b23_11": "善男子！",
    "T03n0157_004:0191b23_12": "爾時，師子香菩薩禮寶藏如來頭面著地。",
    "T03n0157_004:0191b24_13": "「爾時，如來為師子香菩薩而說偈言：「『天人師起，　　受諸供養，　　度脫生死，　　令離苦惱，　　斷諸結縛，　　及諸煩惱，　　來世當作，　　天人之尊。』",
    "T03n0157_004:0191c01_0": "「善男子！",
    "T03n0157_004:0191c01_1": "爾時，師子香菩薩聞是偈已，心大歡喜，即起合掌，去佛不遠，復坐聽法。",
    "T03n0157_004:0191c03_0": "「善男子！",
    "T03n0157_004:0191c03_1": "爾時，寶海梵志復白第八王子泯圖言，乃至發心亦復如是。",
    "T03n0157_004:0191c04_2": "爾時，王子前白佛言：『世尊！",
    "T03n0157_004:0191c05_3": "我今所願，要當於是不淨世界修菩薩道，復當修治莊嚴十千不淨世界，令其嚴淨如青香光明無垢世界，亦當教化無量菩薩，令心清淨無有垢穢，皆趣大乘，悉使充滿我之世界，然後我當成阿耨多羅三藐三菩提。",
    "T03n0157_004:0191c10_4": "世尊！",
    "T03n0157_004:0191c10_5": "願我修行菩薩道時，要當勝於餘諸菩薩。",
    "T03n0157_004:0191c11_6": "世尊！",
    "T03n0157_004:0191c11_7": "我已於七歲之中，端坐思惟諸佛菩薩清淨功德，及種種莊嚴佛土功德，是時，即得悉見種種莊嚴三昧等萬一千菩薩三昧增進修行。",
    "T03n0157_004:0191c14_8": "世尊！",
    "T03n0157_004:0191c14_9": "若未來諸菩薩等行菩薩道時，亦願悉得如是三昧。",
    "T03n0157_004:0191c16_10": "世尊！",
    "T03n0157_004:0191c16_11": "願我得出離三世勝幢三昧，以三昧力故，悉見十方無量無邊諸佛世界，在在處處現在諸佛，出離三世，為諸眾生說於正法。",
    "T03n0157_004:0191c19_12": "世尊！",
    "T03n0157_004:0191c19_13": "願我得不退三昧，以三昧力故，於一念中，悉見如微塵等諸佛菩薩及諸聲聞恭敬圍遶，願我於此一一佛所，得無依止三昧，以三昧力故，作變化身，一時遍至如一佛界微塵數等諸如來所，供養禮拜，願我一一身以種種無上珍寶、華香、塗香、末香、妙勝伎樂種種莊嚴，供養一一諸佛。",
    "T03n0157_004:0191c26_0": "世尊！",
    "T03n0157_004:0191c26_1": "願我一一身於一一佛所，如大海水渧等劫行菩薩道。",
    "T03n0157_004:0191c27_2": "願我得一切身變化三昧，以三昧力故，於一念中在一一佛前，知如一佛土微塵數等諸佛世界。",
    "T03n0157_004:0191c29_3": "世尊！",
    "T03n0157_004:0191c29_4": "願我得功德力三昧，以三昧力故於一一佛前，遍到如一佛土微塵數等諸世尊所，以微妙讚歎讚歎諸佛。",
    "T03n0157_004:0192a03_5": "世尊！",
    "T03n0157_004:0192a03_6": "願我得不眴三昧，以三昧力故，於一念中，悉見諸佛遍滿十方無量無邊世界之中。",
    "T03n0157_004:0192a05_7": "世尊！",
    "T03n0157_004:0192a05_8": "願我得無諍三昧，以三昧力故，於一念中，悉見過去未來現在諸佛所有淨妙世界。",
    "T03n0157_004:0192a07_9": "世尊！",
    "T03n0157_004:0192a07_10": "願我得首楞嚴三昧，以三昧力故，化作地獄之身入地獄中，與地獄眾生說微妙法，勸令發阿耨多羅三藐三菩提心；彼諸眾生聞是法已，尋發無上菩提之心，即便命終生於人中，隨所生處，常得值佛，隨所值佛，而得聽法，聽受法已，即得住於不退轉地。",
    "T03n0157_004:0192a13_11": "乾闥婆、阿修羅、迦樓羅、緊那羅、摩睺羅伽、人非人等、天、龍、鬼神、夜叉、羅剎、毘舍遮、富單那、伽吒富單那、屠殺、魁膾、商賈、婬女、畜生、餓鬼，如是等眾亦復如是，皆令發阿耨多羅三藐三菩提心。",
    "T03n0157_004:0192a18_12": "有諸眾生隨所生處得諸色像，我分之身如業所作，隨受苦樂及諸工巧，願我變化作如是身，隨其所作而教化之。",
    "T03n0157_004:0192a21_13": "世尊！",
    "T03n0157_004:0192a21_14": "若有眾生各各異音，願我隨其種種音聲，而為說法各令歡喜，因其歡喜勸發安止，令其不退於阿耨多羅三藐三菩提。",
    "T03n0157_004:0192a24_15": "世尊！",
    "T03n0157_004:0192a24_16": "我要當教十千佛土所有眾生，令心清淨，無有行業煩惱諸毒，乃至不令一人屬於四魔，何況多也。",
    "T03n0157_004:0192a26_17": "若我莊嚴十千佛土如是清淨，如光明無垢尊香王佛青香光明無垢世界，所有種種微妙莊嚴，然後我身及諸眷屬，乃當如彼師子香菩薩之所願也。",
    "T03n0157_004:0192b01_18": "「『世尊！",
    "T03n0157_004:0192b01_19": "若我所願成就得己利者，當令十千諸佛世界所有眾生斷諸苦惱，得柔軟心，得調伏心，各各自於四天下界，見佛世尊現在說法，一切眾生自然而得種種珍寶、華香、末香及以塗香，種種衣服，種種幢幡，各各以用供養於佛，供養佛已，悉發無上菩提之心。",
    "T03n0157_004:0192b07_20": "世尊！",
    "T03n0157_004:0192b07_21": "我等今者以悉得見種種莊嚴三昧力故，皆得遙見如是諸事。』",
    "T03n0157_004:0192b09_22": "作是語已，尋如所願，悉得見之。",
    "T03n0157_004:0192b09_23": "「爾時，世尊讚阿彌具言：『善哉！",
    "T03n0157_004:0192b10_24": "善哉！",
    "T03n0157_004:0192b10_25": "善男子！",
    "T03n0157_004:0192b10_26": "汝今世界周匝四面一萬佛土清淨莊嚴，於未來世，復當教化無量眾生令心清淨，復當供養無量無邊諸佛世尊。",
    "T03n0157_004:0192b13_27": "善男子！",
    "T03n0157_004:0192b13_28": "以是緣故，今改汝字名為普賢，於未來世過一恒河沙等阿僧祇劫，入第二恒河沙等阿僧祇劫，末後分中於北方界，去此世界過六十恒河沙等佛土，有世界名知水善淨功德，汝當於中成阿耨多羅三藐三菩提，號智剛吼自在相王如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_004:0192b20_29": "善男子！",
    "T03n0157_004:0192b21_30": "爾時，普賢菩薩摩訶薩頭面著地禮寶藏佛。",
    "T03n0157_004:0192b22_31": "「爾時，如來即為普賢菩薩而說偈言：「『汝起善導師，　　已得如所願，　　善能調眾生，　　皆令得一心，　　度於煩惱河，　　及脫諸惡法，　　來世作燈明，　　諸天世人師。』",
    "T03n0157_004:0192b27_0": "「善男子！",
    "T03n0157_004:0192b27_1": "爾時，會中有十千人心生懈怠，異口同音作如是言：『世尊！",
    "T03n0157_004:0192b28_2": "我等來世即於如是嚴淨佛土，成阿耨多羅三藐三菩提，所謂普賢菩薩所修清淨諸世界也。",
    "T03n0157_004:0192c01_3": "世尊！",
    "T03n0157_004:0192c01_4": "我等要當具足修六波羅蜜，以具足六波羅蜜故，各各於諸佛土成阿耨多羅三藐三菩提。』",
    "T03n0157_004:0192c03_5": "善男子！",
    "T03n0157_004:0192c04_6": "爾時，寶藏如來即便為是十千人等，授阿耨多羅三藐三菩提記：『善男子！",
    "T03n0157_004:0192c05_7": "普賢菩薩成阿耨多羅三藐三菩提時，汝等當於普賢菩薩所修清淨萬佛土中，一時成阿耨多羅三藐三菩提，有一千佛同號智熾尊音王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_004:0192c10_8-0": "復有千佛同號增相尊音王，復有千佛同號善無垢尊音王，復有千佛同號離怖畏尊音王，復有千佛同號善無垢光尊音王，復有千五百佛同號日音王，復有五百佛同號日寶藏尊王，復有五佛同號樂音尊王，復有二佛同號日光明，復有四佛同號龍自在，復有八佛同號離恐怖稱王光明，復有十佛同號離音光明，復有八佛同號音聲稱，復有十一佛同號顯露法音，",
    "T03n0157_004:0192c10_8-1": "復有九佛同號功德法稱王，復有二十佛同號不可思議王，復有四十佛同號寶幢光明尊王，復有一佛號覺知尊想王，復有七佛同號不可思議音，復有三佛同號智藏，復有十五佛同號智山幢，復有五十佛同號智海王，復有三十佛同號大力尊音王，復有二佛同號山功德劫，復有八十佛同號清淨智勤，復有九十佛同號尊相種王，復有百佛同號善智無垢雷音尊王，",
    "T03n0157_004:0192c10_8-2": "復有八十佛同號勝尊大海功德智山力王，復有四十佛同號無上菩提尊王，復有二佛同號智覺山華王，復有二佛同號功德山智覺，復有三佛同號金剛師子，復有二佛同號持戒光明，復有二佛同號示現增益，復有一佛號無量光明，復有三佛同號師子遊戲，復有二佛同號無盡智山，復有二佛同號寶光明，復有二佛同號無垢智慧，復有九佛同號智慧光明，",
    "T03n0157_004:0192c10_8-3": "復有二佛同號師子稱，復有二佛同號功德通王，復有二佛同號雨法華，復有一佛號造光明，復有一佛號增益山王，復有一佛號出法無垢王，復有一佛號香尊王，復有一佛號無垢目，復有一佛號大寶藏，復有一佛號力無障閡王，復有一佛號自知功德力，復有一佛號衣服知足，復有一佛號得自在，復有一佛號無障閡利益，復有一佛號智慧藏，復有一佛號大山王，",
    "T03n0157_004:0192c10_8-4": "復有一佛號曰力藏，復有一佛號求功德，復有一佛號華幢枝，復有一佛號眾光明，復有一佛號無癡功德王，復有一佛號金剛上，復有一佛號曰法相，復有一佛號尊音王，復有一佛號堅持金剛，復有一佛號珍寶自在王，復有一佛號堅自然幢，復有一佛號山劫，復有一佛號雨娛樂，復有一佛號增益善法，復有一佛號娑羅王，復有二佛同號功德遍滿大海功德王，",
    "T03n0157_004:0192c10_8-5": "復有一佛號智慧和合，復有一佛號智熾，復有一佛號華眾，復有一佛號世間尊，復有一佛號優曇鉢華幢，復有一佛號法幢自在王，復有一佛號栴檀王，復有一佛號善住，復有一佛號精進力，復有一佛號幢等光明，復有一佛號曰智步，復有一佛號曰海幢，復有一佛號滅法稱，復有一佛號壞魔王，復有一佛號眾光明，復有一佛號出智光明，復有一佛號曰慧燈，",
    "T03n0157_004:0192c10_8-6": "復有一佛號安隱王，復有一佛號曰智音，復有一佛號幢攝取，復有一佛號天金剛，復有一佛號種種莊嚴王，復有一佛號無勝智，復有一佛號善住意，復有一佛號月王，復有一佛號無勝步自在王，復有一佛號娑憐陀王，復有八十佛同號師子步王，復有五十佛同號那羅延無勝藏，復有七十佛同號聚集珍寶功德，復有三十佛同號光明藏，復有二十佛同號分別星宿稱王，",
    "T03n0157_004:0192c10_8-7": "復有二佛同號功德力娑羅王，復有九十佛同號微妙音，復有一佛號曰梵增，復有一佛號提頭賴吒王，復有千佛同號蓮華香擇稱尊王，復有六十佛同號光明熾渚王，復有三十佛同號蓮華香力增，復有二佛同號無量功德大海智增，復有一佛號閻浮陰，復有一百二佛同號功德山幢，復有一佛號師子相，復有一百一佛同號龍雷尊華光明王，復有一佛號善趣種無我甘露功德王劫，",
    "T03n0157_004:0192c10_8-8": "復有千佛同號離法智龍王解脫覺世界海眼山王，皆有十號如來、應、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_004:0193b27_9": "如是等佛，同共一日一時，各各於諸世界成阿耨多羅三藐三菩提，壽命各十中劫，卿等涅槃亦同一日，般涅槃已，所有正法七日即滅。』",
    "T03n0157_004:0193c01_10": "善男子！",
    "T03n0157_004:0193c01_11": "爾時，十千人向寶藏佛頭面作禮。",
    "T03n0157_004:0193c02_12": "「爾時，世尊為十千人而說偈言：「『龍王汝起，　　堅固自在，　　無上善願，　　清淨和合，　　卿等用意，　　疾如猛風，　　精勤修學，　　六波羅蜜，　　來世必成，　　天人之尊。』",
    "T03n0157_004:0193c09_0": "「善男子！",
    "T03n0157_004:0193c09_1": "爾時，十千人聞是偈已，心生歡喜，即起合掌，前禮佛足，去佛不遠，復坐聽法。",
    "T03n0157_004:0193c11_0": "「善男子！",
    "T03n0157_004:0193c11_1": "爾時，寶海梵志復白第九王子蜜蘇言，乃至發心亦復如是。",
    "T03n0157_004:0193c12_2": "爾時，王子前白佛言：『世尊！",
    "T03n0157_004:0193c13_3": "我行菩薩道時，願十方如恒河沙等世界所有現在諸佛為我作證，今於佛前發阿耨多羅三藐三菩提心。",
    "T03n0157_004:0193c15_4": "世尊！",
    "T03n0157_004:0193c15_5": "願我行菩薩道時，乃至成佛，於其中間不生悔心，乃至成佛，常住一心，無有退轉，如說而行，如行而說，乃至無有一人來惱我心，更不求於聲聞、緣覺，不起婬欲、惡想之心，其心不與睡眠、憍慢、疑悔等共，亦復不生貪婬、殺盜、妄言、兩舌、惡口、綺語、貪恚、邪見、嫉妬、慢法、欺誑之心。",
    "T03n0157_004:0193c22_6": "我修菩薩道，乃至成阿耨多羅三藐三菩提，中間不生如是等法，乃至成阿耨多羅三藐三菩提行時，步步心心數法常念諸佛，得見諸佛，諮受妙法，供養眾僧，於諸生處常願出家，當出家時，即得成就糞掃三衣，常在樹下獨坐思惟，住阿蘭若，常行乞食，不求利養，行於知足，常講說法，成就無量無障閡辯，不犯大罪。",
    "T03n0157_004:0194a01_7": "不以我相為女人說法，若說法時，恒以空相，其心常念空無之法，拱手端坐，亦不露齒。",
    "T03n0157_004:0194a03_8": "若有學習大乘之人而於其所起世尊想，恭敬供養，所聞法處亦起佛想，於諸沙門婆羅門中，故生恭敬、供養、尊重，除佛世尊。",
    "T03n0157_004:0194a06_9": "於諸眾中，不生分別此是福田、此非福田而行布施，願我不於法施人所生嫉妬心。",
    "T03n0157_004:0194a08_10": "若有眾生應被刑戮，願我捨命以救護之。",
    "T03n0157_004:0194a09_11": "若有眾生犯於諸罪，願我以力言說錢財，而拔濟之，令得解脫。",
    "T03n0157_004:0194a10_12": "若有在家出家之人有諸罪過，願不發露顯現於人，於諸利養名譽等中而常遠離，如避火坑、刀劒毒樹。",
    "T03n0157_004:0194a13_13": "世尊！",
    "T03n0157_004:0194a13_14": "若我此願，乃至成阿耨多羅三藐三菩提已，悉得成就，如今佛前之所願者，令我兩手自然而有千輻天輪，所得光明如火猛焰。』",
    "T03n0157_004:0194a16_15": "善男子！",
    "T03n0157_004:0194a16_16": "是時王子說是語已，其兩手中即尋各有一千輻輪，如說而得。",
    "T03n0157_004:0194a17_17": "「『世尊！",
    "T03n0157_004:0194a18_0": "若我所願成就逮得己利，成阿耨多羅三藐三菩提者，我今遣此千輻天輪，至於無佛五濁世界，是輪當作如是大聲遍滿佛土，如難陀龍王、優波難陀龍王，作大音聲遍滿世界，其輪音聲亦復如是，所謂菩薩受記音聲、不失專念智慧之聲、修學空法諸佛所有法藏之聲，若有眾生在在處處聞是法聲，即時得斷貪欲、瞋恚、愚癡、憍慢、慳悋、嫉妬，而得寂靜思惟諸佛甚深智慧，發阿耨多羅三藐三菩提心。』",
    "T03n0157_004:0194a27_1": "善男子！",
    "T03n0157_004:0194a27_2": "爾時，王子即遣二輪，譬如諸佛神足捷疾，其輪去疾亦復如是，遍至十方無佛惡世，為諸眾生出諸菩薩受記音聲、不失專念智慧之聲、修學空法諸佛所有法藏之聲，在在處處諸眾生等聞是法音，即便得斷貪欲、瞋恚、愚癡、憍慢、慳悋、嫉妬，而得寂靜思惟諸佛甚深智慧，發阿耨多羅三藐三菩提心，其輪須臾還來在此王子前住。",
    "T03n0157_004:0194b06_3": "「善男子！",
    "T03n0157_004:0194b06_4": "爾時，寶藏如來讚王子言：『善哉！",
    "T03n0157_004:0194b07_5": "善哉！",
    "T03n0157_004:0194b07_6": "善男子！",
    "T03n0157_004:0194b07_7": "汝行菩薩道所發善願無上最妙，遣此天輪至於無佛五濁之世，令無量無邊阿僧祇億百千眾生，安止住於無穢濁心，心無惱害，勸化發於阿耨多羅三藐三菩提，以是故今改汝名為阿閦，於未來世當為世尊，汝今當於佛前，如心所喜，願取種種莊嚴佛土。』",
    "T03n0157_004:0194b14_0": "「爾時阿閦白佛言：『世尊！",
    "T03n0157_004:0194b14_1": "我今所願如是種種莊嚴佛土，令我世界純金為地，地平如掌，多有種種諸天妙寶遍滿其國，無有山陵、垖阜、土沙、礫石、荊蕀之屬，其地柔軟，譬如天衣，行時足下蹈入四寸，舉足還復。",
    "T03n0157_004:0194b18_2": "無有地獄、畜生、餓鬼，不淨臭穢，純有諸天微妙上香，及曼陀羅、摩訶曼陀羅華遍滿其國。",
    "T03n0157_004:0194b20_3": "所有眾生無有老病，各各自在不相畏怖，常不惱他，命不中殀。",
    "T03n0157_004:0194b22_4": "臨捨命時，心無悔恨，其心決定，無有錯亂，繫念思惟諸佛如來。",
    "T03n0157_004:0194b24_0": "若命終已，不墮惡道，不生無佛五濁惡世，乃至成阿耨多羅三藐三菩提，常得見佛，諮受妙法，供養眾僧。",
    "T03n0157_004:0194b26_1": "所有眾生，薄婬怒癡，皆行十善。",
    "T03n0157_004:0194b27_2": "世界無有種種工巧，無有犯罪及犯罪名，亦無天魔諸留難事，眾生受形無有惡色，亦不分別尊卑高下，一切眾生深解無我及無我所，聲聞、菩薩乃至夢中不失不淨，眾生常樂求法聽法，無有一人生於倒見，亦無外道。",
    "T03n0157_004:0194c03_3": "眾生無有身心疲極，皆得五通，無有飢渴、諸苦惱事，隨所喜樂，種種食飲，即有寶器自然在手，有種種食，猶如欲界所有諸天。",
    "T03n0157_004:0194c06_4": "無有涕唾、便利之患痰癊汗淚，亦無寒熱，常有柔軟香風觸身，此風香氣微妙具足，薰諸天人不須餘香，如是香風隨諸天人，所求冷溫皆使滿足。",
    "T03n0157_004:0194c09_5": "又復有求優鉢羅華香風，又復有求優陀娑羅香風，有求沈水香風，有求多伽羅香風，有求阿伽羅香風，有求種種香風，如所悕望於發心時皆得成就，除五濁世。",
    "T03n0157_004:0194c13_6": "願我國土有七寶樓，其寶樓中敷七寶床，茵蓐丹枕細滑柔軟猶如天衣，眾生處此寶樓床[木*翕]皆悉歡樂。",
    "T03n0157_004:0194c16_7": "其樓四邊有好池水，其水具足有八功德，眾生隨意而取用之。",
    "T03n0157_004:0194c17_8": "其國多有金多羅樹，種種華果妙香具足，上妙寶衣、種種寶蓋、真珠瓔珞而以莊嚴，諸眾生等隨意所憙，妙寶衣服即於樹上自恣取著，華果香等亦復如是。",
    "T03n0157_004:0194c21_9": "「『世尊！",
    "T03n0157_004:0194c21_10": "願我菩提之樹純是七寶，高千由旬，樹莖周匝滿一由旬，枝葉縱廣滿千由旬，常有微風吹菩提樹，其樹則出六波羅蜜、根、力、覺道微妙之聲，若有眾生聞此妙聲，一切皆得離於欲心。",
    "T03n0157_004:0194c25_11": "所有女人成就一切諸妙功德，猶如兜術天上天女，無有婦人諸不淨事、兩舌、慳悋、嫉妬覆心；不與男子漏心交通，若諸男子發婬欲心，至女人所以愛心視，須臾之間便離欲心，自生厭離即便還去，尋得清淨無垢三昧。",
    "T03n0157_004:0195a02_12": "以三昧力故，於諸魔縛而得解脫，更不復生惡欲之心。",
    "T03n0157_004:0195a03_13": "如是女人，若見男子有愛欲心，便得妊身，亦得離於婬欲之想。",
    "T03n0157_004:0195a05_0": "當妊身時，若懷男女，身心無有諸苦惱事，常受快樂，如忉利天人身心所受上妙快樂。",
    "T03n0157_004:0195a07_0": "女人懷妊七日七夜，所受快樂亦復如是，亦如比丘入第二禪。",
    "T03n0157_004:0195a08_1": "處胎男女不為一切不淨所污，滿足七日即便出生，當其生時受諸快樂，有微妙音，女人產時，亦無諸苦，如是母子俱共入水洗浴其身。",
    "T03n0157_004:0195a11_2": "是時女人得如是念，以念力故，尋得離欲清淨三昧，以三昧力故，其心常定，於諸魔縛而得解脫。",
    "T03n0157_004:0195a14_3": "若有眾生宿業成就，應無量世作女人身，以定力故，得離女身乃至涅槃，一切女業永滅無餘，更不復受。",
    "T03n0157_004:0195a16_4": "或有眾生宿業成就，於無量億劫應處胞胎受苦惱者，願我成阿耨多羅三藐三菩提已，聞我名字即生歡喜，生歡喜已，尋便命終，處胎即生我之世界，尋於生已，所受胎分永盡無餘，乃至成阿耨多羅三藐三菩提更不受胎。",
    "T03n0157_004:0195a21_5": "或有眾生多善根者，尋便得來至我世界蓮華中生。",
    "T03n0157_004:0195a23_6": "或有眾生少善根者，要當處胎，或受女人而生我界，然後乃得永盡胎分。",
    "T03n0157_004:0195a24_7": "所有眾生一向純受微妙快樂，微風吹此金多羅樹出微妙聲，所謂苦、空、無我、無常等聲，聞是聲者，皆得光明三昧，以三昧力故，得諸空定甚深三昧，世界無有婬欲相聲。",
    "T03n0157_004:0195a29_0": "「『世尊！",
    "T03n0157_004:0195a29_1": "我坐菩提樹下，於一念中成阿耨多羅三藐三菩提已，願我世界無有日月光明晝夜差別，除華開合。",
    "T03n0157_004:0195b02_2": "我成阿耨多羅三藐三菩提已，當以光明遍照三千大千世界，以光明力故，令諸眾生悉得天眼，以天眼故，得見十方無量無邊諸佛世界，在在處處諸佛世尊現在說法。",
    "T03n0157_004:0195b06_3": "世尊！",
    "T03n0157_004:0195b06_4": "我成阿耨多羅三藐三菩提已，說於正法令此音聲遍滿三千大千世界，眾生聞者得念佛三昧。",
    "T03n0157_004:0195b08_5": "眾生或有行住迴轉，隨所方面常得見我，若於諸法有疑滯處，以見我故，即得斷疑。",
    "T03n0157_004:0195b10_6": "世尊！",
    "T03n0157_004:0195b11_0": "我成阿耨多羅三藐三菩提已，十方無量無邊阿僧祇諸佛世界，在在處處所有眾生，若學聲聞、若學緣覺、若學大乘，聞我名者，命終要來生我世界，若聲聞人聞我法者，得八解脫阿羅漢果，學大乘人聞我法者，得深法忍陀羅尼門及諸三昧，不退轉於阿耨多羅三藐三菩提，得無量聲聞以為眷屬，其數無邊無能數者，唯除諸佛。",
    "T03n0157_004:0195b18_1": "世尊！",
    "T03n0157_004:0195b18_2": "我成阿耨多羅三藐三菩提，隨所至方舉下足處，即有千葉金蓮華生，其華微妙有大光明，我當遣至無佛之處稱讚我名。",
    "T03n0157_004:0195b21_3": "若有眾生於此華中得聞稱讚我名字者，尋生歡喜種諸善根欲生我國，願命終時，悉皆來生。",
    "T03n0157_004:0195b24_4": "我諸大眾出家之人，遠離諂曲、妬嫉、姦欺、沙門之垢，尊重於法，於諸所須名稱利養，心不貴重，常樂苦、空、無常、無我，常勤精進，尊法依僧。",
    "T03n0157_004:0195b27_5": "若諸菩薩得不退者，皆悉令得就雨三昧，以三昧力故，為眾生說般若波羅蜜，令離生死乃至成佛，於其中間所可說法不忘不失。",
    "T03n0157_004:0195c01_6": "世尊！",
    "T03n0157_004:0195c01_7": "我成佛已，壽命住世十千大劫，般涅槃後，正法住世滿一千劫。』",
    "T03n0157_004:0195c03_8": "「爾時，如來讚阿閦言：『善哉！",
    "T03n0157_004:0195c03_9": "善哉！",
    "T03n0157_004:0195c03_10": "善男子！",
    "T03n0157_004:0195c04_11": "汝今已取清淨世界，汝於來世過一恒河沙等阿僧祇劫，入第二恒河沙等阿僧祇劫，東方去此十佛世界，彼有世界名曰妙樂，所有莊嚴如汝所願，皆悉具足，汝於是中當成阿耨多羅三藐三菩提，猶號阿閦如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_004:0195c10_12": "「爾時，阿閦菩薩白佛言：『世尊！",
    "T03n0157_004:0195c11_13": "若我所願成就得己利者，一切世間陰、界、諸入所攝眾生皆得慈心，無怨賊想及諸穢濁，身心快樂猶如十住諸菩薩等，處蓮華上結加趺坐，三昧正受；以三昧力，令心無垢，是諸眾生身心快樂，亦復如是。",
    "T03n0157_004:0195c16_14": "我今頭面敬禮於佛，唯願此地有金色光。』",
    "T03n0157_004:0195c17_15": "「善男子！",
    "T03n0157_004:0195c17_16": "爾時，阿閦菩薩以頭面敬禮佛足，是時一切無量眾生，身心即得受大快樂，其地亦有金色光明。",
    "T03n0157_004:0195c19_17": "「爾時，寶藏如來為阿閦菩薩而說偈言：「『尊意且起，　　汝今以令，　　一切眾心，　　心無忿怒，　　復於眾生，　　生大悲心，　　兩手各得，　　天千輻輪，　　淨意當來，　　為天人尊。』",
    "T03n0157_004:0195c26_0": "「善男子！",
    "T03n0157_004:0195c26_1": "爾時，阿閦菩薩聞是偈已，心大歡喜，即起合掌，前禮佛足，去佛不遠，復坐聽法。」",
    "T03n0157_004:0195c28_0": "悲華經卷第四"
}