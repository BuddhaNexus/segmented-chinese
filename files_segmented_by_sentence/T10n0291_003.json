{
    "T10n0291_003:0605a12_0": "佛說如來興顯經卷第三",
    "T10n0291_003:0605a14_0": "西晉月氏三藏竺法護譯",
    "T10n0291_003:0605a15_0": "◎佛言：「何謂，佛子！",
    "T10n0291_003:0605a15_1": "而諸菩薩遊入如來、至真、等正覺心所念行？",
    "T10n0291_003:0605a16_2": "如來不為心有所念、不分別名、不曉了識，如來無心乃能入遊無量之念。",
    "T10n0291_003:0605a18_3": "如倚虛空造立一切，因其由趣有所成就，又如虛空悉無所著。",
    "T10n0291_003:0605a19_4": "如是，仁者！",
    "T10n0291_003:0605a19_5": "若欲求道、恃怙慧者，一切世俗及度世事因佛聖慧而逮興顯。",
    "T10n0291_003:0605a21_6": "又，如來慧而無所著，是為第一因緣之門菩薩遊入如來行念。」",
    "T10n0291_003:0605a22_7": "於是頌曰：「猶如虛空中，　　而受一切形，　而著依怙之，　　亦無空想念。",
    "T10n0291_003:0605a25_0": "　如來之妙慧，　　如是無所著，　咸救於一切，　　不想吾我、人。",
    "T10n0291_003:0605a27_0": "「復次，佛子！",
    "T10n0291_003:0605a27_1": "猶如法界不離一切諸聲聞度及諸緣覺、一切菩薩所習遊至。",
    "T10n0291_003:0605a28_2": "又其法界不增、不減，大道如斯。",
    "T10n0291_003:0605a29_3": "如來慧合集世間度世之慧，分別了念所造巧便，慧不增減，是為第二。」",
    "T10n0291_003:0605b02_4": "於是頌曰：「譬如聲聞地，　　及與緣覺乘、　菩薩之大士，　　悉從虛空生。",
    "T10n0291_003:0605b05_0": "　大聖亦如是，　　解空無極慧，　心等無增減，　　救濟無適莫。",
    "T10n0291_003:0605b07_0": "「復次，佛子！",
    "T10n0291_003:0605b07_1": "猶如大海與四大域八十億土而相連接，地形所盡，至其境界而普悉可獲得水矣，自然踊出，其大海者亦無所念。",
    "T10n0291_003:0605b09_2": "如來之慧亦復若斯，普至一切眾生心意，靡不達遍。",
    "T10n0291_003:0605b11_3": "從諸黎庶意之所念、所在逮致清淨法門則以順之，令世人獲自然之慧。",
    "T10n0291_003:0605b12_4": "又如來、世尊所可演慧悉為平等，從其志性以奇特事而療治之，道德超世，是為第三。」",
    "T10n0291_003:0605b14_5": "於是頌曰：「譬如四大海，　　與八十億域，　而悉相連接。",
    "T10n0291_003:0605b17_6": "　　地形所盡到，　水靡所不至，　　而自然涌出，　海亦無想念；　　如來慧如此，　至諸眾生心，　　慧莫不通達。",
    "T10n0291_003:0605b21_0": "　從群黎所好，　　則為開導之，　致於清淨明，　　令獲自然明，　所演悉平等，　　如來無想念。",
    "T10n0291_003:0605b24_0": "「復次，佛子！",
    "T10n0291_003:0605b24_1": "猶如巨海自有四大如意寶珠，演集積累無量之德。",
    "T10n0291_003:0605b25_2": "所以致此如意珠者，不以龍神有德故有此大珠生；諸琦珍悉大海恩也，生一切寶，黎庶戴仰，莫不濟之。",
    "T10n0291_003:0605b27_3": "何謂為四？",
    "T10n0291_003:0605b28_4": "一名曰、等集眾寶，二曰、無盡音，三曰、歸趣，四曰、等集眾辭。",
    "T10n0291_003:0605b29_5": "又，計於此大如意珠則非凡類——阿須倫、迦留羅、真陀羅、摩休勒、諸龍、鬼神及餘水居、含血之類——能致光耀。",
    "T10n0291_003:0605c02_6": "所以者何？",
    "T10n0291_003:0605c03_7": "寶固在於海王、龍王藏。",
    "T10n0291_003:0605c03_8": "又，其大海諸摩尼珠而有四角，在於四方海龍王宮各自別立。",
    "T10n0291_003:0605c05_9": "如來、至真、等正覺亦復如是，道德暉赫，有四大寶無極之慧，則以於此四大慧寶勸化開導一切眾生——諸學、不學、及至緣覺、菩薩——慧寶緣此致之，靡不濟度。",
    "T10n0291_003:0605c08_10": "何謂為四？",
    "T10n0291_003:0605c08_11": "興隆法樂至無所猗善權之慧、有數無數有為無為法寶藏慧、於諸法界而無所壞隨時演慧、以得超度於時不時擾動之慧，是為四。",
    "T10n0291_003:0605c12_0": "則復以此四大之慧求如來藏、入道府庫，不與眾生而同塵垢，在于世間逮開士慧，令諸菩薩遊詣四方所可玩習，無上正真而令堅住，立不退轉，是為第四。」",
    "T10n0291_003:0605c15_1": "於是頌曰：「四珍之尊義，　　逮致安妙藏，　所以巨海中，　　自然生諸寶。",
    "T10n0291_003:0605c18_0": "　其如意明珠，　　不離清淨妙，　分別在四面，　　所處有光明。",
    "T10n0291_003:0605c20_0": "　如來四品慧，　　無量不可限，　安住聖巍巍，　　開道於五趣。",
    "T10n0291_003:0605c22_0": "　斯無極至慧，　　無有異想念，　唯察諸十方，　　所說無不達。",
    "T10n0291_003:0605c23_1": "◎「◎復次，佛子！",
    "T10n0291_003:0605c24_2": "有彼巨海而復現於四大之寶如意之珠，威神巍巍，光明無極。",
    "T10n0291_003:0605c25_3": "斯如意寶功德之耀，消於大海所積聚水而令厥水不復遊逸，斯以大海不增不減。",
    "T10n0291_003:0605c27_4": "以是之故，如意大珠至使大海常自停貯。",
    "T10n0291_003:0605c28_5": "何謂四？",
    "T10n0291_003:0605c28_6": "日之耀藏大如意寶、師子之步大如意寶、照燿光明大如意寶、無餘究竟大如意寶，是四大寶。",
    "T10n0291_003:0606a01_7": "假使大海若無有此如意珠者，水當流溢，四大域界盪合漭瀁，至圍神山、大圍神山悉當沒溺。",
    "T10n0291_003:0606a04_8": "其日耀藏如意寶珠則以二事變大海水，其光照之，消伏其水而令色變化，成像乳；師子之步如意寶光照變乳色，成如蘇揣；照耀光明如意寶珠暉[火*僉]照之，除去蘇像，猶劫燒時火[火*僉]盛赫皆焚天地；大如意光照於巨海令其無餘，忽然滅盡，不知所歸。",
    "T10n0291_003:0606a10_9": "如是，仁者！",
    "T10n0291_003:0606a10_10": "如來、正覺為眾生故，則以四慧照燿一切。",
    "T10n0291_003:0606a11_11": "因斯明照，於諸菩薩至令逮成如來三昧。",
    "T10n0291_003:0606a12_12": "何謂為四？",
    "T10n0291_003:0606a12_13": "除滅眾罪則以法河、究盡恩愛令成道化、皆以智明照于世間、如來之慧無冥無明為平等聖，是為如來四大之慧。",
    "T10n0291_003:0606a15_14": "為諸菩薩忍眾恐懼、殖不可議功德之本，至於一品諸天、人民及阿須倫濁俗之眾，不堪諸患無量苦痛。",
    "T10n0291_003:0606a17_15": "若值如來寂寞之地慧明所照，降伏諸著立于三昧，若聞法頌消生死海。",
    "T10n0291_003:0606a19_16": "遭遇如來所開化慧篤樂三昧，因得興於大聖神通微妙行音，大慧照世消化眾穢，致神足行能自成立，為世大明開道盲蔽，無冥、無明。",
    "T10n0291_003:0606a22_17": "以能蒙此如來慧聖，則能降伏世之邪智，大人之地無三昧定，滅除一切財業賄賂，身無所有而逮得此大道之慧。",
    "T10n0291_003:0606a25_18": "若無於斯如來四慧道德光明，假使欲令諸菩薩眾逮得如來、至真、正覺三昧正定，未之有也，亦不能除生、老、病、死，四無所畏、無本際行，是為五事。」",
    "T10n0291_003:0606a28_19": "於是頌曰：「海水無限際，　　而有四品寶，　大力無極威，　　次有微妙尊。",
    "T10n0291_003:0606b02_0": "　四方域眾流，　　自然有萬川，　常入於大海，　　大海無增減。",
    "T10n0291_003:0606b04_0": "　慧處在法座，　　決斷諸所著，　以法廣布施，　　歡喜無所說。",
    "T10n0291_003:0606b06_0": "　安住有四慧，　　咸為諸開士、　最勝及菩薩，　　未曾有眾患。",
    "T10n0291_003:0606b08_0": "「復次，佛子！",
    "T10n0291_003:0606b08_1": "猶如假喻，其下方水及至上界想無想天，一切三千大千世界悉處虛空。",
    "T10n0291_003:0606b09_2": "如是計之，一切三界群生有形不離虛空，而想吾我虛無所計則無所猗，空無所著、亦不迫迮。",
    "T10n0291_003:0606b12_3": "生死亦然，察於十方所周虛空含受一切諸佛世界，亦無所受。",
    "T10n0291_003:0606b13_4": "如是，仁者！",
    "T10n0291_003:0606b13_5": "諸聲聞乘、緣覺之慧，有為行慧、無為行慧，皆以依猗如來之慧。",
    "T10n0291_003:0606b15_6": "如來智慧之所開化，大道通達普入一切，無不周接、無所想念、亦無罣礙，輒以聖智多所濟導，是為第六。」",
    "T10n0291_003:0606b17_7": "於是頌曰：「旨極從下方，　　起至於上界，　一切三千國，　　欲色及無色。",
    "T10n0291_003:0606b20_0": "　所住、無所住，　　諸界無吾我，　亦不計有常、　　不念於斷絕。",
    "T10n0291_003:0606b22_0": "　安住慧如是，　　一切慧之本，　諸學及不學，　　并諸緣覺乘，　眾菩薩明達，　　而志懷愍哀，　若建立道門，　　佛智慧最上。",
    "T10n0291_003:0606b26_0": "「復次，佛子！",
    "T10n0291_003:0606b26_1": "猶如下方而生大藥達山王頂，號無根原。",
    "T10n0291_003:0606b27_2": "又，大藥者，根通地下過於金剛六萬八百千由旬，住於水界安隱而立，無能拔者。",
    "T10n0291_003:0606b29_3": "其原分布悉遍周匝閻浮提土，萬物萌芽繞集一切樹木根株——近莖生莖、近枝生枝、近節生節、近葉生葉、近華生華、近實生實——其有天下樹木、華、果皆因之生。",
    "T10n0291_003:0606c03_4": "又，大藥者，其根轉體、體令根轉，以用二事不生萬物。",
    "T10n0291_003:0606c05_5": "近於地獄依水純陰故，雖在於彼而不迴轉，是以於法而不得生。",
    "T10n0291_003:0606c06_6": "又，其餘處大地之場所布根原，藥之所生盡極其地，法應當然也。",
    "T10n0291_003:0606c08_7": "如來道慧亦復如是，從本清淨則以大哀生堅固元，平等覺種乃為真諦，微妙達要而不可動，斯謂根也；善權方便則謂莖也；慧則枝也；法界，節也；一心脫門三昧正受無所破壞，葉也；覺意莊嚴，華也；究暢樹形，諸通慧也；解度知見，實也；辯才之議靡不通達，則謂地也。",
    "T10n0291_003:0606c14_8": "其如來慧無有根著。",
    "T10n0291_003:0606c14_9": "用何等故而無根著？",
    "T10n0291_003:0606c15_10": "永無所信，是則名曰為究暢矣，則無根著。",
    "T10n0291_003:0606c16_11": "所可興發，悉無所行；斷菩薩行，則為無本，故謂如來也；演菩薩行，斯則名曰無所依猗。",
    "T10n0291_003:0606c18_12": "若有菩薩親近如來無極慧原，則不違捨一切眾生，因其道根而生大哀；近於莖者，堅精進也；因其莖次生其枝，度無極也，而長成就；近枝生葉，學于禁戒，靜寂知時也；近於華者，謂諸相好、若干德本也；節，謂隨時；次生果者，則謂究暢，不起法忍，至無麁辭，柔仁和雅；又，其實者為諸通慧，則為道果也。",
    "T10n0291_003:0606c25_13": "以是之故，如來之慧不由二事而有所生也。",
    "T10n0291_003:0606c26_14": "何等為二？",
    "T10n0291_003:0606c26_15": "謂無為及與有為之大曠谷。",
    "T10n0291_003:0606c27_0": "若墮於谿澗，而遊無極、無為之事於諸聲聞緣覺之乘。",
    "T10n0291_003:0606c28_1": "又，其志性不與俱合、亦無所畏，遊於三愛三流之原，於如來慧亦無所生、亦不退還。",
    "T10n0291_003:0607a01_2": "若有所生，已達聖性、修平等心，於諸菩薩無有彼此，且觀正覺大道暉赫、巍巍無底，而為真諦。",
    "T10n0291_003:0607a03_3": "慧不增減，其根堅住，令諸眾生究竟通達了無篤信，是為佛子第七之事。」",
    "T10n0291_003:0607a05_4": "於是頌曰：「於雪山岡嶺，　　藥名無根著，　其藥有大神，　　威曜無等倫。",
    "T10n0291_003:0607a08_0": "　普長育一切，　　叢林諸樹木，　而根、莖、葉、枝，　　枝因諸根無。",
    "T10n0291_003:0607a10_0": "　一切諸佛種，　　自然成道慧，　德旨亦如是，　　遵修一切智。",
    "T10n0291_003:0607a12_0": "　曉了行佛道，　　奉宣於聖路，　等習於慈哀，　　生長覺明哲。",
    "T10n0291_003:0607a14_0": "「復次，佛子！",
    "T10n0291_003:0607a14_1": "譬劫災變，大火熙赫燒三千大千世界，一切樹木、藥草、萬物，及至圍神、大圍神山、大金剛山，莫不焚冶。",
    "T10n0291_003:0607a16_2": "假使有人取枯茭草、肥松、重閣以投盛火，於意云何？",
    "T10n0291_003:0607a17_3": "寧有一葉得不燒乎？」",
    "T10n0291_003:0607a18_4": "答曰：「不得不燒，欲令不燒未之有也。」",
    "T10n0291_003:0607a19_5": "報曰：「如是，尚可使火不燒樹木，大積薪草有欲限節。",
    "T10n0291_003:0607a20_6": "如來聖慧三達神智，眾生之數、國土多少、諸法之底、去來現在無央數劫令不普見、而有微礙不悉及者，未之有也。",
    "T10n0291_003:0607a23_7": "所以者何？",
    "T10n0291_003:0607a23_8": "正覺道慧無有限量、不可計會、靡不通徹，故號如來、至真、等正覺，是為第八。」",
    "T10n0291_003:0607a25_9": "於是頌曰：「若劫之遭患，　　天地被陶冶，　一時悉燋然，　　男、女、樹木、果。",
    "T10n0291_003:0607a28_0": "　佛子且憶察，　　於斯諸遊居，　金剛尚消融，　　何況枯草木？",
    "T10n0291_003:0607b01_0": "　山陵諸所有，　　豈可脫不燒？",
    "T10n0291_003:0607b02_0": "　安住之智慧，　　皆能分別知。",
    "T10n0291_003:0607b03_0": "　當來眾生類、　　若干劫佛土，　諸佛悉明達，　　如是無限量。",
    "T10n0291_003:0607b05_0": "「復次，佛子！",
    "T10n0291_003:0607b05_1": "猶如災變風起之時，而有大風名曰毀明，則發且興毀壞圍神、大圍神山及金剛山，一切三千大千世界吹令破散，使無有餘。",
    "T10n0291_003:0607b08_2": "又復有風名因緣蓋，吹于三千大千世界，飄舉擎接越置他佛國。",
    "T10n0291_003:0607b09_3": "假使於彼因緣蓋風獨值自恣，無毀明風便當摧破十方不可限量諸佛境界。",
    "T10n0291_003:0607b11_4": "如是，仁者！",
    "T10n0291_003:0607b11_5": "如來則有無極大慧名曰毀壞一切塵欲，正覺以斯無極大慧吹除一切諸菩薩眾塵勞、罣礙。",
    "T10n0291_003:0607b13_6": "如來次有無量聖達名曰總攝大權方便，則能消滅愛結之患至妙道場，因復開化新發菩薩、一切諸根未純熟者。",
    "T10n0291_003:0607b16_7": "設諸如來不總攝斯大權方便成大道場，令無央數不可計會諸菩薩眾修於聲聞、緣覺之乘。",
    "T10n0291_003:0607b18_8": "世尊順從善權方便，令諸菩薩大士之等超越聲聞、緣覺之地，由斯自在而無所住，是為第九。」",
    "T10n0291_003:0607b20_9": "於是頌曰：「劫中若恐懅，　　諸天亂不安，　神圍、須彌山，　　咸悉為毀壞。",
    "T10n0291_003:0607b24_0": "　風即時興起，　　無能制止者，　無量諸佛土，　　糜碎無有餘。",
    "T10n0291_003:0607b26_0": "　有諸十方者，　　聖慈得自在，　則以毀破碎，　　諸菩薩塵勞。",
    "T10n0291_003:0607b28_0": "　彼復有道風，　　遵修於善權，　尋便以救護，　　聲聞行者安。",
    "T10n0291_003:0607c01_0": "「復次，佛子！",
    "T10n0291_003:0607c01_1": "如來之慧遊入一切，聖智巍巍，靡不周遍一切黎庶終始之界。",
    "T10n0291_003:0607c02_2": "所以者何？",
    "T10n0291_003:0607c02_3": "若有欲想世尊之慧欲及達者，未之有也。",
    "T10n0291_003:0607c03_4": "又，如來慧悉離諸相，自在之慧則遊自然，無所罣礙。",
    "T10n0291_003:0607c05_0": "如書一經，其卷大如三千世界；或有大經而未書成，猶如三千世界之海、或如神圍山、如大神圍、或如普地。",
    "T10n0291_003:0607c07_1": "舉要言之，如千世界、或如四域天下之界、或如閻土、或如大海、如須彌山、如大神宮、欲行天舘、如色行天、如無色天。",
    "T10n0291_003:0607c10_2": "假集大經，廣長、上下猶如三千大千世界，而有一塵在大經卷，又諸經上各各有塵，悉各周遍在大經裏。",
    "T10n0291_003:0607c12_3": "當爾之時，有一丈夫自然出現，聰明智慧，身試入中。",
    "T10n0291_003:0607c13_4": "又有天眼，其眼清淨，普有所見，則以天眼而觀察之：『今斯經卷如是比像廣大無極，其上則有少少塵耳，於諸眾生無所加益。",
    "T10n0291_003:0607c16_5": "我身寧可以無極力、大精進勢，裂壞此經、解散大卷，當以饒益一切黎庶。』",
    "T10n0291_003:0607c18_6": "適念此已，則時興隆無極之力、精進之勢，輒如所願，取大經卷各自散解以給黎庶。",
    "T10n0291_003:0607c20_7": "如一經卷，眾經之數亦復如是。",
    "T10n0291_003:0607c20_8": "若此，仁者！",
    "T10n0291_003:0607c21_9": "如來、至真以無量慧、不可計明，悉入一切眾生江海心之所行，而普曉了群萌志操。",
    "T10n0291_003:0607c23_10": "如來之慧不可限量、靡不周達、不可窮極，正覺之智不可計會，觀察一切萌類境界，怪未曾有：『斯眾生類愚騃乃爾，不能分別如來聖慧。』",
    "T10n0291_003:0607c26_11": "世尊普入而自念曰：『吾寧可宣顯示大道，使諸想縛自然蠲除。』",
    "T10n0291_003:0607c27_12": "如佛法身聖塗力勢，當令捨離一切著念、設使曉了正真之慧誼所歸趣、獲致無極三昧之定、暢說正道、去一切想、誨令使念無上道慧、化諸黎庶在五趣者令達無極，是為，佛子！",
    "T10n0291_003:0608a02_13": "第十之事。",
    "T10n0291_003:0608a02_14": "如來、至真勸諸菩薩心入道義，如是比像濟無央數諸菩薩等，蒙如來慧開化其心、使入大道也。」",
    "T10n0291_003:0608a05_15": "於是頌曰：「猶如有經卷，　　大如三千界，　自然有微塵，　　悉散於其上。",
    "T10n0291_003:0608a08_0": "　有一慧士夫，　　明眼壞經卷，　悉分別布散，　　施於五趣人。",
    "T10n0291_003:0608a10_0": "　世尊亦如是，　　智慧如大海，　見眾生心意，　　悉惑諸想念。",
    "T10n0291_003:0608a12_0": "　佛以愍哀人、　　為解除眾想，　諸菩薩戴仰，　　諦蠲棄著次。",
    "T10n0291_003:0608a14_0": "「復次，佛子！",
    "T10n0291_003:0608a14_1": "何謂菩薩遊入如來之境界？",
    "T10n0291_003:0608a14_2": "於斯，菩薩慧入無礙，知一切界為如來界。",
    "T10n0291_003:0608a15_3": "一切佛土諸所有境、眾生之界則悉無本，靡所部分，不有所壞。",
    "T10n0291_003:0608a17_4": "其法界者，無陰蓋際。",
    "T10n0291_003:0608a17_5": "又，本際者，無際彊畔——猶如虛空，無有邊崖、亦無有界、亦不不有——悉以遊入如來境界。",
    "T10n0291_003:0608a19_6": "猶眾生種不可限量、無有邊崖；如來之界亦復若斯，不可限量、無有邊際。",
    "T10n0291_003:0608a21_7": "所以者何？",
    "T10n0291_003:0608a21_8": "如其眾生心之所念不可計會，如來尋則以無量慧而開化之。",
    "T10n0291_003:0608a23_9": "如龍王尊而得自在攝無量水，因時放雨不可計渧，不從內出亦不從外；如來境界亦復如是，從意所欲有所興造即自然成，彼無所諮、亦無有師。",
    "T10n0291_003:0608a26_10": "如大海中水不可量，悉從龍王心所念生亦復如是；一切所有無量聖達至諸通慧行如法海，咸斯菩薩往古發心之所造願，因從厥行而生差別。」",
    "T10n0291_003:0608b01_0": "問曰：「何謂無量為巨海者？",
    "T10n0291_003:0608b01_1": "何謂無限諸通慧海？」",
    "T10n0291_003:0608b02_2": "曰：「無思議，多所解說至於大海。",
    "T10n0291_003:0608b02_3": "今粗舉要，分別說之，諦聽諦聽，善思念之。",
    "T10n0291_003:0608b03_4": "閻浮提有五百江河而入大海，拘耶尼域亦五百江入大海中，弗于逮域四千江河而入大海，欝單曰域具足萬江流入大海。",
    "T10n0291_003:0608b06_5": "於意云何？",
    "T10n0291_003:0608b06_6": "此水合會流入大海寧增多不？」",
    "T10n0291_003:0608b07_7": "答曰：「甚多。」",
    "T10n0291_003:0608b07_8": "報曰：「十光龍王所雨之水則多於彼諸江之流。",
    "T10n0291_003:0608b09_0": "又，四大域所有諸水、十光龍王所雨之水入大海者，其水不如百光龍王之所雨水墮於海者為最多矣。",
    "T10n0291_003:0608b11_1": "又，四大域水、十光龍王、百光龍王所雨大水入巨海者，不如大遊龍王身中所出入於大海，其水倍多。",
    "T10n0291_003:0608b13_2": "舉要言之，如摩奈斯龍王雷吼所雨則復加倍，難頭、惒難所出之雨，無量之光、妙群龍王、大[火*僉]龍王、大頻申龍王雨亦如茲。",
    "T10n0291_003:0608b16_3": "斯十大龍王、立億龍王各各降雨不可稱限。",
    "T10n0291_003:0608b17_4": "其四大域巨海之水及十龍所雨之水并八十億種龍王悉歸巨海，不如閻浮提海龍王長子。",
    "T10n0291_003:0608b19_5": "諸大江河所有眾水及諸洪雨，不如十光大龍王宮所出水；計四大域一切江河及前所說諸龍王雨、十光龍王、百光大龍王宮所出水，咸悉不如大嚴淨龍王宮所出水。",
    "T10n0291_003:0608b23_6": "舉要言之，摩奈斯、雷震、難頭、惒難、無量光明及大妙若群、大明[火*僉]龍皆悉不如，斯十龍王及八十億龍王宮所出水，則悉不如海龍王長子宮所出水。",
    "T10n0291_003:0608b27_7": "如是，諸龍王等水歸大海，咸為不如海大龍王雨無所壞水為最多。",
    "T10n0291_003:0608b28_8": "「其閻浮提水及拘耶尼、弗于逮、欝單曰，十光龍王宮殿所雨，百光龍王、大琉璃龍王宮殿所雨，摩奈斯龍王、雷震、難頭、惒難、無量光明、妙君龍王、大明[火*僉]龍王及大頻申龍王宮殿所出雨者，及八十億種姓龍王所出，諸是有水及四大域海之龍王長子所雨、有海龍王無所壞雨，眾大雨水咸悉不如海大龍王清琉璃中所出諸水而悉周遍充於大海，大海之水如是無限。",
    "T10n0291_003:0608c08_9": "「又，如海水無有量者，其寶品界亦復無量、眾生之界亦復無限、觀於大身亦不可計。",
    "T10n0291_003:0608c10_10": "大海水不可限量，諸寶品種亦復無限。",
    "T10n0291_003:0608c11_11": "於，佛子！",
    "T10n0291_003:0608c11_12": "意所趣云何？",
    "T10n0291_003:0608c11_13": "其大海水寧無限乎？」",
    "T10n0291_003:0608c12_14": "報曰：「無限。」",
    "T10n0291_003:0608c12_15": "「如大海德無能計量，如來若斯，慧無限量，百倍、千萬億倍、巨億萬倍，無以為喻。",
    "T10n0291_003:0608c14_16": "不依言辭，隨人所解，而以牽引大海譬喻，佛之大道聖過於茲。",
    "T10n0291_003:0608c15_17": "因假三昧，其明無邊，則如來慧所達巍巍，猶如大海。",
    "T10n0291_003:0608c16_18": "其意無限，從初發意乃至菩薩一切智行而不斷絕；道寶無量，一切道品、三寶之法不可盡極。",
    "T10n0291_003:0608c19_0": "勸化眾生，當造斯觀；諸學不學，其緣覺乘悉見濟度，以無極諦志無所在，悉覩無量，住於第一欣然之地。",
    "T10n0291_003:0608c21_1": "始從菩薩便能至於無罣礙地，化諸菩薩令不廢退，是為，佛子！",
    "T10n0291_003:0608c22_2": "諸菩薩眾則能遊於諸佛境界，亦能普周一切所有、亦無限量。」",
    "T10n0291_003:0608c24_3": "於是頌曰：「積清淨諸品，　　無數不可量，　眾念之境界，　　一切無邊際。",
    "T10n0291_003:0608c27_0": "　如意之齊限，　　其心無所周，　一切諸十力，　　當求斯境界。",
    "T10n0291_003:0608c29_0": "　猶如龍所處，　　未曾有捨離，　應其心所念，　　而放於雨渧。",
    "T10n0291_003:0609a02_0": "　設使心有來，　　乃可得還反，　其龍不有念：　　『吾當有所雨。』",
    "T10n0291_003:0609a04_0": "　諸十力如是，　　未曾有來至、　亦無有還反，　　能仁不可得。",
    "T10n0291_003:0609a06_0": "　永無所興造，　　況遣心有念？",
    "T10n0291_003:0609a07_0": "　法界無限量，　　猶如江河沙。",
    "T10n0291_003:0609a08_0": "　其海無邊際，　　水及寶亦然，　諸含血所居，　　一切無限量，　其水悉一味，　　生者咸仰之，　若處於此中，　　不飲餘水業。",
    "T10n0291_003:0609a12_0": "　大聖亦如是，　　妙慧無崖底，　三寶無限礙，　　道要不可計，　諸學及不學、　　人民無央數、　不可計群萌，　　志願佛道慧。",
    "T10n0291_003:0609a16_0": "「何謂，佛子！",
    "T10n0291_003:0609a16_1": "菩薩遊入如來聖慧無罣礙行？",
    "T10n0291_003:0609a16_2": "威儀、禮節猶若如來，往本無生、於當來世亦無所造，隨時緣故而忽成矣。",
    "T10n0291_003:0609a18_3": "斯如來行，不起、無滅，不有、不無，亦不遊入有為、無為。",
    "T10n0291_003:0609a19_4": "譬如法界，無有限量、亦無不限。",
    "T10n0291_003:0609a20_5": "所以者何？",
    "T10n0291_003:0609a20_6": "無有自然、亦無有身，故曰法界。",
    "T10n0291_003:0609a21_7": "大聖若斯，斯名如來，行無限量、亦不無限，遊入無身、亦無自然。",
    "T10n0291_003:0609a23_8": "猶如飛鳥行虛空中，於百千歲而飛行者，如有所度、亦無所度，觀前察後，其虛空者無有邊際；如來之行亦復如是，於億百千劫所講無極、若歎有極，設無所說，其如來行故無邊際。",
    "T10n0291_003:0609a27_9": "如來已住無罣礙行、亦無所住，而為眾生暢現如是如是比行，僉度一切罣礙之跡。",
    "T10n0291_003:0609a29_0": "如金翅鳥王遊在虛空，以清淨眼觀龍宮殿，變易本形、知應終者，騫翥奮翩，搏揚海水，波盪披竭，攫食諸龍及龍妻妾。",
    "T10n0291_003:0609b02_1": "如來若斯，慧無罣礙、住無底行，咸於法界普觀眾生諸根純淑，因隨宿本、殖眾德原，尋以無極如來十力而示形像，入終始海、披生死淵、開導眾庶、能為應器、挑出群黎，於終始海則建立志，於佛道法而悉斷除一切言行，獲致如來無所想念。",
    "T10n0291_003:0609b08_2": "以無想念，慧無罣礙，則為住立住無所住也。",
    "T10n0291_003:0609b09_3": "如日、月光照于天下，獨己遊步而無有侶，則無所立，行虛空路。",
    "T10n0291_003:0609b10_4": "人民瞻望，日、月不念：『吾有所奏，若復迴還。』",
    "T10n0291_003:0609b11_5": "世尊如是，遊於泥洹，入清淨法亦無想念。",
    "T10n0291_003:0609b12_6": "於諸法界，示現、超度一切諸行，五趣群萌，亦無懈息，無所專信而則暢達，宣布佛事亦無往反。",
    "T10n0291_003:0609b15_0": "是為，佛子！",
    "T10n0291_003:0609b15_1": "諸菩薩等遊入如來之慧行也，則無限量、亦無不限，代諸緣事也。」",
    "T10n0291_003:0609b16_2": "於是頌曰：「無本不可盡，　　未曾有起、滅，　有計無本者，　　無處不可見。",
    "T10n0291_003:0609b19_0": "　諸愍哀如斯，　　其行無有量，　無本者自然，　　則無有二事。",
    "T10n0291_003:0609b21_0": "　猶如此諸種，　　法界無處所，　亦復無限量、　　亦無不限量；　道行亦如斯，　　聖達無崖底，　所分別無極，　　斯則無有身。",
    "T10n0291_003:0609b25_0": "　如有鳥遊步，　　億劫在虛空，　前後亦如是，　　虛無界適等。",
    "T10n0291_003:0609b27_0": "　最勝百千劫，　　講論所當行，　如方便隨成，　　不失於善德。",
    "T10n0291_003:0609b29_0": "　金翅鳥在空，　　遙望察水中，　知龍命所終，　　舉食龍妃后。",
    "T10n0291_003:0609c02_0": "　十力智自在，　　燒盡諸塵勞、　善造眾德本、　　拔出生死原。",
    "T10n0291_003:0609c04_0": "　譬若如日、月，　　遊行虛空中，　黎庶蒙安隱，　　光亦無想念；　世尊亦如是，　　由法眾無礙，　開化無數眾，　　不興諸想念。",
    "T10n0291_003:0609c08_0": "「何謂，佛子！",
    "T10n0291_003:0609c08_1": "菩薩遊入如來開道？",
    "T10n0291_003:0609c08_2": "於斯，菩薩僉度一切諸所著行而不猶豫，平等法味，了不二入如來所闡，則復遊入於無想覺、無行之覺、無處所覺、無限中覺、無邊際覺。",
    "T10n0291_003:0609c11_3": "棄不成就，猗著中間，則觀一切文字、音響而無處所，於諸言聲而無言教。",
    "T10n0291_003:0609c13_4": "究竟盡極眾生之行，奉平等覺，志性諸根、塵勞愛欲悉為清淨，如來道眼一切普等一切三世。",
    "T10n0291_003:0609c15_5": "猶如大海，天下人民悉戴仰之，皆苞眾生、見諸有身，故曰大海。",
    "T10n0291_003:0609c17_6": "如來之道亦復如是，覩群萌心、志性所歸，雖有所照亦無照想則為自然，是故名曰如來之道。",
    "T10n0291_003:0609c19_7": "所開導之也，彼便以化所可開導，既講文字、亦無所說。",
    "T10n0291_003:0609c20_8": "於一切響無所宣暢，雖有辭教，本無所言；縱有所仰、亦無所仰。",
    "T10n0291_003:0609c22_0": "又復勸化於群生類，今當演說舉其大較。",
    "T10n0291_003:0609c22_1": "如來之道，所開化者成最正覺不限眾生。",
    "T10n0291_003:0609c23_2": "如號如來也，如身住數、眾國土數、一切三世之所有數、諸身住數亦復若茲，而無差別；如道教數、一切言數、如諸如來法界之數、如虛空數、無罣礙界、如諸御行之所開導、言教之界、如泥洹限、眾生身形所處住數，亦復如是；口之言限亦復若茲，如身口數、無罣礙心所住限數，等無差特。",
    "T10n0291_003:0610a01_3": "彼以遊入如此無數，則淨三場致于道德。",
    "T10n0291_003:0610a02_4": "由是之故，等御己身及諸眾生，覩見如是一切寂然，而察等導於泥洹界。",
    "T10n0291_003:0610a04_0": "已覩若斯之自然者，咸入一切則無自然、無盡自然。",
    "T10n0291_003:0610a05_1": "不起、不滅則亦自然，於我、非我亦復自然，於人、不人亦復自然，佛無所想亦復自然，法界自然、虛空自然亦無自然。",
    "T10n0291_003:0610a07_2": "已曉了此，成最正覺，逮致正法無餘之慧，得覩如來無極大哀，多所開化諸群萌類。",
    "T10n0291_003:0610a09_3": "猶如虛空含受世界，一切方俗志性自然成於世間。",
    "T10n0291_003:0610a10_4": "如是比類，無盡、無長、亦無所生；所生澹泊亦復如是，成最正覺亦無所覺。",
    "T10n0291_003:0610a12_5": "又，其相者，亦無所相、亦復是相，而無若干。",
    "T10n0291_003:0610a13_6": "「譬若士夫興化變人，如江河沙等為諸如來也，令無比類、亦無形容，適化現此，則復宣舉江河沙等皆為劫數。",
    "T10n0291_003:0610a16_7": "於意云何？",
    "T10n0291_003:0610a16_8": "其人所化，以奚等化而令發心成如來乎？」",
    "T10n0291_003:0610a17_9": "白世尊曰：「如吾所知，當為顯義。",
    "T10n0291_003:0610a18_0": "化如來數，如無所化；化數亦然。」",
    "T10n0291_003:0610a18_1": "答曰：「善哉善哉，誠如所云。",
    "T10n0291_003:0610a19_2": "如是，佛子！",
    "T10n0291_003:0610a19_3": "一切群萌斯須之間皆逮無上正真之道成最正覺，成菩薩數亦復若茲、其不成者亦復若此，無所增損。",
    "T10n0291_003:0610a21_4": "所以者何？",
    "T10n0291_003:0610a22_5": "又省于道，則無有相。",
    "T10n0291_003:0610a22_6": "其無相者，無成正覺無所長益，雖得正覺亦無所逮。",
    "T10n0291_003:0610a23_7": "是諸菩薩當以若茲入于如來，乃成正覺。",
    "T10n0291_003:0610a24_8": "若欲覺了，當作斯覺：『如來一相而同品類，則無品相。』",
    "T10n0291_003:0610a25_9": "斯則號曰慧成道覺三昧正受。",
    "T10n0291_003:0610a26_10": "通定意已，一一所覺法身無餘，超於一切眾生立身。",
    "T10n0291_003:0610a27_11": "猶如一人成最正覺至道門者，一切眾生若成佛道至於法門亦復若茲，等無差別。",
    "T10n0291_003:0610a29_12": "使無量人逮成正覺門、遊入住於無限諸身如來之界，無有涯底。",
    "T10n0291_003:0610b02_13": "眾生之界不可計數，是諸菩薩遊入如來成最正覺，一一得致，如眾生本入如來身。",
    "T10n0291_003:0610b04_14": "所以者何？",
    "T10n0291_003:0610b04_15": "若得普入如來、至真、最正覺門，其身所行亦無所生、亦無所失。",
    "T10n0291_003:0610b05_16": "如獲一事，其餘亦然；一切法界作是遊入，不離處所、不捨言辭。",
    "T10n0291_003:0610b07_17": "信此，如來法身者也。",
    "T10n0291_003:0610b07_18": "所以者何？",
    "T10n0291_003:0610b08_0": "若能普入乃成正覺，至無極慧，弘茲寂然，詣佛道樹師子之座。",
    "T10n0291_003:0610b09_1": "「復次，菩薩普了己心能成正覺，則入法身也。",
    "T10n0291_003:0610b10_2": "所以者何？",
    "T10n0291_003:0610b10_3": "如來、至真不捨心本乃致大道；如己心者，其餘若斯，則以開導一切諸心，當造斯入。",
    "T10n0291_003:0610b12_4": "是為，佛子！",
    "T10n0291_003:0610b12_5": "諸菩薩眾為諸大聖以此推入成最正覺，廣遠周普，普無不入而不違捨，無所繼著則無休懈，無所篤信入不思議法品之門。」",
    "T10n0291_003:0610b15_6": "於是頌曰：「已脫二無二，　　曉了一切法，　等猶如虛空，　　普解諸經典。",
    "T10n0291_003:0610b19_0": "　等已無吾我，　　是為解諸法，　已分別聖覺，　　一切無所覺。",
    "T10n0291_003:0610b21_0": "　猶如四方域，　　受諸有形體，　等苞於川流，　　是故字曰海。",
    "T10n0291_003:0610b23_0": "　十力亦如是，　　眾生之海印，　曉了其志性，　　是故號分別。",
    "T10n0291_003:0610b25_0": "　心意悉如化，　　諸佛如化現，　奉自然平等，　　如化之所化。",
    "T10n0291_003:0610b27_0": "　佛道皆辭說，　　一切群萌類，　本自然平等，　　不增、無所損。",
    "T10n0291_003:0610b29_0": "　最勝有三昧，　　名曰善覺道，　住於佛樹間，　　得成斯定意；　則演出暉曜，　　照無限黎庶，　開道如蓮華，　　教誨於眾生。",
    "T10n0291_003:0610c04_0": "　若於當來劫，　　眾生國自然，　思法亦如茲，　　諸根及志性，　一切平等觀，　　無吾我以所，　以故無崖底，　　覺了道之覆。",
    "T10n0291_003:0610c08_0": "　行菩薩之道，　　弘慈慧寂然，　處樹師子座，　　逮成無上覺。",
    "T10n0291_003:0610c10_0": "　道力無等倫，　　法身聖巍巍，　普入無不周，　　不捨於眾生。",
    "T10n0291_003:0610c12_0": "「何謂，佛子！",
    "T10n0291_003:0610c12_1": "菩薩遊入如來音響所導法輪？",
    "T10n0291_003:0610c12_2": "其菩薩者，善立如來弘所思念：『一切黎庶悉無本末、無所成就，當入諸法，永無所住、斷于一場、遊于真諦。』",
    "T10n0291_003:0610c15_3": "諸所有法離諸見際，捨欲之際則無有際，便皆遊入一切諸法；如虛空際無所行念，則為遊入一切諸法，不可逮致本末永寂。",
    "T10n0291_003:0610c18_4": "一切諸法泥洹自然，其諸文字、音聲之說悉以自然，斯乃遊入至于法輪。",
    "T10n0291_003:0610c19_5": "咸悉遍暢如來之音，如呼聲響，乃曰自然則入法輪。",
    "T10n0291_003:0610c21_6": "法門自然，一切諸音悉為一響，乃入法輪；本末無主、文字無盡，乃入法輪。",
    "T10n0291_003:0610c22_7": "於內、於外無所積聚，猶如一切文字所演諸所言辭。",
    "T10n0291_003:0610c24_0": "縱有言辭，不捨真諦——講說往古、歎敘本末——無央數劫一切文字而不可盡。",
    "T10n0291_003:0610c25_1": "如是，仁者！",
    "T10n0291_003:0610c25_2": "如來、至真所轉法輪，一切假號悉文字矣。",
    "T10n0291_003:0610c26_3": "暢說無盡則無篤信、悉無所有、亦無所思，而無有響、亦無所施，彼則所可轉法輪者普入一切、亦無所入。",
    "T10n0291_003:0610c29_4": "如假文字，言曰『無矣』、若曰『鐙明』，一切所造皆託言耳，悉入諸數。",
    "T10n0291_003:0611a01_5": "一切世俗所說度世，遊入於斯，永無住者。",
    "T10n0291_003:0611a02_6": "是如來音普入一切眾生之界、諸法身界、報應之事，永無所住。",
    "T10n0291_003:0611a04_7": "其諸群萌說若干種言辭之響，悉為宣暢一切如來法輪之音。",
    "T10n0291_003:0611a05_8": "所以者何？",
    "T10n0291_003:0611a05_9": "如來、至真所轉法輪，悉出一切諸所音響而無進退。",
    "T10n0291_003:0611a07_0": "是菩薩者，遊入如來所轉法輪。",
    "T10n0291_003:0611a07_1": "菩薩大士當造立斯，入於如來陶演言辭不可限量。",
    "T10n0291_003:0611a08_2": "何謂如來所入言辭？",
    "T10n0291_003:0611a09_3": "如來、至真轉法輪時，所演音聲暢眾生行、志操所好。",
    "T10n0291_003:0611a10_4": "所以者何？",
    "T10n0291_003:0611a10_5": "佛有三昧，名無罣礙究竟無畏轉於法輪，以此定意正受之時，眾生一切咸隨其音而轉法輪，一一正覺音從口出、一一言辭興顯群萌，譬喻之響悉各從志。",
    "T10n0291_003:0611a14_6": "假使以是三昧正受悅可眾心，是為遊入如來、至真所轉法輪。",
    "T10n0291_003:0611a15_7": "以斯柔順道法所說亦無所入，如此所遊則乃入斯聞如來法聖教言辭，是為，佛子！",
    "T10n0291_003:0611a17_8": "諸菩薩眾遊入如來所轉法輪至無限量。」",
    "T10n0291_003:0611a18_9": "於是頌曰：「其輪無限量，　　成就究竟界，　亦無所長益，　　一切無二護，　所說諸文字，　　一切不可盡，　十力亦如是，　　法輪常無窮。",
    "T10n0291_003:0611a23_0": "　講說於律教，　　入一切有為，　亦復無所入；　　佛輪亦如是。",
    "T10n0291_003:0611a25_0": "　悉入諸言辭，　　自然無所入，　普宣於眾生，　　一切行無餘。",
    "T10n0291_003:0611a27_0": "　超有為三昧，　　究竟諸定意，　欲求妙法故，　　是為佛定意。",
    "T10n0291_003:0611a29_0": "　蒙佛恩所致，　　達一切群黎，　最勝所演音，　　而暢柔軟辭。",
    "T10n0291_003:0611b02_0": "　以一言聲教，　　宣布諸眾生；　分為若干響，　　講詠無有餘。",
    "T10n0291_003:0611b04_0": "　佛為一切尊，　　解了眾生心，　如有所說者，　　黎庶聞其音。",
    "T10n0291_003:0611b06_0": "　文字不處內，　　亦無由於外，　計斯悉滅盡，　　真誠無所有。",
    "T10n0291_003:0611b08_0": "　若轉法輪者，　　悉為眾生故，　且觀諸十力，　　變化所感動。",
    "T10n0291_003:0611b09_1": "◎如來興顯經卷第三"
}