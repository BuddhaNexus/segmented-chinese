{
    "T14n0498_001:0763a15_0": "佛說初分說經卷上",
    "T14n0498_001:0763a17_0": "西天譯經三藏傳法大師",
    "T14n0498_001:0763a18_0": "賜紫臣施護奉　詔譯",
    "T14n0498_001:0763a19_0": "爾時，世尊往詣優樓頻螺耆年迦葉所，到彼處已。",
    "T14n0498_001:0763a20_1": "時彼迦葉見佛世尊自遠而來，即白佛言：「善來，大沙門！",
    "T14n0498_001:0763a21_2": "諸有所須衣服飲食，我悉供給。」",
    "T14n0498_001:0763a22_3": "是時，世尊即謂迦葉言：「我今於汝此舍之中，止息一夜。」",
    "T14n0498_001:0763a23_4": "迦葉白言：「此舍非我所止之處，是我事火之舍。",
    "T14n0498_001:0763a24_5": "有一大龍，見止其中，彼龍具大神通，有大威力，汝今若止其中，恐彼侵害。」",
    "T14n0498_001:0763a26_6": "於是世尊第二、第三謂迦葉言：「但令我今於此會中，止息一夜。」",
    "T14n0498_001:0763a27_7": "時彼迦葉亦復再三而白佛言：「大龍居中，恐彼侵害，汝今宜應信受我語。」",
    "T14n0498_001:0763b01_0": "爾時，世尊即作是念：「我今不應多與其言，起悲愍心，決定轉故。」",
    "T14n0498_001:0763b02_1": "作是念已，即入火舍，以僧伽梨衣四疊，安置淨草之處，然後世尊加趺而坐。",
    "T14n0498_001:0763b04_2": "是時，彼龍心生瞋恚，乃吐煙焰，充塞其舍。",
    "T14n0498_001:0763b05_3": "世尊即入火界三昧，亦出煙焰，周匝其舍，都成一聚大火熾焰。",
    "T14n0498_001:0763b06_4": "彼龍復出青、黃、赤、白種種色相大惡火焰，世尊亦出青、黃、赤、白種種色焰。",
    "T14n0498_001:0763b09_0": "爾時，優樓頻螺耆年迦葉與自眷屬，於其火舍，周匝旋轉已，作如是言：「此大沙門，最上色相，先不聽我言，必為龍所害。」",
    "T14n0498_001:0763b11_1": "是時，世尊以神通力，於須臾間，彼龍威光，自然收攝。",
    "T14n0498_001:0763b13_0": "時彼迦葉知佛世尊亦得神通，盡其夜分，隨其所應，佛現神通，時即往觀察，乃見其龍，威光漸少，世尊光明，轉復熾盛。",
    "T14n0498_001:0763b16_0": "爾時，世尊於明旦時，攝伏彼龍，入其鉢中，持示迦葉言：「此是火舍中龍，我已攝伏。",
    "T14n0498_001:0763b17_1": "迦葉！",
    "T14n0498_001:0763b18_0": "此龍有大威力，若諸凡夫，即不能入其舍。」",
    "T14n0498_001:0763b18_1": "時彼迦葉即生歎異，乃發淨信：「我出家心，豈可止耶！」",
    "T14n0498_001:0763b21_0": "復次，優樓頻螺耆年迦葉，欲於日初分時作事火法，即作是念：「此大沙門，有大威力，具大神通，乃至大威力，龍亦能攝伏。",
    "T14n0498_001:0763b23_1": "我今但於日初分時，作事火法，彼大沙門，於日後分時，應作神通事。」",
    "T14n0498_001:0763b25_2": "是時，世尊知彼迦葉信佛神通，世尊即為攝神通力，而彼迦葉於日初分，得作大事已，即生歎異，乃發淨信：「我出家心，豈可止耶！」",
    "T14n0498_001:0763b29_0": "又復，迦葉欲於日後分時作事火法，即作是念：「此大沙門，有大威力，具大神通，乃至大威力，龍亦能攝伏，我今但於日後分時，作事火法。",
    "T14n0498_001:0763c03_1": "彼大沙門，於日初分時，應作神通事。」",
    "T14n0498_001:0763c04_2": "是時，世尊知彼迦葉信佛神通，世尊即為攝神通力。",
    "T14n0498_001:0763c05_3": "而彼迦葉於日後分時，得作大事已，即生歎異，乃發淨信：「我出家心，豈可止耶！」",
    "T14n0498_001:0763c08_0": "又復，迦葉別作然火法種種施作，皆不能然，復以乾木，投擲其中，及以乾草、乾瞿摩夷、蘇油等物。",
    "T14n0498_001:0763c10_1": "所應用者，悉擲其內，復作不善相，出是呪言：「伊梨薩哥　多梨薩哥　一切能燒，此何不然？」",
    "T14n0498_001:0763c13_0": "作是呪已，火亦不然。",
    "T14n0498_001:0763c13_1": "時彼迦葉即作是念：「此大沙門，具大神通，有大威力，乃至大威力，龍亦能攝伏，我以何物，當為供養？」",
    "T14n0498_001:0763c15_2": "是時，世尊知彼迦葉信佛神通，世尊即為起神通力，其火乃然。",
    "T14n0498_001:0763c17_3": "時彼迦葉即生歎異，乃發淨信：「我出家心，豈可止耶！」",
    "T14n0498_001:0763c19_0": "又復，迦葉既作法已，欲滅其火，種種施作，不能息滅，乃取淨土，傾擲其中，復投以灰，乃灑以水，亦作不善相，出是呪言：「伊梨薩哥　多梨薩哥　一切燒已，此何不滅？」",
    "T14n0498_001:0763c23_0": "作是呪已，火亦不滅。",
    "T14n0498_001:0763c23_1": "時彼迦葉，即作是念：「此大沙門，具大神通，有大威力，乃至大威力，龍亦能攝伏，我以何物，當為供養？」",
    "T14n0498_001:0763c25_2": "是時世尊，知彼迦葉信佛神通，世尊即為攝神通力，其火乃滅。",
    "T14n0498_001:0763c27_3": "時彼迦葉，即生歎異，乃發淨信：「我出家心，豈可止耶！」",
    "T14n0498_001:0763c29_0": "復次，迦葉於晝日分，而暫睡眠，世尊即化五百耆年，眾狀如迦葉，俱詣其所。",
    "T14n0498_001:0764a01_1": "化眾到已，高出其聲，互相戲笑。",
    "T14n0498_001:0764a02_2": "迦葉由戲笑聲，乃從睡覺，作是思惟：「我今何故耽著睡眠？",
    "T14n0498_001:0764a03_3": "同梵行者，來亦不知。」",
    "T14n0498_001:0764a04_4": "時彼化眾咸讚是言：「善哉！",
    "T14n0498_001:0764a04_5": "善哉！」",
    "T14n0498_001:0764a04_6": "是時，迦葉普遍觀察，各各見其色相，乃作是念：「豈非大沙門神力所化邪？",
    "T14n0498_001:0764a06_7": "彼大沙門，具大神通，有大威力，乃至大威力，龍亦能攝伏，我以何物，當為供養？」",
    "T14n0498_001:0764a08_8": "是時，世尊知彼迦葉信佛神通，世尊即為攝神通力，彼諸化眾忽然不見。",
    "T14n0498_001:0764a10_9": "時彼迦葉即生歎異，乃發淨信：「我出家心，豈可止耶！」",
    "T14n0498_001:0764a12_0": "爾時，世尊離彼迦葉住處，往詣泥連河岸，珂那聚落中阿惹播羅樹下。",
    "T14n0498_001:0764a13_1": "世尊行時，體具威儀，容相可觀，既到彼已，而暫止息。",
    "T14n0498_001:0764a14_2": "是時迦葉即作是念：「我等今時，亦往泥連河岸，作潔淨事水法，而大沙門亦復在彼。」",
    "T14n0498_001:0764a16_3": "作是念已，即與眷屬，詣泥連河岸，到已忽見其水逆流，復作是念：「此水逆流，豈非大沙門神通所作邪？",
    "T14n0498_001:0764a19_4": "而此大沙門，具大神通，有大威力，乃至大威力，龍亦能攝伏，我以何物，當為供養？」",
    "T14n0498_001:0764a21_0": "是時，世尊知彼迦葉信佛神通，世尊乃為攝神通力，水即順流。",
    "T14n0498_001:0764a22_1": "時彼迦葉即生歎異，乃發淨信：「我出家心，豈可止耶！」",
    "T14n0498_001:0764a24_0": "又復，世尊漸次欲渡泥連河，往縛象聚落中，是時大雲忽起，暴雨澍流，河聲泛漲，如角貝響。",
    "T14n0498_001:0764a26_1": "世尊爾時於急流中，徐緩而進，水分兩派，步步塵生。",
    "T14n0498_001:0764a27_2": "時彼迦葉乃作是念：「此大沙門，方涉中流，河水迅急，將非漂沒。」",
    "T14n0498_001:0764a28_3": "作是念時，乃見世尊，於急流中，水分兩派，步步塵生，漸至其岸。",
    "T14n0498_001:0764b01_4": "即生歎異：「希有難得！",
    "T14n0498_001:0764b01_5": "此大沙門名，我於諸世間，曾所未聞。」",
    "T14n0498_001:0764b02_6": "迦葉爾時乃發淨信：「我出家心，豈可止耶！」",
    "T14n0498_001:0764b03_7": "迦葉見佛如是等神通事已，轉發最上清淨信心，深生愛樂，乃發是言：「佛大沙門！",
    "T14n0498_001:0764b05_8": "能作如是神通事業，我以何物，當為供養？」",
    "T14n0498_001:0764b07_0": "爾時，世尊既至彼岸於縛象聚落中，而乃止息。",
    "T14n0498_001:0764b08_1": "即於是夜，東方持國天王，來詣佛所，恭敬禮足，彼身光明，廣大照耀。",
    "T14n0498_001:0764b09_2": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764b11_3": "夜中何故東方光來廣大照耀？」",
    "T14n0498_001:0764b11_4": "世尊告言：「夜中所現東方光者，是彼持國天王，來禮我足，彼身光明，照耀如是。」",
    "T14n0498_001:0764b13_5": "迦葉爾時即作是念：「彼之名字，我等雖聞，而不能見，況復能來禮沙門足？",
    "T14n0498_001:0764b15_6": "我觀是事，希有難得。」",
    "T14n0498_001:0764b15_7": "乃發淨信：「我出家心，豈可止耶！」",
    "T14n0498_001:0764b16_8": "第二夜中，南方增長天王，來詣佛所，恭敬禮足，彼身光明，廣大照耀。",
    "T14n0498_001:0764b18_9": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764b19_10": "夜中何故南方光來廣大照耀？」",
    "T14n0498_001:0764b20_11": "世尊告言：「夜中所現南方光者，是彼增長天王，來禮我足，彼身光明，照耀如是。」",
    "T14n0498_001:0764b22_12": "迦葉爾時即作是念：「彼之名字，我等雖聞，而不能見，況復能來禮沙門足？",
    "T14n0498_001:0764b23_13": "我觀是事，希有難得。」",
    "T14n0498_001:0764b24_14": "乃發淨信：「我出家心，豈可止耶！」",
    "T14n0498_001:0764b25_15": "第三夜中，西方廣目天王，來詣佛所，恭敬禮足，彼身光明，廣大照耀。",
    "T14n0498_001:0764b26_16": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764b28_17": "夜中何故西方光來廣大照耀？」",
    "T14n0498_001:0764b28_18": "世尊告言：「夜中所現西方光者，是彼廣目天王，來禮我足，彼身光明，照耀如是。」",
    "T14n0498_001:0764c01_19": "迦葉爾時即作是念：「彼之名字，我等雖聞，而不能見，況復能來禮沙門足？",
    "T14n0498_001:0764c03_20": "我觀是事，希有難得。」",
    "T14n0498_001:0764c03_21": "乃發淨信：「我出家心，豈可止耶！」",
    "T14n0498_001:0764c04_22": "第四夜中，北方多聞天王，來詣佛所，恭敬禮足，彼身光明，廣大照耀。",
    "T14n0498_001:0764c06_23": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764c07_24": "夜中何故北方光來廣大照耀？」",
    "T14n0498_001:0764c08_25": "世尊告言：「夜中所現北方光者，是彼多聞天王，來禮我足，彼身光明，照耀如是。」",
    "T14n0498_001:0764c10_26": "迦葉爾時即作是念：「彼之名字，我等雖聞，而不能見，況復能來禮沙門足？",
    "T14n0498_001:0764c12_27": "我觀是事，希有難得。」",
    "T14n0498_001:0764c12_28": "乃發淨信：「我出家心，豈可止耶！」",
    "T14n0498_001:0764c13_29": "第五夜中，上方帝釋天王，來詣佛所，恭敬禮足，彼身光明，廣大照耀。",
    "T14n0498_001:0764c15_30": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764c16_31": "夜中何故上方光來廣大照耀？」",
    "T14n0498_001:0764c17_32": "世尊告言：「夜中所現上方光者，是彼帝釋天主，來禮我足，彼身光明，照耀如是。」",
    "T14n0498_001:0764c19_33": "迦葉爾時即作是念：「彼之名字，我等雖聞，而不能見，況復能來禮沙門足？",
    "T14n0498_001:0764c20_34": "我觀是事，希有難得。」",
    "T14n0498_001:0764c21_35": "乃發淨信：「我出家心，豈可止耶！」",
    "T14n0498_001:0764c22_36": "第六夜中，四方四大天王、上方帝釋天主，俱詣佛所，恭敬禮足，四王身光，四方互照；帝釋身光，上方照耀。",
    "T14n0498_001:0764c24_37": "然彼諸光，悉於世尊三摩地光中之所收攝。",
    "T14n0498_001:0764c25_38": "迦葉是夜覩斯光已，至明旦時，往詣佛所，到已白言：「大沙門！",
    "T14n0498_001:0764c27_0": "夜中何故四方光來，及彼上方光來照耀？」",
    "T14n0498_001:0764c27_1": "世尊告言：「夜中所現四方光者，是彼四方天王；上方光者，是帝釋天主；俱來禮足，彼諸身光，照耀如是。」",
    "T14n0498_001:0765a01_2": "迦葉爾時即作是念：「五方俱來，禮沙門足，我觀是事，希有難得。」",
    "T14n0498_001:0765a02_3": "乃發淨信：「我出家心，豈可止耶！」",
    "T14n0498_001:0765a04_0": "復次，世尊謂迦葉言：「汝今為我，於菴摩勒林中，取彼菓來。」",
    "T14n0498_001:0765a05_1": "迦葉以佛威神力故，如言即取持以奉佛。",
    "T14n0498_001:0765a06_2": "世尊又言：「汝於呵梨勒林中，取彼藥來。」",
    "T14n0498_001:0765a07_3": "迦葉如言取以奉佛。",
    "T14n0498_001:0765a07_4": "世尊又言：「汝於贍部樹，先取其菓，次復可取隨應知者種種菓來。」",
    "T14n0498_001:0765a09_5": "迦葉如言取以奉佛。",
    "T14n0498_001:0765a09_6": "世尊又言：「汝於北俱盧洲，取彼飯來。」",
    "T14n0498_001:0765a10_7": "迦葉如言取以奉佛。",
    "T14n0498_001:0765a11_0": "世尊又言：「汝於三十三天中，取彼曼陀羅華來。」",
    "T14n0498_001:0765a12_1": "迦葉如言取以奉佛。",
    "T14n0498_001:0765a12_2": "爾時，迦葉知佛世尊有如是等種種神通，轉復發起最上淨信。",
    "T14n0498_001:0765a13_3": "世尊知彼心已，於迦葉前，復以神力，以虛空中，別見身相，起三威儀：謂住威儀、行步威儀、加趺坐威儀。",
    "T14n0498_001:0765a16_4": "如是所現諸威儀相，皆悉迅疾，如履急流，是相亦然；又於空中，化現眾寶，所成樓閣；又復普現，黃金色相。",
    "T14n0498_001:0765a18_5": "世尊現如是等諸神通已，還攝神力，本相如故。",
    "T14n0498_001:0765a21_0": "爾時迦葉，常於年中，而擇一日，於自住處，作祀天會。",
    "T14n0498_001:0765a22_1": "所有摩伽陀國王舍大城頻婆娑羅王，及其國中一切人民，咸來赴會。",
    "T14n0498_001:0765a23_2": "而彼迦葉，知設會時至，還本住處，乃作是念：「我常所設祀天施會，今正是時，王及人民，咸悉來集。",
    "T14n0498_001:0765a26_3": "彼大沙門，面相平滿，遠離顰蹙，無復恚怒，出善語言，見者歡喜。",
    "T14n0498_001:0765a27_4": "此最上善人，若來我舍，我祀天會，何能施作？」",
    "T14n0498_001:0765a28_5": "爾時世尊，知彼心念已，即現神力，往北俱盧洲，如常乞食，還詣雪山邊，安坐而食，食已於彼作草菴舍，止息一夜。",
    "T14n0498_001:0765b02_6": "時彼迦葉，祀天既畢，設會亦周，飲食所須，而尚豐溢。",
    "T14n0498_001:0765b03_7": "迦葉見已，即作是念：「彼大沙門，今時若來，我當授食。」",
    "T14n0498_001:0765b05_0": "世尊知其念已，從虛空中來現其前。",
    "T14n0498_001:0765b05_1": "迦葉見已，作如是言：「善來，大沙門！",
    "T14n0498_001:0765b06_2": "我昨設會，汝何不來？」",
    "T14n0498_001:0765b07_3": "世尊答言：「知汝起念，故我不來。」",
    "T14n0498_001:0765b07_4": "世尊即為如念而說。",
    "T14n0498_001:0765b08_5": "迦葉復言：「汝於今日，何故乃來？」",
    "T14n0498_001:0765b09_6": "世尊答言：「亦知汝念，欲授我食，故我斯來。」",
    "T14n0498_001:0765b10_7": "是時，迦葉即作是念：「希有難得！",
    "T14n0498_001:0765b10_8": "此大沙門，知我心意，此必同我，亦得阿羅漢。」",
    "T14n0498_001:0765b11_9": "世尊知其所念，即時謂言：「迦葉！",
    "T14n0498_001:0765b12_10": "汝非阿羅漢，不知阿羅漢法。」",
    "T14n0498_001:0765b13_11": "迦葉聞已，復作是念：「希有！",
    "T14n0498_001:0765b14_0": "希有！",
    "T14n0498_001:0765b14_1": "此大沙門，若心若意，若尋若伺，皆悉能知。」",
    "T14n0498_001:0765b15_2": "作是念已，頭面著地，前禮佛足白言：「世尊！",
    "T14n0498_001:0765b16_3": "我今歸佛，出家受具足戒，惟願善逝，哀愍攝受。」",
    "T14n0498_001:0765b17_4": "佛言：「迦葉！",
    "T14n0498_001:0765b17_5": "汝今不應投佛出家。",
    "T14n0498_001:0765b17_6": "所以者何？",
    "T14n0498_001:0765b18_7": "摩伽陀國王及人民，皆悉宗敬、供養於汝，汝於親屬知識眾中，是最善人，宜應今時審自思忖。」",
    "T14n0498_001:0765b20_8": "迦葉白佛言：「莫作是說！",
    "T14n0498_001:0765b20_9": "莫作是說！",
    "T14n0498_001:0765b21_10": "我於世尊所，生極喜心，發勝愛樂，豈復審思，我今決定歸佛出家。",
    "T14n0498_001:0765b22_11": "何以故？",
    "T14n0498_001:0765b22_12": "世尊！",
    "T14n0498_001:0765b23_0": "我出家已，於沙門婆羅門外道眾中，摧伏一切譏毀過失者，執持勝幢，於王舍大城中，次第經行，表示我優樓頻螺耆年迦葉，能於世尊清淨法中而得解脫，是故我今決定歸佛出家。",
    "T14n0498_001:0765b27_1": "惟願世尊，哀愍攝受。」",
    "T14n0498_001:0765b27_2": "佛言：「迦葉！",
    "T14n0498_001:0765b27_3": "汝能決定歸佛出家者，斯為甚善，然汝今時，亦應與自眷屬而共評議。」",
    "T14n0498_001:0765b29_4": "爾時，迦葉如佛教勅，即與眷屬而相議言：「汝等當知，佛大沙門，具大神通，有大威力，一切見者，咸生歡喜。",
    "T14n0498_001:0765c03_0": "我於佛所，深發最上清淨信心，我今決定歸佛出家。」",
    "T14n0498_001:0765c04_1": "諸眷屬言：「我師聖者尚能如是發輕利心，我等諸人豈不出家？",
    "T14n0498_001:0765c05_2": "是故今時，亦各樂欲，歸佛出家。」",
    "T14n0498_001:0765c07_0": "佛說初分說經卷上"
}