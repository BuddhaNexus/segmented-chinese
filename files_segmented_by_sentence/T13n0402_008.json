{
    "T13n0402_008:0572b07_0": "寶星陀羅尼經卷第八",
    "T13n0402_008:0572b09_0": "唐天竺三藏波羅頗蜜多羅譯",
    "T13n0402_008:0572b10_0": "授記品之餘",
    "T13n0402_008:0572b11_0": "◎爾時，息華魔眷屬同聲唱言：「世尊！",
    "T13n0402_008:0572b11_1": "我等眷屬隨順佐助，若汝善男子得阿耨多羅三藐三菩提時，當與我等授菩提記。」",
    "T13n0402_008:0572b13_2": "息華魔言：「如是，善男子！」",
    "T13n0402_008:0572b14_3": "魔眷屬言：「所有眾生下種於地，收諸果實而受食者，以此善根當令我等得大安樂得大利益。」",
    "T13n0402_008:0572b16_4": "息華魔復白釋迦如來言：「我是護持世尊教法者，我是熾然世尊正法者，我於此中初作滅飢饉者。",
    "T13n0402_008:0572b18_5": "唯願世尊，與我受阿耨多羅三藐三菩提記。」",
    "T13n0402_008:0572b19_6": "時息華魔五輪著地，頭面禮拜釋迦如來足已，却坐一面。",
    "T13n0402_008:0572b21_0": "爾時，世尊即為息華而說偈言：「汝起勇猛善逝子，　　無垢清淨蓮華面，　今日能發堅牢願，　　當得第一大菩提。",
    "T13n0402_008:0572b24_0": "　此諸眾生飢火逼，　　我為至親能救護，　解脫一切眾生者，　　起大悲心當作佛。",
    "T13n0402_008:0572b26_0": "　以空無相無願力，　　解脫六趣苦眾生，　恒以虛空清淨法，　　令諸眾生得無垢。",
    "T13n0402_008:0572b28_0": "　不久於此佛剎土，　　當證覺法名勝慧，　於未來世得作佛，　　勇猛善智降勝怨。」",
    "T13n0402_008:0572c01_0": "時息華魔聞是偈已，便生清淨第一歡喜，即以天華散於佛上。",
    "T13n0402_008:0572c02_1": "爾時，復有菩薩摩訶薩名成就智，即起于坐，向彼十方諸來世尊，先以聲覺，作如是言：「唯願世尊一心念我。",
    "T13n0402_008:0572c04_2": "所以者何？",
    "T13n0402_008:0572c05_3": "憶我往昔初入賢劫，當於拘留孫佛所發大誓願，普欲成就一切眾生示受女形，為令眾生四百四病得消滅故，復取大地精味，散布種種諸草木根，和合四百四味，隨藥功能眾生受用病皆消滅。",
    "T13n0402_008:0572c09_4": "示以根藥四百四種，示以果藥四百四種，示蘇煎藥四百四種，示油煎藥四百四種，示以寫藥四百四種，示以諸治阿伽陀藥，乃至湯散丸等，總治身分內外眾藥，凡有一千四百種類。",
    "T13n0402_008:0572c13_5": "我為成熟諸眾生故，為欲消滅諸病苦故，亦為利益諸眾生故，如是眾藥並皆示之。",
    "T13n0402_008:0572c15_6": "「世尊！",
    "T13n0402_008:0572c15_7": "我為拘留孫佛及彼眾會，常作種種駈使給侍，本心希望得授記莂。",
    "T13n0402_008:0572c17_8": "是時，拘留孫佛便告我言：『善男子！",
    "T13n0402_008:0572c18_0": "未來之世人壽百歲，爾時有佛出現於世，名釋迦牟尼如來、阿羅訶、三藐三佛陀。",
    "T13n0402_008:0572c19_1": "釋迦如來以大願故，大集諸佛及菩薩眾，汝當於彼得授阿耨多羅三藐三菩提記。』",
    "T13n0402_008:0572c21_2": "從是已來，拘那含如來亦如是說，迦葉如來亦如是說。",
    "T13n0402_008:0572c23_0": "我自昔來久發此願：『乃至恒河沙等大劫，於此佛剎作大藥天，為除眾生一切病故。』",
    "T13n0402_008:0572c24_1": "我於彼時，久以大地淳濃精味，布散種種諸藥根枝華葉果實，令諸眾生普得受用，及滅內外諸病苦故。",
    "T13n0402_008:0572c27_2": "所有眾生若正和合受用之時，令起無常苦空無我，分別心及心數法轉，以此善根令我具足般若波羅蜜。",
    "T13n0402_008:0572c29_3": "如是我於此佛剎作大丈夫事。",
    "T13n0402_008:0573a01_4": "如是，如是！",
    "T13n0402_008:0573a01_5": "十方恒河沙等諸世界中以女人形，於一一世界如恒河沙劫，以如是相如是力，如是勇猛精進，如是劬勞乃至給侍。",
    "T13n0402_008:0573a04_6": "如是，如是！",
    "T13n0402_008:0573a04_7": "病苦眾生令成熟故，然後我身當得阿耨多羅三藐三菩提。",
    "T13n0402_008:0573a05_8": "及我今日復於佛前增進本願，與此息華作大功德其心堅固，常為佐助無有劬勞。",
    "T13n0402_008:0573a07_9": "我等二人共為女形同一色貌，為欲成熟諸眾生故，乃至倍加成熟諸女人故。",
    "T13n0402_008:0573a09_10": "今我二人取地精氣和合飲食，令諸香味悉皆具足，老病眾生食此味者，一切病患皆得消滅，以此勝因令我具足般若波羅蜜。",
    "T13n0402_008:0573a12_11": "若我得阿耨多羅三藐三菩提者，願佛世尊攝受我等為稱善哉。",
    "T13n0402_008:0573a13_12": "若佛世尊同與我等菩提記者，願為我等稱讚善哉。」",
    "T13n0402_008:0573a15_13": "爾時，世尊稱讚成就智菩薩言：「善哉，善哉！",
    "T13n0402_008:0573a16_14": "善男子！",
    "T13n0402_008:0573a16_15": "汝能如是作大利益丈夫，即為成就智菩薩。」",
    "T13n0402_008:0573a17_16": "而說偈言：「汝為世間病者醫，　　能持諸根得安樂，　蓮華清淨最上剎，　　得佛號毘盧遮那。」",
    "T13n0402_008:0573a20_0": "持地菩薩摩訶薩亦作是願，以女人形化度眾生，如地持物悕念授記。",
    "T13n0402_008:0573a21_1": "釋迦如來為說偈言：「汝如大地持一切，　　今當速得所希念，　剎名勝攝功德滿，　　作佛名曰智自在。」",
    "T13n0402_008:0573a25_0": "智上菩薩願受女形化度一切，作如是念悕得授記。",
    "T13n0402_008:0573a26_1": "釋迦如來為說偈言：「汝智充足諸眾生，　　及以華果方便攝，　未曾聞剎上清淨，　　得佛名為上勝因。」",
    "T13n0402_008:0573a29_0": "示現灰菩薩作女人形，受用火事成熟眾生，願得授記。",
    "T13n0402_008:0573b01_1": "釋迦如來為說偈言：「示諸世間無常想，　　成熟眾生於菩提，　剎名生塵最吉祥，　　於彼作佛名燈火。」",
    "T13n0402_008:0573b04_0": "動眾生離塵菩薩願作女形，為成熟眾生故受用風事，悕念授記。",
    "T13n0402_008:0573b05_1": "釋迦如來為說偈言：「搖動眾生令歡喜，　　能令煩惱究竟滅，　剎名清淨現平等，　　當得作佛號月光。」",
    "T13n0402_008:0573b08_0": "無障礙燈菩薩願作女形，為成熟眾生故受用虛空事，亦悕授記。",
    "T13n0402_008:0573b09_1": "釋迦如來為說偈言：「得無依智清淨者，　　能說無上正覺道，　剎名調障無染著，　　當得作佛號智上。」",
    "T13n0402_008:0573b12_0": "妙香說菩薩願作女形，為成熟故受用華事，為菩提故悕望授記。",
    "T13n0402_008:0573b13_1": "釋迦如來為說偈言：「現作香華普供養，　　開示諸佛無上道，　蓮華藏剎清淨土，　　得佛號普香如來。」",
    "T13n0402_008:0573b16_0": "袈裟色菩薩願作女形，為成熟眾生故，受用種種染色，願得授記。",
    "T13n0402_008:0573b17_1": "釋迦如來為說偈言：「以袈裟衣利眾生，　　相應供養三寶種，　青光剎中最無上，　　當得作佛號寶光。」",
    "T13n0402_008:0573b20_0": "爾時，無量諸種子天林天果天，乃至六十七俱胝那由他百千菩薩摩訶薩，為欲成熟諸眾生故，倍為度脫諸女人，故作女人形，發願同得阿耨多羅三藐三菩提記。",
    "T13n0402_008:0573b23_1": "釋迦如來各說一偈各得記莂。",
    "T13n0402_008:0573b24_2": "何以故？",
    "T13n0402_008:0573b24_3": "轉男為女其事則易，轉女作男其事則難。",
    "T13n0402_008:0573b25_4": "是時百俱胝諸大龍王及諸小龍，同作是願悕望授記。",
    "T13n0402_008:0573b26_5": "釋迦如來各說一偈授菩提記。",
    "T13n0402_008:0573b27_6": "復有六萬四千頻婆，及八十俱胝阿修羅，七十阿閦毘俱胝那由他百千諸天及諸天女，九十九頻婆俱胝百千諸魔及其眷屬，乃至恒河沙等人、非人眾，及剎利、婆羅門、毘舍、首陀、男子、女人、童男、童女，亦皆同心悕望阿耨多羅三藐三菩提記。",
    "T13n0402_008:0573c04_0": "如是等類，一一各得一偈授記。",
    "T13n0402_008:0573c04_1": "過於數量天、龍、夜叉、乾闥婆、阿修羅、迦樓羅、緊那羅、摩睺羅伽、薜荔多、毘舍遮、人、非人等未發心者，今於佛前同發阿耨多羅三藐三菩提心。",
    "T13n0402_008:0573c07_2": "過於數量眾生住阿毘跋致地，過於數量眾生得菩薩種種三昧忍陀羅尼，過於數量眾生漏盡離欲得阿羅漢果，亦過數量眾生迴聲聞辟支佛心，住佛阿毘跋致地。",
    "T13n0402_008:0573c11_3": "如是等一切同聲而作是言：「我等依一切諸佛教故受此法門，若有受持讀誦書寫此法門者，我及眷屬，當共如法供給供養。」",
    "T13n0402_008:0573c14_4": "◎◎寶星陀羅尼經慈愍品第九爾時，釋迦牟尼如來復作是言：「一切諸佛，若憐愍此佛剎眾生來相問訊者，當一心念。",
    "T13n0402_008:0573c17_5": "此息華善男子等，欲令眾生得衣服飲食及諸藥物，隨心受用令充足者，又以女人形相，於阿耨多羅三藐三菩提成熟眾生者，一切諸佛應當加護是息華等令願滿足。",
    "T13n0402_008:0573c21_6": "如彼善男子所願，如其所欲如其所為，隨彼種種所須衣服飲食并諸藥物，若化施設皆令滿足，使諸眾生所須供侍隨意受用，即發心時如是等事悉得成就，彼善男子能作如是建立丈夫所作之事。」",
    "T13n0402_008:0573c26_7": "諸佛世尊，依大悲功德定慧莊嚴，憶念眾生作如是言：「以此神呪章句施與汝等，隨意所願皆令具足，一切善根所依，一切三世諸佛世尊所共受持。」",
    "T13n0402_008:0573c29_8": "即說呪曰：「哆地也他樹柢婆婆(一)　地履底婆婆(二)　牟尼婆婆(三)　娑底也婆婆(四)　否若楞迦囉婆婆地也娜(五)　囉娑摩呵迦嘍拏婆婆(六)　摩呵婆囉哆婆婆(七)　阿慕呵婆婆(八)　樓底婆婆(九)　差底婆婆(十)　娑履聞婆婆(十一)　佉伽婆婆(十二)　婆誘婆婆(十三)　伐哆婆婆(十四)　阿地所吒娜婆婆(十五)　阿摩婆婆(十六)　阿呵娜婆婆(十七)　哆他多婆婆(十八)　部哆句致婆婆(十九)　涅鼻履底婆婆(二十)　底履鳩捨閜婆婆(二十一)　底履夜娜婆婆(二十二)　哆疑駄計迦婆婆婆(二十三)　底履毘慕去所婆婆(二十四)　底履首迦羅婆婆(二十五)　囉所吒囉地所吒娜婆婆(二十六)　婆婆婆婆婆婆(二十七)　娑摩多(二十八)　阿娜若婆摩哆(二十九)　吒吒吒吒吒吒吒所咤死地(三十)　薩婆鳩捨邏地(三十一)　所咤那也(三十二)　娑婆呵(三十三)「善男子！",
    "T13n0402_008:0574a15_9": "此一切法平等神呪，能令一切悕望者悉皆滿足，汝等眷屬應當受持，令一切眾生隨所受用皆得成熟，能令汝等菩提行滿足故。」",
    "T13n0402_008:0574a19_0": "爾時，息華、勝天、成智、天地、持天等而為上首，與十千菩薩俱，為令眾生隨所受用得成熟故，以女人形勤勞化度，一時同聲，作如是言：「由此呪力，諸佛世尊令我所願皆得滿足。",
    "T13n0402_008:0574a22_1": "如是神呪，能與我等作大加護，能令我等得無上智，是故我等當共受持此陀羅尼，欲令一切眾生悉成熟故，以大勤勞供給所須。",
    "T13n0402_008:0574a25_2": "今於一切如來前，願一切眾生普得成熟住於自解。",
    "T13n0402_008:0574a27_3": "若有天乃至人，於如來所說妙法，欲破壞散滅者，我若不勤方便遮障令妙法久住者，我等則為欺誑一切三世諸佛世尊，亦莫令我得阿耨多羅三藐三菩提。",
    "T13n0402_008:0574b01_4": "「若有善男子、若天，乃至若人，欲惱亂比丘、比丘尼、優婆塞、優婆夷，我等若不勤作方便遮障，令彼憂惱不消滅者，我等則為欺誑一切三世諸佛世尊，亦令我等莫得菩提。",
    "T13n0402_008:0574b05_5": "「若有求無上菩提善男子、善女人，有遭水火、毒害、厭蠱、熱病、溫瘧等病，或一日、二日、三日、四日數發動者，如是等畏，乃至天、龍、夜叉、迦吒富單那、剎利、婆羅門、毘舍、首陀，師子犬等，疾疫飢渴種種厄難諸餘災惱，有是等畏者，以此一切諸佛所持一切悕求滿足陀羅尼神呪章句，令誦念者悉得解脫，唯除先世決定業障。",
    "T13n0402_008:0574b12_6": "若我等不除彼障，則為欺誑一切三世諸佛世尊，亦莫令我得阿耨多羅三藐三菩提。」",
    "T13n0402_008:0574b14_7": "時彼一切諸佛世尊，同來此佛剎集會者，皆稱是言：「善哉！",
    "T13n0402_008:0574b16_8": "善哉！",
    "T13n0402_008:0574b16_9": "善男子！",
    "T13n0402_008:0574b16_10": "汝等所願甚為勝妙，能作如是大丈夫所作事。」",
    "T13n0402_008:0574b18_0": "爾時，釋迦如來即為魔王而說偈言：「於諸來佛當起信，　　應生最上歡喜心，　為菩提故生慶幸，　　應當速發利他意。",
    "T13n0402_008:0574b21_0": "　汝魔境界無親友，　　亦無所欲如意者，　汝以無力失魔業，　　何能等類我牟尼？」",
    "T13n0402_008:0574b23_0": "於是惡魔復說偈言：「我無一念信菩提，　　心亦不作歡喜想，　語汝牟尼且默然，　　我亦自有親友者。",
    "T13n0402_008:0574b26_0": "　由彼親友我有力，　　我今住於自境界，　我有最上威德力，　　盡汝壽命我不從。」",
    "T13n0402_008:0574b28_0": "寶星陀羅尼經擁護品第十之一",
    "T13n0402_008:0574b29_0": "爾時，會中有佛世尊名曼陀羅香，白釋迦如來言：「彼過去諸佛，從種種剎土中來於五濁佛剎大集時，並共擁護此法門也，亦令無量俱胝魔眾自然退散；以慈悲眼視諸眾生，有惡見者皆令解脫，熾然智炬安置眾生於吉祥道，說此金剛法等緣法心建立摧碎陀羅尼印章句差別門記法門之時，為令惡黨悉皆退散建立法幢。",
    "T13n0402_008:0574c07_1": "如是，如是！",
    "T13n0402_008:0574c07_2": "我等十方諸佛今日住世，亦為將養憐愍諸眾生故，亦於穢惡五濁佛剎同作大集，擁護如此微妙法門，乃至建立無上法幢。",
    "T13n0402_008:0574c10_3": "釋迦佛日滅度之後，誰能於此剎土，當作第一護持妙法，當令正法熾然流布，當使眾生普皆成熟，入此大集數者？",
    "T13n0402_008:0574c13_4": "我等以此法門付囑誰手。」",
    "T13n0402_008:0574c13_5": "釋迦如來白曼陀羅香如來言：「所有舊住此佛剎者，得忍菩薩及釋梵護世、天、龍、夜叉、乾闥婆、阿修羅、緊那羅、摩睺羅伽等王，勤加擁護此妙法門，及此世界四天下中舊住眾生，於此法門生淨信者，釋梵護世乃至摩睺羅伽王等，以此陀羅尼印清淨法門付其手中。」",
    "T13n0402_008:0574c19_6": "是時，曼陀羅香如來，以無障礙圓滿之聲遍此佛剎，作如是言：「諸善男子！",
    "T13n0402_008:0574c21_7": "諦聽！",
    "T13n0402_008:0574c21_8": "諦聽！",
    "T13n0402_008:0574c21_9": "所有來此佛剎者，諸如來、阿羅訶、三藐三佛陀難得興世，及一切諸佛世尊，於一剎那頃集一佛剎亦甚為難。",
    "T13n0402_008:0574c24_10": "如此一切諸佛世尊，憐愍汝等故來此集，攝受一切諸眾生故，護持諸佛大法門故，置立無上道故。",
    "T13n0402_008:0574c26_11": "一切諸佛入三世數者，今日護持一切地界、一切水界、一切火界、一切風界、一切空界，令此妙法久住世故，令三寶種不斷絕故，成熟一切諸眾生故，乃至度彼生死岸故。」",
    "T13n0402_008:0575a01_0": "爾時，一切諸佛世尊，及諸佛剎舊住菩薩摩訶薩，釋梵護世、天、龍、夜叉、乾闥婆、阿修羅、迦樓羅、緊那羅、摩睺羅伽等王，及諸餘精氣中有大精氣眾生，乃至所有四天下世界居住者，彼一切眾作如是言：「善男子！",
    "T13n0402_008:0575a05_1": "我等以此諸佛所護正法重付囑汝，為令眾生普成熟故。",
    "T13n0402_008:0575a07_0": "汝等常應熾然如是不滅壞法不墜沒法。",
    "T13n0402_008:0575a07_1": "若有信心善男子、善女人，當共受持書寫大集法門，乃至比丘、比丘尼、優婆塞、優婆夷，彼等一切諸善男子，受持誦念此法門者，汝等常當擁護供給，以此法門如法付囑。",
    "T13n0402_008:0575a11_2": "若法師樂求法、樂禪定、樂聽法、樂持法者，汝等宜應擁護乃至供給。",
    "T13n0402_008:0575a13_3": "何以故？",
    "T13n0402_008:0575a13_4": "所有過去如來、阿羅呵、三藐三佛陀，彼一切如來，亦於穢惡五濁佛剎集者，共以妙法付囑釋梵護世故，令此妙法不隱沒故，護持未來傳法人故，乃至成熟一切眾生故。",
    "T13n0402_008:0575a17_5": "如是，如是。",
    "T13n0402_008:0575a17_6": "所有當來十方諸佛，於五濁世一剎那頃，普皆雲集利益眾生故，當說陀羅尼，當擁護妙法，當付囑釋梵護世等，當供給所須，我等今者，亦復如是。",
    "T13n0402_008:0575a21_0": "「汝此佛剎諸舊住者，及四天下釋梵護世、天、龍、夜叉、乾闥婆、阿修羅、迦樓羅、緊那羅、摩睺羅伽等王，倍加付囑，未來之世倍加擁護，倍加供給故，汝亦如是應當憶念，如金剛不可壞法廣令熾然。",
    "T13n0402_008:0575a25_1": "若有信心護持此法善男子、善女人，及受持此法比丘、比丘尼、優婆塞、優婆夷，乃至但書持經卷安置家中者，有能說法及樂聽者，有勤修禪定受持法者，汝等皆當護彼善心供養供給。",
    "T13n0402_008:0575a29_2": "何以故？",
    "T13n0402_008:0575a29_3": "一切諸佛普皆受持此法門故，隨所有處，若村、若城、若國中、若邊地、若王宮內、若阿練若處，若流通此法門，若開示宣說，若授與人，若能溫誦，乃至但書寫經卷安置家中者，是等眾生以此法力故，能令地味及眾生精氣悉皆增長。",
    "T13n0402_008:0575b05_4": "「汝等以彼精氣光澤，精進勇健皆得增長，亦令眷屬及其田宅增長豐饒，當令人王常得擁護勢力自在，亦當擁護王之化內以彼法味常令充足。",
    "T13n0402_008:0575b09_5": "閻浮提內諸人王等，當生和合相利益心，恒信業報，種善根心無慳悋心，常於一切眾生作利益心，常於一切眾生起慈愍心，乃至令王能生正見。",
    "T13n0402_008:0575b12_6": "各各於己國土自生喜樂，能令具足行善之人充滿其國，豐樂倍常，地土精味自然倍勝，花果藥物無不甘美，穀米財寶亦倍增多，觸處可樂。",
    "T13n0402_008:0575b15_7": "一切人民無病苦者，一切鬪諍他方怨敵，蚊虻毒蛇惡鬼羅剎，惡禽惡獸豺狼師子，非時風雨，如是惡事悉當消滅。",
    "T13n0402_008:0575b18_8": "晝夜常宿一月半月，時節年歲悉皆正行。",
    "T13n0402_008:0575b19_9": "是諸眾生多行十善，於彼命終皆生天上，還與汝等而作眷屬。",
    "T13n0402_008:0575b20_10": "如是無量功德甚多，皆由稱揚一切諸佛大法陀羅尼法門故。",
    "T13n0402_008:0575b22_11": "是諸眾生皆度生死此岸得入無餘，名聞增長果報滿足，所種女身現生後受，以法力故，如是等身一切皆盡。",
    "T13n0402_008:0575b24_12": "◎寶星陀羅尼經卷第八"
}