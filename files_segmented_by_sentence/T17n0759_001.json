{
    "T17n0759_001:0601a03_0": "佛說較量壽命經",
    "T17n0759_001:0601a05_0": "西天中印度惹爛駄囉國",
    "T17n0759_001:0601a06_0": "密林寺三藏明教大師賜紫",
    "T17n0759_001:0601a07_0": "沙門臣天息災奉　詔譯",
    "T17n0759_001:0601a08_0": "如是我聞：一時世尊在舍衛國祇樹給孤獨園。",
    "T17n0759_001:0601a09_1": "爾時，世尊告苾芻眾言：「眾生壽命較量長短，汝等諦聽。」",
    "T17n0759_001:0601a10_2": "諸苾芻言：「世尊！",
    "T17n0759_001:0601a10_3": "我等樂聞。」",
    "T17n0759_001:0601a11_0": "爾時，善逝為諸苾芻說眾生壽命較量等事。",
    "T17n0759_001:0601a12_0": "諸苾芻眾聞此語已，歡喜踊躍，重白佛言：「世尊！",
    "T17n0759_001:0601a13_1": "唯願演說。」",
    "T17n0759_001:0601a14_0": "爾時，世尊告諸苾芻言：「善哉善哉，汝應諦聽，今為汝說。",
    "T17n0759_001:0601a15_1": "無間地獄壽命中劫餘，上七種地獄壽命短長不等。",
    "T17n0759_001:0601a16_2": "苾芻當知，此是地獄壽命較量劫數，受苦畢已然後命終。",
    "T17n0759_001:0601a17_3": "「苾芻應知，人中三十晝夜，餓鬼趣中為一晝夜。",
    "T17n0759_001:0601a18_4": "以彼三十晝夜成彼一月，以彼十二月成彼一年，以彼長年算數五百，彼餓鬼中方滿壽命。",
    "T17n0759_001:0601a20_5": "若四大洲較量算數，北洲千歲，西、東二洲如次減半，南洲不定——劫初無量，末後十歲，中間無定。」",
    "T17n0759_001:0601a22_6": "爾時，世尊重說頌曰：「眾合常苦惱，　　業報脣喉乾、　身毛皆竪立、　　腹廣大如山、　髮亂恒覆體、　　針口細如鋒、　面目皆擘裂、　　飢瘦露形容、　朱髮覆自體、　　露現於骨節、　飲惡頸髑髏、　　常啼哭奔走。",
    "T17n0759_001:0601b01_0": "　彼受飢渴苦，　　困乏恒逼惱，　苦啼哭聲高，　　自作須自受。",
    "T17n0759_001:0601b03_0": "　貪、瞋違順生，　　惡業因自造，　此罪業障熟，　　餓鬼趣中受。",
    "T17n0759_001:0601b05_0": "　東勝身洲人，　　二百五十歲；　西俱陀尼洲，　　壽命年五百；　北俱盧洲生，　　壽命定千歲；　南洲壽無定，　　後十初叵量。」",
    "T17n0759_001:0601b09_0": "時諸苾芻白佛言：「世尊！",
    "T17n0759_001:0601b09_1": "云何北俱盧洲壽命千歲，然後命終？」",
    "T17n0759_001:0601b11_0": "爾時，世尊告諸苾芻：「當知北俱盧洲皆無我執，無有分別，因行十善，定壽千歲，從此命終，往生天上。",
    "T17n0759_001:0601b13_1": "如是，北俱盧洲壽命千歲，然後命終。」",
    "T17n0759_001:0601b14_2": "爾時，世尊而說頌曰：「貧窮苦有情，　　愛盜他財物，　善事不曾修，　　卑賤他所使。",
    "T17n0759_001:0601b17_0": "　富貴有大財，　　資生皆具足，　金玉及僮僕，　　斯人作善事。",
    "T17n0759_001:0601b19_0": "　修十善業因，　　得大富貴果，　現受北俱盧，　　快樂生天上。",
    "T17n0759_001:0601b21_0-0": "　北俱盧洲人，　　世間最快樂，　過去修施因，　　劫樹妙衣果；　彼無寒、熱苦，　　亦無諸病惱，　色相妙端嚴，　　過去因修施；　福勝難破壞，　　粳米自然生，　清淨色純白，　　過去因修施；　北俱盧洲生，　　摩尼珠照曜，　飲食思念成，　　過去因修施；　彼洲最安樂，　　妙藥恒熾盛，　色、香、味具足，　　過去因修施；",
    "T17n0759_001:0601b21_0-1": "　彼洲無菜茹，　　恒食香稻米，　一受食無盡，　　過去因修施；　阿藍梅菓樹，　　從座食不起，　枝落菓更生，　　過去因修施；　彼水八功德，　　飲時無病惱，　安樂腹無傷，　　過去因修施；　園林受快樂，　　妙音恒聽聞，　適悅常無盡，　　過去因修施；　劫樹人皆愛，　　安樂雨塗香，　風香無有盡，　　過去因修施；　",
    "T17n0759_001:0601b21_0-2": "妓樂、妙華香、　　衣服、嚴身具，　思念即隨心，　　過去因修施；　香草及林巒，　　柔軟皆廣大，　愛樂常遊戲，　　過去因修施；　彼恒共歡娛，　　瞋忿常不起，　無我復無貪，　　過去因修施；　每夜至更初，　　微微降細雨，　去塵地皆淨，　　過去因修施；　子長母不識，　　命終時無憂，　彼絕貪愛心，　　過去因修施；",
    "T17n0759_001:0601b21_0-3": "　慈母產嬰兒，　　在道棄皆去，　飲乳涌指流，　　過去因修施；　命終時皆棄，　　悲慟無纖毫，　飛禽遷淨地，　　過去因修施；　莊嚴普覆遍，　　歌舞皆嬉戲，　適意而快樂，　　過去因修施；　彼洲人壽命，　　盡皆滿千歲，　中夭彼全無，　　過去因修施；　彼受福最勝，　　平等亦無異，　命終往生天，　　過去因修施。」",
    "T17n0759_001:0602a03_0": "爾時，佛告諸苾芻言：「此閻浮提壽命無定，始從十歲，乃至百千萬歲壽命無量。",
    "T17n0759_001:0602a04_1": "苾芻應知，閻浮提人今壽百年，中夭無定。",
    "T17n0759_001:0602a05_2": "苾芻當知，閻浮提人長壽百年，苦多樂少。",
    "T17n0759_001:0602a06_3": "「復次，苾芻！",
    "T17n0759_001:0602a06_4": "此洲雖壽百年，乃有十位：一者、嚩魯，眠臥無知，二者、俱摩嚕，作戲解生，三者、與嚩，樂著欲境，四、末羅鍐，勤修其業，五者、鉢羅枳穰，智辯有殊，六者、悉蜜栗帝，曉了記憶，七者、悉體覩，正安自行，八者、尾嚕，國王愍恤，九者、沒[口*栗]兔，色朽力微，十者、孽多俞，數百歲命終。",
    "T17n0759_001:0602a12_5": "「復次，苾芻！",
    "T17n0759_001:0602a12_6": "未終百年，時有三際，所謂寒、熱及雨，亦名三時。",
    "T17n0759_001:0602a14_0": "未終百年，及十二月得三際名：四月寒際、四月熱際、四月雨際。",
    "T17n0759_001:0602a15_1": "復次，百年未終，十二月內有二十四半月。",
    "T17n0759_001:0602a16_2": "百年未終，內有八月寒際、八月熱際、八月雨際。",
    "T17n0759_001:0602a17_3": "復次，百年之中，十二月內有三十六晝夜，月內有十二寒際時、十二熱際時、十二雨際時。",
    "T17n0759_001:0602a19_4": "復次，千年之中，十二月內有三十六晝夜月，內有七十二千度食，其中而有喫食及不喫食時，所謂瞋怒時、苦惱時、路行時、清齋時、急務時、睡眠時、醉悶時，此皆不食；復有得食不食，亦有不得亦不食，如是食及不食——彼食之內略說得食——乃有七十二千遍食。",
    "T17n0759_001:0602a25_5": "「復次，苾芻！",
    "T17n0759_001:0602a25_6": "此閻浮提如上所說，及從乳母食、一月、半月、晝夜及年、喫食時及不食時，約中間說。」",
    "T17n0759_001:0602a27_7": "爾時，佛告諸苾芻言：「我說人中壽命五十歲，四大王天成一晝夜，以彼晝夜成彼一月，十二月成年，以彼長年壽命五百，彼算人間晝夜壽命當九十洛叉，然後命終。",
    "T17n0759_001:0602b02_8": "以彼四大王天五百歲壽命成等活地獄為一晝夜，彼以三十晝夜成彼一月，以彼十二月成彼一年，以彼長年算數五百為等活大地獄中有情壽命。",
    "T17n0759_001:0602b05_9": "以彼五百年當四大王天五百四十洛叉，即當人間比較算數計一萬六千二百俱胝年，彼等活大地獄中壽命方盡。」",
    "T17n0759_001:0602b08_10": "爾時，世尊即說伽陀曰：「惡業身具三、　　口業惡有四、　意三業亦然，　　罪畢苦方出。",
    "T17n0759_001:0602b11_0": "　等活地獄中，　　惡業同皆入，　萬六千二百，　　俱胝恒受苦。",
    "T17n0759_001:0602b13_0": "　生彼地獄中，　　冤家互相殺，　死已復重穌，　　業盡苦方出。」",
    "T17n0759_001:0602b15_0": "爾時，佛告諸苾芻言：「人間一百年，彼忉利天成一晝夜，以彼三十晝夜成彼一月，以彼十二月成彼一年，忉利天中壽命一千歲。",
    "T17n0759_001:0602b17_1": "以彼天中一千年較量人間算數當一十八俱胝年，彼天此後命終。」",
    "T17n0759_001:0602b19_2": "爾時，佛告諸苾芻言：「彼天壽命一千歲，當彼黑繩大地獄中成一晝夜，彼以三十晝夜成月及年，彼大地獄中壽命一千歲，以彼一千年較量算數即當人間三萬二千四百俱胝年，彼黑繩大地獄中然後命終。」",
    "T17n0759_001:0602b24_3": "爾時，世尊即說頌曰：「憎嫌師、父母，　　毀謗佛、聲聞，　破壞和合人，　　黑繩受大苦。",
    "T17n0759_001:0602b27_0": "　惡業親自作，　　地獄苦須受，　迴避免無由，　　業盡方始出。」",
    "T17n0759_001:0602b29_0": "爾時，佛告諸苾芻言：「人間二百年，彼夜摩天為一晝夜，以彼晝夜三十日成月，十二月成年，彼夜摩天壽命二千歲，彼當人間算數計三十六俱胝年較量壽命，彼天然後命終。",
    "T17n0759_001:0602c03_1": "又以彼天壽二千歲為眾合大地獄中成一晝夜，以彼三十晝夜成彼一月，以彼十二月成彼一年，彼眾合大地獄中壽命二千歲，較量彼處算數即當人間計六萬四千八百俱胝年，彼地獄中然後命終。」",
    "T17n0759_001:0602c08_2": "爾時，世尊即說頌曰：「三種不善業，　　眾合地獄生；　善三業不修，　　牛、羊、鹿殘害。",
    "T17n0759_001:0602c12_0": "　猪狗及非人，　　眾合互相殺，　苦因苦處生，　　業盡方始出。」",
    "T17n0759_001:0602c14_0": "爾時，佛告諸苾芻言：「人間四百年為彼覩史多天成一晝夜，以彼三十晝夜成彼一月及年，彼覩史多天壽命四千歲，當人間算數計七十二俱胝年，彼天壽量然後命終。",
    "T17n0759_001:0602c17_1": "以彼天中壽四千歲，為叫喚大地獄中成一晝夜，以彼三十晝夜成月及年，彼叫喚大地獄中壽四千歲，當覩史多天四千三百二十俱胝年，彼當人間一十二萬九千六百俱胝年，彼叫喚大地獄中然後命終。」",
    "T17n0759_001:0602c22_2": "爾時，世尊即說頌曰：「殺生造極惡，　　叫喚恒受罪，　作惡虛誑人，　　業盡苦方出。」",
    "T17n0759_001:0602c25_0": "爾時，佛告諸苾芻言：「人間八百年為彼樂變化天成一晝夜，以彼三十日成月，十二月成年比較算數，彼樂變化天壽命八千歲，比較人間計一百四十四俱胝年，彼天然後命終。",
    "T17n0759_001:0602c29_0": "又以彼天壽命八千歲，比較大叫喚大地獄中成一晝夜，以彼三十晝夜成月及年，彼大叫喚大地獄中壽命八千歲比較算數，即當人間二十五萬九千俱胝年較量彼壽，然後命終。」",
    "T17n0759_001:0603a04_1": "爾時，世尊即說頌曰：「我見及貪欲、　　謗法罪最深，　作惡并蓋纏，　　生大叫喚中。",
    "T17n0759_001:0603a07_0": "　叫喚大地獄，　　身毛皆竪立，　喫飲火焰燒，　　迴避禁難出。",
    "T17n0759_001:0603a09_0": "　虛誑、愛殺生，　　劍輪狗、鶖、鳥，　食髓老鐵烏，　　殘害[馬*展]無免。」",
    "T17n0759_001:0603a11_0": "爾時，佛告諸苾芻言：「若人間一千六百年，為他化自在天成一晝夜，以彼三十晝夜成月，十二月成年比較算數，彼他化自在天壽命一萬六千歲，比較算數當人間二百八十八俱胝年，彼天然後命終。",
    "T17n0759_001:0603a15_1": "又以彼天一萬六千歲比較炎熱大地獄中成一晝夜，以彼三十晝夜成月，十二月成年，彼炎熱大地獄中壽命一萬六千歲，較量算數當人間六十萬八千四百俱胝年，彼地獄中然後命終。」",
    "T17n0759_001:0603a19_2": "爾時，世尊即說頌曰：「惱亂於父母、　　沙門、婆羅門，　善業不修習，　　恒受炎熱苦。",
    "T17n0759_001:0603a23_0": "　誑惑諸眾生，　　炎熱地獄受，　所作惡不亡，　　業盡方此出。」",
    "T17n0759_001:0603a25_0": "爾時，世尊告苾芻言：「汝應諦聽，較量算數疱地獄等眾生壽命。」",
    "T17n0759_001:0603a26_1": "時諸苾芻白佛言：「善逝！",
    "T17n0759_001:0603a26_2": "我等樂聞、受持、憶念，唯願演說此疱地獄有情壽命比較長短。」",
    "T17n0759_001:0603a28_3": "爾時，世尊告苾芻曰：「善哉，善哉。",
    "T17n0759_001:0603a29_4": "吾今為汝分別演說此疱地獄壽命之事。",
    "T17n0759_001:0603b01_0": "積聚胡麻滿一婆訶可容二十佉梨，彼有天人百年一粒，二十佉梨一一捻盡，彼疱地獄壽命方滿。",
    "T17n0759_001:0603b03_1": "「復次，苾芻！",
    "T17n0759_001:0603b03_2": "我說眾生壽命較量，又如疱裂之中壽命二十婆訶胡麻，如是阿吒[舀*鳥]中壽命四十婆訶麻、賀賀凡中壽命六十婆訶麻、護護凡中壽命八十婆訶麻、青蓮華中壽命一百婆訶麻、紅蓮華中壽命一百二十婆訶麻、如是於大紅蓮華中壽命一百四十婆訶麻，一一之中滿圌胡麻，百年一粒除去，胡麻粒粒皆盡，彼諸有情方滿壽命。",
    "T17n0759_001:0603b10_3": "「如是，苾芻！",
    "T17n0759_001:0603b11_4": "舍利子、大目健連及天壽等并諸眷屬，若復有人心行暴惡，自身當墮此大地獄。",
    "T17n0759_001:0603b13_5": "是故，苾芻！",
    "T17n0759_001:0603b13_6": "應如是知。",
    "T17n0759_001:0603b13_7": "若復有人身患焦瘦，不生瞋恚，心不輕慢，是故，苾芻！",
    "T17n0759_001:0603b14_8": "智者如是應當修覺。」",
    "T17n0759_001:0603b15_9": "爾時，世尊即說頌曰：「若人發惡言，　　毀他如刀斧、　劍輪斬其身，　　皆從自口出，　毀謗於賢善，　　稱讚復歡喜，　鬪諍結宿冤，　　死入地獄疾。",
    "T17n0759_001:0603b20_0": "　資財他所有，　　鬪諍生嫉妬，　惱彼不安樂，　　當受疱裂苦。",
    "T17n0759_001:0603b22_0": "　毀謗於善逝，　　意悅生歡喜，　百千疱裂劫，　　恒受地獄苦。",
    "T17n0759_001:0603b24_0": "　發惡身、口、意，　　毀謗諸賢聖，　五百三十六，　　疱劫恒受苦。",
    "T17n0759_001:0603b26_0": "　廣作業無邊，　　罪犯及虛誑，　長劫地獄中，　　業盡後方出。」",
    "T17n0759_001:0603b28_0": "復次，佛告諸苾芻等：「此極炎熱大地獄中有情壽命，壽半中劫較量算數，然後命終。」",
    "T17n0759_001:0603b29_1": "爾時，世尊即說頌曰：「恒作惡業因，　　愛樂安樂果，　遠離於人、天，　　當生炎熱獄。",
    "T17n0759_001:0603c04_0": "　打罵師、父母、　　沙門、婆羅門，　邪見斷善根，　　極熱受大苦。」",
    "T17n0759_001:0603c06_0": "復次，佛告諸苾芻言：「彼之阿鼻大地獄中較量壽命此後命終，若提婆達多及於一切愚迷之人，於如來處而發惡心、破壞塔寺、焚燒經像、出佛身血、殺阿羅漢，驅役苾芻、苾芻尼等，命終必墮阿鼻大地獄中，受苦無窮。」",
    "T17n0759_001:0603c10_1": "爾時，世尊即說頌曰：「毀謗三乘教、　　殺聖阿羅漢、　愚癡毀求法，　　獲報無間罪。",
    "T17n0759_001:0603c14_0": "　刺竹果自壞，　　惡業惡趣生，　如是放逸罪，　　阿鼻地獄受。」",
    "T17n0759_001:0603c16_0": "爾時，佛告諸苾芻言：「梵眾天中壽命半劫，此後命終。",
    "T17n0759_001:0603c17_1": "苾芻應知，梵輔天中壽命一劫，然後命終；大梵天中壽命一劫半，然後命終。",
    "T17n0759_001:0603c18_2": "苾芻應知，少光天中壽命二劫，然後命終；無量光天壽命四劫，然後命終；極光淨天壽命八劫，然後命終。",
    "T17n0759_001:0603c21_3": "苾芻應知，少靜天中壽命十六劫，然後命終；若無量靜天壽命三十二劫，然後命終；若遍靜天壽命六十四劫，然後命終。",
    "T17n0759_001:0603c23_4": "苾芻應知，若無雲天壽命一百二十五劫，此後命終；若福生天壽命二百五十劫，然後命終；若廣果天壽命五百劫，然後命終；若無想天壽命亦然。",
    "T17n0759_001:0603c27_5": "苾芻應知，若無煩天壽命一千劫，然後命終；無熱天中壽命二千劫，然後命終。",
    "T17n0759_001:0603c29_0": "苾芻應知，善現天中壽命四千劫，此後命終；若善見天壽命八千劫，此後命終；若色究竟天壽命一萬六千劫，然後命終。",
    "T17n0759_001:0604a02_1": "「苾芻應知，空無邊處有情壽命二萬大劫，然後命終；識無邊處壽命四萬大劫，此後命終；無所有處壽命六萬大劫，此後命終；若非想非非想處有情壽命八萬大劫，然後命終。」",
    "T17n0759_001:0604a07_0": "爾時，佛告諸苾芻言：「如是，乃至在阿鼻大地獄中，乃至非想非非想處，輪迴如此。",
    "T17n0759_001:0604a08_1": "苾芻應知，如是輪迴五趣有情往來不息，現有生、異、滅三種之相。",
    "T17n0759_001:0604a10_2": "苾芻當知，如是三種迴輪之性，少分之中不可愛樂、亦不可羨，於一剎那，而非久住。",
    "T17n0759_001:0604a12_3": "何以故？",
    "T17n0759_001:0604a12_4": "苾芻當知，所謂苦性故，不可愛樂。",
    "T17n0759_001:0604a13_5": "如是少穢，何況多穢？",
    "T17n0759_001:0604a13_6": "如是少穢，不可愛樂、亦不可羨。",
    "T17n0759_001:0604a14_7": "彼一剎那而非究竟。",
    "T17n0759_001:0604a15_8": "何以故？",
    "T17n0759_001:0604a15_9": "苾芻應知，輪迴之苦不可愛樂。",
    "T17n0759_001:0604a15_10": "若有愚迷、寡聞眾生輪迴五趣，往來不息，輪迴之行常不捨離，不能出於地獄中苦，亦不能出餓鬼中苦，恒墮惡趣。",
    "T17n0759_001:0604a18_11": "是故，苾芻應如是學：如是輪迴大苦不應愛樂。",
    "T17n0759_001:0604a19_12": "苾芻當知，策懃精進，斷滅輪迴。」",
    "T17n0759_001:0604a20_13": "爾時，世尊說此法已，彼諸苾芻等一心歡喜，信受奉行。",
    "T17n0759_001:0604a22_0": "佛說較量壽命經"
}