{
    "T26n1532_001:0337a23_0": "勝思惟梵天所問經論卷第一",
    "T26n1532_001:0337a25_0": "天親菩薩造",
    "T26n1532_001:0337a26_0": "後魏北印度三藏菩提流支譯",
    "T26n1532_001:0337a27_0": "歸命釋迦牟尼佛。",
    "T26n1532_001:0337a27_1": "四句之義於諸經首有論解釋，如彼應知。",
    "T26n1532_001:0337a28_2": "於大眾中說此法門者，示現法勝大眾攝在說法住處，依彼山等勝處說故。",
    "T26n1532_001:0337b01_3": "六萬四千比丘僧者，示現莊嚴如來大眾故。",
    "T26n1532_001:0337b02_4": "此經法門快妙甚深，出過一切聲聞境界，示現如來能說勝義故。",
    "T26n1532_001:0337b03_5": "「七萬二千諸菩薩」者，何故菩薩多於聲聞？",
    "T26n1532_001:0337b04_6": "以此經典為諸菩薩摩訶薩說甚深法故。",
    "T26n1532_001:0337b05_7": "皆是智者之所識知者，何故重說？",
    "T26n1532_001:0337b06_8": "依世間法故。",
    "T26n1532_001:0337b06_9": "世間說言勝中勝者，如言於端正中最端正者乃可將來，於有德中有勝德者乃可將來；彼諸菩薩各別有智，非共有故。",
    "T26n1532_001:0337b09_10": "復更有義：皆是智者之所識知者，入地菩薩之所知故。",
    "T26n1532_001:0337b10_11": "此明何義？",
    "T26n1532_001:0337b10_12": "以諸菩薩摩訶薩先行菩薩行者知彼菩薩故，以是故言皆是智者之所識知。",
    "T26n1532_001:0337b12_13": "彼諸菩薩智者所知，有七種德，皆依樂說辯才應知。",
    "T26n1532_001:0337b13_14": "何等為七？",
    "T26n1532_001:0337b13_15": "一者種種樂說辯才；二者無滯樂說辯才；三者堅固樂說辯才；四者了了樂說辯才；五者不怯弱樂說辯才；六者相應樂說辯才；七者任放樂說辯才。",
    "T26n1532_001:0337b17_16": "此諸辯才，如經「得具足陀羅尼乃至得無生法忍」如是七句次第而說，此義應知。",
    "T26n1532_001:0337b19_17": "應云何知？",
    "T26n1532_001:0337b19_18": "陀羅尼者，以多聞慧樂說種種諸法門故，故名種種樂說辯才。",
    "T26n1532_001:0337b20_19": "速疾不住故，名無滯樂說辯才。",
    "T26n1532_001:0337b21_20": "以得攝受諸三昧故，無有忘失，故名堅固樂說辯才。",
    "T26n1532_001:0337b22_21": "以諸菩薩摩訶薩等依勝通力之所住持，不畏一切諸魔等故，故名了了樂說辯才。",
    "T26n1532_001:0337b24_22": "菩薩攝得四無所畏威德快妙，於自他眾無所怖畏，故名不怯弱樂說辯才。",
    "T26n1532_001:0337b26_23": "依於假名、他力、成就三法體相而不顛倒，故名相應樂說辯才。",
    "T26n1532_001:0337b27_24": "得八地中無生法忍，任意說法離說法障，故名任放樂說辯才。",
    "T26n1532_001:0337b29_0": "聖者文殊師利諸菩薩等，以何義故名法王子？",
    "T26n1532_001:0337c01_1": "以初發心來常斷婬欲法故。",
    "T26n1532_001:0337c01_2": "初發心者已入菩薩定心正位，應如是知。",
    "T26n1532_001:0337c03_0": "一切菩薩皆是大賢士，何故唯說聖者跋陀婆羅等名為大賢士？",
    "T26n1532_001:0337c04_1": "以為示現心行勝故。",
    "T26n1532_001:0337c04_2": "彼跋陀婆羅等菩薩有如是心：我所教化眾生，皆悉令得阿耨多羅三藐三菩提。",
    "T26n1532_001:0337c06_3": "心既如是，復化眾生令得阿耨多羅三藐三菩提，是故自利利他行勝。",
    "T26n1532_001:0337c08_4": "如實修行自求菩提，亦化眾生令得菩提，是故說彼跋陀婆羅等名為大賢士。",
    "T26n1532_001:0337c11_0": "有百千萬大眾圍遶者，示現如來大眷屬故。",
    "T26n1532_001:0337c12_0": "一切皆是得心定者，此以如來能領大眾於大眾中最為勝故。",
    "T26n1532_001:0337c13_1": "以百千萬眾示現大事，是故圍也。",
    "T26n1532_001:0337c14_2": "所言遶者，示現大眾皆悉善伏諸煩惱故。",
    "T26n1532_001:0337c15_3": "言說法者，示現如來常說諸法而不斷絕，離諸過故。",
    "T26n1532_001:0337c17_0": "右膝著地者，示現欲問威儀相故，復為示現諸大眾等一心之相故。",
    "T26n1532_001:0337c18_1": "雙膝著地者，不成禮拜相，亦不成問相，以諸世間右膝著地敬重相故。",
    "T26n1532_001:0337c20_2": "動此三千大千世界者，以諸魔等與說法者而作留難，為令諸魔生驚怖故。",
    "T26n1532_001:0337c21_3": "又為說法時大眾不起散亂心故，又為可化眾生若放逸者令覺知故，又為令眾生念法相故。",
    "T26n1532_001:0337c24_0": "又復有義：動此三千大千世界諸眾生等，令其觀察此諸大眾說法處故。",
    "T26n1532_001:0337c25_1": "又為教化淳熟眾生令得解脫故，又為令隨順問正義故。",
    "T26n1532_001:0337c26_2": "「佛言：網明！",
    "T26n1532_001:0337c27_3": "恣汝所問，我當解說，悅可爾心」者，如來聽問，示現自身我是一切智人，為令聽者聞如來說法生尊重心故。",
    "T26n1532_001:0337c29_4": "能見佛身者，隨觀如來何等身分不能捨離，更觀餘分，以如來身相微妙故。",
    "T26n1532_001:0338a02_5": "超百千萬日月光明者，示現勝相快妙相相應故。",
    "T26n1532_001:0338a03_6": "示現如來出世間相，以如來身有如是相故。",
    "T26n1532_001:0338a04_7": "智心為與眾生安隱與眾生樂，示現正直心相應知、修行智果相應應知。",
    "T26n1532_001:0338a06_8": "應云何知？",
    "T26n1532_001:0338a06_9": "應知如來依彼色相放諸光明，能作眾生二種利益，謂與眾生安隱及樂，與智相應照諸佛土。",
    "T26n1532_001:0338a08_10": "我自惟念若有眾生能見佛身及思惟者，此中見者，初覩色相也。",
    "T26n1532_001:0338a09_11": "言思惟者，次後觀察也。",
    "T26n1532_001:0338a10_12": "說諸光明，依三種法差別應知。",
    "T26n1532_001:0338a11_13": "三者所謂因名成辦。",
    "T26n1532_001:0338a11_14": "所言因者，即彼與樂與安隱智相應修行，此義應知。",
    "T26n1532_001:0338a12_15": "名者如經名寂莊嚴乃至名曰示現一切種色如是等也，依自各各作業差別，此義應知。",
    "T26n1532_001:0338a14_16": "言成辦者，所成辦事略有四種，依彼義故略說則有四種光明，所謂受用、增長功德、止惡、令信。",
    "T26n1532_001:0338a16_17": "言受用者，諸佛如來可化眾生共受法樂故。",
    "T26n1532_001:0338a17_18": "彼受用樂，謂見如來、供養如來、禮拜如來、問如來應知。",
    "T26n1532_001:0338a19_19": "見如來供養如來者，依第一光明，得見如來思惟如來也。",
    "T26n1532_001:0338a20_20": "見如來供養如來者，第一光明說。",
    "T26n1532_001:0338a21_21": "禮拜如來者，示現身業供養，見如來者非供養應知。",
    "T26n1532_001:0338a22_22": "問如來者，第二光明說。",
    "T26n1532_001:0338a22_23": "於所問中以有世間及出世間果報差別次第，復有六種光明。",
    "T26n1532_001:0338a24_24": "世間果報勝妙差別，依二種地：一、非定地；二、依定地。",
    "T26n1532_001:0338a25_25": "非定地中以願攝取二種果報：一者轉輪聖王勝妙果報；二者天帝釋王勝妙果報。",
    "T26n1532_001:0338a27_26": "依定地者，謂梵天王勝妙果報。",
    "T26n1532_001:0338a28_27": "何故不取夜摩天等諸果報者，以世間諸經皆不說故。",
    "T26n1532_001:0338a29_28": "佛放光明亦應照彼，而諸經中無，是故不明。",
    "T26n1532_001:0338b01_29": "言出世間果報差別者，謂依三乘三種差別，此義應知。",
    "T26n1532_001:0338b02_30": "增長功德者，所謂增長三種功德：一者惡道眾生令出彼處，於未來世生善道中；二者受苦眾生即現身中，與彼安樂令得歡喜；三者能令放逸眾生生於善法。",
    "T26n1532_001:0338b07_0": "言止惡者，謂令眾生離諸趣故、離諸地故、離諸難故、離諸障故，名為止惡。",
    "T26n1532_001:0338b08_1": "諸趣二種：一者惡道；二者善道。",
    "T26n1532_001:0338b09_2": "惡道三種。",
    "T26n1532_001:0338b09_3": "令諸眾生離諸難者，謂令眾生離三惡道種種苦難。",
    "T26n1532_001:0338b10_4": "令諸眾生離諸障者，謂令眾生離善道中諸根不具盲聾惡業、心見迷惑種種諸障，離諸地中種種諸障。",
    "T26n1532_001:0338b13_5": "諸地有三：一、菩薩地；二、聲聞地；三、凡夫地。",
    "T26n1532_001:0338b14_6": "菩薩地中，謂令眾生遠離六種諸波羅蜜所對治障。",
    "T26n1532_001:0338b15_7": "聲聞地中，謂令眾生離三種障不恭敬障及無智障。",
    "T26n1532_001:0338b16_8": "增上煩惱，不能禁止而起煩惱，故名為障。",
    "T26n1532_001:0338b17_9": "又不恭敬者，謂不信障。",
    "T26n1532_001:0338b17_10": "又無智者，無多聞慧障。",
    "T26n1532_001:0338b18_11": "又增上煩惱不能禁止而起煩惱故名障者，無慚愧障。",
    "T26n1532_001:0338b19_12": "凡夫地中，謂令眾生離四種障，依本修集貪瞋癡等煩惱現行障，謂邪念等現行故。",
    "T26n1532_001:0338b21_13": "一切煩惱現行障，謂雜煩惱現行故。",
    "T26n1532_001:0338b22_14": "此是止惡，依二十一光明次第說應知。",
    "T26n1532_001:0338b24_0": "言令信者，見如來身種種光明微妙殊勝是故生信，希望欲見故。",
    "T26n1532_001:0338b25_1": "種種異色者，見種種色也。",
    "T26n1532_001:0338b26_2": "見者，希望欲見也。",
    "T26n1532_001:0338b26_3": "又種種異色者，青黃赤白等各各差別也。",
    "T26n1532_001:0338b27_4": "無量種色者，青等各各有無量種也。",
    "T26n1532_001:0338b28_5": "過百千萬色者，餘青等色中過勝光明也。",
    "T26n1532_001:0338b29_6": "過者，謂青黃等中復過無量無邊也。",
    "T26n1532_001:0338c01_7": "若餘殘劫者，過於一劫乃至無量無邊劫說也。",
    "T26n1532_001:0338c02_8": "光明功德無量無邊不可窮盡者，光明功德無量無邊，算數譬喻所不能及，乃至無餘涅槃界不盡應知。",
    "T26n1532_001:0338c04_9": "一切光明乃至阿僧祇阿僧祇光，不出受用等四種光明相應，如是知如來示現無量無邊身光莊嚴不可思議。",
    "T26n1532_001:0338c06_10": "方便善巧相應說法者，示現說者所說令可化眾生生尊重心故，示現希有令生勝因敬重心故。",
    "T26n1532_001:0338c09_11": "世尊我未聞此諸光明名者，示現如來無量無邊光明功德。",
    "T26n1532_001:0338c10_12": "所不說者，不讚歎者也。",
    "T26n1532_001:0338c11_0": "若如是者，今何故說？",
    "T26n1532_001:0338c11_1": "示現無上功德因故。",
    "T26n1532_001:0338c11_2": "是以次言「世尊！",
    "T26n1532_001:0338c12_3": "如我解佛所說法義。",
    "T26n1532_001:0338c12_4": "世尊！",
    "T26n1532_001:0338c12_5": "若有眾生得聞如此諸光明名，能生淨信恭敬心者，彼諸眾生畢竟定得如來如是光明之身」也。",
    "T26n1532_001:0338c15_6": "先放光明，網明菩薩已知一切如來所作利益眾生業，受種種法樂，欲共無量餘諸菩薩同受法樂，故請如來令放光明。",
    "T26n1532_001:0338c17_7": "如經「世尊！",
    "T26n1532_001:0338c18_0": "唯願今日放請菩薩光，覺諸菩薩」故。",
    "T26n1532_001:0338c18_1": "此光不出前四種中受法樂光。",
    "T26n1532_001:0338c19_2": "令餘世界菩薩覺知者，此光入前分散光明，亦入增長功德光明，應如是知。",
    "T26n1532_001:0338c21_3": "以何等光明照於無量無邊世界？",
    "T26n1532_001:0338c21_4": "此中示現過於可數，故名無量。",
    "T26n1532_001:0338c22_5": "去到他方，猶如虛空邊不可得，故名無邊。",
    "T26n1532_001:0338c23_6": "言現住者，更餘世界彼處不去，故名現住。",
    "T26n1532_001:0338c24_7": "不入涅槃故名現命。",
    "T26n1532_001:0338c25_0": "以無諸病故名現在。",
    "T26n1532_001:0338c25_1": "復說諸法清淨相應，是故名為無病應知。",
    "T26n1532_001:0338c26_2": "奉見彼佛者，以現見釋迦牟尼佛故。",
    "T26n1532_001:0338c27_3": "供養彼佛者，一切所應供養之具盡以給施故。",
    "T26n1532_001:0338c28_4": "問彼佛者，如法諮請故。",
    "T26n1532_001:0338c28_5": "答彼佛者，如法對故。",
    "T26n1532_001:0338c29_6": "深細意問者，斷諸疑網故。",
    "T26n1532_001:0338c29_7": "又復有義：現見面故、供養佛故、依本行威儀故、聽問以不故，如是次第依法依義問法問義故。",
    "T26n1532_001:0339a03_8": "自此以下依問答義，應如是知。",
    "T26n1532_001:0339a03_9": "十種清淨堅固心，略依二種心說：一、依不染心說；二、依恭敬心說。",
    "T26n1532_001:0339a05_10": "依不染心者，依染淨世界七種差別染離染法應知。",
    "T26n1532_001:0339a06_11": "七種差別者，所謂法差別，以淨法不淨法差別故；受差別，以受苦樂差別故；業差別，以下中上姓家生差別故，以惡行善行雜行差別故；心差別，以諸眾生於佛法中信法不信法差別故；行差別，以正行邪行差別故；心修行差別，以三乘願行差別故；道差別，以善道惡道差別故。",
    "T26n1532_001:0339a12_12": "如是等惡心等染，此對治，無染相故，說八種清淨堅固心，此義應知。",
    "T26n1532_001:0339a14_13": "應云何知？",
    "T26n1532_001:0339a14_14": "法差別染者，此有二種：一者依義，謂善說相不善說相如是分別；二者依法，謂聞善相聞不善相如是分別。",
    "T26n1532_001:0339a17_0": "對治者，初句以不瞋恨心對治瞋恨心，謂於善語於不善語不起心故。",
    "T26n1532_001:0339a18_1": "於惡語中不生心念言我能忍，此義應知。",
    "T26n1532_001:0339a19_2": "第二句言等以慈心者，以諸文字性如是故，以說非顛倒法令諸眾生住安隱處故。",
    "T26n1532_001:0339a21_3": "受差別染對治者，所有諸受皆悉是苦，如是一切事中等生悲心憐愍眾生故。",
    "T26n1532_001:0339a23_4": "業差別染對治者，謂正修行，如是一切處心皆平等與樂，修行智故。",
    "T26n1532_001:0339a24_5": "心差別染對治者，於供養輕毀離高下心故。",
    "T26n1532_001:0339a25_6": "行差別染對治者，不見諸過故、不生利益心故。",
    "T26n1532_001:0339a26_7": "心修行差別染對治者，等一味故，以彼此三乘不相是非故。",
    "T26n1532_001:0339a28_8": "道差別染對治者，不生驚怖隨順自業。",
    "T26n1532_001:0339a29_0": "如是善知以觀察法體故，是名八種清淨堅固心，依於七種不染心說。",
    "T26n1532_001:0339b01_1": "應如是知。",
    "T26n1532_001:0339b02_0": "依恭敬心者，此有二種：一者於一切菩薩生世尊想故。",
    "T26n1532_001:0339b03_1": "此明何義？",
    "T26n1532_001:0339b03_2": "謂於此界生五濁中諸菩薩所生如來想故。",
    "T26n1532_001:0339b04_3": "如是佛國土中見諸菩薩行於苦行求大菩提不生疲倦，畢竟如實修行，於是菩薩生如來想。",
    "T26n1532_001:0339b06_4": "以是故言生世尊想，復生希有想，此義應知。",
    "T26n1532_001:0339b07_5": "應云何知？",
    "T26n1532_001:0339b07_6": "如佛出世難甚為希有，菩薩摩訶薩亦復如是，以不捨離發菩提心亦名希有，是故於彼生世尊想。",
    "T26n1532_001:0339b10_0": "二者於佛生希有想故。",
    "T26n1532_001:0339b10_1": "此有何義？",
    "T26n1532_001:0339b10_2": "如無染世界生彼眾生無量百千萬劫壽命，諸佛如來常作無量眾生利益。",
    "T26n1532_001:0339b12_3": "如是多煩惱過世界中生，於少時間能作無量眾生利益，此中見佛生希有想，此義應知。",
    "T26n1532_001:0339b14_4": "清淨堅固心能增長成就，此義應知。",
    "T26n1532_001:0339b16_0": "入寂靜行，依清淨堅固心與菩薩念，菩薩受取，於彼世界百千萬劫不離正念常修梵行，娑婆世界從旦至中堅持禁戒不染心行，示現勝故。",
    "T26n1532_001:0339b19_1": "此明何義？",
    "T26n1532_001:0339b19_2": "如治重病為令速差，但與妙藥令服則愈。",
    "T26n1532_001:0339b20_3": "如是眾生多煩惱過，為速滅故，令得勝法對治則滅，此義應知。",
    "T26n1532_001:0339b21_4": "示現生在惡國眾生，多有諸苦多有煩惱污染世界故，為令諸餘菩薩見世尊釋迦牟尼佛禮拜、供養、問答如來故，聖者勝思惟梵天以為上首為問。",
    "T26n1532_001:0339b25_5": "問答依勝思惟梵天生於大眾恭敬心故，示現勝思惟梵天畢竟得何等樂說辯才、得何等樂說辯才果？",
    "T26n1532_001:0339b27_6": "依此二種，說正問中為最第一，此義應知。",
    "T26n1532_001:0339b28_7": "初說得何等樂說辯才，以一切處問訊相應故，以巧能令眾生解故，以言語最勝故，以尊重言語故，以說正因故，以依實義說故，以依安隱說故，是名美妙。",
    "T26n1532_001:0339c03_8": "以有人情故，以於大天人邊得清淨心供養故，以一切諸魔怨敵不能降伏故，以說深密意義故，以此八句說勝思惟梵天美妙言語樂說辯才，此義應知。",
    "T26n1532_001:0339c06_9": "應云何知？",
    "T26n1532_001:0339c06_10": "所謂一者相應；二者令解；三者尊重；四者安隱；五者人情；六者大清淨至到；七者不可降伏；八者甚深。",
    "T26n1532_001:0339c10_0": "次說樂說辯才因，示現如是多種功德言語說法時，若諸眾生有不如實修正行者，而不捨彼諸眾生故，以與勝樂善相應故、以求眾生離於諸苦得勝樂故、以與樂等勝功德時歡喜慶彼故、以求不染等與勝樂安隱心故，以此五句說勝思惟梵天彼美妙言語樂說辯才因，此義應知。",
    "T26n1532_001:0339c16_1": "應云何知？",
    "T26n1532_001:0339c16_2": "示現三種心：一者不捨心；二者與樂心；三者安隱心。",
    "T26n1532_001:0339c17_3": "如是一三一次第說應知。",
    "T26n1532_001:0339c19_0": "次說得何等樂說辯才果？",
    "T26n1532_001:0339c19_1": "所謂為彼一切眾生於一切義中能斷疑故。",
    "T26n1532_001:0339c21_0": "偈義如經。",
    "T26n1532_001:0339c22_0": "「爾時世尊讚勝思惟梵天言：善哉善哉！",
    "T26n1532_001:0339c22_1": "梵天」。",
    "T26n1532_001:0339c23_0": "復善哉梵天者，以其發問儀式詣佛於此三時中事相應故，應知善哉。",
    "T26n1532_001:0339c24_1": "梵天汝今至心諦聽我為汝說者，如是次第不顛倒心，正念心故。",
    "T26n1532_001:0339c27_0": "其心堅固而不疲倦者，是正直心。",
    "T26n1532_001:0339c27_1": "此中大菩提信心為本，是作願相。",
    "T26n1532_001:0339c28_2": "依彼願故，則能具足得如來地一切功德。",
    "T26n1532_001:0339c29_3": "依菩提心堅固方便有第一問。",
    "T26n1532_001:0340a01_4": "於大乘中略有四種疲倦之事，依彼四種疲倦事故，菩薩雖發菩提之心作菩提願而失彼心。",
    "T26n1532_001:0340a03_5": "何等為四？",
    "T26n1532_001:0340a03_6": "一者以諸眾生不如實修行故；二者多作眾事故；三者多時在有中行故；四者等解脫中心常欲得速解脫故、為彼有力故。",
    "T26n1532_001:0340a06_7": "此四種障對治法者，謂於眾生起大悲心等，如是四種法次第而說，此義應知。",
    "T26n1532_001:0340a08_8": "應云何知？",
    "T26n1532_001:0340a08_9": "謂諸菩薩依大悲心，如是如是見諸眾生不能如實修正行時，如是如是轉轉增上生憐愍心，為彼眾生令得解脫，如是如是轉轉增上增長作願。",
    "T26n1532_001:0340a11_10": "又諸菩薩常勤精進而不疲倦，所作事多而悉能作。",
    "T26n1532_001:0340a12_11": "又諸菩薩無始世來過去諸苦信解如夢，不計後時未來世苦。",
    "T26n1532_001:0340a14_12": "又諸菩薩為一切智，雖同二乘解脫煩惱，雖取無量不共功德，為彼有力斷彼欲得速解脫心。",
    "T26n1532_001:0340a16_13": "言無等者，不共功德無有等故。",
    "T26n1532_001:0340a17_14": "所言等者，二乘少分斷煩惱等，是故名等。",
    "T26n1532_001:0340a18_15": "以是義故，名無等等。",
    "T26n1532_001:0340a18_16": "如是四種不疲倦心對治四種疲倦心障，是故菩薩於大乘中其心堅固而不疲倦。",
    "T26n1532_001:0340a20_17": "如是其心堅固而不疲倦，依於自身佛法淳熟如實修行，正說法已，次依為他如實修行，略說四法。",
    "T26n1532_001:0340a22_18": "所言決定而不中悔者，於二種義：一者無義；二者有義。",
    "T26n1532_001:0340a23_19": "言無義者，以無我故。",
    "T26n1532_001:0340a24_20": "彼無我者，離於法故。",
    "T26n1532_001:0340a24_21": "言無法者，無彼相故。",
    "T26n1532_001:0340a25_22": "是菩薩畢竟說言諸法無我，諸菩薩等如是畢竟說一切法悉無有我。",
    "T26n1532_001:0340a26_23": "言有義者，有三種義：一有過義；二功德義；三者二義，以差別故。",
    "T26n1532_001:0340a28_24": "有過義者，謂一切生處以攝一切諸煩惱故，不願彼處故不樂說，是故菩薩畢竟說彼一切生處無有樂者，諸菩薩等如是畢竟說諸生處無有樂者。",
    "T26n1532_001:0340b02_25": "功德義者，謂讚大乘無上之法，以諸功德一切相應故，是故菩薩畢竟決定常讚大乘，諸菩薩等如是畢竟常讚大乘。",
    "T26n1532_001:0340b05_26": "言二義者，彼過、功德二法不空故，是故菩薩畢竟說彼二法不空，諸菩薩等如是畢竟說彼罪福二法不空。",
    "T26n1532_001:0340b07_27": "此明何義？",
    "T26n1532_001:0340b08_28": "雖無量時，得因緣相應能與果報故。",
    "T26n1532_001:0340b09_0": "如是依自利他利如實修行畢竟說法已，次說增長諸善根，依世間果報因善根增長說，依出世間果報因善根增長說。",
    "T26n1532_001:0340b11_1": "世間果報因有二種：一者自妙身成就因；二者資生成就因。",
    "T26n1532_001:0340b13_2": "自妙身成就因有二種：一者不定地中自妙身成就因，謂戒善根增長；二者定地中自妙身成就因，謂智善根增長彼上地下地智功德過，以依智根本離欲得彼故。",
    "T26n1532_001:0340b16_3": "資生成就因者，捨一切物，謂布施因善根增長。",
    "T26n1532_001:0340b17_4": "出世間果報因者，謂解脫因，是出家相，離貪著因，以因彼故得解脫因，一切功德善根增長。",
    "T26n1532_001:0340b20_0": "又增長者，此諸善根依世辯說，有五種增上義故名增長。",
    "T26n1532_001:0340b21_1": "何等為五？",
    "T26n1532_001:0340b21_2": "一者降伏諸善根增上故名增長，以此善根勝出聲聞辟支佛等諸善根故。",
    "T26n1532_001:0340b23_3": "二者不違增上故名增長，以不退故、以堅固故。",
    "T26n1532_001:0340b24_4": "三者不畏增上故名增長，以依此善根過地獄等惡道怖畏故。",
    "T26n1532_001:0340b25_5": "四者不偏增上故名增長，以能等破所治法故。",
    "T26n1532_001:0340b26_6": "五者無差別增上故名增長，以作自利他利無異相故。",
    "T26n1532_001:0340b28_0": "如是增長諸善根已，於不信佛法、不如實修行眾生不生恨心，於讀誦等善行分中如法而說，無所恐畏威儀不轉，是故次第說彼法相。",
    "T26n1532_001:0340c02_1": "謂於不信佛法、不如實修行眾生，無所恐畏威儀不轉。",
    "T26n1532_001:0340c03_2": "彼有三種，謂軟、中、上。",
    "T26n1532_001:0340c03_3": "軟者為命常畏自身不得資生。",
    "T26n1532_001:0340c04_4": "中者有二：一者常畏毀辱；二者常畏惡名現前說惡屏處說惡。",
    "T26n1532_001:0340c05_5": "上者常畏苦惱於身中受。",
    "T26n1532_001:0340c07_0": "如是無所恐畏威儀不轉隨順白法，是故次說增長諸白法。",
    "T26n1532_001:0340c08_1": "依四種白法說：一者欲白法；二者行白法；三者滿足功德白法；四者證白法。",
    "T26n1532_001:0340c10_2": "欲白法者，謂諸菩薩以大菩提教化眾生生彼欲心，令諸眾生於未來世諸白法中得自體相欲。",
    "T26n1532_001:0340c12_3": "行白法者，謂諸菩薩捨己資生珍寶等物以用布施，不求未來自身果報。",
    "T26n1532_001:0340c13_4": "滿足功德白法者，謂諸菩薩依彼捨珍寶因，得好妙法成就心不貪著，而復修行白法攝取妙法；以多聞相應故，一切白法薰習滿足，是故菩薩諸功德滿足。",
    "T26n1532_001:0340c17_5": "證白法者，謂諸菩薩摩訶薩，依彼證智，為於自身大菩提故，說智方便得彼白法證智勝法。",
    "T26n1532_001:0340c20_0": "如是增長諸白法已，隨順善知從一地至一地，是故次下說彼法相。",
    "T26n1532_001:0340c21_1": "謂依四種法說：一者滿足功德；二者清淨諸障；三者成就心；四者具足修行。",
    "T26n1532_001:0340c23_2": "集諸善根者，為得從地至地功德滿足故。",
    "T26n1532_001:0340c24_3": "離諸過者，為清淨彼一切諸障故。",
    "T26n1532_001:0340c25_4": "迴向方便者，離有資生及離小乘速解脫心故，所有善根一切迴向取大菩提故。",
    "T26n1532_001:0340c26_5": "勤精進者，至心修行一切時中常不斷絕，以依根本取勝處故。",
    "T26n1532_001:0340c29_0": "如是說方便已，次說方便法相。",
    "T26n1532_001:0340c29_1": "善知方便教化眾生者，依四種法說：一者能教化眾生；二者集無量智功德；三者集無量智慧；四者方便。",
    "T26n1532_001:0341a03_2": "能教化眾生者，謂依布施愛語等，隨順諸眾生、攝取諸眾生，是故菩薩能教化眾生。",
    "T26n1532_001:0341a05_0": "集無量智功德者，雖離定不定地，而依布施等行，於三世中一切眾生一切種功德悉皆隨喜，是故菩薩得無量智功德。",
    "T26n1532_001:0341a07_1": "集無量智慧者，雖無智障對治，而常修行發露懺悔，是故菩薩集無量智慧。",
    "T26n1532_001:0341a09_2": "方便者，依一切菩薩修行對治勸請諸佛，依為諸眾生與智慧光明集諸智慧，以善方便為根本故，是名方便。",
    "T26n1532_001:0341a12_0": "如是已說修行方便，次說為彼說法之相。",
    "T26n1532_001:0341a12_1": "隨順諸眾生者，為之說法故，謂依四種諸眾生說：一者依中間眾生；二者依入法眾生；三者依謗法眾生；四者依所尊重眾生，隨順彼眾生威儀方便故。",
    "T26n1532_001:0341a16_2": "依中間眾生者，謂依未信佛法眾生，菩薩修行隨彼眾生所信佛法而為說之，與彼眾生安隱事門，不但與彼供養恭敬虛妄誑之，菩薩行如是。",
    "T26n1532_001:0341a19_3": "依入法眾生者，謂菩薩心為令眾生得入法義故供給之，令彼眾生貪著利養親近菩薩得入法義，於如是法有未度者令得度故。",
    "T26n1532_001:0341a22_4": "為求衣食資生之具不生疲倦，不為自身貪著己樂，菩薩行如是。",
    "T26n1532_001:0341a23_5": "依謗法眾生者，菩薩自行無諸過失，依柔和忍辱不計彼罪、教令懺悔，菩薩行如是。",
    "T26n1532_001:0341a25_6": "依所尊重眾生者，菩薩於彼屈伏順從隨語而受，菩薩行如是。",
    "T26n1532_001:0341a27_7": "如是已說隨順眾生如實修行，而不疲倦為之說法已，次說不失菩提之心，以為不失菩提之心隨順說法故。",
    "T26n1532_001:0341a29_8": "見佛妙果以為最勝，依四種法說：一者依不奪他物；二者依定因；三者依緣力；四者依因力。",
    "T26n1532_001:0341b02_9": "常憶念佛者，心常憶念佛菩提心果故。",
    "T26n1532_001:0341b03_10": "以見佛果成就無量不共功德。",
    "T26n1532_001:0341b04_11": "此依不奪他物，是故不失菩提之心。",
    "T26n1532_001:0341b05_12": "所作善根不離菩提心者，一切善根皆菩提心以為根本，依菩提心無量世中長遠因故。",
    "T26n1532_001:0341b07_13": "依彼定因，世間種種受果報處所不能牽，此依定因吹之而去，是故不失菩提之心。",
    "T26n1532_001:0341b09_14": "親近善知識者，以正修行依外緣力善知識等，此依緣力是故不失菩提之心。",
    "T26n1532_001:0341b10_15": "讚歎大乘者，為諸眾生發菩提心讚歎大乘，生生世世為於自身增長一切善根種子為因力，大因力堅固，此依因力是故不失菩提之心。",
    "T26n1532_001:0341b14_0": "如是不失菩提心故，畢竟一心行菩薩行，是故次第說彼法相。",
    "T26n1532_001:0341b15_1": "能一其心而不散亂者，以對四種散亂心障故，說四種不散亂心。",
    "T26n1532_001:0341b16_2": "何等四種散亂心障？",
    "T26n1532_001:0341b17_3": "一者乘障；二者教化眾生障；三者聚集佛法滿足功德障；四者畢竟聚集一切佛法障。",
    "T26n1532_001:0341b19_4": "何等四種不散亂心？",
    "T26n1532_001:0341b19_5": "云何對治？",
    "T26n1532_001:0341b20_0": "一者遠離聲聞心者，對治乘障，不墮聲聞小乘心故，是故菩薩於大乘中心不散亂。",
    "T26n1532_001:0341b21_1": "二者捨辟支佛心念者，對治教化眾生障，不著自身三昧樂行故，是故菩薩教化眾生心不散亂。",
    "T26n1532_001:0341b24_2": "三者求法無有厭足者，對治聚集佛法滿足功德障，以求佛法無厭足故、為集一切諸佛法故、增長種種諸善根故、滿足佛法諸功德故，是故菩薩聚集佛法滿足功德心不散亂。",
    "T26n1532_001:0341b28_3": "四者如所聞法廣為人說者，對治畢竟聚集一切佛法障，如所聞法如是如是正念觀察，以正覺知畢竟聚集一切佛法故，是故菩薩畢竟聚集一切佛法心不散亂。",
    "T26n1532_001:0341c02_4": "是名四種不散亂心，對治四種散亂心障，此義應知。",
    "T26n1532_001:0341c03_5": "如是畢竟得一心已善求於法，是故次說善求於法，以對世間四種果報成就，相似說出世間四種果報成就應知，示現菩薩求出世間果報成就故。",
    "T26n1532_001:0341c07_6": "求於法何等名為世間四種果報成就？",
    "T26n1532_001:0341c08_7": "一者快妙端正成就；二者無病成就；三者富貴成就；四者不畏他人成就。",
    "T26n1532_001:0341c09_8": "云何相對治？",
    "T26n1532_001:0341c10_9": "如世間人以為成就自身端正作希有因故求珍寶，如是菩薩為諸相好快妙成就於善法因生於寶想、生希有想故求諸法。",
    "T26n1532_001:0341c12_10": "如世間人為無病故求妙藥草，菩薩如是為斷一切諸煩惱病，於佛法中生妙藥想故求諸法。",
    "T26n1532_001:0341c15_0": "如世間人為富貴故求於財利，菩薩如是為求諸通成就不退、為求義相令得不失，於佛法中生財利想故求諸法。",
    "T26n1532_001:0341c17_1": "如世間人為離賊等成就不畏故求財寶，菩薩如是為離一切諸障煩惱，令彼不能降伏菩薩，菩薩不畏一切諸處。",
    "T26n1532_001:0341c20_2": "菩薩不畏一切處者，所謂世間一切諸苦。",
    "T26n1532_001:0341c21_3": "以為欲過一切世間，離諸世間一切苦相得寂靜相，為得涅槃成就不畏，於佛法中生無苦想故求諸法。",
    "T26n1532_001:0341c23_4": "◎勝思惟梵天所問經論卷第一"
}