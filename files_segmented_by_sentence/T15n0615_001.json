{
    "T15n0615_001:0286a16_0": "菩薩訶色欲法經",
    "T15n0615_001:0286a18_0": "後秦三藏鳩摩羅什譯",
    "T15n0615_001:0286a19_0": "女色者，世間之枷鎖，凡夫戀著，不能自拔。",
    "T15n0615_001:0286a19_1": "女色者，世間之重患，凡夫困之，至死不免。",
    "T15n0615_001:0286a20_2": "女色者，世間之衰禍，凡夫遭之，無厄不至。",
    "T15n0615_001:0286a21_3": "行者既得捨之，若復顧念，是為從獄得出，還復思入；從狂得正，而復樂之；從病得差，復思得病。",
    "T15n0615_001:0286a24_4": "智者怒之，知其狂而顛蹶，死無日矣！",
    "T15n0615_001:0286a25_0": "凡夫重色，甘為之僕，終身馳驟，為之辛苦。",
    "T15n0615_001:0286a25_1": "雖復鈇質寸斬，鋒鏑交至，甘心受之，不以為患。",
    "T15n0615_001:0286a27_2": "狂人樂狂，不是過也。",
    "T15n0615_001:0286a27_3": "行者若能棄之不顧，是則破枷脫鎖，惡狂厭病，離於衰禍，既安且吉，得出牢獄，永無患難。",
    "T15n0615_001:0286a29_4": "女人之相，其言如蜜，而其心如毒，譬如：停淵澄鏡，而蛟龍居之；金山寶窟，而師子處之；當知此害不可近。",
    "T15n0615_001:0286b03_0": "室家不和，婦人之由；毀宗敗族，婦人之罪。",
    "T15n0615_001:0286b03_1": "實是陰賊，滅人慧明；亦是獵圍，尠得出者。",
    "T15n0615_001:0286b04_2": "譬如高羅，群鳥落之，不能奮飛；又如密網，眾魚投之，刳腸俎肌；亦如暗坑，無目投之；如蛾赴火。",
    "T15n0615_001:0286b07_3": "是以智者知而遠之，不受其害；惡而穢之，不為此物之所惑也。",
    "T15n0615_001:0286b09_0": "菩薩訶色欲法經"
}