{
    "T22n1428_026:0743a15_0": "四分律卷第二十六(二分之五明尼戒法)姚秦罽賓三藏佛陀耶舍共竺佛念等譯一百七十八單提法之三◎爾時婆伽婆在舍衛國祇樹給孤獨園。",
    "T22n1428_026:0743a20_1": "時提舍難陀比丘尼，是讖摩比丘尼弟子。",
    "T22n1428_026:0743a21_2": "師語：「汝取衣鉢、尼師檀、針筒來。」",
    "T22n1428_026:0743a22_3": "時提舍比丘尼，受師教不審諦，語諸比丘尼言：「師教我偷衣鉢、尼師檀、針筒。」",
    "T22n1428_026:0743a24_4": "時諸比丘尼聞此語已，即問讖摩比丘尼：「汝實教弟子偷衣鉢、尼師檀、針筒耶？」",
    "T22n1428_026:0743a26_5": "答言：「諸妹！",
    "T22n1428_026:0743a26_6": "我豈當有此意教弟子偷衣鉢、尼師檀、針筒耶？",
    "T22n1428_026:0743a27_7": "我直語取衣鉢尼師檀針筒來，不教偷也。」",
    "T22n1428_026:0743a28_8": "時諸比丘尼聞，其中有少欲知足、行頭陀、樂學戒、知慚愧者，嫌責提舍難陀比丘尼：「云何汝受師語不審諦？",
    "T22n1428_026:0743b02_9": "向諸比丘尼言：『師教我偷衣鉢、尼師檀、針筒。』」",
    "T22n1428_026:0743b03_10": "時諸比丘尼往白諸比丘，諸比丘往白世尊。",
    "T22n1428_026:0743b04_11": "世尊爾時以此因緣集比丘僧，呵責提舍難陀比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0743b06_12": "云何受師語不審諦，便語諸比丘尼言：『師教我偷衣鉢尼師檀針筒。』",
    "T22n1428_026:0743b08_13": "耶？」",
    "T22n1428_026:0743b08_14": "時世尊以無數方便呵責提舍難陀比丘尼已，告諸比丘：「此提舍難陀比丘尼，多種有漏處，最初犯戒。",
    "T22n1428_026:0743b10_15": "自今已去與比丘尼結戒，集十句義乃至正法久住，欲說戒者當如是說：若比丘尼不審諦受語，便向人說，波逸提。」",
    "T22n1428_026:0743b13_16": "比丘尼義如上。",
    "T22n1428_026:0743b14_0": "彼比丘尼不審諦受語，便語諸比丘尼言：「師教我偷衣鉢、尼師檀、針筒。」",
    "T22n1428_026:0743b15_1": "說而了了者，波逸提；不了了者，突吉羅。",
    "T22n1428_026:0743b16_2": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0743b17_3": "是謂為犯。",
    "T22n1428_026:0743b17_4": "不犯者，其事實爾，語言：「汝往偷取衣鉢、尼師檀、針筒來。」",
    "T22n1428_026:0743b19_0": "語諸比丘尼言：「師教我偷衣鉢、尼師檀、針筒來。」",
    "T22n1428_026:0743b20_1": "或戲笑語、或疾疾語、或獨語、或夢中語、或欲說此乃錯說彼，不犯。",
    "T22n1428_026:0743b21_2": "不犯者，最初未制戒，癡狂、心亂、痛惱所纏。",
    "T22n1428_026:0743b22_3": "(八十七竟)爾時婆伽婆在舍衛國祇樹給孤獨園。",
    "T22n1428_026:0743b23_4": "時六群比丘尼，以小事便共瞋恚作呪詛言墮三惡道、不生佛法中：「我若作是事者，使我墮三惡道、不生佛法中；若汝作是事者，亦墮三惡道、不生佛法中。」",
    "T22n1428_026:0743b27_5": "時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼：「云何汝等自有小事便[真/心]恚作是呪詛言墮三惡道、不生佛法中：『若我有是事，使我墮三惡道、不生佛法中；若汝有是事，亦墮三惡道、不生佛法中。』」",
    "T22n1428_026:0743c04_6": "時諸比丘尼往白諸比丘，諸比丘往白世尊。",
    "T22n1428_026:0743c05_7": "世尊爾時以此因緣集比丘僧，呵責六群比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0743c07_8": "云何六群比丘尼，自有小事便[真/心]恚作是呪詛言墮三惡道、不生佛法中：『若我有是事，使我入三惡道、不生佛法中；若汝有是事，亦當墮三惡道、不生佛法中。』」",
    "T22n1428_026:0743c11_9": "時世尊以無數方便呵責六群比丘尼已，告諸比丘：「此六群比丘尼多種有漏處，最初犯戒。",
    "T22n1428_026:0743c13_10": "自今已去與比丘尼結戒，集十句義乃至正法久住，欲說戒者當如是說：若比丘尼有小因緣事便呪詛墮三惡道、不生佛法中：『若我有如是事，墮三惡道、不生佛法中；若汝有如是事，亦墮三惡道、不生佛法中。』",
    "T22n1428_026:0743c18_11": "波逸提。」",
    "T22n1428_026:0743c19_12": "比丘尼義如上。",
    "T22n1428_026:0743c19_13": "佛言：「自今已去聽稱南無佛，若我有如是事南無佛；若汝有如是事，亦南無佛。」",
    "T22n1428_026:0743c21_14": "彼比丘尼有小事便自呪詛墮三惡道、不生佛法中：「若我有是事，墮三惡道、不生佛法中；若汝有是事，亦入三惡道、不生佛法中。」",
    "T22n1428_026:0743c24_15": "說而了了者，波逸提；不了了者，突吉羅。",
    "T22n1428_026:0743c25_16": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0743c26_17": "是謂為犯。",
    "T22n1428_026:0743c26_18": "不犯者，若言南無佛、或戲笑語、或疾疾語、或獨語、或夢中語、或欲說此錯說彼，不犯。",
    "T22n1428_026:0743c28_19": "不犯者，最初未制戒，癡狂、心亂、痛惱所纏。",
    "T22n1428_026:0743c29_20": "(八十八)爾時世尊在拘睒彌瞿師羅園中。",
    "T22n1428_026:0744a01_21": "時迦羅比丘尼與他共鬪諍，不善憶持諍事，便自手槌胸啼哭。",
    "T22n1428_026:0744a03_22": "時比丘尼聞，其中有少欲知足、行頭陀、樂學戒、知慚愧者，呵責迦羅比丘尼：「汝云何與他共鬪諍，自手槌胸啼哭？」",
    "T22n1428_026:0744a06_0": "時諸比丘尼往白諸比丘，諸比丘往白世尊。",
    "T22n1428_026:0744a07_0": "世尊爾時以此因緣集比丘僧，呵責迦羅比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0744a09_1": "云何迦羅比丘尼與他共鬪諍，手槌胸啼哭？」",
    "T22n1428_026:0744a10_2": "時世尊以無數方便呵責迦羅比丘尼已，告諸比丘：「此迦羅比丘尼！",
    "T22n1428_026:0744a12_3": "多種有漏處最初犯戒。",
    "T22n1428_026:0744a12_4": "自今已去與比丘尼結戒，集十句義乃至正法久住，欲說戒者當如是說：若比丘尼共鬪諍，不善憶持諍事，槌胸啼哭者，波逸提。」",
    "T22n1428_026:0744a15_5": "比丘尼義如上。",
    "T22n1428_026:0744a16_6": "彼比丘尼，與他共鬪諍者，有四種諍如上。",
    "T22n1428_026:0744a17_7": "若比丘尼共鬪諍，不善憶持諍事，槌胸啼哭，一槌胸一波逸提。",
    "T22n1428_026:0744a18_8": "一渧淚墮一波逸提。",
    "T22n1428_026:0744a19_9": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0744a20_10": "是謂為犯。",
    "T22n1428_026:0744a20_11": "不犯者，或時有如是病，或食噎而自槌，或因大小便淚出，或因風寒熱淚出，或烟熏淚出，或聞法心生厭離淚出，或眼病著藥淚出，不犯。",
    "T22n1428_026:0744a23_12": "不犯者，最初未制戒，癡狂、心亂、痛惱所纏。",
    "T22n1428_026:0744a24_13": "(八十九)爾時婆伽婆在婆祇陀國。",
    "T22n1428_026:0744a25_14": "時六群比丘尼二人同一床臥，諸比丘尼見謂與男子共臥，見起時乃知非男子。",
    "T22n1428_026:0744a27_15": "時有一大將，勇健多智、眾術備具善能鬪戰，始娶婦未久被官勅當征，便生此念：「我今遠征，婦當付誰？」",
    "T22n1428_026:0744a29_16": "正欲付囑居士，居士家多諸男子，不得付囑。",
    "T22n1428_026:0744b02_0": "大將先與跋提迦毘羅比丘尼知識，念言：「我今寧可將婦付囑迦毘羅比丘尼已，然後出征。」",
    "T22n1428_026:0744b04_1": "即便付之。",
    "T22n1428_026:0744b04_2": "時迦毘羅比丘尼受其婦，為擁護故共同床止宿。",
    "T22n1428_026:0744b05_3": "此迦毘羅比丘尼身體細軟，此婦人身觸生染著心。",
    "T22n1428_026:0744b06_4": "時大將征還迎婦歸家，其婦樂著比丘尼身細軟，便逃走還至彼尼所。",
    "T22n1428_026:0744b08_5": "此大將作是念：「我欲作好而更得惡，云何我婦今不愛樂我，染著比丘尼，逃走還趣彼所？」",
    "T22n1428_026:0744b10_6": "時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼及跋提迦毘羅比丘尼：「云何汝等，二人同床共臥？」",
    "T22n1428_026:0744b13_7": "時諸比丘尼往白諸比丘，諸比丘往白世尊。",
    "T22n1428_026:0744b14_8": "世尊爾時以此因緣集比丘僧，呵責六群比丘尼及迦毘羅比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0744b17_9": "云何汝等二人，共同床臥？」",
    "T22n1428_026:0744b18_0": "時世尊以無數方便呵責六群及迦毘羅比丘尼已，告諸比丘：「此六群及迦毘羅比丘尼，多種有漏處，最初犯戒。",
    "T22n1428_026:0744b20_1": "自今已去與比丘尼結戒，集十句義乃至正法久住，欲說戒者當如是說：若比丘尼二人共同床臥者，波逸提。」",
    "T22n1428_026:0744b23_2": "如是世尊與比丘尼結戒。",
    "T22n1428_026:0744b23_3": "時有疑者，不敢與病比丘尼共床臥，亦不敢更互坐、更互臥。",
    "T22n1428_026:0744b25_4": "佛言：「聽與病者同床臥。",
    "T22n1428_026:0744b25_5": "聽更坐更臥。",
    "T22n1428_026:0744b26_6": "自今已去應如是結戒：若比丘尼無病，二人共床臥，波逸提。」",
    "T22n1428_026:0744b27_7": "比丘尼義如上。",
    "T22n1428_026:0744b27_8": "床者，有五種如上。",
    "T22n1428_026:0744b28_9": "彼比丘尼無病，二人共同床臥，隨脇著床敷，一一波逸提。",
    "T22n1428_026:0744b29_10": "隨轉，一一波逸提。",
    "T22n1428_026:0744c01_11": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0744c02_12": "是謂為犯。",
    "T22n1428_026:0744c02_13": "不犯者，若與病人共床臥，若更互坐更互臥，或病倒地、為強力者所執、或被縛、或命難、梵行難，不犯。",
    "T22n1428_026:0744c04_14": "不犯者，最初未制戒，癡狂、心亂、痛惱所纏。",
    "T22n1428_026:0744c05_15": "(九十)爾時婆伽婆在婆祇陀國。",
    "T22n1428_026:0744c06_16": "時六群比丘尼二人同一褥、同一被共臥。",
    "T22n1428_026:0744c07_17": "時諸比丘尼見謂與男子共臥，起時乃知非男子。",
    "T22n1428_026:0744c08_18": "時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼：「云何汝等二人同一褥、同一被共臥？」",
    "T22n1428_026:0744c11_19": "時諸比丘尼往白諸比丘，諸比丘往白世尊。",
    "T22n1428_026:0744c12_20": "世尊爾時以此因緣集比丘僧，呵責六群比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0744c15_21": "云何汝等二人同一褥、同一被共臥耶？」",
    "T22n1428_026:0744c15_22": "時世尊以無數方便呵責六群比丘尼已，告諸比丘：「此六群比丘尼！",
    "T22n1428_026:0744c17_23": "多種有漏處，最初犯戒。",
    "T22n1428_026:0744c18_24": "自今已去與比丘尼結戒，集十句義乃至正法久住，欲說戒者當如是說：若比丘尼二人同一褥、同一被共臥，波逸提。」",
    "T22n1428_026:0744c20_25": "如是世尊與比丘尼結戒。",
    "T22n1428_026:0744c21_26": "彼比丘尼有一敷，或是草、或是樹葉，諸比丘尼疑不敢共臥。",
    "T22n1428_026:0744c22_27": "佛言：「聽諸比丘尼各別敷臥氈，若寒時正有一被，聽各內著襯身衣得共臥。",
    "T22n1428_026:0744c24_28": "自今已去應如是結戒：若比丘尼共一褥一同被臥，除餘時，波逸提。」",
    "T22n1428_026:0744c26_29": "比丘尼義如上。",
    "T22n1428_026:0744c26_30": "彼比丘尼二人同一褥、共一被臥，隨脇著床，波逸提。",
    "T22n1428_026:0744c27_31": "隨轉，一一波逸提。",
    "T22n1428_026:0744c28_32": "若同一褥別被，突吉羅。",
    "T22n1428_026:0744c28_33": "若同一被別褥，突吉羅。",
    "T22n1428_026:0744c29_34": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0745a01_35": "是謂為犯。",
    "T22n1428_026:0745a01_36": "不犯者，若有一敷、若草、若葉敷，各別敷臥氈；若寒時同一被內各著襯身衣、或病倒地、或為強力者所執、或被繫或命難、或梵行難，不犯。",
    "T22n1428_026:0745a04_37": "不犯者，最初未制戒，癡狂、心亂、痛惱所纏。",
    "T22n1428_026:0745a05_38": "(九十一)◎爾時婆伽婆在舍衛國祇樹給孤獨園。",
    "T22n1428_026:0745a06_39": "時六群比丘尼為惱故，先住後至、後至先住，故在前誦經、問義、教授。",
    "T22n1428_026:0745a08_40": "時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼：「云何汝等為惱故，先住後至、後至先住，在前誦經、問義、教授？」",
    "T22n1428_026:0745a11_41": "時諸比丘尼往白諸比丘，諸比丘往白世尊。",
    "T22n1428_026:0745a12_42": "世尊爾時以此因緣集比丘僧，呵責六群比丘尼：「云何汝等為惱故，先住後至、後至先住，在前誦經、問義、教授耶？」",
    "T22n1428_026:0745a15_43": "時世尊以無數方便呵責六群比丘尼已，告諸比丘：「此六群比丘尼！",
    "T22n1428_026:0745a16_44": "多種有漏處，最初犯戒。",
    "T22n1428_026:0745a17_45": "自今已去與比丘尼結戒，集十句義乃至正法久住，欲說戒者當如是說：若比丘尼為惱故，先住後至、後至先住，在前誦經、問義、教授，波逸提。」",
    "T22n1428_026:0745a20_46": "如是世尊與比丘尼戒結。",
    "T22n1428_026:0745a21_47": "彼比丘尼，亦不知是先住非先住、不知後至非後至，後乃知，其中或有作波逸提懺者、或有疑者。",
    "T22n1428_026:0745a23_48": "「不知者，不犯。",
    "T22n1428_026:0745a23_49": "自今已去當如是結戒：若比丘尼知先住後至、後至先住，為惱故在前誦經、問義、教授者，波逸提。」",
    "T22n1428_026:0745a26_50": "比丘尼義如上。",
    "T22n1428_026:0745a26_51": "彼比丘尼知先住後至、後至先住，為惱故在前誦經、問義、教授，說而了了者，波逸提；不了了者，突吉羅。",
    "T22n1428_026:0745a28_52": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0745a29_53": "是謂為犯。",
    "T22n1428_026:0745b01_54": "不犯者，若不知、若先聽、若是親厚、若親厚人語言：「汝但教授，我當為汝語。」",
    "T22n1428_026:0745b02_55": "若先住者從後至者受經，若後至從先住者受誦，若二人共從他受，若彼問此答、若共誦、若戲笑語、若疾疾語、若夢中語、若欲說此乃錯說彼，不犯。",
    "T22n1428_026:0745b06_56": "不犯者，最初未制戒，癡狂、心亂、痛惱所纏。",
    "T22n1428_026:0745b07_57": "(九十二)爾時婆伽婆在舍衛國祇樹給孤獨園。",
    "T22n1428_026:0745b08_58": "時偷羅難陀比丘尼，同活比丘尼病而不瞻視。",
    "T22n1428_026:0745b09_59": "諸比丘尼語言：「汝同活比丘尼病，何不看視？」",
    "T22n1428_026:0745b10_60": "彼猶故不瞻視，以不瞻視故彼遂命過。",
    "T22n1428_026:0745b11_61": "時諸比丘尼聞，其中有少欲知足、行頭陀、樂學戒、知慚愧者，嫌責偷羅難陀比丘尼：「汝云何同活比丘尼病而不瞻視？",
    "T22n1428_026:0745b14_62": "諸比丘尼勸汝，而不從語瞻視，遂令命終。」",
    "T22n1428_026:0745b15_63": "時諸比丘尼往白諸比丘，諸比丘往白世尊。",
    "T22n1428_026:0745b16_64": "世尊爾時以此因緣集比丘僧，呵責偷羅難陀比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0745b19_65": "云何偷羅難陀比丘尼，同活比丘尼病而不瞻視？",
    "T22n1428_026:0745b20_66": "諸比丘尼勸汝看視，而不從語，遂令命終。」",
    "T22n1428_026:0745b21_67": "時世尊以無數方便呵責偷羅難陀比丘尼已，告諸比丘：「此偷羅難陀比丘尼！",
    "T22n1428_026:0745b23_68": "多種有漏處，最初犯戒。",
    "T22n1428_026:0745b24_69": "自今已去與比丘尼結戒，集十句義乃至正法久住，欲說戒者當如是說：若比丘尼同活比丘尼病，不瞻視者，波逸提。」",
    "T22n1428_026:0745b26_70": "比丘尼義如上。",
    "T22n1428_026:0745b27_71": "同活者，二比丘尼共生活。",
    "T22n1428_026:0745b27_72": "彼比丘尼，同生活比丘尼病，不看視者，波逸提。",
    "T22n1428_026:0745b28_73": "除同活病，若餘比丘尼病，若和上、若阿闍梨，若同和上、同阿闍梨，若弟子、親厚知識病，不瞻視，一切突吉羅。",
    "T22n1428_026:0745c02_74": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0745c03_75": "是謂為犯。",
    "T22n1428_026:0745c03_76": "不犯者，瞻視同活病、若己身病不堪瞻視病者，若由是故命難或梵行難不看，不犯。",
    "T22n1428_026:0745c05_77": "不犯者，最初未制戒，癡狂、心亂、痛惱所纏。",
    "T22n1428_026:0745c06_78": "(九十三)爾時婆伽婆在舍衛國祇樹給孤獨園。",
    "T22n1428_026:0745c07_79": "時偷羅難陀比丘尼，安居初聽餘比丘尼在房中敷床，安居中[真/心]恚挽床驅出。",
    "T22n1428_026:0745c09_80": "時彼比丘尼慚愧懼失宿，即便休道。",
    "T22n1428_026:0745c10_81": "時諸比丘尼聞，其中有少欲知足、行頭陀、樂學戒、知慚愧者，嫌責偷羅難陀比丘尼：「汝云何安居初聽餘比丘尼在房中安床，安居中[真/心]恚挽床驅出，使彼慚愧休道？」",
    "T22n1428_026:0745c14_82": "時諸比丘尼往白諸比丘，諸比丘往白世尊。",
    "T22n1428_026:0745c15_83": "世尊爾時以此因緣集比丘僧，呵責偷羅難陀比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0745c18_84": "云何偷羅難陀比丘尼，安居初聽餘比丘尼在房中安床，安居中[真/心]恚挽床驅出，使彼慚愧休道？」",
    "T22n1428_026:0745c20_85": "時世尊以無數方便呵責偷羅難陀比丘尼已，告諸比丘：「此偷羅難陀比丘尼！",
    "T22n1428_026:0745c22_86": "多種有漏處，最初犯戒。",
    "T22n1428_026:0745c22_87": "自今已去與比丘尼結戒，集十句義乃至正法久住，欲說戒者當如是說：若比丘尼安居初聽餘比丘尼在房中安床，後[真/心]恚驅出者，波逸提。」",
    "T22n1428_026:0745c26_0": "比丘尼義如上。",
    "T22n1428_026:0745c26_1": "安居中者，受安居已。",
    "T22n1428_026:0745c26_2": "床者，五種床如上。",
    "T22n1428_026:0745c27_3": "彼比丘尼安居初聽餘比丘尼在房中安床，後[真/心]恚驅出，隨作方便，隨出門一一波逸提。",
    "T22n1428_026:0745c29_4": "若方便驅眾多人出眾多戶，眾多波逸提。",
    "T22n1428_026:0746a01_5": "若方便驅眾多人出一戶，眾多波逸提。",
    "T22n1428_026:0746a02_6": "若方便驅一人出眾多戶，眾多波逸提。",
    "T22n1428_026:0746a03_7": "若方便驅一人出一戶，一波逸提。",
    "T22n1428_026:0746a04_8": "若出餘衣物者，突吉羅。",
    "T22n1428_026:0746a04_9": "若閉戶使不得入，突吉羅。",
    "T22n1428_026:0746a05_10": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0746a06_11": "是謂為犯。",
    "T22n1428_026:0746a06_12": "不犯者，不以[真/心]恚，隨上座次驅下座出；未受大戒人共宿，過二宿第三宿驅出；若令病人出在大小便處便利；若破戒、破見、破威儀、若被舉、若滅擯、若應滅擯；若以此事命難、梵行難，一切驅出，不犯。",
    "T22n1428_026:0746a11_13": "不犯者，最初未制戒，癡狂、心亂、痛惱所纏。",
    "T22n1428_026:0746a12_14": "(九十四)爾時婆伽婆在舍衛國祇樹給孤獨園。",
    "T22n1428_026:0746a13_15": "時六群比丘尼，春夏冬一切時人間遊行。",
    "T22n1428_026:0746a14_16": "時遇暴雨河水汎漲，漂失衣鉢、尼師檀、針筒，踏殺生草。",
    "T22n1428_026:0746a16_17": "時諸居士見皆共譏嫌言：「此比丘尼，不知慚愧、斷眾生命，外自稱言：『我知正法。』",
    "T22n1428_026:0746a18_0": "如是有何正法？",
    "T22n1428_026:0746a18_1": "云何比丘尼，春夏冬一切時人間遊行，遇天暴雨河水汎漲漂失雜物，又踏殺生草斷眾生命？」",
    "T22n1428_026:0746a20_2": "時諸比丘尼聞，其中有少欲知足、行頭陀、樂學戒、知慚愧者，呵責六群比丘尼：「云何汝等，春夏冬一切時人間遊行，遇雨河水汎漲漂失衣物，踏殺生草，使居士譏嫌？」",
    "T22n1428_026:0746a24_3": "時諸比丘尼往白諸比丘，諸比丘往白世尊。",
    "T22n1428_026:0746a25_4": "世尊爾時以此因緣集比丘僧，呵責六群比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0746a28_5": "云何六群比丘尼！",
    "T22n1428_026:0746a28_6": "春夏冬一切時人間遊行，遇雨河水汎漲漂失衣物，踏殺生草，使居士等譏嫌？」",
    "T22n1428_026:0746b01_7": "時世尊以無數方便呵責六群比丘尼已，告諸比丘：「此六群比丘尼！",
    "T22n1428_026:0746b02_8": "多種有漏處，最初犯戒。",
    "T22n1428_026:0746b03_9": "自今已去與比丘尼結戒，集十句義乃至正法久住，欲說戒者當如是說：若比丘尼，春夏冬一切時人間遊行者，波逸提。」",
    "T22n1428_026:0746b06_10": "如是世尊與比丘尼結戒。",
    "T22n1428_026:0746b06_11": "若彼比丘尼，為佛事法事僧事病比丘尼事。",
    "T22n1428_026:0746b07_12": "佛言：「聽受七日法出界去。",
    "T22n1428_026:0746b08_13": "自今已去當如是說戒：若比丘尼，春夏冬一切時人間遊行，除餘因緣者，波逸提。」",
    "T22n1428_026:0746b10_14": "比丘尼義如上。",
    "T22n1428_026:0746b10_15": "彼比丘尼春夏冬一切時人間遊行，隨入村界，一一波逸提。",
    "T22n1428_026:0746b12_16": "若無村無界處行十里間者，波逸提。",
    "T22n1428_026:0746b12_17": "減一村、減十里者，突吉羅。",
    "T22n1428_026:0746b13_18": "一村間行一界內者，突吉羅。",
    "T22n1428_026:0746b14_19": "方便欲去而不去，若共期去而不去，一切突吉羅。",
    "T22n1428_026:0746b15_20": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0746b16_21": "是謂為犯。",
    "T22n1428_026:0746b16_22": "不犯者，為佛法僧事，為病比丘尼事，受七日法出界行；或為強者所執、或被縛去、或命難、或梵行難，不犯。",
    "T22n1428_026:0746b19_23": "不犯者，最初未制戒，癡狂、心亂、痛惱所纏。",
    "T22n1428_026:0746b20_24": "(九十五)爾時婆伽婆在舍衛國祇樹給孤獨園。",
    "T22n1428_026:0746b21_25": "爾時舍衛諸居士，請讖摩比丘尼共立制度：「我等共供養眾僧乃至安居竟。」",
    "T22n1428_026:0746b23_26": "讖摩比丘尼安居竟，而彼即住不去。",
    "T22n1428_026:0746b24_27": "時諸居士皆譏嫌言：「我等先有制度，請讖摩比丘尼來，共供養眾僧，乃至安居竟。",
    "T22n1428_026:0746b26_28": "讖摩比丘尼而今安居竟，猶故不去。」",
    "T22n1428_026:0746b27_29": "時諸比丘尼聞，其中有少欲知足、行頭陀、樂學戒、知慚愧者，嫌責讖摩比丘尼言：「諸居士共立制度，請讖摩比丘尼來，共供養眾僧至安居竟。",
    "T22n1428_026:0746c01_30": "今安居已訖，故住不去。」",
    "T22n1428_026:0746c02_31": "爾時諸比丘尼往白諸比丘，諸比丘往白世尊。",
    "T22n1428_026:0746c03_32": "世尊以此因緣集比丘僧，呵責讖摩比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0746c05_33": "云何居士供養汝夏安居，今者已訖，云何故住，使諸居士譏嫌？」",
    "T22n1428_026:0746c07_34": "爾時世尊以無數方便呵責讖摩比丘尼已，告諸比丘：「此比丘尼多種有漏處，最初犯戒。",
    "T22n1428_026:0746c09_35": "自今已去與比丘尼結戒，集十句義乃至正法久住，欲說戒者當如是說：若比丘尼夏安居訖不去者，波逸提。」",
    "T22n1428_026:0746c11_36": "比丘尼義如上。",
    "T22n1428_026:0746c12_37": "若比丘尼安居竟，應出行乃至一宿。",
    "T22n1428_026:0746c13_0": "若比丘尼安居竟不出行，波逸提。",
    "T22n1428_026:0746c13_1": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0746c14_2": "是謂為犯。",
    "T22n1428_026:0746c15_0": "不犯者，夏安居訖去，若彼居士更請住，我當更供養；若家家傳食、若親里男女請，今日食或明日食，若遇病無伴瞻視者、或水難、或惡獸難、或賊難、或水瀑漲、或為強力所執、或被繫縛、或命難、梵行難，如是諸難夏安居訖不出行者，無犯。",
    "T22n1428_026:0746c20_1": "無犯者，最初未制戒，癡狂、心亂、痛惱所纏。",
    "T22n1428_026:0746c21_2": "(九十六)爾時婆伽婆在舍衛國祇樹給孤獨園。",
    "T22n1428_026:0746c22_3": "時王波斯匿邊界人民反叛。",
    "T22n1428_026:0746c23_4": "時六群比丘尼，於彼人間有疑恐怖處遊行。",
    "T22n1428_026:0746c24_5": "時諸賊見已作是言：「此六群比丘尼，皆為波斯匿王所供養，我等當共觸嬈。」",
    "T22n1428_026:0746c26_6": "時諸居士見已皆譏嫌言：「此比丘尼，無有慚愧皆犯梵行。",
    "T22n1428_026:0746c27_7": "外自稱言：『我修正法。』",
    "T22n1428_026:0746c28_8": "如是有何正法？",
    "T22n1428_026:0746c28_9": "於邊界人間恐怖處遊行，與賊女婬女無異。」",
    "T22n1428_026:0746c29_10": "時諸比丘尼聞，其中有少欲知足、行頭陀、樂學戒、知慚愧者，呵責六群比丘尼：「汝等云何於人間恐怖處遊行？」",
    "T22n1428_026:0747a03_11": "即往白諸比丘，諸比丘白佛。",
    "T22n1428_026:0747a04_0": "佛爾時以此因緣集比丘僧，呵責六群比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0747a06_1": "云何汝等在人間恐怖處遊行？」",
    "T22n1428_026:0747a07_2": "爾時世尊以無數方便呵責已，告諸比丘：「此比丘尼多種有漏處，最初犯戒。",
    "T22n1428_026:0747a08_3": "自今已去與比丘尼結戒，集十句義乃至正法久住，欲說戒者當如是說：若比丘尼，邊界有疑恐怖處人間遊行者，波逸提。」",
    "T22n1428_026:0747a11_4": "比丘尼義如上。",
    "T22n1428_026:0747a12_5": "邊界者，遠城處。",
    "T22n1428_026:0747a12_6": "有疑者，疑有賊盜。",
    "T22n1428_026:0747a13_7": "恐怖者，恐有賊盜。",
    "T22n1428_026:0747a13_8": "彼比丘尼，於邊界有疑恐怖處遊行，隨入村行一一界，一一波逸提。",
    "T22n1428_026:0747a15_9": "無村阿蘭若處行十里，一波逸提。",
    "T22n1428_026:0747a15_10": "行減一村、減十里，一突吉羅。",
    "T22n1428_026:0747a16_11": "若村中行一界內，突吉羅。",
    "T22n1428_026:0747a17_12": "方便欲去共期而不去，一切突吉羅。",
    "T22n1428_026:0747a18_0": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0747a19_0": "是謂為犯。",
    "T22n1428_026:0747a19_1": "不犯者，若被喚、若被請、若有所白、若為強力者所執、若被繫縛、或命難、梵行難，若先至後有疑恐怖事起者，無犯。",
    "T22n1428_026:0747a21_2": "無犯者，最初未制戒，癡狂、心亂、痛惱所纏。",
    "T22n1428_026:0747a22_3": "(九十七)爾時婆伽婆在舍衛國祇樹給孤獨園。",
    "T22n1428_026:0747a23_4": "時波斯匿王界內人民反叛。",
    "T22n1428_026:0747a24_5": "爾時六群比丘尼，在彼界內有疑恐怖處遊行。",
    "T22n1428_026:0747a25_6": "時諸賊見已皆作是言：「此六群比丘尼，皆為波斯匿王所供養，我等當共觸嬈。」",
    "T22n1428_026:0747a27_7": "時諸居士見皆共譏嫌言：「此比丘尼，無有慚愧皆犯梵行，外自稱言：『我修正法。』",
    "T22n1428_026:0747a29_8": "如是有何正法？",
    "T22n1428_026:0747a29_9": "乃於界內，有疑恐怖處遊行，如賊女婬女無異。」",
    "T22n1428_026:0747b01_10": "時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼：「汝等云何於人間恐怖處遊行？」",
    "T22n1428_026:0747b04_11": "即往白諸比丘，諸比丘往白世尊。",
    "T22n1428_026:0747b05_12": "世尊爾時以此因緣集比丘僧，呵責六群比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0747b07_13": "云何汝等在界內人間恐怖處遊行？」",
    "T22n1428_026:0747b08_14": "時世尊以無數方便呵責已，告諸比丘：「此六群比丘尼多種有漏處，最初犯戒。",
    "T22n1428_026:0747b10_15": "自今已去與比丘尼結戒，集十句義乃至正法久住，欲說戒者當如是說：若比丘尼於界內有疑恐怖處在人間遊行，波逸提。」",
    "T22n1428_026:0747b13_16": "比丘尼義如上。",
    "T22n1428_026:0747b13_17": "界內者，繞城四面。",
    "T22n1428_026:0747b14_18": "有疑者，疑有賊盜也。",
    "T22n1428_026:0747b14_19": "恐怖者，恐有賊盜。",
    "T22n1428_026:0747b15_20": "若比丘尼，於彼界內有疑恐怖處人間遊行，隨入村內行一一界，一一波逸提。",
    "T22n1428_026:0747b17_21": "無村阿蘭若處，行至十里，一波逸提。",
    "T22n1428_026:0747b18_22": "減一村、減十里，突吉羅。",
    "T22n1428_026:0747b18_23": "村中行一界內，一突吉羅。",
    "T22n1428_026:0747b19_24": "若方便欲去而不去、共期去而不去，一切突吉羅。",
    "T22n1428_026:0747b20_25": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0747b21_26": "是謂為犯。",
    "T22n1428_026:0747b21_27": "不犯者，若有所白、若被喚、若請去、若為強力者所執、若被繫縛、或命難、梵行難，若先至後有疑恐怖事起者，無犯。",
    "T22n1428_026:0747b24_28": "無犯者，最初未制戒，癡狂、心亂、痛惱所纏。",
    "T22n1428_026:0747b25_29": "(九十八)爾時婆伽婆在舍衛國祇樹給孤獨園。",
    "T22n1428_026:0747b26_30": "時有比丘尼，親近居士、居士兒共住作不隨順行。",
    "T22n1428_026:0747b28_31": "時諸比丘尼諫言：「汝莫親近居士、居士兒作不隨順行。",
    "T22n1428_026:0747b29_32": "汝，妹！",
    "T22n1428_026:0747b29_33": "可別住，汝若別住，於佛法中得增益安樂住。」",
    "T22n1428_026:0747c01_34": "而彼故不別住。",
    "T22n1428_026:0747c01_35": "時諸比丘尼聞，其中有少欲知足、行頭陀、樂學戒、知慚愧者，嫌責彼比丘尼：「汝云何親近居士、居士兒共住作不隨順行？」",
    "T22n1428_026:0747c04_36": "時諸比丘尼往白諸比丘，諸比丘白佛。",
    "T22n1428_026:0747c05_37": "佛以此因緣集比丘僧，呵責彼比丘尼言：「汝所為非，非威儀、非沙門法、非淨行、非隨順行，所不應為。",
    "T22n1428_026:0747c08_38": "云何乃與居士、居士兒親近共住作不隨順行？」",
    "T22n1428_026:0747c09_39": "呵責已告諸比丘：「自今已去聽僧與彼比丘尼作呵責捨此事故白四羯磨。",
    "T22n1428_026:0747c11_0": "當作如是呵責捨此事，眾中應差堪能羯磨者如上，當作如是白：『大姊僧聽！",
    "T22n1428_026:0747c12_1": "此某甲比丘尼，親近居士、居士兒共住作不隨順行。",
    "T22n1428_026:0747c14_2": "餘比丘尼呵諫言：「汝妹！",
    "T22n1428_026:0747c14_3": "莫親近居士居士兒作不隨順行。",
    "T22n1428_026:0747c15_4": "汝，妹！",
    "T22n1428_026:0747c15_5": "可別住，汝若別住，於佛法有增益安樂住。」",
    "T22n1428_026:0747c16_6": "彼比丘尼故不改。",
    "T22n1428_026:0747c16_7": "若僧時到！",
    "T22n1428_026:0747c17_8": "僧忍聽僧與彼某甲比丘尼作呵責令捨此事：「汝，妹！",
    "T22n1428_026:0747c18_9": "莫親近居士、居士兒共住作不隨順行。",
    "T22n1428_026:0747c19_10": "汝，妹！",
    "T22n1428_026:0747c19_11": "可別住，若別住，於佛法有增益安樂住。」",
    "T22n1428_026:0747c20_12": "白如是。』",
    "T22n1428_026:0747c20_13": "『大姊僧聽！",
    "T22n1428_026:0747c20_14": "此某甲比丘尼，親近居士、居士兒共住作不隨順行。",
    "T22n1428_026:0747c22_15": "餘比丘尼諫言：「妹！",
    "T22n1428_026:0747c22_16": "莫親近居士、居士兒共住作不隨順行。",
    "T22n1428_026:0747c23_17": "汝，妹！",
    "T22n1428_026:0747c23_18": "今可別住，汝若別住，於佛法有增益安樂住。」",
    "T22n1428_026:0747c24_19": "而彼故不改。",
    "T22n1428_026:0747c24_20": "今僧與彼某甲比丘尼作呵責，捨此事故：「汝，妹！",
    "T22n1428_026:0747c26_0": "莫親近居士、居士兒共住作不隨順行。",
    "T22n1428_026:0747c26_1": "汝，妹！",
    "T22n1428_026:0747c27_2": "可別住，汝若別住者，於佛法有增益安樂住。」",
    "T22n1428_026:0747c28_3": "誰諸大姊忍僧與彼某甲比丘尼作呵責捨此事者默然，誰不忍者說。』",
    "T22n1428_026:0747c29_4": "如是第二、第三說。",
    "T22n1428_026:0748a01_5": "『僧已忍與彼比丘尼作呵責捨此事竟，僧忍，默然故，是事如是持。』",
    "T22n1428_026:0748a02_6": "當作如是呵責。」",
    "T22n1428_026:0748a03_7": "眾僧為彼比丘尼作呵責，白四羯磨捨此事已。",
    "T22n1428_026:0748a04_8": "諸比丘尼往白諸比丘，諸比丘往白佛，佛告諸比丘：「若有如是比丘尼，比丘尼僧亦當作白四羯磨呵諫捨此事。",
    "T22n1428_026:0748a07_0": "自今已去與比丘尼結戒，集十句義乃至正法久住，欲說戒者當如是說：若比丘尼，親近居士、居士兒共住作不隨順行。",
    "T22n1428_026:0748a09_1": "餘比丘尼諫此比丘尼言：『妹！",
    "T22n1428_026:0748a10_2": "汝莫親近居士、居士兒共住作不隨順行。",
    "T22n1428_026:0748a11_3": "妹！",
    "T22n1428_026:0748a11_4": "汝可別住，若別住，於佛法中有增益安樂住。』",
    "T22n1428_026:0748a12_5": "彼比丘尼諫此比丘尼時堅持不捨，彼比丘尼應三諫捨此事故。",
    "T22n1428_026:0748a14_6": "乃至三諫捨此事善；若不捨者，波逸提。」",
    "T22n1428_026:0748a15_7": "比丘尼義如上。",
    "T22n1428_026:0748a15_8": "親近者，數數語、數數笑、數數調戲。",
    "T22n1428_026:0748a16_9": "居士者，未出家人。",
    "T22n1428_026:0748a16_10": "兒者，亦未出家人。",
    "T22n1428_026:0748a17_11": "彼比丘尼，親近彼居士、居士兒共住作不隨順行。",
    "T22n1428_026:0748a18_12": "彼比丘尼諫此比丘尼言：「妹！",
    "T22n1428_026:0748a18_13": "莫親近居士、居士兒作不隨順行。",
    "T22n1428_026:0748a19_14": "汝當別住，汝若別住，於佛法中有增益安樂住。",
    "T22n1428_026:0748a20_15": "汝今可捨此事，莫為僧所呵責而犯重罪。」",
    "T22n1428_026:0748a21_16": "若隨語者善，不隨語者當作白。",
    "T22n1428_026:0748a22_17": "白已當語言：「妹！",
    "T22n1428_026:0748a22_18": "我已白，餘有羯磨在。",
    "T22n1428_026:0748a23_19": "可捨此事，莫為僧所呵責而更犯罪。」",
    "T22n1428_026:0748a24_20": "若隨語者善，不隨語者當作初羯磨。",
    "T22n1428_026:0748a25_21": "作初羯磨已當語言：「妹！",
    "T22n1428_026:0748a25_22": "已白已作初羯磨，餘有二羯磨在。",
    "T22n1428_026:0748a26_23": "可捨此事，莫為僧所呵責而更犯罪。」",
    "T22n1428_026:0748a27_24": "若隨語者善，不隨語者作第二羯磨。",
    "T22n1428_026:0748a28_25": "作第二羯磨已當語言：「已作白第二羯磨，餘有一羯磨在。",
    "T22n1428_026:0748a29_26": "可捨此事，莫為僧所呵責而更犯罪。」",
    "T22n1428_026:0748b01_27": "若隨語者善，不隨語者作三羯磨竟，波逸提。",
    "T22n1428_026:0748b02_28": "若白二羯磨竟，三突吉羅。",
    "T22n1428_026:0748b03_29": "白一羯磨竟，二突吉羅。",
    "T22n1428_026:0748b03_30": "白已，一突吉羅。",
    "T22n1428_026:0748b04_31": "白未竟、未白前，親近居士、居士兒作不隨順行，如是一切突吉羅。",
    "T22n1428_026:0748b05_32": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0748b06_33": "是謂為犯。",
    "T22n1428_026:0748b07_0": "不犯者，初語時捨、非法別眾呵責，非法和合眾、法別眾、似法別眾、似法和合眾，非法非律非佛所教，若一切不作呵責，不犯。",
    "T22n1428_026:0748b09_1": "不犯者，最初未制戒，癡狂、心亂、痛惱所纏。",
    "T22n1428_026:0748b10_2": "(九十九)爾時婆伽婆在舍衛國祇樹給孤獨園。",
    "T22n1428_026:0748b11_3": "爾時六群比丘尼，往觀王宮畫堂園林浴池。",
    "T22n1428_026:0748b12_4": "諸居士見皆共譏嫌：「此諸比丘尼，不知慚愧犯梵行，外自稱言：『我知正法。』",
    "T22n1428_026:0748b14_5": "如是有何正法？",
    "T22n1428_026:0748b15_6": "乃往觀王宮、畫堂、園林、浴池，如賊女婬女無異。」",
    "T22n1428_026:0748b16_7": "爾時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼：「汝云何乃往觀王宮、畫堂、園林、浴池？」",
    "T22n1428_026:0748b18_8": "爾時諸比丘尼往白諸比丘，諸比丘往白佛。",
    "T22n1428_026:0748b20_0": "佛爾時以此因緣集比丘僧，呵責六群比丘尼言：「汝所為非，非威儀、非沙門法、非淨行、非隨順行，所不應為。",
    "T22n1428_026:0748b22_1": "云何六群比丘尼乃往觀王宮、畫堂、園林、浴池？」",
    "T22n1428_026:0748b23_2": "世尊以無數方便呵責六群比丘尼已，告諸比丘：「此比丘尼多種有漏處，最初犯戒。",
    "T22n1428_026:0748b25_3": "自今已去與比丘尼結戒，集十句義乃至正法久住，欲說戒者當如是說：若比丘尼往觀王宮文飾、畫堂、園林、浴池者，波逸提。」",
    "T22n1428_026:0748b28_4": "比丘尼義如上。",
    "T22n1428_026:0748b28_5": "若比丘尼往觀王宮、文飾、畫堂、園林、浴池，從道至道、從道至非道、從非道至道、從高至下、從下至高，去而見者，波逸提。",
    "T22n1428_026:0748c02_6": "不見者，突吉羅。",
    "T22n1428_026:0748c03_0": "方便欲去而不去，若共期去而不去，一切突吉羅。",
    "T22n1428_026:0748c04_1": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0748c05_2": "是謂為犯。",
    "T22n1428_026:0748c05_3": "不犯者，若入王宮有所白、若喚若請、若路由中過、若寄宿、若為強力者所執、或被縛將去、或命難、梵行難；若復為僧事塔事而往觀看畫堂，欲取摸法，不犯。",
    "T22n1428_026:0748c09_4": "若至僧伽藍中受教授聽法，或被請道由中過，若寄宿，或為強力者所執，或被縛將去，或為僧事、塔事往觀園林浴池欲取摸法者，不犯。",
    "T22n1428_026:0748c12_5": "不犯者，最初未制戒，癡狂、心亂、痛惱所纏。",
    "T22n1428_026:0748c13_6": "(一百)爾時婆伽婆在舍衛國祇樹給孤獨園。",
    "T22n1428_026:0748c14_7": "爾時六群比丘尼，露身在河水、泉水、池水、深水中浴。",
    "T22n1428_026:0748c16_8": "時有賊女婬女，往比丘尼所語言：「汝等年少腋下未生毛，云何便出家學道修梵行耶？",
    "T22n1428_026:0748c18_9": "如今年少，可於愛欲中共相娛樂，老時可修梵行，如是二事俱得。」",
    "T22n1428_026:0748c19_10": "其中年少者聞便生不樂心。",
    "T22n1428_026:0748c20_11": "時諸居士見皆共譏嫌言：「此諸比丘尼不知慚愧，外自稱言：『我知正法。』",
    "T22n1428_026:0748c22_12": "如是有何正法？",
    "T22n1428_026:0748c22_13": "而露身形在河泉池深水中浴，如婬女賊女無異。」",
    "T22n1428_026:0748c23_14": "爾時諸比丘尼聞，其中有少欲知足、行頭陀、樂學戒、知慚愧者，嫌責六群比丘尼言：「云何汝等露形在河、泉、池、深水中浴耶？」",
    "T22n1428_026:0748c26_15": "時諸比丘尼白諸比丘，諸比丘往白佛。",
    "T22n1428_026:0748c27_16": "佛爾時以此因緣集比丘僧，呵責六群比丘尼言：「汝所為非，非威儀、非沙門法、非淨行、非隨順行，所不應為。",
    "T22n1428_026:0749a01_17": "云何比丘尼，露形在河、池、泉、深水中浴耶？」",
    "T22n1428_026:0749a02_18": "時世尊以無數方便呵責六群比丘尼已，告諸比丘：「此六群比丘尼！",
    "T22n1428_026:0749a03_19": "多種有漏處，最初犯戒。",
    "T22n1428_026:0749a04_20": "自今已去與比丘尼結戒，集十句義乃至正法久住，欲說戒者當如是說：若比丘尼露身形在河水、泉水、深水、池水中浴者，波逸提。」",
    "T22n1428_026:0749a07_21": "比丘尼義如上。",
    "T22n1428_026:0749a07_22": "彼比丘尼應以四事覆形洗浴，若在流水岸側曲迴處，若復有樹蔭覆處，若復水覆障，若以衣障身。",
    "T22n1428_026:0749a10_23": "上三事不得相取與器物；以衣障者，一切如法事得作。",
    "T22n1428_026:0749a11_24": "彼比丘尼，若露形在河、池、泉、深水中洗浴身，盡漬，波逸提。",
    "T22n1428_026:0749a13_0": "不盡漬，突吉羅。",
    "T22n1428_026:0749a13_1": "方便欲洗而不洗，共期而不去，一切突吉羅。",
    "T22n1428_026:0749a14_2": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0749a15_3": "是謂為犯。",
    "T22n1428_026:0749a15_4": "不犯者，水岸曲迴處、樹蔭覆處、水覆障、若以衣障形、若為強力所執，無犯。",
    "T22n1428_026:0749a17_5": "無犯者，最初未制戒，癡狂、心亂、痛惱所纏。",
    "T22n1428_026:0749a18_6": "(一)爾時婆伽婆在舍衛國祇樹給孤獨園。",
    "T22n1428_026:0749a19_7": "爾時世尊聽比丘尼作浴衣。",
    "T22n1428_026:0749a20_8": "時六群比丘尼聞世尊聽比丘尼作浴衣，便多作廣大浴衣。",
    "T22n1428_026:0749a22_0": "時比丘尼見已問言：「佛聽諸比丘尼畜五衣。",
    "T22n1428_026:0749a23_0": "此是何衣？」",
    "T22n1428_026:0749a23_1": "報言：「此是我等浴衣。」",
    "T22n1428_026:0749a23_2": "諸比丘尼聞，其中有少欲知足、行頭陀、樂學戒、知慚愧者，嫌責六群比丘尼言：「世尊聽畜浴衣。",
    "T22n1428_026:0749a25_3": "云何便多廣大作浴衣耶？」",
    "T22n1428_026:0749a26_4": "時諸比丘尼白諸比丘，諸比丘往白世尊。",
    "T22n1428_026:0749a27_5": "世尊以此因緣集比丘僧，呵責六群比丘尼言：「汝所為非，非威儀、非沙門法、非淨行、非隨順行，所不應為。",
    "T22n1428_026:0749b01_6": "云何比丘尼多作廣大浴衣耶？」",
    "T22n1428_026:0749b01_7": "時世尊以無數方便呵責六群比丘尼已，告諸比丘言：「此六群比丘尼！",
    "T22n1428_026:0749b03_8": "多種有漏處，最初犯戒。",
    "T22n1428_026:0749b04_0": "自今已去與比丘尼結戒，集十句義乃至正法久住，欲說戒者當如是說：若比丘尼，作浴衣應量作。",
    "T22n1428_026:0749b06_1": "應量作者，長佛六磔手、廣二磔手半，若過者波逸提。」",
    "T22n1428_026:0749b07_2": "比丘尼義如上。",
    "T22n1428_026:0749b08_0": "浴衣者，障身浴也。",
    "T22n1428_026:0749b08_1": "彼比丘尼作浴衣，長中過量、廣中足，長中足、廣中過量，若二俱過量，自割截作成者，波逸提；不成者，突吉羅。",
    "T22n1428_026:0749b10_2": "若語他作割截，成者波逸提；不成者，突吉羅。",
    "T22n1428_026:0749b11_3": "若為他作，成不成，一切突吉羅。",
    "T22n1428_026:0749b12_4": "比丘，波逸提；式叉摩那、沙彌、沙彌尼，突吉羅。",
    "T22n1428_026:0749b13_5": "是謂為犯。",
    "T22n1428_026:0749b13_6": "不犯者，如量作減量作，若得已成者，當裁令如法，若重疊，無犯。",
    "T22n1428_026:0749b15_7": "無犯者，最初未制戒，癡狂、心亂、痛惱所纏。",
    "T22n1428_026:0749b16_8": "(二)爾時婆伽婆在舍衛國祇樹給孤獨園。",
    "T22n1428_026:0749b17_9": "爾時有一比丘尼，欲裁縫僧伽梨。",
    "T22n1428_026:0749b18_10": "時偷羅難陀比丘尼言：「妹持來！",
    "T22n1428_026:0749b19_11": "我與汝裁縫。」",
    "T22n1428_026:0749b19_12": "彼即與衣財。",
    "T22n1428_026:0749b20_13": "彼比丘尼聰明多知識，善能教化。",
    "T22n1428_026:0749b20_14": "偷羅難陀比丘尼作是意，欲使彼比丘尼久作供養故，便為裁衣不即為縫成。",
    "T22n1428_026:0749b22_15": "時偷羅難陀比丘尼所住精舍失火，衣財為火所燒，又為風吹零落。",
    "T22n1428_026:0749b24_16": "時居士見已皆譏嫌言：「此比丘尼不知慚愧，外自稱言：『我修正法。』",
    "T22n1428_026:0749b25_17": "如是有何正法？",
    "T22n1428_026:0749b26_18": "云何比丘尼裁他衣，而不即縫成，為火所燒風吹零落？」",
    "T22n1428_026:0749b27_19": "時諸比丘尼聞，其中有少欲知足、行頭陀、樂學戒、知慚愧者，呵責偷羅難陀比丘尼言：「汝云何為他作衣，不即縫成，為火所燒風吹零落？」",
    "T22n1428_026:0749c01_20": "時諸比丘尼白諸比丘，諸比丘往白世尊。",
    "T22n1428_026:0749c02_21": "世尊以此因緣集比丘僧，呵責偷羅難陀比丘尼：「汝所為非，非威儀、非沙門法、非淨行、非隨順行，所不應為。",
    "T22n1428_026:0749c05_22": "云何比丘尼裁衣不即縫成，為火所燒風吹零落耶？」",
    "T22n1428_026:0749c06_23": "時世尊以無數方便呵責已，告諸比丘：「此比丘尼多種有漏處，最初犯戒。",
    "T22n1428_026:0749c08_24": "自今已去與比丘尼結戒，集十句義乃至正法久住，欲說戒者當如是說：若比丘尼縫僧伽梨過五日，波逸提。」",
    "T22n1428_026:0749c10_25": "比丘尼義如上。",
    "T22n1428_026:0749c11_26": "如是世尊與比丘尼結戒，彼求僧伽梨出迦絺那衣，六難事起疑。",
    "T22n1428_026:0749c12_27": "佛言：「若有如是事無犯。",
    "T22n1428_026:0749c13_28": "自今已去應如是結戒：若比丘尼縫僧伽梨過五日，除求索僧伽梨出迦絺那衣六難事起者，波逸提。」",
    "T22n1428_026:0749c15_29": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0749c16_30": "是謂為犯。",
    "T22n1428_026:0749c17_0": "不犯者，求索僧伽梨出功德衣五日六難事起，若縫若料理時，若無刀無鍼，若無線若少不足，若衣主破戒、破見、破威儀，若被舉、若滅擯、若應滅擯，若由此事故，有命難、梵行難，不縫成過五日者，不犯。",
    "T22n1428_026:0749c21_1": "不犯者，最初未制戒，癡狂、心亂、痛惱所纏。",
    "T22n1428_026:0749c22_2": "(三)爾時婆伽婆在毘舍離獼猴江側高閣講堂上。",
    "T22n1428_026:0749c24_3": "時眾僧多得供養。",
    "T22n1428_026:0749c24_4": "時有比丘尼，置僧伽梨在房，不看曬治虫爛色壞。",
    "T22n1428_026:0749c25_5": "後時眾僧供養斷，此比丘尼，不看僧伽梨至村邊著，欲入村方見僧伽梨虫爛色壞。",
    "T22n1428_026:0749c27_6": "時諸比丘尼聞，其中有少欲知足、行頭陀、樂學戒、知慚愧者，呵責此比丘尼言：「云何置僧伽梨在房，不看曬治使虫爛色壞？」",
    "T22n1428_026:0750a01_7": "時諸比丘尼往白諸比丘，諸比丘往白世尊。",
    "T22n1428_026:0750a02_8": "世尊以此因緣集比丘僧，呵責此比丘尼言：「汝所為非，非威儀、非沙門法、非淨行、非隨順行，所不應為。",
    "T22n1428_026:0750a05_9": "云何置僧伽梨在房，不看曬治虫爛色壞？」",
    "T22n1428_026:0750a06_10": "時世尊以無數方便呵責已，告諸比丘：「此比丘尼多種有漏處，最初犯戒。",
    "T22n1428_026:0750a07_11": "自今已去與比丘尼結戒，集十句義乃至正法久住，欲說戒者當如是說：若比丘尼過五日不看僧伽梨，波逸提。」",
    "T22n1428_026:0750a10_12": "比丘尼義如上。",
    "T22n1428_026:0750a11_0": "彼比丘尼，置僧伽梨在房中，五日、五日應往看。",
    "T22n1428_026:0750a12_1": "不看波逸提。",
    "T22n1428_026:0750a12_2": "除僧伽梨，餘衣不五日、五日看，突吉羅。",
    "T22n1428_026:0750a13_3": "除餘衣，若不五日、五日看餘所須之物，令失者虫爛色壞，突吉羅。",
    "T22n1428_026:0750a14_4": "比丘，突吉羅；式叉摩那、沙彌、沙彌尼，突吉羅。",
    "T22n1428_026:0750a15_5": "是謂為犯。",
    "T22n1428_026:0750a16_6": "不犯者，置僧伽梨在房，五日、五日看；若舉處堅牢；若寄人，彼受寄人言：「但安意，我當為汝看。」",
    "T22n1428_026:0750a18_7": "彼若看恐失，不五日、五日看，不犯。",
    "T22n1428_026:0750a19_8": "不犯者，最初未制戒，癡狂、心亂、痛惱所纏。",
    "T22n1428_026:0750a20_9": "(四)四分律卷第二十六"
}