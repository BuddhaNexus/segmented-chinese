{
    "T54n2125_003:0219a07_0": "南海寄歸內法傳卷第三",
    "T54n2125_003:0219a09_0": "翻經三藏沙門義淨撰",
    "T54n2125_003:0219a10_0": "十九受戒軌則二十洗浴隨時",
    "T54n2125_003:0219a11_0": "二十一坐具襯身二十二臥息方法",
    "T54n2125_003:0219a12_0": "二十三經行少病二十四禮不相扶",
    "T54n2125_003:0219a13_0": "二十五師資之道二十六客舊相遇",
    "T54n2125_003:0219a14_0": "二十七先體病源二十八進藥方法",
    "T54n2125_003:0219a15_0": "二十九除其弊藥三十旋右觀時",
    "T54n2125_003:0219a16_0": "十九受戒軌則",
    "T54n2125_003:0219a17_0": "西國出家軌儀，咸悉具有聖制，廣如百一羯磨，此但略指方隅。",
    "T54n2125_003:0219a18_1": "諸有發心欲出家者，隨情所樂到一師邊陳其本意，師乃方便問其難事，謂非害父母等。",
    "T54n2125_003:0219a20_2": "難事既無，許言攝受。",
    "T54n2125_003:0219a21_3": "既攝受已，或經旬月令其解息，師乃為授五種學處，名鄔波索迦。",
    "T54n2125_003:0219a22_4": "自此之前，非七眾數。",
    "T54n2125_003:0219a23_5": "此是創入佛法之基也。",
    "T54n2125_003:0219a23_6": "師次為辦縵條僧脚崎及下裙等并鉢濾羅，方為白僧陳出家事。",
    "T54n2125_003:0219a25_7": "僧眾許已，為請阿遮利耶。",
    "T54n2125_003:0219a25_8": "可於屏處令剃頭人為除鬚髮，方適寒溫教其洗浴。",
    "T54n2125_003:0219a27_9": "師乃為著下裙，方便撿察非黃門等，次與上衣令頂戴受。",
    "T54n2125_003:0219a28_10": "著法衣已授與鉢器，是名出家。",
    "T54n2125_003:0219a29_11": "次於本師前，阿遮利耶授十學處，或時闇誦、或可讀文。",
    "T54n2125_003:0219b01_12": "既受戒已，名室羅末尼羅(譯為求寂，言欲求趣涅槃圓寂之處。",
    "T54n2125_003:0219b02_13": "舊云沙彌者，言略而音訛；翻作息慈，意准而無據也)，威儀節度、請教白事，與進具者體無二准，但於律藏十二無犯。",
    "T54n2125_003:0219b04_14": "其正學女片有差降。",
    "T54n2125_003:0219b04_15": "十二者何？",
    "T54n2125_003:0219b05_16": "一不分別衣、二離衣宿、三觸火、四足食、五害生種、六青草上棄不淨、七輒上高樹、八觸寶、九食殘宿食、十壞地、十一不受食、十二損生苗。",
    "T54n2125_003:0219b08_17": "斯之十二，兩小非過。",
    "T54n2125_003:0219b08_18": "其正學女，後五便犯。",
    "T54n2125_003:0219b09_19": "此下三眾，咸制安居。",
    "T54n2125_003:0219b09_20": "其六法六隨法，如餘處說。",
    "T54n2125_003:0219b10_21": "能如是者，方成應法，是五眾收，堪銷物利。",
    "T54n2125_003:0219b11_22": "豈有既出家後師主不授十戒，恐其毀破大戒不成。",
    "T54n2125_003:0219b12_23": "此則妄負求寂之名、虛抱出家之稱，以懷片利，寧知大損！",
    "T54n2125_003:0219b14_24": "經云「雖未受十戒，墮僧數」者，乃是權開一席，豈得執作長時！",
    "T54n2125_003:0219b15_25": "又神州出家皆由公度，既蒙落髮，遂乃權依一師。",
    "T54n2125_003:0219b16_26": "師主本不問其一遮，弟子亦何曾請其十戒。",
    "T54n2125_003:0219b17_27": "未進具來恣情造罪，至受具日令入道場，律儀曾不預教，臨時詎肯調順？",
    "T54n2125_003:0219b19_28": "住持之道，固不然矣。",
    "T54n2125_003:0219b20_29": "既不合銷，常住受施負債何疑。",
    "T54n2125_003:0219b20_30": "理應依教而為濟脫。",
    "T54n2125_003:0219b21_31": "凡蒙公度者，皆須預請一師，師乃先問難事，若清淨者為受五戒，後觀落髮，授縵條衣令受十戒。",
    "T54n2125_003:0219b23_32": "法式既閑、年歲又滿，欲受具戒，師乃觀其志意，能奉持者即可為辦六物并為請餘九人，或入小壇、或居大界、或自然界，俱得秉法。",
    "T54n2125_003:0219b26_33": "然壇場之內，或用眾家褥席、或可人人自將坐物，略辦香花不在營費。",
    "T54n2125_003:0219b28_34": "其受戒者，教令三遍一一禮僧、或時近前兩手執足，此二皆是聖教禮敬之儀。",
    "T54n2125_003:0219c01_35": "亦既禮已，教其乞戒。",
    "T54n2125_003:0219c01_36": "既三乞已，本師對眾為受衣鉢。",
    "T54n2125_003:0219c02_37": "其鉢須持以巡行普呈大眾，如合樣者，大眾人人咸云好鉢；如不言者，招越法罪。",
    "T54n2125_003:0219c04_38": "然後依法為受。",
    "T54n2125_003:0219c04_39": "其羯磨師執文而讀、或時暗誦，俱是聖教。",
    "T54n2125_003:0219c05_40": "既受戒已，名鄔波三鉢那(鄔波是近，三鉢那是圓，謂涅槃也。",
    "T54n2125_003:0219c06_41": "今受大戒，即是親近涅槃。",
    "T54n2125_003:0219c06_42": "舊云具足者，言其汎意)。",
    "T54n2125_003:0219c07_43": "然羯磨亦竟，急須量影記五時之別。",
    "T54n2125_003:0219c08_0": "其量影法，預取一木條如細箸許可長一肘，折其一頭，四指令竪如曲尺形，勿使相離竪著日中，餘杖布地，令其竪影與臥杖相當，方以四指量其臥影，滿一四指名一布路沙，乃至多布路沙、或一布路沙餘一指半指、或但有一指等。",
    "T54n2125_003:0219c13_1": "如是加減可以意測(言布路沙者，譯為人也。",
    "T54n2125_003:0219c14_2": "所以四指之影名一人者，即是四指竪杖、影長四指之時，此人立在中，影量與身量相似，其八指遂與身量兩影相似。",
    "T54n2125_003:0219c15_3": "斯據中人，未必皆爾。",
    "T54n2125_003:0219c15_4": "自餘長短義可准之)。",
    "T54n2125_003:0219c15_5": "然須道其食前食後。",
    "T54n2125_003:0219c16_6": "若天陰及夜，即須准酌而言之。",
    "T54n2125_003:0219c17_0": "若依神州法者，或可竪尺日中量影長短，或復記其十二辰數。",
    "T54n2125_003:0219c18_1": "言五時者，既而方域異儀、月數離合，自非指事，難以委知。",
    "T54n2125_003:0219c19_2": "一謂冬時，有四月，從九月十六日至正月十五日。",
    "T54n2125_003:0219c21_3": "二謂春時，亦有四月，從正月十六日至五月十五日。",
    "T54n2125_003:0219c22_4": "三謂雨時，但有一月，從五月十六日至六月十五日。",
    "T54n2125_003:0219c23_5": "四謂終時，唯一日一夜，謂六月十六日晝夜。",
    "T54n2125_003:0219c24_6": "五是長時，從六月十七日至九月十五日。",
    "T54n2125_003:0219c25_7": "此乃獨於律教中佛制，如是次第明有密意也。",
    "T54n2125_003:0219c26_8": "若依方俗，或作三時、四時、六時，如餘處說。",
    "T54n2125_003:0219c27_9": "凡西方南海出家之人，創相見者，問云：「大德幾夏？」",
    "T54n2125_003:0219c28_10": "答云：「爾許。」",
    "T54n2125_003:0219c28_11": "若同夏者，問在何時。",
    "T54n2125_003:0219c29_12": "若時同者，問得幾日。",
    "T54n2125_003:0219c29_13": "若日同者，問食前後。",
    "T54n2125_003:0220a01_14": "同在食前，方問其影。",
    "T54n2125_003:0220a01_15": "影若有殊，大小成異；影若同者便無大小。",
    "T54n2125_003:0220a02_16": "坐次則據其先至，知事乃任彼前差。",
    "T54n2125_003:0220a03_17": "向西方者必須閑此，不同支那記其月日而已。",
    "T54n2125_003:0220a04_18": "然那爛陀寺多是長時，明相纔出受其近圓，意取同夏之中多為最大。",
    "T54n2125_003:0220a06_19": "即當神州六月十七日明相纔出，由不得後夏故(此據西方坐夏之法。",
    "T54n2125_003:0220a07_20": "若如神州舊行，即當五月十七日也)。",
    "T54n2125_003:0220a08_21": "若六月十六日夜將盡而受戒者，則同夏之中最小，由其得後夏故。",
    "T54n2125_003:0220a09_22": "既受戒已不待嚫施，若其師有為辦少多，或持腰絛或濾水羅等。",
    "T54n2125_003:0220a11_23": "奉臨壇者，以表不空之心。",
    "T54n2125_003:0220a12_24": "次即本師為指戒本，令識罪相方教誦戒。",
    "T54n2125_003:0220a13_25": "既其熟已誦大律藏，日日誦過旦旦試之，不恒受持恐損心力，誦律藏了方學經論。",
    "T54n2125_003:0220a15_26": "此是西方師資途轍，雖復去聖懸遠，然而此法未虧，為此二師喻之父母。",
    "T54n2125_003:0220a16_27": "豈有欲受之時非常勞倦，亦既得已戒不關懷，有始無終可惜之甚。",
    "T54n2125_003:0220a18_28": "自有一會求受，受已不重參師，不誦戒經、不披律典，虛霑法伍自損損他，若此之流成滅法者。",
    "T54n2125_003:0220a20_29": "然西方行法，受近圓已去名鐸曷攞(譯為小師)，滿十夏名悉他薛攞(譯為住位)，得離依止而住，又得為鄔波馱耶。",
    "T54n2125_003:0220a23_30": "凡有書疏往還，題云求寂某乙、小苾芻某乙、住位苾芻某乙。",
    "T54n2125_003:0220a24_31": "若學通內外德行高著者，便云多聞苾芻某乙，不可云僧某乙。",
    "T54n2125_003:0220a26_32": "僧是僧伽，目乎大眾，寧容一己輒道四人？",
    "T54n2125_003:0220a27_33": "西方無此法也。",
    "T54n2125_003:0220a27_34": "凡為親教師者，要須住位滿足十夏；秉羯磨師及屏教者并餘證人，並無定年、幾事，須解律清淨中邊數滿。",
    "T54n2125_003:0220b01_35": "律云「非鄔波馱耶而喚為鄔波馱耶，非阿遮利耶喚為阿遮利耶，或翻此二，及親斥鄔波馱耶名者，皆得惡作之罪。」",
    "T54n2125_003:0220b03_36": "若有人問云：「爾親教師其名何也？」",
    "T54n2125_003:0220b04_37": "或問：「汝誰弟子？」",
    "T54n2125_003:0220b04_38": "或可自有事至須說師名者，皆應言：「我因事至說鄔波馱耶名。",
    "T54n2125_003:0220b06_39": "鄔波馱耶名某甲。」",
    "T54n2125_003:0220b06_40": "西國南海稱「我」不是慢詞，設令道「汝」亦非輕稱，但欲別其彼此，全無倨傲之心，不並神州將為鄙惡。",
    "T54n2125_003:0220b09_41": "若其嫌者改我為今，斯乃咸是聖教，宜可行之，不得雷同無分皂白。",
    "T54n2125_003:0220b10_42": "云爾。",
    "T54n2125_003:0220b11_0": "凡諸白衣詣苾芻所，若專誦佛典情希落髮畢願緇衣，號為童子；或求外典無心出離，名曰學生。",
    "T54n2125_003:0220b13_1": "斯之二流並須自食(西國僧寺，多有學生來就苾芻習學外典，一得驅馳給侍、二乃教發好心。",
    "T54n2125_003:0220b14_2": "既有自利利他，畜之非損，必是杜多一鉢，理則不勞。",
    "T54n2125_003:0220b14_3": "若也片有供承，亦成是要。",
    "T54n2125_003:0220b15_4": "遣給齒木、令其授食，足應時須，不傷悲道也)。",
    "T54n2125_003:0220b15_5": "若飡常住，聖教全遮；必其於眾有勞，准功亦合飡食；或是普通之食、或可施主先心，雖復噉食故成無罪。",
    "T54n2125_003:0220b18_6": "夫龍河影沒、鷲嶺光收，傳法羅漢能餘幾在。",
    "T54n2125_003:0220b19_7": "故論云「大師眼閉、證者隨亡，煩惱增時應勤莫逸。」",
    "T54n2125_003:0220b20_8": "理當諸德共作護持，若委隨而縱慢心，欲遣人天，何所歸向？",
    "T54n2125_003:0220b21_9": "律云「有秉羯磨，我法未滅。",
    "T54n2125_003:0220b22_10": "若不秉時，我法便盡。」",
    "T54n2125_003:0220b22_11": "又曰「戒住我住。」",
    "T54n2125_003:0220b23_12": "理非虛說。",
    "T54n2125_003:0220b23_13": "既有深旨，誠可敬歟。",
    "T54n2125_003:0220b25_0": "重曰：大師影謝、法將隨亡，邪山峻峙、慧巘隤綱，重明佛日，寔委賢良。",
    "T54n2125_003:0220b27_1": "若遵小徑，誰弘大方？",
    "T54n2125_003:0220b28_0": "幸惟通哲勉力宣揚。",
    "T54n2125_003:0220b28_1": "冀紹隆之無替，傳永劫而彌芳。",
    "T54n2125_003:0220c01_2": "彌芳伊何、戒海揚波，此則教將滅而不滅、行欲訛而不訛，符正說於王舍、事無虧於逝多。",
    "T54n2125_003:0220c04_0": "二十洗浴隨時",
    "T54n2125_003:0220c05_0": "夫論洗浴之法，西國乃與東夏不同，但以時節調和稍異餘處。",
    "T54n2125_003:0220c06_1": "於十二月花果恒有，不識氷雪薄有微霜，雖復多暑亦非苦熱。",
    "T54n2125_003:0220c08_2": "熱則身無拂子，寒乃足無皴裂，為此人多洗沐體尚清淨，每於日日之中不洗不食。",
    "T54n2125_003:0220c10_3": "又復所在之處極饒池水，時人皆以穿池為福。",
    "T54n2125_003:0220c11_4": "若行一驛，則望見三二十所，或寬一畝五畝。",
    "T54n2125_003:0220c12_5": "於其四邊種多羅樹，高四五十尺。",
    "T54n2125_003:0220c13_6": "池乃皆承雨水，湛若清江。",
    "T54n2125_003:0220c13_7": "八制底處皆有世尊洗浴之池，其水清美異於餘者。",
    "T54n2125_003:0220c14_8": "那爛陀寺有十餘所大池，每至晨時寺嗚健稚令僧徒洗浴，人皆自持浴裙，或千或百俱出寺外，散向諸池各為澡浴。",
    "T54n2125_003:0220c17_9": "其浴裙法，以疊布長五肘、闊肘半，繞身使匝，抽出舊裙迴兩頭令向前，取左邊上角以右手牽向腰下令使近身，併蹙右邊擪入腰內。",
    "T54n2125_003:0220c21_0": "此謂著浴裙法。",
    "T54n2125_003:0220c21_1": "臥時著裙其法亦爾。",
    "T54n2125_003:0220c21_2": "欲出池時，抖擻徐出勿令蟲著。",
    "T54n2125_003:0220c22_3": "上岸法式廣如律辯。",
    "T54n2125_003:0220c23_4": "若不向池，寺中洗者，著裙同此，水遣人澆，隨處隨時可為障蔽。",
    "T54n2125_003:0220c24_5": "世尊教為浴室，或作露地甎池、或作去病藥湯、或令油遍塗體，夜夜油恒揩足、朝朝頭上塗油，明目去風深為利益，皆有聖教，不遑具述廣如律也。",
    "T54n2125_003:0220c28_6": "又洗浴者並須飢時。",
    "T54n2125_003:0220c28_7": "浴已方食，有其二益：一則身體清虛無諸垢穢，二則痰癊消散能飡飲食。",
    "T54n2125_003:0221a01_8": "飽方洗浴，醫明所諱。",
    "T54n2125_003:0221a01_9": "故知飢沐飽浴之言，未是通方之論。",
    "T54n2125_003:0221a02_10": "若著三尺浴衣，褊小形露；或元不著，赤體而浴者，深乖教理也。",
    "T54n2125_003:0221a04_11": "應用四幅洗裙，遮身可愛，非直奉遵聖教，亦乃不愧人神。",
    "T54n2125_003:0221a05_12": "餘之可不，智者當悉。",
    "T54n2125_003:0221a06_13": "夜浴尚不改容，對人寧無掩蔽耳。",
    "T54n2125_003:0221a07_0": "二十一坐具襯身",
    "T54n2125_003:0221a08_0": "禮拜敷其坐具，五天所不見行。",
    "T54n2125_003:0221a08_1": "致敬起為三禮，四部罔窺其事。",
    "T54n2125_003:0221a09_2": "凡為禮者，拜數法式如別章所陳。",
    "T54n2125_003:0221a10_3": "其坐具法，割截為之，必須複作，制令安葉，度量不暇。",
    "T54n2125_003:0221a11_4": "詳悉其所須者，但擬眠臥之時護他氈席。",
    "T54n2125_003:0221a12_5": "若用他物，新故並須安替。",
    "T54n2125_003:0221a13_6": "如其己物，故則不須，勿令污染虧損信施，非為禮拜。",
    "T54n2125_003:0221a14_7": "南海諸僧，人持一布巾長三五尺，疊若食巾，禮拜用替膝頭，行時搭在肩上。",
    "T54n2125_003:0221a16_8": "西國苾芻來見，咸皆莞爾而笑也。",
    "T54n2125_003:0221a18_0": "二十二臥息方法",
    "T54n2125_003:0221a19_0": "西國房迮、居人復多，臥起之後床皆舉攝，或內置一邊、或移安戶外。",
    "T54n2125_003:0221a20_1": "床闊二肘長四肘半，褥席同然，輕而不重。",
    "T54n2125_003:0221a21_2": "然後牛糞乾揩其地令使清淨，安置坐床及木枯小席等，隨尊卑而坐，如常作業。",
    "T54n2125_003:0221a23_3": "所有資生之具並棚上安之。",
    "T54n2125_003:0221a24_4": "其床前並無以衣遮障之法，其不合者自不合臥，如其合者何事遮身？",
    "T54n2125_003:0221a25_5": "其眾僧臥具，必須安儭方合。",
    "T54n2125_003:0221a26_6": "受用坐具意在於此。",
    "T54n2125_003:0221a27_7": "如其不爾，還招黑背之辜，聖有誠言不可不慎。",
    "T54n2125_003:0221a28_8": "又復南海十島、西國五天，並皆不用木枕支頭，神州獨有斯事。",
    "T54n2125_003:0221a29_9": "其西方枕囊樣式其類相似，取帛或布染色，隨情縫為直袋，長一肘半寬半肘，中間貯者隨處所出，或可填毛、或盛麻縕、或蒲黃柳絮、或木綿荻苕、或軟葉乾苔、或決明麻豆，隨時冷熱量意高下。",
    "T54n2125_003:0221b05_10": "斯乃取適安身，實無堅強之患。",
    "T54n2125_003:0221b06_11": "然為木枕踈鞕，項下通風，致使時人多苦頭疾。",
    "T54n2125_003:0221b07_12": "然則方殊土別，所翫不同。",
    "T54n2125_003:0221b07_13": "聊述異聞，行否隨好。",
    "T54n2125_003:0221b08_14": "既而煖物除風、麻豆明目，且能有益，用成無爽。",
    "T54n2125_003:0221b09_15": "又為寒鄉凍頂多得傷寒，冬月鼻流斯其過也，適時溫頂便無此患。",
    "T54n2125_003:0221b11_16": "諺云凍頂溫足，未必常可依之矣。",
    "T54n2125_003:0221b12_0": "又復僧房之內有安尊像，或於窓上、或故作龕。",
    "T54n2125_003:0221b13_1": "食坐之時，像前以布幔遮障。",
    "T54n2125_003:0221b13_2": "朝朝洗沐每薦香花，午午虔恭隨飡奉獻。",
    "T54n2125_003:0221b14_3": "經箱格在一邊，臥時方居別室。",
    "T54n2125_003:0221b15_4": "南海諸洲法亦同此。",
    "T54n2125_003:0221b16_0": "斯乃私房尋常禮敬之軌。",
    "T54n2125_003:0221b16_1": "其寺家尊像，並悉別有堂殿。",
    "T54n2125_003:0221b17_2": "豈有像成已後終身更不洗拭，自非齋次寧容輒設踈飡。",
    "T54n2125_003:0221b18_3": "由此言之，同居亦復何損。",
    "T54n2125_003:0221b19_4": "大師在日尚許同居，形像倣真理當無妨。",
    "T54n2125_003:0221b20_5": "西國相傳，其來久矣。",
    "T54n2125_003:0221b21_0": "二十三經行少病",
    "T54n2125_003:0221b22_0": "五天之地，道俗多作經行，直去直來唯遵一路，隨時適性勿居鬧處，一則痊痾、二能銷食。",
    "T54n2125_003:0221b24_1": "禺中日昳即行時也。",
    "T54n2125_003:0221b24_2": "或可出寺長引、或於廊下徐行，若不為之身多病苦，遂令脚腫肚腫臂疼髆疼。",
    "T54n2125_003:0221b26_3": "但有痰癊不銷，並是端居所致。",
    "T54n2125_003:0221b27_4": "必若能行此事，實可資身長道。",
    "T54n2125_003:0221b27_5": "故鷲山覺樹之下、鹿苑王城之內，及餘聖跡皆有世尊經行之基耳。",
    "T54n2125_003:0221b29_6": "闊可二肘、長十四五肘、高二肘餘，壘甎作之。",
    "T54n2125_003:0221c01_7": "上乃石灰塑作蓮花開勢，高可二肘、闊纔一尺有十四五、表聖足跡。",
    "T54n2125_003:0221c03_8": "兩頭基上安小制底，量與人齊，或可內設尊容為釋迦立像。",
    "T54n2125_003:0221c04_9": "若其右繞佛殿旋遊制底，別為生福本欲虔恭。",
    "T54n2125_003:0221c05_10": "經行乃是銷散之儀，意在養身療病。",
    "T54n2125_003:0221c06_11": "舊云行道、或曰經行，則二事總包無分涇渭，遂使調適之事久闕東川。",
    "T54n2125_003:0221c08_12": "經云「觀樹經行」，親在金剛座側但見真迹未覩圓基耳。",
    "T54n2125_003:0221c10_0": "二十四禮不相扶",
    "T54n2125_003:0221c11_0": "禮拜之軌，須依教。",
    "T54n2125_003:0221c11_1": "為進具若分影在前，即合受小者之拜。",
    "T54n2125_003:0221c12_2": "佛言：「有二種人合受禮拜：一謂如來，二大己苾芻。」",
    "T54n2125_003:0221c13_3": "斯則金口誠教，何勞輒事謙下。",
    "T54n2125_003:0221c14_4": "小者見大，緩須申敬唱畔睇而禮之；大受小禮，自可端拱而云痾[口*路]柢(近也反。",
    "T54n2125_003:0221c16_5": "是呪願彼，令無病義耳)。",
    "T54n2125_003:0221c16_6": "如其不道，彼此招愆。",
    "T54n2125_003:0221c16_7": "隨立隨坐，不改常式。",
    "T54n2125_003:0221c17_8": "既其合受，無容反敬，斯乃五天僧徒之則也。",
    "T54n2125_003:0221c18_9": "豈有小欲禮大先望大起，大受小恭恐小嫌恨，為此則怱怱迫迫，尊執卑而不聽稽首；辛苦辛苦，卑求敬而不能至地。",
    "T54n2125_003:0221c21_10": "若不如此，云乖禮數。",
    "T54n2125_003:0221c21_11": "嗚呼！",
    "T54n2125_003:0221c22_0": "虧聖教、取人情，敬受乖儀，誠可深察。",
    "T54n2125_003:0221c22_1": "延波既久，誰當偃諸！",
    "T54n2125_003:0221c24_0": "二十五師資之道",
    "T54n2125_003:0221c25_0": "夫教授門徒，紹隆之要。",
    "T54n2125_003:0221c25_1": "若不存念，則法滅可期。",
    "T54n2125_003:0221c26_2": "事須慇懃，無宜網漏。",
    "T54n2125_003:0221c26_3": "律云「每於晨旦先嚼齒木，次可就師奉其齒木，澡豆水巾敷置坐處。",
    "T54n2125_003:0221c28_4": "令安穩已，然後禮敬尊儀、旋繞佛殿。",
    "T54n2125_003:0221c29_5": "却就師處攝衣一禮，更不重起，合掌三叩雙膝踞地，低頭合掌問云：『鄔波馱耶存念(馱字音停夜反，既無正體，借音言之。",
    "T54n2125_003:0222a02_6": "鄔波是其親近，波字長喚中有阿字。",
    "T54n2125_003:0222a02_7": "阿馱耶義當教讀，言和尚者非也。",
    "T54n2125_003:0222a03_8": "西方汎喚博士皆名烏社，斯非典語。",
    "T54n2125_003:0222a03_9": "若依梵本經律之文，咸云鄔波馱耶，譯為親教師。",
    "T54n2125_003:0222a03_10": "北方諸國皆喚和社，致令傳譯習彼訛音)。』",
    "T54n2125_003:0222a04_11": "或問云：『阿遮利耶存念(譯為軌範師，是能教弟子法式之義。",
    "T54n2125_003:0222a05_12": "先云阿闍梨，訛也)，我今請白，不審鄔波馱耶宿夜安不？",
    "T54n2125_003:0222a06_13": "四大平和不？",
    "T54n2125_003:0222a06_14": "動止輕利飲食銷不？",
    "T54n2125_003:0222a07_15": "旦朝之飡可能進不？』」",
    "T54n2125_003:0222a07_16": "斯則廣略隨時也。",
    "T54n2125_003:0222a08_0": "時師乃量身安不，具答其事。",
    "T54n2125_003:0222a08_1": "次於隣近比房任能禮其大者。",
    "T54n2125_003:0222a09_2": "次讀少許經，憶所先受，日新月故無虧寸陰。",
    "T54n2125_003:0222a10_3": "待至日小食時，量身輕重，請白方食。",
    "T54n2125_003:0222a11_4": "何勞未曉，覓粥怱怱，不及白本師、無由嚼齒木、不暇觀蟲水，豈容能洗淨。",
    "T54n2125_003:0222a13_5": "寧知為一盂之粥，便違四種佛教，訛替之本皆從此來。",
    "T54n2125_003:0222a14_6": "願住持之家善應量處(前白事等，此乃是阿離耶提舍教授之儀。",
    "T54n2125_003:0222a15_7": "阿離耶譯為聖，提捨譯為方，即名西國為聖方矣，以其賢聖繼軌人皆共稱。",
    "T54n2125_003:0222a16_8": "或云未睇是中，提捨是國。",
    "T54n2125_003:0222a16_9": "百億之中心，斯其事也，此號人咸委之。",
    "T54n2125_003:0222a16_10": "其北方胡國猫，喚聖方以為呬，音許伊反，全非通俗之名，但是方言，固無別義。",
    "T54n2125_003:0222a17_11": "西國若聞此名，多皆不識，宜喚西國為聖方，斯誠允當。",
    "T54n2125_003:0222a18_12": "或有傳云，印度譯之為月。",
    "T54n2125_003:0222a18_13": "雖有斯理，未是通稱。",
    "T54n2125_003:0222a18_14": "且如西國名大唐為支那者，直是其名，更無別義。",
    "T54n2125_003:0222a19_15": "又復須知，五天之地皆曰婆羅門國，北方連例總號胡彊，不得雷同咸為一喚耳)。",
    "T54n2125_003:0222a19_16": "凡剃髮披縵條出家近圓已，律云「唯除五事不白，自外一一皆須白師，不白得罪。",
    "T54n2125_003:0222a21_17": "五事者：一嚼齒木、二飲水、三大便、四小便、五界中四十九尋內制底畔睇。」",
    "T54n2125_003:0222a23_18": "且如欲食白者，須就師邊依禮拜法而白師云：「鄔波馱耶存念。",
    "T54n2125_003:0222a25_19": "我今請白，洗手洗器欲為食事。」",
    "T54n2125_003:0222a25_20": "師云：「謹慎。」",
    "T54n2125_003:0222a26_21": "諸餘白事，類此應知。",
    "T54n2125_003:0222a26_22": "師乃量事度時與其進止。",
    "T54n2125_003:0222a27_23": "知有多事，便可一時併白。",
    "T54n2125_003:0222a27_24": "若其解律五夏，得離本師人間遊行進求餘業，到處還須依止；十夏既滿，依止方休。",
    "T54n2125_003:0222b01_25": "大聖慇懃竟在於此。",
    "T54n2125_003:0222b02_26": "如不解律依他盡形，設無大者依小而住，唯除禮拜餘並為之。",
    "T54n2125_003:0222b03_27": "豈得晨朝問安曾不依律，隨有事至寧知白言？",
    "T54n2125_003:0222b04_28": "或有旦暮兩時請其教誡，雖復權申訓誨，律文意不如是。",
    "T54n2125_003:0222b06_29": "何則？",
    "T54n2125_003:0222b06_30": "白者不的其事，答者何所商量。",
    "T54n2125_003:0222b07_31": "白事之言，故不然也。",
    "T54n2125_003:0222b07_32": "但為因循，日久逐省，誰肯勞煩？",
    "T54n2125_003:0222b08_33": "必能准教奉行，即是住持不絕。",
    "T54n2125_003:0222b09_34": "若將此以為輕者，餘更何成重哉！",
    "T54n2125_003:0222b09_35": "故律文云「寧作屠兒，不授他具戒捨而不教也。」",
    "T54n2125_003:0222b11_36": "又西國相承事師之禮，初夜後夜到其師所，師乃先遣弟子安坐，三藏之中隨時教授，若事若理不令空過，察其戒行勿使虧違，知有所犯即令治懺。",
    "T54n2125_003:0222b14_37": "弟子方乃為師按摩身體，襞疊衣裳，或時掃拭房庭、觀蟲進水，片有所作咸皆代為。",
    "T54n2125_003:0222b16_38": "斯則敬上之禮也。",
    "T54n2125_003:0222b17_0": "若門徒有病，即皆躬自抱持湯藥所須，憂同赤子。",
    "T54n2125_003:0222b18_1": "然佛法綱紀以教誨為首，如輪王長子攝養不輕。",
    "T54n2125_003:0222b19_2": "律有明言，寧容致慢。",
    "T54n2125_003:0222b19_3": "上言制底畔睇者，或云制底畔彈那。",
    "T54n2125_003:0222b20_4": "大師世尊既涅槃後，人天並集以火焚之，眾聚香柴遂成大[卄/積]，即名此處以為質底，是積聚義。",
    "T54n2125_003:0222b22_5": "據從生理，遂有制底之名。",
    "T54n2125_003:0222b23_6": "又釋，一想世尊眾德俱聚於此、二乃積甎土而成之。",
    "T54n2125_003:0222b24_7": "詳傳字義如是。",
    "T54n2125_003:0222b25_8": "或名窣覩波、義亦同此。",
    "T54n2125_003:0222b25_9": "舊總云塔、別道支提、斯皆訛矣。",
    "T54n2125_003:0222b26_10": "或可俱是眾共了名不論其義。",
    "T54n2125_003:0222b27_11": "西方釋名略有二種：一有義名、二無義名。",
    "T54n2125_003:0222b28_12": "有義名者，立名有由，即依名義而釋也，名體一向相稱。",
    "T54n2125_003:0222b29_13": "如釋善入之名者，初依德跡，即是依義立名。",
    "T54n2125_003:0222c01_14": "次云或共了知，即是不論其義，但據世人共喚為善入，即是無義之名。",
    "T54n2125_003:0222c03_15": "畔睇者，敬禮也。",
    "T54n2125_003:0222c03_16": "凡欲出外禮拜尊像，有人問云：「何所之適？」",
    "T54n2125_003:0222c04_17": "答曰：「我向某處制底畔睇。」",
    "T54n2125_003:0222c05_18": "凡禮拜者，意在敬上，自卑之義也。",
    "T54n2125_003:0222c06_19": "欲致敬時及有請白，先整法衣搭左肩上，擪衣左腋令使著身，即將左手向下掩攝衣之左畔，右手隨所掩之衣裾既至下邊卷衣向膝，兩膝俱掩勿令身現，背後衣緣急使近身，掩攝衣裳莫遣垂地，足跟雙竪脊項平直，十指布地方始叩頭，然其膝下逈無衣物，復還合掌復還叩頭，慇懃致敬如是至三。",
    "T54n2125_003:0222c13_20": "必也尋常一禮便罷，中間更無起義，西國見為三拜，人皆怪也。",
    "T54n2125_003:0222c14_21": "若恐額上有塵，先須摩手令淨然後拭之，次當拂去兩膝頭土，整頓衣裳在一邊坐，或可暫時竚立。",
    "T54n2125_003:0222c17_22": "尊者即宜賜坐，必有呵責立亦無傷。",
    "T54n2125_003:0222c18_23": "斯乃佛在世時迄乎末代，師弟相傳于今不絕。",
    "T54n2125_003:0222c19_24": "如經律云「來至佛所禮佛雙足在一邊坐」，不云敷坐具禮三拜在一邊立，斯其教矣。",
    "T54n2125_003:0222c21_25": "但尊老之處多座須安，必有人來准儀而坐。",
    "T54n2125_003:0222c22_26": "凡是坐者，皆足蹋地，曾無帖膝之法也。",
    "T54n2125_003:0222c24_0": "律云應先嗢屈竹迦，譯為蹲踞，雙足履地兩膝皆竪，攝斂衣服勿令垂地。",
    "T54n2125_003:0222c25_1": "即是持衣說淨常途軌式，或對別人而說罪、或向大眾而申敬、或被責而請忍、或受具而禮僧，皆同斯也。",
    "T54n2125_003:0222c28_2": "或可雙膝著地平身合掌，乃是香臺瞻仰讚歎之容矣。",
    "T54n2125_003:0222c29_3": "然於床上禮拜，諸國所無，或敷氈席亦不見有，欲敬反慢豈成道理。",
    "T54n2125_003:0223a02_4": "至如床上席上，平懷尚不致恭，況禮尊師大師，此事若為安可？",
    "T54n2125_003:0223a03_5": "西國講堂食堂之內，元來不置大床，多設木枯并小床子，聽講食時用將踞坐，斯其本法矣。",
    "T54n2125_003:0223a05_6": "神州則大床方坐，其事久之。",
    "T54n2125_003:0223a06_7": "雖可隨時設儀，而本末之源須識。",
    "T54n2125_003:0223a08_0": "二十六客舊相遇",
    "T54n2125_003:0223a09_0": "昔大師在日親為教主，客苾芻至，自唱善來。",
    "T54n2125_003:0223a10_1": "又復西方寺眾多為制法，凡見新來，無論客舊及弟子門人，舊人即須迎前唱莎揭哆，譯曰善來。",
    "T54n2125_003:0223a12_2": "客乃尋聲，即云窣莎揭哆，譯曰極善來。",
    "T54n2125_003:0223a13_3": "如不說者，一違寺制、二准律有犯。",
    "T54n2125_003:0223a14_4": "無問大小，悉皆如此。",
    "T54n2125_003:0223a14_5": "即為收取瓶鉢拄在壁牙，隨處安坐令其憩息，幼向屏處、尊乃房前，卑則敬上而熟搦其腨後及遍身，尊乃撫下而頻按其背不至腰足，齊年之類事無間然。",
    "T54n2125_003:0223a18_6": "既解疲勞，方澡手濯足，次就尊所申其禮敬，但為一禮，跪而按足；尊乃展其右手撫彼肩背，若別非經久，手撫不為。",
    "T54n2125_003:0223a21_7": "師乃問其安不？",
    "T54n2125_003:0223a21_8": "弟子隨事見答。",
    "T54n2125_003:0223a22_9": "然後退在一邊恭敬而坐，實無立法。",
    "T54n2125_003:0223a23_0": "然西方軌則，多坐小枯，復皆露足。",
    "T54n2125_003:0223a23_1": "東夏既無斯事，執足之禮不行。",
    "T54n2125_003:0223a24_2": "經說「人天來至佛所，頂禮雙足退坐一面」，即其儀矣。",
    "T54n2125_003:0223a25_3": "然後釋其時候供給湯飲，酥蜜沙糖飲噉隨意，或餘八漿，並須羅濾澄清方飲。",
    "T54n2125_003:0223a27_4": "如兼濁滓，此定不開。",
    "T54n2125_003:0223a28_5": "杏湯之流體是稠濁，准依道理全非飲限。",
    "T54n2125_003:0223a29_6": "律云「凡漿淨濾色如黃荻」，此謂西國師弟門徒客舊相遇逢迎之禮。",
    "T54n2125_003:0223b01_7": "豈有冒寒創至觸熱新來，或遍體汗流或手足皆凍，放却衣幞急事和南，情狀怱忙深乖軌式；師乃立之閑問餘事，誠哉大急將為紹隆？",
    "T54n2125_003:0223b04_8": "言和南者，梵云畔睇，或云畔憚南，譯為敬禮。",
    "T54n2125_003:0223b05_9": "但為採語不真，喚和南矣。",
    "T54n2125_003:0223b06_10": "不能移舊，且道和南，的取正音應云畔睇。",
    "T54n2125_003:0223b07_11": "又道行眾集，禮拜非儀，合掌低頭口云畔睇。",
    "T54n2125_003:0223b08_12": "故經云「或復但合掌，乃至小低頭」，即是致敬也。",
    "T54n2125_003:0223b09_13": "南人不審，依希合度。",
    "T54n2125_003:0223b10_14": "向使改不審為畔睇，斯乃全同律教矣。",
    "T54n2125_003:0223b12_0": "二十七先體病源",
    "T54n2125_003:0223b13_0": "前云量身輕重方飡小食者，即是觀四大之強弱也。",
    "T54n2125_003:0223b14_1": "若其輕利，便可如常所食。",
    "T54n2125_003:0223b14_2": "必有異處，則須視其起由，既得病源然後將息。",
    "T54n2125_003:0223b16_0": "若覺輕健飢火內然，至小食時方始飡噉。",
    "T54n2125_003:0223b17_0": "凡是平旦名痰癊時，宿食餘津積在胸膈，尚未踈散食便成咎。",
    "T54n2125_003:0223b18_1": "譬乎火焰起而投薪，薪乃尋從火化。",
    "T54n2125_003:0223b19_2": "若也火未著而安草，草遂存而不然。",
    "T54n2125_003:0223b20_3": "夫小食者是聖別開，若粥若飯量身乃食。",
    "T54n2125_003:0223b21_4": "必也因粥能資道，即唯此而非餘。",
    "T54n2125_003:0223b21_5": "若其要飯方長身，旦食飯而無損。",
    "T54n2125_003:0223b22_6": "凡有食噉令身不安者，是與身為病緣也。",
    "T54n2125_003:0223b23_7": "不要頭痛臥床方云是疾。",
    "T54n2125_003:0223b24_8": "若餘藥不療，醫人為處須非時食，佛言密處與之。",
    "T54n2125_003:0223b25_9": "如異此流固非開限。",
    "T54n2125_003:0223b26_10": "然西方五明論中其醫明曰「先當察聲色，然後行八醫。",
    "T54n2125_003:0223b27_11": "如不解斯妙，求順反成違。」",
    "T54n2125_003:0223b28_12": "言八醫者，一論所有諸瘡、二論針刺首疾、三論身患、四論鬼瘴、五論惡揭陀藥、六論童子病、七論長年方、八論足身力。",
    "T54n2125_003:0223c02_13": "言瘡事兼內外，首疾但目在頭，齊咽已下名為身患，鬼瘴謂是邪魅，惡揭陀遍治諸毒，童子始從胎內至年十六，長年則延身久存，足力乃身體強健。",
    "T54n2125_003:0223c05_14": "斯之八術先為八部，近日有人略為一夾，五天之地咸悉遵修，但令解者無不食祿。",
    "T54n2125_003:0223c07_15": "由是西國大貴醫人兼重商客，為無殺害，自益濟他。",
    "T54n2125_003:0223c08_16": "於此醫明已用功學，由非正業遂乃棄之。",
    "T54n2125_003:0223c09_17": "又復須知，西方藥味與東夏不同，互有互無事非一概。",
    "T54n2125_003:0223c11_18": "且如人參、茯苓、當歸、遠志、烏頭附子、麻黃、細辛，若斯之流神州上藥，察問西國咸不見有。",
    "T54n2125_003:0223c13_19": "西方則多足訶黎勒，北道則時有欝金香，西邊乃阿魏豐饒，南海則少出龍腦，三種豆蔻皆在杜和羅，兩色丁香咸生堀倫國。",
    "T54n2125_003:0223c16_20": "唯斯色類是唐所須，自餘藥物不足收採。",
    "T54n2125_003:0223c17_21": "凡四大之身有病生者，咸從多食而起、或由勞力而發、或夜食未洩平旦便飡、或旦食不消午時還食。",
    "T54n2125_003:0223c19_22": "因茲發動遂成霍亂，呃氣則連宵不息，鼓脹即終旬莫止。",
    "T54n2125_003:0223c20_23": "然後乃求多錢之腎氣、覓貴價之秦膠。",
    "T54n2125_003:0223c21_24": "富者此事可為，貧人命隨朝露。",
    "T54n2125_003:0223c22_25": "病既成矣，斯何救焉！",
    "T54n2125_003:0223c23_26": "縱使盧威旦至進丸散而無因，鶣鵲昏來遺湯膏而寧濟，火燒針刺與木石而不殊，振足搖頭混僵仆而何別，斯乃良由不體病本、不解調將，可謂止流不塞其源、伐樹不除其本，波條彌蔓求絕無因，致使學經論者仰三藏而永嘆，習靜慮者想八定而長嗟。",
    "T54n2125_003:0223c29_27": "俗士乃務明經之輩則絕轡於金馬之門，求進士之流遂息步於石渠之署，妨修道業可不大歟？",
    "T54n2125_003:0224a02_28": "廢失榮寵誠非小事！",
    "T54n2125_003:0224a03_29": "聊為敘之勿嫌繁重，冀令未損多藥宿痼可除，不造醫門而新痾遂殄，四大調暢百病不生，自利利人豈非益也。",
    "T54n2125_003:0224a05_30": "然而食毒死生，蓋是由其往業，現緣避就非不須為者哉。",
    "T54n2125_003:0224a08_0": "二十八進藥方法",
    "T54n2125_003:0224a09_0": "夫四大違和生靈共有，八節交競發動無恒，凡是痾生即須將息，故世尊親說醫方經曰「四大不調者，一窶嚕、二燮跛、三畢哆、四婆哆。」",
    "T54n2125_003:0224a12_1": "初則地大增令身沈重，二則水大積涕唾乖常，三則火大盛頭胸壯熱，四則風大動氣息擊衝；即當神州沈重痰癊熱黃氣發之異名也。",
    "T54n2125_003:0224a15_2": "若依俗論病乃有其三種：謂風、熱、癊。",
    "T54n2125_003:0224a16_3": "重則與癊體同，不別彰其地大。",
    "T54n2125_003:0224a16_4": "凡候病源，旦朝自察，若覺四候乖舛，即以絕粒為先，縱令大渴勿進漿水，斯其極禁。",
    "T54n2125_003:0224a18_5": "或一日二日、或四朝五朝，以差為期，義無膠柱。",
    "T54n2125_003:0224a20_6": "若疑腹有宿食、叉刺齊胸，宜須恣飲熟湯指剔喉中變吐令盡，更飲更決以盡為度。",
    "T54n2125_003:0224a22_7": "或飲冷水理亦無傷，或乾薑湯斯其妙也。",
    "T54n2125_003:0224a23_8": "其日必須斷食，明朝方始進飡。",
    "T54n2125_003:0224a23_9": "如若不能，臨時斟酌。",
    "T54n2125_003:0224a24_10": "必其壯熱，特諱水澆；若沈重戰冷，近火為妙。",
    "T54n2125_003:0224a25_11": "其江嶺已南熱瘴之地不可依斯，熱發水淋是土宜也。",
    "T54n2125_003:0224a26_12": "如其風急，塗以膏油，可用布團火炙而熨折傷之處，斯亦為善，熟油塗之目驗交益。",
    "T54n2125_003:0224a28_13": "若覺痰癊填胸、口中唾數、鼻流清水、氣積咽關戶滿槍喉、語聲不轉飲食亡味，動歷一旬，如此之流絕食便差，不勞炙頂、無假捩咽，斯乃不御湯藥而能蠲疾，即醫明之大規矣。",
    "T54n2125_003:0224b04_14": "意者以其宿食若除壯熱便息，流津既竭痰癊便瘳，內靜氣消即狂風自殄，將此調停萬無一失。",
    "T54n2125_003:0224b06_15": "既不勞其診脈，詎假問乎陰陽，各各自是醫王，人人悉成祇域。",
    "T54n2125_003:0224b07_16": "至如鸞法師調氣蠲疾，隱默者乃行；思禪師坐內抽邪，非流俗所識。",
    "T54n2125_003:0224b09_17": "訪名醫於東洛，則貧匱絕其津；求上藥於西郊，則惸獨亡其路。",
    "T54n2125_003:0224b10_18": "所論絕食省而且妙，備通窮富豈非要乎。",
    "T54n2125_003:0224b11_19": "又如癰痤暴起熱血忽衝，手足煩疼天行時氣，或刀箭傷體、或墜墮損躬，傷寒霍亂之徒半日暴瀉之類，頭痛心痛眼疼齒疼，片有病起咸須斷食。",
    "T54n2125_003:0224b15_20": "又三等丸能療眾病復非難得，取訶黎勒皮、乾薑、沙糖，三事等分，擣前二令碎，以水片許和沙糖融之併擣為丸，旦服十丸許以為度，諸無所忌。",
    "T54n2125_003:0224b18_21": "若患痢者，不過三兩服即差，能破胘氣除風消食，為益處廣故此言之。",
    "T54n2125_003:0224b20_22": "若無沙糖者，飴蜜亦得。",
    "T54n2125_003:0224b20_23": "又訶黎勒若能每日嚼一顆咽汁，亦終身無病。",
    "T54n2125_003:0224b22_0": "此等醫明傳乎帝釋，五明一數五天共遵，其中要者絕食為最。",
    "T54n2125_003:0224b23_1": "舊人傳云，若其七日斷食不差，後乃方可求觀世音。",
    "T54n2125_003:0224b24_2": "神州多並不閑，將為別是齋戒，遂不肯行學，良由傳者不悟醫道也。",
    "T54n2125_003:0224b26_3": "其有服丹石及長病并腹塊之類，或又依斯(恐有丹石之人，忍飢非所宜也。",
    "T54n2125_003:0224b27_4": "又飛丹則諸國皆無，服石則神州獨有。",
    "T54n2125_003:0224b28_5": "然而水精白石有出火者，若服之則身體爆裂。",
    "T54n2125_003:0224b28_6": "時人不別，抂死者無窮。",
    "T54n2125_003:0224b28_7": "由此言之，深須體識)，蛇蠍等毒全非此療。",
    "T54n2125_003:0224b29_8": "而絕食之時，大忌遊行及以作務。",
    "T54n2125_003:0224c01_9": "其長行之人，縱令斷食隨路無損。",
    "T54n2125_003:0224c02_10": "如其差已後須將息，宜可食新煮飯、飲熟菉豆湯，投以香和任飲多少。",
    "T54n2125_003:0224c03_11": "若覺有冷，投椒薑蓽茇。",
    "T54n2125_003:0224c04_12": "若知是風，著胡葱荊芥。",
    "T54n2125_003:0224c04_13": "《醫方論》曰「諸辛悉皆動風，唯乾薑非也。」",
    "T54n2125_003:0224c05_14": "加之亦佳。",
    "T54n2125_003:0224c06_15": "准絕食日而作調息，諱飲冷水，餘如藥禁。",
    "T54n2125_003:0224c07_16": "如其噉粥，恐痰癊還增；必是風勞，食亦無損。",
    "T54n2125_003:0224c08_17": "若患熱者，即熟煎苦蔘湯，飲之為善。",
    "T54n2125_003:0224c09_18": "茗亦佳也。",
    "T54n2125_003:0224c09_19": "自離故國向二十餘年，但以此療身，頗無他疾。",
    "T54n2125_003:0224c10_20": "且如神州藥石，根莖之類數乃四百有餘，多並色味精奇香氣芬郁，可以蠲疾、可以王神。",
    "T54n2125_003:0224c12_21": "針灸之醫、診脈之術，贍部洲中無以加也。",
    "T54n2125_003:0224c13_22": "長年之藥唯東夏焉，良以連岡雪巘接嶺香山，異物奇珍咸萃於此，故體人像物號曰神州。",
    "T54n2125_003:0224c15_23": "五天之內誰不加尚、四海之中孰不欽奉，云文殊師利現居其國。",
    "T54n2125_003:0224c17_24": "所到之處，若聞是提婆弗呾攞僧，莫不大生禮敬。",
    "T54n2125_003:0224c18_25": "提婆是天，弗呾攞是子，云是支那天子所居處來也。",
    "T54n2125_003:0224c19_26": "考其藥石實為奇妙，將息病由頗有疎闕，故粗陳大況以備時須。",
    "T54n2125_003:0224c21_27": "若絕食不損者，後乃隨方處療：苦蔘湯偏除熱病，酥油蜜漿特遣風痾。",
    "T54n2125_003:0224c22_28": "其西天羅荼國，凡有病者絕食，或經半月、或經一月，要待病可然後方食；中天極多七日，南海二三日矣，斯由風土差互四大不同，致令多少不為一概。",
    "T54n2125_003:0224c26_29": "未委神州宜斷食不？",
    "T54n2125_003:0224c27_0": "然而七日不食人命多殞者，由其無病持故；若病在身，多日亦不死矣。",
    "T54n2125_003:0224c28_1": "曾見有病絕粒三旬，後時還差，則何須見怪絕食日多。",
    "T54n2125_003:0224c29_2": "豈容但見病發，不察病起所由，壯熱火燃還將熱粥令飲，帶病強食深是可畏，萬有一差終亦不堪教俗，醫方明內極是諱焉。",
    "T54n2125_003:0225a03_3": "又由東夏時人魚菜多並生食，此乃西國咸悉不飡，凡是菜茹皆須爛煮，加阿魏蘇油及諸香和然後方噉，菹虀之類人皆不食。",
    "T54n2125_003:0225a06_4": "時復憶，故噉之，遂使齊中結痛損腹腸闇、眼目長疾病益虛疎。",
    "T54n2125_003:0225a08_5": "其斯之謂，智者思察用行捨藏，聞而不行豈醫咎也。",
    "T54n2125_003:0225a09_6": "行則身安道備，自他之益俱成；捨則體損智微，彼我之功皆失也。",
    "T54n2125_003:0225a12_0": "二十九除其弊藥",
    "T54n2125_003:0225a13_0": "自有方處鄙俗久行，病發即服大便小便，疾起便用猪糞猫糞，或堈盛瓮貯號曰龍湯，雖加美名穢惡斯極。",
    "T54n2125_003:0225a15_1": "且如葱蒜許服尚自遣在邊房，七日淨身洗浴而進；身若未淨不入眾中，不合遶塔不應禮拜，以其臭穢非病不聽。",
    "T54n2125_003:0225a18_2": "四依陳棄之言，即是陳故所棄之藥，意在省事僅可資身。",
    "T54n2125_003:0225a19_3": "上價自在開中，噉服實成非損。",
    "T54n2125_003:0225a20_4": "梵云晡堤木底鞞殺杜，晡堤是陳，木底是棄，鞞殺社譯之為藥(即是陳棄藥也)。",
    "T54n2125_003:0225a22_5": "律開大便小便，乃是犢糞牛尿。",
    "T54n2125_003:0225a22_6": "西國極刑之儔，糞塗其體，驅擯野外不處人流。",
    "T54n2125_003:0225a23_7": "除糞去穢之徒，行便擊杖自異。",
    "T54n2125_003:0225a24_8": "若誤衝著，即連衣遍洗。",
    "T54n2125_003:0225a25_9": "大師既緣時御物，譏醜先防，豈遣服斯而獨乖時望？",
    "T54n2125_003:0225a26_10": "不然之由具如律內。",
    "T54n2125_003:0225a26_11": "用此惠人誠為可鄙，勿令流俗習以為常，外國若聞誠損風化。",
    "T54n2125_003:0225a28_12": "又復大有香藥何不服之？",
    "T54n2125_003:0225a29_13": "己所不愛寧堪施物。",
    "T54n2125_003:0225a29_14": "然而除蛇蠍毒，自有磂黃、雄黃、雌黃之石，片子隨身誠非難得。",
    "T54n2125_003:0225b02_15": "若遭熱瘴，即有甘草、恒山、苦蔘之湯，貯畜少多理便易獲。",
    "T54n2125_003:0225b03_16": "薑、椒、蓽茇，旦咽而風冷全祛，石蜜、沙糖，夜飡而飢渴俱息，不畜湯藥之直，臨事定有闕如。",
    "T54n2125_003:0225b05_17": "違教不行罪愆寧免，錢財漫用急處便閑，若不曲題誰能直悟。",
    "T54n2125_003:0225b07_18": "嗚呼！",
    "T54n2125_003:0225b07_19": "不肯施佳藥，遂省用龍湯，雖復小利在心，寧知大虧聖教。",
    "T54n2125_003:0225b08_20": "正量部中說其陳棄，既是部別，不可同斯。",
    "T54n2125_003:0225b09_21": "了論雖復見文，元非有部所學。",
    "T54n2125_003:0225b11_0": "三十旋右觀時",
    "T54n2125_003:0225b12_0": "言旋右者，梵云鉢喇特崎拏，鉢喇字緣乃有多義，此中意趣事表旋行。",
    "T54n2125_003:0225b13_1": "特崎拏即是其右，總明尊便之目，故時人名右手為特崎拏手，意是從其右邊為尊為便，方合旋繞之儀矣。",
    "T54n2125_003:0225b16_2": "或特欹拏目其施義，與此不同，如前已述。",
    "T54n2125_003:0225b17_3": "西國五天皆名東方為前方、南為右方，亦不可依斯以論左右。",
    "T54n2125_003:0225b18_4": "諸經應云旋右三匝，若云佛邊行道者非也。",
    "T54n2125_003:0225b19_5": "經云右繞三匝者，正順其儀。",
    "T54n2125_003:0225b20_6": "或云繞百千匝，不云右者，略也。",
    "T54n2125_003:0225b21_7": "然右繞左繞稍難詳定，為向右手邊為右繞？",
    "T54n2125_003:0225b22_8": "為向左手邊為左繞耶？",
    "T54n2125_003:0225b22_9": "曾見東夏有學士云：「右手向內圓之名為右繞，左手向內圓之名為左繞。",
    "T54n2125_003:0225b24_10": "理可向其左邊而轉，右繞之事方成。」",
    "T54n2125_003:0225b25_11": "斯乃出自胸臆、非關正理，遂令迷俗莫辯司方，大德鴻英亦雷同取惑。",
    "T54n2125_003:0225b27_12": "以理商度如何折中？",
    "T54n2125_003:0225b27_13": "但可依其梵本並須杜塞人情，向右邊為右繞、向左邊為左繞，斯為聖制勿致疑惑。",
    "T54n2125_003:0225b29_14": "又復時非時者，且如《時經》所說，自應別是會機。",
    "T54n2125_003:0225c01_15": "然四部律文皆以午時為正，若影過線許，即曰非時。",
    "T54n2125_003:0225c03_16": "若欲護罪取正方者，宜須夜揆北辰直望南極，定其邪正的辯禺中。",
    "T54n2125_003:0225c04_17": "又宜於要處安小土臺，圓闊一尺、高五寸，中插細杖。",
    "T54n2125_003:0225c06_18": "或時石上竪丁如竹箸許，可高四指，取其正午之影，畫以為記，影過畫處便不合食。",
    "T54n2125_003:0225c08_19": "西方在處多悉有之，名為薛攞斫羯攞(彈舌道之)，譯為時輪矣。",
    "T54n2125_003:0225c09_20": "揆影之法看其杖影，極短之時即正中也。",
    "T54n2125_003:0225c11_0": "然贍部洲中影多不定，隨其方處量有參差。",
    "T54n2125_003:0225c12_1": "即如洛州無影，與餘不同。",
    "T54n2125_003:0225c12_2": "又如室利佛逝國，至八月中以圭測影不縮不盈，日中人立並皆無影，春中亦爾，一年再度日過頭上。",
    "T54n2125_003:0225c15_3": "若日南行，則北畔影長二尺三尺；日向北邊，南影同爾。",
    "T54n2125_003:0225c16_4": "神州則南溟北朔更復不同，北戶向日是其恒矣。",
    "T54n2125_003:0225c17_5": "又海東日午、關西未中，准理既然事難執一，是故律云「遣取當處日中」以為定矣。",
    "T54n2125_003:0225c20_0": "夫出家之人要依聖教，口腹之事無日不須，揆影而飡理應存念。",
    "T54n2125_003:0225c21_1": "此其落漠，餘何護焉？",
    "T54n2125_003:0225c22_2": "是以弘紹之英無怪繁重。",
    "T54n2125_003:0225c22_3": "行海尚持圭去，在地寧得逶隨？",
    "T54n2125_003:0225c23_4": "故西國相傳云，觀水觀時是曰律師矣。",
    "T54n2125_003:0225c24_5": "又復西國大寺皆有漏水，並是積代君王之所奉施，并給漏子為眾警時。",
    "T54n2125_003:0225c26_0": "下以銅盆盛水，上乃銅椀浮內。",
    "T54n2125_003:0225c26_1": "其椀薄妙可受二升，孔在下穿水便上涌，細若針許量時准宜。",
    "T54n2125_003:0225c28_2": "椀水既盡，沈即打鼓。",
    "T54n2125_003:0225c28_3": "始從平旦，一椀沈打鼓一下，兩椀兩下，三椀三下，四椀四下，然後吹螺兩聲更別打一下，名為一時也，即日東隅矣。",
    "T54n2125_003:0226a02_4": "更過四椀同前打四，更復鳴螺，別打兩下，名兩時，即正午矣。",
    "T54n2125_003:0226a03_5": "若聞兩打則僧徒不食；若見食者，寺法即便驅擯。",
    "T54n2125_003:0226a05_6": "過午後兩時，法亦同爾。",
    "T54n2125_003:0226a05_7": "夜有四時與晝相似，總論一日一夜成八時也。",
    "T54n2125_003:0226a06_8": "若初夜盡時，其知事人則於寺上閣鳴鼓以警眾，此是那爛陀寺漏法。",
    "T54n2125_003:0226a08_9": "又日將沒時及天曉時，皆於門前打鼓一通，斯等雜任皆是淨人及戶人所作。",
    "T54n2125_003:0226a10_10": "日沒之後乃至天光，大眾全無鳴健稚法。",
    "T54n2125_003:0226a11_11": "凡打健稚不使淨人，皆維那自打健稚。",
    "T54n2125_003:0226a12_12": "有四五之別，廣如餘處。",
    "T54n2125_003:0226a12_13": "其莫訶菩提及俱尸那寺，漏乃稍別，從旦至中椀沈十六。",
    "T54n2125_003:0226a14_14": "若南海骨崙國，則銅釜盛水穿孔下流，水盡之時即便打鼓，一盡一打，四椎至中，齊暮還然。",
    "T54n2125_003:0226a16_15": "夜同斯八，總成十六。",
    "T54n2125_003:0226a16_16": "亦是國王所施。",
    "T54n2125_003:0226a17_17": "由斯漏故，縱使重雲暗晝，長無惑午之辰；密雨連宵，終罕疑更之夜。",
    "T54n2125_003:0226a18_18": "若能奏請置之，深是僧家要事。",
    "T54n2125_003:0226a19_19": "其漏器法，然須先取晝夜停時，旦至午時八椀沈沒，如其減八鑽孔令大，調停節數還須巧匠。",
    "T54n2125_003:0226a21_20": "若日夜漸短，即可增其半抄；若日夜漸長，復減其半酌，然以消息為度。",
    "T54n2125_003:0226a23_21": "維那若房設小盃，准理亦應無過。",
    "T54n2125_003:0226a24_22": "然而東夏五更、西方四節，調御之教但列三時，謂分一夜為三分也。",
    "T54n2125_003:0226a25_23": "初分、後分念誦思惟，處中一時繫心而睡。",
    "T54n2125_003:0226a26_24": "無病乖此，便招違教之愆；敬而奉行，卒有自他之利矣。",
    "T54n2125_003:0226a29_0": "南海寄歸內法傳卷第三"
}