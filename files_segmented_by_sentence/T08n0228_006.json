{
    "T08n0228_006:0608a07_0": "佛說佛母出生三法藏般若",
    "T08n0228_006:0608a08_0": "波羅蜜多經卷第六",
    "T08n0228_006:0608a10_0": "西天譯經三藏朝奉大夫試光祿卿",
    "T08n0228_006:0608a11_0": "傳法大師賜紫臣施護奉　詔譯",
    "T08n0228_006:0608a12_0": "隨喜迴向品第六之一",
    "T08n0228_006:0608a13_0": "爾時，慈氏菩薩摩訶薩告尊者須菩提言：「若菩薩摩訶薩，於此甚深般若波羅蜜多法門，隨喜迴向所獲功德，比餘眾生布施、持戒、修定功德，最上最極最勝最妙，廣大無量無等無等等。",
    "T08n0228_006:0608a17_1": "是故於此甚深正法，應當隨喜如理迴向。」",
    "T08n0228_006:0608a19_0": "是時，尊者須菩提白慈氏菩薩言：「若菩薩摩訶薩，於十方一切處無量無數無邊不可思議不可稱計三千大千世界，一一世界中所有過去已入涅槃無量無數無邊如來、應供、正等正覺——是諸如來從初發心乃至成就阿耨多羅三藐三菩提果，已入無餘依大涅槃界——乃至法滅已來，於其中間所有諸佛世尊戒蘊、定蘊、慧蘊、解脫蘊、解脫知見蘊，及彼六波羅蜜多相應善根，諸佛功德相應善根，方便、願、力、智波羅蜜多廣大神通相應善根，一切智智正行相應出生善根，乃至大慈大悲無量無邊利益安樂一切眾生佛功德聚。",
    "T08n0228_006:0608b01_1": "如是一切波羅蜜多法門，出生一切最勝神通離障無著種種行法，無能勝、無等等、無限量、無所觀如來如實智力、如來知見，乃至具足圓滿如來十力、四無所畏一切勝義法門。",
    "T08n0228_006:0608b05_2": "所有如來轉大法輪、執大法炬、擊大法鼓、吹大法螺、作大法樂、雨大法雨、了大法智，以大法財施諸眾生，說諸佛法、諸緣覺法及聲聞法，普令眾生於中修學所有一切最勝善根。",
    "T08n0228_006:0608b09_3": "及彼諸佛為諸菩薩摩訶薩眾授記當得阿耨多羅三藐三菩提果，是諸菩薩所有六波羅蜜多相應善根。",
    "T08n0228_006:0608b12_4": "又復為諸緣覺乘人授緣覺記，而彼所有一切善根。",
    "T08n0228_006:0608b13_5": "又復有諸聲聞乘人，行於布施持戒修定所有功德。",
    "T08n0228_006:0608b14_6": "及諸有學無漏，無學無漏如是善根。",
    "T08n0228_006:0608b15_7": "又復所有諸愚異生所種善根，及其四眾——苾芻、苾芻尼、優婆塞、優婆夷——所行布施、持戒、修定功德。",
    "T08n0228_006:0608b17_8": "乃至天、龍、夜叉、乾闥婆、阿修羅、迦樓羅、緊那羅、摩睺羅伽、人及非人，傍生異類，聞佛說法所種善根。",
    "T08n0228_006:0608b19_9": "乃至如來入涅槃後，一切眾生於佛、法、僧所種善根。",
    "T08n0228_006:0608b21_0": "如是等種種善根、種種功德，盡無盡相，和合聚集稱計較量。",
    "T08n0228_006:0608b22_1": "修菩薩者，以最上最極最勝最妙廣大無量無等無等等心，皆悉隨喜。",
    "T08n0228_006:0608b23_2": "以如是隨喜功德，迴向阿耨多羅三藐三菩提，作如是言：『願我以此善根，當得阿耨多羅三藐三菩提果。』",
    "T08n0228_006:0608b26_3": "而此修菩薩者，所有諸緣諸事諸相，從心所生，如心取相，為可得不？」",
    "T08n0228_006:0608b28_0": "爾時，慈氏菩薩告尊者須菩提言：「不也，須菩提！",
    "T08n0228_006:0608b29_1": "所有諸緣諸事諸相，從心所生，如心取相，皆不可得。」",
    "T08n0228_006:0608c01_2": "須菩提復白慈氏菩薩言：「若諸緣諸事諸相，如心所取，不可得者，是人將無想顛倒、心顛倒、見顛倒耶？",
    "T08n0228_006:0608c03_3": "何以故？",
    "T08n0228_006:0608c03_4": "有所生故。",
    "T08n0228_006:0608c03_5": "無常謂常，以苦謂樂，不淨謂淨，無我謂我，於疑惑心謂正思惟，由是於想、心、見皆成顛倒。",
    "T08n0228_006:0608c05_6": "若於諸緣諸事諸相，一一皆住如實法者，即無所生亦無所取。",
    "T08n0228_006:0608c07_7": "由如是故，心法亦然，諸法亦然，菩提亦然。",
    "T08n0228_006:0608c08_8": "若諸緣諸事諸相，菩提及心，皆無異者，即於何所緣取於何相？",
    "T08n0228_006:0608c09_9": "當以何心隨喜功德？",
    "T08n0228_006:0608c10_10": "又復以何善根，迴向阿耨多羅三藐三菩提？」",
    "T08n0228_006:0608c12_0": "爾時，慈氏菩薩摩訶薩謂尊者須菩提言：「如汝所說，此迴向法，不應為彼新發意菩薩如是宣說。",
    "T08n0228_006:0608c14_1": "何以故？",
    "T08n0228_006:0608c14_2": "彼若聞是說已，所有信解、愛樂、恭敬、淨心皆悉隱滅，以是義故不應為說。",
    "T08n0228_006:0608c16_0": "若有住不退轉菩薩摩訶薩隨順善知識者，應當為彼如是宣說，而彼菩薩聞是法已，不驚不怖亦不退沒。",
    "T08n0228_006:0608c18_1": "如是菩薩摩訶薩，能以隨喜功德如實迴向彼一切智。」",
    "T08n0228_006:0608c20_0": "爾時，尊者須菩提白慈氏菩薩言：「若菩薩起隨喜心、迴向心，是心即盡即滅即離，當以何心而能隨喜？",
    "T08n0228_006:0608c22_1": "復以何心而用迴向阿耨多羅三藐三菩提？",
    "T08n0228_006:0608c23_2": "若以心心能迴向者，是二心不俱亦無所有；若諸心自性，又不能迴向。",
    "T08n0228_006:0608c24_3": "即以何心能迴向耶？」",
    "T08n0228_006:0608c26_0": "爾時，帝釋天主白尊者須菩提言：「若有新發意菩薩，聞作是說，將無驚怖生退沒耶？",
    "T08n0228_006:0608c27_1": "尊者！",
    "T08n0228_006:0608c28_0": "今云何是如實隨喜如實迴向？",
    "T08n0228_006:0608c28_1": "應當云何是隨喜法？",
    "T08n0228_006:0608c29_2": "又復云何是迴向心？」",
    "T08n0228_006:0609a01_0": "爾時，尊者須菩提以慈氏菩薩摩訶薩威神加持力故，復白慈氏菩薩言：「諸菩薩摩訶薩，於過去諸佛道悉已修習，已滅戲論、去除棘刺，捨諸重擔、得大善利，諸有結縛皆悉已盡，正智無礙、心得自在、諸心善寂。",
    "T08n0228_006:0609a05_1": "是諸菩薩，於十方一切處無量無數三千大千世界，一一世界中所有過去無量無數已入涅槃諸佛如來——是諸如來從初發心乃至成就阿耨多羅三藐三菩提果，已入無餘依大涅槃界——乃至法滅已來，於其中間所有諸佛世尊諸波羅蜜多相應善根，及彼種種福行善根，諸佛戒、定、慧、解脫、解脫知見諸蘊善根，乃至大慈大悲無量無邊利益安樂一切眾生佛功德聚，及佛所說種種法門。",
    "T08n0228_006:0609a14_2": "一切眾生於是中學，信解安住所有善根。",
    "T08n0228_006:0609a15_3": "及佛世尊為諸菩薩授阿耨多羅三藐三菩提記，是諸菩薩所有六波羅蜜多相應善根。",
    "T08n0228_006:0609a17_4": "又復為諸緣覺乘人授緣覺記，而彼所有一切善根。",
    "T08n0228_006:0609a18_5": "又復有諸聲聞乘人，行於布施、持戒、修定所有功德，及諸有學無漏，無學無漏如是善根。",
    "T08n0228_006:0609a20_6": "又復所有諸愚異生所種善根，乃至天、龍、夜叉、乾闥婆、阿修羅、迦樓羅、緊那羅、摩睺羅伽、人及非人，傍生異類，聞佛說法所種善根。",
    "T08n0228_006:0609a23_7": "乃至如來入涅槃後，一切眾生所種善根。",
    "T08n0228_006:0609a24_8": "如是等種種善根、種種功德，和合聚集稱計較量。",
    "T08n0228_006:0609a25_9": "是諸菩薩一一隨喜，以此隨喜功德，迴向阿耨多羅三藐三菩提。",
    "T08n0228_006:0609a27_0": "慈氏！",
    "T08n0228_006:0609a27_1": "若菩薩摩訶薩作如是迴向，云何當得不墮想顛倒、心顛倒、見顛倒？」",
    "T08n0228_006:0609a29_0": "爾時，慈氏菩薩告尊者須菩提言：「若菩薩摩訶薩所用心隨喜及迴向時，於是心中不生心想，如實知心無所取相。",
    "T08n0228_006:0609b02_1": "若菩薩摩訶薩能以如是隨喜功德，迴向阿耨多羅三藐三菩提者，是菩薩摩訶薩即得不墮想、心、見倒。",
    "T08n0228_006:0609b04_2": "若復於心不如實知，以有得想而迴向者，是菩薩摩訶薩不能遠離想、心、見倒。",
    "T08n0228_006:0609b06_3": "又復，若諸菩薩摩訶薩以有得心而迴向者，是心即盡即滅即離，彼盡滅心不能迴向。",
    "T08n0228_006:0609b08_4": "若以無所得心而迴向者，是即如實迴向法性。",
    "T08n0228_006:0609b09_5": "若法如是迴向故，即法性亦然；法性如是迴向故，即諸法亦然。",
    "T08n0228_006:0609b11_6": "若菩薩摩訶薩能如是迴向者，是為正迴向，不名邪迴向。",
    "T08n0228_006:0609b12_7": "而此迴向法，菩薩摩訶薩應當如是學。",
    "T08n0228_006:0609b14_0": "「復次，尊者須菩提！",
    "T08n0228_006:0609b14_1": "若菩薩摩訶薩如過去諸佛，善根如是隨喜迴向。",
    "T08n0228_006:0609b15_2": "若於未來諸佛道悉已修習，已滅戲論得大善利。",
    "T08n0228_006:0609b16_3": "是諸如來，從初發心乃至成就阿耨多羅三藐三菩提果，已入無餘依大涅槃界。",
    "T08n0228_006:0609b18_4": "乃至法滅已來，於其中間所有諸佛世尊諸波羅蜜多相應善根，及彼諸佛戒、定、慧、解脫、解脫知見諸蘊善根，乃至大慈大悲無量無邊利益安樂，一切眾生佛功德聚，及佛所說種種法門。",
    "T08n0228_006:0609b22_5": "一切眾生於是中學信解安住所有善根。",
    "T08n0228_006:0609b23_6": "及佛世尊為諸菩薩授阿耨多羅三藐三菩提記，是諸菩薩所有六波羅蜜多相應善根。",
    "T08n0228_006:0609b25_7": "又復為諸緣覺乘人授緣覺記，而彼所有一切善根。",
    "T08n0228_006:0609b26_8": "又復有諸聲聞乘人，行於布施、持戒、修定所有善根，及諸有學無漏、無學無漏如是善根。",
    "T08n0228_006:0609b28_9": "又復所有諸愚異生所種善根。",
    "T08n0228_006:0609b29_10": "乃至天、龍、夜叉、乾闥婆、阿修羅、迦樓羅、，緊那羅，摩睺羅伽、人及非人，傍生異類，聞佛說法所種善根。",
    "T08n0228_006:0609c02_11": "乃至如來入涅槃後，一切眾生所種善根。",
    "T08n0228_006:0609c03_12": "如是等種種善根、種種功德，和合聚集稱計較量。",
    "T08n0228_006:0609c04_13": "是諸菩薩一一隨喜，以此隨喜功德，迴向阿耨多羅三藐三菩提。",
    "T08n0228_006:0609c06_14": "尊者須菩提！",
    "T08n0228_006:0609c06_15": "而彼菩薩所用心隨喜及迴向時，若於是心中不生心想，如實知心無所取相，能以如是隨喜功德，迴向阿耨多羅三藐三菩提者，是菩薩即得不墮想、心、見倒。",
    "T08n0228_006:0609c10_16": "若復於心不如實知，以有得想而迴向者，是菩薩不能遠離想、心、見倒。",
    "T08n0228_006:0609c11_17": "又復，若諸菩薩以有得心而迴向者，是心即盡即滅即離，彼盡滅心不能迴向。",
    "T08n0228_006:0609c13_18": "若以無所得心而迴向者，是即如實迴向法性；若法如是迴向故，即法性亦然，法性如是迴向故，即諸法亦然。",
    "T08n0228_006:0609c15_19": "若如是迴向者，是為正迴向，不名邪迴向。",
    "T08n0228_006:0609c17_0": "「復次，尊者須菩提！",
    "T08n0228_006:0609c17_1": "菩薩摩訶薩如未來諸佛，善根如是隨喜迴向。",
    "T08n0228_006:0609c18_2": "若於現在諸佛如來，從初發心乃至成就阿耨多羅三藐三菩提果，已入無餘依大涅槃界，乃至法滅已來，於其中間所有諸佛世尊一切善根，乃至如來入涅槃後一切眾生所種善根，如是等種種善根、種種功德，和合聚集稱計較量。",
    "T08n0228_006:0609c23_3": "是諸菩薩一一隨喜，以此隨喜功德，迴向阿耨多羅三藐三菩提。",
    "T08n0228_006:0609c25_4": "尊者須菩提！",
    "T08n0228_006:0609c25_5": "而彼菩薩所用心隨喜及迴向時，於是心中不生心想，如實知心無所取相。",
    "T08n0228_006:0609c27_6": "若能如是隨喜功德，迴向阿耨多羅三藐三菩提者，是菩薩即得不墮想、心、見倒。",
    "T08n0228_006:0609c29_7": "若復以其有所得心而迴向者，是菩薩不能遠離想、心、見倒。",
    "T08n0228_006:0610a01_8": "而彼菩薩摩訶薩當如實知所用心迴向時，是心即盡即滅即離，彼盡滅心即不能迴向。",
    "T08n0228_006:0610a03_9": "若以無所得心而迴向者，是即如實迴向法性。",
    "T08n0228_006:0610a04_10": "若法如是迴向故，即法性亦然；法性如是迴向故，即諸法亦然。",
    "T08n0228_006:0610a05_11": "若菩薩摩訶薩於如是過去未來現在法中，能如實知、如實迴向者，是為正迴向，不名邪迴向。",
    "T08n0228_006:0610a08_0": "「復次，須菩提！",
    "T08n0228_006:0610a08_1": "菩薩摩訶薩若欲如實迴向阿耨多羅三藐三菩提者，當觀諸法猶如虛空，離一切相。",
    "T08n0228_006:0610a10_2": "何以故？",
    "T08n0228_006:0610a10_3": "若於諸法如實了知，即無心、無非心是能知者，無法、無非法為所知相。",
    "T08n0228_006:0610a12_0": "若菩薩於如是法中能迴向者，是名最上迴向，是故得名菩薩摩訶薩正修福行。",
    "T08n0228_006:0610a13_1": "何以故？",
    "T08n0228_006:0610a14_0": "若種種法及種種行皆寂靜故，所有隨喜功德迴向阿耨多羅三藐三菩提亦復如是。",
    "T08n0228_006:0610a15_1": "若如實知諸行皆寂無所動者，是菩薩摩訶薩即能具足般若波羅蜜多方便，於佛世尊入涅槃後所有善根——若體、若相、若自性、若法性——皆如實知，即能迴向阿耨多羅三藐三菩提。",
    "T08n0228_006:0610a20_0": "何以故？",
    "T08n0228_006:0610a20_1": "諸佛世尊所有一切相應行法非三世故。",
    "T08n0228_006:0610a21_2": "若過去世，彼法已離、已滅、已盡；若未來世，當所未至；若現在世，今即無住，復無所得，非境界相。",
    "T08n0228_006:0610a23_3": "若取相者，即於阿耨多羅三藐三菩提住不平等邪念相應，生疑惑想，不能安住正念正意，邪所思覺，如是即不名迴向阿耨多羅三藐三菩提。",
    "T08n0228_006:0610a26_4": "若菩薩摩訶薩於諸善根無所取相、無所得心，以是心迴向者，是為迴向阿耨多羅三藐三菩提。",
    "T08n0228_006:0610a28_5": "如是迴向法，菩薩應當學。",
    "T08n0228_006:0610a29_6": "若如是學者，彼能具足善巧方便。",
    "T08n0228_006:0610b01_0": "若諸善根有是善巧方便而用迴向者，即得近一切智。",
    "T08n0228_006:0610b02_1": "若諸菩薩摩訶薩樂欲修學此方便者，應當於此般若波羅蜜多法門，聽受讀誦記念思惟，請問其義，如所解了廣為他說，是為般若波羅蜜多方便。",
    "T08n0228_006:0610b05_2": "若不得般若波羅蜜多方便，即不能以諸善根迴向阿耨多羅三藐三菩提。",
    "T08n0228_006:0610b07_3": "何以故？",
    "T08n0228_006:0610b07_4": "我相已滅、諸行已寂，遠離種種有所得想。",
    "T08n0228_006:0610b08_5": "若復有人，於一切法而生取相、墮疑惑見，不能安住如實法中，於如實法生有得想。",
    "T08n0228_006:0610b10_6": "若以如是善根迴向阿耨多羅三藐三菩提者，諸佛如來非所印可亦不隨喜。",
    "T08n0228_006:0610b12_0": "何以故？",
    "T08n0228_006:0610b12_1": "如是迴向名為大貪，於一切法生疑惑心，復於諸相不能寂靜，生有得想。",
    "T08n0228_006:0610b13_2": "如來、應供、正等正覺亦不說為有大利益，而此迴向名為雜毒苦惱。",
    "T08n0228_006:0610b15_3": "譬如世間上味飲食，諸色香味皆悉具足，而彼食中為毒所雜。",
    "T08n0228_006:0610b16_4": "諸有智者知雜毒故而不取食，愚癡無智不能覺了，但取食之。",
    "T08n0228_006:0610b18_5": "彼初食時，色香美味雖所愛樂，食力銷已苦報現前，以是緣故而趣命終。",
    "T08n0228_006:0610b19_6": "「尊者須菩提！",
    "T08n0228_006:0610b20_7": "汝今當知，諸有隨喜善根發迴向心者，不能受持讀誦般若波羅蜜多亦復如是。",
    "T08n0228_006:0610b21_8": "何以故？",
    "T08n0228_006:0610b22_9": "不能具足般若波羅蜜多方便故，不能解了甚深正義，於如實道不能安住。",
    "T08n0228_006:0610b23_10": "自不了知彼如實法，復為他人展轉教授，作如是言：『汝善男子！",
    "T08n0228_006:0610b25_11": "當於過去未來現在諸佛世尊所有戒、定、慧、解脫、解脫知見諸蘊善根，及彼所有過現未來諸佛世尊，從初發心乃至成就阿耨多羅三藐三菩提果，已入無餘依大涅槃界，於其中間所有功德。",
    "T08n0228_006:0610b29_12": "及為諸菩薩摩訶薩授記當得阿耨多羅三藐三菩提果，是諸菩薩所有善根。",
    "T08n0228_006:0610c02_13": "又復為諸緣覺乘人授緣覺記，是諸緣覺所有善根，及諸聲聞修施戒等。",
    "T08n0228_006:0610c03_14": "於佛滅後法滅已來，於其中間所種善根，乃至愚夫異生所有善根。",
    "T08n0228_006:0610c05_15": "如是等種種善根、種種功德，和合聚集稱計較量，盡無盡相，汝等應當一一隨喜。",
    "T08n0228_006:0610c07_16": "以此隨喜善根，迴向阿耨多羅三藐三菩提。』",
    "T08n0228_006:0610c08_17": "須菩提！",
    "T08n0228_006:0610c08_18": "彼人若作是言，勸令如是隨喜迴向者，如美食中而雜諸毒，此迴向法名為雜毒苦惱。",
    "T08n0228_006:0610c10_19": "諸修菩薩行者，於自所行尚不應起此迴向心，況復如是轉勸他人令修此法。",
    "T08n0228_006:0610c12_20": "若於是相取為實者，不名隨喜諸佛功德、不名受持、不名迴向。",
    "T08n0228_006:0610c13_21": "若諸菩薩樂欲如實隨喜諸佛如來所有最上一切善根，如實迴向阿耨多羅三藐三菩提者，應當隨順如來、應供、正等正覺，如其佛眼如實觀察，如其佛智如實了知，於諸善根——若體、若相、若自性、若法性——如實了知無所生、無所得。",
    "T08n0228_006:0610c18_22": "若能如是隨喜善根，佛所印可佛亦隨喜。",
    "T08n0228_006:0610c19_23": "諸菩薩摩訶薩如是隨喜者是正隨喜，以此善根迴向阿耨多羅三藐三菩提，如來、應供、正等正覺最上稱讚。",
    "T08n0228_006:0610c22_24": "如是迴向名大迴向，迴向法界善得圓滿，內心清淨解脫無礙。",
    "T08n0228_006:0610c24_0": "「復次，諸修菩薩乘善男子等，修習如是迴向法者，於佛如來所有戒、定、慧、解脫、解脫知見，無繫無著——不繫欲界、不繫色界、不繫無色界，亦復不繫過去、未來、現在三世，不繫諸法，不繫迴向法——修菩薩者如是知已，不壞迴向法。",
    "T08n0228_006:0610c29_0": "是大迴向，善得圓滿迴向法界。",
    "T08n0228_006:0610c29_1": "如是迴向不取諸相，遠離邪法名正迴向。",
    "T08n0228_006:0611a01_2": "如來、應供、正等正覺，真實印可亦復隨喜。",
    "T08n0228_006:0611a02_3": "菩薩摩訶薩應當如是學。」",
    "T08n0228_006:0611a04_0": "爾時，世尊讚尊者須菩提言：「善哉，善哉！",
    "T08n0228_006:0611a04_1": "須菩提！",
    "T08n0228_006:0611a05_2": "汝善作佛事，能為諸菩薩摩訶薩請問其義。",
    "T08n0228_006:0611a06_3": "須菩提！",
    "T08n0228_006:0611a06_4": "諸菩薩摩訶薩，若能如是迴向法界法性，如佛世尊所有知見，於諸善根如實覺了——若體、若相、若自性、若法性——了無所生、復無所得。",
    "T08n0228_006:0611a09_5": "如是迴向我所印可，我亦隨喜如是福蘊，無量無邊不可稱計。",
    "T08n0228_006:0611a10_6": "須菩提！",
    "T08n0228_006:0611a10_7": "假使三千大千世界所有一切眾生，一一皆修十善業道，所獲福蘊其數甚多。",
    "T08n0228_006:0611a12_8": "而此菩薩摩訶薩，發最勝心迴向法界者，所有福蘊比前福蘊，最上最極最勝最妙，廣大無量無等無等等。",
    "T08n0228_006:0611a15_0": "「復次，須菩提！",
    "T08n0228_006:0611a15_1": "且置是數。",
    "T08n0228_006:0611a15_2": "假使三千大千世界所有一切眾生，一一皆修四無量行，一一皆得四禪定法、四無色定及五神通，如是福行其數甚多。",
    "T08n0228_006:0611a18_3": "而此菩薩摩訶薩，發最勝心迴向法界所有福蘊，比前福蘊，最上最極最勝最妙，廣大無量無等無等等。",
    "T08n0228_006:0611a21_0": "佛說佛母出生三法藏般若波羅蜜多經卷第六"
}