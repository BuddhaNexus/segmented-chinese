{
    "T23n1440_008:0552a09_0": "薩婆多毘尼毘婆沙卷第八",
    "T23n1440_008:0552a11_0": "失譯人名今附秦錄",
    "T23n1440_008:0552a12_0": "九十事第三十九",
    "T23n1440_008:0552a13_0": "此戒比丘、比丘尼共，三眾不共。",
    "T23n1440_008:0552a13_1": "是中犯者，若比丘不受，飲食著口中，波夜提。",
    "T23n1440_008:0552a14_2": "隨所多少著口中，咽咽波逸提。",
    "T23n1440_008:0552a15_3": "有四人得從受食：男、女、黃門、二根。",
    "T23n1440_008:0552a16_4": "一切非人、畜生亦成受食。",
    "T23n1440_008:0552a16_5": "凡受食者，一為斷竊盜因緣故、二為作證明故。",
    "T23n1440_008:0552a17_6": "從非人受食，得成受食，不成證明。",
    "T23n1440_008:0552a18_7": "所以聽非人邊受食者，曠絕之處無人受食，是故聽之。",
    "T23n1440_008:0552a19_8": "若在人中，非人、畜生及無智小兒，一切不聽也。",
    "T23n1440_008:0552a21_0": "又為止誹謗故、為少欲知足故、生他信敬心故。",
    "T23n1440_008:0552a22_1": "如昔有一比丘與外道共行，止一樹下，樹上有果。",
    "T23n1440_008:0552a23_2": "外道語比丘：「上樹取果。」",
    "T23n1440_008:0552a23_3": "比丘言：「我比丘法，樹過人，不應上。」",
    "T23n1440_008:0552a24_4": "又言：「搖樹取果。」",
    "T23n1440_008:0552a24_5": "比丘言：「我法不得搖樹落果。」",
    "T23n1440_008:0552a25_6": "外道上樹取果擲地與之，語：「取果食。」",
    "T23n1440_008:0552a26_7": "比丘言：「我法不得不受而食。」",
    "T23n1440_008:0552a27_8": "外道生信敬心，知佛法清淨，即隨比丘於佛法中出家，尋得漏盡。",
    "T23n1440_008:0552a28_9": "若受果，樹葉大樸成受食。",
    "T23n1440_008:0552a29_10": "不大槃，小槃、圓槃、机案，但一人受無過。",
    "T23n1440_008:0552b01_11": "手不淨受食，得突吉羅。",
    "T23n1440_008:0552b02_0": "九十事第四十",
    "T23n1440_008:0552b03_0": "此戒不共，比丘波夜提，比丘尼四悔過，三眾突吉羅。",
    "T23n1440_008:0552b04_1": "所以名美食者，以價貴故、以難得故、以愈病故。",
    "T23n1440_008:0552b05_2": "或有美食非美藥，以乳酪酥等是。",
    "T23n1440_008:0552b06_3": "或有美藥非美食，生酥油是。",
    "T23n1440_008:0552b06_4": "亦是美食亦美藥，酥肉魚脯是。",
    "T23n1440_008:0552b07_5": "或非美食亦非美藥，呵梨勒等是。",
    "T23n1440_008:0552b08_6": "是中犯者，若比丘無病，為身索乳酪生酥熟酥油魚肉脯，得波逸提；不得者，突吉羅。",
    "T23n1440_008:0552b10_7": "若比丘無病；為身索飯羹菜等；得者突吉羅；不得者亦突吉羅。",
    "T23n1440_008:0552b11_8": "不犯者，病、若親里、若先請、不索自與，不犯。",
    "T23n1440_008:0552b12_9": "若比丘乞食時，至檀越門彈指搖杖，若問者隨所須語，意令知，得者善；若不得者，不得強索，得者突吉羅。",
    "T23n1440_008:0552b15_10": "此中制食，無病索酥油等，波逸提。",
    "T23n1440_008:0552b16_11": "後過四月中制藥，過四月請已，索酥油者波逸提。",
    "T23n1440_008:0552b18_0": "第三誦九十事第四十一",
    "T23n1440_008:0552b19_0": "此是共戒，比丘、尼俱波逸提，三眾突吉羅。",
    "T23n1440_008:0552b19_1": "前制有蟲水澆草土和泥，此制一切不得用。",
    "T23n1440_008:0552b20_2": "蟲水者，若眼所見、若漉水囊所得。",
    "T23n1440_008:0552b21_3": "一時舍利弗以淨天眼見空中蟲，如水邊沙、如器中粟，無邊無量，見已斷食，經二三日。",
    "T23n1440_008:0552b23_4": "佛勅令食，凡制有蟲水，齊肉眼所見、漉水囊所得耳，不制天眼見也。",
    "T23n1440_008:0552b25_5": "凡用水法，應取上好細疊縱廣一肘作漉水囊，令一比丘持戒多聞深信罪福安詳審悉肉眼清淨者令其知水，如法漉水置一器中足一日用。",
    "T23n1440_008:0552b28_6": "明日更看，若有蟲者，應更好漉，以淨器盛水向日諦視。",
    "T23n1440_008:0552b29_7": "若故有蟲，應作二重漉水囊。",
    "T23n1440_008:0552c01_8": "若二重故有蟲者，應三重作。",
    "T23n1440_008:0552c02_9": "若故有蟲，不應此處住，應急移去。",
    "T23n1440_008:0552c02_10": "是中犯者，若比丘知水有蟲用者，隨所有蟲死，一一波逸提。",
    "T23n1440_008:0552c04_11": "若比丘用有蟲水煮飯羹湯浣染洗口身手足一切用者，隨爾所蟲死，一一波逸提。",
    "T23n1440_008:0552c06_12": "若有蟲水無蟲想用，波逸提。",
    "T23n1440_008:0552c06_13": "若有蟲水有蟲想、有蟲水疑用，波逸提。",
    "T23n1440_008:0552c07_14": "若無蟲水有蟲想、無蟲水疑用，突吉羅。",
    "T23n1440_008:0552c08_15": "若無蟲水無蟲想用，無罪。",
    "T23n1440_008:0552c10_0": "九十事第四十二",
    "T23n1440_008:0552c11_0": "此是共戒，比丘、尼俱波逸提，三眾突吉羅。",
    "T23n1440_008:0552c11_1": "此戒於五道中，人道中得波逸提，餘道突吉羅，以趣異故。",
    "T23n1440_008:0552c13_2": "食家，女人名男子食。",
    "T23n1440_008:0552c13_3": "家者，白衣房舍也。",
    "T23n1440_008:0552c14_4": "此戒體，若白衣舍是行婬欲處，更無異人，此處強坐，令他夫婦所欲不得隨意，得波逸提。",
    "T23n1440_008:0552c16_5": "是中犯者，若比丘食家中強坐，波逸提。",
    "T23n1440_008:0552c17_6": "若起還坐、隨起還坐，得爾所波逸提。",
    "T23n1440_008:0552c18_0": "不犯者，斷婬欲家、若受齋家，若有所尊重人在座，和上阿闍梨父母，如是此名尊重人也。",
    "T23n1440_008:0552c20_1": "若此舍多人出入處，不犯。",
    "T23n1440_008:0552c20_2": "此戒與夫婦一處，後戒獨一女人為異。",
    "T23n1440_008:0552c22_0": "九十事第四十三",
    "T23n1440_008:0552c23_0": "此是共戒，比丘、尼俱波逸提，三眾突吉羅。",
    "T23n1440_008:0552c23_1": "於五道中，人道得波逸提，餘道突吉羅，以趣異故。",
    "T23n1440_008:0552c25_2": "食家中者，義如前說。",
    "T23n1440_008:0552c25_3": "此戒體，比丘獨與一女人深屏處坐，波逸提。",
    "T23n1440_008:0552c26_4": "獨者，獨與一女人，更無第三人。",
    "T23n1440_008:0552c27_5": "是中犯者，若比丘，有食家獨與一女人共坐，三事起一波逸提：一者有食家、二者獨與一女人、三者深邃處坐。",
    "T23n1440_008:0552c29_6": "若從坐起還坐，隨得爾所波逸提，更得三事起一波逸提。",
    "T23n1440_008:0553a02_7": "隨起還坐，隨得爾所波逸提。",
    "T23n1440_008:0553a02_8": "若閉戶向外無淨人者，波逸提。",
    "T23n1440_008:0553a03_9": "若開戶向外有淨人者，突吉羅。",
    "T23n1440_008:0553a04_10": "若開戶向內有淨人，不犯。",
    "T23n1440_008:0553a04_11": "此前後二戒，若是童女、石女、小女未堪作婬欲者，若根壞，盡突吉羅。",
    "T23n1440_008:0553a06_12": "與女屏處坐戒，凡有二種：一與夫婦同處、二與女人獨處坐。",
    "T23n1440_008:0553a07_13": "與女人露處坐正有一種，更無第三人。",
    "T23n1440_008:0553a08_14": "與尼亦有屏處坐戒，如前戒。",
    "T23n1440_008:0553a09_15": "不與尼屏處坐戒，是亦有與尼露處坐戒。",
    "T23n1440_008:0553a10_16": "此九十事無在尼戒，因尼有緣故制同戒。",
    "T23n1440_008:0553a12_0": "九十事第四十四",
    "T23n1440_008:0553a13_0": "此戒共，三眾突吉羅。",
    "T23n1440_008:0553a13_1": "毘羅然國，近雪山故，名毘羅然，是外道沙門志所樂處。",
    "T23n1440_008:0553a14_2": "阿耆達者，以供養火故，名阿耆達。",
    "T23n1440_008:0553a15_3": "問：頗有沙門為大眾師，多人所敬者不？",
    "T23n1440_008:0553a16_4": "佛將受宿報故，令發是念。",
    "T23n1440_008:0553a17_5": "端政者，身端政、衣服端政、威儀端政、法端政。",
    "T23n1440_008:0553a18_6": "諸根寂靜者，六根不亂故。",
    "T23n1440_008:0553a18_7": "身有圓光如真金聚，設以閻浮檀金置於佛前，佛出一臂即如土石，無復光色。",
    "T23n1440_008:0553a20_8": "即還自國，為佛及僧辦夏四月多美飲食。",
    "T23n1440_008:0553a21_9": "所以辦四月者，以夏一時有四月故、又彼國安居常以四月故也。",
    "T23n1440_008:0553a23_0": "斷外人客、女樂自娛，外事好惡一不得白。",
    "T23n1440_008:0553a24_0": "問曰：「佛是豪族，加是法王舉世所宗；不畏毀失遠近聽望，何故爾也？」",
    "T23n1440_008:0553a25_1": "答曰：「此婆羅門王，從無始來為癡闇所盲，不顧好惡，是故爾耳。",
    "T23n1440_008:0553a27_0": "又此婆羅門長夜惡邪，是法怨賊，雖復請佛無信敬心，是故不以為意。",
    "T23n1440_008:0553a28_1": "又佛欲現受宿報，故使爾耳。",
    "T23n1440_008:0553a29_2": "又云：阿耆達本無惡心，直為外人所誤，是使爾耳。」",
    "T23n1440_008:0553b01_3": "王夜夢，見自身倒地，佛即挽起。",
    "T23n1440_008:0553b02_4": "覺已請諸婆羅門師以占此夢。",
    "T23n1440_008:0553b02_5": "諸婆羅門以懷嫉心誑言：「此夢是大不祥。」",
    "T23n1440_008:0553b03_6": "阿耆達言：「何以却之？」",
    "T23n1440_008:0553b04_7": "婆羅門言：「王當四月斷外人客、女樂自娛。",
    "T23n1440_008:0553b05_8": "可滅此也。」",
    "T23n1440_008:0553b05_9": "即隨其語如法行之。",
    "T23n1440_008:0553b06_10": "無上道者，道凡三種：一聲聞究竟道、二辟支佛究竟道、三佛究竟道。",
    "T23n1440_008:0553b07_11": "此三道究竟入泥洹門，故名道也。",
    "T23n1440_008:0553b08_12": "佛究竟道，於三道中最為無上道。",
    "T23n1440_008:0553b09_13": "剃除鬚髮著袈裟。",
    "T23n1440_008:0553b09_14": "問曰：「佛常剃除不？」",
    "T23n1440_008:0553b10_15": "答曰：「不爾。",
    "T23n1440_008:0553b10_16": "佛髮常如剃髮後一七日狀。」",
    "T23n1440_008:0553b11_17": "問曰：「佛初得道時著袈裟不？」",
    "T23n1440_008:0553b11_18": "答曰：「無有白衣得佛者。",
    "T23n1440_008:0553b12_19": "要有三十二相，出家著法衣，威儀具足捨離煩惱，而復一切種智入其身內，如王女喻也。",
    "T23n1440_008:0553b14_20": "若凡夫若聲聞若緣覺，一切種智終不入其身也。",
    "T23n1440_008:0553b15_21": "佛苦行三阿僧祇劫，緣覺百劫，聲聞二三身亦可得也。」",
    "T23n1440_008:0553b16_22": "佛與大眾止此林中。",
    "T23n1440_008:0553b17_23": "所以然者，以稱本要四聖種法，又欲折伏將來弟子憍慢心故。",
    "T23n1440_008:0553b18_24": "若有弟子得諸禪定，又有多聞通經藏者，謂應常處僧坊堂閣、不處林藪；而三界法王尚處林野，況餘人也。",
    "T23n1440_008:0553b21_25": "又為將來弟子作軌則故，佛既受處山澤，後諸弟子甘心受行。",
    "T23n1440_008:0553b22_26": "又欲為天龍善神說法故，一切天龍多樂閑靜，是故如來處林樹下。",
    "T23n1440_008:0553b24_27": "是時舍利弗獨住不空道山中，受天王釋夫人阿修羅女請四月安居。",
    "T23n1440_008:0553b25_28": "問曰：「人云何能消天食耶？」",
    "T23n1440_008:0553b26_29": "答曰：「得禪定人不可思議，不足致疑也。",
    "T23n1440_008:0553b27_30": "又諸天食多，人雖得食，不得如天食法少食則消。」",
    "T23n1440_008:0553b28_31": "昔維衛佛時高行梵志因緣應此中說。",
    "T23n1440_008:0553b29_32": "凡馬食麥二斗，一斗與馬、一斗與比丘。",
    "T23n1440_008:0553c01_33": "中有良馬，食麥四斗，二斗與馬、二斗與佛。",
    "T23n1440_008:0553c02_34": "問曰：「佛法平等，何以一多一少？」",
    "T23n1440_008:0553c03_35": "答曰：「僧祈物者法應平等，此檀越麥，隨施主意。",
    "T23n1440_008:0553c04_36": "又佛身大、比丘身小，各量腹食，不失平等義也。」",
    "T23n1440_008:0553c05_37": "阿難取佛分麥并取自分，入聚落中，一女人前讚佛功德，讚佛色身及法身梵音聲。",
    "T23n1440_008:0553c07_38": "菩薩修行時，於口四業多修二業：一不惡口，得梵音聲；二修不非時語，得凡所言說人皆信受。",
    "T23n1440_008:0553c09_39": "若作飯者，應彌勒佛時作轉輪聖王玉女寶。",
    "T23n1440_008:0553c10_40": "自作飯者此福無量，以此因緣故，必至阿耨多羅三藐三菩提。",
    "T23n1440_008:0553c12_0": "凡發菩提心有二種：一見佛發心、二聞法發心。",
    "T23n1440_008:0553c13_1": "此女人亦見佛亦聞法，先聞阿難說佛功德；後取麥時，以心福深重故，一切林障廓然開闢。",
    "T23n1440_008:0553c15_2": "遙見世尊，阿難以指示之，此是佛也。",
    "T23n1440_008:0553c16_3": "女人見佛光相殊特，內心喜勇發菩提心。",
    "T23n1440_008:0553c17_4": "佛言：「除佛五眾，餘殘出家人皆名外道。」",
    "T23n1440_008:0553c18_5": "食者，十五種食皆名為食。",
    "T23n1440_008:0553c18_6": "是中犯者，若比丘一時與外道十五種食，一波逸提；若一一與，一一波逸提。",
    "T23n1440_008:0553c20_7": "不犯者，若外道外道女病、若親里、若求出家時與，不犯。",
    "T23n1440_008:0553c21_8": "出家時者，四月試時化食，若化主欲令人食飽滿，即得飽滿；若不欲者，即不得也。",
    "T23n1440_008:0553c23_9": "若盜化物，得對首偷蘭遮。",
    "T23n1440_008:0553c24_10": "食化食，無殘宿食罪。",
    "T23n1440_008:0553c24_11": "若五眾勸檀越作食，一切無過。",
    "T23n1440_008:0553c25_12": "但比丘食三種所勸食波逸提，食比丘、沙彌所勸食無罪也。",
    "T23n1440_008:0553c26_13": "若自手與一切九十六種異見人食，不問在家出家、裸形有衣，悉波逸提。",
    "T23n1440_008:0553c28_14": "若教人與，突吉羅。",
    "T23n1440_008:0553c28_15": "與一切無見人食，無咎。",
    "T23n1440_008:0553c29_16": "若眾僧與外道食亦無過，正不得自手與。",
    "T23n1440_008:0554a02_0": "九十事第四十五",
    "T23n1440_008:0554a03_0": "此是共戒，比丘、尼俱波逸提，三眾突吉羅。",
    "T23n1440_008:0554a03_1": "與諸比丘結戒者，為佛法尊重故、為滅誹謗故、為息諸惡法增長善法故。",
    "T23n1440_008:0554a05_2": "是中犯者，若比丘故往看軍發行，得見波逸提，不見突吉羅。",
    "T23n1440_008:0554a07_0": "軍有四兵：象兵、馬兵、車兵、步兵。",
    "T23n1440_008:0554a07_1": "或四兵為一軍，或三二一兵為一軍，若故往觀乃至一兵軍，從高至下、從下向高，得見波逸提，不得見突吉羅。",
    "T23n1440_008:0554a10_2": "若不故往，以行來因緣道由中過，不犯。",
    "T23n1440_008:0554a11_3": "若住立看，壞威儀突吉羅。",
    "T23n1440_008:0554a11_4": "若左右反顧看，突吉羅，除因緣。",
    "T23n1440_008:0554a12_5": "因緣者，若王、王夫人、太子、大臣、大官、諸將，如是等遣使喚，往者不犯。",
    "T23n1440_008:0554a14_0": "凡人亦爾，止誹謗故，若喚不往。",
    "T23n1440_008:0554a14_1": "當言：「比丘有所求時不喚自來，無所求時故喚不來。」",
    "T23n1440_008:0554a16_0": "為沙門果故，若往說法，或得須陀洹、或得斯陀含、或得阿那含，又長信敬善根故，又以道俗相須，長養佛法故，是以聽往。",
    "T23n1440_008:0554a18_1": "以歡喜心故，得沙門果也。",
    "T23n1440_008:0554a20_0": "九十事第四十六",
    "T23n1440_008:0554a21_0": "此是共戒，比丘、尼俱波逸提，三眾突吉羅。",
    "T23n1440_008:0554a21_1": "是中犯者，若比丘往軍中過二夜宿，當至第三夜地了時，波逸提。",
    "T23n1440_008:0554a23_2": "若軍中病、若狂心亂心病壞心，不犯。",
    "T23n1440_008:0554a25_0": "九十事第四十七",
    "T23n1440_008:0554a26_0": "此是共戒，比丘、尼俱波逸提，三眾突吉羅。",
    "T23n1440_008:0554a26_1": "是中犯者，若比丘往看軍陣、看器仗，得見波逸提，不見突吉羅。",
    "T23n1440_008:0554a28_2": "若從下向高、從高向下，得見者波逸提，不得見突吉羅。",
    "T23n1440_008:0554a29_3": "四兵乃至一軍亦如是。",
    "T23n1440_008:0554b01_4": "若觀牙旗幢幡、兩陣合戰，波逸提。",
    "T23n1440_008:0554b02_0": "不犯者，不故往、有因緣道由中過，不犯。",
    "T23n1440_008:0554b02_1": "此戒體，比丘在軍中二宿時，故往看軍陣，看器仗、牙旗幢幡、兩陣合戰，波逸提。",
    "T23n1440_008:0554b04_2": "設不在軍二宿住，時故往看乃至軍陣合戰，亦波夜提。",
    "T23n1440_008:0554b06_3": "若坐不見、故立看者，突吉羅。",
    "T23n1440_008:0554b06_4": "乃至見軍幢幡，波逸提。",
    "T23n1440_008:0554b08_0": "九十事第四十八",
    "T23n1440_008:0554b09_0": "此是共戒，比丘、尼俱波逸提，三眾突吉羅。",
    "T23n1440_008:0554b09_1": "是中犯者，若比丘以瞋心故，若以手打，若肘若膝、若脚若杖打，皆波逸提。",
    "T23n1440_008:0554b11_2": "若餘身分打，皆突吉羅。",
    "T23n1440_008:0554b12_3": "若為呪故、若食噎打拍，不犯。",
    "T23n1440_008:0554b12_4": "若比丘打比丘尼，突吉羅。",
    "T23n1440_008:0554b13_5": "若打三眾，突吉羅。",
    "T23n1440_008:0554b13_6": "若打得戒沙彌、盲瞎聾瘂、波利婆沙摩那埵比丘，悉波逸提。",
    "T23n1440_008:0554b15_7": "戲笑打他，突吉羅。",
    "T23n1440_008:0554b15_8": "六罪人、五法人、越濟人、賊住人、本破戒捨戒還俗更作比丘、在家無師僧、污比丘尼、殺阿羅漢、不能男、不見擯、不作擯、惡邪不除擯，打者皆突吉羅。",
    "T23n1440_008:0554b18_9": "若打他，或波羅夷、或僧殘、或偷蘭遮、或突吉羅、或波逸提。",
    "T23n1440_008:0554b20_10": "若殺心打他，死者波羅夷。",
    "T23n1440_008:0554b20_11": "不死，偷蘭遮。",
    "T23n1440_008:0554b21_12": "若婬亂心打比丘尼、式叉摩尼、沙彌尼、白衣女人，悉僧殘。",
    "T23n1440_008:0554b22_13": "若無殺意，但瞋心打比丘，波逸提。",
    "T23n1440_008:0554b23_14": "打不滿及打餘人，皆突吉羅。",
    "T23n1440_008:0554b24_0": "九十事第四十九",
    "T23n1440_008:0554b25_0": "此是共戒，尼俱波逸提，三眾突吉羅。",
    "T23n1440_008:0554b25_1": "此與前戒，打、擬為異，餘義盡同前戒。",
    "T23n1440_008:0554b26_2": "若打，波逸提；舉擬欲打便止，突吉羅，以打不滿故。",
    "T23n1440_008:0554b27_3": "此戒本意不規打，直欲掌擬令其惱怖，但擬波夜提。",
    "T23n1440_008:0554b29_0": "如本意欲女人上出精，若遂意僧殘；若不精出，直摩捉便止，偷蘭遮。",
    "T23n1440_008:0554c01_1": "若本心直規摩捉，樂意僧殘。",
    "T23n1440_008:0554c02_2": "此二戒亦爾。",
    "T23n1440_008:0554c02_3": "是中犯者，若比丘舉手掌脚掌、舉肘舉膝杖，擬向比丘，波逸提。",
    "T23n1440_008:0554c03_4": "擬向比丘尼、式叉摩尼、沙彌尼，突吉羅。",
    "T23n1440_008:0554c04_5": "若擬向得戒沙彌、盲瞎聾瘂、波利婆沙摩那埵、苦切驅出等羯磨人，皆波逸提。",
    "T23n1440_008:0554c06_6": "六罪人、五法人、越濟人、賊住人、本破戒捨戒還俗更作比丘、在家無師僧、污比丘尼、殺阿羅漢、不見擯、不作擯、惡邪不除擯、不能男，盡突吉羅。",
    "T23n1440_008:0554c09_7": "或有擬向，波羅夷、偷蘭遮、波逸提、突吉羅。",
    "T23n1440_008:0554c10_8": "若殺心擬向他，死者波羅夷。",
    "T23n1440_008:0554c11_9": "不死者，偷蘭遮。",
    "T23n1440_008:0554c11_10": "不作殺心，但瞋心擬向比丘，波逸提。",
    "T23n1440_008:0554c12_11": "餘身分擬向，突吉羅。",
    "T23n1440_008:0554c13_12": "擬向餘人，突吉羅。",
    "T23n1440_008:0554c13_13": "不犯者，若比丘舉掌，遮惡獸、若遮惡人，如是等為救護恐難，不犯。",
    "T23n1440_008:0554c16_0": "九十事第五十",
    "T23n1440_008:0554c17_0": "此是共戒，少分不共。",
    "T23n1440_008:0554c17_1": "尼覆藏七波羅夷，波逸提；覆藏行婬，波羅夷。",
    "T23n1440_008:0554c18_2": "此不共戒，三眾突吉羅。",
    "T23n1440_008:0554c19_3": "無根誹謗他有四種：以無根波羅夷謗他，僧殘；以無根出佛身血、無根破僧輪謗他四人，偷蘭遮；以無根僧殘謗他，波逸提；以無根波逸提、波羅提提舍尼、突吉羅謗他，突吉羅。",
    "T23n1440_008:0554c23_0": "是名四種。",
    "T23n1440_008:0554c23_1": "向未受具戒人說他麁罪，有三種：一波羅夷、僧殘，得波逸提；二說他出佛身血、破僧輪，得對首偷蘭遮；三說他波逸提、波羅提提舍尼、突吉羅，得突吉羅。",
    "T23n1440_008:0554c26_2": "覆藏麁罪有三種：覆藏波羅夷、僧殘，得波逸提；覆藏出佛身血、壞僧輪，得對首偷蘭遮；下三篇，得突吉羅。",
    "T23n1440_008:0555a01_0": "九十事第五十一",
    "T23n1440_008:0555a02_0": "此是共戒，比丘、尼俱波逸提，三眾突吉羅。",
    "T23n1440_008:0555a02_1": "此戒體，若比丘為惱故令失食，將向白衣舍，惱使令還。",
    "T23n1440_008:0555a04_2": "是中犯者，若比丘語餘比丘言：「汝來共到他家。」",
    "T23n1440_008:0555a05_3": "若未來入城門令還者，突吉羅。",
    "T23n1440_008:0555a05_4": "若入城門令還者，亦突吉羅。",
    "T23n1440_008:0555a06_5": "若未來入外門中門內門令還者，突吉羅。",
    "T23n1440_008:0555a07_6": "若入內門未至聞處令還者，亦突吉羅。",
    "T23n1440_008:0555a08_7": "若至聞處令還者，波逸提。",
    "T23n1440_008:0555a09_8": "如跋難陀語達摩令還時，檀越聞處，是名聞處。",
    "T23n1440_008:0555a10_9": "若檀越偶出，見其還去，喚使令住。",
    "T23n1440_008:0555a10_10": "若聞而不住，突吉羅。",
    "T23n1440_008:0555a11_11": "若不聞者，波逸提。",
    "T23n1440_008:0555a12_0": "九十事第五十二",
    "T23n1440_008:0555a13_0": "此是共戒，比丘、尼俱波逸提，三眾突吉羅。",
    "T23n1440_008:0555a13_1": "此戒體，無病無餘因緣，露地然火向得罪。",
    "T23n1440_008:0555a14_2": "冷熱風病隨何病須火消息，是名病。",
    "T23n1440_008:0555a15_3": "可然火物凡有五種：一草、二木、三牛屎、四木皮、五糞掃。",
    "T23n1440_008:0555a16_4": "此五種物，若自然、若使人然，波逸提。",
    "T23n1440_008:0555a17_5": "必在無覆障處然向物。",
    "T23n1440_008:0555a18_6": "五事中，若一時以五種著火中，一波逸提；若一一著火中，一一波逸提。",
    "T23n1440_008:0555a19_7": "若他先然火，後隨何事著火中，各得波逸提。",
    "T23n1440_008:0555a20_8": "若與他前已然薪，突吉羅。",
    "T23n1440_008:0555a21_9": "若手把火東西房，無罪。",
    "T23n1440_008:0555a22_10": "若以一莖小薪、若一把草著火中，波逸提。",
    "T23n1440_008:0555a23_0": "若露地火灰，炭著火中，突吉羅。",
    "T23n1440_008:0555a23_1": "不犯者，若病、若煮飯煮羹煮粥煮肉煮湯、煮染熏鉢、治杖治戶鉤，如是等因緣不犯。",
    "T23n1440_008:0555a25_2": "若行路盛寒，不犯。",
    "T23n1440_008:0555a27_0": "九十事第五十三",
    "T23n1440_008:0555a28_0": "此是共戒，比丘、尼俱波逸提，三眾不犯。",
    "T23n1440_008:0555a28_1": "羯磨跋難陀者，或言驅出羯磨、或言依止羯磨、或言不見擯羯磨、或言惡邪不除擯羯磨。",
    "T23n1440_008:0555b01_2": "佐助六群比丘者，或言六群中一人，或言六群門徒甚多，是門徒中一人。",
    "T23n1440_008:0555b03_3": "僧事者，若白羯磨、白二白四、若布薩說戒自恣、若差十四人。",
    "T23n1440_008:0555b04_4": "是中犯者，若比丘如法僧事與欲竟，後悔言：「我不應與。」",
    "T23n1440_008:0555b06_5": "波逸提。",
    "T23n1440_008:0555b06_6": "隨心悔言，一一波逸提，除僧羯磨事。",
    "T23n1440_008:0555b07_7": "僧凡所斷事和合作已，後悔譏呵，突吉羅。",
    "T23n1440_008:0555b08_8": "若僧如法作一切羯磨事已，後呵言不可，波逸提。",
    "T23n1440_008:0555b09_9": "若僧作一切羯磨事，作不如法，當時力不能有所轉易故，默然而不呵，後言不可，無罪。",
    "T23n1440_008:0555b11_10": "除僧羯磨，一切非羯磨事，眾僧和合共斷決之，後更呵者，若順法順毘尼者，波逸提。",
    "T23n1440_008:0555b13_11": "若雖是王制，不順毘尼，突吉羅。",
    "T23n1440_008:0555b14_0": "九十事第五十四",
    "T23n1440_008:0555b15_0": "此是共戒，比丘、尼俱波逸提，三眾無犯。",
    "T23n1440_008:0555b15_1": "邊小房者，或言諸房舍最是邊外故言邊。",
    "T23n1440_008:0555b16_2": "又言房舍卑陋少諸臥具所須，於三品中最是下者，故名為邊。",
    "T23n1440_008:0555b18_3": "與諸比丘結戒者，為佛法尊重故、為息誹謗故。",
    "T23n1440_008:0555b19_4": "與未受大戒，一房過二宿，波逸提。",
    "T23n1440_008:0555b20_5": "所以聽二宿者，以若都不聽，或有失命因緣。",
    "T23n1440_008:0555b21_6": "又若不聽二宿，必有種種惱事因緣。",
    "T23n1440_008:0555b21_7": "以憐愍故，得共二宿。",
    "T23n1440_008:0555b22_8": "以護佛法故，不聽三宿。",
    "T23n1440_008:0555b22_9": "未受大戒者，除比丘、比丘尼，餘一切人是。",
    "T23n1440_008:0555b23_10": "舍有四種：一者一切覆一切障；二者一切障不一切覆；三者一切覆半障；四者一切覆少障。",
    "T23n1440_008:0555b26_0": "是中犯者，若比丘與未受大戒人，四種舍中宿過二夜，波逸提。",
    "T23n1440_008:0555b27_1": "起已還臥，得爾所波夜提。",
    "T23n1440_008:0555b28_2": "若通夜坐，不犯。",
    "T23n1440_008:0555b28_3": "若共宿過二夜已，第三夜更共異人宿，波逸提，以前人相續故。",
    "T23n1440_008:0555b29_4": "若共宿二夜已，移在餘處，過一宿已還共同宿，無過。",
    "T23n1440_008:0555c02_0": "若直有覆無障，突吉羅。",
    "T23n1440_008:0555c02_1": "若但有障無覆，突吉羅。",
    "T23n1440_008:0555c03_2": "若却入內閉戶，無犯。",
    "T23n1440_008:0555c03_3": "若大籬牆內，無過。",
    "T23n1440_008:0555c04_0": "若黃門、二根共宿一夜，突吉羅。",
    "T23n1440_008:0555c04_1": "過二宿，波逸提。",
    "T23n1440_008:0555c05_2": "若一切覆，三邊障、一邊不障，突吉羅。",
    "T23n1440_008:0555c06_0": "九十事第五十五",
    "T23n1440_008:0555c07_0": "此是共戒，比丘、尼俱波逸提，三眾突吉羅。",
    "T23n1440_008:0555c07_1": "阿利吒比丘先是外道弟子，外道邪師遣入佛法中倒亂佛法。",
    "T23n1440_008:0555c09_2": "其人聰明利根，不經少時通達三藏，即便倒說，云行障道法不能障道；盡其智辯不能令成。",
    "T23n1440_008:0555c11_3": "此戒體，先三軟語約勅不止，次僧中白四羯磨約勅。",
    "T23n1440_008:0555c12_4": "若如法如律如佛教三諫不止，波逸提。",
    "T23n1440_008:0555c13_5": "三眾惡邪不除，亦三教不止盡滅擯。",
    "T23n1440_008:0555c15_0": "九十事第五十六",
    "T23n1440_008:0555c16_0": "此是共戒，比丘、尼俱波夜提，三眾不犯。",
    "T23n1440_008:0555c16_1": "與諸比丘結戒者，為滅惡法故、為佛法清淨故。",
    "T23n1440_008:0555c17_2": "此戒體，若比丘知比丘如法作惡邪不除擯，便與共住同室宿，波逸提。",
    "T23n1440_008:0555c19_3": "共事者，有二種事：一法事、二財物事。",
    "T23n1440_008:0555c20_4": "共住者，共是人住，作白白二白四羯磨、布薩說戒自恣、差十四人羯磨。",
    "T23n1440_008:0555c22_0": "是中犯者，若比丘共擯人作法事，若教經法、若羯磨，波逸提。",
    "T23n1440_008:0555c23_1": "若經說，事事波逸提。",
    "T23n1440_008:0555c23_2": "若別句說，句句波逸提。",
    "T23n1440_008:0555c24_3": "若從擯人問義受經亦如是。",
    "T23n1440_008:0555c25_0": "共財者，若比丘與擯人衣鉢乃至與終身藥，皆波逸提。",
    "T23n1440_008:0555c26_1": "若從擯人取衣鉢乃至取終身藥，皆波逸提。",
    "T23n1440_008:0555c27_2": "若四種舍中共臥、取者，波逸提。",
    "T23n1440_008:0555c28_0": "起已還臥、隨起還臥，一一波逸提。",
    "T23n1440_008:0555c28_1": "若通夜坐不臥，突吉羅。",
    "T23n1440_008:0556a01_0": "九十事第五十七",
    "T23n1440_008:0556a02_0": "此是共戒，比丘、尼俱波逸提，三眾無犯。",
    "T23n1440_008:0556a02_1": "此戒體，若比丘知是滅擯沙彌，便畜營恤共事共宿，波逸提。",
    "T23n1440_008:0556a04_2": "是中犯者，若比丘教擯沙彌經法，若偈說，偈偈波逸提；若經說，事事波夜提；若別句說，句句波逸提。",
    "T23n1440_008:0556a06_3": "若從擯沙彌受經讀誦亦如是。",
    "T23n1440_008:0556a07_4": "若與衣鉢乃至終身藥，皆波逸提。",
    "T23n1440_008:0556a07_5": "若從取鉢取衣乃至終身藥，皆波逸提。",
    "T23n1440_008:0556a08_6": "若四種房中共宿，波逸提。",
    "T23n1440_008:0556a09_7": "若起已還臥、隨起還臥，隨得爾所波逸提。",
    "T23n1440_008:0556a10_8": "若通夜坐不臥，亦波逸提。",
    "T23n1440_008:0556a11_0": "若沙彌惡邪不除三教不止，與滅擯羯磨。",
    "T23n1440_008:0556a11_1": "若服俗作白衣、後還作沙彌，即先羯磨。",
    "T23n1440_008:0556a12_2": "若受具戒，亦即先羯磨。",
    "T23n1440_008:0556a13_3": "若根變作沙彌尼，亦即先羯磨。",
    "T23n1440_008:0556a14_4": "三眾共惡邪不除擯，共宿共事共住，突吉羅。",
    "T23n1440_008:0556a15_5": "共滅擯三眾，共宿共事，亦突吉羅。",
    "T23n1440_008:0556a16_0": "九十事第五十八",
    "T23n1440_008:0556a17_0": "此是共戒，比丘、尼俱波逸提，三眾不犯。",
    "T23n1440_008:0556a17_1": "若寶者，金銀、車璩、馬瑙、琉璃、真珠、若金薄金像。",
    "T23n1440_008:0556a19_0": "凡是寶器，捉者一切波逸提。",
    "T23n1440_008:0556a19_1": "若金像，自捉舉波逸提；若淨人共舉，無犯。",
    "T23n1440_008:0556a20_2": "一切似寶，若捉若舉，無犯。",
    "T23n1440_008:0556a21_3": "若以似寶作女人莊嚴具，捉者突吉羅。",
    "T23n1440_008:0556a22_4": "若以作男子莊嚴具，除矛矟弓箭刀杖，作鞍勒鞭帶，一切捉者無犯。",
    "T23n1440_008:0556a23_5": "若捉鎧、一切樂器，突吉羅。",
    "T23n1440_008:0556a24_6": "若自捉錢，突吉羅。",
    "T23n1440_008:0556a24_7": "若比丘捉重寶，波逸提。",
    "T23n1440_008:0556a25_8": "若使三眾白衣捉，無犯。",
    "T23n1440_008:0556a25_9": "除僧坊內，若住處內若有人忘寶，應如是立心取：「有主來索當還。」",
    "T23n1440_008:0556a27_10": "是應爾。",
    "T23n1440_008:0556a27_11": "僧坊內者，牆塹籬障內。",
    "T23n1440_008:0556a28_12": "住處內者，隨白衣舍安止比丘住處，是名住處內。",
    "T23n1440_008:0556a29_13": "此二處有人忘寶在中，若有淨人教取看弆，若無淨人應自取舉。",
    "T23n1440_008:0556b01_14": "若有主來應問相，相應然後與，若不相應不應與。",
    "T23n1440_008:0556b03_0": "若僧籬牆外復白衣住處，不應取。",
    "T23n1440_008:0556b03_1": "次第法如律文說。",
    "T23n1440_008:0556b05_0": "九十事第五十九",
    "T23n1440_008:0556b06_0": "此是共戒，尼波逸提，三眾突吉羅。",
    "T23n1440_008:0556b06_1": "新衣者，不問新故，自以初得故名為新。",
    "T23n1440_008:0556b07_2": "色有五大色：黃、赤、青、黑、白。",
    "T23n1440_008:0556b08_3": "黃者，欝金根黃藍染。",
    "T23n1440_008:0556b08_4": "赤者，羊草落沙染。",
    "T23n1440_008:0556b09_5": "青者，或言藍黛，是或言其流，非即是也，是亦禁。",
    "T23n1440_008:0556b10_6": "餘未識其本。",
    "T23n1440_008:0556b10_7": "凡此五大色，若自染，突吉羅。",
    "T23n1440_008:0556b11_8": "若作衣，不成受。",
    "T23n1440_008:0556b11_9": "若作應量衣、不應量衣，一切不得著。",
    "T23n1440_008:0556b12_10": "若先得五大色衣，後更改作如法色，則成受持。",
    "T23n1440_008:0556b13_11": "若先作如法色，後以五大色後壞者，不成受持。",
    "T23n1440_008:0556b14_12": "雖不成受，若作三點淨者，得一切處著。",
    "T23n1440_008:0556b15_13": "若紺黑青作衣，不成受持。",
    "T23n1440_008:0556b16_0": "除三衣，餘一切衣但作三點淨，著無過。",
    "T23n1440_008:0556b16_1": "若皂木蘭作衣，一切得作亦成受持。",
    "T23n1440_008:0556b17_2": "若非純青淺青及碧，作點淨得作衣裏，舍勒外若不現得著；若作現處衣，盡不得著。",
    "T23n1440_008:0556b19_3": "赤黃白色，色不純大者亦如是。",
    "T23n1440_008:0556b20_4": "除富羅革屣，餘一切衣臥具物乃至腰帶，盡應三點淨。",
    "T23n1440_008:0556b21_5": "若不點淨著用者，皆波逸提。",
    "T23n1440_008:0556b22_6": "一切不如法色衣不成受持，一切如法色衣則成受持。",
    "T23n1440_008:0556b23_7": "一切如法色衣、不如法色衣，不作淨著者，皆波逸提。",
    "T23n1440_008:0556b24_8": "若衣故點滅，猶是淨衣，不須更點淨。",
    "T23n1440_008:0556b25_9": "若先點淨衣，更以新物段補，設十處五處，但一處作一點淨，不須一一淨也，以皆却刺補故。",
    "T23n1440_008:0556b27_10": "若但直縫者，應各各作點淨。",
    "T23n1440_008:0556b28_11": "若却刺補衣、若直縫補衣，設不作點淨，著者突吉羅。",
    "T23n1440_008:0556b29_12": "凡淨法有三種：一者如法三點淨衣，一切漿須作淨者，比丘得自作。",
    "T23n1440_008:0556c02_13": "二者若果菜五種子，應沙彌白衣作淨。",
    "T23n1440_008:0556c03_14": "三者若得二重以上革屣、若得新靴，應令白衣著行五六七步，即是作淨。",
    "T23n1440_008:0556c05_0": "如畜寶、用種種寶、販賣物，此三種物盡白衣邊作淨。",
    "T23n1440_008:0556c06_1": "復有二種淨：一故作淨，如界采五種子淳漿，若火若刀若爪甲若水故作淨，是名故作淨。",
    "T23n1440_008:0556c08_2": "二者不故作淨，如果菜五種子，若刀火自墮上即名作淨，鸚鵡亦爾；若雨墮漿中，即名為淨，是名不故作淨。",
    "T23n1440_008:0556c10_3": "凡壞色作點淨三種：一青、二皂、三木蘭。",
    "T23n1440_008:0556c11_4": "若如法色衣，以五大色作點，著者突吉羅。",
    "T23n1440_008:0556c12_5": "除五大色，有純色，黃、藍、欝金、落沙、青黛及一切青，名純色，亦不得著。",
    "T23n1440_008:0556c14_6": "若黃赤白衣，雖三點淨，著突吉羅。",
    "T23n1440_008:0556c15_7": "若先衣財時作點淨，後染作色成已，若更不點淨，無咎，以先淨故。",
    "T23n1440_008:0556c16_8": "五純色衣，不成受持，若作三點淨，著得突吉羅。",
    "T23n1440_008:0556c17_9": "若先純色、後以如法色壞，則成受持。",
    "T23n1440_008:0556c18_10": "紫草[木*柰]皮、櫱皮地黃、紅緋染色、黃櫨木，盡皆是不如法色。",
    "T23n1440_008:0556c19_11": "以如法色更染覆上，則成受持。",
    "T23n1440_008:0556c20_12": "若先如法色，後以不如法色更染作點淨，得著，不成受持。",
    "T23n1440_008:0556c22_0": "九十事第六十",
    "T23n1440_008:0556c23_0": "此是共戒，比丘、尼俱波逸提，三眾突吉羅。",
    "T23n1440_008:0556c23_1": "是中犯者，若比丘未滿十五日浴者，波逸提。",
    "T23n1440_008:0556c24_2": "若滿十五日、若過，不犯。",
    "T23n1440_008:0556c25_3": "除熱時者，春殘一月半、夏初一月，是二月半名熱時。",
    "T23n1440_008:0556c26_4": "律師云：天竺早熱，是名天竺熱時。",
    "T23n1440_008:0556c27_5": "如是隨處熱時早晚，數取二月半，於中浴無犯。",
    "T23n1440_008:0556c28_6": "病者，冷熱風病，洗浴得差，名病時。",
    "T23n1440_008:0556c29_7": "風時，必有塵坌污身體，是名風時。",
    "T23n1440_008:0557a01_8": "雨時者，必使雨水濕衣污染身體，是名雨時。",
    "T23n1440_008:0557a02_9": "作時者，乃至掃僧坊地五六尺，名為作時。",
    "T23n1440_008:0557a03_10": "行路時者，乃至半由旬若來若去。",
    "T23n1440_008:0557a04_11": "是中犯者，若比丘昨日來、今日浴，波逸提。",
    "T23n1440_008:0557a05_12": "若明日去、今日浴，波逸提。",
    "T23n1440_008:0557a05_13": "若即日來去經半由旬，浴者無犯。",
    "T23n1440_008:0557a06_14": "若無諸因緣，減半月浴者，波逸提。",
    "T23n1440_008:0557a07_15": "若有因緣，不語餘比丘輒浴者，突吉羅。",
    "T23n1440_008:0557a09_0": "九十事第六十一",
    "T23n1440_008:0557a10_0": "此是共戒，比丘、尼俱波逸提，三眾突吉羅。",
    "T23n1440_008:0557a10_1": "與諸比丘結戒者，為憐愍故，為斷罪惡故，為長敬信心故。",
    "T23n1440_008:0557a12_2": "是中犯者，有一種奪畜生命波逸提，自奪、教奪、遣使。",
    "T23n1440_008:0557a13_3": "凡三事以成殺罪：一眾生想、二殺眾生意、三斷命，波逸提。",
    "T23n1440_008:0557a14_4": "自殺者，欲令死故，若手拳、若以頭脚、若杖木瓦石刀矟弓箭等能殺眾生物，以此打擲，若死者波逸提。",
    "T23n1440_008:0557a17_5": "若不即死、後因是死，波逸提。",
    "T23n1440_008:0557a17_6": "若不即死、後不因是死，突吉羅。",
    "T23n1440_008:0557a18_7": "若以毒藥著眼中、若著身處分中、若著食中、若著行處臥處、若死不死義如前說。",
    "T23n1440_008:0557a20_8": "若作弶機撥按腹墮胎、乃至母腹中初得二根、念欲令死不死，義如前說。",
    "T23n1440_008:0557a22_9": "若教殺、若遣使殺，教使殺此乃殺彼，突吉羅。",
    "T23n1440_008:0557a23_10": "教令來殺乃去時殺，突吉羅。",
    "T23n1440_008:0557a23_11": "如是種種殺義，如波羅夷中說。",
    "T23n1440_008:0557a24_12": "正以人與畜生為異耳。",
    "T23n1440_008:0557a26_0": "九十事第六十二",
    "T23n1440_008:0557a27_0": "此是共戒，比丘、尼俱波夜提，三眾突吉羅。",
    "T23n1440_008:0557a27_1": "是中犯者，有六因緣：一生、二受具戒、三犯、四問、五物、六法。",
    "T23n1440_008:0557a29_2": "生者有二種：一問餘比丘：「汝何時生？」",
    "T23n1440_008:0557b01_3": "問：「汝腋下何時毛生？",
    "T23n1440_008:0557b01_4": "口邊何時生鬚？",
    "T23n1440_008:0557b02_0": "咽喉何時現？」",
    "T23n1440_008:0557b02_1": "受具戒有四種：若比丘問餘比丘：「汝何時受具戒？」",
    "T23n1440_008:0557b03_2": "二「誰是汝和上阿闍梨？",
    "T23n1440_008:0557b04_3": "誰是汝教授師？」",
    "T23n1440_008:0557b04_4": "三問：「汝於十眾受具戒、五眾中受耶？」",
    "T23n1440_008:0557b05_5": "四問：「汝於界外受具戒？",
    "T23n1440_008:0557b05_6": "為界內受耶？」",
    "T23n1440_008:0557b06_7": "犯者，有四種：一言犯僧殘、二犯波逸提、三犯波羅提提舍尼、四犯突吉羅。",
    "T23n1440_008:0557b07_8": "問者，問他比丘：「汝某聚落行某巷行，到某家坐，某處共某女人語，是惡名女人也。",
    "T23n1440_008:0557b09_9": "到某尼坊，共某尼語耶，惡名尼也。」",
    "T23n1440_008:0557b10_10": "是名問。",
    "T23n1440_008:0557b10_11": "物者，若比丘語餘比丘：「汝誰同心用鉢乃至終身藥？」",
    "T23n1440_008:0557b11_12": "法者，若比丘語他比丘：「莫多畜衣、莫數數食、莫別眾食、莫他不請入他家、莫非時入聚落、莫不著僧伽梨入村邑。」",
    "T23n1440_008:0557b14_13": "於前六事中，生者或得波逸提、或得突吉羅、或無罪。",
    "T23n1440_008:0557b15_14": "若推其生時年歲及三相久近，未應受具戒而受具戒，前人實不得戒，為慈愍好心語者，無罪。",
    "T23n1440_008:0557b17_15": "若故欲令其疑悔，突吉羅。",
    "T23n1440_008:0557b18_16": "若前人有戒，欲惱令疑悔，波逸提。",
    "T23n1440_008:0557b19_17": "若以後五事，欲令疑悔故語者，不問前比丘疑悔不疑悔，盡波逸提。",
    "T23n1440_008:0557b20_18": "除此六事，更以餘事欲令疑悔故語者，突吉羅。",
    "T23n1440_008:0557b21_19": "所謂語比丘言：「汝多眠、多食、多語言等，是人非比丘非沙門非釋子。」",
    "T23n1440_008:0557b23_20": "若以此六事令餘人疑悔者，突吉羅。",
    "T23n1440_008:0557b24_21": "所謂若比丘尼、三眾、在家無師僧、本破戒還俗後作比丘、越濟人、賊住、滅擯人、六罪人、五法人、狂心亂心病壞心、殺阿羅漢、污比丘尼、本不能男，盡突吉羅。",
    "T23n1440_008:0557b27_22": "若得戒沙彌、盲瞎聾瘂、不見擯、不作擯、惡邪不除擯、波利婆沙摩那埵、依止等四羯磨人，盡波逸提。",
    "T23n1440_008:0557b29_23": "若以此六事遣使教人，突吉羅。",
    "T23n1440_008:0557c02_0": "九十事第六十三",
    "T23n1440_008:0557c03_0": "此是共戒，比丘、尼俱波逸提，三眾突吉羅。",
    "T23n1440_008:0557c03_1": "是中犯者，若比丘以一指擊攊他比丘，波逸提。",
    "T23n1440_008:0557c05_0": "若以二三乃至九指一一擊攊，一一波逸提。",
    "T23n1440_008:0557c06_0": "若十指一時擊攊，一波逸提。",
    "T23n1440_008:0557c06_1": "若擊攊比丘尼、三眾、六罪人、五法人、狂心亂心病壞心、在家無師僧，如是等人，盡突吉羅。",
    "T23n1440_008:0557c08_2": "盲瞎聾瘂、波利婆沙摩那埵、得戒沙彌、不作不見惡邪不除、依止等四羯磨人，盡波逸提。",
    "T23n1440_008:0557c10_3": "若以木擊攊，突吉羅。",
    "T23n1440_008:0557c11_4": "若教人擊攊，突吉羅。",
    "T23n1440_008:0557c11_5": "十七群擊攊死者，是年少小比丘也。",
    "T23n1440_008:0557c13_0": "九十事第六十四",
    "T23n1440_008:0557c14_0": "此是共戒，比丘、尼俱波逸提，三眾突吉羅。",
    "T23n1440_008:0557c15_0": "與諸比丘結戒者，為佛法尊重故、為長敬信故、不廢正業故、為修正念故。",
    "T23n1440_008:0557c16_1": "是中犯者，有八種：一者作喜、二者作樂、三者作笑、四者戲、五者弄水、六者令他喜、七者令他樂、八者令他笑。",
    "T23n1440_008:0557c19_2": "若比丘於八事中趣為一事，若拍水、若倒沒、若如魚宛轉、若一臂浮若兩臂浮、若身涌若仰浮，如是等種種非威儀事，一一波逸提。",
    "T23n1440_008:0557c22_3": "乃至槃上有水，若坐床上以指畫之，突吉羅。",
    "T23n1440_008:0557c23_4": "不犯者，若為學浮、若直渡者，不犯。",
    "T23n1440_008:0557c25_0": "九十事第六十五",
    "T23n1440_008:0557c26_0": "此是共戒，比丘、尼俱波逸提，三眾突吉羅。",
    "T23n1440_008:0557c26_1": "舍有四種：一切覆一切障、一切障不一切覆、一切覆不一切障、一切覆少障。",
    "T23n1440_008:0557c28_2": "是中犯者，若比丘是四種舍中，共女人、畜生女宿，波逸提。",
    "T23n1440_008:0558a01_0": "若起還臥、隨起還臥，得爾所波逸提。",
    "T23n1440_008:0558a01_1": "不犯者，通夜不臥。",
    "T23n1440_008:0558a02_2": "乃至異舍有女人宿、孔容狸子入處，是舍中宿，波逸提。",
    "T23n1440_008:0558a03_3": "若房中有一女人，一波逸提。",
    "T23n1440_008:0558a04_4": "有十女人，十波逸提。",
    "T23n1440_008:0558a04_5": "此戒亦身教成罪、亦人上成罪。",
    "T23n1440_008:0558a05_6": "一臥一波逸提，十臥十波逸提，是名身教成罪。",
    "T23n1440_008:0558a06_7": "若一臥有一女人一墮，若一臥時有十女人十墮，是名人上得罪。",
    "T23n1440_008:0558a07_8": "若舍一切覆無障，突吉羅。",
    "T23n1440_008:0558a08_9": "若一切覆三邊有障一邊無障，若乃至一邊有障三邊無障，突吉羅。",
    "T23n1440_008:0558a10_10": "若四邊有障不一切覆，突吉羅。",
    "T23n1440_008:0558a10_11": "若一切覆一切障，不問大小，盡波逸提。",
    "T23n1440_008:0558a11_12": "若作都堂、招提舍，同覆同障。",
    "T23n1440_008:0558a12_13": "設使堂舍中有諸小房，雖房房各異，以堂同故是一房，必使堂四邊有障上覆亦同。",
    "T23n1440_008:0558a14_14": "若比丘在堂內小房中自閉房戶，女人復在一小房中，以堂一覆故，波逸提。",
    "T23n1440_008:0558a15_15": "若白衣舍內房舍各異，若比丘在一房中，女人在餘房，若比丘不閉房戶突吉羅，閉戶無犯。",
    "T23n1440_008:0558a18_0": "若是房牆障相連，上復同覆而並戶，出入處異，雖相連同覆，但比丘閉戶無罪。",
    "T23n1440_008:0558a19_1": "若樹下，突吉羅。",
    "T23n1440_008:0558a20_2": "若女人是畜生女，堪作婬欲者，波逸提。",
    "T23n1440_008:0558a21_3": "若不堪任作婬欲者，如石女、根壞、鬼神女、天女、鴿雀等，突吉羅。",
    "T23n1440_008:0558a23_0": "九十事第六十六",
    "T23n1440_008:0558a24_0": "此是共戒，比丘、尼俱波逸提，三眾突吉羅。",
    "T23n1440_008:0558a24_1": "是中犯者，有六種：色、聲、香、味、觸、法。",
    "T23n1440_008:0558a25_2": "色者，若比丘作象色馬色羊色水牛色，如是等可畏色。",
    "T23n1440_008:0558a27_0": "問：「此是常所見事，何以怖畏？」",
    "T23n1440_008:0558a27_1": "答：「以非時故令人怖也。」",
    "T23n1440_008:0558a28_2": "若能令人怖若不能，皆波逸提。",
    "T23n1440_008:0558a28_3": "是名色。",
    "T23n1440_008:0558a29_4": "聲、香、味亦如是，以非時故令人怖也。",
    "T23n1440_008:0558b01_0": "味者，若比丘問他比丘：「汝今日用何物噉食？」",
    "T23n1440_008:0558b02_0": "答言：「用酪魚。」",
    "T23n1440_008:0558b02_1": "又言：「若用酪魚噉飯者，是人得癩癬病。」",
    "T23n1440_008:0558b03_2": "若眾令怖若不怖，皆波逸提。",
    "T23n1440_008:0558b03_3": "如是等名味。",
    "T23n1440_008:0558b04_4": "觸者，若他先敷堅物用坐，欲令怖故去堅敷軟，事相忽異令驚怖也。",
    "T23n1440_008:0558b05_5": "去軟著堅亦爾。",
    "T23n1440_008:0558b06_6": "如是等以種種異觸怖他，名觸也。",
    "T23n1440_008:0558b06_7": "法者，若比丘語餘比丘：「汝莫於生菜中大小便，當墮地獄餓鬼畜生。」",
    "T23n1440_008:0558b08_8": "若能令怖若不能，皆波逸提。",
    "T23n1440_008:0558b09_9": "若比丘自以六事怖、若教他怖餘比丘，若能令怖若不能，皆波逸提。",
    "T23n1440_008:0558b10_10": "除此六事，更以餘事怖比丘者，突吉羅。",
    "T23n1440_008:0558b11_11": "所謂若以多眠多食多言語當墮地獄餓鬼畜生，如是比丘怖他者，突吉羅。",
    "T23n1440_008:0558b13_12": "若怖比丘尼、三眾、六罪人、五法人、狂心亂心病壞心、在家無師僧、越濟人、殺阿羅漢、污比丘尼、本不能男、一切外道出家人、一切在家人，盡突吉羅。",
    "T23n1440_008:0558b16_13": "得戒沙彌、盲瞎聾瘂、波利婆沙摩那埵、不見不作惡邪不除擯、依止等四羯磨人，盡波逸提。",
    "T23n1440_008:0558b19_0": "九十事第六十七",
    "T23n1440_008:0558b20_0": "此是共戒，比丘、尼俱波逸提，三眾突吉羅。",
    "T23n1440_008:0558b20_1": "是中犯者，若比丘藏他比丘衣鉢戶鉤革屣，若覓不得波逸提，若覓得突吉羅。",
    "T23n1440_008:0558b22_2": "若藏石鉢金鉢銀鉢琉璃鉢，如是一切諸寶鉢，若覓得不得，盡突吉羅。",
    "T23n1440_008:0558b24_3": "若藏五大色衣、駝毛牛毛羖羊毛雜羊毛衣，盡突吉羅。",
    "T23n1440_008:0558b25_4": "若藏得戒沙彌、波利婆沙摩那埵、盲瞎聾瘂、依止等人、不見不作惡邪不除擯人衣鉢，盡波逸提。",
    "T23n1440_008:0558b27_5": "若藏六罪人、五法人、在家無師僧、本比丘更出家、越濟人、賊住人、殺阿羅漢、污比丘尼、本不能男、比丘尼、三眾，如是等人衣鉢，皆突吉羅。",
    "T23n1440_008:0558c01_6": "一切百一物藏，盡波逸提。",
    "T23n1440_008:0558c02_7": "若鉢未熏，亦波夜提。",
    "T23n1440_008:0558c02_8": "若鉤鉢鍵[金*咨]一切長衣鉢作淨畜者，乃至針筒，藏者波逸提。",
    "T23n1440_008:0558c04_9": "若針筒有針波逸提，無針突吉羅。",
    "T23n1440_008:0558c06_0": "九十事第六十八",
    "T23n1440_008:0558c07_0": "此是共戒，比丘、尼俱波逸提，三眾突吉羅。",
    "T23n1440_008:0558c08_0": "此戒體，本與他衣作誑心與，欲使役故。",
    "T23n1440_008:0558c08_1": "令他作己有想，作已便奪，波逸提。",
    "T23n1440_008:0558c09_2": "所以不與重者，不根本與故。",
    "T23n1440_008:0558c10_3": "是中犯者，若比丘與比丘、比丘尼、式叉摩尼、沙彌、沙彌尼衣，他不還便奪取者，波逸提。",
    "T23n1440_008:0558c13_0": "薩婆多毘尼毘婆沙卷第八"
}