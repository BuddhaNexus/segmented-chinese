{
    "T22n1428_037:0830b02_0": "四分律卷第三十七(二分之十六)",
    "T22n1428_037:0830b04_0": "姚秦罽賓三藏佛陀耶舍",
    "T22n1428_037:0830b05_0": "共竺佛念等譯",
    "T22n1428_037:0830b06_0": "安居揵度",
    "T22n1428_037:0830b07_0": "爾時佛在舍衛國祇樹給孤獨園。",
    "T22n1428_037:0830b07_1": "時六群比丘，於一切時春、夏、冬人間遊行。",
    "T22n1428_037:0830b08_2": "時夏月天暴雨水大漲，漂失衣鉢、坐具、針筒，蹈殺生草木。",
    "T22n1428_037:0830b10_3": "時諸居士見皆共譏嫌：「沙門釋子不知慚愧，蹈殺生草木。",
    "T22n1428_037:0830b11_4": "外自稱言：『我知正法。』",
    "T22n1428_037:0830b12_0": "如是何有正法？",
    "T22n1428_037:0830b12_1": "於一切時春、夏、冬人間遊行，夏天暴雨水大漲，漂失衣鉢、坐具、針筒，蹈殺生草木斷他命根。",
    "T22n1428_037:0830b14_2": "諸外道法尚三月安居；此諸釋子，而於一切時春、夏、冬人間遊行。",
    "T22n1428_037:0830b16_0": "天暴雨水大漲，漂失衣鉢、坐具、針筒，蹈殺生草木斷他命根。",
    "T22n1428_037:0830b17_1": "至於蟲鳥尚有巢窟止住處。",
    "T22n1428_037:0830b18_2": "沙門釋子！",
    "T22n1428_037:0830b18_3": "一切時春、夏、冬人間遊行。",
    "T22n1428_037:0830b18_4": "天暴雨水大漲，漂失衣鉢、坐具、針筒，蹈殺生草木斷他命根。」",
    "T22n1428_037:0830b20_5": "時諸比丘聞，其中有少欲知足、行頭陀、樂學戒、知慚愧者，呵責六群比丘言：「汝云何於一切時春、夏、冬人間遊行，夏天暴雨水大漲，漂失衣鉢、坐具、針筒，蹈殺生草木。",
    "T22n1428_037:0830b24_6": "諸居士於草木中有命根想，令居士譏嫌故得罪耶？」",
    "T22n1428_037:0830b25_7": "時諸比丘往世尊所，頭面禮佛足，在一面坐，以此因緣具白世尊。",
    "T22n1428_037:0830b27_8": "世尊爾時以此因緣集比丘僧，以無數方便呵責六群比丘：「汝所為非，非威儀、非淨行、非沙門法、非隨順行，所不應為。",
    "T22n1428_037:0830c01_9": "云何六群比丘！",
    "T22n1428_037:0830c01_10": "於一切時春、夏、冬人間遊行，夏天暴雨水大漲，漂失衣鉢、坐具、針筒，蹈殺生草木。",
    "T22n1428_037:0830c03_11": "居士於草木有命根想，譏嫌故令居士得罪。」",
    "T22n1428_037:0830c04_12": "以無數方便呵責六群比丘已，告諸比丘：「汝不應於一切時春、夏、冬人間遊行。",
    "T22n1428_037:0830c06_13": "從今已去，聽諸比丘三月夏安居。",
    "T22n1428_037:0830c07_14": "白所依人言：『我於此處夏安居，長老一心念！",
    "T22n1428_037:0830c08_15": "我比丘某甲，依某甲聚落，某甲僧伽藍，某甲房前，三月夏安居，房舍破修治故。』",
    "T22n1428_037:0830c10_16": "如是第二、第三說。",
    "T22n1428_037:0830c10_17": "後三月夏安居法亦如是。」",
    "T22n1428_037:0830c11_18": "時諸比丘住處，無所依人，不知何所白。",
    "T22n1428_037:0830c12_19": "諸比丘有疑，不知成安居不？",
    "T22n1428_037:0830c12_20": "即白世尊，世尊言：「發意為安居故，便得成安居。",
    "T22n1428_037:0830c14_0": "從今日聽諸比丘若無所依人心念安居。」",
    "T22n1428_037:0830c15_0": "爾時比丘，於住處欲安居，無所依人無白處，忘不心念安居，有疑，不知成安居不？",
    "T22n1428_037:0830c17_0": "往白世尊。",
    "T22n1428_037:0830c17_1": "世尊言：「若為安居故來，便成安居。」",
    "T22n1428_037:0830c18_2": "時諸比丘，往安居處，欲安居入界內，便明相出，彼有疑，為成安居不？",
    "T22n1428_037:0830c19_3": "即白世尊。",
    "T22n1428_037:0830c19_4": "世尊言：「若為安居故來，便成安居。」",
    "T22n1428_037:0830c20_5": "爾時比丘，往安居處欲安居，入僧園內明相出，彼有疑，不知成安居不？",
    "T22n1428_037:0830c22_6": "即白世尊。",
    "T22n1428_037:0830c22_7": "世尊言：「若為安居故來，便成安居。」",
    "T22n1428_037:0830c23_8": "爾時比丘，往住處欲安居，一脚入界內、一脚在界外明相出，有疑，不知成安居不？",
    "T22n1428_037:0830c25_9": "即白世尊。",
    "T22n1428_037:0830c25_10": "世尊言：「若為安居故來，便成安居。」",
    "T22n1428_037:0830c26_11": "時諸比丘，往住處欲安居，一脚入僧園內、一脚在僧園外明相出，有疑，不知成安居不？",
    "T22n1428_037:0830c28_12": "即白世尊。",
    "T22n1428_037:0830c29_13": "世尊言：「若為安居故來，便成安居。」",
    "T22n1428_037:0831a01_0": "若安居竟，客比丘來，移舊比丘。",
    "T22n1428_037:0831a01_1": "佛言：「不應移，亦不應去。」",
    "T22n1428_037:0831a02_2": "時諸比丘，於住處不看房舍臥具便受房，得不好房惡臥具，便瞋舊住比丘言：「汝心不平等，所喜者便與好房好臥具，不喜者便與惡房惡臥具。",
    "T22n1428_037:0831a05_3": "不喜我故，與我惡房惡臥具。」",
    "T22n1428_037:0831a06_4": "時諸比丘以此因緣具白世尊，世尊告諸比丘：「若比丘於住處欲安居，應先自往看房舍臥具然後受房。",
    "T22n1428_037:0831a08_5": "從今已去聽分房分臥具，應差分房分臥具人白二羯磨。",
    "T22n1428_037:0831a10_6": "有五法者不應差分房舍臥具：若愛、若瞋、若怖、若癡、若不知可分不可分。",
    "T22n1428_037:0831a12_7": "有如是五法，不應差分臥具房舍。",
    "T22n1428_037:0831a12_8": "有五法應差分房舍分臥具：若不愛、不瞋、不怖、不癡、知可分不可分。",
    "T22n1428_037:0831a14_9": "有如是五法，應差分房舍分臥具。",
    "T22n1428_037:0831a15_10": "應如是差堪能羯磨者，若上座、若次座、若誦律、若不誦律。",
    "T22n1428_037:0831a16_11": "堪能作羯磨者，應如是白：『大德僧聽！",
    "T22n1428_037:0831a17_12": "若僧時到僧忍聽，差某甲比丘分臥具房舍。",
    "T22n1428_037:0831a18_13": "白如是。』",
    "T22n1428_037:0831a18_14": "『大德僧聽！",
    "T22n1428_037:0831a19_0": "僧差某甲比丘分臥具房舍。",
    "T22n1428_037:0831a19_1": "誰諸長老忍僧差某甲比丘分房舍臥具者默然，誰不忍者說。』",
    "T22n1428_037:0831a21_2": "『僧已忍僧差某甲比丘分房舍臥具竟，僧忍，默然故，是事如是持。』",
    "T22n1428_037:0831a22_3": "差分房舍臥具人竟，應數比丘、數房舍、數臥具。",
    "T22n1428_037:0831a23_4": "彼應問：幾房有人住？",
    "T22n1428_037:0831a24_5": "幾房空？",
    "T22n1428_037:0831a24_6": "幾房有臥具？",
    "T22n1428_037:0831a24_7": "幾房無臥具。",
    "T22n1428_037:0831a25_8": "幾房有被？",
    "T22n1428_037:0831a25_9": "幾房無被？",
    "T22n1428_037:0831a25_10": "幾房有利養？",
    "T22n1428_037:0831a26_11": "幾房無利養？",
    "T22n1428_037:0831a26_12": "幾房有器物？",
    "T22n1428_037:0831a26_13": "幾房無器物。",
    "T22n1428_037:0831a27_14": "幾房有檀越施衣？",
    "T22n1428_037:0831a27_15": "幾房無檀越施衣？",
    "T22n1428_037:0831a27_16": "幾房有福饒？",
    "T22n1428_037:0831a28_17": "幾房無福饒？",
    "T22n1428_037:0831a28_18": "誰是經營房主？",
    "T22n1428_037:0831a28_19": "若有經營者，應問長老欲住何處房？",
    "T22n1428_037:0831a29_20": "不住何處房？",
    "T22n1428_037:0831b01_21": "彼盡數房舍臥具竟，至上座前作如是言：『大德上座！",
    "T22n1428_037:0831b02_22": "如是房舍臥具隨意所樂便取。』",
    "T22n1428_037:0831b03_23": "先與上座房竟，次與第二上座。",
    "T22n1428_037:0831b03_24": "第二上座竟，次與第三上座。",
    "T22n1428_037:0831b04_25": "第三上座竟，次與第四上座。",
    "T22n1428_037:0831b05_26": "如是展轉乃至下座。",
    "T22n1428_037:0831b05_27": "若有餘房舍臥具座，應從上座更分。",
    "T22n1428_037:0831b06_28": "若復有餘房舍，復應更從上座分。",
    "T22n1428_037:0831b07_29": "若餘故多，應開客比丘住處。",
    "T22n1428_037:0831b08_30": "若有客比丘來應與，若惡比丘來不應與，善比丘來應與。",
    "T22n1428_037:0831b09_31": "若有餘應留，若留房不應遮，若遮應如法治。」",
    "T22n1428_037:0831b10_32": "時有比丘，得缺壞房，心念：「我不受是房，恐使我修治。」",
    "T22n1428_037:0831b11_33": "諸比丘即白世尊，世尊言：「應受隨力當治。」",
    "T22n1428_037:0831b12_34": "時諸比丘分僧集處，若溫室、若夏堂、若經行堂，客比丘來不得房無住處。",
    "T22n1428_037:0831b14_35": "諸比丘以此因緣具白世尊，世尊言：「不應分僧都集處，若溫室、若夏堂、若經行堂，若閣下堂是眾集處，閣上應分。",
    "T22n1428_037:0831b17_36": "若閣上眾集處，閣下堂應分。」",
    "T22n1428_037:0831b17_37": "時諸比丘遍看房舍，見阿練若窟，彼自念言：「我當於此處安居。」",
    "T22n1428_037:0831b19_38": "後更有餘比丘，見阿練若窟，彼如是言：「我當於此處安居。」",
    "T22n1428_037:0831b20_39": "初十六日，眾多比丘共集在窟內，住處迮狹多諸疾病。",
    "T22n1428_037:0831b22_40": "諸比丘即白世尊，世尊言：「若比丘欲在如是處安居，先往作相，若作手迹、若作輪、若作摩醯陀羅像、若滕像、若作葡萄蔓像、若作華、若作五色、若書作名字某甲欲於此安居。",
    "T22n1428_037:0831b26_41": "佛聽先作相者住。」",
    "T22n1428_037:0831b26_42": "此比丘若於此住處去，不滅名字便去，餘比丘見先已有占者不敢住。",
    "T22n1428_037:0831b28_43": "諸比丘以此白佛，佛言：「不應不滅名便去，應滅名而去。」",
    "T22n1428_037:0831c01_0": "爾時波斯匿王邊國人民反叛，時王自領軍往討。",
    "T22n1428_037:0831c02_1": "諸比丘往邊國，彼間房舍迮狹，不相容受。",
    "T22n1428_037:0831c03_2": "諸比丘作如是言：「佛勅我等應分臥具。」",
    "T22n1428_037:0831c04_3": "諸比丘白佛，佛言：「聽齊床分，若不容受，應等繩床分。",
    "T22n1428_037:0831c05_4": "若故不容受，應等臥處分。",
    "T22n1428_037:0831c06_5": "若故不容受，應共分坐處。」",
    "T22n1428_037:0831c06_6": "彼比丘移此定床褥、臥具置餘房中，諸比丘往白佛，佛言：「不應移轉。」",
    "T22n1428_037:0831c08_7": "或有房多臥具、或有房少臥具。",
    "T22n1428_037:0831c09_8": "諸比丘以此因緣白佛，佛言：「聽諸比丘語舊住人、若佛圖主、若經營人、若有三月安居得房者，問如是人等，然後得移轉臥具。」",
    "T22n1428_037:0831c12_9": "諸比丘不還復臥具著本處便去，後比丘來，謂是此房臥具便用。",
    "T22n1428_037:0831c13_10": "諸比丘以此因緣往白佛，佛言：「不應不還復臥具便去，應還復臥具而去，若不者應如法治。」",
    "T22n1428_037:0831c15_11": "時有房舍缺壞，諸比丘有畏慎，佛不聽移轉臥具從此房至彼房，諸比丘以此因緣白佛。",
    "T22n1428_037:0831c17_12": "佛言：「若房舍破壞，聽移此房臥具置餘房。」",
    "T22n1428_037:0831c19_13": "彼移臥具不用而虫爛壞，諸比丘白佛，佛言：「應用。」",
    "T22n1428_037:0831c20_14": "佛既聽用，彼不洗脚、不拭脚用，作襯體衣。",
    "T22n1428_037:0831c21_15": "諸比丘以此因緣白佛，佛言：「不應不洗脚、不拭脚及作襯體衣。」",
    "T22n1428_037:0831c22_16": "諸比丘畏慎以此白佛，佛言：「不應用作襯體衣。」",
    "T22n1428_037:0831c23_17": "故不敢手脚觸。",
    "T22n1428_037:0831c24_18": "諸比丘以此事白佛，佛言：「膝已上、腋已下，不得襯體，手脚觸無苦。」",
    "T22n1428_037:0831c25_19": "時諸檀越有布施諸比丘襯體衣，諸比丘畏慎不敢受，佛不聽用襯體衣。",
    "T22n1428_037:0831c27_20": "諸比丘白佛，佛言：「聽隨檀越施意。」",
    "T22n1428_037:0831c28_21": "若治房舍竟，先此房臥具，不還移來本處。",
    "T22n1428_037:0831c29_22": "諸比丘以此事白佛，佛言：「若治房舍竟，應還移臥具著本處，不者應如法治。」",
    "T22n1428_037:0832a02_23": "彼比丘移此寺定臥具著餘寺，諸比丘以此事白佛，佛言：「不應移此寺定臥具著餘寺。」",
    "T22n1428_037:0832a04_24": "若有恐怖、若有怨家、若人民反叛、若國邑荒壞、人民破喪，住處亦壞，諸比丘畏慎，佛不聽移此寺定臥具著彼寺。",
    "T22n1428_037:0832a07_25": "諸比丘以此事白佛，佛言：「若有恐怖怨家、若反叛國邑荒壞、人民破喪、住處亦壞，聽移餘處移臥具。」",
    "T22n1428_037:0832a09_26": "時諸比丘畏慎，佛教不聽以僧臥具襯體故不得好覆藏。",
    "T22n1428_037:0832a10_27": "諸比丘以此因緣白佛，佛言：「隨宜覆藏應移。",
    "T22n1428_037:0832a12_0": "若有餘比丘來索，不應索亦不應與，除可信後必還得者應與。」",
    "T22n1428_037:0832a13_1": "後國邑還靜，人民還復，寺舍還成，不還臥具。",
    "T22n1428_037:0832a14_2": "比丘以此事白佛，佛言：「若國邑已靜，人民還復、寺舍已成，應還臥具，若不還者應如法治。」",
    "T22n1428_037:0832a16_3": "爾時有住處，四方眾僧大得不定臥具、繩床、木床、麁細褥枕毾[毯-炎+登]氍毺地敷、澡瓶、杖扇，諸比丘，不知云何處分？",
    "T22n1428_037:0832a19_4": "以此事白佛，佛言：「聽房中無臥具者付與，若有餘從上座付爾。」",
    "T22n1428_037:0832a20_5": "時舍利弗、目連，欲共世尊安居，十五日從所住處往，十七日乃至，不知當云何？",
    "T22n1428_037:0832a22_6": "即白諸比丘。",
    "T22n1428_037:0832a23_7": "諸比丘以此事白佛，佛言：「聽後安居。",
    "T22n1428_037:0832a24_0": "有二種安居：有前安居、有後安居。",
    "T22n1428_037:0832a24_1": "若在前安居應住前三月，若後安居應住後三月。」",
    "T22n1428_037:0832a26_0": "前安居者欲自恣，後安居者不知得自恣不？",
    "T22n1428_037:0832a27_1": "諸比丘以此事白佛，佛言：「聽受自恣，住待日足。」",
    "T22n1428_037:0832a28_2": "前安居人自恣已數歲，後安居人不知得數歲不？",
    "T22n1428_037:0832a29_3": "諸比丘以此事白佛，佛言：「不應三月未足便數歲。」",
    "T22n1428_037:0832b01_4": "前安居者自恣竟，驅遣後安居者，諸比丘以此事白佛，佛言：「不應遣亦不應去。」",
    "T22n1428_037:0832b03_5": "前安居人自恣竟分夏所得物，後安居者畏慎不敢受分，佛不聽我等三月未竟乞求受物。",
    "T22n1428_037:0832b05_6": "諸比丘以此事白佛，佛言：「聽比丘受，餘日應足令滿。」",
    "T22n1428_037:0832b07_0": "前安居者自恣竟分臥具，後安居者畏慎不敢受，以夏三月日未滿故。",
    "T22n1428_037:0832b08_1": "諸比丘以此事白佛，佛言：「聽為未來故受。」",
    "T22n1428_037:0832b09_2": "爾時諸比丘，露處安居，得風飄日曝，形體黑瘦皮膚剝裂，往詣佛所，頭面禮足却坐一面。",
    "T22n1428_037:0832b11_3": "世尊知而故問：「汝等何故形體黑瘦皮膚剝裂耶？」",
    "T22n1428_037:0832b12_4": "諸比丘白佛言：「在露地安居故爾。」",
    "T22n1428_037:0832b13_5": "佛言：「不應在露地安居。",
    "T22n1428_037:0832b14_6": "自今已去，聽諸比丘作覆障處安居。」",
    "T22n1428_037:0832b15_7": "爾時諸比丘樹上安居，即在樹上大小便利。",
    "T22n1428_037:0832b16_8": "時樹神瞋嫌，伺其便欲斷命根。",
    "T22n1428_037:0832b17_9": "諸比丘以此事白佛，佛言：「自今已去，不聽比丘在樹上安居，亦不應上樹。",
    "T22n1428_037:0832b19_0": "除齊人頭，不應遶樹左右大小便利澆灒污樹。」",
    "T22n1428_037:0832b20_1": "爾時諸比丘，在拘薩羅國人間遊行，道有惡獸。",
    "T22n1428_037:0832b21_2": "時諸比丘，上樹過人，畏慎還下，佛不聽我等上樹過人，遂為惡獸所害。",
    "T22n1428_037:0832b23_0": "諸比丘以此事白佛，佛言：「自今已去，聽為命難、淨行難故得上樹過人頭。",
    "T22n1428_037:0832b24_1": "諸比丘欲取樹上乾薪，聽作鉤鉤取、聽作梯取、若繩羂取。」",
    "T22n1428_037:0832b26_2": "後諸比丘畏慎，不敢上乾樹上，佛言：「若樹通身乾，聽上。」",
    "T22n1428_037:0832b27_3": "爾時諸比丘，欲於樹下安居，往白佛。",
    "T22n1428_037:0832b28_4": "佛言：「自今已去，聽在樹下安居，若樹高過人頭者，枝葉足覆蔭一坐。」",
    "T22n1428_037:0832c01_5": "時六群比丘，用蠟蜜塗帳坐中安居，彼作如是心：「我等夜在中宿，朝則藏舉，其有見者，當謂我等得神通人。」",
    "T22n1428_037:0832c03_6": "諸比丘以此事白佛，佛言：「自今已去，不聽以蠟蜜塗帳在中安居，亦不得諂曲為身故改常威儀。」",
    "T22n1428_037:0832c06_7": "爾時比丘欲在小屋內安居，諸比丘白佛，佛言：「自今已去聽諸比丘在小屋內安居，起不礙頭坐趣容膝，亦足障水雨。」",
    "T22n1428_037:0832c08_8": "爾時比丘，欲在山窟中安居，即往白佛，佛言：「自今已去聽在山窟中安居，起不礙頭坐趣容膝，亦足障水雨。」",
    "T22n1428_037:0832c11_9": "爾時比丘，欲於自然山窟中安居，時諸比丘往白佛，佛言：「自今已去，聽比丘在自然山窟中安居，起不礙頭坐趣容膝，亦足障水雨。」",
    "T22n1428_037:0832c14_10": "爾時比丘，欲於樹空中安居，諸比丘往白佛，佛言：「自今已去聽諸比丘在樹空中安居，起不礙頭坐趣容膝，亦足障水雨。」",
    "T22n1428_037:0832c17_11": "爾時比丘，欲依牧牛者安居，往白佛，佛言：「自今已去，聽依牧牛者安居，安居中移徙隨牧牛者所去處應去。」",
    "T22n1428_037:0832c20_0": "爾時諸比丘欲依客壓麻油人安居，往白佛，佛言：「自今已去，聽依壓油人安居，安居中移徙隨壓油人所去處應去。」",
    "T22n1428_037:0832c22_1": "爾時比丘，欲於船上安居，往白佛，佛言：「自今已去，聽諸比丘在船上安居，安居中移徙隨船所去處應去。」",
    "T22n1428_037:0832c25_2": "爾時比丘，欲依斫材人安居，往白佛，佛言：「自今已去，聽諸比丘依斫材人安居，安居中移徙隨斫材人所去處應去。」",
    "T22n1428_037:0832c28_3": "爾時比丘，欲依聚落安居，往白佛，佛言：「自今已去，聽依聚落安居。",
    "T22n1428_037:0832c29_4": "安居中若聚落分為二分，隨所供給所須具足處住，安居中移徙隨所去處應去。」",
    "T22n1428_037:0833a02_5": "爾時有檀越，請比丘言：「我欲布施及房舍。」",
    "T22n1428_037:0833a03_6": "彼比丘自念：「彼處遠不得即日還，佛未聽有如是因緣得去。」",
    "T22n1428_037:0833a05_7": "諸比丘往白佛，佛言：「自今已去，聽受七日去，不應專為飲食故受七日去，除餘因緣，若為衣鉢、坐具、針筒乃至藥草，至第七日應還。」",
    "T22n1428_037:0833a08_8": "爾時諸比丘，請餘比丘長老來：「我等得僧殘，為我治覆藏法、本日治、摩那埵出罪。」",
    "T22n1428_037:0833a10_9": "比丘自念：「彼處遠不得即日還，佛未聽有如是因緣去。」",
    "T22n1428_037:0833a11_10": "諸比丘以此事白佛，佛言：「聽有如是事受七日去及七日還。」",
    "T22n1428_037:0833a12_11": "爾時比丘尼，請比丘長老來：「我等得僧殘，為我作摩那埵出罪。」",
    "T22n1428_037:0833a14_12": "比丘自念：「彼處遠不及即日還，佛未聽我等有如是事去。」",
    "T22n1428_037:0833a15_13": "往白佛，佛言：「自今已去，聽有如是事，受七日去及七日還。」",
    "T22n1428_037:0833a17_14": "爾時有式叉摩那，請比丘言：「長老來！",
    "T22n1428_037:0833a18_15": "我等犯戒，為我等懺悔更受戒若受大戒。」",
    "T22n1428_037:0833a19_16": "比丘自念：「彼處遠不及即日還，佛未聽有如是事去。」",
    "T22n1428_037:0833a20_17": "往白佛，佛言：「自今已去，聽有如是事受七日去及七日還。」",
    "T22n1428_037:0833a21_18": "爾時有沙彌請比丘：「長老來！",
    "T22n1428_037:0833a22_19": "我欲受戒。」",
    "T22n1428_037:0833a22_20": "比丘自念：「彼處遠不及即日還，佛未聽有如是事去。」",
    "T22n1428_037:0833a24_21": "往白佛，佛言：「自今已去，聽有如是事受七日去及七日還。」",
    "T22n1428_037:0833a25_22": "爾時有沙彌尼，請比丘：「大德來！",
    "T22n1428_037:0833a26_23": "我欲受六法。」",
    "T22n1428_037:0833a26_24": "比丘自念：「彼處遠不得及即日還，佛未聽有如是事去。」",
    "T22n1428_037:0833a27_25": "往白佛，佛言：「自今已去，聽如是事受七日去及七日還。」",
    "T22n1428_037:0833a29_26": "爾時有不信樂大臣，請比丘：「大德來！",
    "T22n1428_037:0833b01_27": "我欲相見。」",
    "T22n1428_037:0833b01_28": "比丘自念：「彼處遠不及即日還，佛未聽有如是事去。」",
    "T22n1428_037:0833b02_29": "往白佛，佛言：「自今已去，聽有如是事受七日去，若有益無益及七日還。」",
    "T22n1428_037:0833b04_30": "爾時有信樂大臣，請比丘：「大德來！",
    "T22n1428_037:0833b05_31": "我欲相見。」",
    "T22n1428_037:0833b05_32": "比丘自念：「彼處遠不及即日還，佛未聽有如是事去。」",
    "T22n1428_037:0833b06_33": "往白佛，佛言：「自今已去，聽有如是事受七日去。",
    "T22n1428_037:0833b07_34": "此信樂優婆塞，若病、若有諸憂惱事、若為利養故，及七日應還。」",
    "T22n1428_037:0833b09_35": "爾時有不信樂父母，請比丘：「大德來！",
    "T22n1428_037:0833b10_36": "我欲相見。」",
    "T22n1428_037:0833b10_37": "比丘自念：「彼處遠不及即日還，佛未聽有如是事去。」",
    "T22n1428_037:0833b11_38": "往白佛，佛言：「自今已去，有如是事聽受七日去，若不信樂教令信樂，若惡戒教令持戒，若慳貪教令布施，若無智教令有智，及七日應還。」",
    "T22n1428_037:0833b15_39": "爾時有信樂父母，遣信請比丘：「大德來！",
    "T22n1428_037:0833b16_0": "我欲相見。」",
    "T22n1428_037:0833b16_1": "比丘自念：「彼處遠不及即日還，佛未聽有如是事去。」",
    "T22n1428_037:0833b17_2": "往白佛，佛言：「自今已去，聽有如是事受七日去，若信樂父母，若病、若有諸憂惱事、若有利益事，及七日還。」",
    "T22n1428_037:0833b20_3": "爾時有母請比丘：「大德來，我欲相見。」",
    "T22n1428_037:0833b20_4": "比丘自念：「彼處遠不及即日還，佛未聽有如是事去往白佛。」",
    "T22n1428_037:0833b22_5": "佛言：「自今已去，有如是事聽受七日去，及七日應還。」",
    "T22n1428_037:0833b23_6": "爾時有父，請比丘亦如是；兄弟、姊妹，及諸親里知識，亦如是。",
    "T22n1428_037:0833b25_7": "爾時有比丘，誦六十種經，如《梵動經》，為求同誦人故，欲人間遊行。",
    "T22n1428_037:0833b26_8": "比丘自念：「彼處遠不及即日還，佛未聽我等有如是事去。」",
    "T22n1428_037:0833b28_9": "往白佛，佛言：「自今已去，聽有如是事受七日去及七日還。」",
    "T22n1428_037:0833b29_10": "爾時經勞比丘，有作事須往林樹間，自念：「彼處遠不及即日還。」",
    "T22n1428_037:0833c02_0": "往白佛，佛言：「自今已去，聽有如是事受七日去及七日還。」",
    "T22n1428_037:0833c03_1": "爾時波斯匿王邊國人民反叛，王自領軍往討。",
    "T22n1428_037:0833c04_2": "王所供養佛及眾僧，衣被飲食所須之物，不信樂大臣便奪不與。",
    "T22n1428_037:0833c05_3": "諸比丘欲往白王，自念：「彼處遠不及即日還，佛未聽有如是事去。」",
    "T22n1428_037:0833c07_4": "往白佛，佛言：「自今已去，有如是事，聽受七日去及七日還。」",
    "T22n1428_037:0833c09_0": "爾時波斯匿王邊國人民反叛，時王自領軍往討。",
    "T22n1428_037:0833c10_1": "爾時有不信樂大臣，懷嫉妬惡心，欲鑿祇桓通渠。",
    "T22n1428_037:0833c11_2": "比丘欲往白王，自念：「彼處遠不及即日還，佛未聽有如是事去往白佛。」",
    "T22n1428_037:0833c13_3": "佛言：「自今已去，有如是事聽受七日去及七日還。」",
    "T22n1428_037:0833c14_4": "爾時有檀越，遣信請比丘：「大德來！",
    "T22n1428_037:0833c15_5": "我欲布施及房舍。」",
    "T22n1428_037:0833c15_6": "比丘自念：「彼處遠不及七日還，佛未聽有如是事去。」",
    "T22n1428_037:0833c16_7": "往白佛，佛言：「自今已去，聽有如是事受過七日法、若十五日、若一月，白二羯磨。",
    "T22n1428_037:0833c18_8": "如是差堪能羯磨者，若上座、若次座、若誦律、若不誦律。",
    "T22n1428_037:0833c20_0": "能作羯磨者，應作如是白：『大德僧聽！",
    "T22n1428_037:0833c20_1": "若僧時到僧忍聽，某甲比丘受過七日法，若十五日、若一月，出界外，為某甲事故，還此中安居。",
    "T22n1428_037:0833c23_2": "白如是。』",
    "T22n1428_037:0833c23_3": "『大德僧聽！",
    "T22n1428_037:0833c23_4": "某甲比丘，受過七日法，若十五日、若一月，出界外，為某甲事故，還此中安居，誰諸長老忍。",
    "T22n1428_037:0833c25_5": "僧聽某甲比丘受過七日法、若十五日、若一月，出界外，為某甲事故，還此中安居者默然；誰不忍者說。』",
    "T22n1428_037:0833c28_6": "『僧已忍某甲比丘受過七日法，若十五日、若一月，出界外，為某甲事故，還此中安居竟，僧忍，默然故，是事如是持。』」",
    "T22n1428_037:0834a01_7": "比丘遣信請比丘，受過七日羯磨亦如是。",
    "T22n1428_037:0834a02_8": "比丘尼請比丘受，過七日羯磨亦如是。",
    "T22n1428_037:0834a03_9": "式叉摩那請比丘，羯磨亦如是。",
    "T22n1428_037:0834a04_10": "沙彌請比丘受戒，亦如是。",
    "T22n1428_037:0834a05_0": "沙彌尼請比丘，受過七日羯磨亦如是。",
    "T22n1428_037:0834a05_1": "不信大臣請比丘，受過七日法羯磨亦如是。",
    "T22n1428_037:0834a07_0": "識信大臣，羯磨亦如是。",
    "T22n1428_037:0834a07_1": "不信父母、信父母、兄弟、姊妹、諸親里知識、誦六十種經比丘、經營事比丘、不信樂大臣，奪供養、通渠亦如是。",
    "T22n1428_037:0834a10_2": "一切受過七日羯磨法盡同上。",
    "T22n1428_037:0834a10_3": "爾時世尊在拘睒彌國。",
    "T22n1428_037:0834a11_4": "時有大臣勇健能鬪，往詣佛所以信捨家為道。",
    "T22n1428_037:0834a12_5": "時憂填王語言：「汝何不休道？",
    "T22n1428_037:0834a13_6": "當與汝婦、資生田宅財寶。」",
    "T22n1428_037:0834a13_7": "比丘自念：「我在此安居，必與我淨行作留難。」",
    "T22n1428_037:0834a14_8": "作此念已往白佛，佛言：「若有此難事便應去。」",
    "T22n1428_037:0834a15_9": "爾時有比丘於住處安居，時有大童女來誘調比丘：「汝何不休道？",
    "T22n1428_037:0834a17_10": "我當為汝作婦。」",
    "T22n1428_037:0834a17_11": "彼比丘自念：「我在此安居，必為淨行作留難。」",
    "T22n1428_037:0834a18_12": "作此念已往白佛，佛言：「若有此難事應去。」",
    "T22n1428_037:0834a19_13": "爾時有比丘，在住處安居。",
    "T22n1428_037:0834a20_14": "時有婬女來誘調比丘：「汝可休道，我當為汝作婦，或嫁女與汝。」",
    "T22n1428_037:0834a22_15": "彼比丘自念：「我在此安居，必為淨行作留難。」",
    "T22n1428_037:0834a23_16": "作此念已往白佛，佛言：「若有此難應去。」",
    "T22n1428_037:0834a24_17": "爾時有比丘在住處安居，有黃門貪愛比丘故，數喚比丘共行不淨。",
    "T22n1428_037:0834a25_18": "比丘自念：「我在此安居，必為我淨行作留難。」",
    "T22n1428_037:0834a26_19": "作此念已往白佛，佛言：「若有此事應去。」",
    "T22n1428_037:0834a27_20": "爾時有比丘在住處安居，時有鬼神語比丘言：「此中有伏藏。」",
    "T22n1428_037:0834a29_21": "比丘自念：「我在此安居，必為我淨行作留難。」",
    "T22n1428_037:0834b01_22": "作此念已往白佛，佛言：「若有此事應去。」",
    "T22n1428_037:0834b02_23": "爾時有比丘在住處安居，時有鬼神伺比丘便欲斷其命根。",
    "T22n1428_037:0834b04_24": "比丘自念：「我在此安居，必為命作留難。」",
    "T22n1428_037:0834b05_0": "作此念已往白佛，佛言：「若有此事應去。」",
    "T22n1428_037:0834b06_0": "爾時有比丘在住處安居，有賊伺比丘便欲斷命根。",
    "T22n1428_037:0834b07_1": "比丘自念：「我在此安居，必斷我命。」",
    "T22n1428_037:0834b08_2": "作此念已往白佛，佛言：「若有此事應去。」",
    "T22n1428_037:0834b09_3": "爾時有比丘在住處安居，毒蛇瞋恚伺比丘便欲斷命根。",
    "T22n1428_037:0834b10_4": "比丘自念：「我在此安居，必有斷命留難。」",
    "T22n1428_037:0834b11_5": "作此念已往白佛，佛言：「若有此事應去。」",
    "T22n1428_037:0834b12_6": "爾時有比丘在住處安居，諸惡獸瞋伺比丘便欲斷命根。",
    "T22n1428_037:0834b13_7": "比丘自念：「我在此安居，必有斷命留難。」",
    "T22n1428_037:0834b14_8": "作此念已往白佛，佛言：「若有此事應去。」",
    "T22n1428_037:0834b15_9": "爾時有比丘在住處安居，不得如意飲食，不得隨意醫藥，不得隨意使人。",
    "T22n1428_037:0834b17_10": "彼自念言：「我當云何？」",
    "T22n1428_037:0834b18_0": "即白諸比丘。",
    "T22n1428_037:0834b18_1": "諸比丘往白世尊，世尊言：「若比丘於安居處，若不得隨意飲食，不得隨意醫藥，不得隨意使人，即應以此事去。」",
    "T22n1428_037:0834b20_2": "爾時有比丘在住處安居，經行處多諸毒蟲，此比丘狎習經行，經行體安，不經行不安。",
    "T22n1428_037:0834b23_0": "彼比丘自念：「我在此住，必為我命作留難。」",
    "T22n1428_037:0834b24_0": "作此念已往白佛，佛言：「若有此事應去。」",
    "T22n1428_037:0834b25_0": "爾時有比丘在住處安居，見有比丘作方便欲破僧。",
    "T22n1428_037:0834b26_1": "時彼自念言：「破僧事重，甚為醜惡，莫為我故破僧。",
    "T22n1428_037:0834b27_2": "我當云何？」",
    "T22n1428_037:0834b27_3": "即白諸比丘。",
    "T22n1428_037:0834b28_4": "諸比丘以此事白佛，佛言：「若比丘於住處安居，見有比丘勤方便欲破僧，時彼作如是念：『破僧事重，甚為醜惡，莫為我故破僧。』",
    "T22n1428_037:0834c02_5": "彼比丘即應以此事去。」",
    "T22n1428_037:0834c02_6": "爾時有比丘在住處安居，見有比丘尼勤方便欲破僧，彼如是念：「破僧事重，甚為醜惡，莫為我故破僧。」",
    "T22n1428_037:0834c05_7": "彼即應以此事去。",
    "T22n1428_037:0834c05_8": "若比丘於住處，安居時聞有比丘勤方便欲破僧，彼如是念：「破僧事重甚為醜惡，莫為我故破僧。」",
    "T22n1428_037:0834c07_9": "彼即應以此事去。",
    "T22n1428_037:0834c08_10": "若比丘於住處安居。",
    "T22n1428_037:0834c08_11": "聞有比丘尼欲方便破僧，彼如是念：「破僧事重甚為醜惡，莫為我故破僧。」",
    "T22n1428_037:0834c10_12": "彼即應以此事去。",
    "T22n1428_037:0834c11_13": "爾時有比丘於住處安居，聞彼有比丘欲方便破僧。",
    "T22n1428_037:0834c12_14": "彼自念言：「我若往呵諫責數，必用我言止不破僧。」",
    "T22n1428_037:0834c13_15": "復作是念：「若我自往，或不用我語，不能止其破僧事。",
    "T22n1428_037:0834c14_16": "我有親友能止彼破僧事，我若語彼必用我言，為我止彼破僧事。",
    "T22n1428_037:0834c16_17": "我當云何？」",
    "T22n1428_037:0834c16_18": "即語諸比丘，諸比丘往白佛，佛言：「若比丘於住處安居，聞有比丘欲方便破僧，比丘自念：『我若自往彼呵諫責數，必用我言令其止不破僧。』",
    "T22n1428_037:0834c20_19": "復作是念：『我或不能止彼諍事，我有親友能止彼諍事，我當語彼令止破僧事。』",
    "T22n1428_037:0834c21_20": "彼即應以此事去。」",
    "T22n1428_037:0834c22_21": "若比丘住處安居，聞彼有比丘尼勤方便欲破僧，彼比丘自念：「彼若往彼呵諫責數，必用我言止破僧事。」",
    "T22n1428_037:0834c24_22": "復作是念：「我或不能，我有親友能止彼諍。",
    "T22n1428_037:0834c25_23": "若我語彼，必能為我止破僧事。」",
    "T22n1428_037:0834c26_24": "彼即應以此事去。",
    "T22n1428_037:0834c27_25": "若比丘是中安居，聞彼僧破，比丘自念：「我若往彼呵諫責數，必用我言令僧和合。」",
    "T22n1428_037:0834c29_0": "復作是念：「我或不能，我有親友能止彼諍，我若語彼必用我言，和合彼僧。」",
    "T22n1428_037:0835a01_1": "比丘即應以此事去。",
    "T22n1428_037:0835a02_2": "若比丘是中安居，聞彼比丘尼僧破，「我若往彼呵諫責數，必用我言令僧和合。」",
    "T22n1428_037:0835a04_3": "復作是念：「我或不能，我有親友能止彼諍，若我語彼，必用我言和合彼僧。」",
    "T22n1428_037:0835a05_4": "彼即應以此事去。",
    "T22n1428_037:0835a06_5": "爾時有比丘受七日出界外，為其母所留，至意欲還，而遂不及七日。",
    "T22n1428_037:0835a08_6": "彼自念言：「為失歲？",
    "T22n1428_037:0835a08_7": "為不失歲？」",
    "T22n1428_037:0835a08_8": "即白諸比丘，諸比丘往白佛，佛言：「不失歲，父母、兄弟、姊妹、本二、若本私通者、若夜叉、鬼神難，亦如是。」",
    "T22n1428_037:0835a11_9": "爾時比丘受七日出界外住，水陸道不通、若賊難、虎狼、師子諸難，作如是念：「我為失歲？",
    "T22n1428_037:0835a13_10": "為不失歲？」",
    "T22n1428_037:0835a13_11": "即白諸比丘。",
    "T22n1428_037:0835a13_12": "諸比丘往白佛，佛言：「不失歲。」",
    "T22n1428_037:0835a14_13": "爾時佛在拘睒彌國瞿師羅園。",
    "T22n1428_037:0835a15_14": "爾時王憂陀延與跋難陀釋子為親友，請跋難陀夏安居。",
    "T22n1428_037:0835a16_15": "跋難陀拘睒彌國結安居，聞餘住處大得利養大得衣物，即便往彼住處。",
    "T22n1428_037:0835a18_16": "小住彼已，復還拘睒彌。",
    "T22n1428_037:0835a18_17": "時王憂陀延聞已嫌言：「云何跋難陀釋子！",
    "T22n1428_037:0835a19_18": "受我請在此住夏安居，聞彼住處大得利養大得衣物，便往至彼。",
    "T22n1428_037:0835a21_19": "在彼住已，復還來此？」",
    "T22n1428_037:0835a21_20": "諸比丘聞，中有少欲知足、行頭陀、知慚愧、樂學戒者，呵責跋難陀釋子：「云何汝在彼夏安居，聞異住處大得利養大得衣物，便往彼住。",
    "T22n1428_037:0835a25_21": "住既不久而還此？」",
    "T22n1428_037:0835a25_22": "即往佛所，頭面禮足，各坐一面，以此因緣具白世尊。",
    "T22n1428_037:0835a26_23": "世尊以此因緣集比丘僧，以無數方便呵責跋難陀言：「汝無知，非威儀、非淨行、非沙門法、非隨順行，所不應為。",
    "T22n1428_037:0835a29_24": "云何跋難陀！",
    "T22n1428_037:0835a29_25": "汝於拘睒彌夏安居，聞彼異處大得利養大得衣物，便往彼住，而復還拘睒彌？」",
    "T22n1428_037:0835b02_26": "呵責已告諸比丘：「若比丘在前安居處，聞彼處大得利養大得衣物，即便往彼。",
    "T22n1428_037:0835b04_27": "彼比丘不得前歲，違本要得罪。",
    "T22n1428_037:0835b05_28": "若比丘，於此受他前安居請，至界外布薩已便往餘處。",
    "T22n1428_037:0835b06_29": "彼比丘，破前安居違本要得罪。",
    "T22n1428_037:0835b07_30": "若比丘，受他前安居請，在界外布薩已來至請處即日還去。",
    "T22n1428_037:0835b09_31": "彼比丘，破前安居違本要得罪。",
    "T22n1428_037:0835b09_32": "若比丘，受他前安居請，界外布薩已來至請處，受房舍臥具無事便去，彼便破前安居違本要得罪。",
    "T22n1428_037:0835b12_33": "若比丘受他前安居請，界外布薩已來至住處，受七日出界外，意欲來過七日。",
    "T22n1428_037:0835b14_34": "彼比丘，破前安居違本要得罪。",
    "T22n1428_037:0835b15_35": "若比丘，受他前安居請，在界外布薩已來至住處，受七日出界外及七日還。",
    "T22n1428_037:0835b16_36": "彼比丘，成前安居不違本要無罪。",
    "T22n1428_037:0835b17_37": "若比丘，受他前安居請，在界外布薩已，來至住處，末後受七日出界外。",
    "T22n1428_037:0835b19_38": "彼比丘，若來若不來住處。",
    "T22n1428_037:0835b20_39": "彼比丘，成前安居不違本要無罪。",
    "T22n1428_037:0835b21_0": "若比丘，受他前安居請，來至界內布薩已到住處即日還去。",
    "T22n1428_037:0835b22_1": "彼比丘，破前安居違本要得罪。",
    "T22n1428_037:0835b23_2": "若比丘，受他前安居請，來至界內布薩已到住處，受房舍臥具，無事便去。",
    "T22n1428_037:0835b24_3": "彼比丘，破前安居違本要得罪。",
    "T22n1428_037:0835b25_4": "若比丘受他前安居請，來至界內布薩已到住處，受七日出界外，意欲還不及七日。",
    "T22n1428_037:0835b27_5": "彼比丘，破前安居違本要得罪。",
    "T22n1428_037:0835b28_6": "若比丘受他前安居請，來至界內布薩已到住處，受七日出界外及七日還。",
    "T22n1428_037:0835c01_7": "彼比丘，不破前安居不違本要無罪。",
    "T22n1428_037:0835c02_8": "若比丘，受他前安居請，界內布薩已到住處，末後受七日出界外。",
    "T22n1428_037:0835c03_9": "若還若不還住處，不破前安居不違本要無罪。",
    "T22n1428_037:0835c04_10": "後安居亦如是。」",
    "T22n1428_037:0835c05_11": "爾時有比丘，受他前安居請，在彼見有命難若淨行難。",
    "T22n1428_037:0835c06_12": "彼作如是念：「我當云何？」",
    "T22n1428_037:0835c07_13": "即告諸比丘。",
    "T22n1428_037:0835c07_14": "諸比丘往白佛，佛言：「若比丘在住處，若受前安居、後安居，見有命難若淨行難。",
    "T22n1428_037:0835c09_15": "彼比丘，若自往、若遣信使往白檀越求移去。",
    "T22n1428_037:0835c10_16": "若聽者善，若不聽便應去。」",
    "T22n1428_037:0835c11_17": "(安居揵度竟)自恣揵度爾時佛在舍衛國祇樹給孤獨園。",
    "T22n1428_037:0835c13_18": "時有眾多比丘，在拘薩羅國，於異住處夏安居。",
    "T22n1428_037:0835c14_19": "彼作如是念：「我曹當云何得安樂住，不以飲食為疲苦？」",
    "T22n1428_037:0835c16_20": "彼作如是語：「我等當共作制結安居，不得共語禮拜問訊。",
    "T22n1428_037:0835c17_21": "若先入聚落乞者，先還掃除食處，敷座具、具水器、具洗足器、具盛食器，各自持食來置食處。",
    "T22n1428_037:0835c19_22": "若得食多者，先應減留。",
    "T22n1428_037:0835c20_23": "若足便食，食訖默然還房。",
    "T22n1428_037:0835c20_24": "若次有入聚落乞者，得食便還，持食至食處。",
    "T22n1428_037:0835c22_0": "若得食多者，應先減留。",
    "T22n1428_037:0835c22_1": "若足便食，若不足者，取先所留食足食，食訖默然還房。",
    "T22n1428_037:0835c23_2": "若末後入聚落乞者，得食便還，持食至食處。",
    "T22n1428_037:0835c24_3": "若得食多者，先應減留。",
    "T22n1428_037:0835c25_4": "若足食便食，若不足者，取先所留者足食之。",
    "T22n1428_037:0835c26_5": "有餘殘食，若與乞人若非人，若無與處，應置淨地無草處，若置無蟲水中，洗治食器還復本處，臥具、水器、洗足器，及座具還復本處，掃除食處。",
    "T22n1428_037:0835c29_6": "若見水器、洗足器空。",
    "T22n1428_037:0836a01_7": "若能勝者，即應持還。",
    "T22n1428_037:0836a01_8": "若不能勝，以手招伴，共持器還復本處，默然還房，不應以此因緣有所說，如是我等可得安樂住，不以食飲為苦，作如是制。」",
    "T22n1428_037:0836a04_9": "結安居自恣竟，詣舍衛國祇桓中，至佛所，頭面禮足各坐一面。",
    "T22n1428_037:0836a06_10": "時世尊慰勞諸比丘：「汝曹安樂不？",
    "T22n1428_037:0836a07_11": "飲食足不？",
    "T22n1428_037:0836a07_12": "住止和合不？",
    "T22n1428_037:0836a07_13": "不以飲食為疲苦耶？」",
    "T22n1428_037:0836a08_14": "諸比丘白佛言：「住止安樂，飲食不乏，彼此和合，不以飲食為苦。」",
    "T22n1428_037:0836a09_15": "佛問諸比丘：「汝等以何方便住止安樂，彼此和合，不以飲食為苦？」",
    "T22n1428_037:0836a11_16": "諸比丘以向因緣事具白佛。",
    "T22n1428_037:0836a12_0": "佛告諸比丘：「汝曹癡人！",
    "T22n1428_037:0836a12_1": "自以為樂，其實是苦。",
    "T22n1428_037:0836a13_2": "汝曹癡人！",
    "T22n1428_037:0836a13_3": "自以無患，其實是患。",
    "T22n1428_037:0836a13_4": "汝曹癡人！",
    "T22n1428_037:0836a14_5": "共住如似怨家，猶如白羊。",
    "T22n1428_037:0836a14_6": "何以故？",
    "T22n1428_037:0836a14_7": "我無數方便教諸比丘，彼此相教共相受語展轉覺悟。",
    "T22n1428_037:0836a16_8": "汝曹癡人！",
    "T22n1428_037:0836a16_9": "同於外道，共受瘂法。",
    "T22n1428_037:0836a16_10": "不應如是行瘂法，若行瘂法突吉羅。」",
    "T22n1428_037:0836a17_11": "時六群比丘作如是言：「佛教諸比丘，彼此相教共相受語展轉覺悟。」",
    "T22n1428_037:0836a19_12": "便舉他清淨比丘罪。",
    "T22n1428_037:0836a19_13": "諸比丘往白世尊，世尊言：「不應舉他無罪比丘事，若欲舉有事比丘，應先當語令知求聽，然後應舉。」",
    "T22n1428_037:0836a22_14": "時六群比丘，聞佛教應先當語令知求聽然後舉，先清淨比丘曾從六群比丘求聽，六群比丘以嫌故覆，復從清淨比丘求聽。",
    "T22n1428_037:0836a25_15": "諸比丘以此事往白佛，佛言：「不應先清淨比丘曾從六群比丘求聽，六群比丘不應以嫌故復從清淨比丘求聽。",
    "T22n1428_037:0836a27_16": "自今已去，聽具五法得求聽。",
    "T22n1428_037:0836a28_17": "何等五？",
    "T22n1428_037:0836a28_18": "知時不以非時，如實不以虛妄，有利益不以無利益，柔軟不以麁獷，慈心不以瞋恚。」",
    "T22n1428_037:0836b01_19": "彼六群比丘內無五法，餘清淨比丘具足五法者，從六群比丘求聽，六群比丘不聽。",
    "T22n1428_037:0836b03_20": "諸比丘以此因緣往白佛，佛言：「聽比丘具足五法者，若求聽應聽。」",
    "T22n1428_037:0836b05_21": "時六群比丘，從他求聽已去，或與他聽已便離住處去。",
    "T22n1428_037:0836b06_22": "諸比丘以此事白佛，佛言：「不應求他聽既聽已便去，亦不應與他聽已便去。",
    "T22n1428_037:0836b08_23": "自今已去，聽言要莫去。」",
    "T22n1428_037:0836b09_24": "六群比丘便要他已而自去，或與他言要而復自去，諸比丘以此事往白佛，佛言：「不應要他已而自去，不應與他言要已而復去。",
    "T22n1428_037:0836b12_25": "自今已去，聽安居竟自恣，聽遮自恣不應求聽。",
    "T22n1428_037:0836b13_26": "何以故？",
    "T22n1428_037:0836b13_27": "自恣即是聽。」",
    "T22n1428_037:0836b14_28": "諸比丘作是念：「佛聽諸比丘自恣。」",
    "T22n1428_037:0836b14_29": "諸比丘一時自恣鬧亂，諸比丘以此事白佛，佛言：「不應一時自恣。",
    "T22n1428_037:0836b16_30": "自今已去，聽一一自恣。」",
    "T22n1428_037:0836b17_31": "諸比丘不求次第隨意自恣，上座疲極，諸比丘以此事白佛，佛言：「不應隨意自恣，應從上座自恣。",
    "T22n1428_037:0836b19_32": "聽差授自恣人白二羯磨。",
    "T22n1428_037:0836b20_0": "若有五法者，不應差作受自恣人：若愛、若瞋、若怖、若癡、不知自恣未自恣。",
    "T22n1428_037:0836b21_1": "具如是五法者，不應差受自恣。",
    "T22n1428_037:0836b22_2": "有五法者，應差作受自恣人：若不愛、不瞋、不怖、不癡、知自恣未自恣。",
    "T22n1428_037:0836b24_3": "具如是五法者，應差受自恣。",
    "T22n1428_037:0836b25_0": "應如是差堪能人，若上座、若次座、若誦律、若不誦律。",
    "T22n1428_037:0836b26_1": "堪能羯磨者白二羯磨，當作如是白：『大德僧聽！",
    "T22n1428_037:0836b27_2": "若僧時到僧忍聽，僧差某甲比丘作受自恣人。",
    "T22n1428_037:0836b28_3": "白如是。』",
    "T22n1428_037:0836b28_4": "『大德僧聽！",
    "T22n1428_037:0836b28_5": "僧差某甲比丘作受自恣人。",
    "T22n1428_037:0836b29_6": "誰諸長老忍僧差某甲比丘作受自恣人者默然，誰不忍者說。』",
    "T22n1428_037:0836c02_7": "『僧已忍差某甲比丘作受自恣人竟，僧忍，默然故，是事如是持。』」",
    "T22n1428_037:0836c03_8": "時諸比丘在座上自恣，諸比丘以此事白佛，佛言：「不應在座上自恣，聽離座胡跪自恣。」",
    "T22n1428_037:0836c05_9": "時上座離座自恣，一切僧故在座自恣，佛言：「若上座離座胡跪，一切僧亦應離座胡跪。」",
    "T22n1428_037:0836c08_0": "時上座自恣竟胡跪，乃至一切僧自恣竟，上座疲極，諸比丘以此事白佛，佛言：「聽隨自恣竟復坐。」",
    "T22n1428_037:0836c10_1": "時六群比丘念言：「我曹竊語自恣，彼比丘或能為我作羯磨若遮我自恣。」",
    "T22n1428_037:0836c12_2": "諸比丘以此事往白佛，佛言：「不應作如是念：『竊語自恣，恐餘比丘為我作羯磨若遮我自恣。』",
    "T22n1428_037:0836c14_3": "應了了自恣，足使他聞。」",
    "T22n1428_037:0836c14_4": "彼六群比丘復作是念：「我當疾疾自恣，恐餘比丘為我作羯磨或遮自恣。」",
    "T22n1428_037:0836c16_5": "諸比丘白佛，佛言：「不應作如是念：『我當疾疾自恣，恐餘比丘為我作羯磨若遮我自恣。』",
    "T22n1428_037:0836c18_6": "自今已去聽安居已徐徐自恣。」",
    "T22n1428_037:0836c19_7": "彼六群比丘作是念：「我當一說自恣，恐餘比丘為我作羯磨若遮自恣。」",
    "T22n1428_037:0836c21_8": "諸比丘白佛，佛言：「不應作是念：『我當一說自恣，恐餘比丘為我作羯磨若遮自恣。』」",
    "T22n1428_037:0836c23_9": "彼六群比丘自念：「我當再說自恣，恐餘比丘為我作羯磨若遮自恣。」",
    "T22n1428_037:0836c24_10": "諸比丘白佛，佛言：「不應作如是念：『我當再說自恣，恐餘比丘為我作羯磨若遮自恣。』",
    "T22n1428_037:0836c26_11": "自今已去，聽諸比丘三說自恣。」",
    "T22n1428_037:0836c27_12": "時六群比丘，反抄衣自恣、衣纏頸自恣、裹頭自恣、通肩披衣自恣、著革屣自恣、若地坐自恣、若床上坐自恣，諸比丘往白佛，佛言：「不應反抄衣、纏頸、裹頭、通肩、披衣、著革屣、若地坐、若床自上坐自恣。",
    "T22n1428_037:0837a03_13": "今已去，聽諸比丘偏露右肩、脫革屣、胡跪合掌，作如是語：『大德眾僧今日自恣，我某甲比丘亦自恣。",
    "T22n1428_037:0837a05_14": "若見聞疑罪，大德長老哀愍故語我。",
    "T22n1428_037:0837a06_15": "我若見罪，當如法懺悔。』",
    "T22n1428_037:0837a07_0": "如是第二、第三說。」",
    "T22n1428_037:0837a07_1": "時有病比丘，偏露右肩、脫革屣、胡跪合掌時頃久病即更增。",
    "T22n1428_037:0837a08_2": "諸比丘白佛，佛言：「自今已去，聽病比丘隨身所安受自恣。」",
    "T22n1428_037:0837a10_3": "爾時有異住處比丘自恣，有比丘在說戒堂外，諸比丘自恣竟，起出去外。",
    "T22n1428_037:0837a12_0": "比丘問言：「長老何處去，不自恣耶？」",
    "T22n1428_037:0837a12_1": "彼答言：「我已自恣竟。」",
    "T22n1428_037:0837a13_2": "「汝從何來？」",
    "T22n1428_037:0837a13_3": "答言：「我在說戒堂外。」",
    "T22n1428_037:0837a14_4": "諸比丘白佛，佛言：「自今已去，自恣時不應在說戒堂外，聽比坐應知若來若不來，聽先白已然後自恣。",
    "T22n1428_037:0837a16_5": "如是白：『大德僧聽！",
    "T22n1428_037:0837a17_0": "今日眾僧自恣。",
    "T22n1428_037:0837a17_1": "若僧時到僧忍聽，僧和合自恣。",
    "T22n1428_037:0837a18_2": "白如是。』",
    "T22n1428_037:0837a18_3": "如是白已自恣。」",
    "T22n1428_037:0837a18_4": "六群比丘非法別眾自恣、非法和合自恣、法別眾自恣。",
    "T22n1428_037:0837a19_5": "諸比丘白佛，佛言：「不應非法別眾自恣、非法和合自恣、法別眾自恣。",
    "T22n1428_037:0837a21_6": "有四種自恣：若比丘非法別眾自恣、非法和合自恣、法別眾自恣、法和合自恣。",
    "T22n1428_037:0837a23_7": "若比丘作非法別眾自恣、非法和合自恣、法別眾自恣，如是不應自恣。",
    "T22n1428_037:0837a24_8": "法和合自恣，應如是自恣，是我所聽自恣。」",
    "T22n1428_037:0837a25_9": "爾時自恣時，異住處前安居、後安居人雜住，不知云何？",
    "T22n1428_037:0837a27_10": "隨前安居、為隨後安居自恣？",
    "T22n1428_037:0837a27_11": "諸比丘白佛，佛言：「隨上座所在處自恣，上座或前安居、或後安居，應隨舊住者自恣。",
    "T22n1428_037:0837a29_12": "舊住者亦有前安居、有後安居，隨多者應自恣。」",
    "T22n1428_037:0837b01_13": "時諸比丘，欲十四日十五日自恣，佛言：「聽如是自恣，若王改日時應隨時。」",
    "T22n1428_037:0837b03_14": "諸比丘不知，今日自恣、明日自恣？",
    "T22n1428_037:0837b04_15": "諸比丘往白佛，佛言：「自今已去，聽若小食上、中食上，上座唱令：『今日眾僧自恣。』」",
    "T22n1428_037:0837b06_16": "復不知用何時。",
    "T22n1428_037:0837b06_17": "佛言：「聽作時相，若打揵稚、若吹唄、打鼓、若起烟、若量影、若唱言：『今自恣時到。』」",
    "T22n1428_037:0837b08_18": "六群比丘聞佛聽自恣，便於別房中，共同和尚、阿闍梨、親厚同學、得意者別部作自恣。",
    "T22n1428_037:0837b10_19": "諸比丘白佛，佛言：「不應於別房共同和尚、阿闍梨、親厚同學、得意者別部作自恣。",
    "T22n1428_037:0837b12_20": "自今已去，一處和合自恣。」",
    "T22n1428_037:0837b13_21": "諸比丘復不知在何處自恣？",
    "T22n1428_037:0837b13_22": "白佛，佛言：「聽在說戒處自恣。」",
    "T22n1428_037:0837b14_23": "爾時有眾多比丘，於自恣日，在非村、阿練若、未結界處道路行。",
    "T22n1428_037:0837b16_24": "諸比丘自念：「佛教我等和合自恣，我等當云何？」",
    "T22n1428_037:0837b17_25": "諸比丘白佛，佛言：「若眾多比丘，於自恣日，在非村、阿練若、未結界處道路行。",
    "T22n1428_037:0837b18_26": "諸比丘，若和合得自恣者善。",
    "T22n1428_037:0837b19_27": "若不得和合者，隨所同和尚、阿闍梨、隨親厚同意移異處，結小界作自恣。",
    "T22n1428_037:0837b21_28": "白二羯磨，應如是結小界。",
    "T22n1428_037:0837b22_29": "差堪能者，若上座、若次座、若誦律、若不誦律，堪能羯磨者如是白：『大德僧聽！",
    "T22n1428_037:0837b23_30": "諸比丘坐處已滿，齊如是比丘坐處，若僧時到僧忍聽，僧於此處結小界。",
    "T22n1428_037:0837b25_31": "白如是。』",
    "T22n1428_037:0837b25_32": "『大德僧聽！",
    "T22n1428_037:0837b26_0": "齊如是比丘座處，僧於此處結小界。",
    "T22n1428_037:0837b26_1": "誰諸長老忍齊如是比丘座處僧於中結小界者默然，誰不忍者說。』",
    "T22n1428_037:0837b28_2": "『僧已忍齊如是比丘座處結小界竟，僧忍，默然故，是事如是持。』」",
    "T22n1428_037:0837b29_3": "時比丘不捨界便去，諸比丘不喜，即往白佛。",
    "T22n1428_037:0837c02_0": "佛言：「不應不捨界而去，應捨界竟然後去。",
    "T22n1428_037:0837c03_1": "應如是捨，白二羯磨差堪能人，若上座、若次座、若誦律、若不誦律，堪能作羯磨者，應作如是白：『大德僧聽！",
    "T22n1428_037:0837c05_2": "齊如是比丘座處，若僧時到僧忍聽，僧解此處小界。",
    "T22n1428_037:0837c06_3": "白如是。』",
    "T22n1428_037:0837c07_0": "『大德僧聽！",
    "T22n1428_037:0837c07_1": "齊如是比丘座處，僧於中解小界。",
    "T22n1428_037:0837c08_2": "誰諸長老忍僧齊如是比丘座處解小界者默然，誰不忍者說。』",
    "T22n1428_037:0837c09_3": "『僧已忍齊如是比丘座處解小界竟，僧忍，默然故，是事如是持。』」",
    "T22n1428_037:0837c12_0": "四分律卷第三十七"
}