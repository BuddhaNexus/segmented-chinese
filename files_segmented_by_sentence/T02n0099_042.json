{
    "T02n0099_042:0303c27_0": "雜阿含經卷第四十二",
    "T02n0099_042:0303c29_0": "宋天竺三藏求那跋陀羅譯",
    "T02n0099_042:0304a01_0": "（一一四五）如是我聞：一時，佛住舍衛國祇樹給孤獨園。",
    "T02n0099_042:0304a02_1": "時，波斯匿王來詣佛所，稽首佛足，退坐一面，白佛言：「世尊！",
    "T02n0099_042:0304a03_2": "應施何等人？」",
    "T02n0099_042:0304a03_3": "佛言：「大王！",
    "T02n0099_042:0304a04_4": "隨心所樂處。」",
    "T02n0099_042:0304a04_5": "波斯匿王復白佛言：「應施何處，得大果報？」",
    "T02n0099_042:0304a05_6": "佛言：「大王！",
    "T02n0099_042:0304a05_7": "此是異問。",
    "T02n0099_042:0304a06_8": "所問『應施何處？』",
    "T02n0099_042:0304a06_9": "此問則異。",
    "T02n0099_042:0304a06_10": "復問『施何處，應得大果？』",
    "T02n0099_042:0304a07_11": "此問復異。",
    "T02n0099_042:0304a07_12": "我今問汝，隨意答我。",
    "T02n0099_042:0304a08_0": "大王！",
    "T02n0099_042:0304a08_1": "譬如此國臨陣戰鬪，集諸戰士，而有一婆羅門子，從東方來，年少幼稚，柔弱端正，膚白髮黑，不習武藝，不學術策，恐怖退弱，不能自安，不忍敵觀，若刺若射，無有方便，不能傷彼。",
    "T02n0099_042:0304a12_2": "云何？",
    "T02n0099_042:0304a12_3": "大王，如此士夫，王當賞不？」",
    "T02n0099_042:0304a13_4": "王白佛言：「不賞。",
    "T02n0099_042:0304a13_5": "世尊！」",
    "T02n0099_042:0304a13_6": "「如是，大王！",
    "T02n0099_042:0304a14_7": "有剎利童子從南方來，鞞舍童子從西方來，首陀羅童子從北方來，無有伎術，皆如東方婆羅門子，王當賞不？」",
    "T02n0099_042:0304a16_8": "王白佛言：「不賞。",
    "T02n0099_042:0304a17_9": "世尊！」",
    "T02n0099_042:0304a17_10": "「佛告大王，此國集軍臨戰鬪時，有婆羅門童子從東方來，年少端正，膚白髮黑，善學武藝，知鬪術法，勇健無畏，苦戰不退，安住諦觀，運戈能傷，能破巨敵。",
    "T02n0099_042:0304a20_11": "云何？",
    "T02n0099_042:0304a21_0": "大王！",
    "T02n0099_042:0304a21_1": "如此戰士，加重賞不？」",
    "T02n0099_042:0304a21_2": "王白佛言：「重賞，世尊！」",
    "T02n0099_042:0304a22_3": "「如是，剎利童子從南方來，鞞舍童子從西方來，首陀羅童子從北方來，年少端正，善諸術藝，勇健堪能，苦戰却敵，皆如東方婆羅門子。",
    "T02n0099_042:0304a25_4": "如是戰士，王當賞不？」",
    "T02n0099_042:0304a25_5": "王白佛言：「重賞，世尊！」",
    "T02n0099_042:0304a26_6": "佛言：「大王！",
    "T02n0099_042:0304a26_7": "如是沙門、婆羅門遠離五支，成就五支，建立福田。",
    "T02n0099_042:0304a27_8": "施此田者，得大福利，得大果報。",
    "T02n0099_042:0304a28_9": "何等為捨離五支？",
    "T02n0099_042:0304a28_10": "所謂貪欲蓋，瞋恚、睡眠、掉悔、疑蓋，已斷已知，是名捨離五支。",
    "T02n0099_042:0304b01_11": "何等為成就五支？",
    "T02n0099_042:0304b01_12": "謂無學戒身成就，無學定身、慧身、解脫身、解脫知見身，是名成就五支。",
    "T02n0099_042:0304b03_13": "大王！",
    "T02n0099_042:0304b03_14": "如是捨離五支，成就五支，建立福田，施此田者，得大果報。」",
    "T02n0099_042:0304b04_15": "爾時，世尊復說偈言：「運戈猛戰鬪，　　堪能勇士夫，　為其戰鬪故，　　隨功重加賞。",
    "T02n0099_042:0304b08_0": "　不賞名族胄，　　怯劣無勇者，　忍辱修賢良，　　見諦建福田。",
    "T02n0099_042:0304b10_0": "　賢聖律儀備，　　成就深妙智，　族胄雖卑微，　　堪為施福田。",
    "T02n0099_042:0304b12_0": "　衣食錢財寶，　　床臥等眾具，　悉應以敬施，　　為持淨戒故。",
    "T02n0099_042:0304b14_0": "　人表林野際，　　穿井給行人，　溪澗施橋梁，　　逈路造房舍。",
    "T02n0099_042:0304b16_0": "　戒德多聞眾，　　行路得止息，　譬如重雲起，　　雷電聲振耀。",
    "T02n0099_042:0304b18_0": "　普雨於壤土，　　百卉悉扶踈，　禽獸皆歡喜，　　田夫並欣樂。",
    "T02n0099_042:0304b20_0": "　如是淨信心，　　聞慧捨慳垢，　錢財豐飲食，　　常施良福田。",
    "T02n0099_042:0304b22_0": "　高唱增歡愛，　　如雷雨良田，　功德注流澤，　　霑洽施主心。",
    "T02n0099_042:0304b24_0": "　財富名稱流，　　及涅槃大果。」",
    "T02n0099_042:0304b25_0": "佛說此經已，波斯匿王聞佛所說，歡喜隨喜，作禮而去。",
    "T02n0099_042:0304b27_0": "（一一四六）如是我聞：一時，佛住舍衛國祇樹給孤獨園。",
    "T02n0099_042:0304b28_1": "時，波斯匿王來詣佛所，稽首佛足，退坐一面，白佛言：「云何？",
    "T02n0099_042:0304b29_2": "世尊！",
    "T02n0099_042:0304b29_3": "為婆羅門死還生自姓婆羅門家，剎利、鞞舍、首陀羅家耶？」",
    "T02n0099_042:0304c02_0": "佛言：「大王！",
    "T02n0099_042:0304c02_1": "何得如是？",
    "T02n0099_042:0304c02_2": "大王當知，有四種人。",
    "T02n0099_042:0304c03_3": "何等為四？",
    "T02n0099_042:0304c03_4": "有一種人，從冥入冥；有一種人，從冥入明；有一種人，從明入冥；有一種人，從明入明。",
    "T02n0099_042:0304c05_5": "「大王！",
    "T02n0099_042:0304c05_6": "云何為一種人從冥入冥？",
    "T02n0099_042:0304c06_7": "謂有人生卑姓家，若生旃陀羅家、魚獵家、竹作家、車師家，及餘種種下賤工巧業家，貧窮短命，形體憔悴，而復修行卑賤之家，亦復為人下賤作使，是名為冥。",
    "T02n0099_042:0304c09_8": "處斯冥中，復行身惡行、行口惡行、行意惡行，以是因緣，身壞命終，當生惡趣，墮泥梨中。",
    "T02n0099_042:0304c12_9": "猶如有人從闇入闇，從廁入廁，以血洗血，捨惡受惡；從冥入冥者亦復如是。",
    "T02n0099_042:0304c14_0": "是故名為從冥入冥。",
    "T02n0099_042:0304c14_1": "「云何名為從冥入明？",
    "T02n0099_042:0304c15_0": "謂有世人生卑姓家，乃至為人作諸鄙業，是名為冥。",
    "T02n0099_042:0304c16_1": "然其彼人於此冥中，行身善行、行口善行、行意善行，以是因緣，身壞命終，生於善趣，受天化生。",
    "T02n0099_042:0304c18_2": "譬如有人登床跨馬，從馬昇象；從冥入明亦復如是。",
    "T02n0099_042:0304c19_3": "是名有人從冥入明。",
    "T02n0099_042:0304c20_4": "「云何有人從明入冥？",
    "T02n0099_042:0304c20_5": "謂有世人生富樂家，若剎利大姓、婆羅門大姓家、長者大姓家，及餘種種富樂家生，多諸錢財，奴婢、客使，廣集知識，受身端正，聰明黠慧，是名為明。",
    "T02n0099_042:0304c24_6": "於此明中，行身惡行、行口惡行、行意惡行，以是因緣，身壞命終，生於惡趣，墮泥梨中。",
    "T02n0099_042:0304c26_7": "譬如有人從高樓下乘於大象，下象乘馬，下馬乘輿，下輿坐床、下床墮地，從地落坑，從明入冥者亦復如是。",
    "T02n0099_042:0304c28_8": "「云何有人從明入明？",
    "T02n0099_042:0304c29_9": "謂有世人生富樂家，乃至形相端嚴，是名為明。",
    "T02n0099_042:0305a01_10": "於此明中，行身善行、行口善行、行意善行，以是因緣，身壞命終，生於善趣，受天化生。",
    "T02n0099_042:0305a03_11": "譬如有人從樓觀至樓觀。",
    "T02n0099_042:0305a04_12": "如是，乃至從床至床；從明入明者亦復如是。",
    "T02n0099_042:0305a05_13": "是名有人從明入明。」",
    "T02n0099_042:0305a05_14": "爾時，世尊復說偈言：「貧窮困苦者，　　不信增瞋恨，　慳貪惡邪想，　　癡惑不恭敬。",
    "T02n0099_042:0305a09_0": "　見沙門道士，　　持戒多聞者，　毀呰而不譽，　　障他施及受。",
    "T02n0099_042:0305a11_0": "　如斯等士夫，　　從此至他世，　當墮泥梨中，　　從冥入於冥。",
    "T02n0099_042:0305a13_0": "　若有貧窮人，　　信心少瞋恨，　常生慚愧心，　　惠施離慳垢。",
    "T02n0099_042:0305a15_0": "　見沙門梵志，　　持戒多聞者，　謙虛而問訊，　　隨宜善供給。",
    "T02n0099_042:0305a17_0": "　勸人令施與，　　歎施及受者，　如是修善人，　　從此至他世。",
    "T02n0099_042:0305a19_0": "　善趣上生天，　　從冥而入明，　有富樂士夫，　　不信多瞋恨。",
    "T02n0099_042:0305a21_0": "　慳貪疾惡想，　　邪惑不恭敬，　見沙門梵志，　　毀呰而不譽。",
    "T02n0099_042:0305a23_0": "　障他人施惠，　　亦斷受施者，　如是惡士夫，　　從此至他世。",
    "T02n0099_042:0305a25_0": "　當生苦地獄，　　從明入冥中，　若有富士夫，　　信心不瞋恨。",
    "T02n0099_042:0305a27_0": "　常起慚愧心，　　惠施離瞋姤，　見沙門梵志，　　持戒多聞者。",
    "T02n0099_042:0305a29_0": "　先奉迎問訊，　　隨宜給所須，　勸人令供養，　　歎施及受者。",
    "T02n0099_042:0305b02_0": "　如是等士夫，　　從此至他世，　生三十三天，　　從明而入明。」",
    "T02n0099_042:0305b04_0": "佛說此經已，波斯匿王聞佛所說，歡喜隨喜，作禮而去。",
    "T02n0099_042:0305b06_0": "（一一四七）如是我聞：一時，佛住舍衛國祇樹給孤獨園。",
    "T02n0099_042:0305b07_1": "時，波斯匿王日日身蒙塵土，來詣佛所，稽首佛足，退坐一面。",
    "T02n0099_042:0305b08_2": "佛言：「大王！",
    "T02n0099_042:0305b08_3": "從何所來？」",
    "T02n0099_042:0305b09_4": "波斯匿王白佛言：「世尊！",
    "T02n0099_042:0305b09_5": "彼灌頂王法，人中自在，精勤方便。",
    "T02n0099_042:0305b10_6": "王領大地，統理王事，周行觀察，而來至此。」",
    "T02n0099_042:0305b11_7": "佛告大王：「今問大王，隨意答我。",
    "T02n0099_042:0305b12_8": "譬如有人從東方來，有信有緣，未曾虛妄，而白王言：『我東方來，見一石山，極方廣大，不穿不壞，亦無缺壞，磨地而來，一切眾生草木之類悉磨令碎。』",
    "T02n0099_042:0305b15_9": "南、西、北方亦有人來，有信有緣，亦不虛妄，而白王言：『我見石山，方廣高大，不斷不壞，亦不缺壞，磨地而來，眾生草木悉皆磨碎。』",
    "T02n0099_042:0305b18_10": "大王！",
    "T02n0099_042:0305b18_11": "於意云何？",
    "T02n0099_042:0305b19_12": "如是像貌大恐怖事，嶮惡相殺，眾生運盡，人道難得，當作何計？」",
    "T02n0099_042:0305b20_13": "王白佛言：「若如是者，更無餘計，唯當修善，於佛法、律專心方便。」",
    "T02n0099_042:0305b22_14": "佛告大王：「何故說言：『嶮惡恐怖於世卒起，眾生運盡，人身難得，唯當行法、行義、行福，於佛法教專精方便。』",
    "T02n0099_042:0305b24_15": "何以不言：『灌頂王位眾人人首，堪能自在。』",
    "T02n0099_042:0305b25_16": "王於大地，事務眾人，當須營理耶？」",
    "T02n0099_042:0305b26_17": "王白佛言：「世尊！",
    "T02n0099_042:0305b26_18": "為復閑時言：『灌頂王位為眾人首，王於大地，多所經營，以言鬪言，以財鬪財，以象鬪象，以車鬪車，以步鬪步。",
    "T02n0099_042:0305c01_0": "當於爾時，無有自在，若勝若伏。』",
    "T02n0099_042:0305c01_1": "是故我說：『嶮惡恐怖卒起之時，眾生運盡，人身難得，無有餘計，唯有行義、行法、行福，於佛法教專心歸依。』」",
    "T02n0099_042:0305c04_2": "佛告大王：「如是！",
    "T02n0099_042:0305c04_3": "如是！",
    "T02n0099_042:0305c04_4": "經常磨迮，謂惡劫、老、病、苦，磨迮眾生。",
    "T02n0099_042:0305c05_5": "當作何計？",
    "T02n0099_042:0305c05_6": "正當修義、修法、修福、修善、修慈，於佛法中精勤方便。」",
    "T02n0099_042:0305c07_0": "爾時，世尊而說偈言：「如有大石山，　　高廣無缺壞，　周遍四方來，　　磨迮此大地。",
    "T02n0099_042:0305c10_0": "　非兵馬呪術，　　力所能防禦，　惡劫老病死，　　常磨迮眾生。",
    "T02n0099_042:0305c12_0": "　四種大族姓，　　栴陀羅獵師，　在家及出家，　　持戒犯戒者。",
    "T02n0099_042:0305c14_0": "　一切皆磨迮，　　無能救護者，　是故慧士夫，　　觀察自己利。",
    "T02n0099_042:0305c16_0": "　建立清淨信，　　信佛法僧寶，　身口心清淨，　　隨順於正法。",
    "T02n0099_042:0305c18_0": "　現世名稱流，　　終則生天上。」",
    "T02n0099_042:0305c19_0": "佛說此經已，波斯匿王聞佛所說，歡喜隨喜，作禮而去。",
    "T02n0099_042:0305c21_0": "（一一四八）如是我聞：一時，佛住舍衛國祇樹給孤獨園。",
    "T02n0099_042:0305c22_1": "時，波斯匿王來詣佛所，稽首佛足，退坐一面。",
    "T02n0099_042:0305c23_2": "時，有尼乾子七人、闍祇羅七人、一舍羅七人，身皆麁大，彷徉行住祇洹門外。",
    "T02n0099_042:0305c25_3": "時，波斯匿王遙見斯等彷徉門外，即從座起，往至其前，合掌問訊，三自稱名言：「我是波斯匿王、拘薩羅王。」",
    "T02n0099_042:0305c27_4": "爾時，世尊告波斯匿王：「汝今何故恭敬斯等，三稱姓名，合掌問訊？」",
    "T02n0099_042:0305c29_0": "王白佛言：「我作是念：『世間若有阿羅漢者，斯等則是。』」",
    "T02n0099_042:0306a01_1": "佛告波斯匿王：「汝今且止！",
    "T02n0099_042:0306a01_2": "汝亦不知是阿羅漢、非阿羅漢，不得他心智故。",
    "T02n0099_042:0306a03_3": "且當親近觀其戒行，久而可知，勿速自決！",
    "T02n0099_042:0306a04_4": "審諦觀察，勿但洛莫！",
    "T02n0099_042:0306a04_5": "當用智慧，不以不智。",
    "T02n0099_042:0306a05_6": "經諸苦難，堪能自辯；交契計挍，真偽則分。",
    "T02n0099_042:0306a06_7": "見說知明，久而則知，非可卒識，當須思惟，智慧觀察！」",
    "T02n0099_042:0306a07_8": "王白佛言：「奇哉！",
    "T02n0099_042:0306a07_9": "世尊！",
    "T02n0099_042:0306a07_10": "善說斯理，言：『久相習，觀其戒行，乃至見說知明。』",
    "T02n0099_042:0306a09_11": "我有家人，亦復出家，作斯等形相，周流他國，而復來還，捨其被服，還受五欲。",
    "T02n0099_042:0306a10_12": "是故當知世尊善說，應與同止，觀其戒行，乃至言說知有智慧。」",
    "T02n0099_042:0306a12_13": "爾時，世尊而說偈言：「不以見形相，　　知人之善惡，　不應暫相見，　　而與同心志，　有現身口密，　　俗心不斂攝。",
    "T02n0099_042:0306a16_0": "　猶如鍮石銅，　　塗以真金色，　內懷鄙雜心，　　外現聖威儀，　遊行諸國土，　　欺誑於世人。」",
    "T02n0099_042:0306a19_0": "佛說此經已，波斯匿王聞佛所說，歡喜隨喜，作禮而去。",
    "T02n0099_042:0306a21_0": "（一一四九）如是我聞：一時，佛住舍衛國祇樹給孤獨園。",
    "T02n0099_042:0306a22_1": "時，波斯匿王為首，并七國王及諸大臣悉共集會，作如是論議：「五欲之中，何者第一？」",
    "T02n0099_042:0306a24_2": "有一人言：「色最第一。」",
    "T02n0099_042:0306a24_3": "又復有稱聲、香、味、觸為第一者。",
    "T02n0099_042:0306a25_4": "中有人言：「我等人人各說第一，竟無定判，當詣世尊！",
    "T02n0099_042:0306a26_5": "問如此義。",
    "T02n0099_042:0306a27_0": "如世尊說，當共憶持。」",
    "T02n0099_042:0306a27_1": "爾時，波斯匿王為首，與七國王、大臣、眷屬來詣佛所，稽首佛足，退坐一面，白佛言：「世尊！",
    "T02n0099_042:0306a29_2": "我等七王與諸大臣如是論議：『五欲功德，何者為勝？』",
    "T02n0099_042:0306b01_3": "其中有言色勝、有言聲勝、有言香勝、有言味勝、有言觸勝，竟無決定。",
    "T02n0099_042:0306b03_4": "來問世尊，竟何者勝？」",
    "T02n0099_042:0306b03_5": "佛告諸王：「各隨意適，我悉有餘說，以是因緣，我說五欲功德。",
    "T02n0099_042:0306b05_6": "然自有人於色適意，止愛一色，滿其志願，正使過上有諸勝色，非其所愛，不觸不視，言己所愛最為第一，無過其上。",
    "T02n0099_042:0306b08_7": "如愛色者。",
    "T02n0099_042:0306b08_8": "聲、香、味、觸亦皆如是。",
    "T02n0099_042:0306b08_9": "當其所愛，輒言最勝，歡喜樂著，雖更有勝過其上者，非其所欲，不觸不視，唯我愛者最勝最妙，無比無上。」",
    "T02n0099_042:0306b11_10": "爾時，座中有一優婆塞，名曰栴檀，從座起，整衣服，偏袒右肩，合掌白佛：「善說！",
    "T02n0099_042:0306b13_11": "世尊！",
    "T02n0099_042:0306b13_12": "善說！",
    "T02n0099_042:0306b13_13": "善逝！」",
    "T02n0099_042:0306b13_14": "佛告優婆塞：「善說！",
    "T02n0099_042:0306b14_15": "栴檀！",
    "T02n0099_042:0306b14_16": "快說！",
    "T02n0099_042:0306b14_17": "栴檀！」",
    "T02n0099_042:0306b14_18": "時，栴檀優婆塞即說偈言：「央伽族姓王，　　服珠瓔珞鎧，　摩竭眾慶集，　　如來出其國。",
    "T02n0099_042:0306b17_0": "　名聞普流布，　　猶如雪山王，　如淨水蓮華，　　清淨無瑕穢。",
    "T02n0099_042:0306b19_0": "　隨日光開敷，　　芬香熏其國，　央耆國明顯，　　猶如空中日。",
    "T02n0099_042:0306b21_0": "　觀如來慧力，　　如夜然炬火，　為眼為大明，　　來者為決疑。」",
    "T02n0099_042:0306b23_0": "時，諸國王歎言：「善說！",
    "T02n0099_042:0306b23_1": "栴檀優婆塞！」",
    "T02n0099_042:0306b23_2": "爾時，七王脫七寶上衣，奉優婆塞。",
    "T02n0099_042:0306b24_3": "時，彼七王聞佛所說，歡喜隨喜，從座起去。",
    "T02n0099_042:0306b26_0": "爾時，栴檀優婆塞知諸王去已，從座起，整衣服，偏袒右肩，合掌白佛：「今七國王遺我七領上衣，唯願世尊受此七衣，以哀愍故！」",
    "T02n0099_042:0306b29_1": "爾時，世尊為哀愍故，受其七衣，栴檀優婆塞歡喜隨喜，作禮而去。",
    "T02n0099_042:0306c02_0": "（一一五〇）如是我聞：一時，佛住舍衛國祇樹給孤獨園。",
    "T02n0099_042:0306c03_1": "時，波斯匿王其體肥大，舉體流汗，來詣佛所，稽首佛足，退坐一面，氣息長喘。",
    "T02n0099_042:0306c04_2": "爾時，世尊告波斯匿王：「大王身體極肥盛。」",
    "T02n0099_042:0306c05_3": "大王白佛言：「如是，世尊！",
    "T02n0099_042:0306c06_4": "患身肥大，常以此身極肥大故，慚恥厭苦。」",
    "T02n0099_042:0306c07_5": "爾時，世尊即說偈言：「人當自繫念，　　每食知節量，　是則諸受薄，　　安消而保壽。」",
    "T02n0099_042:0306c10_0": "時，有一年少，名欝多羅，於會中坐。",
    "T02n0099_042:0306c10_1": "時，波斯匿王告欝多羅：「汝能從世尊受向所說偈，每至食時，為我誦不？",
    "T02n0099_042:0306c12_2": "若能爾者，賜金錢十萬，亦常與食。」",
    "T02n0099_042:0306c13_3": "欝多羅白王：「奉教當誦。」",
    "T02n0099_042:0306c13_4": "時，波斯匿王聞佛所說，歡喜隨喜，作禮而去。",
    "T02n0099_042:0306c14_5": "時，欝多羅知王去已，至世尊前，受所說偈，於王食時，食食為誦，白言大王：「如佛世尊、如來、應、等正覺所知所見，而說斯偈：「『人當自繫念，　　每食知節量，　　是則諸受薄，　　安消而保壽。』」",
    "T02n0099_042:0306c20_0": "如是，波斯匿王漸至後時，身體傭細，容貌端正，處樓閣上，向佛住處合掌恭敬，右膝著地，三說是言：「南無敬禮世尊、如來、應、等正覺，南無敬禮世尊、如來、應、等正覺，與我現法利益、後世利益、現法後世利益，以其飯食知節量故。」",
    "T02n0099_042:0306c26_0": "（一一五一）如是我聞：一時，佛住舍衛國。",
    "T02n0099_042:0306c26_1": "時，有年少阿修羅來詣佛所，於佛面前麁惡不善語，瞋罵呵責。",
    "T02n0099_042:0306c28_2": "爾時，世尊即說偈言：「不怒勝瞋恚，　　不善以善伏，　惠施伏慳貪，　　真言壞妄語。",
    "T02n0099_042:0307a02_0": "　不罵亦不虐，　　常住賢聖心，　惡人住瞋恨，　　不動如山石。",
    "T02n0099_042:0307a04_0": "　起瞋恚能持，　　勝制狂馬車，　我說善御士，　　非彼攝繩者。」",
    "T02n0099_042:0307a06_0": "時，年少阿修羅白佛言：「瞿曇！",
    "T02n0099_042:0307a06_1": "我今悔過，如愚如癡，不辯不善，於瞿曇面前訶罵毀辱。」",
    "T02n0099_042:0307a08_0": "如是懺悔已，時，阿修羅聞佛所說，歡喜隨喜，作禮而去。",
    "T02n0099_042:0307a10_0": "（一一五二）如是我聞：一時，佛住舍衛國祇樹給孤獨園。",
    "T02n0099_042:0307a11_1": "時，有年少賓耆迦婆羅門來詣佛所，於世尊面前作麁惡不善語，瞋罵呵責。",
    "T02n0099_042:0307a13_0": "爾時，世尊告年少賓耆迦：「若於一時吉星之日，汝當會諸宗親眷屬耶？」",
    "T02n0099_042:0307a14_1": "賓耆白佛：「如是，瞿曇！」",
    "T02n0099_042:0307a15_2": "佛告賓耆：「若汝宗親不受食者，當如之何？」",
    "T02n0099_042:0307a16_3": "賓耆白佛：「不受食者，食還屬我。」",
    "T02n0099_042:0307a16_4": "佛告賓耆：「汝亦如是，如來面前作麁惡不善語，罵辱呵責，我竟不受，如此罵者，應當屬誰？」",
    "T02n0099_042:0307a19_5": "賓耆白佛：「如是，瞿曇！",
    "T02n0099_042:0307a19_6": "彼雖不受，且以相贈，則便是與。」",
    "T02n0099_042:0307a20_7": "佛告賓耆：「如是不名更相贈遺，何得便為相與？」",
    "T02n0099_042:0307a21_8": "賓耆白佛：「云何名為更相贈遺，名為相與？",
    "T02n0099_042:0307a22_9": "云何名不受相贈遺，不名相與？」",
    "T02n0099_042:0307a23_10": "佛告賓耆：「若當如是罵則報罵，瞋則報瞋，打則報打，鬪則報鬪，名相贈遺，名為相與，若復，賓耆！",
    "T02n0099_042:0307a25_11": "罵不報罵，瞋不報瞋，打不報打，鬪不報鬪，若如是者，非相贈遺，不名相與。」",
    "T02n0099_042:0307a27_12": "賓耆白佛：「瞿曇！",
    "T02n0099_042:0307a27_13": "我聞古昔婆羅門長老宿重行道大師所說：『如來、應、等正覺，面前罵辱，瞋恚訶責，不瞋不怒。』",
    "T02n0099_042:0307a29_14": "而今瞿曇有瞋恚耶？」",
    "T02n0099_042:0307b01_15": "爾時，世尊即說偈言：「無瞋何有瞋，　　正命以調伏，　正智心解脫，　　慧者無有瞋。",
    "T02n0099_042:0307b04_0": "　以瞋報瞋者，　　是則為惡人，　不以瞋報瞋，　　臨敵伏難伏。",
    "T02n0099_042:0307b06_0": "　不瞋勝於瞋，　　三偈如前說。」",
    "T02n0099_042:0307b07_0": "爾時，年少賓耆白佛言：「悔過！",
    "T02n0099_042:0307b07_1": "瞿曇！",
    "T02n0099_042:0307b07_2": "如愚如癡，不辯不善，而於沙門瞿曇面前麁惡不善語，瞋罵呵責。」",
    "T02n0099_042:0307b09_3": "聞佛所說，歡喜隨喜，作禮而去。",
    "T02n0099_042:0307b10_0": "（一一五三）如是我聞：一時，佛住舍衛國東園鹿子母講堂。",
    "T02n0099_042:0307b11_1": "爾時，世尊晡時從禪覺，詣講堂東蔭蔭中，露地經行。",
    "T02n0099_042:0307b12_2": "時，有健罵婆羅豆婆遮婆羅門來詣佛所，世尊面前作麁惡不善語，罵詈呵責。",
    "T02n0099_042:0307b14_3": "世尊經行，彼隨世尊後行。",
    "T02n0099_042:0307b14_4": "世尊經行已竟，住於一處，彼婆羅門言：「瞿曇伏耶？」",
    "T02n0099_042:0307b16_5": "爾時，世尊即說偈言：「勝者更增怨，　　伏者臥不安，　勝伏二俱捨，　　是得安隱眠。」",
    "T02n0099_042:0307b19_0": "婆羅門白言：「瞿曇！",
    "T02n0099_042:0307b19_1": "我今悔過，如愚如癡，不辯不善，何於瞿曇面前作麁惡不善語，罵詈呵責？」",
    "T02n0099_042:0307b21_2": "時，婆羅門聞佛所說，歡喜隨喜，復道而去。",
    "T02n0099_042:0307b23_0": "（一一五四）如是我聞：一時，佛住舍衛國東園鹿子母講堂，世尊晨朝著衣持鉢，入舍衛城乞食。",
    "T02n0099_042:0307b25_1": "時，健罵婆羅豆婆遮婆羅門遙見世尊，作麁惡不善語，瞋罵呵責，把土坌佛。",
    "T02n0099_042:0307b26_2": "時，有逆風，還吹其土，反自坌身。",
    "T02n0099_042:0307b27_3": "爾時，世尊即說偈言：「若人無瞋恨，　　罵辱以加者，　清淨無結垢，　　彼惡還歸己，　猶如土坌彼，　　逆風還自污。」",
    "T02n0099_042:0307c03_0": "時，彼婆羅門白佛言：「悔過！",
    "T02n0099_042:0307c03_1": "瞿曇！",
    "T02n0099_042:0307c03_2": "如愚如癡，不善不辯，何於瞿曇面前麁惡不善語，瞋罵呵責？」",
    "T02n0099_042:0307c05_3": "時，婆羅門聞佛所說，歡喜隨喜，復道而去。",
    "T02n0099_042:0307c07_0": "（一一五五）如是我聞：一時，佛在拘薩羅人間遊行，至舍衛國祇樹給孤獨園。",
    "T02n0099_042:0307c08_1": "時，有婆羅門名曰違義，聞沙門瞿曇從拘薩羅國人間遊行，至舍衛國祇樹給孤獨園。",
    "T02n0099_042:0307c10_2": "聞已，作是念：「我當往詣沙門瞿曇所，聞所說法，當反其義。」",
    "T02n0099_042:0307c12_3": "作是念已，往詣精舍，至世尊所。",
    "T02n0099_042:0307c12_4": "爾時，世尊無量眷屬圍繞說法。",
    "T02n0099_042:0307c13_5": "世尊遙見違義婆羅門來，即默然住。",
    "T02n0099_042:0307c14_6": "違義婆羅門白佛言：「瞿曇說法，樂欲聞之！」",
    "T02n0099_042:0307c15_7": "爾時，世尊即說偈言：「違義婆羅門，　　未能解深義，　內懷嫉恚心，　　欲為法留難。",
    "T02n0099_042:0307c18_0": "　調伏違反心，　　諸不信樂意，　息諸障礙垢，　　則解深妙說。」",
    "T02n0099_042:0307c20_0": "時，違義婆羅門作是念：「沙門瞿曇已知我心。」",
    "T02n0099_042:0307c21_0": "聞佛所說，歡喜隨喜，從座起而去。",
    "T02n0099_042:0307c22_0": "（一一五六）如是我聞：一時，佛住舍衛國祇樹給孤獨園。",
    "T02n0099_042:0307c23_1": "世尊晨朝著衣持鉢，入舍衛城乞食。",
    "T02n0099_042:0307c24_2": "時，有不害婆羅門來詣佛所，白佛言：「世尊！",
    "T02n0099_042:0307c25_3": "我名不害，為稱實不？」",
    "T02n0099_042:0307c25_4": "佛告婆羅門：「如是稱實者，若身不害，若口不害，若心不害，則為稱實。」",
    "T02n0099_042:0307c27_5": "爾時，世尊即說偈言：「若心不殺害，　　口意亦俱然，　是則為離害，　　不恐怖眾生。」",
    "T02n0099_042:0308a01_0": "佛說此經已，不害婆羅門聞佛所說，歡喜隨喜，復道而去。",
    "T02n0099_042:0308a03_0": "（一一五七）如是我聞：一時，佛住王舍城迦蘭陀竹園。",
    "T02n0099_042:0308a04_1": "世尊晨朝著衣持鉢，入王舍城乞食，次第行乞至火與婆羅門舍。",
    "T02n0099_042:0308a05_2": "火與婆羅門遙見佛來，即具眾美飲食，滿鉢與之。",
    "T02n0099_042:0308a06_3": "如是二日、三日，乞食復至其舍。",
    "T02n0099_042:0308a07_4": "火與婆羅門遙見佛來，作是念：「禿頭沙門何故數來，貪美食耶？」",
    "T02n0099_042:0308a09_5": "爾時，世尊知火與婆羅門心念已，即說偈言：「王天日日雨，　　田夫日夜耕，　數數殖種子，　　是田數收穀。",
    "T02n0099_042:0308a13_0": "　如人數懷妊，　　乳牛數懷犢，　數數有求者，　　則能數惠施。",
    "T02n0099_042:0308a15_0": "　數數惠施故，　　常得大名稱，　數數棄死屍，　　數數哭悲戀。",
    "T02n0099_042:0308a17_0": "　數數生數死，　　數數憂悲苦，　數數以火燒，　　數數諸蟲食。",
    "T02n0099_042:0308a19_0": "　若得賢聖道，　　不數受諸有，　亦不數生死，　　不數憂悲苦。",
    "T02n0099_042:0308a21_0": "　不數數火燒，　　不數諸蟲食。」",
    "T02n0099_042:0308a22_0": "時，火與婆羅門聞佛說偈，還得信心，復以種種飲食滿鉢與之，世尊不受，以因說偈而施故，復說偈言：「因為說偈法，　　不應受飲食，　當觀察自法，　　說法不受食。",
    "T02n0099_042:0308a27_0": "　婆羅門當知，　　斯則淨命活，　應以餘供養，　　純淨大仙人。",
    "T02n0099_042:0308b01_0": "　已盡諸有漏，　　穢法悉已斷，　供養以飲食，　　於其良福田。",
    "T02n0099_042:0308b03_0": "　欲求福德者，　　則我田為良。」",
    "T02n0099_042:0308b04_0": "火與婆羅門白佛：「今以此食，應著何所？」",
    "T02n0099_042:0308b04_1": "佛告婆羅門：「我不見諸天、魔、梵、沙門、婆羅門、天神、世人有能食此信施，令身安樂。",
    "T02n0099_042:0308b06_2": "汝持是食去棄於無蟲水中，及少生草地。」",
    "T02n0099_042:0308b07_3": "時，婆羅門即以此食持著無蟲水中，水即烟出，沸聲啾啾；譬如鐵丸燒令火色，擲著水中，水即烟起，沸聲啾啾，亦復如是。",
    "T02n0099_042:0308b10_4": "婆羅門持此飲食著水中，水即烟出，沸聲啾啾，於時火與婆羅門歎言：「甚奇！",
    "T02n0099_042:0308b12_5": "瞿曇！",
    "T02n0099_042:0308b12_6": "大德大力，能令此食而作神變。」",
    "T02n0099_042:0308b13_7": "時，火與婆羅門因此飯食神變，得信敬心，稽首佛足，退住一面，白佛言：「世尊！",
    "T02n0099_042:0308b15_8": "我今可得於正法中出家、受具足，修梵行不？」",
    "T02n0099_042:0308b16_9": "佛告婆羅門：「汝今可得於正法中出家、受具足。」",
    "T02n0099_042:0308b17_10": "彼即出家已，作是思惟：「所以族姓子剃除髮鬚，著袈裟衣，正信非家，出家學道……。」",
    "T02n0099_042:0308b19_11": "乃至得阿羅漢，心善解脫。",
    "T02n0099_042:0308b20_0": "（一一五八）如是我聞：一時，佛住舍衛國祇樹給孤獨園。",
    "T02n0099_042:0308b21_1": "時，舍衛國中婆肆吒婆羅門女信佛、法、僧，歸佛、歸法、歸比丘僧。",
    "T02n0099_042:0308b22_2": "於佛、法、僧已離狐疑，於苦習盡道亦離疑惑；見諦得果，得無間慧。",
    "T02n0099_042:0308b24_3": "其夫是婆羅豆婆遮種姓婆羅門。",
    "T02n0099_042:0308b25_4": "每至左右所為作時，有小得失，即稱南無佛，向如來所住方面，隨方合掌，三說是言：「南無多陀阿伽度、阿羅呵、三藐三佛陀，身純金色，圓光一尋，方身圓滿如尼拘律樹，善說妙法，牟尼之尊，仙人上首，是我大師！」",
    "T02n0099_042:0308c01_5": "時，夫婆羅門聞之，瞋恚不喜，語其婦言：「為鬼著耶？",
    "T02n0099_042:0308c03_6": "無有此義，捨諸三明大德婆羅門，而稱歎彼禿頭沙門。",
    "T02n0099_042:0308c04_7": "黑闇之分，世所不稱。",
    "T02n0099_042:0308c04_8": "我今當往共汝大師論議，足知勝如。」",
    "T02n0099_042:0308c05_9": "婦語夫言：「不見諸天、魔、梵、沙門、婆羅門、諸神、世人，能共世尊——如來、應、等正覺，金色之身，圓光一尋，如尼拘律樹圓滿之身，言說微妙，仙人上首，我之大師——共論議者。",
    "T02n0099_042:0308c09_10": "然今婆羅門且往，自可知之！」",
    "T02n0099_042:0308c10_11": "時，婆羅門即往詣佛，面相問訊慰勞已，退坐一面。",
    "T02n0099_042:0308c11_12": "而說偈言：「為殺於何等，　　而得安隱眠？",
    "T02n0099_042:0308c13_0": "　為殺於何等，　　令心得無憂？",
    "T02n0099_042:0308c14_0": "　為殺於何等，　　瞿曇所稱歎？」",
    "T02n0099_042:0308c15_0": "爾時，世尊知婆羅門心之所念，而說偈言：「殺於瞋恨者，　　而得安隱眠，　殺於瞋恚者，　　而心得無憂。",
    "T02n0099_042:0308c18_0": "　瞋恚為毒本，　　能害甘種子，　能害於彼者，　　賢聖所稱歎。",
    "T02n0099_042:0308c20_0": "　若能害彼者，　　其心得無憂？」",
    "T02n0099_042:0308c21_0": "時，婆羅豆婆遮婆羅門聞佛所說，示、教、照、喜，次第說法，謂說施，說戒，說生天法，說欲味著為災患煩惱，清淨、出要、遠離，隨順福利清淨，分別廣說；譬如清淨白[疊*毛]，易為染色。",
    "T02n0099_042:0308c25_0": "如是，婆羅豆婆遮婆羅門即於座上，於四聖諦得無閡等，所謂苦、集、滅、道。",
    "T02n0099_042:0308c26_1": "是婆羅門見法、得法、知法、入法，度諸疑惑，不由他度，於正法、律得無所畏。",
    "T02n0099_042:0308c28_2": "即從座起，偏露右肩，合掌白佛：「已度，世尊！",
    "T02n0099_042:0309a01_3": "已度，善逝！",
    "T02n0099_042:0309a01_4": "我今歸佛、歸法、歸比丘僧已，盡其壽命為優婆塞，證知我！」",
    "T02n0099_042:0309a03_5": "時，婆羅豆婆遮婆羅門聞佛所說，歡喜隨喜，作禮而去，還歸自家。",
    "T02n0099_042:0309a04_6": "其婦優婆夷遙見夫來，見已，白言：「已與如來、應、等正覺——純金色身，圓光一尋，如尼拘律樹圓滿之身，妙說之上，仙人之首，大牟尼尊，為我大師——共論議耶？」",
    "T02n0099_042:0309a08_7": "其夫答言：「我未甞見諸天、魔、梵、沙門、婆羅門、諸神、世人，有能與如來、應、等正覺——真金色身，圓光一尋，如尼拘律樹圓滿之身，妙說之上，諸仙之首，牟尼之尊，汝之大師——共論議也。",
    "T02n0099_042:0309a12_8": "汝今與我作好法衣，我持至世尊所出家學道。」",
    "T02n0099_042:0309a13_9": "時，婦悉以鮮潔白[疊*毛]，令作法衣。",
    "T02n0099_042:0309a14_10": "時，婆羅門持衣往詣世尊所，稽首禮足，退住一面，白言：「世尊！",
    "T02n0099_042:0309a15_11": "我今可得於世尊法中出家學道，修梵行不？」",
    "T02n0099_042:0309a16_12": "佛告婆羅門：「汝今可得於此法、律出家學道，修諸梵行。」",
    "T02n0099_042:0309a17_13": "即出家已，獨靜思惟：「所以善男子剃除鬚髮，著袈裟衣，出家學道……。」",
    "T02n0099_042:0309a19_14": "乃至得阿羅漢，心善解脫。",
    "T02n0099_042:0309a20_0": "（一一五九）如是我聞：一時，佛住舍衛國祇樹給孤獨園。",
    "T02n0099_042:0309a21_1": "時，有魔瞿婆羅門來詣佛所，與世尊面相問訊慰勞已，退坐一面，白佛言：「瞿曇！",
    "T02n0099_042:0309a23_2": "我於家中常行布施，若一人來，施於一人；若二人、三人，乃至百千，悉皆施與。",
    "T02n0099_042:0309a24_3": "我如是施，得多福不？」",
    "T02n0099_042:0309a25_4": "佛告婆羅門：「汝如是施，實得大福。",
    "T02n0099_042:0309a26_5": "所以者何？",
    "T02n0099_042:0309a26_6": "以於家中常行布施，一人來乞，即施一人，二人、三人，乃至百千，悉皆施與故，即得大福。」",
    "T02n0099_042:0309a28_7": "時，魔瞿婆羅門即說偈言：「在家所為作，　　布施復大會，　因此惠施故，　　欲求大功德。",
    "T02n0099_042:0309b04_0": "　今問於牟尼，　　我之所應知，　同梵天所見，　　為我分別說。",
    "T02n0099_042:0309b06_0": "　云何為解脫，　　勝妙之善趣？",
    "T02n0099_042:0309b07_0": "　云何修方便，　　得生於梵世？",
    "T02n0099_042:0309b08_0": "　云何隨樂施，　　生明勝梵天？」",
    "T02n0099_042:0309b09_0": "爾時，世尊說偈答言：「施者設大會，　　隨彼愛樂施，　歡喜淨信心，　　攀緣善功德。",
    "T02n0099_042:0309b12_0": "　以其所建立，　　求離諸過惡，　遠離於貪欲，　　其心善解脫。",
    "T02n0099_042:0309b14_0": "　修習於慈心，　　其功德無量，　況復加至誠，　　廣施設大會。",
    "T02n0099_042:0309b16_0": "　若於其中間，　　所得諸善心，　正向善解脫，　　或餘純善趣。",
    "T02n0099_042:0309b18_0": "　如是勝因緣，　　得生於梵世，　如是之惠施，　　其心平等故。",
    "T02n0099_042:0309b20_0": "　得生於梵世，　　其壽命延長。」",
    "T02n0099_042:0309b21_0": "時，魔瞿婆羅門聞佛所說，歡喜隨喜，從座起而去。",
    "T02n0099_042:0309b23_0": "（一一六〇）如是我聞：一時，佛住舍衛國祇樹給孤獨園。",
    "T02n0099_042:0309b24_1": "時，有持金蓋、著舍勒導從婆羅門來詣佛所，與世尊面相問訊慰勞已，退坐一面。",
    "T02n0099_042:0309b26_2": "而說偈言：「無非婆羅門，　　所行為清淨，　剎利修苦行，　　於靜亦復乖。",
    "T02n0099_042:0309c01_0": "　三典婆羅門，　　是則為清淨，　如是清淨者，　　不在餘眾生。」",
    "T02n0099_042:0309c03_0": "爾時，世尊說偈答言：「不知清淨道，　　及諸無上淨，　於餘求靜者，　　至竟無淨時。」",
    "T02n0099_042:0309c06_0": "婆羅門白佛：「瞿曇說清淨道及無上清淨耶？",
    "T02n0099_042:0309c07_1": "何等為清淨道？",
    "T02n0099_042:0309c07_2": "何等為無上清淨？」",
    "T02n0099_042:0309c07_3": "佛告婆羅門：「正見者為清淨道，正見修習多修習，斷貪欲、斷瞋恚、斷愚癡。",
    "T02n0099_042:0309c09_4": "若婆羅門貪欲永斷，瞋恚、愚癡永斷，一切煩惱永斷，是名無上清淨。",
    "T02n0099_042:0309c11_5": "正志、正語、正業、正命、正方便、正念、正定，是名清淨道；正定修習多修習已，斷貪欲、斷瞋恚、斷愚癡。",
    "T02n0099_042:0309c13_6": "若婆羅門貪欲永斷，瞋恚、愚癡永斷，一切煩惱永斷，是名無上清淨。」",
    "T02n0099_042:0309c15_0": "婆羅門白佛言：「瞿曇說清淨道、無上清淨耶？",
    "T02n0099_042:0309c16_1": "瞿曇！",
    "T02n0099_042:0309c16_2": "世務多事，今且辭還。」",
    "T02n0099_042:0309c16_3": "佛告婆羅門：「宜知是時。」",
    "T02n0099_042:0309c17_4": "持華蓋著舍勒導從婆羅門聞佛所說，歡喜隨喜，從座起去。",
    "T02n0099_042:0309c19_0": "（一一六一）如是我聞：一時，佛住舍衛國祇樹給孤獨園。",
    "T02n0099_042:0309c20_1": "爾時，有異婆羅門來詣佛所，與世尊面相問訊慰勞已，退坐一面。",
    "T02n0099_042:0309c21_2": "而說偈言：「云何為尸羅？",
    "T02n0099_042:0309c22_3": "　　云何正威儀？",
    "T02n0099_042:0309c23_0": "　云何為功德？",
    "T02n0099_042:0309c23_1": "　　云何名為業？",
    "T02n0099_042:0309c24_0": "　成就何等法，　　羅漢婆羅門？」",
    "T02n0099_042:0309c25_0": "爾時，世尊說偈答言：「宿命憶念智，　　見生天惡趣，　得諸受生盡，　　牟尼明決定。",
    "T02n0099_042:0309c28_0": "　知心善解脫，　　解脫一切貪，　具足於三明，　　三明婆羅門。」",
    "T02n0099_042:0310a02_0": "佛說此經已，異婆羅門聞佛所說，歡喜隨喜，從座起而去。",
    "T02n0099_042:0310a04_0": "（一一六二）如是我聞：一時，佛住舍衛國祇樹給孤獨園。",
    "T02n0099_042:0310a05_1": "世尊晨朝著衣持鉢，入舍衛城乞食，尊者阿難從世尊後。",
    "T02n0099_042:0310a06_2": "時，有二老男女，是其夫婦，年耆根熟，僂背如鉤，諸里巷頭，燒糞掃處，俱蹲向火。",
    "T02n0099_042:0310a08_3": "世尊見彼二老夫婦，年耆愚老，僂背如鉤，俱蹲向火，猶如老鵠，欲心相視。",
    "T02n0099_042:0310a10_4": "見已，告尊者阿難：「汝見彼夫婦二人，年耆愚老，僂背如鉤，俱蹲向火，猶如老鵠，欲心相視不？」",
    "T02n0099_042:0310a12_5": "阿難白佛：「如是，世尊！」",
    "T02n0099_042:0310a12_6": "佛告阿難：「此二老夫婦，於年少時盛壯之身，勤求財物者，亦可得為舍衛城中第一富長者；若復剃除鬚髮，著袈裟衣，正信非家，出家學道，精勤修習者，亦可得阿羅漢第一上果。",
    "T02n0099_042:0310a17_7": "於第二分盛壯之身，勤求財物，亦可得為舍衛城中第二富者；若復剃除鬚髮，著袈裟衣，正信非家，出家學道者，亦可得阿那含果證。",
    "T02n0099_042:0310a20_8": "若於第三分中年之身，勤求財物，亦可得為舍衛城中第三富者；若剃鬚髮，著袈裟衣，正信非家，出家學道者，亦可得為斯陀含果證。",
    "T02n0099_042:0310a23_9": "彼於今日，年耆根熟，無有錢財，無有方便，無所堪能，不復堪能，若覓錢財，亦不能得勝過人法。」",
    "T02n0099_042:0310a26_0": "爾時，世尊復說偈言：「不行梵行故，　　不得年少財，　思惟古昔事，　　眠地如曲弓。",
    "T02n0099_042:0310a29_0": "　不修於梵行，　　不得年少財，　猶如老鵠鳥，　　守死於空池。」",
    "T02n0099_042:0310b02_0": "佛說此經已，尊者阿難陀聞佛所說，歡喜奉行。",
    "T02n0099_042:0310b04_0": "（一一六三）如是我聞：一時，佛住舍衛國祇樹給孤獨園……如上說。",
    "T02n0099_042:0310b05_1": "差別者，唯說異偈言：「老死之所壞，　　身及所受滅，　唯有惠施福，　　為隨己資糧。",
    "T02n0099_042:0310b08_0": "　依於善攝護，　　及修禪功德，　隨力而行施，　　錢財及飲食。",
    "T02n0099_042:0310b10_0": "　於群則眠覺，　　非為空自活。」",
    "T02n0099_042:0310b11_0": "佛說此經已，彼婆羅門聞佛所說，歡喜隨喜，作禮而去。",
    "T02n0099_042:0310b13_0": "雜阿含經卷第四十二"
}