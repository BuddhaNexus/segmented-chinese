{
    "T11n0320_009:0943a09_0": "父子合集經卷第九",
    "T11n0320_009:0943a11_0": "西天譯經三藏朝散大夫",
    "T11n0320_009:0943a12_0": "試鴻臚卿宣梵大師賜紫",
    "T11n0320_009:0943a13_0": "沙門臣日稱等奉　詔譯",
    "T11n0320_009:0943a14_0": "覩史多天授記品第十七",
    "T11n0320_009:0943a15_0": "爾時會中，有八十俱胝覩史多天子，見諸阿修羅王乃至焰摩天等，於世尊所作諸供養，復聞如來與授無上大菩提記，心大歡喜，得未曾有。",
    "T11n0320_009:0943a18_1": "是諸天子即作是念：「此菩提法本無色相，受、想、行、識亦復無相。",
    "T11n0320_009:0943a19_2": "今者世尊，當以何法而為授記？",
    "T11n0320_009:0943a20_3": "所以者何？",
    "T11n0320_009:0943a20_4": "色本無生，菩提亦無生，乃至識無生故，菩提亦無生。",
    "T11n0320_009:0943a21_5": "云何無生法能得菩提耶？",
    "T11n0320_009:0943a22_6": "如是色無滅故，菩提亦無滅，乃至識無滅故，菩提亦無滅。",
    "T11n0320_009:0943a23_7": "云何無滅法能得菩提耶？",
    "T11n0320_009:0943a24_8": "如是色寂靜故，菩提亦寂靜，乃至識寂靜故，菩提亦寂靜。",
    "T11n0320_009:0943a25_9": "如是色無二故，菩提亦無二，乃至識無二故，菩提亦無二。",
    "T11n0320_009:0943a26_10": "如是色無動故，菩提亦無動，乃至識無動故，菩提亦無動。",
    "T11n0320_009:0943a28_11": "如是色不可見故，菩提亦不可見，乃至識不可見故，菩提亦不可見。",
    "T11n0320_009:0943a29_12": "彼菩提相自性離故，復云何說不生不滅、寂靜無二、湛然不動及不可見？",
    "T11n0320_009:0943b02_13": "於諸法中何者名色？",
    "T11n0320_009:0943b02_14": "色自性空，受、想、行、識亦復皆空。",
    "T11n0320_009:0943b03_15": "何者名佛？",
    "T11n0320_009:0943b03_16": "何名菩薩？",
    "T11n0320_009:0943b03_17": "何名授記？",
    "T11n0320_009:0943b04_18": "佛、佛自性空，菩薩、菩薩自性空，菩提、菩提自性空，授記、授記自性空。",
    "T11n0320_009:0943b05_19": "所名佛者，但依世俗，假名呼召希望分別，諸有智者聞諸法空，不生取著，彼愚癡人聞則瞋恚不能入解。",
    "T11n0320_009:0943b08_20": "譬如有人於睡夢中，具足受用五欲快樂，覺已思念實不可得，智者了知不生憂惱。",
    "T11n0320_009:0943b09_21": "如是安住菩薩乘者，了菩提性，本來空寂實無所得，不生怖畏亦復如是。",
    "T11n0320_009:0943b11_22": "何以故？",
    "T11n0320_009:0943b11_23": "了知諸法皆如夢故。",
    "T11n0320_009:0943b12_24": "愚癡凡夫取解各異，於諸妄法而生執著；如是諸法皆不可得。",
    "T11n0320_009:0943b13_25": "凡夫不可得，凡夫法亦不可得；聲聞不可得，聲聞法亦不可得；緣覺不可得，緣覺法亦不可得；菩薩不可得，菩薩法亦不可得；佛不可得，佛法亦不可得；菩提不可得，菩提法亦不可得；涅盤不可得，涅盤法亦不可得。」",
    "T11n0320_009:0943b18_26": "時覩史多天子作是說已，白言：「世尊！",
    "T11n0320_009:0943b19_27": "我今於此第一義中，得無疑惑，發清淨心，造作上妙種種供養，勝焰摩天不可為比。」",
    "T11n0320_009:0943b21_28": "作供養已，頭面敬禮佛世尊足，右繞三匝，住立一面，合掌向佛，以偈讚曰：「若人奉行如來教，　　則為安住佛功德，　彼於三種解脫門，　　深達義味無罣礙。",
    "T11n0320_009:0943b25_0": "　此中無色及受想，　　亦無行識心與境，　了彼五蘊但假名，　　是名具慧人師子。",
    "T11n0320_009:0943b27_0": "　如是最上勝丈夫，　　不取少分菩提相，　已悟蘊空獲善利，　　於佛功德無疑惑。",
    "T11n0320_009:0943b29_0": "　深達菩提實相義，　　不起希望不毀呰，　亦無忻喜任運心，　　此則善住菩提行。",
    "T11n0320_009:0943c02_0": "　若人平等見法性，　　則於諸法無所畏，　佛子能於此世間，　　具足修證勝功德。",
    "T11n0320_009:0943c04_0": "　了達色相悉皆空，　　於諸欲境咸棄捨，　觀察輪迴三有中，　　亦不希求不願樂。",
    "T11n0320_009:0943c06_0": "　若人明了五蘊法，　　佛及菩提并授記，　說者聽者二皆空，　　如是悟解無所礙。",
    "T11n0320_009:0943c08_0": "　佛功德法凡夫法，　　此一切相本無生，　能了最上法性門，　　是則名為真佛子。",
    "T11n0320_009:0943c10_0": "　又復了知如是法，　　五蘊處界本無滅，　佛及菩提授記言，　　斯等諸法悉同等。",
    "T11n0320_009:0943c12_0": "　智者達解此法門，　　而不捨離菩提行，　由了法性無滅故，　　於佛菩提不難得。",
    "T11n0320_009:0943c14_0": "　又復諸蘊及處界，　　佛及菩提皆空寂，　若人於此無依求，　　彼則能持佛正法。",
    "T11n0320_009:0943c16_0": "　諸蘊處界皆無作，　　佛及菩提授記事，　彼等諸法悉皆同，　　如是了知為佛子。",
    "T11n0320_009:0943c18_0": "　諸蘊處界自性空，　　佛及菩提授記事，　智者決定善了知，　　此則名為真佛子。",
    "T11n0320_009:0943c20_0": "　諸蘊處界悉虛妄，　　及與最勝二足尊，　菩提授記亦同然，　　如是了知為佛子。",
    "T11n0320_009:0943c22_0": "　是法非離非不離，　　亦非為有亦非無，　非有為相及無為，　　如是了知為佛子。",
    "T11n0320_009:0943c24_0": "　如來出現於世間，　　了達如是微妙義，　是為最上勝丈夫，　　堪受諸天廣供養。",
    "T11n0320_009:0943c26_0": "　我今稱讚佛功德，　　所獲福報利群生，　唯有如來悉證知，　　迴向自他皆作佛。」",
    "T11n0320_009:0943c28_0": "爾時世尊知諸天子心之所念，希望如來與授佛記，即於座中，放淨光明。",
    "T11n0320_009:0943c29_1": "時尊者馬勝覩是相已，合掌向佛，以偈問曰：「世尊今者何因緣，　　以神通力現斯瑞？",
    "T11n0320_009:0944a03_0": "　願為眾會說其由，　　一切世間咸喜悅。",
    "T11n0320_009:0944a04_0": "　覩佛口中放淨光，　　諸天皆悉懷疑惑，　各各瞻仰於慈顏，　　一心願聞佛所說。",
    "T11n0320_009:0944a06_0": "　譬如病者遇良醫，　　唯希拯救授靈藥，　今此眾等住佛前，　　渴仰希須亦如是。",
    "T11n0320_009:0944a08_0": "　諸來集會天人眾，　　皆具廣大清淨慧，　一心諦聽無異緣，　　於佛所說能入解。",
    "T11n0320_009:0944a10_0": "　如來常以大悲心，　　能破一切諸疑網，　彼等聞已皆奉持，　　摧諸異論生正見。」",
    "T11n0320_009:0944a12_0": "爾時世尊，為馬勝比丘說伽陀曰：「馬勝汝今發斯問，　　為利世間作照明，　智者能息諸群疑，　　故得人天咸尊重。",
    "T11n0320_009:0944a15_0": "　覩史天王及天子，　　達最上法甘露味，　作大供養妙莊嚴，　　是故我今與授記。",
    "T11n0320_009:0944a17_0": "　彼以勝慧觀世間，　　得見法性無所著，　善達三種解脫門，　　非愚癡者之所及。",
    "T11n0320_009:0944a19_0": "　彼於過去諸佛所，　　已曾請問如是義，　觀諸法性畢竟空，　　悉如先佛之所說。",
    "T11n0320_009:0944a21_0": "　今復於我興供養，　　最上最勝無與比，　能以空義讚如來，　　皆為利樂有情故。",
    "T11n0320_009:0944a23_0": "　一切諸法皆無生，　　佛及菩提授記事，　乃至修習菩提者，　　本性無生亦同等。",
    "T11n0320_009:0944a25_0": "　若人如是了法性，　　決定當證大菩提，　彼諸天子昔聞持，　　故能宣暢第一義。",
    "T11n0320_009:0944a27_0": "　能以明慧善決擇，　　了知法性常無減，　彼諸天子離諸疑，　　自然成就無師智。",
    "T11n0320_009:0944a29_0": "　法性非取亦非求，　　畢竟無依離分別，　彼諸天子離諸疑，　　愚夫心則生驚怖。",
    "T11n0320_009:0944b02_0": "　一切諸法離自性，　　菩提及彼菩提心，　彼諸天子善了知，　　本來清淨無染著。",
    "T11n0320_009:0944b04_0": "　覩史天王天子等，　　住堅固慧無所住，　不久當得佛菩提，　　具足圓成一切智。",
    "T11n0320_009:0944b06_0": "　於彼未來星宿劫，　　次第出現於世間，　度脫無邊諸眾生，　　同名決定智王佛。",
    "T11n0320_009:0944b08_0": "　如來知彼心所念，　　應念忽放淨光明，　為說授記成佛因，　　令彼時會生忻慶。」",
    "T11n0320_009:0944b10_0": "父子合集經樂變化天授記品第十八",
    "T11n0320_009:0944b11_0": "爾時樂變化天主，與七十俱胝天子眷屬俱，見諸阿脩羅王乃至都史多天諸天子等，於世尊所作供養已，深生隨喜，踊躍無量，復聞如來與彼授記，是諸天子聞是說已，身意泰然，得住實際，於勝義法，離諸疑惑。",
    "T11n0320_009:0944b15_1": "時樂變化天王，即從座起，頭面禮足，合掌恭敬，而白佛言：「世尊！",
    "T11n0320_009:0944b17_2": "如我解佛所說義，一切諸法名為實際，名無量際、無礙際、無住際、無盡際、無二際，非際無際，說名實際。",
    "T11n0320_009:0944b19_3": "世尊！",
    "T11n0320_009:0944b19_4": "言實際者，不顛倒故；無量際者，非分限故；無礙際者，非和合故；無住際者，離自性故；無量際者，無有生故；無二際者，唯一相故；非際者，體非有故；無際者，本無極故。",
    "T11n0320_009:0944b23_5": "世尊！",
    "T11n0320_009:0944b23_6": "此實際法遍一切處，有為、無為通達無礙，無有一法非實際故，乃至菩提，亦是實際。",
    "T11n0320_009:0944b25_7": "復以何法名為菩提？",
    "T11n0320_009:0944b25_8": "此一切法即是菩提，乃至所有五無間業亦是菩提。",
    "T11n0320_009:0944b27_9": "何以故？",
    "T11n0320_009:0944b27_10": "彼菩提法，離自性故，五無間業亦離自性。",
    "T11n0320_009:0944b28_11": "世尊！",
    "T11n0320_009:0944b28_12": "又彼五無間業，即無餘涅盤界。",
    "T11n0320_009:0944b29_0": "何以故？",
    "T11n0320_009:0944b29_1": "彼諸法性離罪相故，是故無間業，名為涅盤界。",
    "T11n0320_009:0944c01_2": "世尊！",
    "T11n0320_009:0944c01_3": "住輪迴者，可求涅盤，彼實際中，無有二相，無生死可離，無涅盤可證。",
    "T11n0320_009:0944c02_4": "何以故？",
    "T11n0320_009:0944c03_5": "自性離故。",
    "T11n0320_009:0944c03_6": "世尊！",
    "T11n0320_009:0944c03_7": "我今於此實際理中無有疑惑，若於此法得離疑者，當知是人，已於過去佛世尊所，得授阿耨多羅三藐三菩提記。」",
    "T11n0320_009:0944c06_8": "是時如來聞彼天王作是說已，欲令大眾心淨信解，生歡喜故，即於座中放大光明。",
    "T11n0320_009:0944c07_9": "時尊者馬勝比丘，以偈問曰：「憐愍世間調御師，　　於大眾中現斯瑞，　口中忽放淨光明，　　此相非無其所以。",
    "T11n0320_009:0944c11_0": "　今此諸來大集會，　　咸生清淨恭敬心，　願說所放光因緣，　　使除一切諸疑惑。",
    "T11n0320_009:0944c13_0": "　此等若聞佛所說，　　一心諦聽而信受，　咸遵佛教能奉行，　　誓求無上菩提果。",
    "T11n0320_009:0944c15_0": "　唯願如來速演說，　　慰彼群生渴仰心，　諸天身意咸泰然，　　決定自知當得佛。」",
    "T11n0320_009:0944c17_0": "爾時世尊為馬勝比丘說伽陀曰：「馬勝今問放光事，　　如來所作非無因，　汝當諦聽無異思，　　今與諸天授佛記。",
    "T11n0320_009:0944c20_0": "　化樂天王并眷屬，　　漸能成就一切智，　當於天人大眾中，　　作師子吼摧異論。",
    "T11n0320_009:0944c22_0": "　譬如一切山穴中，　　不產珠璣無有惑，　如是化樂諸天人，　　決定當來得作佛。",
    "T11n0320_009:0944c24_0": "　又如世間日沒時，　　不久應知月出現，　彼諸天子達法性，　　自知必定成正覺。",
    "T11n0320_009:0944c26_0": "　又如世間日中時，　　觀諸色像皆明了，　彼諸天子達法性，　　當獲如來一切智。",
    "T11n0320_009:0944c28_0": "　又如世間夜分時，　　有情咸知日不現，　彼諸天子達法性，　　當得明慧悉照了。",
    "T11n0320_009:0945a01_0": "　又如世間諸流泉，　　悉皆注下歸於海，　彼諸佛子達法性，　　必能速證大菩提。",
    "T11n0320_009:0945a03_0": "　如以瓦礫擲空中，　　力盡墜地必應爾，　彼諸佛子達法性，　　不久成佛無有疑。",
    "T11n0320_009:0945a05_0": "　若人了達此法性，　　入佛知見離戲論，　彼當取證大功德，　　往趣菩提場不遠。",
    "T11n0320_009:0945a07_0": "　假使二十那由他，　　弊魔說我不作佛，　由具正見達法性，　　不能退壞菩提意。",
    "T11n0320_009:0945a09_0": "　如是彼諸天子眾，　　善解法性心無著，　各各希望授記言，　　故我讚勵生忻慰。",
    "T11n0320_009:0945a11_0": "　是諸天子久修習，　　不由他悟能入解，　自知決定得菩提，　　諸有智者皆隨喜。",
    "T11n0320_009:0945a13_0": "　馬勝比丘當了知，　　若求無上菩提者，　常樂親近佛世尊，　　觀諸法性無罣礙。",
    "T11n0320_009:0945a15_0": "　自能入解於正理，　　復令他人善通達，　隨其力能為演說，　　是為第一行法者。",
    "T11n0320_009:0945a17_0": "　設百千劫行苦行，　　以身血肉而布施，　於剎那頃了法性，　　此福廣大復過是。",
    "T11n0320_009:0945a19_0": "　過去所有一切佛，　　現在救度眾生者，　以及未來諸世尊，　　無不依此而修習。",
    "T11n0320_009:0945a21_0": "　化樂天王并眷屬，　　今於我前伸供養，　已曾往昔植福因，　　故能了斯深法義。",
    "T11n0320_009:0945a23_0": "　諸有世間具智者，　　當須修證三摩地，　若能依止勝等持，　　是人得至佛行處。",
    "T11n0320_009:0945a25_0": "　馬勝比丘當了知，　　此諸佛子悟法性，　常能游戲佛境界，　　摧伏一切諸異論。",
    "T11n0320_009:0945a27_0": "　是故勤修清淨業，　　則能遠離諸苦惱，　常樂親近說法師，　　得成無上菩提道。」",
    "T11n0320_009:0945a29_0": "父子合集經他化自在天授記品第十九爾時他化自在天王，與八十那由他天子眷屬俱，見諸阿修羅王乃至樂變化天等，於如來所作諸供養，復聞如來與彼授記，歡喜踊躍，得未曾有。",
    "T11n0320_009:0945b04_1": "白言：「世尊！",
    "T11n0320_009:0945b04_2": "此樂變化天所說實際，我今於實尚不可得，云何復說更有於際？",
    "T11n0320_009:0945b06_0": "何以故？",
    "T11n0320_009:0945b06_1": "世尊！",
    "T11n0320_009:0945b06_2": "若見實者亦應見際，當知是人住二種相，何能入解證彼菩提？",
    "T11n0320_009:0945b07_3": "應知彼說是非道行。",
    "T11n0320_009:0945b08_4": "若善男子離此二相名善安住，住無所住，則無言說。",
    "T11n0320_009:0945b09_5": "求菩提者，無有少法當情可見，而能覺悟得彼菩提。",
    "T11n0320_009:0945b10_6": "何以故？",
    "T11n0320_009:0945b10_7": "此實際法，非有非無，離一切相，非過去、非現在、非未來，非有為、非無為，非識識、非智知，非觀察、非現證，無有少法為能對治，亦無少法作所對治。",
    "T11n0320_009:0945b14_8": "何以故？",
    "T11n0320_009:0945b14_9": "法非煩惱所染污故，法無自性不可得故；若彼彼法有所對治，則有少法自性可見。",
    "T11n0320_009:0945b16_10": "世尊！",
    "T11n0320_009:0945b16_11": "若色生者，彼色離生相故，受、想、行、識生者，受、想、行、識離生相故。",
    "T11n0320_009:0945b17_12": "世尊！",
    "T11n0320_009:0945b17_13": "若色滅者，彼色離滅相故；受、想、行、識滅者，受、想、行、識離滅相故。",
    "T11n0320_009:0945b19_14": "世尊！",
    "T11n0320_009:0945b19_15": "若過去者，離過去相故；未來者，離未來相故；現在者，離現在相故。",
    "T11n0320_009:0945b20_16": "世尊！",
    "T11n0320_009:0945b21_17": "若有為者，離有為相故；無為者，離無為相故。",
    "T11n0320_009:0945b22_18": "如是五蘊所攝，三際所攝，有為所攝，無為所攝，此等諸法皆不可得；以不可得，是故彼法不可知、不可見、不可說、不可解、不可觀、不可證。",
    "T11n0320_009:0945b25_19": "世尊！",
    "T11n0320_009:0945b25_20": "若善男子，善女人，為求菩提，如是發心決定修行；彼皆名為善能安住菩薩乘者。」",
    "T11n0320_009:0945b27_21": "爾時他化自在天子，咸說是所悟法已，合掌向佛，以偈讚曰：「如來顯示輪迴際，　　無始堅固難超越，　世間無智諸凡夫，　　樂住三有生死海。",
    "T11n0320_009:0945c02_0": "　諸蘊本來自性空，　　一切有情不可得，　無有少法可對治，　　當知諸法皆無相。",
    "T11n0320_009:0945c04_0": "　色自性空本非有，　　非知非識非觀察，　非見非證亦非無，　　依此正理善明了。",
    "T11n0320_009:0945c06_0": "　菩提無相不可得，　　菩提分法亦復然，　佛菩薩僧但假名，　　離心取相皆無相。",
    "T11n0320_009:0945c08_0": "　愚夫著欲取諸相，　　自謂我得菩提心，　彼行顛倒境界中，　　染慧難證真常理。",
    "T11n0320_009:0945c10_0": "　於佛境界離相者，　　是為智者依法行，　遠離諸相如無相，　　亦離於空及不空。",
    "T11n0320_009:0945c12_0": "　依此修習菩提行，　　獲得最上第一樂，　一切外道不能知，　　亦非聲聞所行學，　又非辟支迦佛陀，　　心善解脫離塵垢，　亦非無漏阿羅漢，　　於此正理能入解。",
    "T11n0320_009:0945c16_0": "　牟尼無相菩提行，　　唯大智者善了知，　若依正教能說空，　　非二乘輩之所有。",
    "T11n0320_009:0945c18_0": "　善達實相不思議，　　了一切法無自性，　菩提淺識不能知，　　上根聰慧聞即解。」",
    "T11n0320_009:0945c20_0": "爾時世尊，知諸他化天子心之所念，即於坐中放淨光明。",
    "T11n0320_009:0945c21_1": "時馬勝尊者覩是相已，合掌向佛，以偈問曰：「佛知他化天意樂，　　忽放清淨大光明，　此唯如來自證知，　　願為時眾分別說。",
    "T11n0320_009:0945c25_0": "　諸天咸作是思念，　　佛非無因現此光，　必為饒益諸群生，　　令生諦信心渴仰。",
    "T11n0320_009:0945c27_0": "　今此大眾懷猶豫。",
    "T11n0320_009:0945c27_1": "　　由覩如是希有因。",
    "T11n0320_009:0945c28_0": "　口中放此淨光明。",
    "T11n0320_009:0945c28_1": "　　應與諸天授佛記。",
    "T11n0320_009:0945c29_0": "　彼等棄背輪迴道，　　求趣寂靜涅盤城，　佇聞如來梵音聲，　　無礙辯才速演說。",
    "T11n0320_009:0946a02_0": "　眾等尊重如來教，　　達諸法性無有疑，　堅固聞持信解心，　　稱讚牟尼功德海。",
    "T11n0320_009:0946a04_0": "　如來正教不思議，　　令眾生至安隱處，　若能如理善修作，　　畢竟得成無上道。」",
    "T11n0320_009:0946a06_0": "爾時世尊為尊者馬勝說伽陀曰：「善哉馬勝大比丘，　　諮問為利群生故，　我今放此淨光明，　　與授最上菩提記。",
    "T11n0320_009:0946a09_0": "　他化自在天主等，　　信解堅固悉利根，　皆能奉持諸佛言，　　久已修習菩提道。",
    "T11n0320_009:0946a11_0": "　能了世間諸妄想，　　如見陽焰知非實，　愚夫謂水起妄心，　　求菩提者勿同彼。",
    "T11n0320_009:0946a13_0": "　諸有執著想見者，　　無智返怖於無相，　愚夫妄想趣非道，　　離此能得大菩提。",
    "T11n0320_009:0946a15_0": "　妄想邪思為苦本，　　隨生分別即為縛，　智者了此悉皆空，　　得勝總持寂靜樂。",
    "T11n0320_009:0946a17_0": "　妄想之心不平等，　　決定墮落於諸趣，　百千生中為苦緣，　　三世如來同此說。",
    "T11n0320_009:0946a19_0": "　若人取著於想者，　　則為陰界所纏縛，　善觀察者息妄緣，　　一切皆空無有相。",
    "T11n0320_009:0946a21_0": "　由想相故增諸惑，　　復能損減諸福業，　若於無相離狐疑，　　速證無上菩提果。",
    "T11n0320_009:0946a23_0": "　若人分別求聖道，　　分別求道即為縛，　智者在欲而行禪，　　彼則善修無相行。",
    "T11n0320_009:0946a25_0": "　諸法無體不可說，　　分別諸法性皆空，　彼無相法離思惟，　　如是菩提不難得。」",
    "T11n0320_009:0946a27_0": "　聞佛世尊作是說，　　眾離疑惑得無畏，　如以詹博迦花鬘，　　授之歡忻而頂受。",
    "T11n0320_009:0946a29_0": "　是諸天眾心開悟，　　今於佛所伸供養，　了知法性本來空，　　於未來世皆作佛。",
    "T11n0320_009:0946b02_0": "父子合集經卷第九"
}