{
    "T02n0125_051:0825c03_0": "增壹阿含經卷第五十一",
    "T02n0125_051:0825c05_0": "東晉罽賓三藏瞿曇僧伽提婆譯",
    "T02n0125_051:0825c06_0": "大愛道般涅槃分品第五十二",
    "T02n0125_051:0825c07_0": "（四）聞如是：一時，佛在舍衛國祇樹給孤獨園。",
    "T02n0125_051:0825c08_1": "爾時，有一比丘至世尊所，頭面禮足，在一面坐。",
    "T02n0125_051:0825c09_2": "爾時，彼比丘白佛言：「世尊，劫為長遠。」",
    "T02n0125_051:0825c10_3": "佛告比丘：「劫極遠，不可以筭籌量。",
    "T02n0125_051:0825c10_4": "我今當與汝引譬喻，善思念之，吾今當為汝說。」",
    "T02n0125_051:0825c12_5": "爾時，彼比丘從佛受教。",
    "T02n0125_051:0825c12_6": "世尊告曰：「猶如大石山縱廣一由旬，高一由旬，設有人來手執天衣，百歲一拂，石猶磨滅，劫數難限。",
    "T02n0125_051:0825c15_7": "所以然者，劫數長遠，無有邊際。",
    "T02n0125_051:0825c15_8": "如此非一劫、百劫。",
    "T02n0125_051:0825c16_9": "所以然者，生死長遠，不可限量，無有邊際。",
    "T02n0125_051:0825c17_10": "眾生之類，無明所弊，流浪生死，無有出期，死此生彼，無有窮已，我於其中厭患生死。",
    "T02n0125_051:0825c19_11": "如是，比丘！",
    "T02n0125_051:0825c19_12": "當求巧便，免此愛著之想。」",
    "T02n0125_051:0825c20_13": "爾時，諸比丘聞佛所說，歡喜奉行。",
    "T02n0125_051:0825c22_0": "（五）聞如是：一時，佛在舍衛國祇樹給孤獨園。",
    "T02n0125_051:0825c23_1": "爾時，世尊告諸比丘：「隨時聞法有五功德，恒不失時。",
    "T02n0125_051:0825c24_2": "云何為五？",
    "T02n0125_051:0825c24_3": "未曾聞法便聞之，已聞便持，除去狐疑，亦無邪見，解甚深之法，是謂，比丘！",
    "T02n0125_051:0825c26_4": "隨時聞法有此五功德。",
    "T02n0125_051:0825c27_5": "是故，比丘！",
    "T02n0125_051:0825c27_6": "當念常聽甚深之法，此是我之教誡。",
    "T02n0125_051:0825c28_7": "如是，比丘！",
    "T02n0125_051:0825c28_8": "當作是學。」",
    "T02n0125_051:0825c28_9": "爾時，諸比丘聞佛所說，歡喜奉行。",
    "T02n0125_051:0826a01_0": "（六）聞如是：一時，佛在毘舍離摩訶婆那園中，與大比丘眾五百人俱。",
    "T02n0125_051:0826a02_1": "爾時，師子大將便往至世尊所，頭面禮足，在一面坐。",
    "T02n0125_051:0826a03_2": "爾時，如來告大將曰：「施主檀越有五功德。",
    "T02n0125_051:0826a04_3": "云何為五？",
    "T02n0125_051:0826a05_4": "「於是，施主名聞遠布，某甲村中有此好施之人，周窮濟乏，無有愛惜，是謂，師子大將，第一功德施主所致。",
    "T02n0125_051:0826a07_5": "「復次，師子大將，施主檀越若至剎利眾、婆羅門眾、沙門眾中，皆無所畏，亦無疑難，是謂，師子！",
    "T02n0125_051:0826a09_6": "第二功德。",
    "T02n0125_051:0826a10_7": "「復次，施主檀越多為人所愛念，普來宗仰，如子愛母，其心不相離，施主亦復如是，多為人所愛。",
    "T02n0125_051:0826a12_8": "「復次，師子！",
    "T02n0125_051:0826a12_9": "施主檀越布施之時，發歡喜心，以有歡喜即有悅豫，意性堅固，是時便自覺有樂有苦，亦變悔，如實而自知。",
    "T02n0125_051:0826a15_10": "云何自知，知有苦諦、苦習、苦盡、出要諦，如實知之。」",
    "T02n0125_051:0826a16_11": "爾時，世尊便說斯偈：「施為眾福具，　　而逮第一義，　其能憶施者，　　便發歡喜心。",
    "T02n0125_051:0826a19_0": "「復次，師子長者！",
    "T02n0125_051:0826a19_1": "施主檀越布施之時，身壞命終，生三十三天，又有五事勝彼諸天。",
    "T02n0125_051:0826a20_2": "云何為五？",
    "T02n0125_051:0826a21_3": "一者顏貌豪貴，威神光明；二者所欲自在，無事不果；三者若檀越施主生人中者，值富貴家；四者饒財多寶；五者言從語用。",
    "T02n0125_051:0826a24_0": "是謂，師子！",
    "T02n0125_051:0826a24_1": "檀越有此五功德引入善道。」",
    "T02n0125_051:0826a24_2": "爾時，師子大將聞佛所說，歡喜踊躍，不能自勝，前白佛言：「唯願世尊及比丘僧當受我請。」",
    "T02n0125_051:0826a27_3": "爾時，世尊默然受請。",
    "T02n0125_051:0826a27_4": "時，師子大將以見世尊默然受請，即從坐起，頭面禮足，便退而去，還至家中，辦具種種飲食，敷好坐具，即白：「時至，今正是時，唯願大聖垂愍臨顧。」",
    "T02n0125_051:0826b01_5": "爾時，世尊到時，著衣持鉢，將諸比丘眾，前後圍遶，至大將家，各次第坐。",
    "T02n0125_051:0826b03_6": "爾時，師子將軍見佛及比丘僧已次第坐，手自斟酌行種種飲食。",
    "T02n0125_051:0826b05_7": "爾時，大將行食之時，諸天在虛空中而告之曰：「此是阿羅漢，斯人向阿羅漢，施此得福多，施此得福少，此是阿那含，此人向阿那含，此人是斯陀含，斯人向斯陀含道，此人是須陀洹，斯人向須陀洹道，是人七生往返，此人一生，是持信，此人奉法，此是利根，此是鈍根，此人下卑，此人精進持戒，此人犯戒，施此人得福多，施此人得福少。」",
    "T02n0125_051:0826b12_8": "爾時，師子大將聞諸天語已，亦不經懷，見如來食已訖，除去鉢器，更取小座，如來前坐。",
    "T02n0125_051:0826b14_9": "爾時，師子大將白世尊言：「我向者有諸天來至我所，而告之曰：『從羅漢，至犯戒。』",
    "T02n0125_051:0826b16_10": "皆具白如來。",
    "T02n0125_051:0826b17_11": "雖聞斯言，亦不經懷，亦不生此念：『我當捨此施彼，捨彼施此。』",
    "T02n0125_051:0826b18_12": "然我復生斯念：『應施一切眾生，有形之類，由食而存，無食則喪，我躬自從如來聞說斯偈，恒在心懷而不忘失。",
    "T02n0125_051:0826b21_13": "云何名為偈：「『「施當普平等，　　終不有所逆，　　　必當遇聖賢，　　緣斯而得度。」",
    "T02n0125_051:0826b24_0": "「『是謂，世尊！",
    "T02n0125_051:0826b24_1": "斯偈所說。』",
    "T02n0125_051:0826b24_2": "我躬從如來聞之，恒念奉行。」",
    "T02n0125_051:0826b25_3": "佛告大將：「善哉！",
    "T02n0125_051:0826b25_4": "斯名菩薩之心，平等惠施。",
    "T02n0125_051:0826b26_5": "若菩薩布施之時，亦不生此念：『我當與此，置此。』",
    "T02n0125_051:0826b27_6": "恒有平等而惠施，亦復有此念：『一切眾生有食則存，無食則亡。』",
    "T02n0125_051:0826b28_7": "菩薩行施之時，亦復思惟此業。」",
    "T02n0125_051:0826b29_8": "便說斯偈：「夫人修其行，　　行惡及其善，　彼彼自受報，　　行終不衰耗。",
    "T02n0125_051:0826c03_0": "　如人尋其行，　　即受其果報，　為善獲其善，　　作惡受惡報。",
    "T02n0125_051:0826c05_0": "　為惡及其善，　　隨人之所習，　如似種五穀，　　各獲其果實。",
    "T02n0125_051:0826c07_0": "「師子大將！",
    "T02n0125_051:0826c07_1": "當以此方便，知善惡各有其行。",
    "T02n0125_051:0826c08_2": "所以然者，從初發意至于成道，心無增減，不選擇人，亦不觀其地。",
    "T02n0125_051:0826c09_3": "是故，師子！",
    "T02n0125_051:0826c10_0": "若欲惠施之時，恒念平等，勿興是非之心。",
    "T02n0125_051:0826c11_0": "如是，師子！",
    "T02n0125_051:0826c11_1": "當作是學。」",
    "T02n0125_051:0826c11_2": "爾時，世尊復說嚫曰：「施歡人所愛，　　眾人所稱歎，　所至無疑難，　　亦無嫉妬心。",
    "T02n0125_051:0826c15_0": "　是故智者施，　　除去諸惡想，　長夜至善處，　　諸天所嘉歎。」",
    "T02n0125_051:0826c17_0": "爾時，世尊說斯語已，便從坐起而去。",
    "T02n0125_051:0826c17_1": "爾時，師子聞佛所說，歡喜奉行。",
    "T02n0125_051:0826c19_0": "（七）聞如是：一時，佛在舍衛國祇樹給孤獨園。",
    "T02n0125_051:0826c20_1": "爾時，波斯匿王往至世尊所，頭面禮足，在一面坐。",
    "T02n0125_051:0826c21_2": "是時，波斯匿王白世尊言：「夫施之家當施何處？」",
    "T02n0125_051:0826c22_3": "世尊告王：「隨心所歡，便於彼施。」",
    "T02n0125_051:0826c23_4": "王復白佛：「為施何處，得大功德？」",
    "T02n0125_051:0826c24_0": "佛告王曰：「汝所問當施何處，今復問獲福功德。」",
    "T02n0125_051:0826c25_1": "王白佛言：「我今問如來為施何處，獲其功德？」",
    "T02n0125_051:0826c26_2": "佛告王曰：「吾今還問，王隨所樂，還報吾。",
    "T02n0125_051:0826c27_3": "云何？",
    "T02n0125_051:0826c27_4": "大王！",
    "T02n0125_051:0826c27_5": "若有剎利子來，婆羅門子來，然愚惑無所知，心意錯亂，恒不一定，來至王所，而問王言：『我等當恭奉聖王，隨時所須。』",
    "T02n0125_051:0827a01_6": "云何？",
    "T02n0125_051:0827a01_7": "大王！",
    "T02n0125_051:0827a01_8": "須此人在左右乎？」",
    "T02n0125_051:0827a02_9": "王白佛言：「不須也。",
    "T02n0125_051:0827a02_10": "世尊！",
    "T02n0125_051:0827a02_11": "所以然者，由彼人無有黠慧，心識不定，不堪候外敵之所致也。」",
    "T02n0125_051:0827a04_12": "佛告王曰：「云何？",
    "T02n0125_051:0827a04_13": "大王！",
    "T02n0125_051:0827a04_14": "若剎利、婆羅門種多諸方便，無有恐難，亦不畏懼，能除外敵，來至王所，而白王言：『我等隨時瞻奉聖王，唯願恩垂當見納受。』",
    "T02n0125_051:0827a07_15": "云何？",
    "T02n0125_051:0827a07_16": "大王！",
    "T02n0125_051:0827a08_0": "當受斯人不。」",
    "T02n0125_051:0827a08_1": "王白佛言：「唯然，世尊！",
    "T02n0125_051:0827a08_2": "我等當納受斯人，所以然者，由彼人堪任候外敵，無有畏難，亦不恐懼。」",
    "T02n0125_051:0827a10_3": "佛告王曰：「今比丘亦復如是，諸根完具，捨五成六，護一降四，施此之人，獲福最多。」",
    "T02n0125_051:0827a12_4": "王白佛言：「云何比丘捨五成六，護一降四？」",
    "T02n0125_051:0827a13_5": "佛告王曰：「於是，比丘捨貪欲蓋、瞋恚蓋、睡眠、調、疑，如是，比丘！",
    "T02n0125_051:0827a15_6": "名為捨五。",
    "T02n0125_051:0827a15_7": "云何比丘成就六？",
    "T02n0125_051:0827a15_8": "王當知之，若比丘見色已，不起色想，緣此護眼根，除去惡不善念而護眼根，若耳、鼻、口、身、意不起意識而護意根，如是，比丘成就六。",
    "T02n0125_051:0827a19_9": "云何比丘而護一，於是，比丘繫念在前，如是，比丘而護一。",
    "T02n0125_051:0827a20_10": "云何比丘而降四？",
    "T02n0125_051:0827a21_11": "於是，比丘降身魔、欲魔、死魔、天魔，皆悉降伏，如是，比丘降伏於四。",
    "T02n0125_051:0827a22_12": "如是，大王！",
    "T02n0125_051:0827a22_13": "捨五就六，護一降四，施如此之人，獲福難量。",
    "T02n0125_051:0827a24_14": "大王！",
    "T02n0125_051:0827a24_15": "邪見與邊見相應，如斯之人施蓋無益。」",
    "T02n0125_051:0827a25_16": "時，王白佛言：「如是，世尊！",
    "T02n0125_051:0827a25_17": "施斯之人其福難量，若比丘成就一法，福尚難量，何況餘者。",
    "T02n0125_051:0827a27_18": "云何為一法？",
    "T02n0125_051:0827a27_19": "所謂身念是也。",
    "T02n0125_051:0827a27_20": "所以然者，尼乾子恒計身行、意行，不計口行。」",
    "T02n0125_051:0827a29_21": "佛告王曰：「尼乾子者愚惑，意常錯亂，心識不定，是彼師法故，致斯言耳。",
    "T02n0125_051:0827b01_22": "彼受身行之報，蓋不足言，意行無形而不可見。」",
    "T02n0125_051:0827b02_23": "王白佛言：「此三行中何者最重？",
    "T02n0125_051:0827b03_24": "身行耶？",
    "T02n0125_051:0827b03_25": "口行耶？",
    "T02n0125_051:0827b04_26": "意行？」",
    "T02n0125_051:0827b04_27": "佛告王曰：「此三行中意行最重，口行、身行蓋不足言。」",
    "T02n0125_051:0827b05_28": "王白佛言：「復何因緣故，說念意最為第一？」",
    "T02n0125_051:0827b06_29": "佛告王曰：「夫人所行，先意念，然後口發，口已發，便身行殺、盜、婬，舌根不定，亦無端緒，正使彼人命終，身根、舌根在。",
    "T02n0125_051:0827b09_30": "大王！",
    "T02n0125_051:0827b09_31": "彼人何以故身、口不有所設耶？」",
    "T02n0125_051:0827b10_0": "王白佛言：「彼人以無意根故，致斯變耳。」",
    "T02n0125_051:0827b11_0": "佛告王曰：「當以此方便，知意根最為重，餘二者輕。」",
    "T02n0125_051:0827b12_1": "爾時，世尊便說斯偈：「心為法本，　　心尊心使，　　心之念惡，　即行即施，　　於彼受苦，　　輪轢于轍。",
    "T02n0125_051:0827b15_0": "　心為法本，　　心尊心使，　　中心念善，　即行即為，　　受其善報，　　如影隨形。」",
    "T02n0125_051:0827b17_0": "爾時，波斯匿王白世尊言：「如是，如來！",
    "T02n0125_051:0827b17_1": "為惡之人，身行惡，隨行墮惡趣。」",
    "T02n0125_051:0827b18_2": "佛告王言：「汝為觀何等義，而來問我為施何人，獲福益多？」",
    "T02n0125_051:0827b20_3": "王白佛言：「我昔至尼乾子所，問尼揵子曰：『當於何處惠施？』",
    "T02n0125_051:0827b21_4": "尼乾子聞我所問已，更論餘事，亦不見報。",
    "T02n0125_051:0827b22_5": "時尼乾子語我言：『沙門瞿曇作是說，施我得福多，餘者無福，當施我弟子，不應施餘人，其有人民施我弟子者，其福不可量也。』」",
    "T02n0125_051:0827b25_6": "佛告王曰：「爾時，為云何報之？」",
    "T02n0125_051:0827b26_7": "王白佛言：「時我便作是念：『或有斯理，惠施如來，其福難量。』",
    "T02n0125_051:0827b27_8": "今故問佛：『為與何處，其福難量？』",
    "T02n0125_051:0827b28_9": "然今世尊不自稱譽，亦不毀人。」",
    "T02n0125_051:0827b29_10": "佛告王曰：「我口不作是說，施我得福多，餘者不得福。",
    "T02n0125_051:0827c01_11": "但我今日所說，鉢中遺餘，持與人者，其福難量，以清淨之心，著淨水中，普生斯念，斯中有形之類，蒙祐無量，何況人形。",
    "T02n0125_051:0827c04_12": "但，大王！",
    "T02n0125_051:0827c04_13": "我今所說施持戒人，其福難量，與犯戒人者，蓋不足言。",
    "T02n0125_051:0827c06_0": "「大王當知，如田家子善治其地，除去穢惡，以好穀子著良田中，於中獲子無有限量；亦如彼田家子不修治地，亦不除去穢惡而下穀子，所收蓋不足言。",
    "T02n0125_051:0827c09_1": "今比丘亦復如是，若比丘捨五就六，護一降四，如斯之人，其施惠者，其福無量；與邪見之人，蓋不足言。",
    "T02n0125_051:0827c12_2": "猶如，大王！",
    "T02n0125_051:0827c12_3": "剎利種、婆羅門種，意無疑難，能降外敵，當觀亦如羅漢之人，彼婆羅門種意不專定者，觀當如邪見之人。」",
    "T02n0125_051:0827c15_4": "時，波斯匿王白世尊言：「施持戒之人，其福難量。",
    "T02n0125_051:0827c16_5": "自今已後，其有來求索者，終不違逆。",
    "T02n0125_051:0827c17_6": "若復四部之眾，有所求索者，亦不逆之。",
    "T02n0125_051:0827c18_7": "隨時給與衣被、飲食、床臥具，亦復施與諸梵行者。」",
    "T02n0125_051:0827c19_8": "佛告之曰：「勿作是說。",
    "T02n0125_051:0827c19_9": "所以然者，施畜生之類，其福難量，況復人身乎。",
    "T02n0125_051:0827c21_0": "但我今日所說者，施持戒人難計，非犯戒人。」",
    "T02n0125_051:0827c22_1": "波斯匿王白佛言：「我今重復自歸，然世尊殷勤，乃至於斯外道異學傳誹世尊，又且世尊恒歎譽彼人，外道異學貪著利養，又復如來不貪利養。",
    "T02n0125_051:0827c25_2": "國事多猥，欲還所止。」",
    "T02n0125_051:0827c25_3": "佛告王曰：「宜知是時。」",
    "T02n0125_051:0827c26_4": "爾時，波斯匿王聞佛所說，歡喜奉行。",
    "T02n0125_051:0827c28_0": "（八）聞如是：一時，佛在舍衛國祇樹給孤獨園。",
    "T02n0125_051:0827c29_1": "爾時，波斯匿王殺庶母百子，即懷變悔：「我造惡源，極為甚多，復用此為？",
    "T02n0125_051:0828a01_2": "由王位故，殺此百人，誰能堪任除我愁憂？」",
    "T02n0125_051:0828a02_3": "波斯匿王復作是念：「唯有世尊能去我憂耳。」",
    "T02n0125_051:0828a03_4": "時復作斯念：「我今不宜懷此愁憂，默然至世尊所，當駕王威至世尊所。」",
    "T02n0125_051:0828a05_5": "時波斯匿王告群臣曰：「汝等催駕寶羽之車，如前王法，欲出舍衛城，親近如來。」",
    "T02n0125_051:0828a07_6": "群臣聞王教已，即時嚴駕羽寶之車，即來白王言：「嚴駕已訖，王知是時。」",
    "T02n0125_051:0828a09_7": "時，波斯匿王即乘羽寶車，椎鍾鳴鼓，懸繒幡蓋，人從皆著鎧器，諸臣圍遶出舍衛城，往至祇洹，步入祇洹精舍，如前王法，除五威儀，蓋、天冠、拂、劍、履屣，盡捨之。",
    "T02n0125_051:0828a13_8": "至世尊所，頭面布地，復以手摩如來足，普自陳啟：「我今悔過，改往修來，愚惑不別真偽，殺庶母百子，王威力故。",
    "T02n0125_051:0828a16_0": "今來自悔，唯願納受。」",
    "T02n0125_051:0828a16_1": "佛告王曰：「善哉，大王！",
    "T02n0125_051:0828a16_2": "還就本位，今當說法。」",
    "T02n0125_051:0828a17_3": "波斯匿王即從坐起，禮世尊足，還詣本位。",
    "T02n0125_051:0828a18_4": "佛告王曰：「命極危脆，極壽不過百年，所出無幾。",
    "T02n0125_051:0828a19_5": "人壽百年，計三十三天一日一夜，計彼日夜三十日為一月，十二月為一歲，彼三十三天正壽千歲，計人中壽壽十萬歲，復計還活地獄中一日一夜。",
    "T02n0125_051:0828a22_6": "復計彼日夜三十日為一月，十二月為一歲，還活地獄中五千歲，或壽半劫，或壽一劫，隨人所作行，或有中夭者，計人中之壽百億之歲。",
    "T02n0125_051:0828a26_0": "智者恒念普修此行，復用此惡為？",
    "T02n0125_051:0828a26_1": "樂少苦多，其殃難計。",
    "T02n0125_051:0828a27_2": "是故，大王！",
    "T02n0125_051:0828a27_3": "莫由己身、父母、妻子、國土、人民，施行罪業，亦莫為王身故而作罪本。",
    "T02n0125_051:0828a29_4": "猶如石蜜為初甜後苦，此亦如是。",
    "T02n0125_051:0828b01_5": "於短壽之中何為作惡？",
    "T02n0125_051:0828b01_6": "大王當知，有四大畏恒逼人身，終不可制約，亦復不可呪術、戰鬪、藥草所能抑折，生、老、病、死，亦如四大山從四方來，各各相就，摧壞樹木，皆悉磨滅，此四事者亦復如是。",
    "T02n0125_051:0828b05_7": "大王當知，若生來時，使父母懷憂、愁、苦、惱，不可稱計，若老來至無復少壯，壞敗形貌，支節漸緩，若病來至丁壯之年，無復氣力，轉轉命促，若死來至斷於命根，恩愛別離，五陰各散。",
    "T02n0125_051:0828b10_8": "是謂，大王！",
    "T02n0125_051:0828b10_9": "有此四大，皆不得自在。",
    "T02n0125_051:0828b10_10": "「若復有人親近殺生，受諸惡原，若生人中，壽命極短。",
    "T02n0125_051:0828b12_11": "若人習盜，後生貧困，衣不蓋形，食不充口。",
    "T02n0125_051:0828b13_12": "所以然者，皆由取他財物故，故致斯變，若生人中受苦無量。",
    "T02n0125_051:0828b14_13": "若人婬他，後生人中，妻不貞良。",
    "T02n0125_051:0828b15_14": "「若人妄語，後生人中，言不信用，為人輕慢，皆由前世詐稱虛偽故。",
    "T02n0125_051:0828b17_15": "若人惡言，受地獄罪，若生人中，顏色醜陋，皆由前世惡言，故致斯報。",
    "T02n0125_051:0828b18_16": "若人[言*奇]語，受地獄罪，若生人中，家中不和，恒被鬪亂。",
    "T02n0125_051:0828b20_17": "所以然者，皆由前身所造之報。",
    "T02n0125_051:0828b20_18": "若人兩舌，鬪亂彼此，受地獄罪，若生人中，家不和，恒有諍訟。",
    "T02n0125_051:0828b22_19": "所以然者，皆由前世鬪亂彼此之所致也。",
    "T02n0125_051:0828b23_20": "「若人憙憎嫉他，受地獄罪，若生人中，為人所憎，皆由前世行本之所致也。",
    "T02n0125_051:0828b25_21": "若人興謀害之心，受地獄罪，若生人中，意不專定。",
    "T02n0125_051:0828b26_22": "所以然者，皆由前世興斯心故。",
    "T02n0125_051:0828b27_23": "若復有人習於邪見，受地獄罪，若生人中，聾盲瘖瘂，人所惡見。",
    "T02n0125_051:0828b28_24": "所由爾者，皆因前世行本所致也。",
    "T02n0125_051:0828b29_25": "「是謂，大王！",
    "T02n0125_051:0828b29_26": "由此十惡之報，致斯殃舋，受無量苦，況復外者乎。",
    "T02n0125_051:0828c02_0": "是故，大王！",
    "T02n0125_051:0828c02_1": "當以法治化，莫以非法，以理治民，亦莫非理。",
    "T02n0125_051:0828c03_2": "大王！",
    "T02n0125_051:0828c03_3": "諸以正法治民者，命終之後皆生天上，正使大王，命終之後，人民追憶，終不忘失，名稱遠布。",
    "T02n0125_051:0828c05_4": "「大王當知，諸以非法治化人民，死後皆生地獄中，是時，獄卒以五縛繫之，其中受苦不可稱量，或鞭，或縛，或捶，或解諸支節，或取火炙，或以鎔銅灌其身，或剝其皮，或以草著腹，或拔其舌，或刺其體，或鋸解其身，或鐵臼中擣，或輪壞其形，使走刀山劍樹，不令停息，抱熱銅柱，或挑其眼，或壞耳根，截手足、耳鼻，已截復生，復舉身形著大鑊中，復以鐵叉擾動其身，不令息住，復從鑊中出，生拔脊筋，持用治車，復使入熱炙地獄中，復入熱屎地獄中，復入刺地獄中，復入灰地獄中，復入刀樹地獄中，復令仰臥以熱鐵丸使食之，腸胃五藏皆悉爛盡，從下而過，復以鎔銅而灌其口，從下而過，於中受苦惱；要當罪畢，然後乃出。",
    "T02n0125_051:0828c20_5": "如是，大王！",
    "T02n0125_051:0828c21_6": "眾生入地獄，其事如是，皆由前世治法不整之所致也。」",
    "T02n0125_051:0828c22_7": "爾時，世尊便說斯偈：「百年習放逸，　　後故入地獄，　斯竟何足貪，　　受罪難稱計。",
    "T02n0125_051:0828c25_0": "「大王！",
    "T02n0125_051:0828c25_1": "以法治，自濟其身，父母、妻子、奴婢、親族將護國事。",
    "T02n0125_051:0828c26_2": "是故，大王！",
    "T02n0125_051:0828c26_3": "常當以法治化，勿以非法。",
    "T02n0125_051:0829a01_4": "人命極短，在世須臾間耳，生死長遠，多諸畏難，若死來至，於中呼哭，骨節離解，身體煩疼。",
    "T02n0125_051:0829a03_5": "爾時，無有救者。",
    "T02n0125_051:0829a03_6": "非有父母、妻子、奴婢、僕從、國土、人民所能救也。",
    "T02n0125_051:0829a04_7": "有此之難，誰堪代者？",
    "T02n0125_051:0829a05_8": "唯有布施、持戒，語常和悅，不傷人意，作眾功德，行諸善本。」",
    "T02n0125_051:0829a06_9": "爾時，世尊便說斯偈：「智者當惠施，　　諸佛所嘉歎，　是故清淨心，　　勿有懈慢意。",
    "T02n0125_051:0829a10_0": "　為死之所逼，　　受大極苦惱，　至彼惡趣中，　　無有休息時。",
    "T02n0125_051:0829a12_0": "　若復欲來時，　　極受於苦惱，　諸根自然壞，　　由惡無休息。",
    "T02n0125_051:0829a14_0": "　若醫師來時，　　合集諸藥草，　不遍其身體，　　由惡無休息。",
    "T02n0125_051:0829a16_0": "　若復親族來，　　問其財貨本，　耳亦不聞聲，　　由惡無休息。",
    "T02n0125_051:0829a18_0": "　若復移在地，　　病人臥其上，　形如枯樹根，　　由惡無休息。",
    "T02n0125_051:0829a20_0": "　若復已命終，　　身命識已離，　形如牆壁土，　　由惡無休息。",
    "T02n0125_051:0829a22_0": "　若復彼死屍，　　親族舉塜間，　彼無可持者，　　唯福可怙耳。",
    "T02n0125_051:0829a24_0": "「是故，大王！",
    "T02n0125_051:0829a24_1": "當求方便，施行福業，今不為者，後悔無益。」",
    "T02n0125_051:0829a25_2": "爾時，世尊便說斯偈：「如來由福力，　　降伏魔官屬，　今已還佛力，　　是故福力尊。",
    "T02n0125_051:0829a28_0": "「是故，大王！",
    "T02n0125_051:0829a28_1": "當念作福，為惡尋當悔，更莫復犯。」",
    "T02n0125_051:0829a29_2": "爾時，世尊便說斯偈：「雖為極惡原，　　悔過漸復薄，　是時於世間，　　根本皆消滅。",
    "T02n0125_051:0829b03_0": "「是故，大王！",
    "T02n0125_051:0829b03_1": "莫由己身，修行其惡，莫為父母、妻子、沙門、婆羅門，施行於惡，習其惡行。",
    "T02n0125_051:0829b05_0": "如是，大王！",
    "T02n0125_051:0829b05_1": "當作是學。」",
    "T02n0125_051:0829b05_2": "爾時，世尊便說斯偈：「非父母兄弟，　　亦非諸親族，　能免此惡者，　　皆捨歸於死。",
    "T02n0125_051:0829b08_0": "「是故，大王！",
    "T02n0125_051:0829b08_1": "自今已後，當以法治化，莫以非法。",
    "T02n0125_051:0829b09_2": "如是，大王！",
    "T02n0125_051:0829b09_3": "當作是學。」",
    "T02n0125_051:0829b09_4": "爾時，波斯匿王聞佛所說，歡喜奉行。",
    "T02n0125_051:0829b11_0": "（九）聞如是：一時，佛在舍衛國祇樹給孤獨園。",
    "T02n0125_051:0829b12_1": "爾時，國王波斯匿夜夢見十事，王即覺悟，大用愁怖，懼畏亡國及身、妻、子。",
    "T02n0125_051:0829b13_2": "明日即召公卿、大臣、明智道士、婆羅門能解夢相者，悉來集會，王即為說夜夢十事，誰能解者。",
    "T02n0125_051:0829b16_0": "婆羅門言：「我能解之，恐王聞之，即當不樂。」",
    "T02n0125_051:0829b17_0": "王言：「便說之。」",
    "T02n0125_051:0829b17_1": "婆羅門言：「當亡國王及王太子、王妻。」",
    "T02n0125_051:0829b18_2": "王言：「云何，諸人！",
    "T02n0125_051:0829b18_3": "寧可禳厭不耶？」",
    "T02n0125_051:0829b19_0": "婆羅門言：「斯事可禳厭之，當殺太子及王所重大夫人、邊傍侍者、僕從、奴婢，并所貴大臣，以用祠天王；所有臥具、珍琦寶物，皆當火燒，以祠於天。",
    "T02n0125_051:0829b22_1": "如是，王身及國可盡無他。」",
    "T02n0125_051:0829b23_2": "王聞婆羅門言，大用愁憂不樂，却入齋室，思念此事。",
    "T02n0125_051:0829b24_3": "王有夫人名曰摩利，就到王所，問王：「意故何以愁憂不樂，妾身將有過於王耶？」",
    "T02n0125_051:0829b26_4": "王言：「卿無過於我，但莫問是事，卿儻聞之，令汝愁怖？」",
    "T02n0125_051:0829b27_5": "夫人答王：「不敢愁怖。」",
    "T02n0125_051:0829b28_0": "王言：「不須問也，聞者愁怖。」",
    "T02n0125_051:0829b28_1": "夫人言：「我是王身之半，有急緩當殺妾一人，王安隱不以為怖，願王說之。」",
    "T02n0125_051:0829c01_2": "王即為夫人說：「昨夜夢見十事，一者見三釜羅，兩邊釜滿，中釜空，兩邊釜沸氣相交往，不入中央空釜中；二者夢見馬口亦食、尻亦食；三者夢見大樹生華；四者夢見小樹生果；五者夢見一人索繩，然後有羊，羊主食繩；六者夢見狐坐金床上，食以金器；七者夢見大牛還從犢子嗽乳；八者夢見黑牛群，從四面吼鳴來，相趣欲鬪，當合未合，不知牛處；九者夢見大陂池水，中央濁，四邊清；十者夢見大溪水波流正赤。",
    "T02n0125_051:0829c11_3": "夢見已，即寤，大用惶怖，恐亡國及身、妻、子、人民。",
    "T02n0125_051:0829c12_4": "今召公卿、大臣、道人、婆羅門能解夢者，時有一婆羅門言：『當殺王太子、所重夫人、大臣、奴婢，以祠於天。』",
    "T02n0125_051:0829c14_5": "以故致愁耳。」",
    "T02n0125_051:0829c15_6": "夫人報言：「大王！",
    "T02n0125_051:0829c15_7": "莫愁夢。",
    "T02n0125_051:0829c15_8": "如人行買金，又以火燒，兼石上磨，好惡自現。",
    "T02n0125_051:0829c16_9": "今佛近在祇洹精舍，可往問佛，佛解說者可隨佛說。",
    "T02n0125_051:0829c18_0": "云何信此狂癡婆羅門語，以自愁苦，乃至於斯。」",
    "T02n0125_051:0829c19_1": "王方喜寤，即召左右傍臣，速嚴駕車騎，王乘高蓋之車，乘騎侍從數千萬人，出舍衛城到祇洹精舍，下步到佛所，頭面禮足，長跪叉手，前白佛言：「昨夜夢見十事，願佛哀我，事事解說。」",
    "T02n0125_051:0829c23_2": "佛告王曰：「善哉，大王！",
    "T02n0125_051:0829c24_0": "王所夢者，乃為將來後世現瑞應耳。",
    "T02n0125_051:0829c24_1": "後世人民不畏禁法，普當淫泆，貪有妻息，放情婬嫟，無有厭足，妬忌愚癡，不知慚，不知愧，貞潔見棄，佞諂亂國。",
    "T02n0125_051:0829c27_2": "王夢見三釜羅，兩邊釜滿，中央釜空，兩邊釜沸氣相交往，不入中央空釜中者，後世人民皆當不給足養親貧窮，同生不親近，反親他人，富貴相從，共相饋遺。",
    "T02n0125_051:0830a02_3": "王夢見一事，正為此耳。",
    "T02n0125_051:0830a02_4": "「王夢見馬口亦食，尻亦食，後世人民、大臣、百官、長吏、公卿，廩食於官，復食於民，賦歛不息，下吏作姦，民不得寧，不安舊土。",
    "T02n0125_051:0830a05_5": "王夢見二事，正為此耳。",
    "T02n0125_051:0830a06_6": "「王夢見大樹生華，後世人民多逢驅役，心焦意惱，常有愁怖，年滿三十，頭髮皓白。",
    "T02n0125_051:0830a08_7": "王夢見三事正為此耳。",
    "T02n0125_051:0830a09_8": "「王夢見小樹生果，後世女人年未滿十五，便行求嫁，抱兒來歸，不知慚愧。",
    "T02n0125_051:0830a10_9": "王夢見四事，正為是耳。",
    "T02n0125_051:0830a11_10": "「王夢見一人索繩後有羊，羊主食繩，末後世人夫聟行賈，或入軍征，遊洋街里，朋黨交戲，不肖之妻在家與男子私通栖宿，食飲夫財，快情恣欲，無有愧陋，夫亦知之，效人佯愚。",
    "T02n0125_051:0830a15_11": "王夢見五事，正為是耳。",
    "T02n0125_051:0830a16_12": "「王夢見狐上金床，食用金器，後世人賤者當貴，在金床上，坐食飲重味，貴族大姓當給走使，良人作奴婢，奴婢為良人。",
    "T02n0125_051:0830a19_13": "王夢見六事，正謂此耳。",
    "T02n0125_051:0830a19_14": "「王夢見大牛還從犢子下嗽乳，後世人母，當為女作媒，將他男子與房室，母住守門，從得財物，持用自給活，父亦同情，佯聾不知。",
    "T02n0125_051:0830a22_15": "王夢見七事，正謂是耳。",
    "T02n0125_051:0830a23_16": "「王夢見黑牛從四面群來，相趣鳴吼欲鬪，當合未合，不知牛處，後世人國王、大臣、長吏、人民，皆當不畏大禁，貪婬嗜欲，畜財貯產，妻子大小皆不廉潔，婬妷饕餮，無有厭極，嫉妬、愚癡，不知慚愧，忠孝不行，佞諂破國，不畏上下，雨不時節，氣不和適，風塵暴起，飛沙折木，蝗蟲噉稼，使茲不熟，帝王人民施行如此，故天使然。",
    "T02n0125_051:0830b02_17": "又現四邊起雲，帝王人民皆喜，各言：『雲以四合，今必當雨。』",
    "T02n0125_051:0830b03_18": "須臾之間雲各自散，故現此怪，欲使万民改行，守善持戒，畏懼天地，不入惡道，貞廉自守，一妻一婦，慈心不怒。",
    "T02n0125_051:0830b06_19": "王夢見八事，正謂此耳。",
    "T02n0125_051:0830b06_20": "「王夢見大陂水，中央濁、四邊清，後世人在閻浮地內，臣當不忠，子當不孝，不敬長老，不信佛道，不敬明經道士，臣貪官賜，子貪父財，無有反復，不顧義理；邊國當忠孝，尊敬長老，信樂佛道，給施明經道士，念報反復。",
    "T02n0125_051:0830b11_21": "王夢見九事，正謂此耳。",
    "T02n0125_051:0830b12_22": "「王夢見大溪水流波正赤，後世人諸帝王、國王，當不厭其國，興師共鬪，當作車兵、馬兵，當相攻伐，還相殺害，流血正赤。",
    "T02n0125_051:0830b15_23": "王夢見十事，正謂是耳。",
    "T02n0125_051:0830b15_24": "盡皆為後世人之事耳，後世人若能心存佛道，奉事明經道人者，死皆生天上，若作愚行，更共相殘者，死入三惡道，不可復陳。」",
    "T02n0125_051:0830b18_25": "王即長跪，叉手受佛教，心中歡喜，得定慧，無復恐怖，王便稽首作禮，頭面著佛足。",
    "T02n0125_051:0830b20_26": "還宮，重賜夫人，拜為正后，多給財寶，資令施人，國遂豐樂；皆奪諸公卿、大臣、婆羅門俸祿，悉逐出國，不復信用。",
    "T02n0125_051:0830b23_27": "一切人民皆發無上正真之道，王及夫人禮佛而去。",
    "T02n0125_051:0830b24_28": "爾時，波斯匿王聞佛所說，歡喜奉行。",
    "T02n0125_051:0830b26_0": "增壹阿含經卷第五十一"
}