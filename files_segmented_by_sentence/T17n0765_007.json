{
    "T17n0765_007:0694a11_0": "本事經卷第七",
    "T17n0765_007:0694a13_0": "大唐三藏法師玄奘奉　詔譯",
    "T17n0765_007:0694a14_0": "三法品第三之二",
    "T17n0765_007:0694a15_0": "吾從世尊聞如是語：「苾芻當知！",
    "T17n0765_007:0694a15_1": "於此世間子有三種。",
    "T17n0765_007:0694a16_2": "云何為三？",
    "T17n0765_007:0694a16_3": "一者等子；二者勝子；三者劣子。",
    "T17n0765_007:0694a17_4": "云何等子？",
    "T17n0765_007:0694a17_5": "謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。",
    "T17n0765_007:0694a19_6": "子亦具戒，成調善法，能離殺生、離不與取、離欲邪行、離虛誑語、離飲諸酒生放逸處，是名等子。",
    "T17n0765_007:0694a21_7": "云何勝子？",
    "T17n0765_007:0694a21_8": "謂有一類父母犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處。",
    "T17n0765_007:0694a23_9": "子能持戒，成調善法，能離殺生、離不與取、離欲邪行、離虛誑語、離飲諸酒生放逸處，是名勝子。",
    "T17n0765_007:0694a26_10": "云何劣子？",
    "T17n0765_007:0694a26_11": "謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。",
    "T17n0765_007:0694a28_12": "其子犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處，是名劣子。",
    "T17n0765_007:0694b01_13": "如是名為於此世間子有三種。」",
    "T17n0765_007:0694b02_14": "爾時，世尊重攝此義而說頌曰：「世間聰慧人，　　欣樂等、勝子，　不欣樂劣子，　　勿損壞家門。",
    "T17n0765_007:0694b06_0": "　應知三子中，　　一劣二為勝，　佛正覺而說，　　諸賢聖亦然；　二俱信尸羅，　　聰慧無慳悋，　如晴夜滿月，　　處眾曜威光，　應親近供養，　　諸佛所稱揚，　遠離諸垢塵，　　所行無怖畏。」",
    "T17n0765_007:0694b12_0": "吾從世尊聞如是語：「苾芻當知！",
    "T17n0765_007:0694b12_1": "若有苾芻，尊重正法、愛樂正法，欣正法樂，精進修行，愛樂法行。",
    "T17n0765_007:0694b14_2": "如是苾芻隨念正法，常樂永斷貪不善根，無貪善根修令圓滿；常樂永斷瞋不善根，無瞋善根修令圓滿；常樂永斷癡不善根，無癡善根修令圓滿。",
    "T17n0765_007:0694b17_3": "修三善根得圓滿已，修四念住亦令圓滿。",
    "T17n0765_007:0694b18_4": "修四念住得圓滿已，修四正斷亦令圓滿。",
    "T17n0765_007:0694b19_5": "修四正斷得圓滿已，修四神足亦令圓滿。",
    "T17n0765_007:0694b20_6": "修四神足得圓滿已，修習五根亦令圓滿。",
    "T17n0765_007:0694b21_7": "修習五根得圓滿已，修習五力亦令圓滿。",
    "T17n0765_007:0694b22_8": "修習五力得圓滿已，修七覺支亦令圓滿。",
    "T17n0765_007:0694b23_9": "修七覺支得圓滿已，修八聖道支亦令圓滿。",
    "T17n0765_007:0694b24_10": "修八聖道支得圓滿已，明及解脫皆得圓滿。」",
    "T17n0765_007:0694b25_11": "爾時，世尊重攝此義而說頌曰：「尊重法樂法，　　欣法樂法行，　於法常隨念，　　能不退正法。",
    "T17n0765_007:0694b29_0": "　法念修善業，　　不念行惡行，　行法定能招，　　此世他世樂。",
    "T17n0765_007:0694c02_0": "　法護行法人，　　如雨時大傘，　行法獲法利，　　定不墜三塗。」",
    "T17n0765_007:0694c04_0": "吾從世尊聞如是語：「苾芻當知！",
    "T17n0765_007:0694c04_1": "世間略有三種尋思，有學苾芻未得心者，欣求無上安樂法時，能令退失。",
    "T17n0765_007:0694c06_2": "云何為三？",
    "T17n0765_007:0694c06_3": "一者親里相應尋思；二者利養相應尋思；三者妬勝相應尋思。",
    "T17n0765_007:0694c08_0": "如是略說三種尋思，有學苾芻未得心者，欣求無上安樂法時，能令退失。",
    "T17n0765_007:0694c09_1": "是故汝等應如是學：我當云何不起親里相應尋思？",
    "T17n0765_007:0694c10_2": "不起利養相應尋思？",
    "T17n0765_007:0694c11_3": "不起妬勝相應尋思？",
    "T17n0765_007:0694c11_4": "汝等苾芻，應如是學。」",
    "T17n0765_007:0694c12_5": "爾時，世尊重攝此義而說頌曰：「依耽嗜尋思，　　略說有三種，　學求無上樂，　　為障必無疑。",
    "T17n0765_007:0694c16_0": "　依親里相應，　　利養及妬勝，　去大樂大淨，　　結盡甚為遙。",
    "T17n0765_007:0694c18_0": "　捨親屬利養，　　及妬勝尋思，　攝止觀勤修，　　速能盡眾苦。」",
    "T17n0765_007:0694c20_0": "吾從世尊聞如是語：「苾芻當知！",
    "T17n0765_007:0694c20_1": "略有三法，有學苾芻未得心者，欣求無上安樂法時，能令退失。",
    "T17n0765_007:0694c22_2": "云何為三？",
    "T17n0765_007:0694c22_3": "一者苾芻喜樂事業、貪愛事業、耽著事業；二者苾芻喜樂談話、貪愛談話、耽著談話；三者苾芻喜樂睡眠、貪愛睡眠、耽著睡眠。",
    "T17n0765_007:0694c25_4": "如是三法，有學苾芻未得心者，欣求無上安樂法時，能令退失。",
    "T17n0765_007:0694c26_5": "是故汝等應如是學：我當云何不樂事業、不愛事業、不著事業？",
    "T17n0765_007:0694c28_6": "我當云何不樂談話、不愛談話、不著談話？",
    "T17n0765_007:0694c29_7": "我當云何不樂睡眠、不愛睡眠、不著睡眠？",
    "T17n0765_007:0695a01_0": "汝等苾芻，應如是學。」",
    "T17n0765_007:0695a01_1": "爾時，世尊重攝此義而說頌曰：「求無上果時，　　有三法令退，　樂愛著事業、　　談話及睡眠。",
    "T17n0765_007:0695a05_0": "　有學諸苾芻，　　若具此三法，　終不能證得，　　最勝三菩提。",
    "T17n0765_007:0695a07_0": "　若欲求速證，　　最勝三菩提，　應少事、話、眠，　　正勤修止觀。」",
    "T17n0765_007:0695a09_0": "吾從世尊聞如是語：「苾芻當知！",
    "T17n0765_007:0695a09_1": "有三種法和合現前，能令淨信諸善男子生無量福。",
    "T17n0765_007:0695a10_2": "云何為三？",
    "T17n0765_007:0695a11_3": "一者淨信和合現前，能令淨信諸善男子生無量福。",
    "T17n0765_007:0695a12_4": "二者施物和合現前，能令淨信諸善男子生無量福。",
    "T17n0765_007:0695a13_5": "三者福田和合現前，能令淨信諸善男子生無量福。",
    "T17n0765_007:0695a14_6": "是名三法和合現前，能令淨信諸善男子生無量福。」",
    "T17n0765_007:0695a15_7": "爾時，世尊重攝此義而說頌曰：「三法合現前，　　能生無量福，　謂淨信、施物，　　及真淨福田。",
    "T17n0765_007:0695a19_0": "　具慧具尸羅，　　善調伏三毒，　修沙門梵行，　　名真淨福田。",
    "T17n0765_007:0695a21_0": "　具慧具淨信，　　手持如法財，　奉施良福田，　　必當獲大果。",
    "T17n0765_007:0695a23_0": "　身四威儀中，　　於三寶四諦，　正順無瑕穢，　　名為淨信心。",
    "T17n0765_007:0695a25_0": "　於諸惠施中，　　法施為最勝，　淨心演正法，　　諸佛所稱譽。」",
    "T17n0765_007:0695a27_0": "吾從世尊聞如是語：「苾芻當知！",
    "T17n0765_007:0695a27_1": "諸有智者，應以三種不堅之法貿易三堅。",
    "T17n0765_007:0695a28_2": "云何為三？",
    "T17n0765_007:0695a28_3": "一者應以不堅之財貿易堅財；二者應以不堅之身貿易堅身；三者應以不堅之命貿易堅命。",
    "T17n0765_007:0695b02_0": "「云何應以不堅之財貿易堅財？",
    "T17n0765_007:0695b02_1": "謂有淨信諸善男子或善女人，如法精勤，勞役手足，竭力流汗，所獲珍財，應自供身、奉上父母，賑給妻子、奴婢、僕使、朋友、眷屬，晝夜集會，歡娛受樂。",
    "T17n0765_007:0695b06_2": "而遇沙門或婆羅門——具淨尸羅，成調善法，勤修梵行，除去憍逸，忍辱、柔和，履正直路，棄諸邪道，趣涅槃城——以淨信心歡喜恭敬，如應如時，持用布施，遠求無上安樂涅槃，或希當來人天樂果，是名應以不堅之財貿易堅財。",
    "T17n0765_007:0695b11_3": "「云何應以不堅之身貿易堅身？",
    "T17n0765_007:0695b11_4": "謂有淨信諸善男子或善女人，成就正見，能離殺生，究竟圓滿無犯清淨；離不與取，究竟圓滿無犯清淨；離欲邪行，究竟圓滿無犯清淨；離虛誑語，究竟圓滿無犯清淨；離飲諸酒生放逸處，究竟圓滿無犯清淨。",
    "T17n0765_007:0695b16_5": "如是等類，是名應以不堅之身貿易堅身。",
    "T17n0765_007:0695b17_6": "「云何應以不堅之命貿易堅命？",
    "T17n0765_007:0695b18_7": "謂我法中諸聖弟子，如實了知是為苦諦；如實了知是苦集諦；如實了知是苦滅諦；如實了知是能趣向苦滅道諦。",
    "T17n0765_007:0695b21_8": "是名應以不堅之命貿易堅命。",
    "T17n0765_007:0695b21_9": "「如是名為諸有智者，應以三種不堅之法貿易三堅。」",
    "T17n0765_007:0695b23_0": "爾時，世尊重攝此義而說頌曰：「如世有智人，　　以賤而貿貴，　正見者亦爾，　　以不堅易堅。",
    "T17n0765_007:0695b26_0": "　知此財、身、命，　　不淨不堅牢，　求清淨堅牢，　　世出世間樂。",
    "T17n0765_007:0695b28_0": "　天上財、身、命，　　是世淨堅牢，　證常樂涅槃，　　是真淨堅法。」",
    "T17n0765_007:0695c01_0": "吾從世尊聞如是語：「苾芻當知！",
    "T17n0765_007:0695c01_1": "根有三種，其性甚深、顯了甚深，其性難見、顯了難見。",
    "T17n0765_007:0695c02_2": "云何為三？",
    "T17n0765_007:0695c03_3": "一者未知當知根；二者知根；三者具知根。",
    "T17n0765_007:0695c04_4": "「何等名為未知當知根？",
    "T17n0765_007:0695c04_5": "謂我法中諸聖弟子，於未見知諸苦聖諦，為見為知，發生樂欲，策勵精進，攝心持心。",
    "T17n0765_007:0695c06_6": "於未見知苦集聖諦，為見為知，發生樂欲，策勵精進，攝心持心。",
    "T17n0765_007:0695c08_7": "於未見知苦滅聖諦，為見為知，發生樂欲，策勵精進，攝心持心。",
    "T17n0765_007:0695c09_8": "於未見知能趣苦滅真道聖諦，為見為知，發生樂欲，策勵精進，攝心持心，是名未知當知根。",
    "T17n0765_007:0695c11_9": "「何等名為知根？",
    "T17n0765_007:0695c12_0": "謂我法中諸聖弟子，如實了知：是苦聖諦，是苦集聖諦，是苦滅聖諦，是能趣苦滅真道聖諦。",
    "T17n0765_007:0695c14_1": "是名知根。",
    "T17n0765_007:0695c14_2": "「何等名為具知根？",
    "T17n0765_007:0695c14_3": "謂我法中諸聖弟子，諸漏已盡，得真無漏，心善解脫，慧善解脫，能正了知：我生已盡，梵行已立，所作已辦，不受後有。",
    "T17n0765_007:0695c17_4": "是名具知根。",
    "T17n0765_007:0695c17_5": "「如是名為根有三種，其性甚深、顯了甚深，其性難見、顯了難見。」",
    "T17n0765_007:0695c19_6": "爾時，世尊重攝此義而說頌曰：「於我正法中，　　聖弟子有學，　順修正直路，　　是名第一根。",
    "T17n0765_007:0695c22_0": "　正知苦聖諦，　　及苦集苦滅，　能趣苦滅道，　　是名第二根。",
    "T17n0765_007:0695c24_0": "　第三根當知，　　諸漏皆永盡，　證得真無漏，　　心慧善解脫，　知我生已盡，　　及梵行已立，　所作皆已辦，　　不受後有身。",
    "T17n0765_007:0695c28_0": "　身心常寂靜，　　善攝護諸根，　任持最後身，　　降伏魔所使。」",
    "T17n0765_007:0696a01_0": "吾從世尊聞如是語：「苾芻當知！",
    "T17n0765_007:0696a01_1": "略有三種補特伽羅，為義利故應當親近。",
    "T17n0765_007:0696a02_2": "云何為三？",
    "T17n0765_007:0696a02_3": "一、有一類補特伽羅，成就劣戒、劣定、劣慧；二、有一類補特伽羅，成就等戒、等定、等慧；三、有一類補特伽羅，成就勝戒、勝定、勝慧。",
    "T17n0765_007:0696a05_4": "「諸有一類補特伽羅，成就劣戒、劣定、劣慧，為何義利應當親近？",
    "T17n0765_007:0696a07_5": "謂於此類補特伽羅，無所希求，唯深悲愍，勸令勝進；為此義利應當親近。",
    "T17n0765_007:0696a08_6": "「諸有一類補特伽羅，成就等戒、等定、等慧，為何義利應當親近？",
    "T17n0765_007:0696a10_7": "謂於此類補特伽羅，作是思惟：彼當為我說相似戒，我當為彼說相似戒。",
    "T17n0765_007:0696a12_0": "更互聽聞，令得相續，多有所作。",
    "T17n0765_007:0696a12_1": "作是思惟：彼當為我說相似定，我當為彼說相似定。",
    "T17n0765_007:0696a13_2": "更互聽聞，令得相續，多有所作。",
    "T17n0765_007:0696a14_3": "作是思惟：彼當為我說相似慧，我當為彼說相似慧。",
    "T17n0765_007:0696a15_4": "更互聽聞，令得相續，多有所作。",
    "T17n0765_007:0696a16_5": "為此義利應當親近。",
    "T17n0765_007:0696a16_6": "「諸有一類補特伽羅，成就勝戒、勝定、勝慧，為何義利應當親近？",
    "T17n0765_007:0696a18_7": "謂於此類補特伽羅，作是思惟：我當依彼，所有戒蘊，若未圓滿，修令圓滿；若已圓滿，內攝正念，堅固任持。",
    "T17n0765_007:0696a20_8": "作是思惟：我當依彼，所有定蘊，若未圓滿，修令圓滿；若已圓滿，內攝正念，堅固任持。",
    "T17n0765_007:0696a22_9": "作是思惟：我當依彼，所有慧蘊，若未圓滿，修令圓滿；若已圓滿，內攝正念，堅固任持。",
    "T17n0765_007:0696a24_10": "為此義利應當親近。",
    "T17n0765_007:0696a25_11": "「如是名為略有三種補特伽羅，應當親近。」",
    "T17n0765_007:0696a26_12": "爾時，世尊重攝此義而說頌曰：「親劣為慈悲，　　親等為相益，　親勝為已德，　　圓滿或堅持。",
    "T17n0765_007:0696a29_0": "　親下士德劣，　　親中士德中，　親上士德勝，　　故應親上士。」",
    "T17n0765_007:0696b02_0": "吾從世尊聞如是語：「苾芻當知！",
    "T17n0765_007:0696b02_1": "應於其身住不淨觀；應於其息住隨息念；應於諸行住無常觀、苦、無我觀。",
    "T17n0765_007:0696b04_2": "若能於身住不淨觀，便於淨界，當斷貪欲。",
    "T17n0765_007:0696b05_3": "若能於息住隨息念，便能斷外尋思障品。",
    "T17n0765_007:0696b06_4": "若能於行住無常觀、苦、無我觀，便於諸有能斷有愛。",
    "T17n0765_007:0696b07_5": "斷有愛故，便於世間無所執受；無執受故，便無怖畏；無怖畏故，便自內證究竟涅槃。",
    "T17n0765_007:0696b09_6": "證涅槃已，便自了知：我生已盡，梵行已立，所作已辦，不受後有。」",
    "T17n0765_007:0696b10_7": "爾時，世尊重攝此義而說頌曰：「於身觀不淨，　　於息住隨念，　觀諸行無常，　　及與苦、無我；　達諸行性空，　　得最勝寂靜，　愛盡無執受，　　證究竟涅槃。」",
    "T17n0765_007:0696b16_0": "吾從世尊聞如是語：「苾芻當知！",
    "T17n0765_007:0696b16_1": "諸有情身，常為三種勇健怨賊隨逐切害。",
    "T17n0765_007:0696b17_2": "云何為三？",
    "T17n0765_007:0696b17_3": "一者衰老勇健怨賊；二者疾病勇健怨賊；三者無常勇健怨賊。",
    "T17n0765_007:0696b19_4": "如是三種勇健怨賊，常隨切害諸有情身。",
    "T17n0765_007:0696b20_5": "有情身中，略有三法：一者壽命；二者煖氣；三者心識。",
    "T17n0765_007:0696b21_6": "如是三法，遠離身時，名為死沒。",
    "T17n0765_007:0696b22_7": "臭穢屍骸，棄在塚間，無所復用。",
    "T17n0765_007:0696b22_8": "所以者何？",
    "T17n0765_007:0696b23_9": "是身虛偽，諸法合成，其中勝者，謂壽、煖、識。",
    "T17n0765_007:0696b24_10": "而此諸法依因緣生，無常無強、無堅無力、迅速滅壞。",
    "T17n0765_007:0696b25_11": "老病死賊常隨不捨，而諸愚夫無明所覆，寶愛耽著無厭捨心。",
    "T17n0765_007:0696b26_12": "我聖弟子，能於如是假合成身，如實知見多諸過患，便於一切內外身中能深厭背；深厭背故，能離貪欲；離貪欲故，便得解脫。",
    "T17n0765_007:0696b29_13": "得解脫已，便自了知：我生已盡，梵行已立，所作已辦，不受後有。」",
    "T17n0765_007:0696c02_14": "爾時，世尊重攝此義而說頌曰：「一切有情身，　　三怨賊隨害，　所謂老、病、死，　　曾無暫捨時。",
    "T17n0765_007:0696c05_0": "　眾法合成身，　　虛偽無堅實，　若捨壽、煖、識，　　棄之於塚間。",
    "T17n0765_007:0696c07_0": "　愚夫無所知，　　常寶愛耽著，　賢聖有智見，　　厭之踰糞坑。",
    "T17n0765_007:0696c09_0": "　修無漏聖道，　　斷三賊因緣，　證常樂涅槃，　　永解脫三賊。",
    "T17n0765_007:0696c11_0": "　世間有智者，　　當深厭自身，　求常樂涅槃，　　精勤勿放逸。」",
    "T17n0765_007:0696c13_0": "吾從世尊聞如是語：「苾芻當知！",
    "T17n0765_007:0696c13_1": "諸福業事略有三種，應修、應習、應多修習。",
    "T17n0765_007:0696c14_2": "云何為三？",
    "T17n0765_007:0696c14_3": "一者施福業事；二者戒福業事；三者修福業事。",
    "T17n0765_007:0696c15_4": "「何等名為施福業事？",
    "T17n0765_007:0696c16_5": "謂有淨信諸善男子或善女人，能施種種飲食餚饍、香鬘衣服、車乘臥具、堂宇室宅、燈燭庭燎、諸資生具，如是名為施福業事。",
    "T17n0765_007:0696c19_6": "「何等名為戒福業事？",
    "T17n0765_007:0696c19_7": "謂有淨信諸善男子或善女人，能離殺生，究竟圓滿無犯清淨；離不與取，究竟圓滿無犯清淨；離欲邪行，究竟圓滿無犯清淨；離虛誑語，究竟圓滿無犯清淨；離飲諸酒生放逸處，究竟圓滿無犯清淨。",
    "T17n0765_007:0696c24_8": "如是名為戒福業事。",
    "T17n0765_007:0696c24_9": "「云何名為修福業事？",
    "T17n0765_007:0696c25_10": "謂有淨信諸善男子或善女人，修慈俱心，遍滿一方，具足安住。",
    "T17n0765_007:0696c26_11": "如是第二、第三、第四、上下方維，一切世界悉皆遍滿，具足安住，令慈俱心廣大無量，無怨無害，遍滿而住。",
    "T17n0765_007:0696c29_0": "修悲俱心，遍滿一方，具足安住。",
    "T17n0765_007:0696c29_1": "如是第二、第三、第四、上下方維，一切世界悉皆遍滿，具足安住，令悲俱心廣大無量，無怨無害，遍滿而住。",
    "T17n0765_007:0697a03_2": "修喜俱心，遍滿一方，具足安住。",
    "T17n0765_007:0697a03_3": "如是第二、第三、第四、上下方維，一切世界悉皆遍滿，具足安住，令喜俱心廣大無量，無怨無害，遍滿而住。",
    "T17n0765_007:0697a06_4": "修捨俱心，遍滿一方，具足安住。",
    "T17n0765_007:0697a06_5": "如是第二、第三、第四、上下方維，一切世界悉皆遍滿，具足安住，令捨俱心廣大無量，無怨無害，遍滿而住。",
    "T17n0765_007:0697a09_6": "如是名為修福業事。",
    "T17n0765_007:0697a09_7": "「於此所說三福業事，應修、應習、應多修習。」",
    "T17n0765_007:0697a10_8": "爾時，世尊重攝此義而說頌曰：「有三法應修、　　應習、多修習，　能得三種樂，　　所謂施、戒、修。",
    "T17n0765_007:0697a14_0": "　修施感多財，　　修戒得長壽，　修慈悲喜捨，　　當生清淨天。",
    "T17n0765_007:0697a16_0": "　世間有智人，　　欲求殊勝樂，　應修此三福，　　定當得無疑。」",
    "T17n0765_007:0697a18_0": "吾從世尊聞如是語：「苾芻當知！",
    "T17n0765_007:0697a18_1": "世間最勝，略有三種。",
    "T17n0765_007:0697a19_2": "云何為三？",
    "T17n0765_007:0697a19_3": "一、於一切施設有情，無足、二足、四足、多足，有色、無色，有想、無想及與非想非非想中，佛為最勝，所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T17n0765_007:0697a23_4": "若於佛所起淨信心，於諸信中最為第一。",
    "T17n0765_007:0697a24_5": "如是淨信所感果報，於天人中最為第一。",
    "T17n0765_007:0697a25_6": "二、於一切施設法門，世出、世間，為無、為等諸法門中，涅槃最勝，諸離憍慢，息諸渴愛，滅阿賴耶，斷諸徑路，愛盡離欲，寂靜涅槃。",
    "T17n0765_007:0697a28_7": "若於如是涅槃法中起淨信心，於諸信中最為第一。",
    "T17n0765_007:0697a29_8": "如是淨信所感果報，於天人中最為第一。",
    "T17n0765_007:0697b01_9": "三、於一切施設徒眾，朋侶邑義，諸集會中，佛聖弟子僧為最勝，謂四向、四果八補特伽羅，諸有情中，為真、為妙，為最第一。",
    "T17n0765_007:0697b04_10": "應奉延請、恭敬供養、稱揚讚歎，不悋身財，是諸世間人天等眾無上福田。",
    "T17n0765_007:0697b05_11": "若於如是賢聖僧中起淨信心，於諸信中最為第一。",
    "T17n0765_007:0697b07_0": "如是淨信所感果報，於天人中最為第一。",
    "T17n0765_007:0697b07_1": "如是名為三種最勝。」",
    "T17n0765_007:0697b08_2": "爾時，世尊重攝此義而說頌曰：「最勝有三種，　　所謂佛、法、僧，　依生淨信心，　　能見最勝法。",
    "T17n0765_007:0697b12_0": "　依佛生淨信，　　知兩足中尊，　證無上菩提，　　天人等應供。",
    "T17n0765_007:0697b14_0": "　依法生淨信，　　知離欲中尊，　證無上涅槃，　　寂靜常安樂。",
    "T17n0765_007:0697b16_0": "　依僧生淨信，　　知諸眾中尊，　證無上福田，　　天人等應供。",
    "T17n0765_007:0697b18_0": "　施最勝良田，　　生最勝功德，　感最勝安樂，　　壽色力名聞；　供養最勝人，　　修行最勝法，　得最勝安樂，　　天上或人中。",
    "T17n0765_007:0697b22_0": "　施三寶福田，　　名最勝施者，　所在常安樂，　　後當證涅槃。」",
    "T17n0765_007:0697b24_0": "重攝前經嗢拕南曰：　子、尊重、二學　　福、堅、根、補羅　不淨等及怨　　福業事、最勝吾從世尊聞如是語：「苾芻當知！",
    "T17n0765_007:0697b27_1": "有三大師出現世間，利益、安樂無量眾生，哀愍世間天人大眾，令得無量義利、安樂。",
    "T17n0765_007:0697b29_2": "云何為三？",
    "T17n0765_007:0697b29_3": "「所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵出現世間，為諸眾生開闡正法，初、中、後善，文義巧妙，示現純滿、清白梵行。",
    "T17n0765_007:0697c04_4": "謂是苦諦、是苦集諦、是苦滅諦、是能趣向苦滅道諦。",
    "T17n0765_007:0697c05_5": "如是名為第一大師出現世間，利益、安樂無量眾生，哀愍世間天人大眾，令得無量義利、安樂。",
    "T17n0765_007:0697c07_6": "「復有如來、應、正等覺無學弟子——是阿羅漢，諸漏已盡，梵行已立，所作已辦，棄諸重擔，得自義利，盡諸有結，已正奉行如來聖教、已得解脫、已證遍知——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。",
    "T17n0765_007:0697c14_7": "如是名為第二大師出現世間，利益、安樂無量眾生，哀愍世間天人大眾，令得無量義利、安樂。",
    "T17n0765_007:0697c16_8": "「復有如來、應、正等覺有學弟子——具修梵行，具正多聞，所謂正聞契經、應頌、記別、伽陀、無問自說、本事、本生、方廣、希法，善知其義——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。",
    "T17n0765_007:0697c22_9": "「如是名為第三大師出現世間，利益、安樂無量眾生，哀愍世間天人大眾，令得無量義利、安樂。",
    "T17n0765_007:0697c24_10": "如是名為有三大師出現世間，利益、安樂無量眾生，哀愍世間天人大眾，令得無量義利、安樂。」",
    "T17n0765_007:0697c26_11": "爾時，世尊重攝此義而說頌曰：「有三種大師，　　若出現於世，　能利益安樂，　　天人等世間。",
    "T17n0765_007:0698a01_0": "　一者謂如來，　　二無學弟子，　三有學弟子，　　具淨戒多聞。",
    "T17n0765_007:0698a03_0": "　如是三大師，　　天人等應供，　能宣說正法，　　廣開甘露門，　令無量眾生，　　永盡諸有結，　解脫生死苦，　　證常樂涅槃。",
    "T17n0765_007:0698a07_0": "　譬如善導師，　　能示人善道，　正順而行者，　　得安樂無疑。",
    "T17n0765_007:0698a09_0": "　如是三大師，　　示眾生四諦，　修行無放逸，　　定超生死邊。」",
    "T17n0765_007:0698a11_0": "吾從世尊聞如是語：「苾芻當知！",
    "T17n0765_007:0698a11_1": "有三時中，諸天集會，歡喜詳議，更相勸勵來降人間。",
    "T17n0765_007:0698a12_2": "云何為三？",
    "T17n0765_007:0698a13_3": "「謂我弟子，或少資財，或多資財，或少眷屬，或多眷屬，或姓尊貴，或姓卑微，初發淨信，厭背家法，欣樂出家。",
    "T17n0765_007:0698a15_4": "爾時，諸天歡喜集會，咸相謂言：『天仙當知，今佛弟子與惡魔軍將興戰諍，我等宜應帥諸天眾往降人間，冥加祐助增彼信心，令無障難。』",
    "T17n0765_007:0698a18_5": "作是語已，來降人間，作所應作。",
    "T17n0765_007:0698a19_6": "如是名為第一時中，諸天集會歡喜詳議，更相勸勵來降人間。",
    "T17n0765_007:0698a20_7": "「又我弟子，剃除鬚髮，被服袈裟，以正信心，棄捨家法，出趣非家，與諸苾芻同修和敬，安住守護別解脫戒，軌範所行無不圓滿，於微少罪見大怖畏，受學一切所應學處，成就清淨身、語、意業，成就淨命，成就淨見。",
    "T17n0765_007:0698a25_8": "爾時，諸天歡喜集會，咸相謂言：『天仙當知，今佛弟子與惡魔軍正興戰諍，我等宜應帥諸天眾往降人間，冥加祐助增彼威力，令勝魔軍。』",
    "T17n0765_007:0698a28_9": "作是語已，來降人間，作所應作。",
    "T17n0765_007:0698a29_10": "如是名為第二時中，諸天集會歡喜詳議，更相勸勵來降人間。",
    "T17n0765_007:0698b01_11": "「又我弟子，諸漏永盡，證真無漏，心善解脫，慧善解脫，於現法中，自證通慧，具足安住，能自了知：我生已盡，梵行已立，所作已辦，不受後有。",
    "T17n0765_007:0698b05_12": "爾時，諸天歡喜集會，咸相謂言：『天仙當知，今佛弟子與惡魔軍已興戰諍，已斷魔首、已碎魔軍，已自稱言：「我生已盡，梵行已立，所作已辦，不受後有。」",
    "T17n0765_007:0698b08_13": "我等宜應帥諸天眾持妙香花，往降人間禮拜供養，稱揚讚歎，請說正法，度脫己身生老病死。』",
    "T17n0765_007:0698b10_14": "作是語已，來降人間，作所應作。",
    "T17n0765_007:0698b11_15": "如是名為第三時中，諸天集會歡喜詳議，更相勸勵來降人間。",
    "T17n0765_007:0698b12_16": "「苾芻當知！",
    "T17n0765_007:0698b13_17": "若有國土城邑聚落，有淨信心求出家者，有剃鬚髮正出家者，有出家已諸漏盡者，於彼國土城邑等中，諸大天仙及善神等皆來降下，勤加守護令其豐樂，風雨順時無諸疾疫；其中眾生慈心相向，同修善業，現在、當來長夜安隱，速證無上常樂涅槃。",
    "T17n0765_007:0698b18_18": "如是名為有三時中，諸天集會歡喜詳議，更相勸勵來降人間。」",
    "T17n0765_007:0698b20_19": "爾時，世尊重攝此義而說頌曰：「諸天於三時，　　歡喜共集會，　詳議相勸帥，　　來降於人間。",
    "T17n0765_007:0698b24_0": "　最初求出家，　　第二剃鬚髮，　第三漏永盡，　　摧伏諸魔軍。",
    "T17n0765_007:0698b26_0": "　諸天見出家，　　能永盡諸漏，　咸恭敬供養，　　如是讚頌言：『歸命殊勝人，　　歸命最上士，　歸命摧魔眾，　　獲得大名聞。』",
    "T17n0765_007:0698c01_0": "　諸天歡喜心，　　祐助修供養，　希求剃鬚髮，　　漏盡證無生。",
    "T17n0765_007:0698c03_0": "　是故應正勤，　　繫念樂靜慮，　勇猛無放逸，　　摧伏諸魔軍。",
    "T17n0765_007:0698c05_0": "　於佛法律中，　　正信出家者，　能解脫諸漏，　　永盡眾苦邊。」",
    "T17n0765_007:0698c07_0": "吾從世尊聞如是語：「苾芻當知！",
    "T17n0765_007:0698c07_1": "略有三事，天勝於人。",
    "T17n0765_007:0698c08_2": "云何為三？",
    "T17n0765_007:0698c08_3": "一者長壽；二者端嚴；三者快樂。",
    "T17n0765_007:0698c09_4": "如是三事，天勝於人，百千萬倍不可稱計。",
    "T17n0765_007:0698c10_5": "所以者何？",
    "T17n0765_007:0698c10_6": "「如此人間五十年量，當彼天上四天王天一日一夜。",
    "T17n0765_007:0698c11_7": "如是日夜數至三十以為一月，積十二月以為一年。",
    "T17n0765_007:0698c12_8": "以如是年，四天王天壽量五百，當於人間九百萬歲。",
    "T17n0765_007:0698c13_9": "「如此人間一百年量，當彼天上三十三天一日一夜。",
    "T17n0765_007:0698c15_0": "如是日夜數至三十以為一月，積十二月以為一年。",
    "T17n0765_007:0698c16_1": "以如是年，三十三天壽量千歲，當於人間三千六百萬歲。",
    "T17n0765_007:0698c17_2": "「如此人間二百年量，當彼天上夜摩天中一日一夜。",
    "T17n0765_007:0698c18_3": "如是日夜數至三十以為一月，積十二月以為一年。",
    "T17n0765_007:0698c19_4": "以如是年，夜摩天中壽量二千歲，當於人間一億四千四百萬歲。",
    "T17n0765_007:0698c21_5": "「如此人間四百年量，當彼天上覩史多天一日一夜。",
    "T17n0765_007:0698c22_6": "如是日夜數至三十以為一月，積十二月以為一年。",
    "T17n0765_007:0698c23_7": "以如是年，覩史多天壽量四千，當於人間五億七千六百萬歲。",
    "T17n0765_007:0698c25_8": "「如此人間八百年量，當彼天上樂變化天一日一夜。",
    "T17n0765_007:0698c26_9": "如是日夜數至三十以為一月，積十二月以為一年。",
    "T17n0765_007:0698c27_10": "以如是年，樂變化天壽量八千，當於人間二十三億四百萬歲。",
    "T17n0765_007:0698c29_11": "「如此人間千六百年，當彼天上他化自在天一日一夜。",
    "T17n0765_007:0699a01_12": "如是日夜數至三十以為一月，積十二月以為一年。",
    "T17n0765_007:0699a02_13": "以如是年，他化自在天壽量一萬有六千歲，當於人間九十二億一千六百萬歲(此中算數萬萬為億)。",
    "T17n0765_007:0699a04_14": "「如是名為諸天長壽。",
    "T17n0765_007:0699a04_15": "諸天端嚴、諸天快樂，人間所有不可為喻。",
    "T17n0765_007:0699a05_16": "如是諸天三種勝事，一切皆是無常無恒，不可保信，變壞之法，死力所吞，繫屬於死。",
    "T17n0765_007:0699a07_17": "彼諸天眾臨命終時，有餘天眾來詣其所，教授教誡言：『諸天仙當願汝等往生善趣，生善趣已獲得善利，得善利已有所成辦。』",
    "T17n0765_007:0699a10_18": "此中諸天往何善趣？",
    "T17n0765_007:0699a11_19": "得何善利？",
    "T17n0765_007:0699a11_20": "何所成辦？",
    "T17n0765_007:0699a11_21": "謂彼諸天既命終已來生人中、得人同分，名往善趣。",
    "T17n0765_007:0699a12_22": "至人趣已，於佛所說法毘柰耶獲得正信，名得善利。",
    "T17n0765_007:0699a14_23": "如是正信增長、廣大，根深堅固，世間沙門或婆羅門，諸天魔梵，無能如法引令退轉，故名成辦。",
    "T17n0765_007:0699a16_24": "由成辦故，於佛法中多有所作，謂淨信心，出家受戒，修奢摩他、毘鉢舍那，觀四聖諦，永斷諸漏，證得涅槃，盡苦邊際。」",
    "T17n0765_007:0699a19_25": "爾時，世尊重攝此義而說頌曰：「諸天三事勝，　　長壽、端嚴、樂，　人中與挍量，　　算數甚難及。",
    "T17n0765_007:0699a22_0": "　如是三勝事，　　非常亦非恒，　難保變壞法，　　死魔力所繫。",
    "T17n0765_007:0699a24_0": "　天將捨命時，　　餘天集其所，　善教授教誡，　　令生歡喜心。",
    "T17n0765_007:0699a26_0": "　當願汝天仙，　　往生於善趣，　得預人同分，　　生中國聰明，　於佛法律中，　　獲得於正信，　增長根堅固，　　邪教不能轉。",
    "T17n0765_007:0699b01_0": "　身語意惡行，　　能方便棄捨，　彼所生過失，　　亦能方便除。",
    "T17n0765_007:0699b03_0": "　多修身語意，　　三殊勝善業，　如理正思惟，　　令無量廣大。",
    "T17n0765_007:0699b05_0": "　修諸福業事，　　謂施戒多聞，　於佛正法中，　　出家修梵行，　正信修法行，　　恒忍辱柔和，　或生天人中，　　或證涅槃樂。",
    "T17n0765_007:0699b09_0": "　如是諸天仙，　　來教誡教授，　將捨命天眾，　　如母愍於子。",
    "T17n0765_007:0699b11_0": "　諸天常發願，　　善趣轉增益，　令阿素洛等，　　退散永無增。」",
    "T17n0765_007:0699b13_0": "本事經卷第七"
}