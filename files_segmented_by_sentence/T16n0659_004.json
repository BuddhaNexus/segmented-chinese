{
    "T16n0659_004:0259a20_0": "大乘寶雲經卷第四",
    "T16n0659_004:0259a22_0": "梁扶南三藏曼陀羅仙共僧伽婆羅譯",
    "T16n0659_004:0259a23_0": "陀羅尼品第四",
    "T16n0659_004:0259a24_0": "爾時，佛告降伏一切障礙菩薩摩訶薩言：「善男子！",
    "T16n0659_004:0259a25_1": "菩薩摩訶薩具足十法，深解微細。",
    "T16n0659_004:0259a25_2": "何等為十？",
    "T16n0659_004:0259a26_3": "所謂解求出離、解究竟諸法、解具足一切法、解隨順一切法相、解分析一切諸法、解十二因緣甚深難冒、解業力不可思議、解如所說深義、解通達順如道理、解一實諦。",
    "T16n0659_004:0259a29_4": "「善男子！",
    "T16n0659_004:0259b01_5": "云何菩薩解求出離乃至云何解一實諦？",
    "T16n0659_004:0259b02_0": "「菩薩恒作是念：『一切世間痛哉苦哉，八苦猛火之所焚然，婬欲炎盛燒其身首、瞋烟蓬勃妄想亂起、無明癡暗障蔽眼目。』",
    "T16n0659_004:0259b04_1": "「菩薩見已，復作是念：『是等眾生云何出離三界火宅得脫火難？』",
    "T16n0659_004:0259b06_2": "「為是眾生得脫因緣，是故求解諸法，求得隨順諸法平等；得平等已，如實了知諸法幻相；了知幻已則如實知；如實知已而順觀察甚深難冒十二因緣；得緣觀已，觀察業力不可思議。",
    "T16n0659_004:0259b10_3": "「作是觀已，生大希有而作是念：『一切諸法雖無自體，而能巧作種種色像。』",
    "T16n0659_004:0259b11_4": "「如是微細以意覺了，所說諸義則得明解；已了義故，通達真如；達真如已，得見實際；見實際已則能度脫一切眾生生死火宅。",
    "T16n0659_004:0259b14_5": "「善男子！",
    "T16n0659_004:0259b14_6": "如是，菩薩解求出離乃至解一實諦。",
    "T16n0659_004:0259b15_7": "具足如是十法，菩薩摩訶薩深解微細。",
    "T16n0659_004:0259b16_8": "「善男子！",
    "T16n0659_004:0259b16_9": "菩薩摩訶薩具足十法，辯才會理。",
    "T16n0659_004:0259b17_10": "何等為十？",
    "T16n0659_004:0259b17_11": "所謂一切諸法但是假名，無我、無人、無眾生、無壽者、無養者、無造者、無受者、無知者、無見者，危脆災厄、不能自由、空無所有、虛妄分別、因緣假合，如是假合假名說之。",
    "T16n0659_004:0259b21_12": "善男子！",
    "T16n0659_004:0259b21_13": "有此道理隨順法相，無人、無我、眾生、壽者、造者、受者、知者、見者，無有自在、虛妄分別、因緣假合。",
    "T16n0659_004:0259b23_14": "如是說法有此道理隨順法相，不違法相與理相應，如是觀察實法道理，悉不顛倒顯了法相。",
    "T16n0659_004:0259b25_15": "如是，辯才與理相應，是故說名辯才會理。",
    "T16n0659_004:0259b26_16": "善男子！",
    "T16n0659_004:0259b27_0": "具足十法，菩薩摩訶薩辯才會理。",
    "T16n0659_004:0259b27_1": "「善男子！",
    "T16n0659_004:0259b27_2": "菩薩摩訶薩具足十法，辯才明了。",
    "T16n0659_004:0259b28_3": "何等為十？",
    "T16n0659_004:0259b28_4": "所謂解結辯才、無盡辯才、無斷絕辯才、無不潤辯才、無下劣辯才、無怖畏辯才、無比辯才、不可沮壞辯才、無窮辯才、四無礙具足辯才。",
    "T16n0659_004:0259c02_5": "善男子！",
    "T16n0659_004:0259c03_6": "菩薩摩訶薩具是十法，辯才明了。",
    "T16n0659_004:0259c03_7": "「善男子！",
    "T16n0659_004:0259c04_8": "菩薩摩訶薩具足十法，淨潔辯才。",
    "T16n0659_004:0259c04_9": "何等為十？",
    "T16n0659_004:0259c05_10": "所謂無吃訥辯才、無恐怖辯才、無劣弱辯才、不自逞辯才、不損義辯才、不損文辯才、不失方法辯才、無失時辯才、無麁澁辯才、無不明了辯才。",
    "T16n0659_004:0259c08_11": "「善男子！",
    "T16n0659_004:0259c08_12": "菩薩辯才無諸吃訥。",
    "T16n0659_004:0259c08_13": "所以者何？",
    "T16n0659_004:0259c09_14": "以無所畏故，菩薩在大眾中如師子王，不畏、不怯。",
    "T16n0659_004:0259c10_15": "「菩薩辯才不逞、不諂。",
    "T16n0659_004:0259c10_16": "何以故？",
    "T16n0659_004:0259c10_17": "遠煩惱故；有煩惱者而恒自逞，非無煩惱。",
    "T16n0659_004:0259c11_18": "「菩薩辯才義無損減。",
    "T16n0659_004:0259c12_19": "何以故？",
    "T16n0659_004:0259c12_20": "得法爾故。",
    "T16n0659_004:0259c12_21": "「菩薩無無義辯才。",
    "T16n0659_004:0259c13_22": "何以故？",
    "T16n0659_004:0259c13_23": "證得法故。",
    "T16n0659_004:0259c13_24": "「善男子！",
    "T16n0659_004:0259c13_25": "未證法者有義損減非得法者，菩薩辯才無文損減。",
    "T16n0659_004:0259c14_26": "何以故？",
    "T16n0659_004:0259c15_27": "通學一切諸經論故。",
    "T16n0659_004:0259c15_28": "不學經論有失文章，若學經論無有此失。",
    "T16n0659_004:0259c16_29": "「菩薩不失方法。",
    "T16n0659_004:0259c16_30": "何以故？",
    "T16n0659_004:0259c17_31": "已修一切諸方法故。",
    "T16n0659_004:0259c17_32": "「菩薩善學無量經法，不失時節、無前後失，故菩薩無麁澁辯才、無有麁惡、無逆耳語。",
    "T16n0659_004:0259c19_33": "何以故？",
    "T16n0659_004:0259c19_34": "遠離惡口、諸過失故。",
    "T16n0659_004:0259c20_35": "「菩薩辯才無不明了。",
    "T16n0659_004:0259c20_36": "何以故？",
    "T16n0659_004:0259c20_37": "具利根故。",
    "T16n0659_004:0259c20_38": "「善男子！",
    "T16n0659_004:0259c21_39": "菩薩摩訶薩具是十法，辯才淨潔。",
    "T16n0659_004:0259c21_40": "「善男子！",
    "T16n0659_004:0259c22_41": "菩薩摩訶薩具足十法，能令一切眾生歡喜辯才。",
    "T16n0659_004:0259c23_42": "何等為十？",
    "T16n0659_004:0259c23_43": "所謂愛語、姿顏悅豫無有顰蹙、恒說義理、恒說正法、說法平等、不逞自能、無所輕蔑、心無污染、不輕躁動、種種辯才。",
    "T16n0659_004:0259c26_0": "「善男子！",
    "T16n0659_004:0259c26_1": "菩薩愛語，能令眾生心得歡喜。",
    "T16n0659_004:0259c26_2": "「姿顏光悅，無有顰蹙，諮嗟具足，和悅眾生。",
    "T16n0659_004:0259c27_3": "「恒說義理，優量語故悅眾生心。",
    "T16n0659_004:0259c28_4": "「恒為說法，利益語故而悅眾生。",
    "T16n0659_004:0259c29_5": "「說法平等，於諸眾生令悅其意。",
    "T16n0659_004:0260a01_6": "「菩薩不自逞能，遠離憍慢、自恣、矜高，隨眾生類而教導之，必令歡喜。",
    "T16n0659_004:0260a02_7": "「菩薩無所輕蔑，殷勤為說令得歡喜。",
    "T16n0659_004:0260a03_8": "「菩薩無所染污，持淨戒故令眾歡喜。",
    "T16n0659_004:0260a04_9": "「菩薩不輕躁動，多修忍故。",
    "T16n0659_004:0260a04_10": "「菩薩種種辯才，以愛語故令眾歡喜。",
    "T16n0659_004:0260a05_11": "「善男子！",
    "T16n0659_004:0260a05_12": "菩薩摩訶薩具是十法，辯才能令一切眾生歡喜。",
    "T16n0659_004:0260a06_13": "「善男子！",
    "T16n0659_004:0260a07_14": "菩薩摩訶薩具足十法，言語辯才人所信受。",
    "T16n0659_004:0260a08_15": "何等為十？",
    "T16n0659_004:0260a08_16": "所謂菩薩於諸眾生非是法器而不為說、謗法眾生亦不為說、有來調弄亦不為說、外道邪見亦不為說、無恭敬者亦不為說、無信心者亦不為說、幻惑諂曲亦不為說、不為自身乏無資生故為說法、不為利養嫉妬慳悋故為說法、散頭裸袒及瘖瘂者不為說法。",
    "T16n0659_004:0260a14_17": "所以者何？",
    "T16n0659_004:0260a14_18": "善男子！",
    "T16n0659_004:0260a14_19": "菩薩於諸眾生無有慳悋、亦無祕法、無不憐愍、無不利物，但諸眾生於佛法中非法器故，是故菩薩而不攝受。」",
    "T16n0659_004:0260a17_20": "降伏一切障礙菩薩言：「世尊！",
    "T16n0659_004:0260a17_21": "有何眾生，菩薩為其說法？」",
    "T16n0659_004:0260a18_22": "佛言：「善男子！",
    "T16n0659_004:0260a18_23": "菩薩說法為諸眾生：有信根者可成熟者、具有法器、於過去佛已種善根、無有諂曲、離諸欺誑、所有威儀實無虛假、不著世間名聞利養、具足信心、善友攝持、行諸善業、易可開悟、利根眾生於所說義能解意趣、精進勇猛能得佛果、如說修行，善男子！",
    "T16n0659_004:0260a24_24": "如是眾生，諸佛、菩薩而為說法。",
    "T16n0659_004:0260a24_25": "善男子！",
    "T16n0659_004:0260a25_26": "菩薩摩訶薩具是十方，所出語言悉可信受。",
    "T16n0659_004:0260a26_27": "「善男子！",
    "T16n0659_004:0260a26_28": "菩薩摩訶薩具足十法，善能說法。",
    "T16n0659_004:0260a27_29": "何者為十？",
    "T16n0659_004:0260a27_30": "所謂但為修行諸佛法故而演說法，如是說法而佛及法俱不可得；但欲修行諸波羅蜜而為說法，而是修行及波羅蜜亦不可得；為菩提行菩薩說法，而是菩提及菩提行皆不可得；為滅煩惱故為說法，不得煩惱及煩惱滅；為修厭離而證滅故，菩薩說法不得厭離亦不得滅；為須陀洹、為斯陀含、為阿那含證得果故菩薩說法，亦不得是須陀洹及斯陀含、阿那含等悉不可得；為阿羅漢果故菩薩說法，亦不可得阿羅漢及阿羅漢果；為得辟支佛果故菩薩說法，緣覺及果俱不可得；為滅執著、諸我見故菩薩說法，我與執著皆不可得；菩薩雖說有諸業報，業及業報亦不可得。",
    "T16n0659_004:0260b11_31": "何以故？",
    "T16n0659_004:0260b11_32": "作是思惟：『所說之法依因名字，依此名字尋法不得。",
    "T16n0659_004:0260b12_33": "所以者何？",
    "T16n0659_004:0260b13_0": "所言法者，非文字體。",
    "T16n0659_004:0260b13_1": "夫文字者亦無法體，以是義故，依於假名俗諦故說。",
    "T16n0659_004:0260b14_2": "於無名法而立名字，如是名字皆是虛妄而非真實。",
    "T16n0659_004:0260b15_3": "非真實者，非第一義；既非真諦，是虛妄法，誑惑一切嬰兒、凡夫。』",
    "T16n0659_004:0260b17_4": "善男子！",
    "T16n0659_004:0260b17_5": "菩薩摩訶薩具是十法，善能說法。",
    "T16n0659_004:0260b18_6": "「善男子！",
    "T16n0659_004:0260b18_7": "菩薩摩訶薩具足十法，無不隨順。",
    "T16n0659_004:0260b19_8": "善男子！",
    "T16n0659_004:0260b19_9": "菩薩隨順於法不出於色、隨順於法不出受想行識、隨順於法不出欲界、隨順於法不出色界、隨順於法不出無色界、隨順於法不出於法、隨順於法不順眾生、隨順於法不順斷見、隨順於法不出於道、以智善巧方便相應非不隨順。",
    "T16n0659_004:0260b24_10": "善男子！",
    "T16n0659_004:0260b24_11": "菩薩摩訶薩具是十法，無不隨順。",
    "T16n0659_004:0260b25_12": "「善男子！",
    "T16n0659_004:0260b25_13": "菩薩摩訶薩具足十法，善解法界。",
    "T16n0659_004:0260b26_14": "何者為十？",
    "T16n0659_004:0260b26_15": "所謂智慧具足、為善知識之所攝受、勇猛精進、遠離一切障礙、善能清淨、於所教誨生殷重心、多修空相、遠離僻見、善行聖道、了見真實，是為十法。",
    "T16n0659_004:0260b29_16": "善男子！",
    "T16n0659_004:0260c01_17": "慧命菩薩親近善友，見善知識生歡喜心，於善友中生世尊想，依止而住。",
    "T16n0659_004:0260c02_18": "依善友已，勇猛精進，為滅一切不善之法、成就滿足一切善法，如是勇猛，一切障礙悉皆滅盡。",
    "T16n0659_004:0260c04_19": "無障礙已，不息於道，故得清淨，遠離一切身、口、意惡及破戒業。",
    "T16n0659_004:0260c06_20": "得清淨已，於所教誨生殷重心；殷重教已，多修空相；修空相已，不生倒見；離倒見已而修聖道；修聖道已而見真實。」",
    "T16n0659_004:0260c08_21": "降伏一切障礙菩薩言：「世尊！",
    "T16n0659_004:0260c09_22": "何者名為真實？」",
    "T16n0659_004:0260c09_23": "佛言：「善男子！",
    "T16n0659_004:0260c10_24": "夫真實名非顛倒名。」",
    "T16n0659_004:0260c10_25": "「世尊！",
    "T16n0659_004:0260c10_26": "何者是非顛倒？」",
    "T16n0659_004:0260c11_27": "佛言：「善男子！",
    "T16n0659_004:0260c11_28": "非是虛妄，名不顛倒。」",
    "T16n0659_004:0260c11_29": "「世尊！",
    "T16n0659_004:0260c12_30": "何者是非虛妄？」",
    "T16n0659_004:0260c12_31": "佛言：「即是如如無變異法。」",
    "T16n0659_004:0260c13_32": "「世尊！",
    "T16n0659_004:0260c13_33": "何者名如如？」",
    "T16n0659_004:0260c13_34": "佛言：「夫如如者，謂是內所證知之法，不可文字之所顯示。",
    "T16n0659_004:0260c14_35": "所以者何？",
    "T16n0659_004:0260c15_36": "是法一切言語道斷，文字、章句所不能詮，過音聲界、離諸口業、絕諸戲論，不增、不減，不出、不入，不合、不散，非可籌度、不可思量，過算數境非心行處、無礙無想過想境界、過諸嬰兒一切境界、一切嬰兒所不行處、過一切魔境界、過一切煩惱境界、過識境界無所住處、無住寂靜聖智行處。",
    "T16n0659_004:0260c21_37": "如是，如是內所證，無垢、無污、無染、清淨，微妙第一、畢竟最勝，常恒湛然，無生滅法，如來出世及不出世法界常爾。",
    "T16n0659_004:0260c24_38": "「善男子！",
    "T16n0659_004:0260c24_39": "菩薩為是法故，精勤不懈，修行精進、忍種種苦，如是苦行證是法界，於是法中復加安立一切眾生。",
    "T16n0659_004:0260c26_40": "善男子！",
    "T16n0659_004:0260c26_41": "是名如如、是名實際、是名一切智、是名一切種智、是名不可思議界、是名無二界。」",
    "T16n0659_004:0260c28_42": "降伏一切障礙菩薩言：「世尊！",
    "T16n0659_004:0260c29_43": "云何應證？",
    "T16n0659_004:0260c29_44": "云何應得？",
    "T16n0659_004:0260c29_45": "如是法界說名內所證得耶？」",
    "T16n0659_004:0261a01_46": "佛言：「善男子！",
    "T16n0659_004:0261a01_47": "以出世智故，內應當證、內應當得。」",
    "T16n0659_004:0261a02_48": "降伏一切障礙菩薩復白佛言：「世尊！",
    "T16n0659_004:0261a03_49": "以智所證得，是內證得不？」",
    "T16n0659_004:0261a03_50": "佛言：「善男子！",
    "T16n0659_004:0261a04_0": "不也。",
    "T16n0659_004:0261a04_1": "何以故？",
    "T16n0659_004:0261a04_2": "以智慧故，如實見法，以身證之。」",
    "T16n0659_004:0261a05_0": "菩薩復言：「世尊！",
    "T16n0659_004:0261a05_1": "諸善男子若以聞慧、若以思慧得證是法，名內證不耶？」",
    "T16n0659_004:0261a06_2": "佛言：「善男子！",
    "T16n0659_004:0261a06_3": "不可也。",
    "T16n0659_004:0261a07_4": "何以故？",
    "T16n0659_004:0261a07_5": "不可以聞慧、不可以思慧內證此法。",
    "T16n0659_004:0261a08_6": "「善男子！",
    "T16n0659_004:0261a08_7": "我今為汝說於譬喻。",
    "T16n0659_004:0261a08_8": "善男子！",
    "T16n0659_004:0261a08_9": "如大曠野林中夏月後分，設有一人從東方而往西域。",
    "T16n0659_004:0261a10_10": "復有一人從於西方而往東域，以蒸熱所苦，渴乏惱亂，路中逢見東方來者而問之曰：『仁者！",
    "T16n0659_004:0261a12_11": "我今熱惱所苦，渴乏煩躁。",
    "T16n0659_004:0261a12_12": "汝可為我示於道路——若池、若湖——有清淨水涼冷無濁，能為我除此渴乏者？』",
    "T16n0659_004:0261a14_13": "是時，東方來人諳悉道路，經見善知水路之相，己曾自飲洗浴是水，便報之曰：『仁者！",
    "T16n0659_004:0261a16_14": "以此道路汝但直去，若於是處見有二道，可避左邊而行右道，乃至得見欝茂叢林，是叢林中有三池水，清淨香美、柔軟輕冷、八德具足。』",
    "T16n0659_004:0261a19_15": "「善男子！",
    "T16n0659_004:0261a19_16": "於汝意云何？",
    "T16n0659_004:0261a19_17": "是人為熱所苦，渴乏逼惱，但聞水名，唯思是水除渴乏不？",
    "T16n0659_004:0261a21_18": "即證此水涼冷以不？」",
    "T16n0659_004:0261a21_19": "對曰：「不也。",
    "T16n0659_004:0261a21_20": "世尊！",
    "T16n0659_004:0261a21_21": "如渴乏者要須至彼清冷水處，得飲浴已渴乏乃除，方自證知。」",
    "T16n0659_004:0261a23_22": "「善男子！",
    "T16n0659_004:0261a23_23": "聞、思二慧不得內證，亦復如是。",
    "T16n0659_004:0261a24_24": "善男子！",
    "T16n0659_004:0261a24_25": "言叢林者，即生死之名也；熱惱所苦者，一切眾生也。",
    "T16n0659_004:0261a25_26": "何以故？",
    "T16n0659_004:0261a25_27": "三障煩惱熱所逼故，渴乏五欲。",
    "T16n0659_004:0261a26_28": "所言示道路者，則是菩薩之名也，善解一切智道，經證是法，內證得法故；言清冷水者，即是第一義諦之名也。",
    "T16n0659_004:0261a28_29": "「復次，善男子！",
    "T16n0659_004:0261a29_30": "我今為汝更說譬喻，汝當聽之。",
    "T16n0659_004:0261a29_31": "善男子！",
    "T16n0659_004:0261b01_32": "於意云何？",
    "T16n0659_004:0261b01_33": "諸佛如來若住世界一劫壽命，於閻浮提人前稱歎甘露之味——所謂色、香、美味、清淨具足、柔軟——是諸眾生聞歎是食得飽以不？」",
    "T16n0659_004:0261b04_34": "「不也。",
    "T16n0659_004:0261b04_35": "世尊！」",
    "T16n0659_004:0261b04_36": "佛言：「善男子！",
    "T16n0659_004:0261b04_37": "以此義故應當知之，聞、思二慧不可內證得如是法。",
    "T16n0659_004:0261b05_38": "「復次，善男子！",
    "T16n0659_004:0261b06_39": "諦聽譬喻。",
    "T16n0659_004:0261b06_40": "善男子！",
    "T16n0659_004:0261b06_41": "如有一人經食甘果知其美味，於眾人前而稱嘆之具足色、香、味、觸。",
    "T16n0659_004:0261b08_42": "善男子！",
    "T16n0659_004:0261b08_43": "汝意云何？",
    "T16n0659_004:0261b08_44": "是等眾人聞說果味，得果味不？」",
    "T16n0659_004:0261b09_45": "「不也。",
    "T16n0659_004:0261b09_46": "世尊！」",
    "T16n0659_004:0261b09_47": "佛言：「善男子！",
    "T16n0659_004:0261b09_48": "依此義故應當知之，聞、思二慧不可內證得如是法。」",
    "T16n0659_004:0261b11_0": "降伏一切障礙菩薩言：「善說。",
    "T16n0659_004:0261b11_1": "世尊！",
    "T16n0659_004:0261b11_2": "善說。",
    "T16n0659_004:0261b11_3": "善逝！",
    "T16n0659_004:0261b12_0": "世尊！",
    "T16n0659_004:0261b12_1": "是等眾生何當得是法？",
    "T16n0659_004:0261b12_2": "由聞此經歷耳因緣故。",
    "T16n0659_004:0261b13_3": "所以者何？",
    "T16n0659_004:0261b13_4": "世尊！",
    "T16n0659_004:0261b13_5": "是等眾生為得此法，因聞是法無顛倒故。」",
    "T16n0659_004:0261b14_6": "佛言：「如是如是，如汝所說。",
    "T16n0659_004:0261b15_7": "得聞是法，以不顛倒故當得是法，如我不異。",
    "T16n0659_004:0261b16_8": "「善男子！",
    "T16n0659_004:0261b16_9": "菩薩摩訶薩具是十法，善解法界。",
    "T16n0659_004:0261b17_0": "「善男子！",
    "T16n0659_004:0261b17_1": "菩薩摩訶薩具足十，法行空境界。",
    "T16n0659_004:0261b17_2": "何等為十？",
    "T16n0659_004:0261b18_3": "所謂力空、無畏空、佛不共法空、戒藏空、定藏空、慧藏空、解脫藏空、解脫知見藏空、一切法空、空空，悉皆了知。",
    "T16n0659_004:0261b20_4": "不以此因緣故而得空法，亦不著空、亦無空見、亦不依空、亦不以此因緣故墮斷滅相。",
    "T16n0659_004:0261b22_5": "善男子！",
    "T16n0659_004:0261b22_6": "菩薩摩訶薩具是十法，行空境界。",
    "T16n0659_004:0261b23_7": "「善男子！",
    "T16n0659_004:0261b23_8": "菩薩摩訶薩具足十法，住於無相。",
    "T16n0659_004:0261b24_9": "何者為十？",
    "T16n0659_004:0261b24_10": "所謂離於外相、亦離內相、離諸戲論、離一切分別、離一切有所得、離一切動轉、離一切行處、離一切境界、不得於識、亦不得所識之法。",
    "T16n0659_004:0261b27_11": "善男子！",
    "T16n0659_004:0261b28_0": "菩薩摩訶薩具是十法，住於無相。」",
    "T16n0659_004:0261b28_1": "爾時，降伏一切障礙菩薩白佛言：「世尊！",
    "T16n0659_004:0261b29_2": "諸佛菩薩云何觀察是無相法？」",
    "T16n0659_004:0261c01_3": "佛言：「善男子！",
    "T16n0659_004:0261c01_4": "是處不可思議，其義深妙。",
    "T16n0659_004:0261c02_5": "何以故？",
    "T16n0659_004:0261c02_6": "過意識境界故，一切眾生於是法處皆生狂亂。",
    "T16n0659_004:0261c03_7": "善男子！",
    "T16n0659_004:0261c03_8": "是如來法不可思議，一切眾生不能得見；是如來法微妙甚深，不可思算勞累心識。",
    "T16n0659_004:0261c05_9": "所以者何？",
    "T16n0659_004:0261c05_10": "善男子！",
    "T16n0659_004:0261c06_0": "是法難入，甚深甚深、不可思議，無彼、無此，等於虛空，一切論師非其境界，不能思量、不能籌度。」",
    "T16n0659_004:0261c08_1": "降伏一切障礙菩薩言：「世尊！",
    "T16n0659_004:0261c08_2": "我於今日重欲諮啟，願垂聽許。」",
    "T16n0659_004:0261c09_3": "佛言：「善男子！",
    "T16n0659_004:0261c09_4": "隨汝所問，我當答之。」",
    "T16n0659_004:0261c10_5": "降伏一切障礙菩薩即白佛言：「如佛所說，此無相法一切眾生不能得見。",
    "T16n0659_004:0261c11_6": "是如來法誰能信者？",
    "T16n0659_004:0261c12_7": "如來法王而自稱嘆，將非貢高、增上慢耶？",
    "T16n0659_004:0261c13_8": "夫貢高者，非大人相。」",
    "T16n0659_004:0261c13_9": "佛言：「善男子！",
    "T16n0659_004:0261c14_10": "善能諮問，諦聽諦聽，善思念之。」",
    "T16n0659_004:0261c14_11": "「唯然，世尊！」",
    "T16n0659_004:0261c15_12": "佛言：「善男子！",
    "T16n0659_004:0261c15_13": "佛無憍慢亦無貢高，不為名聞、不為利養、不為知識，非虛自歎、非虛自高，但為利益一切眾生故、為得此法故而作是說。",
    "T16n0659_004:0261c18_14": "所以者何？",
    "T16n0659_004:0261c18_15": "是等眾生於如來邊聞是所說，得大歡喜、無量清淨，當得是法不異今日，為是法器長夜利安，乃至能得阿耨多羅三藐三菩提。」",
    "T16n0659_004:0261c21_16": "降伏一切障礙菩薩言：「世尊！",
    "T16n0659_004:0261c21_17": "是等眾生將不知佛之威神耶？」",
    "T16n0659_004:0261c22_18": "佛言：「善男子！",
    "T16n0659_004:0261c22_19": "是等不知。",
    "T16n0659_004:0261c23_20": "何以故？",
    "T16n0659_004:0261c23_21": "心下劣故。",
    "T16n0659_004:0261c23_22": "善男子！",
    "T16n0659_004:0261c23_23": "此佛剎土多有眾生小意下劣、薄弱卑陋、小智小信、少分善根，是故不知如來威神之德。",
    "T16n0659_004:0261c25_24": "為是眾生故，佛自歎己，令彼於佛而生信故。",
    "T16n0659_004:0261c26_25": "「善男子！",
    "T16n0659_004:0261c26_26": "如一醫王善巧治病。",
    "T16n0659_004:0261c27_27": "時多眾生深滯疾苦，是處聚落唯有此醫，無二、無三，諸病人眾都無一人識是醫者善能療治、具大威德。",
    "T16n0659_004:0261c29_28": "是時，醫師而作是念：『此等病者困苦可矜、眾惱所逼，不識藥性、不識增損，我今當為是等眾生療治令差。』",
    "T16n0659_004:0262a03_29": "是時，醫王於病眾前而自歎己：『汝等病人應知我是大醫之王，善巧治病、了知病源、善解診藥。』",
    "T16n0659_004:0262a05_30": "病者聞已，信知是醫而往依附。",
    "T16n0659_004:0262a05_31": "是大醫王即為病人而療治之，種種疾病應時得差。",
    "T16n0659_004:0262a07_32": "善男子！",
    "T16n0659_004:0262a07_33": "於意云何？",
    "T16n0659_004:0262a07_34": "是醫可得名貢高不？」",
    "T16n0659_004:0262a08_0": "「不也。",
    "T16n0659_004:0262a08_1": "世尊！」",
    "T16n0659_004:0262a08_2": "佛言：「善男子！",
    "T16n0659_004:0262a08_3": "諸佛如來亦復如是，為大醫王，了知一切煩惱重病，亦知煩惱病之根源，普施眾生大法妙藥。",
    "T16n0659_004:0262a10_4": "煩惱病者所不識知，如來醫王見是事已，於病眾前而自稱歎己之功德。",
    "T16n0659_004:0262a12_5": "諸眾生等聞說如來真實功德，皆生信心歸投如來。",
    "T16n0659_004:0262a13_6": "為是等人，如來大醫以大法藥、種種微妙療治一切煩惱重病，悉皆滅盡。",
    "T16n0659_004:0262a15_7": "何者名為大法藥耶？",
    "T16n0659_004:0262a15_8": "所謂不淨觀、慈悲觀、十二因緣等觀。",
    "T16n0659_004:0262a16_9": "善男子！",
    "T16n0659_004:0262a16_10": "佛見如是無量利故自歎己德，非貢高也。",
    "T16n0659_004:0262a17_11": "「善男子！",
    "T16n0659_004:0262a17_12": "菩薩摩訶薩具足十法，遠離一切依願。",
    "T16n0659_004:0262a18_13": "何者為十？",
    "T16n0659_004:0262a18_14": "所謂雖願布施不依於施，雖願戒、忍、精進、禪定、智慧及以三界、菩提、涅槃悉皆不願。",
    "T16n0659_004:0262a20_15": "所以者何？",
    "T16n0659_004:0262a20_16": "菩薩遠離一切諸願，以無所願遍行世間。",
    "T16n0659_004:0262a21_17": "善男子！",
    "T16n0659_004:0262a22_18": "菩薩摩訶薩具是十法，遠離一切依願。",
    "T16n0659_004:0262a22_19": "「善男子！",
    "T16n0659_004:0262a23_20": "菩薩摩訶薩具足十法，以慈為身。",
    "T16n0659_004:0262a23_21": "何者為十？",
    "T16n0659_004:0262a24_22": "所謂無少分慈具足、無彼此慈具足、法慈具足、寂靜慈具足、不追過慈具足、利益慈具足、於諸眾生生平等慈具足、無忿恨慈具足、於十方界普覆慈具足、出世間慈具足。",
    "T16n0659_004:0262a27_23": "善男子！",
    "T16n0659_004:0262a28_24": "菩薩摩訶薩具足十法，以慈為身。",
    "T16n0659_004:0262a28_25": "「善男子！",
    "T16n0659_004:0262a29_26": "菩薩摩訶薩具足十法，以悲為身。",
    "T16n0659_004:0262a29_27": "何等為十？",
    "T16n0659_004:0262b01_28": "所謂見諸眾生困苦、無救、無護、無歸依處發菩提心；發是心已努力修行，勇猛精進為得是法；得是法已為諸眾生而作利益——見慳惜者勸住於施、見破戒者勸令持戒、見瞋恨者勸修忍辱、見懈怠者勸修精進、見散亂者勸修攝心、見無智者勸修智慧——菩薩摩訶薩見諸眾生劇苦所逼、難可堪忍，是故不退於菩提行。",
    "T16n0659_004:0262b08_29": "善男子！",
    "T16n0659_004:0262b08_30": "菩薩摩訶薩具足十法，以悲為身。",
    "T16n0659_004:0262b09_31": "「善男子！",
    "T16n0659_004:0262b09_32": "菩薩摩訶薩具足十法，住於歡喜。",
    "T16n0659_004:0262b10_33": "何者為十？",
    "T16n0659_004:0262b10_34": "所謂我已得出遠離三有火宅牢獄，故生歡喜；我已斷除生死羅網、無始纏縛，故生歡喜；我已得度種種覺觀蛟龍亂住生死大海，故生歡喜；久遠戴立憍慢之幢我已傾倒，故生歡喜；我以金剛智杵破碎煩惱高山，令究竟盡無復遺餘，故生歡喜；我已穌息，復為安慰未穌息者令得悅意，故生歡喜；我已覺寤，無始久遠世間睡眠渴愛所逼、無明癡暗障蔽眼目、未覺寤者復令覺寤，故生歡喜；我已得脫六趣惡道種種苦報，復當度脫諸餘眾生遭是惡道受苦報者，故生歡喜；我無始來迷於生死曠野稠林，獨無伴侶、慞遑亂走、未曾見路、不識正道、無示導者，今日欻然值遇導師，故生歡喜；我今漸近一切智城、隣於佛座，故生歡喜。",
    "T16n0659_004:0262b24_35": "善男子！",
    "T16n0659_004:0262b24_36": "菩薩摩訶薩具是十法，住於歡喜。",
    "T16n0659_004:0262b25_37": "「善男子！",
    "T16n0659_004:0262b25_38": "菩薩摩訶薩具足十法，住優畢叉。",
    "T16n0659_004:0262b26_39": "何者為十？",
    "T16n0659_004:0262b26_40": "所謂眼識所了諸色境界此中捨離，不以色境而自損害、不作瘡疣；耳所聽聲、鼻所嗅香、舌所得味、身所覺觸、意所了法皆悉捨離，不以意識了諸法故而自損害、為作瘡疣、亦不隔礙；於行苦中、於苦苦中、於壞苦中捨離而住，於此三苦不自損害、不作瘡疣、亦無隔礙，於事已辦；眾聖人邊捨心而住，於聖人邊生大歡喜，復作是念：『是等聖人本凡夫地，我應化度。",
    "T16n0659_004:0262c05_41": "其今成聖，我願已得。』",
    "T16n0659_004:0262c06_42": "故住捨心。",
    "T16n0659_004:0262c06_43": "善男子！",
    "T16n0659_004:0262c06_44": "菩薩摩訶薩具是十法，住於捨心。",
    "T16n0659_004:0262c07_45": "「善男子！",
    "T16n0659_004:0262c07_46": "菩薩摩訶薩具足十法，神通遊戲。",
    "T16n0659_004:0262c08_47": "何者為十？",
    "T16n0659_004:0262c08_48": "所謂從兜率下、託神母胎、示現受生、處宮受樂、踰城出家、樂於閑寂苦行修道、降制魔軍、坐於道場而成正覺、轉於法輪、示現涅槃。」",
    "T16n0659_004:0262c11_49": "降伏一切障礙菩薩白佛言：「世尊！",
    "T16n0659_004:0262c12_50": "何因緣故，菩薩摩訶薩示現兜率天下乃至示現涅槃？」",
    "T16n0659_004:0262c13_51": "佛言：「善男子！",
    "T16n0659_004:0262c13_52": "於彼兜率天宮有諸眾生，執有常想。",
    "T16n0659_004:0262c14_53": "時見菩薩——世間最勝、至尊至極、無上無邊、不染欲樂——從彼退墮，是其所執常想即滅，生無常想，依無常想故不放逸。",
    "T16n0659_004:0262c17_54": "「善男子！",
    "T16n0659_004:0262c17_55": "於彼天宮有諸眾生多放逸者，於菩薩所生歡喜心，戀著欲樂而不欲往，修覲菩薩亦不承事，其作是念：『菩薩常在、我等亦在，時節長遠，何慮不得往親近之？』",
    "T16n0659_004:0262c20_56": "是故，菩薩為除是等眾生放逸故現退墮。",
    "T16n0659_004:0262c21_57": "彼諸眾生忽見菩薩於彼墮墜，大生懊惱，遠離五欲，不復放逸；無放逸故，決定當得阿耨多羅三藐三菩提。",
    "T16n0659_004:0262c24_58": "「善男子！",
    "T16n0659_004:0262c24_59": "有諸眾生宜於胎中受教化者，菩薩在胎威神巍巍，是等見已即生希有，為是眾生菩薩處胎，隨其所宜而為說法，必令決定當得阿耨多羅三藐三菩提。",
    "T16n0659_004:0262c27_60": "「善男子！",
    "T16n0659_004:0262c28_61": "有諸眾生宜於菩薩作嬰兒時及在宮中應可成熟，而諸菩薩為彼眾生得成熟故、及餘下劣眾生樂小法者為隨順故，是故示現作嬰兒相住於宮中。",
    "T16n0659_004:0263a02_62": "「善男子！",
    "T16n0659_004:0263a02_63": "有諸眾生宜見菩薩踰城出家，是菩薩為彼眾生令成熟故而示是等踰城出家。",
    "T16n0659_004:0263a04_64": "「善男子！",
    "T16n0659_004:0263a04_65": "有天、龍、夜叉、乾闥婆等樂於弊陋，為是等故示現苦行，復為降伏諸外道故示現苦行。",
    "T16n0659_004:0263a06_66": "「善男子！",
    "T16n0659_004:0263a06_67": "有諸眾生：『待菩薩坐道場時，我當到彼設諸供養。』",
    "T16n0659_004:0263a08_0": "為是等故現坐道場。",
    "T16n0659_004:0263a08_1": "是諸眾生詣菩薩所而設供養，因緣決定當得阿耨多羅三藐三菩提。",
    "T16n0659_004:0263a10_2": "「善男子！",
    "T16n0659_004:0263a10_3": "有諸眾生憍慢、剛強，為折伏故，菩薩坐於道場降伏魔軍。",
    "T16n0659_004:0263a11_4": "「善男子！",
    "T16n0659_004:0263a11_5": "有諸眾生成熟善根，為進修德勝利益故，是故菩薩現登正覺。",
    "T16n0659_004:0263a13_6": "「是時，菩薩登於正覺，三千大千世界種種音聲悉皆休息，三千大千世界無不寂靜。",
    "T16n0659_004:0263a15_0": "是等眾生見是事已，發弘誓願：『願我來世坐於道場，證得阿耨多羅三藐三菩提。』",
    "T16n0659_004:0263a16_1": "「善男子！",
    "T16n0659_004:0263a17_0": "有諸眾生謂言自是世間之師，而未覺了究竟出離清淨之法，於當來世亦無其分，但為折伏是眾生故。",
    "T16n0659_004:0263a19_1": "有諸眾生善根成熟、堪為法器，為是等眾示現道故，而是菩薩得道之時往詣迦尸城轉于法輪——其輪十二，三轉具足——於大眾中而師子吼。",
    "T16n0659_004:0263a22_2": "「善男子！",
    "T16n0659_004:0263a22_3": "有諸眾生宜於涅槃受教化者，為化此等，是故菩薩現般涅槃。",
    "T16n0659_004:0263a24_4": "「善男子！",
    "T16n0659_004:0263a24_5": "以是因緣，示現從兜率天下閻浮提，乃至涅槃而示現之。",
    "T16n0659_004:0263a25_6": "「善男子！",
    "T16n0659_004:0263a25_7": "菩薩摩訶薩具是十法，神通遊戲。",
    "T16n0659_004:0263a26_8": "「善男子！",
    "T16n0659_004:0263a26_9": "菩薩摩訶薩具足十法，遠離八難。",
    "T16n0659_004:0263a27_10": "何等為十？",
    "T16n0659_004:0263a27_11": "所謂遠離一切諸不善業、於諸如來所制禁戒不敢故犯、遠離慳貪、於過去佛種諸善根、福德相應、智慧具足、善巧方便、發弘誓願、修厭離想、勇猛精進。",
    "T16n0659_004:0263b02_12": "「善男子！",
    "T16n0659_004:0263b02_13": "菩薩不造諸不善業、不感地獄。",
    "T16n0659_004:0263b03_0": "有諸眾生墮於地獄，受於種種不如意苦，受苦既久，於彼眾生在地獄者互生瞋恚；而是菩薩性戒清淨、十善具足，是故菩薩不墮地獄。",
    "T16n0659_004:0263b06_1": "「善男子！",
    "T16n0659_004:0263b06_2": "菩薩摩訶薩於諸如來所制禁戒不敢故犯，隨順受持，是故不生畜生惡道。",
    "T16n0659_004:0263b07_3": "何以故？",
    "T16n0659_004:0263b08_4": "是諸畜生受畜生苦故。",
    "T16n0659_004:0263b08_5": "「善男子！",
    "T16n0659_004:0263b08_6": "菩薩摩訶薩無慳貪心，慳貪因緣墮餓鬼道、受餓鬼苦故。",
    "T16n0659_004:0263b10_7": "「菩薩摩訶薩不生邪見卑下之家。",
    "T16n0659_004:0263b10_8": "何以故？",
    "T16n0659_004:0263b11_9": "邪見眾生不得親近善知識故。",
    "T16n0659_004:0263b11_10": "所以者何？",
    "T16n0659_004:0263b12_0": "菩薩累劫久於過去諸如來所種諸善根，以是因緣，生生世世生正見家、富足錢財、具足修道習因成就，展轉增長福德智慧。",
    "T16n0659_004:0263b14_1": "菩薩摩訶薩所得諸根無不具足，以是因緣，諸根具足為佛法器。",
    "T16n0659_004:0263b16_2": "「是故，菩薩功德成就既與福德業相應故，於佛塔廟、於法、於僧設諸供養；供養因緣修習善業，是故而得諸根具足；諸根具故，是則得為諸佛法器。",
    "T16n0659_004:0263b19_3": "「菩薩摩訶薩不生邊地。",
    "T16n0659_004:0263b20_4": "何以故？",
    "T16n0659_004:0263b20_5": "邊地眾生暗鈍癡頑、瘖瘂，不了不解言語，似於羺羊、不堪聽受善不善法、甚深意趣不識道理，而不堪為甘露法器、不名沙門、不名信士，是故菩薩生於中國。",
    "T16n0659_004:0263b23_6": "中國眾生利根聰哲、諸根明了、智者稱嘆、堪受所說善不善法、深解意趣、堪為諸佛甘露法器、名為沙門、名為信士。",
    "T16n0659_004:0263b26_7": "何以故？",
    "T16n0659_004:0263b26_8": "過去願力、智慧力故。",
    "T16n0659_004:0263b27_9": "「菩薩不生長壽天中，若生住彼，無量諸佛出於世間不沾法潤、不獲法利，饒益眾生便爾被廢。",
    "T16n0659_004:0263b29_10": "是故，菩薩生於欲界，教化成熟下界眾生，值佛出世。",
    "T16n0659_004:0263c01_11": "何以故？",
    "T16n0659_004:0263c01_12": "如是菩薩巧方便故。",
    "T16n0659_004:0263c02_0": "「菩薩不生無佛出處。",
    "T16n0659_004:0263c02_1": "何以故？",
    "T16n0659_004:0263c02_2": "是中眾生不聞佛名、不聞法名、不聞僧名、不敬三尊，是故菩薩所生剎土有三寶處，如其過去所發誓願具足滿故。",
    "T16n0659_004:0263c05_3": "「眾生[怡台+龍]悷、剛強難化；菩薩不爾。",
    "T16n0659_004:0263c05_4": "何以故？",
    "T16n0659_004:0263c06_5": "聞八難苦無不厭離。",
    "T16n0659_004:0263c06_6": "以厭離故，勇猛精進，修行正勤，滅如是等不善法故。",
    "T16n0659_004:0263c07_7": "「善男子！",
    "T16n0659_004:0263c07_8": "菩薩摩訶薩具是十法，遠離八難。",
    "T16n0659_004:0263c08_9": "「善男子！",
    "T16n0659_004:0263c08_10": "菩薩摩訶薩具足十法，不忘菩提心。",
    "T16n0659_004:0263c09_11": "何等為十？",
    "T16n0659_004:0263c09_12": "所謂遠離幻惑、諂曲、貢高，質直和雅，信心清淨；於正法中斷除疑悔，於諸眾生樂受法者而不悋惜、不作祕師；絓是能損正法因緣皆悉遠離，不相違犯，如說修行；受持大乘一切諸典，若見有人持大乘者生殷重心，恭敬禮拜作同學想，一心一意聽受大乘，於說法人生如來想。",
    "T16n0659_004:0263c16_13": "善男子！",
    "T16n0659_004:0263c16_14": "菩薩摩訶薩具是十法，不忘菩提心。",
    "T16n0659_004:0263c17_15": "「善男子！",
    "T16n0659_004:0263c17_16": "菩薩摩訶薩具足十法，得宿命智。",
    "T16n0659_004:0263c18_0": "何等為十？",
    "T16n0659_004:0263c18_1": "所謂已多供養承事諸佛、已曾受持諸佛正法、戒品清淨、遠離掉悔、無有諸障、心多歡喜、修心令直、得入禪定、恒受化生、無疑惑心。",
    "T16n0659_004:0263c21_2": "「善男子！",
    "T16n0659_004:0263c21_3": "菩薩摩訶薩以多供養過去佛者，敬重正法、於持法人生謙下心，以是因緣就聽正法，受持、讀誦、通利文句、廣為他人、分別解說、不惜身命而弘正法。",
    "T16n0659_004:0263c24_4": "「禁戒清淨者，所謂於三品戒——若身、口、意——持淨戒故，離諸掉悔而生恭敬。",
    "T16n0659_004:0263c26_5": "所以者何？",
    "T16n0659_004:0263c26_6": "以戒清淨故而無掉悔，無掉悔故而離障礙，離障礙故而生歡喜，多歡喜故而能堪任修心令直，以修心故則得入定，得禪定故六道清淨，六道淨故而受化生，受化生故無疑惑心，無疑惑故得宿命智，追憶過去一生、二生、三、四、五生、十生、二、三十生、四、五十生，乃至無量百萬億生。",
    "T16n0659_004:0264a04_0": "「善男子！",
    "T16n0659_004:0264a04_1": "菩薩摩訶薩具是十法，得宿命智。",
    "T16n0659_004:0264a04_2": "「善男子！",
    "T16n0659_004:0264a05_3": "菩薩摩訶薩具足十法，值善知識。",
    "T16n0659_004:0264a05_4": "何等為十？",
    "T16n0659_004:0264a06_5": "所謂不離見佛、不離聞法、不離供養眾僧福田、不離恭敬禮拜謙卑合掌承事諸佛菩薩、不離多聞及說法者、不離聞諸波羅蜜行、不離聞三十七品助道之法、不離聞三解脫門、不離聞於四無量心、不離聞於一切種智。",
    "T16n0659_004:0264a11_6": "善男子！",
    "T16n0659_004:0264a11_7": "菩薩摩訶薩具是十法，得值善友。",
    "T16n0659_004:0264a12_8": "「善男子！",
    "T16n0659_004:0264a12_9": "菩薩摩訶薩具足十法，遠離惡知識。",
    "T16n0659_004:0264a13_10": "何等為十？",
    "T16n0659_004:0264a13_11": "所謂遠離破戒人故——當知名為離惡知識——遠離邪見人故、遠離失威儀人故、遠離邪命人故、遠離喧閙混雜中住故、遠離懈怠懶惰人故、遠離樂住生死人故、遠離背菩提行人故、遠離交習在家人故、遠離一切煩惱故，是則名為諸惡知識，菩薩摩訶薩當遠離之。",
    "T16n0659_004:0264a19_12": "善男子！",
    "T16n0659_004:0264a19_13": "雖離是處，於眾生邊不生惡心亦不生瞋，心無惱熱亦不輕蔑，於前眾生而作是念：『如佛所說，一切眾生是氣類聚，為近惡知識故失於大利。",
    "T16n0659_004:0264a22_14": "是故，我今速當遠離諸惡知識。』",
    "T16n0659_004:0264a23_15": "善男子！",
    "T16n0659_004:0264a23_16": "菩薩摩訶薩具足十法，離惡知識。",
    "T16n0659_004:0264a24_17": "「善男子！",
    "T16n0659_004:0264a24_18": "菩薩摩訶薩具足十法，得佛法身。",
    "T16n0659_004:0264a25_19": "何等為十？",
    "T16n0659_004:0264a25_20": "所謂無等等身、清淨之身、無瘡疣身、非修得身、不可思算身、甚深法身、非思議身、寂靜之身、虛空等身、佛智之身。",
    "T16n0659_004:0264a27_21": "善男子！",
    "T16n0659_004:0264a28_22": "菩薩摩訶薩具是十法，得佛法身。」",
    "T16n0659_004:0264a28_23": "降伏一切障礙菩薩白佛言：「世尊！",
    "T16n0659_004:0264a29_24": "菩薩摩訶薩何處住止，能得如來如是法身？」",
    "T16n0659_004:0264b01_25": "佛言：「善男子！",
    "T16n0659_004:0264b01_26": "於初地中得無等等身。",
    "T16n0659_004:0264b02_27": "何以故？",
    "T16n0659_004:0264b02_28": "遠離一切身差別故、隨順一切菩薩平等法故；二地菩薩得清淨身，戒品清淨故；三地菩薩得無瘡疣身，遠離一切瞋恨故；四地菩薩得非修得身，已經修佛法故；五地菩薩得不思算身，已得通達一切法故；六地菩薩得甚深法身，已修不可思量法故；七地菩薩得不可思議身，已修善巧方便故；八地菩薩得寂靜身，已遠離一切戲論、無煩惱故；九地菩薩得虛空等身，光明徹故；十地菩薩得妙智身。",
    "T16n0659_004:0264b11_29": "何以故？",
    "T16n0659_004:0264b11_30": "遍修一切所知境故。」",
    "T16n0659_004:0264b12_31": "降伏一切障礙菩薩白佛言：「世尊！",
    "T16n0659_004:0264b13_32": "如來法身、菩薩法身，將無差別耶？」",
    "T16n0659_004:0264b13_33": "佛言：「善男子！",
    "T16n0659_004:0264b14_34": "得種種身無有差別，功德明昧亦有差別。」",
    "T16n0659_004:0264b15_35": "降伏一切障礙菩薩言：「世尊！",
    "T16n0659_004:0264b15_36": "云何種種身而無差別，功德威神獨有差別？」",
    "T16n0659_004:0264b16_37": "佛言：「善男子！",
    "T16n0659_004:0264b17_0": "彼身、此身，無有差別。",
    "T16n0659_004:0264b17_1": "何以故？",
    "T16n0659_004:0264b17_2": "修一身故。",
    "T16n0659_004:0264b17_3": "而是功德威神之相殊有差別，應當觀之。」",
    "T16n0659_004:0264b18_4": "降伏一切障礙菩薩言：「世尊！",
    "T16n0659_004:0264b19_5": "兩身差別當云何觀？」",
    "T16n0659_004:0264b19_6": "佛言：「善男子！",
    "T16n0659_004:0264b20_7": "諦聽諦聽，我當為汝說於譬喻，成是義故。",
    "T16n0659_004:0264b21_8": "善男子！",
    "T16n0659_004:0264b21_9": "如摩尼珠磨瑩治飾，光曜明淨，以練治故。",
    "T16n0659_004:0264b22_10": "於諸摩尼未被練者，比前摩尼可相及不？」",
    "T16n0659_004:0264b23_11": "「不也。",
    "T16n0659_004:0264b23_12": "世尊！",
    "T16n0659_004:0264b23_13": "被練治者，光色淨徹，悅眾意故；未被治者不得為類。」",
    "T16n0659_004:0264b24_14": "佛言：「如是，菩薩身摩尼珠及如來身摩尼之珠，雖復同是清淨法身，菩薩法身於如來身，畢竟清淨不可為比。",
    "T16n0659_004:0264b27_15": "所以者何？",
    "T16n0659_004:0264b27_16": "如來身者不可限量，齊眾生界、徹虛空界，遍照而住。",
    "T16n0659_004:0264b28_17": "何以故？",
    "T16n0659_004:0264b28_18": "最極清淨，遠離一切諸塵垢故。",
    "T16n0659_004:0264b29_19": "而菩薩身摩尼珠明徹不爾。",
    "T16n0659_004:0264c01_20": "何以故？",
    "T16n0659_004:0264c01_21": "有餘垢故。",
    "T16n0659_004:0264c01_22": "「善男子！",
    "T16n0659_004:0264c01_23": "譬如初月，其光始顯漸漸增長，至十五日方乃圓明。",
    "T16n0659_004:0264c02_24": "俱得月名，而此初月不可比於十五日夜。",
    "T16n0659_004:0264c03_25": "何以故？",
    "T16n0659_004:0264c03_26": "得法爾故。",
    "T16n0659_004:0264c04_27": "諸佛、菩薩雖復同得法身之名，而菩薩身於如來身，光明遍照不可為比。",
    "T16n0659_004:0264c05_28": "善男子！",
    "T16n0659_004:0264c06_0": "如是，佛身及菩薩身同是身相，與佛功德威神之相非為一相。",
    "T16n0659_004:0264c07_1": "「善男子！",
    "T16n0659_004:0264c07_2": "菩薩摩訶薩具足十法，獲得金剛貞實堅固不破壞身。",
    "T16n0659_004:0264c08_3": "何者為十？",
    "T16n0659_004:0264c09_4": "所謂貪、瞋、癡等不能破壞；怨憾、忿恨、災蓋、憍慢、貢高、邪見、顛倒不能破壞；世間八風不能破壞；三惡道苦不能破壞；眾生諸苦不能破壞；生、老、病、死不能破壞；外諸梵志、諸邪論師不能破壞；一切眾魔及諸天魔不能破壞；一切聲聞及緣覺等一切欲樂亦不能壞。",
    "T16n0659_004:0264c14_5": "善男子！",
    "T16n0659_004:0264c15_6": "菩薩摩訶薩具是十法，獲得金剛貞實堅固不破壞身。",
    "T16n0659_004:0264c16_7": "「善男子！",
    "T16n0659_004:0264c16_8": "菩薩摩訶薩具足十法，作大薩泊主。",
    "T16n0659_004:0264c17_9": "何者為十？",
    "T16n0659_004:0264c17_10": "所謂堪可慶賀、堪為恭敬、能令濟度、堪可依止、能為安立、資糧豐厚、修理行具、無有厭足、引導上首、善能隨入一切智城。",
    "T16n0659_004:0264c20_11": "「善男子！",
    "T16n0659_004:0264c20_12": "云何菩薩堪可慶賀乃至善能隨入一切智城？",
    "T16n0659_004:0264c21_13": "「善男子！",
    "T16n0659_004:0264c21_14": "如薩泊主，國王、朝臣、宰相所可慶賀；如是，菩薩大薩泊主，諸佛、菩薩所可慶賀亦復如是。",
    "T16n0659_004:0264c23_15": "「善男子！",
    "T16n0659_004:0264c23_16": "如薩泊主，剎利、百民之所恭敬；菩薩宗主，學、無學人，及餘天、龍、夜叉、乾闥婆所可恭敬，亦復如是。",
    "T16n0659_004:0264c26_17": "「善男子！",
    "T16n0659_004:0264c26_18": "如大宗主，於大山林曠野險難而能濟度，令得安樂而無疲倦；菩薩宗主在於生死稠林曠野，眾生群品遭諸煩惱劫賊逼切而能濟度，令得安樂而無疲倦，亦復如是。",
    "T16n0659_004:0265a01_0": "「善男子！",
    "T16n0659_004:0265a01_1": "如諸商賈貧窮困乏，而往依投大薩泊主即得出於曠野稠林；尼揵、梵志、種種外道依投菩薩大薩泊主，獲得出離生死曠野諸大險難處。",
    "T16n0659_004:0265a04_2": "「善男子！",
    "T16n0659_004:0265a04_3": "如薩泊主能為安立文武等眾諸憑附者；菩薩宗主能為安立生死眾生亦復如是。",
    "T16n0659_004:0265a06_4": "「善男子！",
    "T16n0659_004:0265a06_5": "如薩泊主隨方發趣，與大群眾冒涉山林險難曠野，為得至彼安樂大城，足有資糧，安隱得出曠野之難不覺疲勞，乃得到彼豐樂之處；菩薩宗主亦復如是，是過去佛所行之方而隨行之，將領是等大群眾生欲令得度生死大險、欲令是等速至一切種智大城，而修種種福德資糧，豐足無限，示導而行。",
    "T16n0659_004:0265a13_6": "「善男子！",
    "T16n0659_004:0265a13_7": "如大宗主多畜種種資生之具隨方而行，所謂金、銀、瑠璃、真珠、璧玉、珊瑚等寶；菩薩宗主亦復如是，趣向一切種智大城，善修佛法種種諸行。",
    "T16n0659_004:0265a16_8": "「善男子！",
    "T16n0659_004:0265a16_9": "如薩泊主求諸財物不知厭足；菩薩宗主求聖法財不知厭足亦復如是。",
    "T16n0659_004:0265a18_10": "「善男子！",
    "T16n0659_004:0265a18_11": "如薩泊主於諸商賈引導之首。",
    "T16n0659_004:0265a19_12": "何以故？",
    "T16n0659_004:0265a19_13": "富財物故、眾中勝故、以將領故、語言有用故。",
    "T16n0659_004:0265a20_14": "如是，菩薩大薩泊主於諸眾生為引導主。",
    "T16n0659_004:0265a21_15": "何以故？",
    "T16n0659_004:0265a21_16": "豐功德故、階位勝故、法自在故、所說無謬故。",
    "T16n0659_004:0265a22_17": "「善男子！",
    "T16n0659_004:0265a22_18": "如薩泊主善能令至豐沃國土，如是，菩薩大薩泊主善領眾生至於一切種智國土。",
    "T16n0659_004:0265a24_19": "「善男子！",
    "T16n0659_004:0265a24_20": "如是，菩薩具是十法，作大宗主。",
    "T16n0659_004:0265a25_21": "「善男子！",
    "T16n0659_004:0265a25_22": "菩薩摩訶薩具足十法，作大導師，了知正道。",
    "T16n0659_004:0265a26_23": "何等為十？",
    "T16n0659_004:0265a27_0": "所謂知路平坦、知路阻險、知路豐沃、知路安隱、知路有水無水、知路穌息處所、知路相貌、知路正直、知路迴曲、知路速出。",
    "T16n0659_004:0265a29_1": "善男子！",
    "T16n0659_004:0265a29_2": "如是，菩薩摩訶薩具是十法，了知正道。",
    "T16n0659_004:0265b01_3": "「善男子！",
    "T16n0659_004:0265b01_4": "菩薩摩訶薩具足十法，能示導正路而不顛倒。",
    "T16n0659_004:0265b03_0": "何等為十？",
    "T16n0659_004:0265b03_1": "所謂若以大乘所應化者，而為是等說大乘道，而不為說聲聞之乘；若有眾生以聲聞乘而受化者，即為是等說聲聞道，而不為說菩薩之乘；若有眾生以一切智應得度者，即為是等說一切智道，而不為說二乘之道；若有眾生以辟支佛道所應化者，即為是等說辟支佛道，而不為說大乘之道；若有眾生執著我見、執著諸法，為是等故而說無我、空、無相道，不說我、人、眾生、壽者；若有眾生著於二邊，而為是等不說二邊；若有眾生心有散亂，為是等故說奢摩他、毘婆舍那，不說散亂；若有眾生多有戲論，為是等故說如如道，不說戲論凡夫之道；若有眾生樂住生死，為是等故說涅槃道，不說生死；若有眾生行於邪道，為是等故說平坦道，不說煩惱刺棘等道。",
    "T16n0659_004:0265b18_2": "善男子！",
    "T16n0659_004:0265b18_3": "如是，菩薩摩訶薩具是十法，能示正道而不顛倒。",
    "T16n0659_004:0265b19_4": "「善男子！",
    "T16n0659_004:0265b19_5": "我今為諸四部弟子大眾安樂行故，說是經者、聽是經者護其身心，令其辯才明了無盡，使諸天龍八部擁護是眾，令其獲得四事供養，離諸疾惱，四百四病令滅無餘，生生世世得宿命智，見佛、聞法、遇善知識，展轉增長乃至成佛，十力具足、得無所畏。」",
    "T16n0659_004:0265b25_6": "而說呪曰：「怛絰咃　陀柯第(吳音)　陀柯婆羅第　陀柯那伽脚那呵利膩　毘梨履膩　迦蘭闍蘭那桎叉桎叉薩婆薩埵(耽音)　婆羅耶寐　莎呵阿祇那伽多羅祇　阿致那祇　禰弟(吳音)　斯思伊履旨履　比詈　須呵羅怒　摩訶薩衣(吳音)　因陀羅闍　液叉　卑多屈(居勿反)　砂[璊王+月]茶柯喃羅裳伽多喃　婆覆莎呵　南無般那伽寐詈　莎呵　怛絰咃　豆富豆富　柯支留　一柯支喜遏婆詈他　離樓地(吳音)　紀理矩鏤蔗　魔磨　陀罕塼彌莎呵　怛絰咃　他彌他彌他彌他須　旨利旃陀利乾他梨常伽利　拘波癡(吳音)　婆羅磨那　頗婆枳展那賒耶泥　展那閤示　拘留師理　尼猗婆　弼地耶　娑莫伽羅呵禰　薩跋痤邏　毘那尸尼　薩婆魯伽婆奢摩尼　摩訶摩由羅喜陀耶　[璊王+月]多　婆摩波多　伊底莎呵「若火難、若王難、若災厄難、若劫賊難、若惡鬼難、若兩足難、若四足難、若多足難、若無足難、若有色難、若無色難、若煩惱難，一切諸難，當用一心憶念、受持、讀誦此呪，即得消除、遠離諸難，便得安樂，永無怖畏，得如所願。」",
    "T16n0659_004:0265c18_0": "大乘寶雲經卷第四"
}