{
    "T26n1538_005:0523b16_0": "施設論卷第五",
    "T26n1538_005:0523b18_0": "譯經三藏朝散大夫試光祿卿",
    "T26n1538_005:0523b19_0": "光梵大師賜紫沙門臣惟淨等",
    "T26n1538_005:0523b20_0": "奉　詔譯",
    "T26n1538_005:0523b21_0": "對法大論中因施設門第八之二",
    "T26n1538_005:0523b22_0": "又問：何因未離欲者當趣滅時，上風吹鼓內入其身；已離欲者當趣滅時，無上風吹鼓內入其身？",
    "T26n1538_005:0523b24_1": "答：未離欲者當趣滅時，外心生起，住著奔流，風吹目開，心周遍故其風不止，是故上風吹鼓內入其身。",
    "T26n1538_005:0523b26_2": "已離欲者當趣滅時，無外心生起住著奔流，無風所吹目不開合，無心周遍其風乃止，是故無上風吹鼓內入其身。",
    "T26n1538_005:0523b29_3": "由此因故，其事如是。",
    "T26n1538_005:0523c01_0": "又問：何因人命存活，身體輕安而復調暢；命既終歿，身體堅重而不調暢。",
    "T26n1538_005:0523c02_1": "答：其終歿者，邊際分位火界風界二界俱滅，是故堅重而不調暢。",
    "T26n1538_005:0523c04_2": "彼存活者，中間分位火界風界二界不滅，是故輕安而復調暢。",
    "T26n1538_005:0523c05_3": "由此因故，其事如是。",
    "T26n1538_005:0523c06_4": "又問：何因人命存活，現住世間，飲食銷散；既終歿已，食不銷散？",
    "T26n1538_005:0523c07_5": "答：人命存活現住世者，中間分位火界水界風界不滅，由彼水界流潤、火界成熟、風界吹鼓，故其所食而乃銷散。",
    "T26n1538_005:0523c10_6": "彼終歿者，邊際分位水界火界風界俱滅，以其所食，水不流潤、火不成熟、風不吹鼓，故不銷散。",
    "T26n1538_005:0523c12_7": "由此因故，其事如是。",
    "T26n1538_005:0523c13_0": "又問：何因人命存活，現住世間，身無穢氣；既終歿已；穢氣充盈？",
    "T26n1538_005:0523c14_1": "答：人命存活現住世者，中間分位火界風界二界不滅，隨逐水界而得盈滿，是故彼身無諸穢氣。",
    "T26n1538_005:0523c16_2": "既終歿已，邊際分位火界風界二界俱滅，不隨水界而得盈滿，是故彼身乃有穢氣。",
    "T26n1538_005:0523c18_3": "由此因故，其事如是。",
    "T26n1538_005:0523c20_0": "又問：何因人命存活，現住世間，出息入息而常隨轉；彼終歿者，其事不然？",
    "T26n1538_005:0523c21_1": "答：命存活者，以思惟發悟故依止於思，是故存活出入息轉。",
    "T26n1538_005:0523c23_2": "既終歿者，無所思故，其事如是。",
    "T26n1538_005:0523c24_0": "又問：何因彼訓狐鳥，夜見晝不見？",
    "T26n1538_005:0523c24_1": "答：彼訓狐鳥，目中瞳人其狀赤色，夜中無障、晝即有障，是故夜見而晝不見。",
    "T26n1538_005:0523c26_2": "又問：何因人能晝見夜乃不見？",
    "T26n1538_005:0523c27_3": "答：人之目中瞳人，其狀黑色，晝乃無障、夜即有障，是故晝見而夜不見。",
    "T26n1538_005:0523c29_0": "又問：何因犬馬夜見晝亦能見？",
    "T26n1538_005:0523c29_1": "答：犬馬目中瞳人黃色，晝夜無障，是故俱見。",
    "T26n1538_005:0524a02_0": "又問：何因魚於水中能見、陸中不見？",
    "T26n1538_005:0524a02_1": "答：諸魚者目中瞳人，眵淚所覆，水中無障、陸中有障，故水中見、陸中不見。",
    "T26n1538_005:0524a04_2": "又問：何因人之兩目，陸中無障、水中有障？",
    "T26n1538_005:0524a05_3": "答：人之目中瞳人，水泡所成，是故陸中無障、水中有障。",
    "T26n1538_005:0524a07_0": "又問：何因龜鼈蝦蟇及水蛭等，水陸俱見？",
    "T26n1538_005:0524a07_1": "答：龜鼈蝦蟇及水蛭等，目中瞳人，骨之所成，陸中水中俱無障礙，是故俱見。",
    "T26n1538_005:0524a10_0": "對法大論中因施設門第九",
    "T26n1538_005:0524a11_0": "總說頌曰：　睡眠惡戾及棹舉，　　多舌語言并暗鈍，　念慧而復煩惱增，　　不頴利於禪定等。",
    "T26n1538_005:0524a14_0": "又問：何因世間有多睡眠之者？",
    "T26n1538_005:0524a14_1": "答：謂若有人常所近習多睡眠者，於光明法中而不近習。",
    "T26n1538_005:0524a16_2": "彼人至謝滅已，當復云何？",
    "T26n1538_005:0524a16_3": "謂作蟒蛇龍等。",
    "T26n1538_005:0524a17_4": "由此因故？",
    "T26n1538_005:0524a17_5": "其事如是。",
    "T26n1538_005:0524a18_0": "又問：何因有少睡眠者？",
    "T26n1538_005:0524a18_1": "答：謂若有人於光明法中，作光明想多所近習，於昏沈睡眠法中而不近習。",
    "T26n1538_005:0524a20_2": "彼人至謝滅已，當復云何？",
    "T26n1538_005:0524a20_3": "謂作仙人及出家人、諸長者等，或生色、無色界天中。",
    "T26n1538_005:0524a22_4": "由此因故，其事如是。",
    "T26n1538_005:0524a23_0": "又問：何因有惡戾者？",
    "T26n1538_005:0524a23_1": "答：謂若有人常所近習運用執行刀杖器械諸惡戾人，不能近習不行刀杖不惡戾者。",
    "T26n1538_005:0524a25_2": "彼人至謝滅已，當復云何？",
    "T26n1538_005:0524a26_3": "謂作屠宰魁膾、畋獵漁捕、調制象馬、杻械繫縛諸不律者。",
    "T26n1538_005:0524a27_4": "由此因故，其事如是。",
    "T26n1538_005:0524a28_0": "又問：何因有不惡戾者？",
    "T26n1538_005:0524a28_1": "答：謂若有人常所近習不行刀杖不惡戾人，而不近習諸惡戾者。",
    "T26n1538_005:0524b01_0": "彼人至謝滅已，當復云何？",
    "T26n1538_005:0524b01_1": "謂作仙人及出家人、諸長者等，或生色、無色界天中。",
    "T26n1538_005:0524b02_2": "由此因故，其事如是。",
    "T26n1538_005:0524b04_0": "又問：何因有掉舉者？",
    "T26n1538_005:0524b04_1": "答：謂若有人常所近習多掉舉者，不能近習諸寂止者。",
    "T26n1538_005:0524b05_2": "彼人至謝滅已，當復云何？",
    "T26n1538_005:0524b06_3": "謂作歌舞戲笑之人，或生欲界天中。",
    "T26n1538_005:0524b07_4": "由此因故，其事如是。",
    "T26n1538_005:0524b08_0": "又問：何因有不掉舉者？",
    "T26n1538_005:0524b08_1": "答：謂若有人常所近習諸寂止者：而不近習掉舉之人。",
    "T26n1538_005:0524b09_2": "彼人至謝滅已：當復云何：謂作仙人及出家人、諸長者等，或生色、無色界天中。",
    "T26n1538_005:0524b11_3": "由此因故，其事如是。",
    "T26n1538_005:0524b13_0": "又問：何因世有多舌多語之者？",
    "T26n1538_005:0524b13_1": "答：謂若有人常所近習多語之人，不能近習少語之者。",
    "T26n1538_005:0524b14_2": "彼人至謝滅已，當復云何？",
    "T26n1538_005:0524b15_3": "謂作鸚鵡鶖鷺、拘枳羅燕鴈等諸飛鳥。",
    "T26n1538_005:0524b16_4": "由此因故，其事如是。",
    "T26n1538_005:0524b17_0": "又問：何因有不多舌多語者？",
    "T26n1538_005:0524b17_1": "答：謂若有人常所近習少語之人，不能近習多語之者。",
    "T26n1538_005:0524b18_2": "彼人至謝滅已，當復云何？",
    "T26n1538_005:0524b19_3": "謂作仙人及出家人、諸長者等，或生，色無色界天中。",
    "T26n1538_005:0524b20_4": "由此因故，其事如是。",
    "T26n1538_005:0524b22_0": "又問：何因有暗鈍者？",
    "T26n1538_005:0524b22_1": "答：謂若有人不能近習多聞之人，不以各各方處之言說釋義理。",
    "T26n1538_005:0524b23_2": "由此因故，其事如是。",
    "T26n1538_005:0524b25_0": "又問：何因有不暗鈍者？",
    "T26n1538_005:0524b25_1": "答：謂若有人常所近習多聞之人，不能近習寡聞之者，能以各各方處之言說釋義理。",
    "T26n1538_005:0524b27_2": "彼人至謝滅已，謂作婆羅門中善說法者，或作沙門中善說法者。",
    "T26n1538_005:0524b28_3": "由此因故，其事如是。",
    "T26n1538_005:0524c01_0": "復次當知，少語之人有其二種：一者卑賤：二者尊高。",
    "T26n1538_005:0524c02_1": "何等是為卑賤少語？",
    "T26n1538_005:0524c02_2": "謂若有人，雖復卑賤，以有智故，常能依止父母師長名稱尊者及餘有智之人，故雖卑賤而能少語。",
    "T26n1538_005:0524c04_3": "何等是為尊高少語，謂若有人，本性尊高而復有智，常能依止父母師長名稱尊者及餘有智之人，故能少語。",
    "T26n1538_005:0524c08_0": "又問，何因世有有行無慧之者？",
    "T26n1538_005:0524c08_1": "答：謂若有人多求正法心無厭足，然於理趣不能伺察。",
    "T26n1538_005:0524c09_2": "由此因故，其事如是。",
    "T26n1538_005:0524c11_0": "又問：何因世有有慧無行之者？",
    "T26n1538_005:0524c11_1": "答：謂若有人於法理趣能諦伺察，然於正法不能多求，少以為足。",
    "T26n1538_005:0524c13_2": "由此因故，其事如是。",
    "T26n1538_005:0524c14_0": "又問：何因世有無慧無行之者：答：謂若有人不能多求正法，復於理趣不能伺察。",
    "T26n1538_005:0524c15_1": "由此因故，其事如是。",
    "T26n1538_005:0524c17_0": "又問：何因世有有行有慧之者？",
    "T26n1538_005:0524c17_1": "答：謂若有人多求正法，復於理趣能諦伺察。",
    "T26n1538_005:0524c18_2": "由此因故，其事如是。",
    "T26n1538_005:0524c20_0": "又問：何因而能住持正法？",
    "T26n1538_005:0524c20_1": "答：謂若有人能於諸法行相之中，依止十二處法而善攝受。",
    "T26n1538_005:0524c21_2": "由此因故，其事如是。",
    "T26n1538_005:0524c23_0": "又問，何因世有失念之者，答：謂若有人於不善法，積集而轉、近習修作、廣多惡行。",
    "T26n1538_005:0524c24_1": "彼人身壞命終，墮在惡趣地獄中。",
    "T26n1538_005:0524c25_2": "生地獄歿已，設欲來生人同分中，縱得為人壽量短促。",
    "T26n1538_005:0524c26_3": "人中歿已，當生還復無多記念、所為忘失。",
    "T26n1538_005:0524c27_4": "由此因故，其事如是。",
    "T26n1538_005:0524c29_0": "又問：何因世有多記念者？",
    "T26n1538_005:0524c29_1": "答：謂若有人於諸善法，積集而轉、近習修作、廣多善行。",
    "T26n1538_005:0525a01_2": "彼人身壞命終，墮在善趣天界中。",
    "T26n1538_005:0525a02_3": "生天趣歿已，若欲來生人同分中，即得為人，壽量長遠。",
    "T26n1538_005:0525a03_4": "人中歿已，當生還復廣多記念、所為不忘。",
    "T26n1538_005:0525a04_5": "由此因故，其事如是。",
    "T26n1538_005:0525a06_0": "又問：何因世有深極煩惱之者？",
    "T26n1538_005:0525a06_1": "答：謂若有人於其欲想、瞋想、害想、欲因、瞋因、害因、欲尋、瞋尋、害尋，近習修作，於極煩惱隨應而轉。",
    "T26n1538_005:0525a08_2": "由此因故，其事如是。",
    "T26n1538_005:0525a09_3": "又問：何因世有不極煩惱之者？",
    "T26n1538_005:0525a10_0": "答：謂若有人於出離想、不瞋想、不害想、出離因、不瞋因、不害因、出離尋、不瞋尋、不害尋，近習修作，於極煩惱不隨應轉。",
    "T26n1538_005:0525a12_1": "由此因故，其事如是。",
    "T26n1538_005:0525a14_0": "又問：何因世有不能速成禪定、忍辱二善法者？",
    "T26n1538_005:0525a15_1": "答：謂若有人於其諸法行相決定義中不善攝受。",
    "T26n1538_005:0525a16_2": "由此因故，不能速成禪定、忍辱二種善法。",
    "T26n1538_005:0525a18_0": "又問：何因有能速成禪定：忍辱二種善法者？",
    "T26n1538_005:0525a19_0": "答：謂若有人於其諸法行相決定義中能善攝受。",
    "T26n1538_005:0525a20_1": "由此因故，即能速成禪定、忍辱二種善法。",
    "T26n1538_005:0525a21_2": "◎◎對法大論中因施設門第十之一總說頌曰：　須彌大地及方處，　　山有廣多草木者，　多樹及彼枝葉多，　　花果豐盈茂盛等。",
    "T26n1538_005:0525a26_0": "又問：何因一切山中，須彌山王最高最勝？",
    "T26n1538_005:0525a26_1": "答：世界成，時彼須彌山界地最上、處逕最上、殊妙最上、輪圍最上，總聚方處而成其山。",
    "T26n1538_005:0525a28_2": "由此因故，須彌山王最高最勝。",
    "T26n1538_005:0525b01_0": "又問：何因北方地界多樹多草？",
    "T26n1538_005:0525b01_1": "答：世界成時，北面風吹，界地最上、處逕最上、殊妙最上，總聚方處，是故北方多樹多草。",
    "T26n1538_005:0525b04_0": "又問：何因於大地中，一類地高、一類地下？",
    "T26n1538_005:0525b04_1": "答：此大地中，一類地方土界高涌，得少天雨流潤澍渧，其下低陷故彼地下。",
    "T26n1538_005:0525b06_2": "又此大地，一類地方而有諸寶，謂鐵白銅、白鑞黑鑞及金銀等，并餘所有堅硬之物藏伏地中。",
    "T26n1538_005:0525b08_3": "雖天雨澍渧，其下不陷，故彼地高。",
    "T26n1538_005:0525b09_4": "由此因故，大地方處有高有下。",
    "T26n1538_005:0525b11_0": "又問：何因眾山之中，一類山高、一類山低？",
    "T26n1538_005:0525b11_1": "答：謂世界成時，有極猛風鼓地大種，總聚而高。",
    "T26n1538_005:0525b13_2": "若復微風吹鼓，少聚地種，故彼山低。",
    "T26n1538_005:0525b13_3": "又復諸山地界高涌，得少天雨流潤澍渧，其下低陷，故彼山低。",
    "T26n1538_005:0525b15_4": "有一類山，而有諸寶，謂鐵白銅、白鑞黑鑞及金銀等，并餘所有堅硬之物藏伏山下。",
    "T26n1538_005:0525b17_5": "雖天雨澍渧，其地不陷，故彼山高。",
    "T26n1538_005:0525b17_6": "由此因故，大地方處山有高低。",
    "T26n1538_005:0525b18_7": "◎施設論卷第五"
}