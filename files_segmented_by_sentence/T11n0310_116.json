{
    "T11n0310_116:0652b23_0": "大寶積經卷第一百一十六",
    "T11n0310_116:0652b25_0": "梁三藏曼陀羅仙譯",
    "T11n0310_116:0652b26_0": "文殊師利說般若會第四十六之二",
    "T11n0310_116:0652b27_0": "爾時舍利弗白佛言：「世尊！",
    "T11n0310_116:0652b27_1": "如文殊師利所說般若波羅蜜，非初學菩薩所能了知。」",
    "T11n0310_116:0652b28_2": "文殊師利言：「非但初學菩薩所不能知，及諸二乘所作已辦者亦未能了知。",
    "T11n0310_116:0652c01_3": "如是說法無能知者。",
    "T11n0310_116:0652c02_0": "何以故？",
    "T11n0310_116:0652c02_1": "菩提之相實無有法而可知故。",
    "T11n0310_116:0652c02_2": "無見無聞、無得無念、無生無滅、無說無聽，如是菩提性相空寂，無證無知、無形無相，云何當有得菩提者？」",
    "T11n0310_116:0652c05_3": "舍利弗語文殊師利言：「佛於法界不證阿耨多羅三藐三菩提耶？」",
    "T11n0310_116:0652c06_4": "文殊師利言：「不也。",
    "T11n0310_116:0652c07_5": "舍利弗！",
    "T11n0310_116:0652c07_6": "何以故？",
    "T11n0310_116:0652c07_7": "世尊即是法界。",
    "T11n0310_116:0652c07_8": "若以法界證法界者，即是諍論。",
    "T11n0310_116:0652c08_9": "舍利弗！",
    "T11n0310_116:0652c08_10": "法界之相即是菩提。",
    "T11n0310_116:0652c09_11": "何以故？",
    "T11n0310_116:0652c09_12": "是法界中無眾生相故，一切法空故。",
    "T11n0310_116:0652c10_13": "一切法空即是菩提，無二無分別故。",
    "T11n0310_116:0652c11_0": "舍利弗！",
    "T11n0310_116:0652c11_1": "無分別中則無知者，若無知者即無言無說，無言說相即非有非無、非知非不知。",
    "T11n0310_116:0652c13_0": "一切諸法亦復如是。",
    "T11n0310_116:0652c13_1": "何以故？",
    "T11n0310_116:0652c13_2": "一切諸法不見處所，決定性故。",
    "T11n0310_116:0652c14_3": "如逆罪相不可思議。",
    "T11n0310_116:0652c14_4": "何以故？",
    "T11n0310_116:0652c15_0": "諸法實相不可壞故。",
    "T11n0310_116:0652c15_1": "如是逆罪亦無本性，不生天上不墮地獄亦不入涅槃。",
    "T11n0310_116:0652c16_2": "何以故？",
    "T11n0310_116:0652c16_3": "一切業緣皆住實際，不來不去、非因果非不因果。",
    "T11n0310_116:0652c18_0": "何以故？",
    "T11n0310_116:0652c18_1": "法界無邊，無前無後故。",
    "T11n0310_116:0652c18_2": "是故舍利弗！",
    "T11n0310_116:0652c19_0": "若見犯重比丘不墮地獄、清淨行者不入涅槃。",
    "T11n0310_116:0652c20_1": "如是比丘，非應供非不應供、非盡漏非不盡漏。",
    "T11n0310_116:0652c21_2": "何以故？",
    "T11n0310_116:0652c21_3": "於諸法中住平等故。」",
    "T11n0310_116:0652c21_4": "舍利弗言：「云何名不退法忍？」",
    "T11n0310_116:0652c22_5": "文殊師利言：「不見少法有生滅相，名不退法忍。」",
    "T11n0310_116:0652c23_6": "舍利弗言：「云何復名不調比丘？」",
    "T11n0310_116:0652c24_7": "文殊師利言：「漏盡阿羅漢是名不調。",
    "T11n0310_116:0652c25_0": "何以故？",
    "T11n0310_116:0652c25_1": "諸結已盡更無所調，故名不調。",
    "T11n0310_116:0652c25_2": "若過心行名為凡夫。",
    "T11n0310_116:0652c26_3": "何以故？",
    "T11n0310_116:0652c26_4": "凡夫眾生不順法界，是故名過。」",
    "T11n0310_116:0652c27_5": "舍利弗言：「善哉善哉。",
    "T11n0310_116:0652c27_6": "汝今為我善解漏盡阿羅漢義。」",
    "T11n0310_116:0652c28_7": "文殊師利言：「如是如是。",
    "T11n0310_116:0652c29_0": "我即漏盡真阿羅漢。",
    "T11n0310_116:0652c29_1": "何以故？",
    "T11n0310_116:0652c29_2": "斷求聲聞欲及辟支佛欲，以是因緣故，名漏盡得阿羅漢。」",
    "T11n0310_116:0653a02_0": "佛告文殊師利：「諸菩薩等坐道場時，覺悟阿耨多羅三藐三菩提不？」",
    "T11n0310_116:0653a03_1": "文殊師利言：「菩薩坐於道場，無有覺悟阿耨多羅三藐三菩提。",
    "T11n0310_116:0653a04_2": "何以故？",
    "T11n0310_116:0653a05_3": "如菩提相，無有少法而可得者，名阿耨多羅三藐三菩提。",
    "T11n0310_116:0653a06_4": "無相菩提，誰能坐者亦無起者。",
    "T11n0310_116:0653a07_5": "以是因緣，不見菩薩坐於道場，亦不覺證阿耨多羅三藐三菩提。」",
    "T11n0310_116:0653a08_6": "文殊師利白佛言：「世尊！",
    "T11n0310_116:0653a09_7": "菩提即五逆，五逆即菩提。",
    "T11n0310_116:0653a09_8": "何以故？",
    "T11n0310_116:0653a09_9": "菩提、五逆無二相故。",
    "T11n0310_116:0653a10_10": "無覺無覺者、無見無見者、無知無知者、無分別無分別者，如是之相名為菩提。",
    "T11n0310_116:0653a12_11": "見五逆相亦復如是，若言見有菩提而取證者，當知此輩即是增上慢人。」",
    "T11n0310_116:0653a13_12": "爾時世尊告文殊師利：「汝言我是如來，亦謂我為如來乎？」",
    "T11n0310_116:0653a15_13": "文殊師利言：「不也。",
    "T11n0310_116:0653a15_14": "世尊！",
    "T11n0310_116:0653a15_15": "我不謂如來為如來耶。",
    "T11n0310_116:0653a16_16": "無有如相可名為如，亦無如來智能知於如。",
    "T11n0310_116:0653a17_17": "何以故？",
    "T11n0310_116:0653a17_18": "如來及智無二相故。",
    "T11n0310_116:0653a17_19": "空為如來，但有名字，我當云何謂是如來？」",
    "T11n0310_116:0653a19_0": "佛告文殊師利：「汝疑如來耶？」",
    "T11n0310_116:0653a19_1": "文殊師利言：「不也。",
    "T11n0310_116:0653a20_2": "世尊！",
    "T11n0310_116:0653a20_3": "我觀如來無決定性，無生無滅，故無所疑。」",
    "T11n0310_116:0653a21_4": "佛告文殊師利：「汝今不謂如來出現於世耶？」",
    "T11n0310_116:0653a22_5": "文殊師利言：「若有如來出現世者，一切法界亦應出現。」",
    "T11n0310_116:0653a23_6": "佛告文殊師利：「汝謂恒沙諸佛入涅槃耶？」",
    "T11n0310_116:0653a24_7": "文殊師利言：「諸佛一相不可思議。」",
    "T11n0310_116:0653a25_8": "佛語文殊師利：「如是如是。",
    "T11n0310_116:0653a25_9": "佛是一相不思議相。」",
    "T11n0310_116:0653a26_10": "文殊師利白佛言：「世尊！",
    "T11n0310_116:0653a26_11": "佛今住世耶？」",
    "T11n0310_116:0653a26_12": "佛語文殊師利：「如是如是。」",
    "T11n0310_116:0653a27_13": "文殊師利言：「若佛住世，恒沙諸佛亦應住世。",
    "T11n0310_116:0653a28_14": "何以故？",
    "T11n0310_116:0653a28_15": "一切諸佛皆同一相不思議相，不思議相者無生無滅。",
    "T11n0310_116:0653a29_16": "若未來諸佛出興於世，一切諸佛亦皆出世。",
    "T11n0310_116:0653b01_17": "何以故？",
    "T11n0310_116:0653b02_18": "不思議中無過去未來現在相，但眾生取著謂有出世、謂佛滅度。」",
    "T11n0310_116:0653b03_19": "佛語文殊師利：「此是如來、阿羅漢、阿鞞跋致菩薩所解。",
    "T11n0310_116:0653b04_20": "何以故？",
    "T11n0310_116:0653b05_21": "是三種人聞甚深法，能不誹謗亦不讚歎。」",
    "T11n0310_116:0653b06_0": "文殊師利白佛言：「世尊！",
    "T11n0310_116:0653b06_1": "如是不思議，誰當誹謗？",
    "T11n0310_116:0653b07_2": "誰當讚歎？」",
    "T11n0310_116:0653b08_0": "佛告文殊師利：「如來不思議，凡夫亦不思議。」",
    "T11n0310_116:0653b09_0": "文殊師利白佛言：「世尊！",
    "T11n0310_116:0653b09_1": "凡夫亦不思議耶？」",
    "T11n0310_116:0653b09_2": "佛言：「亦不思議。",
    "T11n0310_116:0653b10_3": "何以故？",
    "T11n0310_116:0653b10_4": "一切心相皆不思議。」",
    "T11n0310_116:0653b10_5": "文殊師利言：「若如是說如來不思議、凡夫亦不思議。",
    "T11n0310_116:0653b12_6": "今無數諸佛求於涅槃，徒自疲勞。",
    "T11n0310_116:0653b12_7": "何以故？",
    "T11n0310_116:0653b13_8": "不思議法即是涅槃，等無異故。」",
    "T11n0310_116:0653b13_9": "文殊師利言：「如是凡夫不思議、諸佛不思議。",
    "T11n0310_116:0653b14_10": "若善男子善女人久習善根近善知識，乃能了知。」",
    "T11n0310_116:0653b15_11": "佛告文殊師利：「汝欲使如來於諸眾生為最勝耶？」",
    "T11n0310_116:0653b17_12": "文殊師利言：「我欲使如來於諸眾生為最第一，但眾生相亦不可得。」",
    "T11n0310_116:0653b18_13": "佛言：「汝欲使如來得不思議法耶？」",
    "T11n0310_116:0653b19_14": "文殊師利言：「欲使如來得不思議法，而於諸法無成就者。」",
    "T11n0310_116:0653b20_15": "佛告文殊師利：「欲使如來說法教化耶？」",
    "T11n0310_116:0653b21_16": "文殊師利白佛言：「欲使如來說法教化，而是說及聽者皆不可得。",
    "T11n0310_116:0653b23_0": "何以故？",
    "T11n0310_116:0653b23_1": "住法界故。",
    "T11n0310_116:0653b23_2": "法界、眾生無差別相。」",
    "T11n0310_116:0653b23_3": "佛告文殊師利：「汝欲使如來為無上福田耶？」",
    "T11n0310_116:0653b24_4": "文殊師利言：「如來是無盡福田、是無盡相，無盡相即無上福田。",
    "T11n0310_116:0653b26_5": "非福田非不福田，是名福田。",
    "T11n0310_116:0653b27_0": "無有明闇生滅等相，是名福田。",
    "T11n0310_116:0653b27_1": "若能如是解福田相，深殖善種亦無增無減。」",
    "T11n0310_116:0653b28_2": "佛告文殊師利：「云何殖種不增不減？」",
    "T11n0310_116:0653b29_3": "文殊師利言：「福田之相不可思議，若人於中如法修善亦不可思議，如是殖種名無增無減，亦是無上最勝福田。」",
    "T11n0310_116:0653c03_4": "爾時大地以佛神力六種振動，現無常相。",
    "T11n0310_116:0653c04_5": "一萬六千人皆得無生法忍，七百比丘、三千優婆塞、四萬億優婆夷、六千億那由他六欲諸天遠塵離垢，於諸法中得法眼淨。",
    "T11n0310_116:0653c06_6": "爾時阿難從坐而起，偏袒右肩右膝著地，白佛言：「世尊！",
    "T11n0310_116:0653c08_7": "何因緣故，如是大地六種振動？」",
    "T11n0310_116:0653c08_8": "佛告阿難：「我說福田無差別相，故現斯瑞。",
    "T11n0310_116:0653c09_9": "往昔諸佛亦於此處作如是說福田之相利益眾生，一切世界六種振動。」",
    "T11n0310_116:0653c11_10": "舍利弗白佛言：「世尊！",
    "T11n0310_116:0653c11_11": "文殊師利是不可思議。",
    "T11n0310_116:0653c12_12": "何以故？",
    "T11n0310_116:0653c12_13": "所說法相不可思議。」",
    "T11n0310_116:0653c13_14": "佛告文殊師利：「如是如是。",
    "T11n0310_116:0653c13_15": "如舍利弗言，汝之所說實不思議。」",
    "T11n0310_116:0653c14_16": "文殊師利白佛言：「世尊！",
    "T11n0310_116:0653c15_0": "不思議不可說，思議亦不可說，如是思議不思議性俱不可說。",
    "T11n0310_116:0653c16_1": "一切聲相非思議亦非不可思議。」",
    "T11n0310_116:0653c17_2": "佛言：「汝入不思議三昧耶？」",
    "T11n0310_116:0653c17_3": "文殊師利言：「不也。",
    "T11n0310_116:0653c18_4": "世尊！",
    "T11n0310_116:0653c18_5": "我即不思議。",
    "T11n0310_116:0653c18_6": "不見有心能思議者，云何而言入不思議三昧，我初發心欲入是定，而今思惟實無心相而入三昧。",
    "T11n0310_116:0653c20_7": "如人學射久習則巧，後雖無心，以久習故箭發皆中。",
    "T11n0310_116:0653c22_0": "我亦如是，初學不思議三昧繫心一緣，若久習成就，更無心想恒與定俱。」",
    "T11n0310_116:0653c23_1": "舍利弗語文殊師利言：「更有勝妙寂滅定不？」",
    "T11n0310_116:0653c24_2": "文殊師利言：「若有不思議定者，汝可問言更有寂滅定不？",
    "T11n0310_116:0653c26_0": "如我意解，不可思議定尚不可得，云何問有寂滅定乎？」",
    "T11n0310_116:0653c27_1": "舍利弗言：「不思議定不可得耶？」",
    "T11n0310_116:0653c27_2": "文殊師利言：「思議定者是可得相，不思議定者不可得相。",
    "T11n0310_116:0653c29_3": "一切眾生實成就不思議定。",
    "T11n0310_116:0653c29_4": "何以故？",
    "T11n0310_116:0654a01_5": "一切心相即非心故，是名不思議定。",
    "T11n0310_116:0654a01_6": "是故一切眾生相及不思議三昧相等無分別。」",
    "T11n0310_116:0654a02_7": "佛讚文殊師利言：「善哉善哉。",
    "T11n0310_116:0654a03_8": "汝於諸佛久殖善根淨修梵行，乃能演說甚深三昧。",
    "T11n0310_116:0654a04_9": "汝今安住如是般若波羅蜜中？」",
    "T11n0310_116:0654a05_10": "文殊師利言：「若我住般若波羅蜜中能作是說，即是有想、便住我想。",
    "T11n0310_116:0654a07_11": "若住有想、我想中者，般若波羅蜜便有處所。",
    "T11n0310_116:0654a08_12": "般若波羅蜜若住於無，亦是我想亦名處所。",
    "T11n0310_116:0654a09_13": "離此二處住無所住，如諸佛住，安處寂滅非思議境界。",
    "T11n0310_116:0654a10_14": "如是不思議，名般若波羅蜜住處。",
    "T11n0310_116:0654a11_15": "般若波羅蜜處，一切法無相、一切法無作。",
    "T11n0310_116:0654a12_16": "般若波羅蜜即不思議，不思議即法界，法界即無相，無相即不思議，不思議即般若波羅蜜。",
    "T11n0310_116:0654a14_17": "般若波羅蜜即法界，無二無別。",
    "T11n0310_116:0654a14_18": "無二無別即法界，法界即無相，無相即般若波羅蜜界。",
    "T11n0310_116:0654a16_19": "般若波羅蜜界即不思議界，不思議界即無生無滅界，無生無滅界即不思議界。」",
    "T11n0310_116:0654a18_0": "文殊師利言：「如來界及我界即不二相。",
    "T11n0310_116:0654a18_1": "如是修般若波羅蜜者，則不求菩提。",
    "T11n0310_116:0654a19_2": "何以故？",
    "T11n0310_116:0654a19_3": "菩提相離，即是般若波羅蜜故。",
    "T11n0310_116:0654a20_4": "世尊！",
    "T11n0310_116:0654a20_5": "若知我相而不可著，無知無著，是佛所知不可思議。",
    "T11n0310_116:0654a21_6": "無知無著即佛所知。",
    "T11n0310_116:0654a22_7": "何以故？",
    "T11n0310_116:0654a22_8": "知體本性無所有相，云何能轉法界？",
    "T11n0310_116:0654a23_9": "若知本性無體無著者，即名無物。",
    "T11n0310_116:0654a24_10": "若無有物，是無處所、無依無住，無依無住即無生無滅，無生無滅即是有為無為功德。",
    "T11n0310_116:0654a26_11": "若如是知，則無心想。",
    "T11n0310_116:0654a26_12": "無心想者，云何當知有為無為功德？",
    "T11n0310_116:0654a27_13": "無知即不思議，不思議者是佛所知，亦無取無不取，不見三世去來等相，不取生滅及諸起作，亦不斷不常。",
    "T11n0310_116:0654a29_14": "如是知者是名正智、不思議智，如虛空無此無彼不可比類，無好惡、無等等、無相無貌。」",
    "T11n0310_116:0654b02_15": "佛告文殊師利：「若如是知，名不退智。」",
    "T11n0310_116:0654b03_16": "文殊師利言：「無作智名不退智。",
    "T11n0310_116:0654b04_17": "猶如金鑛先加鎚打方知好惡，若不治打無能知者。",
    "T11n0310_116:0654b05_18": "不退智相亦復如是，要行境界不念不著、無起無作、具足不動、不生不滅，爾乃顯現。」",
    "T11n0310_116:0654b07_19": "爾時佛告文殊師利言：「如諸如來自說己智，誰當能信？」",
    "T11n0310_116:0654b08_20": "文殊師利言：「如是智者，非涅槃法、非生死法，是寂滅行、是無動行，不斷貪欲瞋恚愚癡亦非不斷。",
    "T11n0310_116:0654b10_21": "何以故？",
    "T11n0310_116:0654b11_22": "無盡無滅、不離生死亦非不離、不修道非不修道，作是解者名為正信。」",
    "T11n0310_116:0654b12_23": "佛告文殊師利言：「善哉善哉。",
    "T11n0310_116:0654b13_24": "如汝所說，深解斯義。」",
    "T11n0310_116:0654b13_25": "爾時摩訶迦葉白佛言：「世尊！",
    "T11n0310_116:0654b14_26": "於當來世若說如是甚深正法，誰能信解如聞受行？」",
    "T11n0310_116:0654b16_0": "佛告迦葉：「今此會中比丘、比丘尼、優婆塞、優婆夷得聞此經者，如是人等於未來世，若聞是法必能信解，於甚深般若波羅蜜乃能讀誦信解受持，亦能為他人分別演說。",
    "T11n0310_116:0654b19_1": "譬如長者失摩尼寶憂愁苦惱，後若還得心甚歡喜。",
    "T11n0310_116:0654b21_0": "如是迦葉！",
    "T11n0310_116:0654b21_1": "比丘、比丘尼、優婆塞、優婆夷等亦復如是，有信樂心，若不聞法則生苦惱；若得聞時信解受持，常樂讀誦甚大歡喜。",
    "T11n0310_116:0654b23_2": "當知此人即是見佛，亦即親近供養諸佛。」",
    "T11n0310_116:0654b24_3": "佛告迦葉：「譬如忉利天上波利質多羅樹皰初出時，是中諸天見是樹已皆大歡喜，此樹不久必當開敷。",
    "T11n0310_116:0654b27_4": "若比丘、比丘尼、優婆塞、優婆夷得聞般若波羅蜜能生信解，亦復如是，此人不久亦當開敷一切佛法。",
    "T11n0310_116:0654b29_5": "於當來世，有比丘、比丘尼、優婆塞、優婆夷聞般若波羅蜜，信受讀誦心不悔沒，當知是人已從此會聽受是經，亦能為人聚落城邑廣說流布，當知是人佛所護念。",
    "T11n0310_116:0654c04_6": "如是甚深般若波羅蜜中，有能信樂心無疑惑者，是善男子善女人於過去諸佛久已修學殖諸善根。",
    "T11n0310_116:0654c06_7": "譬如有人以手穿珠，忽遇無上真摩尼寶，心大歡喜。",
    "T11n0310_116:0654c07_8": "當知是人必已曾見。",
    "T11n0310_116:0654c08_9": "如是迦葉！",
    "T11n0310_116:0654c08_10": "若善男子善女人修學餘法，忽然得聞甚深般若波羅蜜能生歡喜，亦復如是，當知此人已曾聞故。",
    "T11n0310_116:0654c10_11": "若有眾生得聞甚深般若波羅蜜，心能信受生大歡喜，如是人等亦曾親近無數諸佛，從聞般若波羅蜜已修學故。",
    "T11n0310_116:0654c13_12": "譬如有人先所遙見城邑聚落，後若聞人讚歎彼城所有園苑種種池泉花果林樹，男女人民皆可愛樂。",
    "T11n0310_116:0654c15_13": "是人聞已即大歡喜，更勸令說是城園苑眾好嚴飾，雜花池泉多諸甘果，種種珍妙一切愛樂。",
    "T11n0310_116:0654c17_14": "是人得聞重甚歡喜，如是之人皆曾見故。",
    "T11n0310_116:0654c18_15": "若善男子善女人有聞般若波羅蜜，信心聽受能生歡喜，樂聞不厭而更勸說。",
    "T11n0310_116:0654c20_16": "當知此輩已從文殊師利曾聞如是深般若波羅蜜故。」",
    "T11n0310_116:0654c21_17": "迦葉白佛言：「世尊！",
    "T11n0310_116:0654c22_0": "若將來世善男子善女人得聞是甚深般若波羅蜜信樂聽受，以是相故，當知此人亦於過去佛所曾聞修學。」",
    "T11n0310_116:0654c24_1": "文殊師利白佛言：「世尊！",
    "T11n0310_116:0654c25_2": "佛說諸法無作無相第一寂滅。",
    "T11n0310_116:0654c25_3": "若善男子善女人有能如是諦了斯義如聞而說，為諸如來之所讚歎不違法相，是即佛說，亦是熾然。",
    "T11n0310_116:0654c28_4": "般若波羅蜜相，亦名熾然，具足佛法通達實相不可思議。」",
    "T11n0310_116:0655a01_0": "佛告文殊師利：「我本行菩薩道時修諸善根，欲住阿鞞跋致地當學般若波羅蜜，欲成阿耨多羅三藐三菩提當學般若波羅蜜。",
    "T11n0310_116:0655a03_1": "若善男子善女人欲解一切法相，欲知一切眾生心界皆悉同等，當學般若波羅蜜。",
    "T11n0310_116:0655a05_2": "文殊師利！",
    "T11n0310_116:0655a06_0": "欲學一切佛法具足無礙當學般若波羅蜜。",
    "T11n0310_116:0655a07_0": "欲學一切佛成阿耨多羅三藐三菩提時，相好威儀無量法式，當學般若波羅蜜。",
    "T11n0310_116:0655a08_1": "欲知一切佛不成阿耨多羅三藐三菩提，一切法式及諸威儀，當學般若波羅蜜。",
    "T11n0310_116:0655a10_2": "何以故？",
    "T11n0310_116:0655a10_3": "是空法中不見諸佛菩提等故。",
    "T11n0310_116:0655a11_4": "若善男子善女人欲知如是等相無疑惑者，當學般若波羅蜜。",
    "T11n0310_116:0655a13_0": "何以故？",
    "T11n0310_116:0655a13_1": "般若波羅蜜不見諸法若生若滅若垢若淨，是故善男子善女人應作如是學般若波羅蜜。",
    "T11n0310_116:0655a15_2": "欲知一切法無過去未來現在等相，當學般若波羅蜜。",
    "T11n0310_116:0655a16_3": "何以故？",
    "T11n0310_116:0655a16_4": "法界性相無三世故。",
    "T11n0310_116:0655a17_5": "欲知一切法同入法界心無罣礙，當學般若波羅蜜。",
    "T11n0310_116:0655a18_6": "欲得三轉十二行法輪，亦自證知而不取著，當學般若波羅蜜。",
    "T11n0310_116:0655a19_7": "欲得慈心遍覆一切眾生而無限齊，亦不作念有眾生相，當學般若波羅蜜。",
    "T11n0310_116:0655a21_8": "欲得於一切眾生不起諍論，亦復不取無諍論相，當學般若波羅蜜。",
    "T11n0310_116:0655a22_9": "欲知是處非處十力無畏，住佛智慧得無礙辯，當學般若波羅蜜。」",
    "T11n0310_116:0655a24_10": "爾時文殊師利白佛言：「世尊！",
    "T11n0310_116:0655a25_11": "我觀正法無為無相、無得無利、無生無滅、無來無去，無知者、無見者、無作者，不見般若波羅蜜，亦不見般若波羅蜜境界，非證非不證，不作戲論無有分別，一切法無盡離盡，無凡夫法、無聲聞法、無辟支佛法，佛法非得非不得，不捨生死不證涅槃，非思議非不思議、非作非不作。",
    "T11n0310_116:0655b02_12": "法相如是，不知云何當學般若波羅蜜？」",
    "T11n0310_116:0655b04_0": "爾時佛告文殊師利：「若能如是知諸法相，是名學般若波羅蜜。",
    "T11n0310_116:0655b05_1": "菩薩摩訶薩若欲學菩提自在三昧，得是三昧已照明一切甚深佛法及知一切諸佛名字，亦悉了達諸佛世界無有障礙，當如文殊師利所說般若波羅蜜中學。」",
    "T11n0310_116:0655b10_0": "文殊師利白佛言世尊：「何故名般若波羅蜜？」",
    "T11n0310_116:0655b11_0": "佛言：「般若波羅蜜無邊無際、無名無相，非思量、無歸依、無洲無渚、無犯無福、無晦無明，如法界無有分齊亦無限數，是名般若波羅蜜。",
    "T11n0310_116:0655b14_0": "亦名菩薩摩訶薩行處，非行處非不行處，悉入一乘名非行處。",
    "T11n0310_116:0655b15_1": "何以故？",
    "T11n0310_116:0655b15_2": "無念無作故。」",
    "T11n0310_116:0655b15_3": "文殊師利白佛言：「世尊！",
    "T11n0310_116:0655b16_4": "當云何行能速得阿耨多羅三藐三菩提？」",
    "T11n0310_116:0655b17_5": "佛言：「文殊師利！",
    "T11n0310_116:0655b17_6": "如般若波羅蜜中所說行，能速得阿耨多羅三藐三菩提。",
    "T11n0310_116:0655b19_0": "復有一行三昧，若善男子善女人修是三昧者，亦速得阿耨多羅三藐三菩提。」",
    "T11n0310_116:0655b20_1": "文殊師利言：「世尊！",
    "T11n0310_116:0655b21_2": "云何名一行三昧？」",
    "T11n0310_116:0655b21_3": "佛言：「法界一相，繫緣法界，是名一行三昧。",
    "T11n0310_116:0655b22_4": "若善男子善女人欲入一行三昧，當先聞般若波羅蜜，如說修學，然後能入一行三昧。",
    "T11n0310_116:0655b24_5": "如法界緣，不退不壞、不思議、無礙無相。",
    "T11n0310_116:0655b25_6": "善男子善女人欲入一行三昧，應處空閑捨諸亂意不取相貌，繫心一佛專稱名字，隨佛方所端身正向，能於一佛念念相續。",
    "T11n0310_116:0655b28_7": "即是念中，能見過去未來現在諸佛。",
    "T11n0310_116:0655b29_0": "何以故？",
    "T11n0310_116:0655b29_1": "念一佛功德無量無邊，亦與無量諸佛功德無二。",
    "T11n0310_116:0655c01_2": "不思議佛法等無分別，皆乘一如成最正覺，悉具無量功德無量辯才。",
    "T11n0310_116:0655c02_3": "如是入一行三昧者，盡知恒沙諸佛法界無差別相。",
    "T11n0310_116:0655c04_4": "阿難所聞佛法、得念總持辯才智慧，於聲聞中雖為最勝，猶住量數則有限礙。",
    "T11n0310_116:0655c05_5": "若得一行三昧，諸經法門一一分別，皆悉了知決定無礙，晝夜常說智慧辯才終不斷絕。",
    "T11n0310_116:0655c07_6": "若比阿難多聞辯才，百千等分不及其一。",
    "T11n0310_116:0655c08_7": "菩薩摩訶薩應作是念：『我當云何逮得一行三昧不可思議功德無量名稱？",
    "T11n0310_116:0655c10_8": "佛言菩薩摩訶薩當念一行三昧，常勤精進而不懈怠。』",
    "T11n0310_116:0655c11_9": "如是次第漸漸修學，則能得入一行三昧，不可思議功德作證；除謗正法、不信惡業重罪障者所不能入。",
    "T11n0310_116:0655c14_0": "「復次文殊師利！",
    "T11n0310_116:0655c14_1": "譬如有人得摩尼珠，示其珠師。",
    "T11n0310_116:0655c15_0": "珠師答言：『此是無價真摩尼寶。』",
    "T11n0310_116:0655c15_1": "即求師言：『為我治磨勿失光色。』",
    "T11n0310_116:0655c16_2": "珠師治已，隨其磨時珠色光明映徹表裏。",
    "T11n0310_116:0655c17_3": "文殊師利！",
    "T11n0310_116:0655c17_4": "若有善男子善女人修學一行三昧不可思議功德無量名稱，隨修學時知諸法相，明達無礙功德增長，亦復如是。",
    "T11n0310_116:0655c20_5": "文殊師利！",
    "T11n0310_116:0655c20_6": "譬如日輪光明遍滿無有滅相。",
    "T11n0310_116:0655c21_7": "若得一行三昧，悉能具足一切功德無有缺少，亦復如是照明佛法如日輪光。",
    "T11n0310_116:0655c22_8": "文殊師利！",
    "T11n0310_116:0655c23_9": "我所說法皆是一味、離味、解脫味、寂滅味。",
    "T11n0310_116:0655c24_0": "若善男子善女人得是一行三昧者，其所演說亦是一味、離味、解脫味、寂滅味，隨順正法無錯謬相。",
    "T11n0310_116:0655c26_1": "文殊師利！",
    "T11n0310_116:0655c26_2": "若菩薩摩訶薩得是一行三昧，皆悉滿足助道之法，速得阿耨多羅三藐三菩提。",
    "T11n0310_116:0655c28_3": "「復次文殊師利！",
    "T11n0310_116:0655c28_4": "菩薩摩訶薩不見法界有分別相及以一相，速得阿耨多羅三藐三菩提相不可思議，是菩提中亦無得佛。",
    "T11n0310_116:0656a02_5": "如是知者，速得阿耨多羅三藐三菩提。",
    "T11n0310_116:0656a02_6": "若信一切法悉是佛法，不生驚怖亦不疑惑，如是忍者，速得阿耨多羅三藐三菩提。」",
    "T11n0310_116:0656a04_7": "文殊師利白佛言：「世尊！",
    "T11n0310_116:0656a05_8": "以如是因速得阿耨多羅三藐三菩提耶？」",
    "T11n0310_116:0656a06_9": "佛言：「得阿耨多羅三藐三菩提，不以因得不以非因得。",
    "T11n0310_116:0656a07_10": "何以故？",
    "T11n0310_116:0656a07_11": "不思議界不以因得不以非因得。",
    "T11n0310_116:0656a08_12": "若善男子善女人聞如是說不生懈怠，當知是人已於先佛種諸善根。",
    "T11n0310_116:0656a10_13": "是故比丘、比丘尼聞說是甚深般若波羅蜜，不生驚怖，即是從佛出家。",
    "T11n0310_116:0656a11_14": "若優婆塞、優婆夷得聞如是甚深般若波羅蜜，心不驚怖，即是成就真歸依處。",
    "T11n0310_116:0656a13_15": "文殊師利！",
    "T11n0310_116:0656a13_16": "若善男子善女人不習甚深般若波羅蜜，即是不修佛乘。",
    "T11n0310_116:0656a15_17": "譬如大地一切藥木皆依地生長。",
    "T11n0310_116:0656a15_18": "文殊師利！",
    "T11n0310_116:0656a16_19": "菩薩摩訶薩亦復如是，一切善根皆依般若波羅蜜而得增長，於阿耨多羅三藐三菩提不相違背。」",
    "T11n0310_116:0656a18_20": "爾時文殊師利白佛言：「世尊！",
    "T11n0310_116:0656a19_21": "此閻浮提城邑聚落，當於何處演說如是甚深般若波羅蜜？」",
    "T11n0310_116:0656a20_22": "佛告文殊師利：「今此會中若有人聞般若波羅蜜，皆發誓言，於未來世常得與般若波羅蜜相應，從是信解未來世中能聽是經。",
    "T11n0310_116:0656a23_23": "當知是人不從餘小善根中來，所能堪受，聞已歡喜。",
    "T11n0310_116:0656a24_24": "文殊師利！",
    "T11n0310_116:0656a24_25": "若復有人從汝聽是般若波羅蜜，應作是言：『此般若波羅蜜中，無聲聞辟支佛法、佛法，亦無凡夫生滅等法。』」",
    "T11n0310_116:0656a27_26": "文殊師利白佛言：「世尊！",
    "T11n0310_116:0656a27_27": "若比丘、比丘尼、優婆塞、優婆夷來問我言：『云何如來說般若波羅蜜？』",
    "T11n0310_116:0656a29_28": "我當答言：『一切諸法無諍論相，云何如來當說般若波羅蜜。』",
    "T11n0310_116:0656b01_29": "何以故？",
    "T11n0310_116:0656b01_30": "不見有法可與諍論，亦無眾生心識能知。",
    "T11n0310_116:0656b02_31": "復次世尊，我當更說究竟實際。",
    "T11n0310_116:0656b03_32": "何以故？",
    "T11n0310_116:0656b03_33": "一切法相同入實際，阿羅漢無別勝法。",
    "T11n0310_116:0656b04_34": "何以故？",
    "T11n0310_116:0656b04_35": "阿羅漢法、凡夫法不一不異故。",
    "T11n0310_116:0656b05_36": "復次世尊！",
    "T11n0310_116:0656b05_37": "如是說法，無有眾生已得涅槃、今得、當得。",
    "T11n0310_116:0656b06_38": "何以故？",
    "T11n0310_116:0656b06_39": "無有決定眾生相故。」",
    "T11n0310_116:0656b07_40": "文殊師利言：「若人欲聞般若波羅蜜，我當作如是說，其有聽者，不念不著、無聞無得，當如幻人無所分別，如是說者是真說法。",
    "T11n0310_116:0656b10_41": "是故聽者莫作二相，不捨諸見而修佛法，不取佛法、不捨凡夫法。",
    "T11n0310_116:0656b11_42": "何以故？",
    "T11n0310_116:0656b11_43": "佛及凡夫二法相空，無取捨故。",
    "T11n0310_116:0656b12_44": "若人問我，當作是說，如是安慰如是建立。",
    "T11n0310_116:0656b13_45": "善男子善女人應如是問，作如是住心不退沒，當知法相隨順般若波羅蜜說。」",
    "T11n0310_116:0656b16_0": "爾時世尊讚歎文殊師利：「善哉善哉，如汝所說。",
    "T11n0310_116:0656b17_1": "若善男子善女人欲見諸佛，應學如是般若波羅蜜。",
    "T11n0310_116:0656b18_2": "欲親近諸佛如法供養，應學如是般若波羅蜜。",
    "T11n0310_116:0656b19_3": "若欲言如來是我世尊，應學如是般若波羅蜜。",
    "T11n0310_116:0656b20_4": "若言如來非我世尊，亦應學如是般若波羅蜜。",
    "T11n0310_116:0656b21_5": "若欲成阿耨多羅三藐三菩提，亦應學如是般若波羅蜜。",
    "T11n0310_116:0656b22_6": "若欲不成阿耨多羅三藐三菩提，亦應學如是般若波羅蜜。",
    "T11n0310_116:0656b24_7": "若欲成就一切三昧，應學如是般若波羅蜜。",
    "T11n0310_116:0656b25_8": "若欲不成就一切三昧，亦應學如是般若波羅蜜。",
    "T11n0310_116:0656b26_9": "何以故？",
    "T11n0310_116:0656b26_10": "無作三昧無異相故，一切法無生無出故。",
    "T11n0310_116:0656b27_11": "若欲知一切法假名，應學如是般若波羅蜜。",
    "T11n0310_116:0656b28_12": "若欲知一切眾生修菩提道、不求菩提相、心不退沒，應學如是般若波羅蜜。",
    "T11n0310_116:0656c01_0": "何以故？",
    "T11n0310_116:0656c01_1": "一切法皆菩提相故。",
    "T11n0310_116:0656c01_2": "若欲知一切眾生行非行相，非行即菩提，菩提即法界，法界即實際，心不退沒，應學如是般若波羅蜜。",
    "T11n0310_116:0656c03_3": "若欲知一切如來神通變化無相無礙亦無方所，應學如是般若波羅蜜。」",
    "T11n0310_116:0656c06_0": "佛告文殊師利：「若比丘、比丘尼、優婆塞、優婆夷欲得不墮惡趣，當學般若波羅蜜，一四句偈受持讀誦，為他解說隨順實相。",
    "T11n0310_116:0656c08_1": "如是善男子善女人，當知決定得阿耨多羅三藐三菩提，則住佛國。",
    "T11n0310_116:0656c10_2": "若聞如是般若波羅蜜不驚不畏心生信解，當知此輩佛所印可，是佛所行大乘法印。",
    "T11n0310_116:0656c12_3": "若善男子善女人學此法印超過惡趣，不入聲聞辟支佛道。",
    "T11n0310_116:0656c13_4": "以超過故，爾時帝釋三十三天，以天妙花優鉢羅花、拘物頭花、分陀利花、天曼陀羅花等，天栴檀香及餘末香，種種金寶，作天伎樂，為供養般若波羅蜜并諸如來及文殊師利，以散其上。",
    "T11n0310_116:0656c17_5": "作是供養已，願我常聞般若波羅蜜法印。",
    "T11n0310_116:0656c18_6": "釋提桓因復作是願：『願閻浮提善男子善女人，常使得聞是經，決定佛法皆令信解，受持讀誦為人演說，一切諸天為作擁護。』」",
    "T11n0310_116:0656c22_0": "爾時佛告釋提桓因言：「憍尸迦！",
    "T11n0310_116:0656c22_1": "如是如是。",
    "T11n0310_116:0656c22_2": "善男子善女人當得決定諸佛菩提。」",
    "T11n0310_116:0656c23_3": "文殊師利白佛言：「世尊！",
    "T11n0310_116:0656c24_4": "如是受持善男子善女人，得大利益功德無量。」",
    "T11n0310_116:0656c25_5": "爾時以佛神力，一切大地六反震動。",
    "T11n0310_116:0656c26_6": "佛時微笑，放大光明遍照三千大千世界。",
    "T11n0310_116:0656c27_7": "文殊師利白佛言：「世尊！",
    "T11n0310_116:0656c27_8": "即是如來印般若波羅蜜相。」",
    "T11n0310_116:0656c28_9": "佛言：「文殊師利！",
    "T11n0310_116:0656c28_10": "如是如是。",
    "T11n0310_116:0656c28_11": "說般若波羅蜜已皆現此瑞，為印般若波羅蜜故，使人受持令無讚毀。",
    "T11n0310_116:0657a01_12": "何以故？",
    "T11n0310_116:0657a01_13": "無相法印不可讚毀。",
    "T11n0310_116:0657a02_14": "我今以是法印，令諸天魔不能得便。」",
    "T11n0310_116:0657a03_0": "佛說是經已，爾時諸大菩薩及四部眾，聞說般若波羅蜜，歡喜奉行。",
    "T11n0310_116:0657a05_0": "大寶積經卷第一百一十六"
}