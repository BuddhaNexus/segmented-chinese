{
    "X05n0232_002:0704a08_0": "大方廣佛華嚴經疏演義鈔卷第二",
    "X05n0232_002:0704a09_0": "清涼山大華嚴寺沙門澄觀撰述",
    "X05n0232_002:0704a10_0": "▲歸命十方極三際塵剎圓明調御師法界功德大悲雲毗盧遮那大智海所住甚深真法性所流圓滿修多羅一一塵方佛會中普賢文殊諸大士我今欲以一毛智測量無邊法界空願承三寶同體慈句句冥符諸佛意俾令法眼常無缺盡眾生界如普賢迴茲勝善洽群生速證菩提常樂果。",
    "X05n0232_002:0704a16_0": "自下第二歸敬三寶請威加護有十六句大分為三初有八句正歸敬三寶次有六句請威加護後有二句迴施眾生初中初句總明餘皆別顯今初歸命二字顯能歸相三業普周歸向依托無盡三寶但云命者以人所寶重莫過身命今將仰投十方已下所歸分齊十方橫遍三際竪窮極通橫竪。",
    "X05n0232_002:0704a22_0": "▲塵剎圓明下就別顯中三寶即為三別初三句歸佛次二句歸法後二句歸僧初中又二二句總歸諸佛一句別歸本師初中塵剎有二義一所依處謂一一塵中諸剎土故佛所嚴剎等塵數故又塵約微細剎通麤細二即塵數如來圓謂圓寂明謂智明即菩提涅槃亦無德不圓無法不照故上二自利調御師者通利自他十號之一法界亦二義一成上依處上云塵剎似當約事今云法界義兼事理佛身充滿於法界故又充滿法界無窮盡故二者該後稱法界之功德大悲雲故功德者亦圓明中別義即十力無畏百四十不共無盡之德大悲普覆無心含潤故喻於雲毗盧一句別歸本師承恩重故四字標名三字讚德上云功德總該無盡今云大智別語最勝順於光明遍照義故大智深廣故喻於海又諸佛舉悲本師語智影略以明悲智廣深故悲亦稱海大悲深廣故智亦如雲含潤雨法故又前云功德此云大智成二嚴故無盡功德不出二故。",
    "X05n0232_002:0704b15_1": "▲二所住下二句歸法言所住者躡前起後所以躡者顯同體故但歸別相不會理故然三寶有三一同相二別相三住持相今通依之且別相者即如前科佛則橫該一切竪徹十身法則通四略舉理教僧雖該攝偏語大乘法性是理修多羅是教言同相者此有三義一約以事就義門則別相之上各有三寶佛體之上有覺照義名為佛寶軌持義邊名為法寶違諍過盡是名僧寶即以無漏界功德為體二法上三者法有性覺即是佛寶軌持即是法寶法體無違即是僧寶三僧上三者觀智為佛寶軌持為法寶在眾無違又不違眾生故名為僧寶今舉佛所住以明法者即約佛上德同體也理是佛所住教從佛所流兩重相依二約會事從理門三寶皆依真故今舉佛法皆歸真性略不言僧三約理義融現門心性本覺即是佛法恒沙性德皆可軌持即是法寶此恒沙德性相不二冥合無違名為僧寶由此一門故令如來住真法性若無此者何所住耶三門雖異並稱同體淨名云佛即是法法即是眾是三寶皆無為相與虗空等是故若就覺義並稱佛寶軌持而言無非法寶冥符和合莫不皆僧義說有三不可為一然無別體豈為異耶故云同相三住持三寶者十身之中有力持身及形像等即住持佛其修多羅即住持法住持之僧含菩薩中然三三寶通於諸乘含有勝劣以義料揀歸勝非劣一理統之三三無異故並歸敬顯敬無遺。",
    "X05n0232_002:0704c16_2": "▲三一一下二句歸僧初句明處一一微塵中有一切諸佛菩薩眾圍違故況一一佛所難思普賢住普賢位莫不皆爾下句舉人偏舉二者以是海會之上首故表理智故諸言不一則無所不該。",
    "X05n0232_002:0704c20_3": "▲第二我今下請威加護六句分三初二句請歸之意意欲釋經故然通顯歸意乃有眾多總相言者三寶吉祥一切眾生最勝良田有歸依者能辨大事生諸善根離生死苦得涅槃樂故又一切經初有六成就令物信故佛滅度後凡諸弟子所有著述皆歸三寶示學有宗不自專己離過失故請威加護令契合故上句自謙智劣等彼一毛下句讚法廣深同真法界一毛度空乍可知量凡知測法何能盡窮。",
    "X05n0232_002:0705a04_4": "▲次願承下二句願加護相上句明加下句辨益今初未能深入三昧外感佛加但請同體之慈希霑勝益下句益中句句冥符願始末無違而言冥者亦謙詞也未得顯加且希冥契使凡心凡筆暗合聖心。",
    "X05n0232_002:0705a09_5-0": "▲三俾令下二句著述所為使令法眼圓滿化盡含生故賢首品云彼諸大士威神力法眼常全無缺減也第九迴向不願成佛唯願等於普賢者良以普賢該因徹果佛前佛後皆悉有故普賢即是諸佛根本故法界體故故金剛頂經十方諸佛禮普賢者亦斯義矣然著述所為但願大法弘通眾生利樂即悲智大意曲論別為乃有多緣以斯經乃諸佛所證根本法輪諸教標準此方西域無不仰遵而聖后所翻文詞富博賢首將解大願不終方至第十九經奄歸寂滅苑公言續而前疏亦刊之筆格文詞不繼先古致令後學輕夫大經使遮那心源道流莫挹普賢行海後進望涯將欲弘揚遂發慨然之歎若有過不說是非混同豈唯掩傳者之明實乃擁學者之路若指其瑕纇出彼乖差豈唯益是非之情寔乃黷心智之境故撫心五頂仰託三尊不獲已而為也以斯別意略有十焉一聖旨深遠故二顯示心觀故三扶昔大義故四剪截浮詞故五善自他宗故六辨折古今故七明示法相故八廣演玄言故九泯絕是非故十均融始末故初一為總後九為別意指昔瑕然疏中欲掩是非傳者須知得失諸徒誠請難以違之長時弘宣不繁數述恐迷宗滯迹競作是非耳第一聖旨深遠者此為總意謂佛法冲深隨人智慧有淺深故斯亦為遮外難恐有難言世路以多岐亡羊學者以多途喪真淳源莫二枝派轉多舊疏新章益汩真性何以屋上架屋牀上安牀昔已有之何要改作故下十意皆通此疑今之初意正答斯難特由聖旨深遠隨見不同各呈其能以光法施昔可尚也安更有詞故五百比丘各說身因佛許無非正說三十二菩薩共談不二異見同歸下經之中無邊海會各入解脫之門境界萬差同趣如來智海故海慧菩薩云如來境界無有邊各隨解脫能觀見是以西域東夏釋論釋經經有多家論文論有多師解釋如折金杖金體不殊總收百川溟渤彌大故或登地菩薩或加行賢人或當代時英或如來懸記皆思拔群位智出眾情而所見不同並傳於世各申其美共讚大猷依之修行無不獲益今亦仰攀勝德用盡專精以管窺天滴流足海復何恠焉。",
    "X05n0232_002:0705b23_6": "●第二顯示心觀者以經雖通詮三學正詮於定皆是如來定心所演故經云汝所說者文語非義我所說者義語非文況華嚴性海不離覺場說佛所證海印三昧親所發揮諸大菩薩定心所受昔人不參善友但尚尋文不貴宗通唯攻言說不能以聖教為明鏡照見自心不能以自心為智燈照經幽旨玄言理說並謂雷同虗己求宗詺為臆斷不知萬行令了自心一生驅驅但數他寶或年事衰邁方欲癈教求禪豈唯抑乎佛心亦實翻誤後學今皆反此故製茲疏使造解成觀即事即行口談其言心詣其理用以心傳心之旨開示佛所證之門陶南北二宗之禪門撮台衡三觀之玄趣使教合亡言之旨心同諸佛之心無違教理之規暗蹈忘心之域不假更看他面謂別有忘機之門使彰乎大理之言疏文懸解更無所隱難可具陳。",
    "X05n0232_002:0705c14_7": "●第三扶昔大義者謂晉譯微言幽旨包博玄義全盛賢首方周故講得五雲凝空六種震地而刊定記主師承在茲雖入先生之門不曉亡羊之趣徒過善友之舍猶迷衣內之珠故大義屢乖微言將隱破五教而立四教雜以邪宗使圓寶不分漸頓安辨折十玄之妙旨分成兩重徒益繁多別無異轍使德相而無相入相作即用之體不成德相不通染門交轍之旨寧就出玄門之所以但就如明却令相用二門無由成異以緣起相由之玄旨同理性融通之一門遂令法界大緣起之法門一多交轍而微隱如斯等類其途寔繁非是重古輕今不欲欺誣亡歿今申上古之義新疏翻多有同刊定之文皆是古義今同用耳。",
    "X05n0232_002:0706a02_8": "●第四剪截浮詞者且文華尚猶翳理繁言豈不亂心科文過碎已雜塵飛重疊經句但盈紙墨等閑會於梵語無益經文次第數於經文更無理觀如煙鬱於火雲翳長空今並裁而削之若長風捲霧然經多十句若過半已上難者則具釋之難則曲盡而非繁易則略陳而不闕若五六句已下難者則摘句而釋之易則不釋若文義全易者大科而已若文易意難者總相收束文難意易者但細消文若文義俱難者出意而後釋使質而不野簡而必詣是本心也。",
    "X05n0232_002:0706a12_9": "●第五善自他宗者謂昔人所引經論及破他義無問性相多不窮始末輙引輙破或多用法相而復盡呼為權引權釋實又不分通局疑誤後學或以昔正為非或復以權為實今亦反此若破若別先示彼宗使性相無虧盡其意態後申此理對決分明使學者不滯迹迷宗不謬非古義亦無勞周覽更復傍求。",
    "X05n0232_002:0706a18_10": "●第六辨折今古者謂探玄本記但釋晉經大旨雖同在言有異但引彼疏須觀所釋如發心品晉經云以是發心即是佛故唐經云以是發心當得佛故即當既別豈得引昔之即釋今之當觸類皆爾然昔人十行已前多依賢首新修略疏迴向已下並用探玄三地已下多唯錄古二經小異升互相參文亦非一。",
    "X05n0232_002:0706a24_11-0": "●第七明示法相者然性之與相若天之日月易之乾坤東夏西方分宗開教學兼兩轍方曰通人是以釋經事須明示然此經法相名義兼廣或有名無義或有義無名昔人苟見一名廣引論釋隨名解義義乃無窮如釋淨行品百四十一願以諸門料揀釋梵行品四果廣引婆沙問明品貪瞋之名全抄唯識十向品三倒廣據諸宗雖則皆是法門而甚深觀行翳於名相今皆略陳而已古人若有義無名則莫知所以今則引諸經論以名管之使經中法相昭彰於眾論至如昇兜率品二十一種功德則有義無名離世間品初則有名無義今於兜率品廣引經論而委釋之至離世間品略陳而已又如離世間品具含諸位一一位內攝義無遺或名異義同或前後廣略然於四十二位次第無差今並具引六會經文對而釋之昭然可見使七卷",
    "X05n0232_002:0706a24_11-1": "之經句句有據翻驗昔解臆說尤多然性相二宗法相有同有異如五眼十眼六通十通等並各示之使無餘惑如初卷歎德釋以十身則法性宗之法相也釋智入三世廣引四智即法相宗之法相也以眾海解脫之門釋眾海之名則法性宗之法相也以九門六度釋經十度即法相宗之法相也如十通十忍會六通與五忍十身十智融三身與三智十門涅槃以會通四種涅槃十種佛智而一智融於四智即性相二宗無違之法相也觸類非一又諸經疏所明法相多是傍來如法華經但云如來知見力無所畏禪定解脫三昧深入無際斯乃通讚佛智深遠逢一力字立十力章無所畏字立四無所畏章禪立四禪定立八定解脫三昧各立章門若此之流千章萬章釋一卷",
    "X05n0232_002:0706a24_11-2": "經亦不得盡若為成種智之境應須更學多聞若取法華玄宗但示等有知見先所出內是子所知非是十章五章能盡其妙若華嚴經有異於此如十度十力一經數十處明故須總撮一章頓曉其旨如十地品內以法相為觀門不了三聚豈知離垢之名不曉八禪寧知發光之行四地道品成無生之慧光五地諸諦窮真俗以化物六地般若要觀緣生星羅十門月滿三觀研窮性相般若現前非是懸指昔三中乘所見七地窮一切菩提分法權實雙行八地七勸該羅方見無功之道九地居法師之位藥病須知不將四十辯才何以廣能化物得第十地方盡種智之深玄四十二位之昭彰並稱觀行九會五周之因果佛道方圓故若相若性若因若果無不成觀無不契真依經修行並是聖意若不了法相豈唯不知聖旨亦非弘闡之人尋文自知。",
    "X05n0232_002:0706c20_12": "●第八廣演玄言者謂經多有玄言妙旨昔不廣明或指在別章或略陳不具今應具者畢在疏文文易意深廣申體勢如始成正覺以諸宗始成以會之智人三世以二智三智四智而釋之如幻喻中具引兔章以盡之如影之喻分三影以別之第七迴向剎平等等出諸句以揀之第八迴向歷境起願以橫竪次位而彰之三天偈讚離相迴向以般若等深經中百等論玄妙而通之九會五周皆以性相而廣之普賢三昧窮妙中之妙出現一品盡玄中之玄至如法界華藏之深觀旨歸關脈之妙章盡關鍵之幽微窮義理之分齊如關中繫表三玄格言有美斯經必盡其奧亦有指別章者皆非正要知與不知無乖弘讚耳。",
    "X05n0232_002:0707a09_13": "●第九泯絕是非者昔人勝負氣高是非情厚上古妙義用而不言先賢小瑕廣申破斥如破娑婆形如虗空便云良由譯人不閑經論謬預譯場誤累聖教一朝至此先師在其譯內斧鑿大深纖芥在於珠中何須擊破又如十行品釋不住中流廣申異釋晉經失旨致古釋詞枝今文分明何須敘昔若斯之類其事頗多終日是非豈合大道凡破義者其猶毒蛇螫手不得不斬毒樹生庭不得不伐若邪解亂轍事須決之若易知其非略而不述若似正不正則並決使明如欲識真金須知鍮石蓋不獲已情忘是非設有破斥須存禮樂不得自尊己德下視先賢須知草剏者難因修者易縱有舉非顯是不是自衒自媒故今疏文是非全少。",
    "X05n0232_002:0707a22_14": "●第十均融始末者然造疏大體皆初重後輕若更廣開門庭消文疎略至於弘闡聖旨多沈今以大經九會始末深玄逢義即明不揀初後但初已釋不後重明故義科章門落落星布使初中後善始末可觀也略述製疏有斯十意故忘軀靈境仰述玄猷本意皆為眾生得同普賢諸佛耳。",
    "X05n0232_002:0707b04_15": "▲迴茲勝善下第三二句迴施眾生者前之二句作疏所為為於眾生此段通迴歸依之益及所成德製疏之功儻一句冥合聖心盡為眾生得大覺圓明涅槃常樂耳。",
    "X05n0232_002:0707b08_0": "▲將釋經義總啟十門一教起因緣二藏教所攝三義理分齊四教所被機五教體淺深六宗趣通局七部類品會八傳譯感通九總釋經題十別解文義。",
    "X05n0232_002:0707b11_0": "將釋已下第三開章釋文十門之內前八義門後二正釋以經題目即是文故亦可九皆義門題目通一部故十門生起者夫聖人設教言不虗發動必有由非大因緣莫宣斯典故受之以教起因緣二者因緣既興有所起教佛教雖廣不出三藏十二分教未委此經三藏教等何藏教攝故舉藏教之總名含攝華嚴之別教故受之以藏教所攝三已知此經修多羅攝具十二分然其藏教皆通權實揀權取實唯圓教收未知圓義深淺寬狹故受之以義理分齊四既知圓義包博冲深未審此深被何根器故受之以教所被機五既知深義正被圓機未知其詮何為體性故受之以教體淺深六能所文義已知該羅未審所宗尊崇何義故受之以宗趣通局七既知旨趣冲深未委能詮文言廣狹故受之以部類品會八既知部類廣則無盡略乃百千未知傳譯何年有何感應使宗承有緒知勝益可歸故受之以傳譯感通九大旨既陳隨文解釋先明總目包盡難思故受之以總釋經題十總意雖知在文難曉使沈隱之義彰乎翰墨宗通之理見乎百千故受之以別解文義。",
    "X05n0232_002:0707c07_0": "▲初因緣者夫聖人設教必有由致若須彌巨海大因緣為搖動今搖如來融金之德山動深廣之知海非小緣矣故下經云非以一緣非以一事如來出現而得成就出現本為大華嚴故。",
    "X05n0232_002:0707c11_0": "初因緣者下疏文有二一生起大意二先因下開章別釋前中有三一正釋二引證三解妨初中又三初法。",
    "X05n0232_002:0707c13_1": "▲次若須彌下喻。",
    "X05n0232_002:0707c13_2": "▲後今搖如來下合如來合山智慧合海此文意出智論今轉勢用之智論中問曰佛以何因緣故說般若波羅蜜經諸佛不以無事及小事小因緣而自發言譬如須彌山王不以無事及小事小因緣故動今以何等大因緣故說般若波羅蜜經此中論意即以說般若為動須彌今開須彌約能說人智海通能所說動能說之佛智說如來之智海並即不共般若又於經中廣說佛身及與佛智故佛及智並通所說。",
    "X05n0232_002:0707c21_3": "▲言故下經下二引證也。",
    "X05n0232_002:0707c22_4": "▲言出現本為下三解妨也有伏難云非一緣等乃明出現之緣今證說經豈為愜當故今通云出現本為一大事因緣一大事因緣即華嚴佛智明知出現之緣即華嚴緣也。",
    "X05n0232_002:0708a02_0": "▲先因後緣各開十義以顯無盡。",
    "X05n0232_002:0708a03_0": "先因後緣各開十義者此下第二開章別釋於中三謂標釋結標可知。",
    "X05n0232_002:0708a05_0": "▲因十義者一法應爾故二酬宿因故三順機感故四為教本故五顯果德故六彰地位故七說勝行故八示真法故九開因性故十利今後故。",
    "X05n0232_002:0708a08_0": "因十義下雙釋先因中三初列次釋後因上十義下結屬會釋。",
    "X05n0232_002:0708a10_0": "▲言法爾者夫王道坦坦千古同規一乘玄門諸佛齊證故一切佛法爾皆於無盡世界常轉如是無盡法輪令諸眾生返本還源窮未來際無有休息。",
    "X05n0232_002:0708a13_0": "言法爾者下釋也即為十段今初法爾疏文分四一正釋二引證三結釋四解妨初文可知。",
    "X05n0232_002:0708a15_0": "▲故不思議品中明一切諸佛能於一身化現不可說不可說佛剎微塵數頭一一頭化爾所舌一一舌出爾所音聲乃至文字句義一一充滿一切法界無有窮盡。",
    "X05n0232_002:0708a19_0": "故不思議下引證此即第四十七經第五大那羅延幢勇健法云佛子一切諸佛能於一身等乃至已下中間應云法界眾生靡不皆聞一一音聲演爾所修多羅藏一一修多羅藏演爾所法一一法有爾所文字句義如是演說盡爾所劫盡是劫已復更演說盡爾所劫如是次第乃至盡於一切世界微塵數盡一切眾生心念數未來際劫猶可窮盡如來化身所轉法輪無有窮盡所謂智慧演說法輪斷諸疑惑法輪照一切法法輪開無礙藏法輪令無量眾生歡喜調伏法輪開示一切諸菩薩行法輪高昇圓滿大智慧日法輪普然照世智慧明燈法輪辯才無畏種種莊嚴法輪如一佛身以神通力轉如是等差別法輪一切世法無能為喻如是盡虗空界一一毛端分量之處有不可說不可說佛剎微塵數世界一一世界中念念現不可說不可說佛剎微塵數化身一一化身皆亦如是所說音聲文字句義一一充滿一切法界其中眾生皆得解了而佛言音無變無斷無有窮盡是為諸佛第五大那羅延幢勇健法今疏略引耳上鈔中爾所字經中皆是不可說不可說佛剎微塵數字。",
    "X05n0232_002:0708b16_0": "▲斯則處以毛端橫該法界時以剎那竪窮劫海處則頓起時則常起不待別因。",
    "X05n0232_002:0708b18_0": "斯則下三結釋也結釋經文成初正說於中初二句正結後處則下覆釋法界齊起為頓如月入百川非從東向西等故長時不斷曰常無暫間斷故既常既遍故不待別因也。",
    "X05n0232_002:0708b22_0": "▲但隨見聞說有初成九會之別諸慈悲者於無盡中略此流傳。",
    "X05n0232_002:0708b24_0": "但隨見聞下四釋妨謂有伏難云既橫竪該羅說窮時處何有初成之始九會之終故為此通於中二先正解妨可知。",
    "X05n0232_002:0708c03_0": "▲令尋於此見無邊法。",
    "X05n0232_002:0708c04_0": "後令尋於此下重通再難難云略本至少安窮無盡之理故為此通以見理圓融故見少能窮無盡有法喻合。",
    "X05n0232_002:0708c07_0": "▲如觀牗隙見無際空。",
    "X05n0232_002:0708c08_0": "▲而此時處即同無盡。",
    "X05n0232_002:0708c09_0": "▲以一處即一切處一時即一切時故。",
    "X05n0232_002:0708c10_0": "以一處下釋成上義時處既一多相即法豈一不含多。",
    "X05n0232_002:0708c12_0": "▲二酬宿因者。",
    "X05n0232_002:0708c13_0": "二酬宿因等者疏文分五一標舉章門。",
    "X05n0232_002:0708c14_0": "▲何以法爾如是轉耶宿因深故。",
    "X05n0232_002:0708c15_0": "二何以下攝前起後。",
    "X05n0232_002:0708c16_0": "▲夫根深則果茂源遠則流長宿因既深教起亦大。",
    "X05n0232_002:0708c17_0": "三夫根深下標因深廣。",
    "X05n0232_002:0708c18_0": "▲深大云何我佛世尊創躡玄蹤棲神妙寂悲智雙運行願齊周是以妄想弗剪而廓徹性空靈鑑匪磨而頓朗萬法乃以無障礙解脫闡斯妙門。",
    "X05n0232_002:0708c21_0": "四深大云何下釋成深廣。",
    "X05n0232_002:0708c22_0": "▲宿因雖多略有二種。",
    "X05n0232_002:0708c23_0": "五宿因雖多下開章別釋於中先標章。",
    "X05n0232_002:0708c24_0": "▲一者大願力故現相品云毗盧遮那佛願力周法界一切國土中恒轉無上輪兜率偈云如來不出世亦無有涅槃以本大願力示現自在法諸會佛加皆言願力及餘諸文誠證非一。",
    "X05n0232_002:0709a04_0": "▲二者昔行力故謂無量劫依願起行行成得果方能頓演故主山神偈曰往修勝行無有邊今獲神通亦無量法門廣闢如塵數悉使眾生深悟喜。",
    "X05n0232_002:0709a07_0": "後別釋可知。",
    "X05n0232_002:0709a08_0": "▲三順機感者。",
    "X05n0232_002:0709a09_0": "三順機感者文中分六一標章。",
    "X05n0232_002:0709a10_0": "▲謂昔因法爾雖能常遍約可流傳皆由機感離機說法無所用故。",
    "X05n0232_002:0709a12_0": "二躡前起後。",
    "X05n0232_002:0709a13_0": "▲其猶上有白日下資澄潭潭清影現機感應生。",
    "X05n0232_002:0709a14_0": "二其猶下約喻顯相。",
    "X05n0232_002:0709a15_0": "▲故兜率偈云見佛亦復然必假眾善業十方諸佛告功德林言及諸菩薩眾善根力故解脫月云此眾無諸垢志解悉明深等皆是機感。",
    "X05n0232_002:0709a18_0": "四故兜率下引經證成。",
    "X05n0232_002:0709a19_0": "▲廣顯機感如第四所被機中。",
    "X05n0232_002:0709a20_0": "五廣顯下指略在廣。",
    "X05n0232_002:0709a21_0": "▲然此機感通於現未諸會當機即是現在今之聞者是未來機。",
    "X05n0232_002:0709a23_0": "六然此下揀定於機言今之聞者是未來機者望說經時是未來故故發心品中十方法慧白佛言我等悉當護持此法令未來世一切菩薩未曾聞者皆悉得聞亦是未來機也。",
    "X05n0232_002:0709b03_0": "▲四為教本者。",
    "X05n0232_002:0709b04_0": "四為教本者文三初標章次總彰大意三然亦有二下開章別釋。",
    "X05n0232_002:0709b06_0": "▲謂非海無以潛流非本無以垂末。",
    "X05n0232_002:0709b07_0": "大意中初二句立理故出現品云譬如大海潛流四天下地有穿鑿者無不得水彼喻佛智普入眾生身心今借用之斯即喻也非本無以垂末者法說如無海本不能流末無其本月無影入於百川無有法身豈能垂於應化故無有根本之法何有隨宜之談。",
    "X05n0232_002:0709b13_0": "▲將欲逐機漸施末教先示本法頓演此經。",
    "X05n0232_002:0709b14_0": "後將欲下兩句正釋為本之義故天台指為乳教乳是酪等諸味本故。",
    "X05n0232_002:0709b16_0": "▲然亦有二一為開漸之本出現品云如日初出先照高山故。",
    "X05n0232_002:0709b18_0": "出現品云等者彼文云譬如日出先照須彌山等諸大高山次照黑山次照高原然後普照一切大地日不作念我先照此後照於彼但以山地有高下故照有先後如來應正等覺亦復如是成就無邊法界智輪常放無礙智慧光明先照菩薩摩訶薩等諸大山王次照緣覺次照聲聞次照決定善根眾生隨其心器示廣大智然後普照一切眾生乃至邪定亦皆普及為作未來利益因緣令成熟故而彼如來大智日光不作是念我當先照菩薩大行乃至後照邪定眾生但放光明平等普照無礙無障無所分別釋曰始成便說華嚴是照菩薩山王此明先大後小。",
    "X05n0232_002:0709c06_0": "▲二為攝末之本。",
    "X05n0232_002:0709c07_0": "二為攝末之本者於中二初標名華嚴未有末之可攝以法華攝末歸本歸華嚴故故為本也。",
    "X05n0232_002:0709c09_0": "▲如日沒時還照高山故。",
    "X05n0232_002:0709c10_0": "言如日等者二義取出現經意以證而無此文即是法華所明先小後大及三時五時之教後後勝於前前法華涅槃唯明一極為照菩薩。",
    "X05n0232_002:0709c13_0": "▲無不從此法界流無不還歸此法界故。",
    "X05n0232_002:0709c14_0": "無不從此下三雙證上二先引攝論後引法華初引攝論從法界流即證開漸之本無不還歸此法界故即證攝末之本此以義證教謂論所明報化身等皆從法身生還歸於法身法身等即義今以法身類於華嚴故云義證教也。",
    "X05n0232_002:0709c19_0": "▲法華亦云始見我身聞我所說即皆信受入如來慧此漸本也次云除先修習學小乘者即開漸也又云我今亦令得聞是經入於佛慧即攝末歸本也。",
    "X05n0232_002:0709c22_0": "法華亦云下引法華證故下吉藏引此立三種法輪第一名根本法輪第二名枝末法輪第三名攝末歸本法輪文中便引便釋三節具也。",
    "X05n0232_002:0710a01_0": "▲斯則法華亦指此經以為本矣。",
    "X05n0232_002:0710a02_0": "言斯則下結成本義若自立為本恐義未明法華指此為本本義方顯始見入於佛慧既即華嚴亦令得聞法華入於佛慧豈非指初為本又法華第一云於一佛乘分別說三亦是從本流末即指華嚴為一佛乘分別說昔之三三即鹿野四諦等既不指華嚴為本鹿野之前以何為一乘耶。",
    "X05n0232_002:0710a08_0": "▲五顯果德者謂此本法中顯佛勝德令諸菩薩信向證故。",
    "X05n0232_002:0710a10_0": "▲不識寶玉不得其用。",
    "X05n0232_002:0710a11_0": "▲不知此德安能仰求。",
    "X05n0232_002:0710a12_0": "五顯果德者疏文分二初總明大意有法喻合可知。",
    "X05n0232_002:0710a14_0": "▲然果德有二一依果謂華藏世界海等二正果如來十身等此二無礙以為佛德。",
    "X05n0232_002:0710a16_0": "後然果德有二下開章別釋於中亦二先正釋可知。",
    "X05n0232_002:0710a18_0": "▲然依正無礙通有六句一依內現依如塵中剎海二正內現正如毛孔現佛三正內現依四依內現正五依內現依正六正內現正依其文非一。",
    "X05n0232_002:0710a21_0-0": "後然依正無礙下融通於中三初約用互在以明六句次約體相即以明四句後隨舉一門下雙結體用言然依正無礙通有六句至其文非一者初約用也初二指事令曉餘但列名然即相入相在之義義分齊中廣明而相入各有分圓若約圓說應言剎中有剎今欲顯勝舉塵毛之分以攝剎身之總也言其文非一者謂第六經法界普明慧菩薩偈云佛剎微塵數如是諸國土能令一念中一一塵中現即第一句依中現依也成就品云一微塵中多剎海處所各別悉嚴淨如是無量入一中一一區分無雜越亦第一句也現相品云如來一一毛孔中一切剎塵諸佛座菩薩眾會共圍遶演說普賢之勝行即第二句正內現正也迴向品云一毛孔中悉明見不思議數無量佛一切毛孔皆如是普禮一切世間燈僧祇品云於一微細毛端處有不可說諸普賢如一毛端一切爾如是乃至遍法界皆第二句也又云於一微細毛孔中不可說剎次第入毛孔能受彼諸剎諸剎不能通毛孔即第三句正內現依也現相品云如來安坐菩提座一毛示現多剎海一一毛現悉亦然如是普周於法界亦第三句也第五經普賢偈云如於此會見佛座一切塵中悉如是佛身無去亦無來所有國土皆明現即第四句依內現正也現相品云一切剎土微塵數常現身雲悉充滿普為眾生放大光各雨法雨稱其心亦第四句也又云一一塵中無量身復現種種莊嚴剎一念沒生普令見獲無礙意莊嚴者即第五句依內現依正也僧祇品云一微塵中能悉有不可言說蓮華界一一蓮華世界中賢首如來不可說亦第五句也世界成就品云一毛孔內難思剎等微塵數種種住一一皆有遍照尊在眾會中宣妙法即第六正內現正依也現相品云一切諸佛土一一諸菩薩普入於佛身無邊亦無盡成就品云一切剎土入我身所住諸佛亦復然汝應觀我諸毛孔我今示汝佛境界皆第六句也。",
    "X05n0232_002:0710c08_0": "▲又有四句一或唯依佛即剎故二或唯正剎即佛身故三俱四泯思之可知。",
    "X05n0232_002:0710c10_0": "又有四句等者第二約體四句也相即互亡故無有六一佛即剎者佛體即是法性土癈己從他佛體虗故土外無佛性無二故二剎即佛者剎體即是法性身故癈他從己剎體虗故佛外無剎性無二故由性無二以性融相故身剎相即三俱者謂有身有土不壞相故若無身土無可相即故四泯者諸佛即剎故非佛剎即佛故非剎以互奪故。",
    "X05n0232_002:0710c17_0": "▲隨舉一門即攝一切並如下說。",
    "X05n0232_002:0710c18_0": "隨舉一門者三雙結體用以即入二門無二體故體外無用唯相即故用外無體唯相入故如無鏡外之明明外之鏡故言並如下說者即指義分齊中。",
    "X05n0232_002:0710c21_0": "▲六彰地位者為顯菩薩修行佛因一道至果有階差故。",
    "X05n0232_002:0710c23_0": "六彰地位者疏文二初總彰大意後開章別釋前中二先順明來意。",
    "X05n0232_002:0711a01_0": "▲夫聖人之大寶曰位若無此位行無成故。",
    "X05n0232_002:0711a02_0": "後夫聖人下立理反成聖人之大寶曰位者即周易下繫云天地之大德曰生聖人之大寶曰位注云夫無用則無所寶有用則有所寶也無用而常足者莫大乎道有用而弘道者莫大乎位故云聖人之大寶曰位也言若無此位行無成者即反成須位也。",
    "X05n0232_002:0711a08_0": "▲此亦二種一行布門立位差別故。",
    "X05n0232_002:0711a09_0": "此亦二種下二開章別釋也於中三一正釋二會融三引證初中先釋行布言行布者行列分布階降淺深如第二會明信三明住四明行五明向六明地七明等妙前非是後後非是前故言行布。",
    "X05n0232_002:0711a13_0": "▲二圓融門一位即攝一切位故。",
    "X05n0232_002:0711a14_0": "▲一一位滿即至佛故。",
    "X05n0232_002:0711a15_0": "後釋圓融言圓融者圓滿融通疏釋有二初正釋二引證前中自有二義一者疏云一位即攝一切位故者此總辨相攝謂四十二位之中隨舉一位即攝一切如初發心住即攝餘九住及行向地等二者疏云一一位滿即至佛故者此別明五位互攝如初住攝於初行初迴向初地第二住攝第二行第二迴向第二地等第十住滿則攝十行滿十向滿十地滿第十住滿稱灌頂位第十地滿亦灌頂成佛十行智度圓十地智度滿海幢比丘頂出諸佛說法灌頂住後即明佛者即其事也前唯約理行圓融此兼明行證相似。",
    "X05n0232_002:0711b02_0": "▲初地云一地之中具攝一切諸地功德信該果海初發心時便成正覺等。",
    "X05n0232_002:0711b04_0": "初地云下二引證也文有三節一云一地之中具攝一切諸地功德者此約當位之中自一攝十也以一例諸位位皆然上正引文。",
    "X05n0232_002:0711b06_1": "▲二云信該果海者此明五位互攝如賢首品中乃至則得灌頂而昇位等此即義引為證。",
    "X05n0232_002:0711b08_2": "▲三初發心時便成正覺者正明以初攝後通於二義若住滿成佛即是當位以初攝後若究竟成佛即異位相望以初攝後如四十二字門初阿具後荼也上來總有三義一舉一總攝五十二位二舉一位攝五位三舉初攝後復應有以後攝初初後攝中中攝初後一攝一切一切攝一一攝一一切攝一切如理思之上云初發心時便成正覺即是正引經文梵行品云若諸菩薩能與如是觀行相應於諸法中不生二解一切佛法疾得現前初發心時即得阿耨多羅三藐三菩提知一切法即心自性成就慧身不由他悟今略引耳。",
    "X05n0232_002:0711b20_0": "▲然此二無礙以行布是教相施設圓融是理性德用。",
    "X05n0232_002:0711b22_0": "然此二無礙下會融也於中二初辨定其相二正明會融前中有二對行布圓融以教對理以相對性下正圓融但融性相初對謂約能詮教道則行布不同約所詮之理則圓融無礙第二對就所詮中約相則深淺不同約性則融通無二言德用者即德相業用也。",
    "X05n0232_002:0711c04_0": "▲相是即性之相故行布不礙圓融性是即相之性故圓融不礙行布。",
    "X05n0232_002:0711c06_0": "▲圓融不礙行布故一為無量行布不礙圓融故無量為一。",
    "X05n0232_002:0711c08_0": "▲無量為一故融通隱隱一為無量故涉入重重。",
    "X05n0232_002:0711c09_0": "相是即性之相故下正明會融文有三番第一番直明無礙第二番更互相成謂無量本是約相行布圓融本是一理平等今圓融既不礙行布故成無量之德下句反此可知第三番從無量為一故融通隱隱下明相成而不失本相無量為一故融通而不失本相故隱隱然似有一為無量故重重不失一相故能涉入。",
    "X05n0232_002:0711c16_0": "▲故世親以六相圓融上下之文非一。",
    "X05n0232_002:0711c17_0": "故世親下第三引證此引論證即總同成別異壞由此故得舉一全收至下廣明次云上下之文非一者雙引經疏若望經則唯是下文若望疏文通指一經上下耳。",
    "X05n0232_002:0711c21_0": "▲七說勝行者欲登妙位非行不階故君子不患無位患己不立。",
    "X05n0232_002:0711c23_0": "七說勝行者疏文亦二先明大意後開章解釋前中初二句依內教正釋後二句引外事證成即論語第二彼下二句云不患莫己知求為可知也包氏注曰求善道而學行之則人知已今引證此求為可知及所能立皆是行也上兩句行成得位下兩句行成得名今為證位故但引前耳。",
    "X05n0232_002:0712a05_0": "▲行亦二種一頓成諸行一行一切行。",
    "X05n0232_002:0712a06_0": "行亦二種下開章釋也先釋後融前中明頓成中先正明。",
    "X05n0232_002:0712a08_0": "▲故十住品云一即是多多即一等普賢行品說一斷一切斷等故。",
    "X05n0232_002:0712a10_0": "故十住下後引證言一斷一切斷等者等取一障一切障一修一切修一證一切證故普賢行品初說十句若成此十則頓成五十種行一念嗔心起百萬障門生故偈中云不可說諸劫即是須臾頃莫見修與短究竟剎那法皆以圓融故妙嚴品云一法門中無量門無量千劫如是說所演法門廣大義普運光天之所了。",
    "X05n0232_002:0712a17_0": "▲二遍成諸行此即行布謂自大菩提心體相功德乃至等覺中行。",
    "X05n0232_002:0712a19_0": "二遍成諸行下釋行布從始迄終故云乃至則五位所行皆此攝也菩提心為始體即三心謂一直心正念真如法故二深心樂修一切諸善行故三大悲心救護一切苦眾生故七十八經云菩提心燈大悲為油大願為炷光照法界光即直心炷即深心多以三心為體上求下化照理起行不出此故言相者即無相為相同法界相無分量相無齊限相也言功德者無德不收故發心品十種大喻百門校量亦不及少分七十八一卷廣以喻歎亦不能盡賢首品云若有菩薩初發心誓求當證佛菩提彼諸功德無邊量不可稱量無與等發心品云發心功德不可量眾智共說無能盡又云菩薩發心功德量億劫稱揚不可盡以出一切諸如來獨覺聲聞安樂故等皆發心功德也又云欲見十方一切佛欲施無量功德藏欲滅眾生諸苦惱宜應速發菩提心此上三事皆是菩提心為萬行之本故首明之即此發心便名為行。",
    "X05n0232_002:0712b12_0": "▲此二無礙例如位說。",
    "X05n0232_002:0712b13_0": "此二礙下第二融通可知。",
    "X05n0232_002:0712b14_0": "▲八示真法故者欲成行位須解法理不體理事行亦非真故兜率偈云不了法真實故諸佛興世。",
    "X05n0232_002:0712b16_0": "▲此亦二種一顯事理無礙法二顯事事無礙法並如義分齊說。",
    "X05n0232_002:0712b18_0": "八示真法下文亦有二先總明後開釋文含多義不異義分齊中教因總該故此略舉義深理要故別為一門。",
    "X05n0232_002:0712b21_0": "▲九開因性者謂上因果理事皆由眾生性有若性非金玉雖琢不成寶器。",
    "X05n0232_002:0712b23_0": "九開因性者文亦二先總後別總中先躡前起後。",
    "X05n0232_002:0712b24_0": "▲良以眾生包性德而為體依智海以為源。",
    "X05n0232_002:0712c01_0": "▲但相變體殊情生智隔。",
    "X05n0232_002:0712c02_0": "▲今令知心合體達本情亡故談斯經以為顯示。",
    "X05n0232_002:0712c03_0": "後良以下總相解釋於中有三初明因義本有恒沙性德本覺佛智無二體故以此為因二但相變下覆彼因義是須開示所以相變體殊者迷真如以成名相故情生智隔者失正智而成妄想故上對約境下對約心五法具矣三今令下正明開義知心空寂則即名相而合如體達本無住則妄想亡而正智生真本不可以功成要亡功而本就深源不可以行得必行盡而源成若寂照雙流則因性開矣性即知見知見性相並皆顯現故談已下結成開義。",
    "X05n0232_002:0712c13_0": "▲亦有二種一以言顯示令其知有二使其修行悟入顯現。",
    "X05n0232_002:0712c15_0": "亦有二下別釋以言顯示令其知有者唯明示義如示貪女宅中寶藏未見未證使其修行義通開示不知令知名之為性未證能證稱之為入顯現之言對於開義。",
    "X05n0232_002:0712c19_0": "▲如下破塵出經卷等。",
    "X05n0232_002:0712c20_0": "如下破塵下引證下經云如有大經卷量等三千界在於一塵內一切塵悉然有一聰慧人淨眼悉明見破塵出經卷廣饒益眾生佛智亦如是遍在眾生心妄想之所纏不覺亦不知諸佛大慈悲令其除妄想如是乃出現饒益諸菩薩等即其義也。",
    "X05n0232_002:0713a01_0": "▲亦如法華經云唯以一大事因緣故出現於世所謂開示悟入佛之知見眾生等有故言唯一。",
    "X05n0232_002:0713a03_0": "言唯以一大事因緣故者即引他經大乘法師但云事物體事事義道理隨應皆得今略釋之無二無三故名為一佛因佛果故稱為大因果幹能令物解脫並稱為事言因緣者如來因此緣此故出現耳又因緣者屬於大事正因佛性為因緣因佛性為緣了因所了為因生因所生為緣斯則大事通因通果因緣但語於因因即種性之義故彼經云佛種從緣起萬行為緣起斯佛種成菩提故言所謂開示下義引彼經具云舍利弗云何名諸佛世尊唯以一大事因緣故出現於世舍利弗諸佛世尊欲令眾生開佛知見使得清淨故出現於世欲示眾生佛之知見故出現於世欲令眾生悟佛知見故出現於世欲令眾生入佛知見道故出現於世廣釋如別略釋如下言眾生等有故言唯一者隨難唯解一字耳。",
    "X05n0232_002:0713a18_0": "▲十利今後者既等有其分故廣利無邊。",
    "X05n0232_002:0713a19_0": "十利今後者文中亦二先躡前總辨。",
    "X05n0232_002:0713a20_0": "▲此亦二種一利今即佛在當機二利後即今之聞見發心品云我等諸佛護持此法令未來世一切菩薩未曾聞者皆悉得聞。",
    "X05n0232_002:0713a23_0": "後此亦下開章別明文分為三初約時分二可知次此益復二下約行分二後又此利益下對前辨異。",
    "X05n0232_002:0713b02_0": "▲此益復二一令得見聞為堅種故出現品云如人食少金剛終竟不銷等。",
    "X05n0232_002:0713b04_0": "二中疏云終竟不銷等者等取餘經餘經云要穿其身出在於外何以故金剛不與肉身雜穢而同止故於如來所種少善根亦復如是要穿一切有為諸行煩惱身過到於無為究竟智處何以故此少善根不與有為諸行煩惱而共住故。",
    "X05n0232_002:0713b09_0": "▲二令起行成證入故出現又云設有菩薩無量百千億那由他劫行六波羅蜜修習種種菩提分法若未聞此如來不思議大威德法門或時聞已不信不解不順不入不得名為真實菩薩以不能生如來家故若聞此法信解隨順悟入當知此人生如來家乃至深入如來無礙境界。",
    "X05n0232_002:0713b15_0": "▲良以有作之修多劫終成敗壞無心體極一念便契佛家賢首品云十剎塵數如來所悉皆承事盡一劫若於此品能誦持其福最勝過於彼等。",
    "X05n0232_002:0713b18_0": "二令起行成證入故下文二初正釋後良以有作下釋成今初疏云乃至深入如來等者中間經云隨順一切如來境界具足一切諸菩薩法安住一切種知境界遠離一切諸世間法出生一切如來所行通達一切菩薩法性於佛自在心無疑惑住無師法深入如來無礙境界故云乃至。",
    "X05n0232_002:0713b24_0": "▲又此利益別對前九成十種益謂一聞法爾則知常遍成見聞益二聞本行願學佛發興成發心益三聞機感知法由善起成造修益四聞為本知其義圓成頓得益五聞果德則信樂願齊成滅障益六聞位期心證入成攝位益七聞行發意修行成起行益八聞法決須解了成稱性益九聞因知一切皆同成轉利益十總具前九成速證益故前九因皆為今益。",
    "X05n0232_002:0713c07_0-0": "又此利益下對前辨異所以辨異者亦為揀濫故以利今後義似順機感機感亦有二世機故故上又明約行分二已是異前但約時故又順機多約於所利益多約於能又順機但是別義利益通於十義即總別之異故對前九別成斯十益也於中二先別對前後亦可已下通申本義今初此十種益出於旨歸但次第不同耳彼次第云一見聞益二發心益三起行益四攝位益五速證益六滅障益七轉利益八造修益九頓得益十稱性益此依從淺至深自利自他等而為其次今疏順前九門展轉相生後能成前以為次第耳然見聞等實通十因欲顯別義隨便逐勝以別配耳一以法爾常說遍說便能觸目對境一切時中常如法見所引經文如前總中又出現品云佛子譬如雪山有藥王樹名曰善見若有見者眼得清淨若有聞者耳得清淨等佛子如來應正等覺無上藥王亦復如是能作一切饒益眾生若有得見如來色身眼得清淨若有得聞如來名號耳得清淨等又云佛子我今告汝設有眾生見聞於佛業障纏覆不生信樂亦種善根無空過者乃至究竟入於涅槃上雖明見佛佛是華嚴佛故舌根嘗法味故賢首品云此法希有甚奇特若人聞已能忍可能信能受能讚說如是所作甚為難等兜率偈讚品云設於念念中供養無量佛未知真實法不名為供養若聞如是法諸佛從此生雖經無量苦不捨菩提行一聞大智慧諸佛所入法普於法界中成三世導師明知見聞其益深矣言發心益者若不聞此不能發心設有發心不得尊勝以初發心時便成正覺等故義如前引言造修益者謂聞此普法便能造修一行一切行故如前引出現品云多劫修行不聞此法非真修故言頓行益者如下六千比丘言下獲於十眼善財童子一生能圓諸位法界品初菩薩頓證等並如教迹中引言滅障益者即一斷一切斷如隨好品天皷教以等法界三業悔過結云若如是知是真實懺悔一切罪惡悉得清淨說此法時百千億那由他佛剎微塵數世界中兜率陀諸天子得無生法忍又諸天子以香華等供佛而成大益又云其諸香雲普雨無量佛剎微塵數世界若有眾生身蒙香者其身安樂譬如比丘入第四禪一切業障皆得消滅若有聞者彼諸眾生於色聲香味觸其內具有五百煩惱其外亦有五百煩惱貪行多者二萬一千瞋癡等分亦然了知如是悉是虗妄如是知已成就香幢雲自在光明清淨善根等皆滅障益也言攝位益者如前位中具明言起行益者如普賢行品云菩薩摩訶薩得聞此法少作方便疾得阿耨多羅三藐三菩提以一行一切行故如前行中具引言稱性益者謂依此普法一切眾生無不皆悉稱其本性佛果海中舊來益竟故出現品云如來成正覺時於其身中普見一切眾生成正覺乃至普見一切眾生入涅槃皆同一性所謂無性若不稱性豈得然耶言轉利益者如第一重地獄天子得益竟展轉成三重之益後二即轉利益也如上滅障即第二重亦是轉利益所望處別故為滅障第三重云若有眾生見其蓋者種清淨金網轉輪王位一恒河沙善根佛子菩薩住此轉輪王位於百千億那由他佛剎微塵數世界中教化眾生乃至云若有蹔得遇斯光明必獲菩薩第十地位以先修行善根力故皆轉利益言速證益者如前教迹中一生圓曠劫之果中辨言故前九因皆為今益者結也。",
    "X05n0232_002:0714b19_0": "▲亦可前一一門皆成十益可以意得。",
    "X05n0232_002:0714b20_0": "亦可前一一門皆成十益者此第二意却是正意上但隨宜耳。",
    "X05n0232_002:0714b22_0": "▲因上十義故此教興發心品中有十所因彼云以佛神力故世尊本願力故等因緣相參對會因緣可以意得。",
    "X05n0232_002:0714c01_0": "因上十義故此教興下第三結屬會釋也此上結屬下會釋經文彼經具云其說法者同名法慧悉以佛神力故世尊本願力故為欲顯示佛法故為以智光普照故為欲開闡實義故為令證得法性故為令眾會悉歡喜故為欲開示佛法因故為得一切佛平等故為了法界無有二故說如是法十因舉二故有等言言因緣相參者神力是緣餘皆是因故云相參今略舉二即有因緣以疏對彼因緣易知故云可以意得。",
    "X05n0232_002:0714c10_0": "▲第二明說經緣者一切經首說時方人等皆是緣起。",
    "X05n0232_002:0714c12_0": "第二明說經緣等者疏文分二先引例總明後今有十緣下開章別釋前中謂六成就中信聞二種屬於阿難在佛滅後結集時安不為經緣餘四成就為經緣起說必依時要有方處人通說聽即佛及眾四義足矣問智論云說時方人令生信故何以今言為緣起耶答六中初二唯屬證信後四義有兩兼阿難引之為生物信當時無此教不得興故為緣起今十緣中具有此四。",
    "X05n0232_002:0714c20_0": "▲今有十緣一依時二依處三依主四依三昧五依現相六依說者七依聽者八依德本九依請者十依加者。",
    "X05n0232_002:0714c23_0": "今有十緣下開章別釋中二先列後釋今初依時下釋疏文分四一大意二開章三融會四廣如旨歸一句出法源。",
    "X05n0232_002:0715a02_0": "▲今初依時夫心冥至道則渾一古今法界無生本亡時分經偈云如來得菩提實不繫於日。",
    "X05n0232_002:0715a04_0": "今初分二先拂迹顯實後就德顯圓前中言夫心冥至道則混一古今者此約人顯實法界下約法顯實心與理冥契則無今古之相故肇公云古今通始終同窮本極末浩然大均生公法華疏云古亦今也今亦古矣言法界無生等者就法顯實也有生則屬三世便即有時無生則無三世剎那安有時分故出現品云真如離妄恒寂靜無生無滅普周遍等言下經偈云下引經證略舉人證耳即兜率實幢偈也彼具云眾生如是說某日佛成道如來得菩提實不繫於日法界品云菩薩智輪遠離一切分別網起一切障礙山不可以生死中長短染淨劫數顯示等其文非一。",
    "X05n0232_002:0715a16_0": "▲況無涯之說念劫圓融哉。",
    "X05n0232_002:0715a17_0": "況無涯之說等者第二就德顯圓無涯之說竪約長時故旨歸云常恒之說前後際而無涯念劫圓融者約一念即不可盡一念即無量劫無量劫即一念等故云爾也一念即多劫何定時之長短哉。",
    "X05n0232_002:0715a21_0": "▲今以無時之時略顯十重時別。",
    "X05n0232_002:0715a22_0": "今以無時之時略顯十重時別者此下第二開章解釋也就中三初上二句標次初唯下釋後於前下結。",
    "X05n0232_002:0715b01_0": "▲初唯一念二盡七日三遍三際四攝同類劫五收異類劫六以念攝劫七劫念重收八異類界時九彼此相入十以本收末謂以非劫為劫故。",
    "X05n0232_002:0715b04_0-0": "二釋中初唯一念者謂於一剎那頓遍無盡之處說無邊法二盡七日者謂初成道一七日中自受法樂第二七日頓說此經言三遍三際者謂盡前後際各無邊劫常恒周遍演說此經初無暫息上三易故疏但列名而已言四攝同類劫下以義稍隱故並加字旨歸但云四攝同類五收異劫六念攝劫七復重收八異界時九彼此相入十以本收末今加一字義則易見故並不釋唯釋第十耳言攝同類劫者於前無邊劫各攝同類如長劫唯攝長劫短劫唯攝短劫等言五收異類劫者謂長劫攝短劫等言六以念攝劫者於一念中即攝無邊同異類劫念念皆爾言七劫念重收者此上念念所攝劫中各以念成彼一一念亦各攝諸劫是則念念既其不盡劫劫亦復無窮如因陀羅網重重無盡也言八異類界時者上之七重且約一類世界如今娑婆一類今辨樹形江河形等無邊異類之剎剎既同處而有不同時亦同時而各別分齊盡彼時分常說此經言九彼此相入者即彼異類界所有時劫亦各別相收或同異類界時互相攝入若念若劫重重無盡同前四五六七於彼諸時常說此經言謂以非劫為劫者第十難見故以此句釋之以非劫為本劫即為末言非劫者離分限故如華藏世界以非劫為劫劫即非劫念等亦爾以時無長短離分限故以染時分說彼劫故以時無別體依法上立法既融通時亦隨爾故離世間品云菩薩摩訶薩知一切劫即是非劫而真實說一切劫數是為第六無等住故云非劫為劫。",
    "X05n0232_002:0715c07_0": "▲於前十時恒演此經。",
    "X05n0232_002:0715c08_0": "於此無量時劫常說華嚴。",
    "X05n0232_002:0715c09_0": "▲又此十種隨一圓收。",
    "X05n0232_002:0715c10_0": "又此十種者此下第三融會也於中三初此上二句正融會也。",
    "X05n0232_002:0715c12_0": "▲依此說時則無始終。",
    "X05n0232_002:0715c13_0": "二依此說時下通妨難此上牒疑情既無始終何有初成之始九會之終。",
    "X05n0232_002:0715c15_0": "▲亦隨見聞說初成等如前法爾中辨。",
    "X05n0232_002:0715c16_0": "亦隨見聞下會釋也疏指前通又此一部即是無邊法海以下皆結通無分齊故一部即是一切說故。",
    "X05n0232_002:0715c19_0": "▲若依此時則逈異餘教。",
    "X05n0232_002:0715c20_0": "▲而餘教時不出於此。",
    "X05n0232_002:0715c21_0": "▲或說三七六七等隨見聞故。",
    "X05n0232_002:0715c22_0": "若依此時下三顯勝能於中又三初揀他顯勝次而餘教下會他顯勝後或說下再通妨難難云彼有三七等殊云何不出於此故今通云皆是此經之時隨見聞故。",
    "X05n0232_002:0716a02_0": "▲廣如旨歸。",
    "X05n0232_002:0716a03_0": "廣如下四出法之源。",
    "X05n0232_002:0716a04_0": "▲第二依處者夫智窮真際能所兩忘假說依真而非國土。",
    "X05n0232_002:0716a06_0": "第二說經處疏文有四第一總彰大意第二敘昔順違第三句數圓融第四別明處異初中有三初拂迹顯實二融通顯圓三依義建立今初至而非國土即拂迹顯實謂既亡能所何有能依之佛所依之處普賢三昧品云普賢身相如虗空依真而住非國土猶是假說以真無能所無可依故。",
    "X05n0232_002:0716a12_0": "▲況剎塵即入染淨參融圓滿教之普周難以分其處別。",
    "X05n0232_002:0716a14_0": "況剎塵即入下第二融通顯圓無能所依尚通實頓二教實教頓教尚離處所況於圓教耶剎塵即入即下通局交徹二四句染淨參融即下淨穢無礙二四句圓滿教下總結難思。",
    "X05n0232_002:0716a18_0": "▲然真非事外不壞所依以上無時之時遍此非處之處。",
    "X05n0232_002:0716a20_0": "然真非下第三依義建立不壞相故不妨立時然旨歸約處先已有處依此說經後辨其時疏家欲順六成就之次第故先明時耳。",
    "X05n0232_002:0716a23_0": "▲然有言此經在穢土說居摩竭等故有云處淨土說在華藏故有云如實義者二種身土無定異處即於一處見聞異故。",
    "X05n0232_002:0716b02_0": "然有言下第二敘昔順違於中二先正敘後上之下決斷前中第一師云既七處九會人三天四並居娑婆欲界之中明是穢也第二師云說此經時華藏世界六種震動又言其地堅固金剛所成娑婆土石諸山豈得將此為穢第三師但合上無礙謂感娑婆者對華藏而見娑婆感華藏者對娑婆而見華藏亦如螺髻所見自在天宮身子所見丘陵坑坎華藏品云譬如見導師種種色差別隨眾生心行見諸剎亦然。",
    "X05n0232_002:0716b11_0": "▲上之三義後一近宗。",
    "X05n0232_002:0716b12_0": "後決斷言後一近宗者且知剎該淨穢即二四句中之一句未窮玄妙故云近宗。",
    "X05n0232_002:0716b14_0": "▲然說此經處淨穢無礙通局交徹各二四句。",
    "X05n0232_002:0716b15_0": "然說此經處下第三句數圓融於中有三一雙標二雙釋三以麤例細初標可知。",
    "X05n0232_002:0716b17_0": "▲初淨穢中謂或唯染或唯淨如前二義或俱華藏內娑婆故或俱泯染淨相盡同一法界故。",
    "X05n0232_002:0716b19_0": "初淨穢中下雙釋先釋染淨二四句前一四句以本剎末剎相望成四句華藏為本剎世尊修因所嚴淨故剎種所持世界為末剎應眾生有故然末剎則狹本剎則寬末通淨穢本剎唯淨若寬狹相望自屬通局今論淨穢故但取末中染剎前二句可知第三句雙明本末故得稱俱不同前二說華藏即不言娑婆說娑婆即不論華藏今要明華藏之內娑婆如一莊嚴城中舉一小室耳上三皆約事明第四句唯約理說若理事相望則前三句皆末第四句獨為其本故華藏品云華藏世界海法界等無別莊嚴極清淨安住於虗空等。",
    "X05n0232_002:0716c06_0": "▲又或唯染摩竭等覆淨相故或唯淨其地金剛染相盡故或俱隱顯無礙故或俱非各相形奪二相盡故。",
    "X05n0232_002:0716c09_0": "又或唯染下第二四句隨取一剎即有四句不論本末染淨今正約娑婆染剎上論四句也即前三約淨穢虧盈後一約相盡理現若約機說者染就劣機見故淨就勝機見故俱約二人同見故剎體自在故俱非約頓機故亦唯約體故。",
    "X05n0232_002:0716c14_0": "▲次明通局交徹二四句者。",
    "X05n0232_002:0716c15_0": "次明通局二四句等者先標後釋。",
    "X05n0232_002:0716c16_0": "▲謂或局此一界故或通該十方故或俱即此即遍故或泯二相盡故。",
    "X05n0232_002:0716c18_0": "釋中前四句約一重平漫以論後四句約重重相攝以說又前四約以人望處論通局後四唯約說處論通局前中初二句唯約相說一謂此界七處說經二謂十方諸剎齊說三以相隨性故即一能遍如光明覺品彼云如此處見佛世尊座蓮華藏師子之座一方一切諸世界中各有百億閻浮提百億如來亦如是座此明一會即遍一切非是彼處各別有佛四即歸理平等。",
    "X05n0232_002:0717a02_0": "▲又或局此界攝一切故或通此入一切故或俱即攝即入故或泯形奪相盡故。",
    "X05n0232_002:0717a04_0": "後四句中初一約廣容門事含於理無礙故令一界即理能攝一切二約普遍門事如理遍令此一界隨所依理入一切剎三廣容即普遍故正攝之時便能遍入以此二門無異體故四泯同平等門法界之中俱不可得故。",
    "X05n0232_002:0717a09_0": "▲又以一塵例剎亦有四句可知。",
    "X05n0232_002:0717a10_0": "又以一塵下三以麤例細也引文如前依正融通中說。",
    "X05n0232_002:0717a12_0": "▲若從狹至寬略顯十處。",
    "X05n0232_002:0717a13_0": "若從狹至寬略顯十處下第四別明處異中文分為六一標數二初此下別釋三然上下總結四然說十住下釋妨五十餘佛同者下隨難重釋六又上十處下總融十義。",
    "X05n0232_002:0717a17_0": "▲初此閻浮七處九會而周法界如昇須彌品二周百億同類一界亦遍法界如光明覺品三遍異類樹形等剎四遍剎種五遍華藏六遍餘剎海若種若剎七遍前六類剎塵皆有同異類剎八盡虗空界容一一毛端之處各有無邊剎海九猶帝網十餘佛同。",
    "X05n0232_002:0717a22_0-0": "二中然其十名與旨歸小有不同旨歸云初此閻浮二周百億三盡十方四遍塵道五通異界六該剎塵七歸華藏八重攝剎九猶帝網十餘佛同今疏所以不同彼者以歸華藏即前染淨無礙故不立之故旨歸文云事盡理現染相盡故其該剎塵與遍塵道並皆是塵故第七中攝八重攝剎者亦明華藏中塵一一攝餘剎海亦不異於第一剎塵故並略之而加四五六以成十義彼三即此八彼五即此三此亦賢首略疏之中光明覺品中意參而用之耳言如昇須彌品者此文為證七處而周法界之言文云爾時世尊不離一切菩提樹下而上昇須彌向帝釋殿下云十方世界悉亦如是法慧偈云一切閻浮提皆言佛在中我等今見佛住於須彌頂十方悉亦然如來自在力皆遍法界之文也七處皆爾文中但三賢三天言不起而遍義如下疏言如光明覺品者此證百億遍法界法界皆有同類一界言同類者同有須彌大海鐵圍四洲二十八天各有百億故名同也故彼經云如是無數無量無邊無等不可數不可稱不可思不可量不可說盡法界虗空界所有世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來座蓮華藏師子之座十佛剎微塵數菩薩所共圍繞揀唯閻浮故云百億揀下異類故云同類一界言三遍異類樹形等剎者上二皆略釋下八唯列名而已而言等者等取江河迴轉形等經列二十形結有不可說不可說佛剎微塵數異類一一流類皆遍十方虗空法界與前須彌界等互不相礙各於其中轉斯法輪言四遍剎種者向明異類且舉百億中異類故今方明剎種然異類言雖通華藏言總意別言遍剎種者即取最中無邊妙華光香水海中普照十方熾然寶光明世界種其中攝二十重佛剎微塵數結有不可說佛剎微塵數世界於中布列今遮那亦遍其中言五遍華藏者謂遍華藏一界有前十不可說佛剎微塵數世界種既皆如來修因之所嚴淨故常處其中而演說法言六遍餘剎海若種若剎者即華藏之外十方無間窮盡法界之剎海例如華藏也如第六卷",
    "X05n0232_002:0717a22_0-1": "現相品說華藏世界海東有世界海名清淨光蓮華莊嚴南名一切寶月光明莊嚴藏西名可愛樂寶光明北名毗瑠璃蓮華光圓滿藏東北名閻浮檀金玻璃色幢東南名金莊嚴瑠璃光普照西南名日光遍照西北名寶光照曜下方名蓮華香妙德藏上方名摩尼寶照曜莊嚴結云十億佛剎塵數等是也言七遍前六類剎塵者前之六段各是一類此上諸剎皆以塵成一一塵中皆有佛剎如來於彼塵內剎中說經故華藏品云華藏世界所有塵一一塵中見法界法界尚見何況剎耶又云一一塵內難思剎隨眾生心各別住又云如於此會見佛座一切塵中悉如是其文非一言八盡虗空界容一一毛端之處各有無邊剎海者此不論成剎之塵但取容塵之處遍於空矣如二界中間空無有物亦是容塵之處今取遍法界虗空界有剎無剎有塵無塵但可容塵之處即有無邊同類異類一切剎等如來於此常轉法輪阿僧祇品云一毛端處所有剎其數無量不可說盡虗空量諸毛端一一處剎悉如是彼毛端處諸國土無量種類差別住有不可說異類剎有不可說同類剎不可言說毛端處皆有淨剎不可說種種莊嚴不可說種種奇妙不可說如是等文其證非一而言於中說法者彼次頌云於彼一一毛端處演不可說諸佛名出妙音聲不可說轉正法輪不可說於彼一一法輪中演修多羅不可說於彼一一修多羅分別法門不可說於彼一一法門中又說諸法不可說於彼一一諸法中調伏眾生不可說等言九猶帝網者彼一一微塵既各攝無邊剎海即此剎等復有微塵彼諸塵內復有剎海是則塵塵不盡剎剎無窮如帝釋殿網重重重重不可說其分量而毗盧遮那亦重重重重無盡無盡常演說法言十餘佛同下文自釋。",
    "X05n0232_002:0718a20_0": "▲然上十類一一各遍法界而前九正是遮那說法之處。",
    "X05n0232_002:0718a22_0": "然上十類等者第三總結也由上十門初二有遍法界之言從三至十皆略此言故今總結皆遍。",
    "X05n0232_002:0718a24_0": "▲然說十住等處雖復各遍法界乃至塵毛為門不同亦無雜亂。",
    "X05n0232_002:0718b02_0": "然說十住下第四釋妨謂有問言若忉利天說十住法既遍虗空周於毛道未知夜摩天等亦說十住不設爾何失二俱有過若彼不說則說處不遍若彼亦說處則雜亂何以經中唯云忉利說十住法夜摩天處說十行等耶故為此通於中三初總答前問次重通再難後一一會下以一例餘初中即隱顯門一門顯時餘門則隱如以十住為門唯言十住遍十行為門唯明十行遍等故云為門不同亦無雜亂。",
    "X05n0232_002:0718b11_0": "▲若約十住與十行等全位相攝則彼此互無各遍法界若約諸位相資則後此互有同遍法界。",
    "X05n0232_002:0718b13_0": "若約十住至彼此互有同遍法界者即第二重通再難謂更有問言若約為門不同為互相見不若相見者還成雜亂若不相見何以知遍今答此問明有見不見謂若約相即則不相見若約相入則許互見言若約十住與十行等全位相攝則彼此互無各遍法界者是相即門謂若以十住攝於餘位則唯有十住餘位如虗空以餘位癈已同十住故餘位亦爾十住遍時非十行等遍故云各遍法界言若約諸位相資則彼此互有同遍法界者是相入門以約力用互資不壞自他如兩鏡相照故東鏡動時鏡中之影亦動故得同遍法界而有主伴故非雜亂如十住為門帶十行等同遍法界時但名十住遍不名十行等遍若十行等為門亦然則有力能攝者為主無力被攝者為伴前相即門中正十住遍時不妨餘遍但隱顯不同耳十住遍時十行等即隱十行遍時餘隱亦然依相即門亦名為純遍周法界塵毛唯有十住等故後相入門亦名雜門以諸位一時相資遍故則十住中有十行等餘義至義分齊中廣辨。",
    "X05n0232_002:0718c08_0": "▲一一會品准此知之。",
    "X05n0232_002:0718c09_0": "▲十餘佛同者此佛既爾餘佛例然故諸會結通皆云我等諸佛亦如是說。",
    "X05n0232_002:0718c11_0": "十餘佛同者下第五隨難重釋中二先正顯同遍後然主主下釋通妨難前中以竪窮三際橫遍十方佛佛德用說法皆同故故經云三世諸佛已說今說當說疏中引經我等諸佛亦如是說即橫論也即證法佛言也十地經云我不見有諸佛世界彼諸如來不說此法即金剛藏說法菩薩言也。",
    "X05n0232_002:0718c17_0": "▲然主主不相見伴伴不相見主伴伴主則互相見若互不相見即各遍法界互相見故同遍法界亦無雜亂亦無障礙。",
    "X05n0232_002:0718c20_0": "然主主下二通難中謂有問言餘佛說處與遮那佛為相見不設爾何失二俱有過謂若相見即乖相遍若不相見即乖主伴故為此通謂見與不見二義俱成二互相見主伴義成見與不見遍義皆成但各遍同遍以為異耳文具四句言主主不相見者遮那為主時十方餘佛但得為伴不得為主若餘佛為主遮那亦即為伴不得為主故云主主不相見二伴伴不相見者如諸佛為遮那伴時遮那更不得為伴故云伴伴不相見非謂彼諸伴佛自不相見言主伴伴主則互相見者即第三第四句也三主伴得相見者如遮那為主見餘伴佛伴佛亦見遮那故四伴主相見者如遮那為伴餘佛為主則得相見然三四二句義則不異但約一人互通主伴故成四耳言無雜亂者結為門別故言無障礙者約常融攝故。",
    "X05n0232_002:0719a11_0": "▲又上十處共為緣起舉一全收以一一稱法性故。",
    "X05n0232_002:0719a12_0": "▲而隨前一一時皆遍此諸處又隨一一處皆具前時頓說此經。",
    "X05n0232_002:0719a14_0": "▲此猶約器世間說若約智正覺及眾生世間即一一佛身肢節毛孔皆攝無盡重重之剎普賢眾生一一皆爾並是遮那說經之處。",
    "X05n0232_002:0719a17_0": "又上十處下第六總融十義於中分三初正顯十義融通次而隨下對時顯處後此猶約下通顯甚深謂上十重但是器世間耳未說佛毛及眾生毛孔中事一一皆悉重重無盡言普賢眾生一一皆爾者普賢若望如來亦名眾生世間若望眾生亦名智正覺世間又舉普賢則攝一切菩薩也。",
    "X05n0232_002:0719a24_0": "大方廣佛華嚴經疏演義鈔卷第二"
}