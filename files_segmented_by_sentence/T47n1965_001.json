{
    "T47n1965_001:0110b10_0": "遊心安樂道",
    "T47n1965_001:0110b12_0": "釋元曉撰",
    "T47n1965_001:0110b13_0": "遊心安樂，略開七門：初、述教起宗致；二、定彼土所在；三、明疑惑患難；四、顯往生因緣；五、出往生品數；六、論往生難易；七、作疑復除疑。",
    "T47n1965_001:0110b16_0": "言述教起宗致者。",
    "T47n1965_001:0110b16_1": "然夫眾生心性，融通無礙，泰若虛空，湛猶巨海。",
    "T47n1965_001:0110b17_2": "若虛空故，其體平等，無別相而可得，何有淨、穢之處？",
    "T47n1965_001:0110b18_3": "猶巨海故，其性潤滑，能隨緣而不逆，豈無動、靜之時。",
    "T47n1965_001:0110b19_4": "爾乃或因塵風，淪五濁而久轉，沈苦浪而長流；或承善力，截四流而不還，至彼岸而永寂。",
    "T47n1965_001:0110b21_5": "若斯動、寂皆是大夢；以覺言之，無此、無彼，穢土、淨國本末一心，生死、涅槃終無二際。",
    "T47n1965_001:0110b23_6": "然歸原大覺，積功乃致，隨流長夢，不可頓開。",
    "T47n1965_001:0110b24_7": "所以聖人垂迹有遠、有近，所設言教或衰、或興。",
    "T47n1965_001:0110b25_8": "至如牟尼世尊現此娑婆，誡五惡而勸善；彌陀如來居彼安養，引九輩而導生，斯等權迹不可具陳。",
    "T47n1965_001:0110b29_0": "今此所明極樂國者。",
    "T47n1965_001:0110b29_1": "蓋是感願行之奧深，現果德之長遠，十八圓淨，越三界而超絕；五根相好，併六天而不嗣。",
    "T47n1965_001:0110c02_2": "珍香法味遂養身心，誰有朝飢、夜渴之苦？",
    "T47n1965_001:0110c03_3": "玉林芳風溫涼常適，本無冬寒夏熱之煩。",
    "T47n1965_001:0110c04_4": "群仙共會，時浴八德蓮池，由是長別偏可厭之時皺；勝侶相從，遠遊十方佛土，於茲遠送以難慰之憂勞。",
    "T47n1965_001:0110c06_5": "況復聞法響音入無相，見佛光明悟無生？",
    "T47n1965_001:0110c07_6": "悟無生故無所不生，入無形故無所不形，極淨極樂，非心意之所度；無際無限，豈言說之能盡？",
    "T47n1965_001:0110c09_7": "如是淨土，十方諸佛之所歎勸，三乘聖眾之所遊居。",
    "T47n1965_001:0110c10_8": "然審察如來歎勸意者，為欲攝護中、下根故。",
    "T47n1965_001:0110c11_9": "娑婆世界雜惡之處，於緣多退；安養寶剎純善之地，唯進無退。",
    "T47n1965_001:0110c13_10": "故《起信論》云：「復次，眾生初學是法，欲求正信，其心怯弱，以住於此娑婆世界，自畏不能常值諸佛，親承供養，懼謂信心難可成就，意欲退者。",
    "T47n1965_001:0110c16_11": "當知如來有勝方便，攝護信心，謂以專念佛因緣故，隨願得生他方佛土，常見於佛永離惡道。」",
    "T47n1965_001:0110c18_12": "如修多羅說：「若人專念西方極樂世界阿彌陀佛，所修善根迴向，願求生彼世界，即得往生。",
    "T47n1965_001:0110c20_13": "常見佛故，終無有退，若觀彼佛真如法身，常勤修習，畢竟得生，正定聚故。」",
    "T47n1965_001:0110c22_14": "一切凡夫雖念佛，未至十解，體是退位。",
    "T47n1965_001:0110c23_15": "若在穢土，逢四退緣，即使退轉；若生西方，有四緣故，終不退還。",
    "T47n1965_001:0110c24_16": "言四緣者：一、由長命無病，故不退；穢土由短命多病，故退。",
    "T47n1965_001:0110c25_17": "二、由諸佛、菩薩圓善智識故不退，如經言：「得與如是諸上善人會一處故」；穢土由多惡知識故退也。",
    "T47n1965_001:0110c28_18": "三、由無有女人，六根境界並是進道緣，故不退，如經曰：「眼見色即發菩提心」等；穢土由有女人故退。",
    "T47n1965_001:0111a01_19": "四、由唯有善心，故不退，經云：「無毛端計造惡之地」；穢土由有惡心、無記心，故退也。",
    "T47n1965_001:0111a03_20": "又彼二經皆說：「其往生者，皆得不退。」",
    "T47n1965_001:0111a04_21": "不言但不退人乃得往生也，猶如此間具三受人，若生彼土，則無苦、捨，唯有樂受也。",
    "T47n1965_001:0111a05_22": "總而言之，初地以上，悲願自在無所不生，更何須勸？",
    "T47n1965_001:0111a07_23": "十解以去，種姓決定，復無悲退，亦非正為；十信以前及諸凡夫，發心未固，昇降隨緣，厭穢欣淨，故佛勸攝。",
    "T47n1965_001:0111a09_24": "西方長壽，一生修行登地；娑婆短命，多劫劬勞猶退。",
    "T47n1965_001:0111a10_25": "故《華嚴》曰：「如此娑婆世界一劫，於西方安樂世界為一日一夜。",
    "T47n1965_001:0111a12_26": "如是乃至百萬阿僧祇世界，最後世界一劫，於勝蓮華世界賢首如來剎為一日一夜。」",
    "T47n1965_001:0111a14_0": "教起意致，略述如此。",
    "T47n1965_001:0111a15_0": "第二、定彼土所在者。",
    "T47n1965_001:0111a15_1": "佛土圓融，本無東、西；扣機多端，方現此、彼。",
    "T47n1965_001:0111a16_2": "由是試論，彼界所在一乘、三乘，分齊不同。",
    "T47n1965_001:0111a17_3": "若依一乘，極樂淨土是屬華藏世界海攝。",
    "T47n1965_001:0111a18_4": "何以故？",
    "T47n1965_001:0111a18_5": "以是十佛之土圓融不可說故，普賢因分所見無分齊故；若依三乘，西方淨土通成四土：一、法性土；二、實報土；三、受用土；四、變化土。",
    "T47n1965_001:0111a21_6": "於中法性、實報，一味樂等，周遍法界，非餘所測；受用、變化，酬願乘感，隨機所歎，指方可得。",
    "T47n1965_001:0111a23_7": "故《小無量壽經》曰：「從是西方過十萬億佛土，有世界名曰極樂。」",
    "T47n1965_001:0111a25_0": "今將之彼界淨與不淨，略以四對顯其階降。",
    "T47n1965_001:0111a26_0": "謂因與果相對故；一向與不一向相對故；純與雜相對故；正定與非正定相對故。",
    "T47n1965_001:0111a27_1": "所言因與果相對者。",
    "T47n1965_001:0111a28_2": "謂金剛已還菩薩所住名果報土，不名淨土，未離苦諦之果患故；唯佛所居乃名淨土，一切染患無餘滅故。",
    "T47n1965_001:0111b01_3": "依此義故，《仁王經》言：「三賢、十聖住果報，唯佛一人居淨土。",
    "T47n1965_001:0111b03_0": "一切眾生暫住報，登金剛原居淨土。」",
    "T47n1965_001:0111b03_1": "第二、一向與不一向相對者。",
    "T47n1965_001:0111b04_2": "謂八地已上菩薩住處得名淨土，以一向出三界事故，亦具四句一向義故；七地以還一切住處未名淨土，以非一向出三界故，或乘願力出三界者，一向四句不具足故，謂一向樂、一向淨、一向無災、一向自在。",
    "T47n1965_001:0111b09_3": "七地以還出現之時，或時生起報無記心，末那四牛時現行故，非一向淨，非一向世善法功能所生。",
    "T47n1965_001:0111b11_4": "釋曰：「乘善名出世」，從八地以上，乃至佛地名出世，出世法為世法對，出世法為出世法對治。",
    "T47n1965_001:0111b13_5": "以四緣為相，從出善功德生起此淨土故，不以集諦為因，乃至廣說故。",
    "T47n1965_001:0111b16_0": "第三、純與雜相對門者。",
    "T47n1965_001:0111b16_1": "凡夫、二乘雜居之處，不得名為清淨世界；唯入大地菩薩生處，乃得名為清淨世界。",
    "T47n1965_001:0111b18_2": "彼非純清，此純清故，依此義故，《瑜伽論》云：「世界無量，有其二種：謂淨、不淨。",
    "T47n1965_001:0111b20_3": "清淨世界中，無那落迦、傍生、餓鬼，亦非欲界、色無色界，純菩薩眾於中止住，是故說名清淨世界。",
    "T47n1965_001:0111b22_4": "已入第三地菩薩，由願力故，於彼受生，無有異生及非異生聲聞、獨覺，若非異生菩薩，得生於彼。」",
    "T47n1965_001:0111b24_5": "解言：「此第三地是歡喜地，以就七種門地，第三淨勝意樂地故，攝十三位，立七種地。」",
    "T47n1965_001:0111b26_6": "具如彼論之所說故。",
    "T47n1965_001:0111b27_0": "第四、正定與非正定對門者。",
    "T47n1965_001:0111b27_1": "非正定相三聚眾生苦生之地，是為穢土；唯正定聚所居之處，名為淨土，於中亦有四果聲聞，乃至復有四疑凡夫，唯無邪定及不定聚耳。",
    "T47n1965_001:0111c02_0": "言正定等者。",
    "T47n1965_001:0111c02_1": "總說眾生界略有三聚：如《無量壽經》曰：「其有眾生，生彼國者，皆悉住於正定之聚。",
    "T47n1965_001:0111c04_2": "所以者何？",
    "T47n1965_001:0111c04_3": "彼佛國中，無諸邪聚及不定聚。」",
    "T47n1965_001:0111c05_4": "如是三種，其相云何？",
    "T47n1965_001:0111c05_5": "若總說者，一闡提人為邪定聚；二乘頂位以上，菩薩初發心住以上，判為正定；若已起入，未至其位，為不定聚。",
    "T47n1965_001:0111c08_6": "決定不退，無斷善根，如是名為正定聚義。",
    "T47n1965_001:0111c09_0": "依《瑜伽論》正定二：一、本性正定；二、習成正定。",
    "T47n1965_001:0111c10_0": "五種性中，菩薩性人，不依五逆及斷善根，是名本生正定聚也；其二乘性，及不定性，得作五逆及斷善根，斷善根時，名邪定聚；即是彼人，續善根後，未趣入時，為不定聚。",
    "T47n1965_001:0111c13_1": "已趣入時，則有三品，本來上根而趣入者，即作正定，中根至燸，下根至頂，各作正定；餘屬不定。",
    "T47n1965_001:0111c15_2": "若是不定種性之人，直向大乘而入趣者，修行信心，逕一萬劫，信心成就，方為正定。",
    "T47n1965_001:0111c17_3": "如《起信論》即明此義，是約習成正定聚說。",
    "T47n1965_001:0111c18_4": "若其本來菩薩種性，直向大乘而趣入者，始趣入時，永得不退，不由業力墮於惡趣。",
    "T47n1965_001:0111c20_5": "依此而言，入十信位便得不退，不同前說不定性人，如是等說，皆就穢土。",
    "T47n1965_001:0111c22_6": "若就得生彼淨土者，定性二乘則不往生，從無餘後或可往生；不定性中，三品之人，皆發心者，皆得生彼，生彼之時即入正定，由外緣力所住持故。",
    "T47n1965_001:0111c25_7": "三聚分別，略義如是。",
    "T47n1965_001:0111c26_8": "今此經說無量壽國，就第四門說為淨土。",
    "T47n1965_001:0111c27_0": "所以然者？",
    "T47n1965_001:0111c27_1": "為欲不容大、小，兼引凡、聖，並生勝處，同趣大道故。",
    "T47n1965_001:0111c28_2": "如下文云：「設我得佛，國中人民，不住定聚，必至滅度者，不取正覺。」",
    "T47n1965_001:0111c29_3": "又言：「設我得佛，國中聲聞有能計量，知其數者，不取正覺。」",
    "T47n1965_001:0112a02_4": "乃至廣說故。",
    "T47n1965_001:0112a02_5": "而論說曰：「女人及根缺，二乘種不生」者，是說決定種性。",
    "T47n1965_001:0112a03_6": "二乘未入無餘，未發大心，非謂不定根性聲聞，及趣寂性，出無餘後。",
    "T47n1965_001:0112a05_7": "為簡此故，言二乘種。",
    "T47n1965_001:0112a05_8": "由是道理，不相違也。",
    "T47n1965_001:0112a06_9": "又言「女人及根缺」者，謂生彼時，非女、非根缺耳，非此女等不得往生，如韋提希而得生故。",
    "T47n1965_001:0112a08_10": "然《鼓音聲王陀羅尼經》曰：「阿彌陀佛，父名月上轉輪聖王，母名曰殊勝妙眼」等，乃至廣說者，或曰：「是說化佛所居化土，論所說者是受用土。」",
    "T47n1965_001:0112a11_11": "或言：「是法門父母，如《維摩》說。」",
    "T47n1965_001:0112a11_12": "由是道理，故不相違。",
    "T47n1965_001:0112a12_13": "上來四門所說淨土，皆是如來願行所成，非生彼者自力所辦，不如穢土外器世界，唯由眾生苦果所成，是故通名清淨土也。",
    "T47n1965_001:0112a16_0": "第三、明疑惑患難者。",
    "T47n1965_001:0112a16_1": "於中初明所疑境；次明對治疑想；後明生彼化胎優、劣。",
    "T47n1965_001:0112a17_2": "言明所疑之境者。",
    "T47n1965_001:0112a18_3": "如下文曰：「若有眾生，以疑惑心修功德願生彼國，不了佛智、不思議智、不可稱智、大乘廣智、無等無倫最上勝智，於此諸智疑惑不信，然猶信罪福，修習善業，願生彼國。",
    "T47n1965_001:0112a21_4": "此諸眾生生彼宮殿，五百歲中不聞三寶，故說邊地。」",
    "T47n1965_001:0112a23_5": "乃至廣說。",
    "T47n1965_001:0112a23_6": "此言佛智，是總標句；下之四句各顯四智。",
    "T47n1965_001:0112a24_7": "不思議智者，是成所作智，此智能作不思議事，謂如不過丈六之身，而無能見頂者；不增毛孔之量，而遍十方世界；一念稱名，永滅多劫重罪；十念念德，能生界外勝報。",
    "T47n1965_001:0112a28_0": "如是等事，非其所測，是故名為不思議智。",
    "T47n1965_001:0112a28_1": "不可稱智者，是妙觀察智，此智觀察不可稱境，謂一切法如幻、如夢，非有、非無，離言絕慮，非逐言者所能稱量，是故名為不可稱智。",
    "T47n1965_001:0112b02_2": "大乘廣智者，是平等性智，此智廣度，不同小乘，謂遊無我，故無不我；無不我，故無不等攝，以此同體智力，普載無邊有情，皆全同至無上菩提，是故名為大乘廣智。",
    "T47n1965_001:0112b06_3": "無等、無倫、最上勝智者，正是如來大圓鏡智，始轉本識，方歸心原，一切種境，無不圓照，是名為大圓鏡智。",
    "T47n1965_001:0112b08_4": "此一中智，有五殊勝，如解脫身，二乘同得如是鏡智，此一智中，正是法身，非彼所共，故名無等，是一勝也；如前三智，菩薩漸得，大圓鏡智，唯佛頓證，更無餘類，故名無倫，是二勝也；過於不思議智為最，踰於不可稱智為上，寬於大乘廣智為勝，是為第三四五勝也，是故名為無等、無倫、最上勝智，是顯四疑所迷境也。",
    "T47n1965_001:0112b17_0": "次、明對治疑惑相者。",
    "T47n1965_001:0112b17_1": "謂如有一性非質直，邪聰我慢，薄道心人，不了四智而起四疑：一者、疑成所作智所作之事。",
    "T47n1965_001:0112b19_2": "謂同經說「十念念佛得生彼國」，由不了故，生疑而言：「如佛經說：『善惡業道，罪福無朽。』",
    "T47n1965_001:0112b21_3": "重者既礙，理致無差。",
    "T47n1965_001:0112b21_4": "如何一生無惡不造，但以十念能滅諸罪，便得生彼，入正定聚，永離三途，畢竟不退耶？",
    "T47n1965_001:0112b23_5": "又無始來起諸煩惱，繫屬三界，而相纏縛。",
    "T47n1965_001:0112b24_6": "如何不斷二輪煩惱，直以十念出三界外耶？」",
    "T47n1965_001:0112b25_7": "為治如是邪思惟疑，是故說名不思議智，欲顯佛智有大勢力，故能以近為遠，以遠為近；以重為輕，以輕為重。",
    "T47n1965_001:0112b28_8": "雖實有是事，而非思量境，所以直而仰信經說，不得以自淺識思識。",
    "T47n1965_001:0112b29_9": "若欲生信，應以事說，譬如千年積薪，其高百里，豆計火燒，一日都盡。",
    "T47n1965_001:0112c02_10": "可言：「千年之積薪，如何一日盡耶？」",
    "T47n1965_001:0112c03_11": "又如躄者，自力勤行，要逕多日，至一由旬，若寄他船，亦因風勢，一日之間，能到千里，可言：「躄者云何一日至千里耶？」",
    "T47n1965_001:0112c05_12": "世間船師之力，尚作如是絕慮之事；何況如來法王之力，而不能作不思議事耶？",
    "T47n1965_001:0112c07_13": "是為對治第一疑也？",
    "T47n1965_001:0112c09_0": "第二疑者，謂疑妙觀察智所觀之境。",
    "T47n1965_001:0112c09_1": "經中讚佛智云：「妙觀察智，諸法非有無，遠離二邊，不著中道。」",
    "T47n1965_001:0112c11_2": "由不了故，生疑而言：「如今現見稱量，物重則低，物輕必舉。",
    "T47n1965_001:0112c12_3": "若言輕而不舉，重而不低，如是說者，有言無義。",
    "T47n1965_001:0112c13_4": "因緣生法，當知亦爾，若實非無，便隨於有；如其非有，則當於無。",
    "T47n1965_001:0112c15_5": "若言非無而不得有，非有而不墮無，則同重而不低，輕而不舉，故知是說有言無實。」",
    "T47n1965_001:0112c17_0": "如是稱量，則墮諸邊；或執依他實有，墮增益邊；或執緣生、空無，墮損減邊；或計俗有、真空，雙負二邊，墮相違論；或計非有、非無，著一中邊，墮愚癡論。",
    "T47n1965_001:0112c20_1": "如釋論云：「非有、非無是愚癡論故」。",
    "T47n1965_001:0112c21_2": "為治此等邪稱量執，是故安立不可稱智，欲顯諸法甚深，離言、絕慮，不可尋思稱量、如言取義。",
    "T47n1965_001:0112c23_3": "如《瑜伽論》說：「云何甚深難見之法，謂一切法。",
    "T47n1965_001:0112c24_4": "何以故？",
    "T47n1965_001:0112c24_5": "第一甚深難見法者，所謂諸法自性，絕諸戲論，過言說道。",
    "T47n1965_001:0112c25_6": "然由言說為依正故，方乃可取、可觀、可覺，是故諸法甚深難見。」",
    "T47n1965_001:0112c27_7": "是為對治第二疑也。",
    "T47n1965_001:0112c28_0": "第三疑者，謂疑平等性智等濟之意。",
    "T47n1965_001:0112c28_1": "如同經說：「一切眾生，悉皆有心，凡有心者，當得菩提。」",
    "T47n1965_001:0113a01_2": "由不了故，生疑而言：「若言『眾生皆有佛性，悉度一切有情，令得無上菩提』者，是則諸眾生雖多，必有終盡，其最後佛，無利他德，所化無故，畢不成佛，功德闕故；無他有功，不應道理；闕功成佛，亦無是處。」",
    "T47n1965_001:0113a05_3": "作是邪計，誹謗大乘，不信平等應度之意。",
    "T47n1965_001:0113a06_4": "為治如是狹小疑執，是故安立大乘廣智，欲明佛智無所運載，運載一切，皆入無餘，故曰大乘；其所運載，無限無際，故名廣智。",
    "T47n1965_001:0113a09_5": "所以然者，虛空無邊故，眾生無數量；三世無際故，生死無始終。",
    "T47n1965_001:0113a10_6": "眾生既無始終，諸佛亦無始終。",
    "T47n1965_001:0113a11_7": "若既諸佛有始成者，其前無佛果，無聖教；無聖教故，無聞薰習；聞薰習無而成佛者，則無因有果，但有言無實。",
    "T47n1965_001:0113a13_8": "由是道理，諸佛無始。",
    "T47n1965_001:0113a14_9": "雖實無始，而無一佛本不作凡，雖皆本作凡，而展轉無始，以是准知眾生無終；雖實無終，而無一人後不作佛，雖悉後作佛，而展轉無終。",
    "T47n1965_001:0113a17_10": "是故應信平等性智無所不度，而非有限，是以安立大乘廣智，是為對治第三疑也。",
    "T47n1965_001:0113a20_0": "第四疑者，謂大圓鏡智遍照一切境義。",
    "T47n1965_001:0113a20_1": "云何生疑？",
    "T47n1965_001:0113a21_2": "謂作是言：「虛空無邊故，世界亦無邊；世界無邊故，眾生亦無邊；眾生無邊故，心所差別根欲性等皆無邊際。",
    "T47n1965_001:0113a23_3": "云何於此能得盡知，為當漸漸修習而知；為當不修忽然頓照。",
    "T47n1965_001:0113a24_4": "若不修習忽然頓照者，一切凡夫皆應等照，等不修故，無異因故；若便漸修終得盡知者，即一切境非無邊際，無邊有盡，不應理故。",
    "T47n1965_001:0113a27_5": "如是進退，皆不成立，何得普照，名一切種智？」",
    "T47n1965_001:0113a28_6": "為治如是兩關疑難，故立無等、無倫、最上勝智，欲明如是大圓鏡智超過三智，而無等類；二諦之外，獨在無二。",
    "T47n1965_001:0113b02_7": "兩關之表，超然無開，只應仰信，不可比量，故名最上勝智。",
    "T47n1965_001:0113b03_8": "云何於此起仰信者？",
    "T47n1965_001:0113b04_9": "譬如世界無邊，不出虛空之外；如是萬境無限，咸入一心之內。",
    "T47n1965_001:0113b05_10": "佛智離相，歸一心原，智與一心，渾同無二，以始覺者即同本覺，故無萬境出於智外。",
    "T47n1965_001:0113b07_11": "由是道理，無境不盡，而非有限，以無邊智照無邊境故。",
    "T47n1965_001:0113b08_12": "如《起信論》云：「一切境界，本來一心，離於想念，以眾生妄見境界，故心有分齊，以妄起相念，不稱法性，故不能了；諸佛如來離於見相，無所不遍，心真實故，則是諸法之性，自體顯照一切妄法，有大智用，無量方便，隨諸眾生所應得解，悉能開示一切法義，是故得名一切種智。」",
    "T47n1965_001:0113b14_13": "是為無等、無倫、最上勝智，無所見故，無所不見，如是對治第四疑也。",
    "T47n1965_001:0113b16_14": "若不得意，如言取義，有邊、無邊，皆不離過，且依非有邊門，假說無邊義耳。",
    "T47n1965_001:0113b18_15": "若人不決如是四疑，雖生彼國，而在邊地；如其有人，雖未明解，如前列四智之境界略而能自謙，心眼未開，仰推如來，一向伏信，如是等人，隨其行品，往生彼土，不在邊地。",
    "T47n1965_001:0113b21_16": "生彼邊地者，別是一類，非九品攝。",
    "T47n1965_001:0113b22_17": "是故不應妄生疑惑。",
    "T47n1965_001:0113b23_18": "後、明生彼化胎優、劣者，如《無量壽經》說：「爾時佛告阿難及慈氏菩薩：『汝見彼國從地已上至淨居天，其中所有微妙嚴淨自然之物，為悉見不？』",
    "T47n1965_001:0113b26_19": "阿難對曰：『唯然！",
    "T47n1965_001:0113b26_20": "已見。』",
    "T47n1965_001:0113b26_21": "『汝寧復聞無量壽佛大音宣布一切世界，化眾生不？』",
    "T47n1965_001:0113b28_0": "阿難對曰：『唯然！",
    "T47n1965_001:0113b28_1": "已聞。』",
    "T47n1965_001:0113b28_2": "『彼國人民乘百千由旬七寶宮殿，無所障礙，遍至十方，供養諸佛，汝復見不？』",
    "T47n1965_001:0113c01_3": "對曰：『已見。』",
    "T47n1965_001:0113c01_4": "『彼國人民有胎生者，汝復見不？』",
    "T47n1965_001:0113c02_5": "對曰：『已見。』",
    "T47n1965_001:0113c02_6": "『其胎生者所處宮殿，或百由旬，或五百由旬，各於其中受諸快樂，如忉利天上，亦皆自然。』",
    "T47n1965_001:0113c04_7": "爾時慈氏菩薩白言：『世尊！",
    "T47n1965_001:0113c04_8": "何因何緣，彼國人民胎生、化生？』",
    "T47n1965_001:0113c05_9": "佛告慈氏：『若有眾生以疑惑心，修諸功德，願生彼國，不了佛佛智、不思議智、不可稱智、大乘廣智智、無等無倫最上勝智，於此諸智疑惑不信，然猶信罪福，修習善本，願生其國。",
    "T47n1965_001:0113c09_10": "此諸眾生，生彼宮殿，壽五百歲，常不見佛、不聞經法、不見菩薩聲聞聖眾，是故於彼國土謂之胎生。",
    "T47n1965_001:0113c11_11": "若有眾生明信佛智，乃至勝智，作諸功德，信心迴向，此諸眾生，於七寶華中自然化生，跏趺而坐，須臾之須，身相光明，智慧功德，如諸菩薩，具足成就。",
    "T47n1965_001:0113c15_12": "復次，慈氏！",
    "T47n1965_001:0113c15_13": "他方佛國諸大菩薩發心欲見無量壽佛，恭敬供養，及諸菩薩聲聞之眾，彼菩薩等命終得生無量壽國，於七寶華中自然化生。",
    "T47n1965_001:0113c18_14": "彌勒當知！",
    "T47n1965_001:0113c18_15": "彼化生者，智慧勝故；其胎生者，皆無智慧，於五百歲中，常不見佛、不聞經法、不見菩薩諸聲聞眾、無由供養於佛、不知菩薩法式、不得修習功德，當知此人宿世之時，無有智慧，疑惑所致。』",
    "T47n1965_001:0113c22_16": "佛語彌勒：『譬如轉輪聖王，有七寶牢獄，種種莊嚴，張設床帳，懸諸繒幡。",
    "T47n1965_001:0113c24_17": "若有諸小王子得罪於王，王輒內彼宮中，繫以金鎖，供養飲食、衣服、床褥、華、香妓樂，如轉輪王，無所乏少。",
    "T47n1965_001:0113c26_18": "於意云何，此諸王子寧樂彼處不？』",
    "T47n1965_001:0113c27_19": "對曰：『不也！",
    "T47n1965_001:0113c27_20": "但種種方便，求諸大力，欲自免出。』",
    "T47n1965_001:0113c28_21": "佛告彌勒：『此諸眾生亦復如是，以疑惑佛智故，生彼七寶胎生宮殿，無有刑罰，乃至一念惡事。",
    "T47n1965_001:0114a01_22": "但於五百歲中不見三寶，不得供養，修諸善本，以此為苦，雖有餘樂，猶不樂彼處。",
    "T47n1965_001:0114a03_23": "若此眾生識其本罪，深自悔責，求離彼處，即得如意往詣無量壽佛所，恭敬供養，亦得遍至無量、無數諸餘佛所修諸功德。",
    "T47n1965_001:0114a06_24": "彌勒當知！",
    "T47n1965_001:0114a06_25": "其有菩薩生疑惑者，為失大利，是故應當明信諸佛無上智慧。』」",
    "T47n1965_001:0114a07_26": "如來真言，無合致怪，後悔難追，可不慎哉！",
    "T47n1965_001:0114a09_0": "第四、顯往生因緣者，凡諸所說往生之因，非直能感正報莊嚴，亦得感其依報淨土，但求如來本願力故，隨感受用，非自業因力之所成辨，是故說名為往生因。",
    "T47n1965_001:0114a12_1": "此因之相，經、論不少，若依《觀經》說十六觀；《往生論》中說五門行；今依此《無量壽經》說三輩因，上輩之中說有五句：一者、捨家棄欲而作沙門，此顯返起正因方便；二者、發菩提心，是明正因；三者、專念彼佛，是明修觀；四者、作諸功德，是明起行，此觀及行即為助業；五者、願生彼國。",
    "T47n1965_001:0114a18_2": "此一是願，前四是行，行願和合乃得生故。",
    "T47n1965_001:0114a20_0": "中輩之說有四句：一者、雖不能作沙門，當發無上菩提心故，是明正因；二者、願生彼國。",
    "T47n1965_001:0114a21_1": "前行此願，和合為因也。",
    "T47n1965_001:0114a23_0": "下輩之內，說說二種人，二人之中，各有三句。",
    "T47n1965_001:0114a24_1": "初人三者：一者、假使不能作諸功德，當發無上菩提之心，是明正因；二者、乃至十念，專念彼佛，是為助業；三者、願生彼國。",
    "T47n1965_001:0114a26_2": "此願前行，和合為因，是明不定種性人也。",
    "T47n1965_001:0114a27_3": "第二人中有三句者：一者、聞甚深法，歡喜信樂，此句兼顯發心正因，但為異前人，舉深信耳；二者、乃至一念念於彼佛，是為助因。",
    "T47n1965_001:0114b01_4": "前人無深信，故必須十念；此人有深信，故未必具足十念；三者、以至誠心願生彼國。",
    "T47n1965_001:0114b03_5": "此願前行，和合為因，此就菩薩種性人也。",
    "T47n1965_001:0114b04_6": "經說如是，今此文略辨其相，於中有二：先明正因，後明助緣。",
    "T47n1965_001:0114b05_7": "所言正因，謂發無上菩提心也，即不願世間富樂，及與二乘菩提，菩薩一向志願三身菩提，名無上菩提之心。",
    "T47n1965_001:0114b08_8": "總標雖然，於中有二：一者、隨事發心；二者、順理發心。",
    "T47n1965_001:0114b09_9": "言隨事者，煩惱無數，欲心悉斷之；善法無量，願悉修之；眾生無邊願悉度之。",
    "T47n1965_001:0114b11_10": "於此三事決定期願，初是如來斷德正因，次是如來智德正因，第三心者恩德正因，三德合為無上菩提，即是三心，總為無上菩提之因。",
    "T47n1965_001:0114b14_11": "因、果雖異，廣長量齊，等無所遺，無不苞故。",
    "T47n1965_001:0114b15_12": "如經言：「發心畢竟二不別」，如是二心前心難，自未得度先度他，是故我禮發心。",
    "T47n1965_001:0114b17_0": "此心果報雖是菩提，而其華報在於淨土。",
    "T47n1965_001:0114b17_1": "所以然者，菩提心量，廣大無邊，長遠無限，故能感得廣大無際依報淨土，長遠無量正報壽命，除菩提心無能當被，故說此心為彼正因，是明隨事發心相也。",
    "T47n1965_001:0114b21_2": "所言順理發心者，信解諸法皆如幻、夢，非有、非無，離言絕慮。",
    "T47n1965_001:0114b22_3": "依此信解，發廣大心，雖不見有煩惱善法，而不撥無可斷、可修，是故雖願悉斷、修，而不違於無願三昧，雖願皆度無量有情，而不存有能度、所度，故能隨順於空、無相。",
    "T47n1965_001:0114b26_4": "如經云：「如是滅度無量眾生，實無眾生得滅度者」，乃至廣說。",
    "T47n1965_001:0114b27_5": "故如是發心，不可思議，是明順理發心相也。",
    "T47n1965_001:0114b28_6": "隨事發心有可退義，不定性人亦得能發；順理發心即無退轉，菩薩性人能乃得發。",
    "T47n1965_001:0114c01_7": "如是發心功德無邊，設使諸佛窮劫演說，彼諸功德猶不能盡。",
    "T47n1965_001:0114c03_8": "正因之相，略說如是。",
    "T47n1965_001:0114c04_0": "次明助因。",
    "T47n1965_001:0114c04_1": "助因多種，經、論往往，不須委述，一一准知。",
    "T47n1965_001:0114c05_2": "今且明其下輩十念，此經中、下輩十念，一言之內，含有二義：謂顯了義，及隱密義。",
    "T47n1965_001:0114c07_3": "隱密義者，此望第三對純淨土果以說下輩十念功德，此如《彌勒發問經》言：「爾時彌勒菩薩白言：『如佛所說阿彌陀佛功德利益，若能十念相續不斷念彼佛者，即得往生。",
    "T47n1965_001:0114c10_4": "當云何念？』",
    "T47n1965_001:0114c11_5": "佛言：『非凡夫念，非不善念，非雜結使念，具足如是念，即得往生安樂國土。",
    "T47n1965_001:0114c12_6": "有凡十念，何等為十？",
    "T47n1965_001:0114c13_7": "一者、於一切眾生常生慈心，於一切眾生不毀其行，若毀其行，終不往生；二者、於一切眾生深起悲心，除殘害意；三者、發護法心，不惜身命，於一切法不生誹謗；四者、於忍辱中生決定心；五者、深心清淨，不貪利養；六者、發一切種智心，日日常念，無有廢忘；七者、於一切眾生起尊重心，除我慢意，謙下言說；八者、於世談語不生味著心；九者、近於覺意，深起種種善根因緣，遠離憒擾散亂之心；十者、正念觀佛，除去諸疑。』」",
    "T47n1965_001:0114c22_8": "釋曰：如是十念，既非凡夫，當知初地以上菩薩乃能具足如是十念。",
    "T47n1965_001:0114c24_9": "於純淨土為下輩因，是為隱密義之十念。",
    "T47n1965_001:0114c25_10": "言顯了義十念相者，望第四對淨而說。",
    "T47n1965_001:0114c26_11": "如《觀經》言：「下品下生者，或有眾生作不善業，五逆十惡，具諸不善。",
    "T47n1965_001:0114c27_12": "臨命終時，遇善知識，為說妙法，教令念佛。",
    "T47n1965_001:0114c28_13": "若不能念者，應稱無量壽佛，故於念念中除八十億劫生死之罪，命終之後，即得往生」，乃至廣說以何等心名為至心？",
    "T47n1965_001:0115a02_14": "云何名為十念相續者？",
    "T47n1965_001:0115a02_15": "什公說言：「譬如有人，於曠野中值遇惡賊，揮戈拔劍，直來斷殺。",
    "T47n1965_001:0115a04_16": "其人勤走，視度一河，爾時但念渡河方便，既至河岸，為著衣度？",
    "T47n1965_001:0115a05_17": "為脫衣度？",
    "T47n1965_001:0115a05_18": "若著衣納，恐不得過；若脫衣納，恐不得暇。",
    "T47n1965_001:0115a06_19": "但有此念，更無他意，當念度河，即是一念。",
    "T47n1965_001:0115a07_20": "此等十念，不雜餘念，行者亦爾。",
    "T47n1965_001:0115a08_21": "若念佛名，若念佛相，無間念佛，乃至十念，如是至心，名為十念。」",
    "T47n1965_001:0115a10_22": "此是顯了義十念相也。",
    "T47n1965_001:0115a10_23": "今此兩卷雖說十念，亦此隱密、顯了二義，然於其中顯了十念與《觀經》意少有不同。",
    "T47n1965_001:0115a12_24": "彼《觀經》中，不除五逆，唯除誹謗方等之罪；此兩卷經，除其五逆，誹謗正法，如是相違，云何通者？",
    "T47n1965_001:0115a14_25": "彼經說其雖作五逆，依大乘教，得懺悔者；此經中說不懺悔者，由是義故，不相違也。",
    "T47n1965_001:0115a16_26": "或有說言：「《彌勒所問經》十念者，非而純淨土說，亦同《觀經》第四對淨土而說。",
    "T47n1965_001:0115a18_27": "所以然者，所說十念，雖言非凡夫念，而是十信、三賢菩薩之所修習慈悲心等以為十念。」",
    "T47n1965_001:0115a20_28": "故《大寶積經．發勝志樂會》說：「爾時彌勒菩薩白佛言：『世尊！",
    "T47n1965_001:0115a21_29": "如佛所說阿彌陀佛極樂世界功德利益，若有眾生發十種心，隨一一心專念向阿彌陀佛，是人命終，當得往生彼佛世界。",
    "T47n1965_001:0115a24_30": "世尊！",
    "T47n1965_001:0115a24_31": "何等名為發十種心，由是心故，當得往生彼佛世界？』",
    "T47n1965_001:0115a25_32": "佛告彌勒菩薩言：『彌勒！",
    "T47n1965_001:0115a26_33": "如是十心，非諸凡愚、不善丈夫具煩惱者之所能發。",
    "T47n1965_001:0115a27_34": "何等為十？",
    "T47n1965_001:0115a27_35": "一者、於諸眾生起於大慈，無損害心；二者、於諸眾生起於大慈，無逼惱心；三者、於佛正法不惜身，命樂守護心；四者、於一切法發生勝忍，無執著心；五者、不貪利養，恭敬、尊重，淨意樂心；六者、求佛種智，於一切時無忘失心；七者、於諸眾生尊重、恭敬，無下劣心；八者、不著世論，於菩提分生決定心；九者、種諸善根，無有雜染，清淨之心；十者、於諸如來捨離諸相，起隨念心。",
    "T47n1965_001:0115b06_36": "彌勒！",
    "T47n1965_001:0115b07_37": "是名菩薩發十種心，由是心故，當得往生阿彌陀佛極樂世界。",
    "T47n1965_001:0115b08_38": "彌勒！",
    "T47n1965_001:0115b08_39": "若人於此十種心中，隨成一心，樂欲往生彼佛世界，若不得生，無有是處。』」",
    "T47n1965_001:0115b10_40": "解云：即此經者，與《彌勒所問》同本異譯。",
    "T47n1965_001:0115b11_41": "所言非諸凡愚、不善丈夫具煩惱之者所能發者，凡謂無性一闡提者；愚謂趣寂二乘種性；誹謗正法，造五逆等，名不善士具煩惱者。",
    "T47n1965_001:0115b14_42": "除此餘人成一心，得生彼國，必有是處。",
    "T47n1965_001:0115b15_43": "是故應知《彌勒所說》十念非凡夫念等者，非但地上所修十念。",
    "T47n1965_001:0115b16_44": "若不爾者，地前菩薩何無慈悲，豈不往耶？",
    "T47n1965_001:0115b17_45": "若《觀經》中修十六觀當生彼國，廣如彼說九品之行，次門當述。",
    "T47n1965_001:0115b18_46": "若《往生論》明五因行。",
    "T47n1965_001:0115b19_47": "如彼論云：「若善男子、女人，修五念門行成就，畢竟得生安樂國土，見彼阿彌陀佛。",
    "T47n1965_001:0115b21_48": "何等五念門？",
    "T47n1965_001:0115b21_49": "一者、禮拜門；二者、讚嘆門；三者、作願門；四者、觀察門；五者、迴向門。",
    "T47n1965_001:0115b22_50": "云何禮拜？",
    "T47n1965_001:0115b23_51": "身業禮拜阿彌陀如來、應、正遍知，為生彼國故。",
    "T47n1965_001:0115b24_52": "云何讚嘆？",
    "T47n1965_001:0115b24_53": "口業讚嘆，稱彼如來名，如彼如來光明智相，如彼名義，欲如實修行相應故。",
    "T47n1965_001:0115b26_54": "云何作願？",
    "T47n1965_001:0115b26_55": "心常願，一心專念，畢竟往生安樂國土，欲如實修行奢摩他故。",
    "T47n1965_001:0115b27_56": "云何觀察？",
    "T47n1965_001:0115b28_57": "智慧觀察，正念觀彼，欲如實修行毘婆舍那故，一、觀佛國功德；二、觀佛功德；三、觀菩薩莊嚴功德。",
    "T47n1965_001:0115c01_58": "云何迴向？",
    "T47n1965_001:0115c01_59": "不捨一切苦惱眾生，心常作願，迴向為首，得成就大悲心故。」",
    "T47n1965_001:0115c02_60": "廣說如彼；往生因緣，略說如是。",
    "T47n1965_001:0115c04_0": "第五、出往生品數者。",
    "T47n1965_001:0115c04_1": "唯《觀無量壽經》說往生彼土不過九品，故彼經言：「『唯願世尊為我廣說無憂惱處，我當往生！",
    "T47n1965_001:0115c06_2": "不樂閻浮提濁惡世也。",
    "T47n1965_001:0115c07_3": "此濁惡處，地獄、餓鬼、畜生盈滿，多不善聚，願我未來不聞惡聲，不見惡人。",
    "T47n1965_001:0115c08_4": "今向世尊五體投地，求哀懺悔，唯願佛日教我觀於清淨業處。』",
    "T47n1965_001:0115c10_5": "「爾時世尊故眉間光，其光金色，遍照十方無量世界，還住佛頂，化為金臺，如須彌山，十方諸佛淨妙國土皆於中現。",
    "T47n1965_001:0115c12_6": "或有國土七寶合成，復有國土純是蓮華，復有國土如自在天宮，復有國土如頗梨鏡，十方國土皆於中現，如是等無量諸佛國土，嚴顯可觀，令韋提希見。",
    "T47n1965_001:0115c16_7": "時韋提希白佛言：『世尊！",
    "T47n1965_001:0115c16_8": "是諸佛土，雖復清淨，皆有光明，我今樂生極樂世界阿彌陀佛所。",
    "T47n1965_001:0115c18_9": "唯願世尊！",
    "T47n1965_001:0115c18_10": "教我思惟，教我正受。』",
    "T47n1965_001:0115c18_11": "「佛告韋提希：『汝今知不？",
    "T47n1965_001:0115c19_12": "阿彌陀佛去此不遠，汝當繫念，諦觀彼國，淨業成者。",
    "T47n1965_001:0115c20_13": "我今為汝廣說眾譬，亦令未來世一切凡夫，欲修淨業者，得生西方極樂國土。",
    "T47n1965_001:0115c22_14": "欲生彼國者，一者、不殺生，修十善業；二者、受持三歸，具足眾戒，不犯威儀；三者、發菩提心，深信因果，讀誦大乘，勸進行者。",
    "T47n1965_001:0115c25_15": "如是三事，名為淨業。』",
    "T47n1965_001:0115c25_16": "「佛告韋提希：『汝今知不？",
    "T47n1965_001:0115c26_17": "此三種業，過去、未來、現在三世諸佛淨業正因。』",
    "T47n1965_001:0115c27_18": "「佛告阿難及韋提希：『上品上生者，若有眾生願生彼國者，發三種心，即便往生。",
    "T47n1965_001:0115c28_19": "何等為三？",
    "T47n1965_001:0115c29_20": "一者、至誠心；二者、深心；三者、迴向發願心。",
    "T47n1965_001:0116a01_21": "具三心者，必生彼國。",
    "T47n1965_001:0116a01_22": "復有三種眾生當得往生。",
    "T47n1965_001:0116a02_23": "何等為三？",
    "T47n1965_001:0116a02_24": "一者、慈心不殺，具諸戒行；二者、讀誦大乘方等經典；三者、修行六念，迴向發願，願生彼國。",
    "T47n1965_001:0116a04_25": "具此功德，一日乃至七日，即得往生。",
    "T47n1965_001:0116a05_26": "「『生彼國時，此人精進勇猛故，阿彌陀如來，與觀世音、大勢至，無數化佛、百千比丘、聲聞大眾、無量諸天、七寶宮殿，觀世音菩薩執金剛臺，與大勢至菩薩，至行者前，阿彌陀佛放大光明照行者身，與諸菩薩授手迎接，觀世音、大勢至與無數菩薩讚嘆行者，勸進其心，行者見已，歡喜踊躍，自見其身乘金剛臺，隨從佛後，如彈指頃，往生彼國。",
    "T47n1965_001:0116a12_27": "生彼國已，見佛色身眾相具足，見諸菩薩色相具足，光明、寶林演說妙法，聞已即悟無上法忍，逕須臾間，歷事諸佛，遍十方界。",
    "T47n1965_001:0116a15_28": "於諸佛前，次第授記，還到本國，得無量百千陀羅尼門，是名上品上生者。",
    "T47n1965_001:0116a17_29": "「『上品中生者，不必受持讀誦方等經典，善解義趣，於第一義心不驚動，深信因果，不謗大乘，以此功德迴向願求生極樂國。",
    "T47n1965_001:0116a20_30": "行此行者，命欲終時，阿彌陀佛與觀世音、大勢至無量大眾眷屬圍繞，持紫金臺至行者前，讚言：「法子！",
    "T47n1965_001:0116a22_31": "汝行大乘，解第一義，是故我今來迎接汝。」",
    "T47n1965_001:0116a23_32": "與千化佛一時授手。",
    "T47n1965_001:0116a23_33": "行者自見坐紫金臺，合掌叉手，讚嘆諸佛，如一念頃，即生彼國，七寶池中。",
    "T47n1965_001:0116a25_34": "此紫金臺如大寶華，經宿則開，行者身作紫磨金色，足下亦有七寶蓮華，佛及菩薩俱時放光明照行者身，目即開明，因前宿習，普聞眾聲，純說甚深第一義諦，即下金臺，禮佛合掌，讚嘆世尊。",
    "T47n1965_001:0116a29_35": "經於七日，應時即於無上菩提得不退轉，應時即能飛至十方，歷事諸佛，於諸佛所，修諸三昧，經一小劫，得無生忍，現前授記，是名上品中生者。",
    "T47n1965_001:0116b04_36": "「『上品下生者，亦信因果，不謗大乘，但發無上道心，以此功德，迴向願求生極樂國。",
    "T47n1965_001:0116b05_37": "行者命欲終時，阿彌陀佛，及觀世音、大勢至，與諸眷屬，持金蓮華，化作五百佛來迎此人。",
    "T47n1965_001:0116b07_38": "五百化佛一時授手讚言：「法子！",
    "T47n1965_001:0116b08_39": "汝今清淨，發無上道心，我來迎汝。」",
    "T47n1965_001:0116b09_40": "見此事時，即自見身坐金蓮華，坐已華合，隨世尊後，即得往生七寶池中。",
    "T47n1965_001:0116b11_41": "一日、一夜蓮華乃開；七日之中，乃得見佛。",
    "T47n1965_001:0116b12_0": "雖見佛身，於眾相好心不明了；於三七日後，乃了了見，聞眾樂音聲皆演妙法，遊歷十方，供養諸佛，於諸佛前，聞甚深法，經三小劫，得百法明門，住歡喜地，是名上品下生者。",
    "T47n1965_001:0116b15_1": "是名上輩生相，名第十四觀。",
    "T47n1965_001:0116b17_0": "「『中品上生者，若有眾生，受持八戒齋，修行諸戒，不造五逆，無眾過患，以此善根，迴向願求生於西方極樂世界。",
    "T47n1965_001:0116b19_1": "臨命終時，阿彌陀佛，與諸比丘，眷屬圍繞，放金色光，至其人所，演說苦、空、無常、無我，讚歎出家，得離眾苦。",
    "T47n1965_001:0116b21_2": "行者見已，心大歡喜，自見己身坐蓮華臺，長跪合掌，為佛作禮，未舉頭頃，即得往生極樂世界，蓮華尋開。",
    "T47n1965_001:0116b24_3": "當華敷時，聞眾音聲，讚嘆四諦，應時即得阿羅漢道，三明六通，具八解脫，是名中品上生者。",
    "T47n1965_001:0116b26_4": "「『中品中生者，若有眾生，若一日一夜，受持八戒齋；若一日一夜持沙彌戒；若一日一夜持具足戒，威儀無缺，以此功德，迴向願求生極樂國，戒香薰修。",
    "T47n1965_001:0116b29_5": "如此行者，臨命終時，見阿彌陀佛，與諸眷屬，放金色光，持七寶蓮華，至行者前。",
    "T47n1965_001:0116c02_6": "行者自見空中有聲讚言：「善男女子！",
    "T47n1965_001:0116c03_7": "如汝善人，隨順三世諸佛教法，我來迎汝。」",
    "T47n1965_001:0116c04_8": "行者自見坐蓮華上，蓮華即合，生於西方極樂世界。",
    "T47n1965_001:0116c05_9": "在寶地中，經於七日，蓮華乃敷。",
    "T47n1965_001:0116c06_0": "華即敷已，開目合掌，讚嘆世尊，聞法歡喜，得須陀洹；經半劫已，成阿羅漢，是名中品中生者。",
    "T47n1965_001:0116c08_1": "「『中品下生者，若有善男子、善女人，孝養父母，行世仁慈。",
    "T47n1965_001:0116c09_2": "此人命欲終時，遇善知識，為其廣說阿彌陀佛國土樂事，亦說法藏比丘四十八大願。",
    "T47n1965_001:0116c11_3": "聞此事已，尋即命終，譬如壯士屈伸臂頃，即生西方極樂世界。",
    "T47n1965_001:0116c12_4": "生逕七日，遇觀世音及大勢至，聞法歡喜，過小一劫，成阿羅漢，是名中品下生者。",
    "T47n1965_001:0116c14_5": "「『下品上生者，或有眾生，作眾惡業，雖不誹謗方等經典，如此愚人，多造眾惡，無有慚愧。",
    "T47n1965_001:0116c16_6": "命欲終時，遇善知識，為讚大乘十二部經首題名字，以聞如是諸經名故，除滅千劫極重惡業。",
    "T47n1965_001:0116c18_7": "智者復教合掌叉手，稱南無阿彌陀佛，稱佛名故，除五十億劫生死之罪。",
    "T47n1965_001:0116c20_8": "爾時彼佛即遣化佛、化觀世音、化大勢至至行者前，讚言：「善男子！",
    "T47n1965_001:0116c21_9": "汝稱名故，諸罪消滅，我來迎汝。」",
    "T47n1965_001:0116c22_10": "作是語已，行者即見化佛光明，遍滿其室。",
    "T47n1965_001:0116c23_11": "見已歡喜，即便命終，乘寶蓮華，隨化佛後，生寶池中。",
    "T47n1965_001:0116c24_12": "經七七日，蓮華乃敷，當華敷時，大悲觀世音菩薩放大光明住其人前，為說甚深十二部經，聞已信解，發無上道心，經十小劫，具百法明門，得入初地，是名下品上生者。",
    "T47n1965_001:0116c28_13": "得聞佛名、法名，及聞僧名，聞三寶名，即得往生。",
    "T47n1965_001:0116c29_14": "「『下品中生者，或有眾生，毀犯五戒、八戒，及具足戒。",
    "T47n1965_001:0117a01_15": "如是愚人，偷僧祇物，盜現前僧物，不淨說法，無有慚愧，以諸惡業而自莊嚴。",
    "T47n1965_001:0117a03_16": "如此罪人，以惡業故，應墮地獄，命欲終時，地獄眾火一時俱至。",
    "T47n1965_001:0117a04_17": "遇善知識，以大慈為說阿彌陀佛十力威德，廣說彼佛光明神力，亦讚戒、定、慧、解脫、解脫知見。",
    "T47n1965_001:0117a06_18": "此人聞已，除八十億劫生死之罪，地獄猛火化為清涼風，吹諸天華，華上皆有化佛、菩薩迎接，一念頃，即得往生七寶池中蓮華之內。",
    "T47n1965_001:0117a09_19": "經於六劫，蓮華乃敷，觀世音、大勢至以梵音聲安慰彼人，為說大乘甚深經典。",
    "T47n1965_001:0117a11_20": "聞此法已，應時即發無上道心。",
    "T47n1965_001:0117a12_21": "是名下品中生者。",
    "T47n1965_001:0117a12_22": "「『下品下生者，或有眾生，作不善業，五逆、十惡，具諸不善，如此愚人，以惡業故，應墮惡道，逕歷多劫，受苦無窮。",
    "T47n1965_001:0117a15_23": "如此愚人臨命終時，遇善智識種種安慰，為說妙法，教令念佛。",
    "T47n1965_001:0117a16_24": "彼人苦逼，不能念佛，善友告言：「汝若不能念者，應稱無量壽佛！」",
    "T47n1965_001:0117a18_0": "如是至心，如是令聲不絕，具足十念，稱南無阿彌陀佛。",
    "T47n1965_001:0117a19_1": "稱佛名故，於念念中除八十億劫生死之罪。",
    "T47n1965_001:0117a20_2": "命終之後，見金蓮華，猶如日輪，住其人前，如一念頃，即得往生極樂世界。",
    "T47n1965_001:0117a21_3": "於蓮華中，滿十二大劫，蓮華方開，觀世音、大勢至以大悲音聲為其廣說諸法實相，除滅罪法，聞已歡喜，應時即發菩提之心。』」",
    "T47n1965_001:0117a24_4": "解云：總分九品，略有二家：一釋，此之九品，並是十信菩薩，約進、約退，造善、造惡，昇、降不同，分成九品。",
    "T47n1965_001:0117a27_5": "初三人是十信位，從本不退直趣入者，行有淺、深，成上三品；中三品人，退大乘心，發小乘意，退大乘行，修小乘業，行有淺、深，成中品三；下三品人，退大乘心，趣生死流，退大乘行，造生死罪，罪有重、輕，成下品三。",
    "T47n1965_001:0117b02_6": "二釋，言發大菩提心，修行菩薩行，行有淺、深，成上三品；發菩提心，修行聲聞行，行有淺、深，成中三品；不發大、小二乘心，不修大、小二乘行，唯趣生死心，唯造生死罪，造罪重、輕，成下三品。",
    "T47n1965_001:0117b06_7": "此即麁分九品也。",
    "T47n1965_001:0117b07_8": "若細別論，上品上生者，發三種心，則《起信論》曰：「信成就發心位，在十信終心也。」",
    "T47n1965_001:0117b09_9": "生彼便得無生法忍者，是謂緣觀無生忍，以《本業經》說無生忍在解位故；上品中生者，位在十信初，此間一劫是彼一日故，經一小劫得無生忍者，謂證理無生忍，則當初地也；上品下生者，是十信以前，信歸三寶受菩薩戒以去是也。",
    "T47n1965_001:0117b14_10": "以亦信因果，不謗大乘，但發無上道心，故七日之中，唯見佛身，而心不了，三七日後了了見聞者，謂此人未得依業識門而見如來故，三七日後，方入十解，見佛唯從心起故。",
    "T47n1965_001:0117b18_11": "經三小劫住歡喜地者，謂彼小劫當此僧祇，所以中品逕一小劫，下品逕三小劫。",
    "T47n1965_001:0117b20_12": "同入初地者，以勝解行地諸菩薩者，根有利、鈍，行亦勒、怠故，唯長、短異，而功行等。",
    "T47n1965_001:0117b22_0": "下餘品中，准之可知。",
    "T47n1965_001:0117b22_1": "中三品內，上者，是煗、頂、忍決擇分位也；中品者，前三方便解脫分也；下品者，五停以前趣善凡夫。",
    "T47n1965_001:0117b24_2": "此三品人並是現般，但以生便半劫分為三品耳。",
    "T47n1965_001:0117b25_3": "下三品者，總是一切趣惡凡夫，造眾惡逆，輕、重不同，遇緣聞法滅罪，有成三品，更無位別。",
    "T47n1965_001:0117b27_4": "若依《無量壽經》，總說三品。",
    "T47n1965_001:0117b28_5": "如彼經說：「佛告阿難：『其有眾生生彼國者，皆悉住於正定聚。",
    "T47n1965_001:0117b29_6": "所以者何？",
    "T47n1965_001:0117b29_7": "彼佛國中，無諸邪聚，及不定聚。",
    "T47n1965_001:0117c01_8": "十方恒沙諸佛、如來，皆共讚嘆無量壽佛威神功德不可思議。",
    "T47n1965_001:0117c03_9": "諸有眾生，聞其名號，信心歡喜，乃至一念至心迴向，願生彼國，即得往生。",
    "T47n1965_001:0117c04_10": "住不退轉，唯除五逆，誹謗正法。』",
    "T47n1965_001:0117c05_11": "「佛告阿難：『十方世界，諸天人民，其有至心願生彼國，凡有三輩：其上輩者，捨家棄欲而作沙門，發菩提心，一向專念無量壽佛，修諸功能，願生彼國。",
    "T47n1965_001:0117c08_12": "此眾生臨壽終時，無量壽佛與諸大眾現其人前，即隨彼佛往生其國，便於七寶華中自然化生，住不退轉，智慧勇猛，神通自在。",
    "T47n1965_001:0117c11_13": "是故，阿難！",
    "T47n1965_001:0117c11_14": "其有眾生欲於今世見無量壽佛，應發無上菩提心，修行功德，願生彼國。』",
    "T47n1965_001:0117c13_15": "「佛語阿難：『其中輩者，十方世界諸天人民，其有至心願生彼國，雖不能行作沙門，大修功德，當發無上菩提之心，一向專念無量壽佛，多少修善，奉持齋戒，起立塔像，飲食沙門，懸繒、燃燈，散華、燒香，以此迴向，願生彼國。",
    "T47n1965_001:0117c18_16": "其人臨終，無量壽佛化現其身，光明相好，具如真佛，與諸大眾現其人前，即隨化佛往生其國，住不退轉，功德智慧，以如上輩者也。』",
    "T47n1965_001:0117c21_17": "「佛語阿難：『其下輩者，十方世界諸天人民，其有至心欲生彼國，假使不能作諸功德，當發無上菩提之心，一向專意，乃至十念念無量壽佛，願生其國。",
    "T47n1965_001:0117c24_18": "若聞深法，歡喜信樂，不生疑惑，乃至一念念於彼佛，以至誠心願生其國。",
    "T47n1965_001:0117c26_19": "此人臨終，夢見彼佛，得往生，功德智慧，次如中輩者也。』」",
    "T47n1965_001:0117c27_20": "當熟之！",
    "T47n1965_001:0117c27_21": "思之！",
    "T47n1965_001:0117c28_22": "能於其中，端心正行。",
    "T47n1965_001:0117c28_23": "舉要言之，三乘聖人，及地前三賢，並二乘七方便發心以去，假名菩薩，乃至方便道前，四眾男、女，無根、二根，至於龍、鬼八部，但能發菩提心，專念阿彌陀佛，厭惡穢剎，欣樂淨土。",
    "T47n1965_001:0118a03_24": "臨命終時，正念現前者，皆得往生也。",
    "T47n1965_001:0118a04_25": "若勇猛精進，觀行分明，臨終最後心不亂者，並得上生；乃至臨終最後十念相續，現在前者得下品。",
    "T47n1965_001:0118a06_26": "此中菩薩往生自有三輩；二乘往生自有上、中、下；凡夫往生自有上、中、下。",
    "T47n1965_001:0118a08_27": "各有九品，但經中不能委細分別，大、小凡夫，合論九品，究實即有無量差別也。",
    "T47n1965_001:0118a10_28": "詳四十八願及《觀經》旨，凡夫是正生；聖人是兼生。",
    "T47n1965_001:0118a11_29": "彼經唯言：「為未來世一切凡夫，為煩惱賊之所害者，說清淨業處。」",
    "T47n1965_001:0118a12_30": "勸人往生，不論菩薩。",
    "T47n1965_001:0118a13_31": "於凡夫中，謗大乘人不得往生，以斷善根故；二乘人中，惡法學人不得往生，不信有十方淨土故；菩薩不願生者，亦復不生，以懸願自在故；若二乘無學，不問惡與不惡，皆得往生，以三界穢土中，無受生處故。",
    "T47n1965_001:0118a17_32": "生人品類，略義如是。",
    "T47n1965_001:0118a19_0": "六、往生難易，於中有二：先明二處優、劣；後述往生難、易。",
    "T47n1965_001:0118a20_1": "言優、劣者，夫總讚實德，誰劣？",
    "T47n1965_001:0118a20_2": "是故齊是法王，俱稱善逝，身充萬能，土盈眾美。",
    "T47n1965_001:0118a21_3": "但以為化眾生，或居穢土，則近墟滿野；或處淨剎，則奇寶盈封。",
    "T47n1965_001:0118a23_4": "若論其處，非無優、劣，兜率天宮，則搆虛而立；極樂世界，則就地而安，此則人、天趣別。",
    "T47n1965_001:0118a25_5": "若據此土法論彼界，則天優人劣也；若論淨、穢者，兜率是穢界，極樂則淨剎。",
    "T47n1965_001:0118a27_0": "粗分此彼，有其十四異：謂兜率天，界地挾隘，亦男、女雜居，亦有現行欲染，亦有退轉，亦壽四千歲，仍有中夭，身量亦爾，又三性心起，故以惡心或墮地獄，又三受互起，又六塵境令人放逸，又男生在父膝，女在母膝，又唯以菩薩為說法主，又或得聖果，或有不得；若西方土，反此為相，若就此義，西方大優也。",
    "T47n1965_001:0118b05_1": "後論往生難、易。",
    "T47n1965_001:0118b05_2": "或說西方易生，兜率難生，且有七種差別：一、極樂是人易生，兜率是天難生；二、極樂但持五戒得生，兜率具修十善方往；三、極樂乃至十念往，兜率具施、戒、修往；四、西方終憑彌陀佛四十八大願往，兜率可憑唯自力往；五、西方有觀音菩薩等當來此土勸進往，兜率無此事；六、西方經、論具讚勸，兜率但一經讚說；七、古來大德向西方多，向兜率者少。",
    "T47n1965_001:0118b13_3": "由此義故，西方易往生，兜率難上生也。",
    "T47n1965_001:0118b14_4": "或說兜率易生，極樂難生，所以知者？",
    "T47n1965_001:0118b15_5": "知止天宮同在此內，不大、小所共信許，既是化在，故定得生。",
    "T47n1965_001:0118b16_6": "准《上生經》四眾行六度事法，八部聞名喜讚，懺悔惡業，修十事行，迴願生彼，一切皆得；極樂世界，准《對法論》別時意趣者，如說若有願生極樂世界得往生，意在別時，猶貨一錢而得千錢，故彼經言：「非小善根因緣而得生彼。」",
    "T47n1965_001:0118b21_7": "《天親論》云：「女人及根闕，二乘種不生。」",
    "T47n1965_001:0118b22_8": "可彼佛毫相，如五須彌，豈凡夫類，能見此相？",
    "T47n1965_001:0118b23_9": "如是等義，成證非一，是故願西方萬一不生。",
    "T47n1965_001:0118b24_10": "或說，在前二說，並不盡理，凡其往生難、易，一任因緣。",
    "T47n1965_001:0118b25_11": "緣謂諸佛、菩薩同體大悲；因是四眾九輩所起願行。",
    "T47n1965_001:0118b26_12": "同體之悲，雖無局人；眾生之業，猶是參差。",
    "T47n1965_001:0118b27_13": "若是業因熟者，願隨便生，非以人、天如難往，亦以淨、穢如有礙；若其願行闕聞者，在前無誠，豈由同界而易生？",
    "T47n1965_001:0118c01_14": "復以化身而輒謁，由是王舍城內，三億餘家，同居一城，而不聞如來之名。",
    "T47n1965_001:0118c03_15": "那落伽中，九十億人別住，難家猶來見金色三相。",
    "T47n1965_001:0118c04_16": "則知眾生起行，良由勝緣之相屬，有失、不失。",
    "T47n1965_001:0118c05_17": "或有性自屬彌陀，或有本來繫慈氏，如逐所屬，各得道速；強於無屬，多勞少益。",
    "T47n1965_001:0118c07_18": "是故長者之婢母，受化於羅云；非想三天子，悟道於遣身。",
    "T47n1965_001:0118c08_19": "然則委心所尊，競務其業，往之易，早于彈指。",
    "T47n1965_001:0118c09_20": "何為徒交難、易之論。",
    "T47n1965_001:0118c10_21": "如其發心決定無疑，六事易是辨，九品非難修，罪業雖多，銷過朝陽之却暗界，趣雖幽阻，通逾王印之開塞。",
    "T47n1965_001:0118c12_22": "但以剋舟之學徒，守株之行者，疑乎覆千界之舌相誠言，信乎愚一心之井蝦說。",
    "T47n1965_001:0118c14_23": "豈非藏遺燕石，疑慮隋珠？",
    "T47n1965_001:0118c15_0": "悲復哀哉！",
    "T47n1965_001:0118c16_0": "第七、解妨除疑者。",
    "T47n1965_001:0118c16_1": "問：「如《攝大乘論》釋作別時意，豈不覺彼耶？」",
    "T47n1965_001:0118c17_2": "答：「彼論所明，有別時、有不別時。",
    "T47n1965_001:0118c18_3": "若唯空發願，即是別時；若行、願兼修非是別時。",
    "T47n1965_001:0118c19_4": "若天親菩薩判十念行作別時意者，何故造《往生論》勸人往生？",
    "T47n1965_001:0118c20_5": "又《觀經》教興意者，緣韋提希生阿闍世王逆子，因厭五濁，願生極樂。",
    "T47n1965_001:0118c22_6": "佛即為說三福業，十六觀門，勸無生往生，乃至十惡、五逆，悉勸往生。",
    "T47n1965_001:0118c23_7": "既淨土請主，身居五濁，復生逆子，佛說皆生，即知現居五濁凡夫，悉得往生也(矣)。」",
    "T47n1965_001:0118c25_8": "問：「韋提希是大菩薩，為化眾生，現受女身，生於逆子。",
    "T47n1965_001:0118c26_9": "豈實是凡夫類耶？」",
    "T47n1965_001:0118c27_10": "答：「縱令實是菩薩，現受女身，化眾生者。",
    "T47n1965_001:0118c28_11": "必須隱其實能，現同凡夫，攝化同類，即現同凡夫，身居五濁，常知即引五濁凡夫往生極樂也。",
    "T47n1965_001:0119a01_12": "《攝論》曰：『由唯發願，是別時意。』",
    "T47n1965_001:0119a01_13": "故知三福、十六觀、七日念佛等，那別時也？」",
    "T47n1965_001:0119a03_0": "問：「如《往生論》云：『女人及根缺，二乘不生。』",
    "T47n1965_001:0119a03_1": "云何女人等三，亦得往生？」",
    "T47n1965_001:0119a04_2": "答：「理實可然，若無種，定得往生。",
    "T47n1965_001:0119a05_3": "言正種者：一於此土中，或有男子，或有女人種，於女人因決定招女根者，此人縱修淨土行，亦不得往生。",
    "T47n1965_001:0119a07_4": "以淨土中無女人故，此是定業，不可復勸，即是業障也。",
    "T47n1965_001:0119a08_5": "盲、聾等缺根，可知亦爾也。",
    "T47n1965_001:0119a09_6": "若有悔除，不入其類。",
    "T47n1965_001:0119a09_7": "二乘者，種二乘因，不信大乘及十方淨土，亦不得生也。",
    "T47n1965_001:0119a11_8": "彼論所明種者，定業種也。」",
    "T47n1965_001:0119a11_9": "問：「若爾，何故《觀經》曰：『受持五戒，即生至彼。",
    "T47n1965_001:0119a12_10": "聞說四諦，悟罪漢果等。』」",
    "T47n1965_001:0119a13_11": "答：「此不愚法人，信有十方諸佛，及淨土發願往生。",
    "T47n1965_001:0119a14_12": "若悟果竟，佛為說《法華經》，並迴心向大，是《智度論》之所判也。」",
    "T47n1965_001:0119a15_13": "問：「眾生惡業甚重，能障於淨土，非小善能除，何故《觀經》云：『臨終十念即往生得也。』",
    "T47n1965_001:0119a17_14": "？」",
    "T47n1965_001:0119a17_15": "答：「心是業主，受生之本。",
    "T47n1965_001:0119a18_16": "臨終之心，猶如眼目，能導一切業。",
    "T47n1965_001:0119a19_0": "若臨終心惡，能引一切惡業；若心善者，能引一切善業。",
    "T47n1965_001:0119a20_1": "如龍所行，雲即隨之，心若西逝，業亦隨之。」",
    "T47n1965_001:0119a21_2": "問：「如《彌勒所問經》說十念中云：『非凡夫念，不雜結使念。』",
    "T47n1965_001:0119a22_3": "今此眾生體是凡夫，結使不斷，云何念佛而得生耶？」",
    "T47n1965_001:0119a23_4": "答：「或云：『若如彼經，唯佛一人得生，餘皆不得，以十地後心菩薩獨有二種無明故。』",
    "T47n1965_001:0119a25_5": "今解彼經，云凡夫念者，若不發菩提心，求出三界作佛，而直爾但念佛求生者，是凡夫念，彼不得生。",
    "T47n1965_001:0119a27_6": "故皆須發菩提心也。",
    "T47n1965_001:0119a28_7": "不雜結使念者，唯須一心相續，觀佛相好，而若口念佛，心緣五欲者，是雜結念也。",
    "T47n1965_001:0119b01_0": "念佛是淳淨心，與結使相違也。",
    "T47n1965_001:0119b01_1": "或有異義見前同。」",
    "T47n1965_001:0119b02_2": "問：「眾生罪業，大積如山，何得十念須滅爾許惡業。",
    "T47n1965_001:0119b03_3": "假令百千萬遍，猶是太少，若不滅惡業，復何得往生淨土乎？」",
    "T47n1965_001:0119b04_4": "答：「有三義：一者、若臨終時正念現前者，此心能引無始以來，及一生所作善業，共相資助，即得往生也；二者、諸佛名號，總萬德成，但能一念念佛名者，即一念之中總念萬德，則滅罪業，惡業礙往，除罪何繫？",
    "T47n1965_001:0119b09_5": "故下品生中云：『稱佛名故，於念念中除八十億劫生死之罪。』",
    "T47n1965_001:0119b10_6": "三者、無始惡業，從妄心生；念佛功德，從真心起。",
    "T47n1965_001:0119b11_7": "真心如日，妄心如闇。",
    "T47n1965_001:0119b12_8": "真心暫起，妄念即除；如日始出，眾暗悉除。",
    "T47n1965_001:0119b13_9": "由此三義，乃至臨命終時十念成就者，定得往生。」",
    "T47n1965_001:0119b14_10": "問：「淨土勝妙，是法王所居，蓮華藏，非凡夫行處。",
    "T47n1965_001:0119b15_11": "理須凡行凡地，聖踐聖場，寧得底下凡夫，生斯妙處？」",
    "T47n1965_001:0119b16_12": "答：「是凡夫，即不得遊於淨土；既是法王，何得踐於五濁？",
    "T47n1965_001:0119b17_13": "雖是法王，為化眾生故，遊於五濁；亦雖是凡夫，為供養佛故，生於淨土。",
    "T47n1965_001:0119b19_14": "又四十八大願，初先為一切凡夫，後兼為三乘聖人，故知淨土宗意，本為凡夫，兼為聖人也。",
    "T47n1965_001:0119b21_15": "又十解以去，不畏生惡道，故可願生淨土。",
    "T47n1965_001:0119b22_16": "故知淨土奧意，本為凡夫，非為菩薩也。」",
    "T47n1965_001:0119b23_17": "問：「親遇善緣，預九品生，頻見文義，憤心雲披。",
    "T47n1965_001:0119b24_18": "若有眾惡，不識修善，已入三途，為有方便，救彼亡靈，令除業障，生極樂界以不？」",
    "T47n1965_001:0119b26_19": "答：「愚情難通，聖教有術。",
    "T47n1965_001:0119b26_20": "故《不空羂索神變真言經》第二十八卷，〈灌頂真言成就品〉曰：『爾時十方一切剎土，三世一切如來，毘盧遮那如來，一時皆伸右無畏手，摩清淨蓮華明王頂，同說不空大灌頂光真言曰：「『「唵(唯中擡聲引呼)(一)　荷暮伽廢(無計反)嚕者娜(二)　摩訶畝陀(能乙反)囉麼抳(三)　鉢頭麼(二合)入縛攞(四)　跛(二合)囉襪嚲野[合*牛](五)」「『若有眾生，隨處得聞此大灌頂光真言，二三七遍經耳根者，即得除滅一切罪障；若諸眾生具造十惡、五逆，四重諸罪，猶如微塵，滿斯世界。",
    "T47n1965_001:0119c07_21": "身壞命終，墮諸惡道，以是真言加持土沙一百八遍，屍陀林中，散亡者屍骸上，或散墓上，遇皆散之，彼所亡者，若地獄中、若餓鬼中、若修羅中、若傍生中，以一切不空如來不空毘盧遮那如來真言本願，大灌頂光真言加持土沙之力，應時即得光明及身，除諸罪報，捨所苦身，往於西方極樂國土，蓮華化生，乃至菩提，更不墮落。』",
    "T47n1965_001:0119c14_22": "「此等經文，往往而在，悔哉！",
    "T47n1965_001:0119c15_23": "罪業自造，苦果影追，痛哉！",
    "T47n1965_001:0119c15_24": "獨因獨厄，無人救護。",
    "T47n1965_001:0119c16_25": "自非同體大悲，弘濟祕術，誰能遠開幽鍵昇華臺？",
    "T47n1965_001:0119c17_26": "雖無他作自受之理，而有緣起難思之力。",
    "T47n1965_001:0119c18_27": "則知以遇呪沙即有緣，若不被沙，何論脫期？",
    "T47n1965_001:0119c19_28": "惟夫大悲無方，長舌無雜，不行、不信，後悔無反。",
    "T47n1965_001:0119c20_29": "然則不信用者，徒負厚恩，報日轉遠；有順行者，接魂華蓮，孝順便立。",
    "T47n1965_001:0119c21_30": "幸逢真言，令出不難，凡百君子，誰不奉行？",
    "T47n1965_001:0119c22_31": "散沙墓上，尚逝界，況乎呪衣著身，聆音誦字(矣)？」",
    "T47n1965_001:0119c24_0": "遊心安樂道(終)"
}