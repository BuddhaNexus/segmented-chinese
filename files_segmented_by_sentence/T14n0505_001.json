{
    "T14n0505_001:0773a03_0": "佛說隨勇尊者經",
    "T14n0505_001:0773a05_0": "西天譯經三藏朝奉大夫試",
    "T14n0505_001:0773a06_0": "光祿卿傳法大師賜紫沙門",
    "T14n0505_001:0773a07_0": "臣施護等奉　詔譯",
    "T14n0505_001:0773a08_0": "如是我聞：一時，佛在王舍城迦蘭陀竹林精舍，與苾芻眾俱。",
    "T14n0505_001:0773a10_0": "時有尊者名曰隨勇，在王舍城側尸陀林間，蛇聚孤峯之上大僧坊中，而獨經行。",
    "T14n0505_001:0773a11_1": "忽為毒蛇之所噬蠚，蛇之身形瘦細精光、猛惡可畏，如安惹那舍羅迦。",
    "T14n0505_001:0773a13_2": "即時，隨勇尊者呼苾芻眾謂言：「諸尊者！",
    "T14n0505_001:0773a14_3": "我為毒蛇之所噬蠚，膚體潰壞，今宜置我於僧坊外，無令延毒而復流散。」",
    "T14n0505_001:0773a16_0": "是時，尊者舍利子去隨勇尊者所止不遠，在一樹下坐，聞彼隨勇發如是言，聞已即時往詣其所，到已謂言：「尊者隨勇！",
    "T14n0505_001:0773a18_1": "我向觀汝面及諸根，本無異相，何故今時乃發是聲？」",
    "T14n0505_001:0773a19_2": "隨勇答言：「尊者！",
    "T14n0505_001:0773a20_3": "我為毒蛇之所噬蠚，膚體潰壞，今宜置我於僧坊外，無令延毒而復流散。",
    "T14n0505_001:0773a22_0": "「尊者舍利子！",
    "T14n0505_001:0773a22_1": "若我取著，眼是我眼是我所；耳鼻舌身意是我，意是我所；色是我，色是我所；聲香味觸法是我，法是我所；地界是我，地界是我所；水火風空識界是我，識界是我所；色蘊是我，色蘊是我所；受想行識蘊是我，識蘊是我所；我若取著如是等法，面及諸根可有異相。",
    "T14n0505_001:0773a28_2": "「尊者舍利子！",
    "T14n0505_001:0773a28_3": "我不如是取著諸法，謂眼是我，眼是我所；乃至識蘊是我，識蘊是我所；今此何故面及諸根有是異相？」",
    "T14n0505_001:0773b01_4": "舍利子言：「尊者隨勇！",
    "T14n0505_001:0773b02_5": "若我、我所見及我慢等斷取著已，復能了知所斷根本永斷無餘，如破多羅樹心不復更生，證無生法者，彼復何有異相可得？」",
    "T14n0505_001:0773b05_6": "時尊者舍利子，以尊者隨勇置僧坊外，僵仆于地。",
    "T14n0505_001:0773b06_7": "爾時尊者舍利子，即說伽陀曰：「智者善行於梵行，　　復常善修正道因，　臨捨壽時喜心生，　　如重病人得輕差。",
    "T14n0505_001:0773b09_0": "　智者善行於梵行，　　復常善修正道因，　臨捨壽時喜心生，　　猶如棄置惡毒器。",
    "T14n0505_001:0773b11_0": "　智者善行於梵行，　　復常善修正道因，　能頴脫於捨報時，　　如人出離於火宅。",
    "T14n0505_001:0773b13_0": "　智行梵行修正道，　　悉觀世間如草木，　都無義利無所成，　　畢竟一切無繫著。」",
    "T14n0505_001:0773b15_0": "爾時，尊者舍利子為隨勇尊者安置事已，往詣佛所，到已頭面禮世尊足，具陳上事。",
    "T14n0505_001:0773b16_1": "佛言：「舍利子！",
    "T14n0505_001:0773b17_2": "彼隨勇善男子，若於爾時得聞我說勝妙伽陀及大明章句，彼定不為毒蛇所蠚，潰壞其身。」",
    "T14n0505_001:0773b19_3": "舍利子白佛言：「世尊！",
    "T14n0505_001:0773b19_4": "何等勝妙伽陀？",
    "T14n0505_001:0773b20_5": "何等大明章句？",
    "T14n0505_001:0773b20_6": "願為我說。」",
    "T14n0505_001:0773b21_0": "爾時，世尊即說伽陀曰：「持國天王我行慈，　　愛囉嚩尾龍亦然，　阿說多哩劍末羅，　　悉體埵子悉慈愛。",
    "T14n0505_001:0773b24_0": "　廣目天王我行慈，　　黑瞿曇龍慈亦然，　難陀烏波難陀龍，　　彼二行慈亦如是。",
    "T14n0505_001:0773b26_0": "　我於無足行慈愛，　　二足四足亦復然，　及彼多足諸有情，　　等行慈心悉無異。",
    "T14n0505_001:0773b28_0": "　一切龍等行慈愛，　　彼龍棲止大海中，　於諸有情普慈心，　　若情若器皆如是。",
    "T14n0505_001:0773c01_0": "　所有一切有情類，　　乃至蜎飛及蠕動，　普願銷除病惱因，　　一切獲得安隱樂；　所有一切有情類，　　乃至蜎飛及蠕動，　普以賢善平等觀，　　一切蠲除諸罪惡。",
    "T14n0505_001:0773c05_0": "　蛇之為毒極猛熾，　　其毒能壞人身命，　而彼蛇窟山峯中，　　我常處之而遊上。",
    "T14n0505_001:0773c07_0": "　我為無上世間師，　　我常宣說真實語，　以我真實語業因，　　我身蛇毒不能入。",
    "T14n0505_001:0773c09_0": "　所有貪瞋及癡法，　　此三世間為大毒，　世尊大覺毒不侵，　　佛真實力能破毒，　所有貪瞋及癡法，　　此三世間為大毒，　世尊正法毒不侵，　　法真實力能破毒；　所有貪瞋及癡法，　　此三世間為大毒，　世尊淨眾毒不侵，　　僧真實力能破毒，　世間所有諸毒中，　　而彼貪毒最為上，　唯佛能破能攝持，　　由斯諸毒皆息滅。」",
    "T14n0505_001:0773c17_0": "爾時，世尊說大明曰：「怛[寧*也](切身)佗(一句)　唵(引)凍蜜里(引)(二)　凍蜜里(引)(三)　凍彌(引)(四)　鉢囉(二合)凍彌(引)(五)　那致(引)(六)　蘇那致(引)(七)　計(引)嚩致(引)(八)　母那曳(引)(九)　薩三摩曳(引)(十)　難帝(引)(十一)　難底里(引)(十二)　泥(引)里(引)(十三)　泥(引)羅計(引)尸(引)(十四)　嚩(引)里(引)(十五)　嚩(引)羅計(引)尸(引)(十六)　嗢里(引)(十七)　泥羊(二合)虞(引)里(引)莎(引)賀(引)(十八)」佛言：「舍利子！",
    "T14n0505_001:0773c24_1": "彼隨勇善男子！",
    "T14n0505_001:0773c24_2": "若於爾時得聞我說如是伽陀及大明章句，彼定不為蛇毒所蠚潰壞其身。」",
    "T14n0505_001:0773c26_3": "舍利子白佛言：「世尊！",
    "T14n0505_001:0773c26_4": "如佛今說勝妙伽陀及此大明章句，彼隨勇苾芻蛇所蠚時，離於佛所，如是妙法其云何得？」",
    "T14n0505_001:0774a01_0": "爾時，尊者舍利子說是語已，頭面著地禮世尊足，出於佛會。",
    "T14n0505_001:0774a03_0": "佛說隨勇尊者經"
}