{
    "T12n0374_022:0493b09_0": "大般涅槃經卷第二十二",
    "T12n0374_022:0493b11_0": "北涼天竺三藏曇無讖譯",
    "T12n0374_022:0493b12_0": "光明遍照高貴德王菩薩品第十之二",
    "T12n0374_022:0493b13_0": "「◎善男子！",
    "T12n0374_022:0493b13_1": "云何菩薩摩訶薩修大涅槃不聞而聞？",
    "T12n0374_022:0493b14_2": "十二部經其義深邃，昔來不聞，今因是經，得具足聞。",
    "T12n0374_022:0493b15_3": "先雖得聞，唯聞名字，而今於此大涅槃經，乃得聞義。",
    "T12n0374_022:0493b16_4": "聲聞緣覺唯聞十二部經名字，不聞其義，今於此經具足得聞，是名不聞而聞。",
    "T12n0374_022:0493b18_5": "善男子！",
    "T12n0374_022:0493b18_6": "一切聲聞緣覺經中，不曾聞佛有常樂我淨、不畢竟滅，三寶佛性無差別相，犯四重罪、謗方等經、作五逆罪及一闡提悉有佛性，今於此經而得聞之，是名不聞而聞。」",
    "T12n0374_022:0493b22_7": "光明遍照高貴德王菩薩摩訶薩白佛言：「世尊！",
    "T12n0374_022:0493b23_8": "若犯重禁、謗方等經、作五逆罪、一闡提等，有佛性者，是等云何復墮地獄？",
    "T12n0374_022:0493b24_9": "世尊！",
    "T12n0374_022:0493b25_0": "若使是等有佛性者，云何復言無常樂我淨？",
    "T12n0374_022:0493b26_0": "世尊！",
    "T12n0374_022:0493b26_1": "若斷善根名一闡提者，斷善根時所有佛性云何不斷？",
    "T12n0374_022:0493b27_2": "佛性若斷，云何復言常樂我淨？",
    "T12n0374_022:0493b28_3": "如其不斷，何故名為一闡提耶？",
    "T12n0374_022:0493b28_4": "世尊！",
    "T12n0374_022:0493b28_5": "犯四重禁名為不定，謗方等經、作五逆罪及一闡提悉名不定，如是等輩若決定者，云何得成阿耨多羅三藐三菩提？",
    "T12n0374_022:0493c02_6": "得須陀洹乃至辟支佛亦名不定，若須陀洹至辟支佛是決定者，亦不應成阿耨多羅三藐三菩提？",
    "T12n0374_022:0493c04_7": "世尊！",
    "T12n0374_022:0493c04_8": "若犯四重不決定者，須陀洹乃至辟支佛亦不決定，如是不定，諸佛如來亦復不定；若佛不定，涅槃體性亦復不定，至一切法亦復不定。",
    "T12n0374_022:0493c07_9": "云何不定？",
    "T12n0374_022:0493c08_10": "若一闡提除一闡提，則成佛道。",
    "T12n0374_022:0493c08_11": "諸佛如來亦應如是，入涅槃已，亦應還出，不入涅槃。",
    "T12n0374_022:0493c10_12": "若如是者，涅槃之性則為不定，不決定故當知無有常樂我淨，云何說言一闡提等當得涅槃？」",
    "T12n0374_022:0493c12_13": "爾時世尊告光明遍照高貴德王菩薩摩訶薩言：「善哉，善哉！",
    "T12n0374_022:0493c13_14": "善男子！",
    "T12n0374_022:0493c13_15": "為欲利益無量眾生令得安樂，憐愍慈念諸世間故，為欲增長發菩提心諸菩薩故，作如是問。",
    "T12n0374_022:0493c15_16": "善男子！",
    "T12n0374_022:0493c16_0": "汝已親近過去無量諸佛世尊，於諸佛所種諸善根，久已成就菩提功德，降伏眾魔令其退散，已教無量無邊眾生，悉令得至阿耨多羅三藐三菩提，久已通達諸佛如來所有甚深祕密之藏，已問過去無量無邊恒河沙等諸佛世尊如是甚深微密之義。",
    "T12n0374_022:0493c21_1": "我都不見，一切世間，若人若天、沙門、婆羅門、若魔若梵，有能諮問如來是義。",
    "T12n0374_022:0493c23_2": "今當誠心諦聽，諦聽！",
    "T12n0374_022:0493c23_3": "吾當為汝分別演說。",
    "T12n0374_022:0493c24_4": "善男子！",
    "T12n0374_022:0493c24_5": "一闡提者亦不決定，若決定者，是一闡提終不能得阿耨多羅三藐三菩提；以不決定，是故能得。",
    "T12n0374_022:0493c26_6": "如汝所言，佛性不斷，云何一闡提斷善根者？",
    "T12n0374_022:0493c27_7": "善男子！",
    "T12n0374_022:0493c27_8": "善根有二種：一者內，二者外。",
    "T12n0374_022:0493c28_9": "佛性非內非外，以是義故，佛性不斷。",
    "T12n0374_022:0493c29_10": "復有二種：一者有漏，二者無漏。",
    "T12n0374_022:0494a01_0": "佛性非有漏，非無漏，是故不斷。",
    "T12n0374_022:0494a01_1": "復有二種：一者常，二者無常。",
    "T12n0374_022:0494a02_2": "佛性非常，非無常，是故不斷。",
    "T12n0374_022:0494a03_0": "若是斷者，則應還得，若不還得，則名不斷，若斷已得，名一闡提。",
    "T12n0374_022:0494a04_1": "犯四重者亦是不定，若決定者，犯四重禁終不能得阿耨多羅三藐三菩提。",
    "T12n0374_022:0494a06_2": "謗方等經亦復不定，若決定者，謗正法人終不能得阿耨多羅三藐三菩提。",
    "T12n0374_022:0494a07_3": "作五逆罪亦復不定，若決定者，五逆之人終不能得阿耨多羅三藐三菩提。",
    "T12n0374_022:0494a09_4": "色與色相二俱不定，香、味、觸相，生相、至無明相，陰入界相、二十五有相、四生，乃至一切諸法，皆亦不定。",
    "T12n0374_022:0494a11_5": "「善男子！",
    "T12n0374_022:0494a12_0": "譬如幻師，在大眾中化作四兵，車、步、象、馬，作諸瓔珞嚴身之具，城邑聚落、山林樹木、泉池河井。",
    "T12n0374_022:0494a14_1": "而彼眾中，有諸小兒，無有智慧，覩見之時，悉以為實。",
    "T12n0374_022:0494a15_2": "其中智人知其虛誑，以幻力故，惑人眼目。",
    "T12n0374_022:0494a16_3": "善男子！",
    "T12n0374_022:0494a16_4": "一切凡夫乃至聲聞辟支佛等，於一切法，見有定相亦復如是。",
    "T12n0374_022:0494a17_5": "諸佛菩薩於一切法不見定相。",
    "T12n0374_022:0494a18_6": "善男子！",
    "T12n0374_022:0494a18_7": "譬如小兒於盛夏月，見熱時焰，謂之為水。",
    "T12n0374_022:0494a19_8": "有智之人，於此熱焰，終不生於實水之想，但是虛焰誑人眼目，非實是水。",
    "T12n0374_022:0494a21_9": "一切凡夫聲聞緣覺見一切法，亦復如是，悉謂是實。",
    "T12n0374_022:0494a22_10": "諸佛菩薩於一切法不見定相。",
    "T12n0374_022:0494a23_11": "善男子！",
    "T12n0374_022:0494a23_12": "譬如山澗因聲有響，小兒聞之謂是實聲。",
    "T12n0374_022:0494a24_13": "有智之人解無定實，但有聲相，誑於耳識。",
    "T12n0374_022:0494a25_14": "善男子！",
    "T12n0374_022:0494a25_15": "一切凡夫聲聞緣覺於一切法，亦復如是，見有定相。",
    "T12n0374_022:0494a26_16": "諸菩薩等解了諸法，悉無定相，見無常相、空寂等相、無生滅相，以是義故，菩薩摩訶薩見一切法是無常相。",
    "T12n0374_022:0494a29_0": "善男子！",
    "T12n0374_022:0494a29_1": "亦有定相。",
    "T12n0374_022:0494a29_2": "云何為定？",
    "T12n0374_022:0494a29_3": "常樂我淨。",
    "T12n0374_022:0494a29_4": "在何處耶？",
    "T12n0374_022:0494b01_5": "所謂涅槃。",
    "T12n0374_022:0494b01_6": "善男子！",
    "T12n0374_022:0494b01_7": "須陀洹果亦復不定，不決定故，經八萬劫，得阿耨多羅三藐三菩提心。",
    "T12n0374_022:0494b03_8": "斯陀含果亦復不定，不決定故，經六萬劫得阿耨多羅三藐三菩提心。",
    "T12n0374_022:0494b04_9": "阿那含果亦復不定，不決定故，經四萬劫得阿耨多羅三藐三菩提心。",
    "T12n0374_022:0494b06_10": "阿羅漢果亦復不定，不決定故，經二萬劫得阿耨多羅三藐三菩提心。",
    "T12n0374_022:0494b07_11": "辟支佛道亦復不定，不決定故，經十千劫得阿耨多羅三藐三菩提心。",
    "T12n0374_022:0494b09_12": "「善男子！",
    "T12n0374_022:0494b09_13": "如來今於拘尸那城娑羅雙樹間，示現倚臥師子之床，欲入涅槃，令諸未得阿羅漢果眾弟子等，及諸力士，生大憂苦，亦令天、人、阿修羅、乾闥婆、迦樓羅、緊那羅、摩睺羅伽等大設供養，欲使諸人以千端疊纏裹其身，七寶為棺盛滿香油，積諸香木以火焚之，唯除二端不可得燒：一者儭身，二最在外。",
    "T12n0374_022:0494b16_14": "為諸眾生分散舍利，以為八分。",
    "T12n0374_022:0494b17_15": "一切所有聲聞弟子，咸言如來入於涅槃，當知如來亦不畢定入於涅槃。",
    "T12n0374_022:0494b18_16": "何以故？",
    "T12n0374_022:0494b18_17": "如來常住不變易故，以是義故，如來涅槃亦復不定。",
    "T12n0374_022:0494b20_18": "善男子！",
    "T12n0374_022:0494b20_19": "當知如來亦復不定。",
    "T12n0374_022:0494b20_20": "如來非天。",
    "T12n0374_022:0494b21_0": "何以故？",
    "T12n0374_022:0494b21_1": "有四種天：一者世間天、二者生天、三者淨天、四者義天。",
    "T12n0374_022:0494b22_2": "世間天者如諸國王；生天者從四天王乃至非有想非無想天；淨天者從須陀洹至辟支佛；義天者十住菩薩摩訶薩等。",
    "T12n0374_022:0494b25_3": "以何義故，十住菩薩名為義天？",
    "T12n0374_022:0494b25_4": "以能善解諸法義故。",
    "T12n0374_022:0494b26_5": "云何為義？",
    "T12n0374_022:0494b26_6": "見一切法是空義故。",
    "T12n0374_022:0494b27_0": "善男子！",
    "T12n0374_022:0494b27_1": "如來非王，亦非四天乃至非有想非無想天、從須陀洹至辟支佛、十住菩薩，以是義故，如來非天。",
    "T12n0374_022:0494b29_2": "然諸眾生亦復稱佛為天中天，是故如來非天、非非天，非人、非非人，非鬼、非非鬼，非地獄畜生餓鬼、非非地獄畜生餓鬼，非眾生、非非眾生，非法、非非法，非色、非非色，非長、非非長，非短、非非短，非相、非非相，非心、非非心，非有漏、非無漏，非有為、非無為，非常、非無常，非幻、非非幻，非名、非非名，非定、非非定，非有、非無，非說、非非說，非如來、非不如來，以是義故，如來不定。",
    "T12n0374_022:0494c08_3": "「善男子！",
    "T12n0374_022:0494c08_4": "何故如來不名世天？",
    "T12n0374_022:0494c09_5": "世天者即是諸王，如來久於無量劫中已捨王位，是故非王。",
    "T12n0374_022:0494c10_6": "非非王者，如來生於迦毘羅城淨飯王家，是故非非王。",
    "T12n0374_022:0494c11_7": "非生天者，如來久已離諸有故，是故非生天。",
    "T12n0374_022:0494c12_8": "非非生天。",
    "T12n0374_022:0494c13_9": "何以故？",
    "T12n0374_022:0494c13_10": "昇兜率天，下閻浮提故，是故如來非非生天。",
    "T12n0374_022:0494c14_11": "亦非淨天。",
    "T12n0374_022:0494c14_12": "何以故？",
    "T12n0374_022:0494c14_13": "如來非是須陀洹乃至非辟支佛，是故如來非是淨天。",
    "T12n0374_022:0494c15_14": "非非淨天。",
    "T12n0374_022:0494c16_15": "何以故？",
    "T12n0374_022:0494c16_16": "世間八法所不能染，猶如蓮花不受塵水，是故如來非非淨天。",
    "T12n0374_022:0494c17_17": "亦非義天。",
    "T12n0374_022:0494c17_18": "何以故？",
    "T12n0374_022:0494c18_19": "如來非是十住菩薩故，是故如來非義天也。",
    "T12n0374_022:0494c19_20": "非非義天。",
    "T12n0374_022:0494c19_21": "何以故？",
    "T12n0374_022:0494c19_22": "如來常修十八空義故，是故如來非非義天。",
    "T12n0374_022:0494c20_23": "如來非人。",
    "T12n0374_022:0494c20_24": "何以故？",
    "T12n0374_022:0494c20_25": "如來久於無量劫中離人有故，是故非人。",
    "T12n0374_022:0494c21_26": "亦非非人。",
    "T12n0374_022:0494c22_27": "何以故？",
    "T12n0374_022:0494c22_28": "生於迦毘羅城故，是故非非人。",
    "T12n0374_022:0494c23_0": "如來非鬼。",
    "T12n0374_022:0494c23_1": "何以故？",
    "T12n0374_022:0494c23_2": "不害一切諸眾生故，是故非鬼。",
    "T12n0374_022:0494c24_3": "亦非非鬼。",
    "T12n0374_022:0494c24_4": "何以故？",
    "T12n0374_022:0494c24_5": "亦以鬼像化眾生故，是故非非鬼。",
    "T12n0374_022:0494c25_6": "如來亦非地獄畜生餓鬼。",
    "T12n0374_022:0494c25_7": "何以故？",
    "T12n0374_022:0494c26_8": "如來久離諸惡業故，是故非地獄畜生餓鬼。",
    "T12n0374_022:0494c27_9": "亦非非地獄畜生餓鬼。",
    "T12n0374_022:0494c27_10": "何以故？",
    "T12n0374_022:0494c27_11": "如來亦復現受三惡諸趣之身，化眾生故，是故非非地獄畜生餓鬼。",
    "T12n0374_022:0494c29_12": "亦非眾生。",
    "T12n0374_022:0494c29_13": "何以故？",
    "T12n0374_022:0494c29_14": "久已遠離眾生性故，是故如來非眾生。",
    "T12n0374_022:0495a01_15": "亦非非眾生。",
    "T12n0374_022:0495a01_16": "何以故？",
    "T12n0374_022:0495a02_17": "或時演說眾生相故，是故如來非非眾生。",
    "T12n0374_022:0495a03_0": "「如來非法。",
    "T12n0374_022:0495a03_1": "何以故？",
    "T12n0374_022:0495a03_2": "諸法各各有別異相，如來不爾，唯有一相，是故非法。",
    "T12n0374_022:0495a04_3": "亦非非法。",
    "T12n0374_022:0495a04_4": "何以故？",
    "T12n0374_022:0495a05_0": "如來法界故，是故非非法。",
    "T12n0374_022:0495a05_1": "如來非色。",
    "T12n0374_022:0495a05_2": "何以故？",
    "T12n0374_022:0495a06_0": "十色入所不攝故，是故非色。",
    "T12n0374_022:0495a06_1": "亦非非色。",
    "T12n0374_022:0495a06_2": "何以故？",
    "T12n0374_022:0495a07_3": "身有三十二相、八十種好故，是故非非色。",
    "T12n0374_022:0495a08_4": "如來非長。",
    "T12n0374_022:0495a08_5": "何以故？",
    "T12n0374_022:0495a08_6": "斷諸色故，是故非長。",
    "T12n0374_022:0495a09_0": "亦非非長。",
    "T12n0374_022:0495a09_1": "何以故？",
    "T12n0374_022:0495a09_2": "一切世間無有能見頂髻相故，是故非非長。",
    "T12n0374_022:0495a10_3": "如來非短。",
    "T12n0374_022:0495a10_4": "何以故？",
    "T12n0374_022:0495a10_5": "久已遠離憍慢結故，是故非短。",
    "T12n0374_022:0495a11_6": "亦非非短，何以故？",
    "T12n0374_022:0495a11_7": "為瞿師羅長者示三尺身故，是故非非短。",
    "T12n0374_022:0495a12_8": "如來非相。",
    "T12n0374_022:0495a13_9": "何以故？",
    "T12n0374_022:0495a13_10": "久已遠離諸相相故，是故非相。",
    "T12n0374_022:0495a14_0": "亦非非相。",
    "T12n0374_022:0495a14_1": "何以故？",
    "T12n0374_022:0495a14_2": "善知諸相故，是故非非相。",
    "T12n0374_022:0495a15_0": "如來非心。",
    "T12n0374_022:0495a15_1": "何以故？",
    "T12n0374_022:0495a15_2": "虛空相故，是故非心。",
    "T12n0374_022:0495a15_3": "亦非非心。",
    "T12n0374_022:0495a16_4": "何以故？",
    "T12n0374_022:0495a16_5": "有十力心法故，亦能知他眾生心故，是故非非心。",
    "T12n0374_022:0495a17_6": "如來非有為。",
    "T12n0374_022:0495a17_7": "何以故？",
    "T12n0374_022:0495a17_8": "常樂我淨故，是故非有為。",
    "T12n0374_022:0495a18_9": "亦非無為。",
    "T12n0374_022:0495a18_10": "何以故？",
    "T12n0374_022:0495a18_11": "有來去坐臥示現涅槃故，是故非無為。",
    "T12n0374_022:0495a19_12": "如來非常。",
    "T12n0374_022:0495a20_13": "何以故？",
    "T12n0374_022:0495a20_14": "身有分故，是故非常。",
    "T12n0374_022:0495a20_15": "云何非常？",
    "T12n0374_022:0495a20_16": "以有知故。",
    "T12n0374_022:0495a21_17": "常法無知，猶如虛空，如來有知，是故非常。",
    "T12n0374_022:0495a22_18": "云何非常？",
    "T12n0374_022:0495a22_19": "有言說故。",
    "T12n0374_022:0495a22_20": "常法無言，亦如虛空，如來有言，是故無常。",
    "T12n0374_022:0495a23_21": "有姓氏故名曰無常，無姓之法乃名為常，虛空常故無有姓氏，如來有姓，姓瞿曇氏，是故無常。",
    "T12n0374_022:0495a25_22": "有父母故名曰無常，無父母者乃名曰常，虛空常故無有父母，佛有父母是故無常。",
    "T12n0374_022:0495a27_23": "有四威儀名曰無常，無四威儀乃名曰常，虛空常故無四威儀，佛有四威儀，是故無常。",
    "T12n0374_022:0495a29_24": "常住之法無有方所，虛空常故無有方所，如來出在中天竺地，住舍婆提或王舍城，是故無常。",
    "T12n0374_022:0495b02_25": "以是義故，如來非常。",
    "T12n0374_022:0495b03_26": "「亦非非常。",
    "T12n0374_022:0495b03_27": "何以故？",
    "T12n0374_022:0495b03_28": "生永斷故。",
    "T12n0374_022:0495b03_29": "有生之法名曰無常，無生之法乃名為常，如來無生是故為常。",
    "T12n0374_022:0495b05_30": "常法無性，有性之法名曰無常，如來無生、無性，無生無性故常。",
    "T12n0374_022:0495b06_31": "有常之法遍一切處，猶如虛空無處不有，如來亦爾，遍一切處，是故為常。",
    "T12n0374_022:0495b08_32": "無常之法，或言此有、或言彼無，如來不爾，不可說言是處有、彼處無，是故為常。",
    "T12n0374_022:0495b10_33": "無常之法，有時是有、有時是無，如來不爾有時是有有時是無，是故為常。",
    "T12n0374_022:0495b11_34": "常住之法無名無色，虛空常故無名無色，如來亦爾無名無色，是故為常。",
    "T12n0374_022:0495b13_35": "常住之法無因無果，虛空常故無因無果，如來亦爾無因無果，是故為常。",
    "T12n0374_022:0495b15_0": "常住之法三世不攝，如來亦爾三世不攝，是故為常。",
    "T12n0374_022:0495b16_1": "「如來非幻。",
    "T12n0374_022:0495b16_2": "何以故？",
    "T12n0374_022:0495b16_3": "永斷一切虛誑心故，是故非幻。",
    "T12n0374_022:0495b17_4": "亦非非幻。",
    "T12n0374_022:0495b17_5": "何以故？",
    "T12n0374_022:0495b17_6": "如來或時分此一身為無量身，無量之身復為一身，山壁直過無有障礙，履水如地，入地如水，行空如地，身出煙焰如大火聚，雲雷震動其聲可畏，或為城邑、聚落舍宅、山川樹木，或作大身或作小身、男身女身、童男童女身，是故如來亦非非幻。",
    "T12n0374_022:0495b23_7": "如來非定。",
    "T12n0374_022:0495b23_8": "何以故？",
    "T12n0374_022:0495b23_9": "如來於此拘尸那城娑羅雙樹間，示現入於般涅槃故，是故非定。",
    "T12n0374_022:0495b25_10": "亦非非定。",
    "T12n0374_022:0495b25_11": "何以故？",
    "T12n0374_022:0495b25_12": "常樂我淨故，是故如來亦非非定。",
    "T12n0374_022:0495b26_13": "如來非有漏。",
    "T12n0374_022:0495b26_14": "何以故？",
    "T12n0374_022:0495b26_15": "斷三漏故，故非有漏。",
    "T12n0374_022:0495b27_16": "三漏者，欲界一切煩惱，除無明，是名欲漏。",
    "T12n0374_022:0495b28_17": "色、無色界一切煩惱，除無明，是名有漏。",
    "T12n0374_022:0495b29_0": "三界無明，名無明漏。",
    "T12n0374_022:0495b29_1": "如來永斷，是故非漏。",
    "T12n0374_022:0495b29_2": "「復次，一切凡夫不見有漏。",
    "T12n0374_022:0495c01_3": "云何凡夫不見有漏？",
    "T12n0374_022:0495c02_0": "一切凡夫於未來世悉有疑心，未來世中當得身耶？",
    "T12n0374_022:0495c03_1": "不得身耶？",
    "T12n0374_022:0495c03_2": "過去世中，身本有耶？",
    "T12n0374_022:0495c03_3": "為本無耶？",
    "T12n0374_022:0495c04_4": "現在世中，是身有耶？",
    "T12n0374_022:0495c04_5": "是身無耶？",
    "T12n0374_022:0495c04_6": "若有我者，是色耶？",
    "T12n0374_022:0495c05_7": "非色耶？",
    "T12n0374_022:0495c05_8": "色非色耶？",
    "T12n0374_022:0495c05_9": "非色非非色耶？",
    "T12n0374_022:0495c06_0": "想耶？",
    "T12n0374_022:0495c06_1": "非想耶？",
    "T12n0374_022:0495c06_2": "想非想耶？",
    "T12n0374_022:0495c06_3": "非想非非想耶？",
    "T12n0374_022:0495c06_4": "是身屬他耶？",
    "T12n0374_022:0495c07_5": "不屬他耶？",
    "T12n0374_022:0495c07_6": "屬不屬耶？",
    "T12n0374_022:0495c07_7": "非屬非不屬耶？",
    "T12n0374_022:0495c08_0": "有命無身耶？",
    "T12n0374_022:0495c08_1": "有身無命耶？",
    "T12n0374_022:0495c08_2": "有身有命耶？",
    "T12n0374_022:0495c08_3": "無身無命耶？",
    "T12n0374_022:0495c09_4": "身之與命有常耶？",
    "T12n0374_022:0495c09_5": "無常耶？",
    "T12n0374_022:0495c09_6": "常無常耶？",
    "T12n0374_022:0495c10_0": "非常非無常耶？",
    "T12n0374_022:0495c10_1": "身之與命自在作耶？",
    "T12n0374_022:0495c10_2": "時節作耶？",
    "T12n0374_022:0495c11_3": "無因作耶？",
    "T12n0374_022:0495c11_4": "世性作耶？",
    "T12n0374_022:0495c11_5": "微塵作耶？",
    "T12n0374_022:0495c11_6": "法非法作耶？",
    "T12n0374_022:0495c12_7": "士夫作耶？",
    "T12n0374_022:0495c12_8": "煩惱作耶？",
    "T12n0374_022:0495c12_9": "父母作耶？",
    "T12n0374_022:0495c12_10": "我住心耶？",
    "T12n0374_022:0495c13_0": "住眼中耶？",
    "T12n0374_022:0495c13_1": "遍滿身中耶？",
    "T12n0374_022:0495c13_2": "從何來耶？",
    "T12n0374_022:0495c13_3": "去何至耶？",
    "T12n0374_022:0495c14_0": "誰生耶？",
    "T12n0374_022:0495c14_1": "誰死耶？",
    "T12n0374_022:0495c14_2": "我於過去是婆羅門姓耶？",
    "T12n0374_022:0495c14_3": "是剎利姓耶？",
    "T12n0374_022:0495c15_4": "是毘舍姓耶？",
    "T12n0374_022:0495c15_5": "是首陀羅姓耶？",
    "T12n0374_022:0495c15_6": "當於未來得何姓耶？",
    "T12n0374_022:0495c16_7": "我此身者，過去之時，是男身耶？",
    "T12n0374_022:0495c17_8": "是女身耶？",
    "T12n0374_022:0495c17_9": "畜生身耶？",
    "T12n0374_022:0495c17_10": "若我殺生，當有罪耶？",
    "T12n0374_022:0495c18_11": "當無罪耶？",
    "T12n0374_022:0495c18_12": "乃至飲酒當有罪耶？",
    "T12n0374_022:0495c18_13": "當無罪耶？",
    "T12n0374_022:0495c19_0": "我自作耶？",
    "T12n0374_022:0495c19_1": "為他作耶？",
    "T12n0374_022:0495c19_2": "我受報耶？",
    "T12n0374_022:0495c19_3": "身受報耶？",
    "T12n0374_022:0495c19_4": "如是疑見、無量煩惱、覆眾生心，因是疑見，生六種心：決定有我、決定無我、我見我、我見無我、無我見我、我作我受我知，是名邪見。",
    "T12n0374_022:0495c22_5": "如來永拔如是無量見漏根本，是故非漏。",
    "T12n0374_022:0495c23_6": "「善男子！",
    "T12n0374_022:0495c24_0": "菩薩摩訶薩於大涅槃修聖行者，亦得永斷如是諸漏。",
    "T12n0374_022:0495c25_1": "諸佛如來常修聖行，是故無漏。",
    "T12n0374_022:0495c26_0": "善男子！",
    "T12n0374_022:0495c26_1": "凡夫不能善攝五根，則有三漏，為惡所牽至不善處。",
    "T12n0374_022:0495c27_2": "善男子！",
    "T12n0374_022:0495c27_3": "譬如惡馬，其性佷悷，能令乘者至嶮惡處。",
    "T12n0374_022:0495c28_4": "不能善攝此五根者，亦復如是，令人遠離涅槃善道，至諸惡處。",
    "T12n0374_022:0495c29_5": "譬如惡象，心未調順，有人乘之，不隨意去，遠離城邑，至空曠處。",
    "T12n0374_022:0496a02_6": "不能善攝此五根者，亦復如是，將人遠離涅槃城邑，至於生死曠野之處。",
    "T12n0374_022:0496a03_7": "善男子！",
    "T12n0374_022:0496a04_8": "譬如佞臣，教王作惡；五根佞臣，亦復如是，常教眾生造無量惡。",
    "T12n0374_022:0496a05_9": "善男子！",
    "T12n0374_022:0496a05_10": "譬如惡子，不受師長、父母教勅，則無惡不造；不調五根，亦復如是，不受師長善言教勅，無惡不造。",
    "T12n0374_022:0496a07_11": "善男子！",
    "T12n0374_022:0496a08_0": "凡夫之人不攝五根，常為地獄畜生餓鬼之所賊害，亦如怨盜害及善人。",
    "T12n0374_022:0496a09_1": "善男子！",
    "T12n0374_022:0496a09_2": "凡夫之人不攝五根，馳騁五塵，譬如牧牛，不善守護，犯人苗稼。",
    "T12n0374_022:0496a11_3": "凡夫之人不攝五根，常在諸有多受苦惱。",
    "T12n0374_022:0496a12_4": "善男子！",
    "T12n0374_022:0496a12_5": "菩薩摩訶薩修大涅槃，行聖行時，常能善調，守攝五根，怖畏貪欲、瞋恚、愚癡、憍慢、嫉妬，為得一切諸善法故。",
    "T12n0374_022:0496a14_6": "「善男子！",
    "T12n0374_022:0496a15_0": "若能善守此五根者，則能攝心，若能攝心，則攝五根。",
    "T12n0374_022:0496a16_1": "譬如有人擁護於王，則護國土，護國土者則護於王。",
    "T12n0374_022:0496a17_2": "菩薩摩訶薩亦復如是，若得聞是大涅槃經，則得智慧，得智慧故則得專念，五根若散，念則能止。",
    "T12n0374_022:0496a19_3": "何以故？",
    "T12n0374_022:0496a19_4": "是念慧故。",
    "T12n0374_022:0496a19_5": "善男子！",
    "T12n0374_022:0496a20_6": "如善牧者，設牛東西噉他苗稼，則便遮止不令犯暴。",
    "T12n0374_022:0496a21_7": "菩薩摩訶薩亦復如是，念慧因緣故，守攝五根，不令馳散。",
    "T12n0374_022:0496a22_8": "菩薩摩訶薩有念慧者，不見我相、不見我所相、不見眾生及所受用，見一切法同法性相，生於土石瓦礫之相，譬如屋舍，從眾緣生，無有定性。",
    "T12n0374_022:0496a25_9": "見諸眾生四大五陰之所成立，推無定性，無定性故，菩薩於中不生貪著。",
    "T12n0374_022:0496a27_10": "一切凡夫見有眾生故，起煩惱，菩薩摩訶薩修大涅槃，有念慧故，於諸眾生不生貪著。",
    "T12n0374_022:0496a29_11": "「復次菩薩摩訶薩修大涅槃經者，不著眾生相，作種種法相。",
    "T12n0374_022:0496b01_12": "善男子！",
    "T12n0374_022:0496b01_13": "譬如畫師，以眾雜彩，畫作眾像，若男若女、若牛若馬。",
    "T12n0374_022:0496b03_14": "凡夫無智，見之則生男女等相，畫師了知無有男女。",
    "T12n0374_022:0496b04_15": "菩薩摩訶薩亦復如是，於法異相觀於一相，終不生於眾生之相。",
    "T12n0374_022:0496b05_16": "何以故？",
    "T12n0374_022:0496b05_17": "有念慧故。",
    "T12n0374_022:0496b06_18": "菩薩摩訶薩修大涅槃，或時覩見端正女人，終不生於貪著之相。",
    "T12n0374_022:0496b07_19": "何以故？",
    "T12n0374_022:0496b07_20": "善觀相故。",
    "T12n0374_022:0496b08_21": "善男子！",
    "T12n0374_022:0496b08_22": "菩薩摩訶薩知五欲法無有歡樂，不得暫停，如犬囓枯骨、如人持火逆風而行、如篋毒蛇夢中所得、路首有果樹多人所擲、亦如段肉眾鳥競逐、如水上泡畫水之迹、如織經盡、如囚趣市，猶如假借勢不得久，觀欲如是多諸過惡。",
    "T12n0374_022:0496b13_23": "「復次善男子！",
    "T12n0374_022:0496b13_24": "菩薩摩訶薩觀諸眾生，為色、香、味、觸因緣故，從昔無數無量劫來，常受苦惱。",
    "T12n0374_022:0496b15_25": "一一眾生，一劫之中所積身骨，如王舍城毘富羅山，所飲乳汁如四海水，身所出血多四海水，父母兄弟妻子眷屬命終哭泣所出目淚多四大海，盡地草木為四寸籌以數父母亦不能盡，無量劫來或在地獄畜生餓鬼所受行苦不可稱計，揣此大地猶如棗等易可窮極，生死難盡。",
    "T12n0374_022:0496b21_26": "菩薩摩訶薩如是深觀一切眾生，以是欲因緣故受苦無量，菩薩以是生死行苦故不失念慧。",
    "T12n0374_022:0496b23_27": "善男子！",
    "T12n0374_022:0496b24_28": "譬如世間有諸大眾滿二十五里，王勅一臣：『持一油鉢經由中過莫令傾覆，若棄一渧，當斷汝命。』",
    "T12n0374_022:0496b26_29": "復遣一人，拔刀在後，隨而怖之。",
    "T12n0374_022:0496b26_30": "臣受王教，盡心堅持，經歷爾所大眾之中，雖見可意五邪欲等，心常念言：『我若放逸，著彼邪欲，當棄所持，命不全濟。』",
    "T12n0374_022:0496b29_31": "是人以是怖因緣故，乃至不棄一渧之油。",
    "T12n0374_022:0496c01_32": "菩薩摩訶薩亦復如是，於生死中不失念慧，以不失故，雖見五欲心不貪著，若見淨色，不生色相，唯觀苦相，乃至識相亦復如是，不作生相、不作滅相、不作因相、觀和合相，菩薩爾時五根清淨，根清淨故護根戒具。",
    "T12n0374_022:0496c06_33": "一切凡夫五根不淨，不能善持，名曰根漏。",
    "T12n0374_022:0496c07_34": "菩薩永斷是故無漏，如來拔出永斷根本，是故非漏。",
    "T12n0374_022:0496c08_35": "「復次善男子！",
    "T12n0374_022:0496c08_36": "復有離漏。",
    "T12n0374_022:0496c08_37": "菩薩摩訶薩欲為無上甘露佛果故，離於惡漏。",
    "T12n0374_022:0496c10_0": "云何為離？",
    "T12n0374_022:0496c10_1": "若能修行大涅槃經，書寫受持、讀誦解說、思惟其義是名為離，何以故？",
    "T12n0374_022:0496c11_2": "善男子！",
    "T12n0374_022:0496c12_0": "我都不見十二部經能離惡漏如此方等大涅槃經。",
    "T12n0374_022:0496c13_1": "善男子！",
    "T12n0374_022:0496c13_2": "譬如良師教諸弟子，諸弟子中有受教者，心不造惡。",
    "T12n0374_022:0496c14_3": "菩薩摩訶薩修大涅槃微妙經典，亦復如是心不造惡。",
    "T12n0374_022:0496c15_4": "善男子！",
    "T12n0374_022:0496c15_5": "譬如世間有善呪術，若有一聞，却後七年，不為一切毒藥所中，蛇不能螫，若有誦者，乃至命盡，無有眾惡。",
    "T12n0374_022:0496c18_6": "善男子！",
    "T12n0374_022:0496c18_7": "是大涅槃，亦復如是，若有眾生一經耳者，却後七劫，不墮惡道。",
    "T12n0374_022:0496c19_8": "若有書寫、讀誦解說、思惟其義，必得阿耨多羅三藐三菩提，淨見佛性，如彼聖王得甘露味。",
    "T12n0374_022:0496c21_9": "善男子！",
    "T12n0374_022:0496c22_10": "是大涅槃有如是等無量功德。",
    "T12n0374_022:0496c22_11": "善男子！",
    "T12n0374_022:0496c23_0": "若有人能書寫是經，讀誦解說為他敷演，思惟其義，當知是人真我弟子，善受我教，是我所見，我之所念，是人諦知我不涅槃。",
    "T12n0374_022:0496c25_1": "隨如是人所住之處，若城邑聚落、山林曠野、房舍田宅、樓閣殿堂，我亦在中常住不移，我於是人常作受施，或作比丘、比丘尼、優婆塞、優婆夷、婆羅門、梵志、貧窮乞人。",
    "T12n0374_022:0496c29_2": "云何當令是人得知，如來受其所施之物？",
    "T12n0374_022:0497a01_3": "善男子！",
    "T12n0374_022:0497a01_4": "是人或於夜臥夢中，夢見佛像、或見天像、沙門之像、國王、聖王、師子王像、蓮花形像、優曇花像，或見大山、或大海水、或見日月、或見白象及白馬像、或見父母、得花得果、金銀琉璃頗梨等寶、五種牛味，爾時當知，即是如來受其所施。",
    "T12n0374_022:0497a06_5": "寤已喜樂，尋得種種所須之物，心不念惡，樂修善法。",
    "T12n0374_022:0497a07_6": "善男子！",
    "T12n0374_022:0497a08_7": "是大涅槃悉能成就如是無量阿僧祇等不可思議無邊功德。",
    "T12n0374_022:0497a09_8": "「善男子，汝今應當信受我語，若有善男子、善女人欲見我者，欲恭敬我，欲同法性而見於我，欲得空定，欲見實相，欲得修習首楞嚴定、師子王定，欲破八魔——八魔者，所謂四魔、無常、無樂、無我、無淨——欲得人中天上樂者，見有受持大涅槃經書寫讀誦、為他解說、思惟義者，當往親近依附諮受，供養恭敬尊重讚歎，為洗手足布置床席四事供給，令無所乏。",
    "T12n0374_022:0497a17_9": "若從遠來，應十由延，路次奉迎，為是經故，所重之物應以奉獻，如其無者應自賣身。",
    "T12n0374_022:0497a19_10": "何以故？",
    "T12n0374_022:0497a19_11": "是經難遇過優曇花。",
    "T12n0374_022:0497a19_12": "「善男子！",
    "T12n0374_022:0497a20_13": "我念過去無量無邊那由他劫，爾時世界名曰娑婆，有佛世尊，號釋迦牟尼如來、應、正遍知、明行足、善逝、世間解、無上士、調御丈夫、天人師、佛、世尊，為諸大眾宣說如是大涅槃經。",
    "T12n0374_022:0497a24_0": "我於爾時從善友所，轉聞彼佛當為大眾說大涅槃。",
    "T12n0374_022:0497a25_1": "我聞是已，其心歡喜，欲設供養，居貧無物，欲自賣身，薄福不售，即欲還家。",
    "T12n0374_022:0497a26_2": "路見一人，而便語言：『吾欲賣身，君能買不？』",
    "T12n0374_022:0497a27_3": "其人答曰：『我家作業，人無堪者，汝設能為，我當買汝。』",
    "T12n0374_022:0497a28_4": "我即問言：『有何作業，人無堪能？』",
    "T12n0374_022:0497a29_5": "其人見答：『吾有惡病，良醫處藥，應當日服人肉三兩。",
    "T12n0374_022:0497b01_6": "卿若能以身肉三兩日日見給，便當與汝金錢五枚。』",
    "T12n0374_022:0497b03_0": "我時聞已，心中歡喜，我復語言：『汝與我錢，假我七日，須我事訖，便還相就。』",
    "T12n0374_022:0497b04_1": "其人見答：『七日不可，審能爾者，當許一日。』",
    "T12n0374_022:0497b05_2": "善男子！",
    "T12n0374_022:0497b05_3": "我於爾時，即取其錢，還至佛所，頭面禮足，盡其所有，而以奉獻，然後誠心聽受是經。",
    "T12n0374_022:0497b07_4": "我時闇鈍，雖得聞經，唯能受持一偈文句：「『如來證涅槃，　　永斷於生死。",
    "T12n0374_022:0497b10_0": "　　若有至心聽，　　常得無量樂。』",
    "T12n0374_022:0497b11_0": "「受是偈已，即便還至彼病人家。",
    "T12n0374_022:0497b11_1": "善男子！",
    "T12n0374_022:0497b11_2": "我時雖復日日與三兩肉，以念偈因緣故，不以為痛，日日不廢，足滿一月。",
    "T12n0374_022:0497b13_3": "善男子！",
    "T12n0374_022:0497b13_4": "以是因緣，其病得差，我身平復亦無瘡痍。",
    "T12n0374_022:0497b14_5": "我時見身具足完具，即發阿耨多羅三藐三菩提心。",
    "T12n0374_022:0497b15_6": "一偈之力尚能如是，何況具足受持讀誦。",
    "T12n0374_022:0497b16_7": "我見此經有如是利，復倍發心，願於未來成得佛道，字釋迦牟尼。",
    "T12n0374_022:0497b18_8": "善男子！",
    "T12n0374_022:0497b18_9": "以是一偈因緣力故，令我今日於大眾中為諸天人具足宣說。",
    "T12n0374_022:0497b19_10": "善男子！",
    "T12n0374_022:0497b20_0": "以是因緣，是大涅槃不可思議，成就無量無邊功德，乃是諸佛如來甚深祕密之藏，以是義故，能受持者，斷離惡漏。",
    "T12n0374_022:0497b22_1": "所謂惡者、惡象、惡馬、惡牛、惡狗，毒蛇住處、惡刺土地、懸崖嶮岸、暴水迴澓，惡人惡國、惡城惡舍、惡知識等，如是等輩，若作漏因，菩薩即離，若不能作則不遠離；若增有漏則便離之，若不增長則不遠離；若作惡法則便離之，若能作善則不遠離。",
    "T12n0374_022:0497b27_2": "云何為離？",
    "T12n0374_022:0497b28_3": "不持刀杖，常以正慧方便而遠離之，是故名為正慧遠離。",
    "T12n0374_022:0497b29_4": "為生善法則離惡法，菩薩摩訶薩自觀其身，如病、如瘡、如癰、如怨，如箭入體，是大苦聚，悉是一切諸惡根本。",
    "T12n0374_022:0497c02_5": "是身雖復不淨如是，菩薩猶故瞻視將養。",
    "T12n0374_022:0497c03_6": "何以故？",
    "T12n0374_022:0497c04_0": "非為貪身，為善法故，為於涅槃不為生死，為常樂我淨，不為無常無樂我淨，為菩提道不為有道，為於一乘不為三乘，為三十二相八十種好微妙之身不為乃至非有想非無想身，為法輪王不為轉輪王。",
    "T12n0374_022:0497c08_1": "「善男子！",
    "T12n0374_022:0497c08_2": "菩薩摩訶薩常當護身。",
    "T12n0374_022:0497c09_3": "何以故？",
    "T12n0374_022:0497c09_4": "若不護身命，則不全命，若不全則不能得書寫是經受持讀誦，為他廣說思惟其義，是故菩薩應善護身，以是義故，菩薩得離一切惡漏。",
    "T12n0374_022:0497c12_5": "善男子！",
    "T12n0374_022:0497c12_6": "如欲渡者應善護栰，臨路之人善護良馬，田夫種植善護糞穢，如為差毒善護毒蛇，如人為財護旃陀羅，為壞賊故將護健兒，亦如寒人愛護於火，如癩病者求於毒藥。",
    "T12n0374_022:0497c16_7": "菩薩摩訶薩亦復如是，雖見是身無量不淨具足充滿，為欲受持大涅槃經故，猶好將護不令乏少。",
    "T12n0374_022:0497c18_8": "菩薩摩訶薩觀於惡象及惡知識，等無有二。",
    "T12n0374_022:0497c19_9": "何以故？",
    "T12n0374_022:0497c19_10": "俱壞身故。",
    "T12n0374_022:0497c20_11": "菩薩摩訶薩於惡象等心無怖懼，於惡知識生畏懼心。",
    "T12n0374_022:0497c21_12": "何以故？",
    "T12n0374_022:0497c21_13": "是惡象等唯能壞身不能壞心，惡知識者二俱壞故。",
    "T12n0374_022:0497c22_14": "是惡象等唯壞一身，惡知識者壞無量善身、無量善心。",
    "T12n0374_022:0497c24_0": "是惡象等唯能破壞不淨臭身，惡知識者能壞淨身及以淨心。",
    "T12n0374_022:0497c25_1": "是惡象等能壞肉身，惡知識者壞於法身。",
    "T12n0374_022:0497c26_2": "為惡象殺不至三惡，為惡友殺必至三惡。",
    "T12n0374_022:0497c27_3": "是惡象等但為身怨，惡知識者為善法怨。",
    "T12n0374_022:0497c28_4": "是故菩薩常當遠離諸惡知識。",
    "T12n0374_022:0497c28_5": "如是等漏凡夫不離，是故生漏。",
    "T12n0374_022:0497c29_6": "菩薩離之則不生漏。",
    "T12n0374_022:0498a01_7": "菩薩如是尚無有漏，況於如來？",
    "T12n0374_022:0498a01_8": "是故非漏。",
    "T12n0374_022:0498a02_9": "「云何親近漏？",
    "T12n0374_022:0498a02_10": "一切凡夫，受取衣食、臥具醫藥，為身心樂，求如是物，造種種惡，不知過未，輪迴三趣，是故名漏。",
    "T12n0374_022:0498a04_11": "菩薩摩訶薩見如是過，則便遠離，若須衣時即便受取，不為身故但為於法，不長憍慢，心常卑下，不為嚴飾，但為羞恥，障諸寒暑、惡風惡雨、惡蟲蚊虻、蠅蚤蝮螫。",
    "T12n0374_022:0498a08_12": "雖受飲食，心無貪著，不為身故，常為正法，不為肌膚，但為眾生，不為憍慢，為身力故，不為怨害，為治飢瘡，雖得上味，心無貪著，受取房舍亦復如是。",
    "T12n0374_022:0498a11_13": "貪慢之結不令居心，為菩提舍遮止結賊，障惡風雨故受屋舍。",
    "T12n0374_022:0498a12_14": "求醫藥者心無貪慢，但為正法，不為壽命，為常命故。",
    "T12n0374_022:0498a14_15": "善男子！",
    "T12n0374_022:0498a14_16": "如人病瘡，為蘇麨塗，以衣裹之。",
    "T12n0374_022:0498a15_0": "為出膿血，蘇麨塗拊，為瘡愈故以藥坌之，為惡風故在深屋中。",
    "T12n0374_022:0498a16_1": "菩薩摩訶薩亦復如是，觀身是瘡故以衣覆，為九孔膿求索飲食，為惡風雨取受房舍，為四毒發求覓醫藥。",
    "T12n0374_022:0498a18_2": "菩薩受取四種供養，為菩提道，非為壽命。",
    "T12n0374_022:0498a19_3": "何以故？",
    "T12n0374_022:0498a20_0": "菩薩摩訶薩作是思惟：『我若不受是四供養，身則磨滅不得堅牢，若不堅牢則不忍苦，若不忍苦則不能得修習善法，若能忍苦則得修習無量善法。",
    "T12n0374_022:0498a23_1": "我若不能堪忍眾苦，則於苦受生瞋恚心，於樂受中生貪著心，若求樂不得則生無明。』",
    "T12n0374_022:0498a25_2": "是故凡夫於四供養生於有漏，菩薩摩訶薩能深觀察不生於漏。",
    "T12n0374_022:0498a26_3": "是故菩薩名為無漏，云何如來當名有漏？",
    "T12n0374_022:0498a27_4": "是故如來不名有漏。",
    "T12n0374_022:0498a29_0": "大般涅槃經卷第二十二"
}