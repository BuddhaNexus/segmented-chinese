{
    "T25n1509_082:0632b14_0": "大智度論釋大方便品第六十九",
    "T25n1509_082:0632b15_0": "(卷八十二)",
    "T25n1509_082:0632b17_0": "聖者龍樹造",
    "T25n1509_082:0632b18_0": "後秦龜茲國三藏鳩摩羅什譯",
    "T25n1509_082:0632b19_0": "【經】爾時，須菩提白佛言：「世尊！",
    "T25n1509_082:0632b19_1": "是菩薩摩訶薩如是方便力成就者，發意已來幾時？」",
    "T25n1509_082:0632b20_2": "佛告須菩提：「是菩薩摩訶薩能成就方便力者，發心已來無量億阿僧祇劫。」",
    "T25n1509_082:0632b22_3": "須菩提言：「世尊！",
    "T25n1509_082:0632b22_4": "是菩薩摩訶薩如是成就方便力者，為供養幾佛？」",
    "T25n1509_082:0632b24_0": "佛言：「是菩薩成就方便力者，供養如恒河沙等諸佛。」",
    "T25n1509_082:0632b25_1": "須菩提白佛言：「世尊！",
    "T25n1509_082:0632b25_2": "菩薩得如是方便力者，種何等善根？」",
    "T25n1509_082:0632b26_3": "佛言：「菩薩成就如是方便力者，從初發意已來，於檀波羅蜜無不具足，於尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜無不具足。」",
    "T25n1509_082:0632b29_4": "須菩提白佛言：「世尊！",
    "T25n1509_082:0632c01_5": "菩薩摩訶薩成就如是方便力者，甚希有！」",
    "T25n1509_082:0632c02_6": "佛言：「如是！",
    "T25n1509_082:0632c02_7": "如是！",
    "T25n1509_082:0632c02_8": "須菩提！",
    "T25n1509_082:0632c02_9": "菩薩摩訶薩成就如是方便力者，甚希有！",
    "T25n1509_082:0632c03_10": "「須菩提！",
    "T25n1509_082:0632c03_11": "譬如日月周行，照四天下，多有所益。",
    "T25n1509_082:0632c04_12": "般若波羅蜜亦如是，照五波羅蜜，多有所益。",
    "T25n1509_082:0632c05_13": "「須菩提！",
    "T25n1509_082:0632c05_14": "譬如轉輪聖王，若無輪寶，不得名為轉輪聖王；輪寶成就故，得名轉輪聖王。",
    "T25n1509_082:0632c07_15": "須菩提！",
    "T25n1509_082:0632c07_16": "五波羅蜜亦如是，若離般若波羅蜜，不得波羅蜜名字；不離般若波羅蜜故，得波羅蜜名字。",
    "T25n1509_082:0632c09_17": "「須菩提！",
    "T25n1509_082:0632c10_18": "譬如無夫婦人，易為侵凌；五波羅蜜亦如是，遠離般若波羅蜜，魔、若魔天壞之則易。",
    "T25n1509_082:0632c11_19": "譬如有夫婦人，難可侵凌；五波羅蜜亦如是，得般若波羅蜜，魔、若魔天不能沮壞。",
    "T25n1509_082:0632c13_20": "「須菩提！",
    "T25n1509_082:0632c13_21": "譬如軍將，鎧仗具足，隣國強敵所不能壞；五波羅蜜亦如是，不遠離般若波羅蜜，魔、若魔天、若增上慢人，乃至菩薩旃陀羅所不能壞。",
    "T25n1509_082:0632c16_22": "「須菩提！",
    "T25n1509_082:0632c17_23": "譬如諸小國王，隨時朝侍轉輪聖王；五波羅蜜亦如是，隨順般若波羅蜜。",
    "T25n1509_082:0632c18_24": "「譬如眾川萬流，皆入於恒河，隨入大海；五波羅蜜亦如是，般若波羅蜜所守護故，隨到薩婆若。",
    "T25n1509_082:0632c20_25": "「譬如人之右手，所作事便，般若波羅蜜亦如是；如人左手，造事不便，五波羅蜜亦如是。",
    "T25n1509_082:0632c22_26": "「譬如眾流，若大、若小俱入大海，合為一味；五波羅蜜亦如是，為般若波羅蜜所護，隨般若波羅蜜入薩婆若，得波羅蜜名字。",
    "T25n1509_082:0632c25_27": "「譬如轉輪聖王四種兵，輪寶在前導，王意欲住，輪則為住，令四種兵滿其所願，輪亦不離其處；般若波羅蜜亦如是，導五波羅蜜到薩婆若，常是中住，不過其處。",
    "T25n1509_082:0632c29_28": "譬如轉輪聖王四種兵，輪寶在前導；般若波羅蜜亦如是，導五波羅蜜到薩婆若中住。",
    "T25n1509_082:0633a02_29": "般若波羅蜜亦不分別：『檀波羅蜜隨從我，尸羅波羅蜜、羼提波羅蜜、毘梨耶波羅蜜、禪波羅蜜不隨從我。』",
    "T25n1509_082:0633a04_30": "檀波羅蜜亦不分別：『我隨從般若波羅蜜，尸羅波羅蜜、羼提波羅蜜、毘梨耶波羅蜜、禪波羅蜜不隨從。』",
    "T25n1509_082:0633a06_31": "尸羅波羅蜜、羼提波羅蜜、毘梨耶波羅蜜、禪波羅蜜，亦如是。",
    "T25n1509_082:0633a08_32": "何以故？",
    "T25n1509_082:0633a08_33": "諸波羅蜜性無所能作、自性空、虛誑、如野馬。」",
    "T25n1509_082:0633a09_34": "爾時，須菩提白佛言：「世尊！",
    "T25n1509_082:0633a10_35": "若一切法自性空，云何菩薩摩訶薩行六波羅蜜當得阿耨多羅三藐三菩提？」",
    "T25n1509_082:0633a11_36": "「須菩提！",
    "T25n1509_082:0633a12_0": "菩薩摩訶薩行六波羅蜜時，作是念：『是世間心皆顛倒，我若不行方便力，不能度脫眾生生死。",
    "T25n1509_082:0633a14_1": "我當為眾生故行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。』",
    "T25n1509_082:0633a16_2": "「是菩薩為眾生故，捨內外物；捨時作是念：『我無所捨。",
    "T25n1509_082:0633a17_3": "何以故？",
    "T25n1509_082:0633a17_4": "是物必當壞敗。』",
    "T25n1509_082:0633a17_5": "菩薩作如是思惟，能具足檀波羅蜜。",
    "T25n1509_082:0633a18_6": "「為眾生故，終不破戒。",
    "T25n1509_082:0633a19_7": "何以故？",
    "T25n1509_082:0633a19_8": "菩薩作是念：『我為眾生故發阿耨多羅三藐三菩提，若殺生是所不應；乃至我為眾生故發阿耨多羅三藐三菩提，若作邪見、若貪著聲聞辟支佛地，是所不應！』",
    "T25n1509_082:0633a23_9": "菩薩摩訶薩如是思惟，能具足尸羅波羅蜜。",
    "T25n1509_082:0633a24_10": "「菩薩為眾生故不瞋心，乃至不生一念。",
    "T25n1509_082:0633a25_0": "菩薩如是思惟：『我應利益眾生，云何而起瞋心？』",
    "T25n1509_082:0633a26_1": "菩薩如是思惟，能具足羼提波羅蜜。",
    "T25n1509_082:0633a26_2": "「菩薩為眾生故，乃至阿耨多羅三藐三菩提，常不生懈怠心。",
    "T25n1509_082:0633a28_3": "菩薩如是行，能具足毘梨耶波羅蜜。",
    "T25n1509_082:0633a29_4": "「菩薩為眾生故，乃至得阿耨多羅三藐三菩提，不生散亂心。",
    "T25n1509_082:0633b01_5": "菩薩如是行，能具足禪波羅蜜。",
    "T25n1509_082:0633b02_6": "「菩薩為眾生故，乃至得阿耨多羅三藐三菩提，終不離智慧。",
    "T25n1509_082:0633b03_7": "何以故？",
    "T25n1509_082:0633b03_8": "除智慧，不可以餘法度脫眾生故。",
    "T25n1509_082:0633b04_9": "菩薩如是行，能具足般若波羅蜜。」",
    "T25n1509_082:0633b05_10": "須菩提白佛言：「世尊！",
    "T25n1509_082:0633b05_11": "若諸波羅蜜無差別相，云何般若波羅蜜於五波羅蜜中第一、最上、微妙？」",
    "T25n1509_082:0633b08_0": "佛告須菩提：「如是！",
    "T25n1509_082:0633b08_1": "如是！",
    "T25n1509_082:0633b08_2": "諸波羅蜜雖無差別，若無般若波羅蜜，五波羅蜜不得波羅蜜名字；因般若波羅蜜，五波羅蜜得波羅蜜名字。",
    "T25n1509_082:0633b11_0": "須菩提！",
    "T25n1509_082:0633b11_1": "譬如種種色身，到須彌山王邊，皆同一色；五波羅蜜亦如是，因般若波羅蜜到薩婆若中，一種無異，不分別是檀波羅蜜、是尸羅波羅蜜、是羼提波羅蜜、是毘梨耶波羅蜜、是禪波羅蜜、是般若波羅蜜。",
    "T25n1509_082:0633b15_2": "何以故？",
    "T25n1509_082:0633b15_3": "是諸波羅蜜無自性故。",
    "T25n1509_082:0633b16_4": "以是因緣故，諸波羅蜜無差別。」",
    "T25n1509_082:0633b17_0": "須菩提白佛言：「世尊！",
    "T25n1509_082:0633b17_1": "若隨實義無分別，云何般若波羅蜜於五波羅蜜中最上、微妙？」",
    "T25n1509_082:0633b18_2": "佛言：「如是！",
    "T25n1509_082:0633b19_3": "如是！",
    "T25n1509_082:0633b19_4": "須菩提！",
    "T25n1509_082:0633b19_5": "雖實義中無有分別，但以世俗法故說檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。",
    "T25n1509_082:0633b22_6": "為欲度眾生生死，是眾生實不生不死、不起不退。",
    "T25n1509_082:0633b23_7": "須菩提！",
    "T25n1509_082:0633b23_8": "眾生無所有故，當知一切法無所有。",
    "T25n1509_082:0633b24_9": "以是因緣故，般若波羅蜜於五波羅蜜中最上、最妙。",
    "T25n1509_082:0633b25_10": "須菩提！",
    "T25n1509_082:0633b25_11": "譬如閻浮提眾女人中，玉女寶第一、最上、最妙；般若波羅蜜亦如是，於五波羅蜜中第一、最上、最妙。」",
    "T25n1509_082:0633b27_12": "須菩提白佛言：「世尊！",
    "T25n1509_082:0633b28_13": "佛以何意故說般若波羅蜜最上、最妙？」",
    "T25n1509_082:0633b29_14": "佛告須菩提：「是般若波羅蜜取一切善法到薩婆若中，住不住故。」",
    "T25n1509_082:0633c01_15": "須菩提白佛言：「世尊！",
    "T25n1509_082:0633c02_16": "般若波羅蜜有法可取、可捨不？」",
    "T25n1509_082:0633c02_17": "佛言：「不也！",
    "T25n1509_082:0633c03_18": "須菩提！",
    "T25n1509_082:0633c03_19": "般若波羅蜜無法可取、無法可捨。",
    "T25n1509_082:0633c04_20": "何以故？",
    "T25n1509_082:0633c04_21": "一切法不可取、不可捨故。」",
    "T25n1509_082:0633c04_22": "「世尊！",
    "T25n1509_082:0633c05_23": "般若波羅蜜於何等法不取不捨？」",
    "T25n1509_082:0633c05_24": "佛言：「般若波羅蜜於色不取不捨，於受想行識乃至阿耨多羅三藐三菩提不取不捨。」",
    "T25n1509_082:0633c07_25": "「世尊！",
    "T25n1509_082:0633c07_26": "云何不取色，乃至不取阿耨多羅三藐三菩提？」",
    "T25n1509_082:0633c09_27": "佛言：「若菩薩不念色，乃至不念阿耨多羅三藐三菩提，是名不取色，乃至不取阿耨多羅三藐三菩提。」",
    "T25n1509_082:0633c11_28": "須菩提言：「世尊！",
    "T25n1509_082:0633c11_29": "若不念色，乃至不念阿耨多羅三藐三菩提，云何得增益善根？",
    "T25n1509_082:0633c13_30": "善根不增，云何具足諸波羅蜜？",
    "T25n1509_082:0633c13_31": "若不具足諸波羅蜜，云何得阿耨多羅三藐三菩提？」",
    "T25n1509_082:0633c15_32": "佛告須菩提：「若菩薩不念色，乃至不念阿耨多羅三藐三菩提，是時善根增益；善根增益故，具足諸波羅蜜；諸波羅蜜具足故，得阿耨多羅三藐三菩提。",
    "T25n1509_082:0633c18_33": "何以故？",
    "T25n1509_082:0633c18_34": "不念色乃至不念阿耨多羅三藐三菩提時，便得阿耨多羅三藐三菩提。」",
    "T25n1509_082:0633c20_35": "「世尊！",
    "T25n1509_082:0633c20_36": "何因緣故，色不念時，乃至阿耨多羅三藐三菩提不念時，便得阿耨多羅三藐三菩提？」",
    "T25n1509_082:0633c22_37": "佛言：「以念故著欲界、色界、無色界，不念故無所著。",
    "T25n1509_082:0633c23_38": "如是，須菩提！",
    "T25n1509_082:0633c23_39": "菩薩摩訶薩行般若波羅蜜，不應有所著。」",
    "T25n1509_082:0633c24_40": "「世尊！",
    "T25n1509_082:0633c25_0": "菩薩摩訶薩如是行般若波羅蜜，當住何處？」",
    "T25n1509_082:0633c26_0": "佛言：「菩薩摩訶薩如是行，不住色，乃至不住一切種智。」",
    "T25n1509_082:0633c27_1": "「世尊！",
    "T25n1509_082:0633c27_2": "何因緣故，色中不住，乃至一切種智中不住？」",
    "T25n1509_082:0633c28_3": "佛言：「不著故不住。",
    "T25n1509_082:0633c28_4": "何以故？",
    "T25n1509_082:0633c29_5": "是菩薩不見有法可著、可住。",
    "T25n1509_082:0633c29_6": "如是，須菩提！",
    "T25n1509_082:0634a01_0": "菩薩摩訶薩以不著、不住法，行般若波羅蜜。",
    "T25n1509_082:0634a02_0": "須菩提！",
    "T25n1509_082:0634a02_1": "若菩薩摩訶薩作是念：『若能如是行、如是修，是行般若波羅蜜；我今行般若波羅蜜、修般若波羅蜜。』",
    "T25n1509_082:0634a04_2": "若如是取相，則遠離般若波羅蜜；若遠離般若波羅蜜，則遠離檀波羅蜜，乃至遠離一切種智。",
    "T25n1509_082:0634a06_3": "何以故？",
    "T25n1509_082:0634a06_4": "般若波羅蜜無有著處、亦無著者，自性無故。",
    "T25n1509_082:0634a07_5": "菩薩摩訶薩若復如是取相，則於般若波羅蜜退；若退般若波羅蜜，則是退阿耨多羅三藐三菩提，不得受記。",
    "T25n1509_082:0634a10_6": "菩薩摩訶薩復作是念：『住是般若波羅蜜，能生檀波羅蜜，乃至能生大悲。』",
    "T25n1509_082:0634a11_7": "若作是念，則為失般若波羅蜜；失般若波羅蜜者，則不能生檀波羅蜜，乃至不能生大悲。",
    "T25n1509_082:0634a13_8": "菩薩若復作是念：『諸佛知諸法無受相故，得阿耨多羅三藐三菩提。』",
    "T25n1509_082:0634a15_9": "菩薩若作如是演說、開示、教詔，則失般若波羅蜜。",
    "T25n1509_082:0634a16_10": "何以故？",
    "T25n1509_082:0634a16_11": "佛於諸法無所知、無所得，亦無法可說，何況當有所得！",
    "T25n1509_082:0634a17_12": "無有是處！」",
    "T25n1509_082:0634a18_13": "須菩提白佛言：「世尊！",
    "T25n1509_082:0634a18_14": "菩薩行般若波羅蜜，云何無是過失？」",
    "T25n1509_082:0634a19_15": "佛言：「若菩薩摩訶薩行般若波羅蜜，作是念：『諸法無所有、不可取；若法無所有、不可取，則無所得。",
    "T25n1509_082:0634a21_16": "若如是行，為行般若波羅蜜。』",
    "T25n1509_082:0634a22_17": "若菩薩摩訶薩著無所有法，則遠離般若波羅蜜。",
    "T25n1509_082:0634a23_18": "何以故？",
    "T25n1509_082:0634a23_19": "般若波羅蜜中無有著法故。」",
    "T25n1509_082:0634a24_20": "須菩提白佛言：「世尊！",
    "T25n1509_082:0634a24_21": "般若波羅蜜遠離般若波羅蜜耶？",
    "T25n1509_082:0634a25_22": "檀波羅蜜遠離檀波羅蜜耶？",
    "T25n1509_082:0634a26_23": "乃至一切種智遠離一切種智耶？",
    "T25n1509_082:0634a27_0": "世尊！",
    "T25n1509_082:0634a27_1": "若般若波羅蜜遠離般若波羅蜜，乃至一切種智遠離一切種智，菩薩云何得般若波羅蜜乃至得一切種智？」",
    "T25n1509_082:0634a29_2": "佛言：「菩薩摩訶薩行般若波羅蜜時，不生色——是色、誰色；乃至一切種智不生——是一切種智、誰一切種智。",
    "T25n1509_082:0634b02_3": "如是菩薩能生般若波羅蜜乃至能生一切種智。",
    "T25n1509_082:0634b04_4": "「復次，須菩提！",
    "T25n1509_082:0634b04_5": "菩薩摩訶薩行般若波羅蜜時，不觀色若常若無常、若苦若樂、若我若非我、若空若不空、若離若非離。",
    "T25n1509_082:0634b06_6": "何以故？",
    "T25n1509_082:0634b06_7": "自性不能生自性。",
    "T25n1509_082:0634b07_8": "乃至一切種智亦如是。",
    "T25n1509_082:0634b07_9": "若菩薩摩訶薩行般若波羅蜜，如是觀色乃至觀一切種智，能生般若波羅蜜乃至能生一切種智。",
    "T25n1509_082:0634b10_10": "譬如轉輪聖王有所至處，四種兵皆隨從；般若波羅蜜亦如是，有所至處，五波羅蜜皆悉隨從到薩婆若中住。",
    "T25n1509_082:0634b12_11": "譬如善御駕駟，不失平道，隨意所至；般若波羅蜜亦如是，御五波羅蜜不失正道，至薩婆若。」",
    "T25n1509_082:0634b14_12": "須菩提言：「世尊！",
    "T25n1509_082:0634b15_0": "何等是菩薩摩訶薩道？",
    "T25n1509_082:0634b15_1": "何等是非道？」",
    "T25n1509_082:0634b15_2": "佛言：「聲聞道非菩薩道，辟支佛道非菩薩道；一切種智道是菩薩摩訶薩道。",
    "T25n1509_082:0634b17_3": "須菩提！",
    "T25n1509_082:0634b17_4": "是名菩薩摩訶薩道、非道。」",
    "T25n1509_082:0634b18_5": "須菩提言：「世尊！",
    "T25n1509_082:0634b18_6": "諸菩薩摩訶薩般若波羅蜜為大事故起，所謂示是道、是非道。」",
    "T25n1509_082:0634b20_7": "佛言：「如是！",
    "T25n1509_082:0634b20_8": "如是！",
    "T25n1509_082:0634b20_9": "須菩提！",
    "T25n1509_082:0634b20_10": "般若波羅蜜為大事故起，所謂示是道、是非道。",
    "T25n1509_082:0634b21_11": "須菩提！",
    "T25n1509_082:0634b22_12": "是般若波羅蜜為度無量眾生故起，為利益阿僧祇眾生故起。",
    "T25n1509_082:0634b23_13": "般若波羅蜜雖作是利益，亦不受色，亦不受受、想、行、識；亦不受聲聞、辟支佛地。",
    "T25n1509_082:0634b25_14": "須菩提！",
    "T25n1509_082:0634b25_15": "般若波羅蜜是諸菩薩摩訶薩導，示阿耨多羅三藐三菩提，能令離聲聞、辟支佛地，住薩婆若。",
    "T25n1509_082:0634b27_16": "般若波羅蜜無所生、無所滅，諸法常住故。」",
    "T25n1509_082:0634b28_17": "須菩提言：「世尊！",
    "T25n1509_082:0634b28_18": "若般若波羅蜜無所生、無所滅，云何菩薩摩訶薩行般若波羅蜜時應布施？",
    "T25n1509_082:0634c01_19": "云何應持戒？",
    "T25n1509_082:0634c01_20": "云何應修忍？",
    "T25n1509_082:0634c02_21": "云何應勤精進？",
    "T25n1509_082:0634c02_22": "云何應入禪定？",
    "T25n1509_082:0634c02_23": "云何應修智慧？」",
    "T25n1509_082:0634c03_24": "佛告須菩提：「菩薩摩訶薩念薩婆若應布施，念薩婆若應持戒、忍辱、精進、禪定、智慧。",
    "T25n1509_082:0634c05_25": "是菩薩摩訶薩持是功德與眾生共之，應迴向阿耨多羅三藐三菩提。",
    "T25n1509_082:0634c06_26": "若如是迴向，則具足修六波羅蜜乃至慈悲心諸功德。",
    "T25n1509_082:0634c08_0": "須菩提！",
    "T25n1509_082:0634c08_1": "若菩薩摩訶薩不遠離六波羅蜜，則不遠離薩婆若。",
    "T25n1509_082:0634c09_2": "以是故，須菩提！",
    "T25n1509_082:0634c09_3": "菩薩摩訶薩欲得阿耨多羅三藐三菩提，應學應行六波羅蜜；菩薩摩訶薩行六波羅蜜，具足一切善根，當得阿耨多羅三藐三菩提。",
    "T25n1509_082:0634c12_4": "以是故，須菩提！",
    "T25n1509_082:0634c13_5": "菩薩摩訶薩應習行六波羅蜜！」",
    "T25n1509_082:0634c13_6": "須菩提言：「世尊！",
    "T25n1509_082:0634c14_7": "云何菩薩摩訶薩應習行六波羅蜜？」",
    "T25n1509_082:0634c15_0": "佛言：「菩薩摩訶薩應如是觀：色不合不散，受、想、行、識不合不散，乃至一切種智不合不散。",
    "T25n1509_082:0634c17_1": "是名菩薩摩訶薩習行六波羅蜜。",
    "T25n1509_082:0634c17_2": "復次，須菩提！",
    "T25n1509_082:0634c18_3": "菩薩摩訶薩應作是念：『我當不住色中，不住受、想、行、識中，乃至不住一切種智中。",
    "T25n1509_082:0634c19_4": "如是應習行六波羅蜜。",
    "T25n1509_082:0634c20_5": "何以故？",
    "T25n1509_082:0634c20_6": "是色無所住，乃至薩婆若無所住。』",
    "T25n1509_082:0634c21_7": "如是，須菩提！",
    "T25n1509_082:0634c21_8": "菩薩摩訶薩以無所住法習行六波羅蜜，應當得阿耨多羅三藐三菩提。",
    "T25n1509_082:0634c23_9": "須菩提！",
    "T25n1509_082:0634c23_10": "譬如士夫欲食菴羅果、若波羅那婆果，當種其子，隨時溉灌、守護，漸漸生長，時節和合，便有果實得而食之。",
    "T25n1509_082:0634c26_0": "須菩提！",
    "T25n1509_082:0634c26_1": "菩薩摩訶薩亦如是，欲得阿耨多羅三藐三菩提，當學六波羅蜜，以布施攝取眾生，持戒、忍辱、精進、禪定、智慧攝取眾生，度眾生生死。",
    "T25n1509_082:0634c29_2": "如是行，當得阿耨多羅三藐三菩提。",
    "T25n1509_082:0635a01_3": "以是故，須菩提！",
    "T25n1509_082:0635a01_4": "菩薩摩訶薩欲不隨他人語，當學般若波羅蜜。",
    "T25n1509_082:0635a02_5": "欲淨佛國土、成就眾生，欲坐道場，欲轉法輪，當學般若波羅蜜。」",
    "T25n1509_082:0635a03_6": "須菩提白佛言：「世尊！",
    "T25n1509_082:0635a04_7": "應如是學般若波羅蜜耶？」",
    "T25n1509_082:0635a05_0": "佛言：「菩薩應如是學般若波羅蜜。",
    "T25n1509_082:0635a05_1": "欲於諸法得自在，當學般若波羅蜜。",
    "T25n1509_082:0635a06_2": "何以故？",
    "T25n1509_082:0635a06_3": "學是般若波羅蜜，於一切諸法中得自在故。",
    "T25n1509_082:0635a07_4": "復次，般若波羅蜜於一切諸法中最大。",
    "T25n1509_082:0635a08_5": "譬如大海，於萬川中最大；般若波羅蜜亦如是，於一切諸法中最大。",
    "T25n1509_082:0635a10_6": "以是故，諸欲求聲聞、辟支佛道及諸菩薩道，應當學般若波羅蜜、檀波羅蜜乃至一切種智。",
    "T25n1509_082:0635a12_7": "須菩提！",
    "T25n1509_082:0635a12_8": "譬如射師，執如意弓箭，不畏怨敵；菩薩摩訶薩亦如是，行般若波羅蜜乃至一切種智，魔、若魔天所不能壞。",
    "T25n1509_082:0635a15_0": "以是故，須菩提！",
    "T25n1509_082:0635a15_1": "菩薩摩訶薩欲得阿耨多羅三藐三菩提，應學般若波羅蜜。",
    "T25n1509_082:0635a16_2": "是行般若波羅蜜菩薩，為十方諸佛所念。」",
    "T25n1509_082:0635a17_3": "須菩提白佛言：「世尊！",
    "T25n1509_082:0635a18_4": "云何十方諸佛念是菩薩摩訶薩？」",
    "T25n1509_082:0635a18_5": "佛告須菩提：「菩薩摩訶薩行檀波羅蜜時，十方諸佛皆念；行尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜時，十方諸佛皆念。",
    "T25n1509_082:0635a22_6": "云何念？",
    "T25n1509_082:0635a22_7": "布施不可得，持戒、忍辱、精進、禪定、智慧不可得，乃至一切種智不可得。",
    "T25n1509_082:0635a23_8": "菩薩能如是不得諸法故，諸佛念是菩薩摩訶薩。",
    "T25n1509_082:0635a25_9": "復次，須菩提！",
    "T25n1509_082:0635a25_10": "諸佛不以色故念，不以受、想、行、識故念，乃至不以一切種智故念。」",
    "T25n1509_082:0635a26_11": "須菩提言：「世尊！",
    "T25n1509_082:0635a27_12": "菩薩摩訶薩多有所學，實無所學。」",
    "T25n1509_082:0635a27_13": "佛言：「如是！",
    "T25n1509_082:0635a28_14": "如是！",
    "T25n1509_082:0635a28_15": "須菩提！",
    "T25n1509_082:0635a28_16": "菩薩多有所學，實無所學。",
    "T25n1509_082:0635a29_17": "何以故？",
    "T25n1509_082:0635a29_18": "是菩薩所學諸法皆不可得。」",
    "T25n1509_082:0635a29_19": "須菩提白佛言：「世尊！",
    "T25n1509_082:0635b01_20": "佛所說法，若略、若廣；於此法中，諸菩薩摩訶薩欲求阿耨多羅三藐三菩提，六波羅蜜若略、若廣，應當受持、親近、讀、誦；讀誦已，思惟、正觀，心、心數法不行故。」",
    "T25n1509_082:0635b04_21": "佛告須菩提：「如是！",
    "T25n1509_082:0635b05_22": "如是！",
    "T25n1509_082:0635b05_23": "菩薩摩訶薩略、廣學六波羅蜜，當知一切法略廣相。」",
    "T25n1509_082:0635b06_24": "須菩提言：「世尊！",
    "T25n1509_082:0635b07_0": "云何菩薩摩訶薩知一切法略廣相？」",
    "T25n1509_082:0635b07_1": "佛言：「知色如相，知受、想、行、識乃至知一切種智如相，如是能知一切法略廣相。」",
    "T25n1509_082:0635b09_2": "須菩提言：「世尊！",
    "T25n1509_082:0635b10_0": "云何色如相？",
    "T25n1509_082:0635b10_1": "云何受想行識乃至一切種智如相？」",
    "T25n1509_082:0635b11_2": "佛告須菩提：「色如相，無生、無滅、無住異，是名色如相；乃至一切種智如相，無生、無滅、無住異，是名一切種智如相。",
    "T25n1509_082:0635b13_3": "是中菩薩摩訶薩應學。",
    "T25n1509_082:0635b14_4": "復次，須菩提！",
    "T25n1509_082:0635b14_5": "菩薩摩訶薩知諸法實際時，知一切法略廣相。」",
    "T25n1509_082:0635b15_6": "「世尊！",
    "T25n1509_082:0635b15_7": "何等是諸法實際？」",
    "T25n1509_082:0635b16_8": "佛言：「無際是名實際。",
    "T25n1509_082:0635b16_9": "菩薩學是際，知一切諸法略廣相。",
    "T25n1509_082:0635b17_10": "須菩提！",
    "T25n1509_082:0635b17_11": "若菩薩摩訶薩知諸法法性，是菩薩能知一切法略廣相。」",
    "T25n1509_082:0635b18_12": "「世尊！",
    "T25n1509_082:0635b19_13": "何等是諸法法性？」",
    "T25n1509_082:0635b19_14": "佛言：「色性是名法性，是性無分、無非分。",
    "T25n1509_082:0635b20_15": "須菩提！",
    "T25n1509_082:0635b20_16": "菩薩摩訶薩知法性故，知一切法略廣相。」",
    "T25n1509_082:0635b21_17": "須菩提白佛言：「世尊！",
    "T25n1509_082:0635b22_0": "復云何應知一切法略廣相？」",
    "T25n1509_082:0635b22_1": "佛言：「若菩薩摩訶薩知一切法不合不散。」",
    "T25n1509_082:0635b23_2": "須菩提言：「世尊！",
    "T25n1509_082:0635b23_3": "何等法不合不散？」",
    "T25n1509_082:0635b24_4": "佛言：「色不合不散，受、想、行、識不合不散，乃至一切種智不合不散。",
    "T25n1509_082:0635b25_5": "有為性、無為性不合不散。",
    "T25n1509_082:0635b26_6": "何以故？",
    "T25n1509_082:0635b26_7": "是諸法自性無，云何有合有散？",
    "T25n1509_082:0635b27_8": "若法自性無，是為非法，非法不合不散。",
    "T25n1509_082:0635b28_9": "如是，應當知一切法略廣相。」",
    "T25n1509_082:0635b28_10": "須菩提言：「世尊！",
    "T25n1509_082:0635b29_11": "是名菩薩摩訶薩略攝般若波羅蜜。",
    "T25n1509_082:0635c01_0": "世尊！",
    "T25n1509_082:0635c01_1": "是略攝般若波羅蜜中，初發意菩薩摩訶薩應學，乃至十地菩薩摩訶薩亦應學。",
    "T25n1509_082:0635c02_2": "是菩薩摩訶薩學是略攝般若波羅蜜，則知一切法略廣相。」",
    "T25n1509_082:0635c05_0": "【論】釋曰：須菩提聞菩薩摩訶薩大利根相，所謂一波羅蜜邊能生五波羅蜜，行一波羅蜜即能具五波羅蜜，如上品中說；是事希有，故問佛：「是菩薩發心已來，為幾時能得如是方便？」",
    "T25n1509_082:0635c09_1": "佛答：「是菩薩發心已來，除大菩薩，於餘眾生無量億阿僧祇劫。」",
    "T25n1509_082:0635c10_2": "或有菩薩發心已來無量億阿僧祇劫，大罪因緣覆心故不見佛，不親近供養。",
    "T25n1509_082:0635c12_3": "是故問：「是菩薩為供養幾佛？」",
    "T25n1509_082:0635c13_4": "佛答：「是菩薩為已供養如恒河沙等諸佛。」",
    "T25n1509_082:0635c14_5": "上言「無量億阿僧祇」，今言「恒河沙」者，多數理同故。",
    "T25n1509_082:0635c15_6": "有菩薩久發心，雖多以華香供養諸佛，而未能種善根，作是念：「我必當得果報，深心行六波羅蜜故。」",
    "T25n1509_082:0635c17_7": "若以深心行六波羅蜜，為阿耨多羅三藐三菩提故作功德，是名「種善根」。",
    "T25n1509_082:0635c19_8": "是故第三問：「種何等善根？」",
    "T25n1509_082:0635c20_9": "佛答：「是菩薩從初發心已來，具足行六波羅蜜，一切福德無不作者，一切善法無不修集。」",
    "T25n1509_082:0635c22_10": "須菩提聞已，歡喜白佛言：「希有！",
    "T25n1509_082:0635c23_11": "世尊！",
    "T25n1509_082:0635c23_12": "是菩薩能如是行方便。」",
    "T25n1509_082:0635c23_13": "所謂未斷諸煩惱、未離生死，而能勝斷煩惱、離生死法者。",
    "T25n1509_082:0635c25_14": "無始生死已來集諸惡法，菩薩心後來，而能用後來心，不隨先所集惡心，是為希有！",
    "T25n1509_082:0635c27_15": "一切眾生無恩於菩薩，而菩薩常欲利益。",
    "T25n1509_082:0635c28_16": "是諸眾生或欲奪菩薩命、割截身體，菩薩欲以第一佛樂智慧命，欲與眾生。",
    "T25n1509_082:0636a01_17": "如是等，是為希有！",
    "T25n1509_082:0636a01_18": "佛可須菩提所說，欲令此事明了故作譬喻：如日月照四天下，若無日月，則百穀藥草及眾生無以生長。",
    "T25n1509_082:0636a04_19": "月是陰氣，日是陽氣，二氣和合故萬物成長，是故日月於四天下大有利益。",
    "T25n1509_082:0636a05_20": "菩薩亦如是，於四生中，以大悲心憐愍眾生故，能隨所願行一切善法；大智慧力故，破眾生著善法心。",
    "T25n1509_082:0636a08_21": "如是六波羅蜜等諸善增長成就，直至阿耨多羅三藐三菩提。",
    "T25n1509_082:0636a09_22": "又復眾生雖復有眼，若無日月，則無所見；眾生雖有世俗善根利智，不得般若波羅蜜照明，尚不得二乘，何況得阿耨多羅三藐三菩提！",
    "T25n1509_082:0636a13_23": "又復菩薩雖行五波羅蜜，不得般若波羅蜜，不得名波羅蜜，以不破著心故。",
    "T25n1509_082:0636a14_24": "若菩薩乃至能自以身命布施，若無般若，其心易破，如無夫之婦，侵凌則易；若有般若，則不可破壞。",
    "T25n1509_082:0636a17_25": "菩薩雖行種種諸餘深法，不得般若，不名為行波羅蜜，但名為行善法，有量有盡故。",
    "T25n1509_082:0636a19_26": "此中說譬喻：轉輪聖王雖有千子、八萬四千小王及六寶，不得名為轉輪聖王，不能飛行到四天下；若天遣金輪寶至，乃得名為轉輪聖王。",
    "T25n1509_082:0636a22_27": "菩薩亦如是，雖有布施等諸善法，不得般若波羅蜜故，不名為「菩薩為行六波羅蜜人」，不能除障礙、行菩薩道故。",
    "T25n1509_082:0636a25_28": "譬如健將，善知戰法，器仗具足，不畏怨敵。",
    "T25n1509_082:0636a26_29": "健將即是菩薩，器仗是般若。",
    "T25n1509_082:0636a27_30": "增上慢者，未得聖道，意謂已得。",
    "T25n1509_082:0636a28_31": "菩薩說畢竟空法；是人行善法，心不同故，毀壞菩薩。",
    "T25n1509_082:0636a29_32": "外道、梵志等及諸魔民，乃至菩薩旃陀羅者。",
    "T25n1509_082:0636b01_33": "菩薩旃陀羅者，如〈魔品〉中說：「聞魔來稱其名字而與受記，而生輕慢。」",
    "T25n1509_082:0636b03_0": "復次，為般若波羅蜜故說五波羅蜜；若人能直行諸法實相，則不為說布施等入般若初門。",
    "T25n1509_082:0636b05_1": "以人鈍根、罪重故，種種因緣說：以布施破慳；持戒折薄諸煩惱；忍辱開福德門，能行難事；精進如風吹火，熾然不息；禪定攝心一定，觀諸法實相故。",
    "T25n1509_082:0636b08_2": "是五波羅蜜皆趣向般若波羅蜜，如諸小王朝宗轉輪聖王。",
    "T25n1509_082:0636b10_3": "如一切眾流皆入大海；布施等諸善法亦如是，為般若波羅蜜所守護故，得至薩婆若。",
    "T25n1509_082:0636b12_4": "問曰：五波羅蜜如諸川流，般若波羅蜜應如大海；今何以言「五波羅蜜為般若波羅蜜所守護故，得入薩婆若」？",
    "T25n1509_082:0636b14_5": "答曰：汝不聞先說般若有種種名字耶？",
    "T25n1509_082:0636b15_6": "薩婆若即是般若異名。",
    "T25n1509_082:0636b16_7": "五波羅蜜福德，入般若波羅蜜中，即得清淨般若；般若清淨故，得佛道，變名薩婆若。",
    "T25n1509_082:0636b18_8": "是故言「入薩婆若」，即是「入般若」。",
    "T25n1509_082:0636b19_9": "有人疑：諸波羅蜜各各有力，何以獨言「般若波羅蜜功用為大」？",
    "T25n1509_082:0636b20_10": "是故言：譬如人之右手，自然穩便；五波羅蜜如左手，不得般若波羅蜜，則所作不便。",
    "T25n1509_082:0636b22_11": "如人開目造事，所作皆成；如導師在前，餘伴隨逐，進止取捨，皆隨導師，不得自在。",
    "T25n1509_082:0636b24_12": "般若波羅蜜亦如是，導五波羅蜜，所可修集成辦，皆仰般若。",
    "T25n1509_082:0636b25_13": "此中佛自說譬喻：如轉輪聖王輪寶在四兵前導，輪住餘寶則住。",
    "T25n1509_082:0636b27_14": "輪是般若波羅蜜，常在五波羅蜜前導，五波羅蜜隨逐。",
    "T25n1509_082:0636b28_15": "如《般若》初品中說：「菩薩欲具足檀波羅蜜，不見施者、受者及財物。」",
    "T25n1509_082:0636c01_16": "先籌量分別斷一切著，然後布施，是則般若在前導。",
    "T25n1509_082:0636c02_17": "如輪寶伏四天下已，常在王宮，住虛空中。",
    "T25n1509_082:0636c03_18": "聖王是菩薩；輪是般若，破諸魔民煩惱已，入薩婆若宮中住。",
    "T25n1509_082:0636c05_0": "是輪無所分別：「我常在前，餘寶在後；無憎愛心：是可來、是不可來。」",
    "T25n1509_082:0636c06_1": "般若無分別亦如是：「檀波羅蜜隨我來，尸羅波羅蜜勿來。」",
    "T25n1509_082:0636c07_2": "如經中廣說。",
    "T25n1509_082:0636c08_3": "此中佛自說因緣：「一切法性無所能作。」",
    "T25n1509_082:0636c09_4": "須菩提聞是已，白佛言：「若一切法性空、無所有，云何菩薩行六波羅蜜能得阿耨多羅三藐三菩提？」",
    "T25n1509_082:0636c11_5": "佛答：「菩薩行般若，作是念：『諸法雖畢竟空，眾生狂顛倒故，深著不解；我若不以方便力，則不可得度。』」",
    "T25n1509_082:0636c14_0": "方便者，所謂金色身、三十二相，八十隨形好，無量光明，神通變化，能以一指動十方三千大千國土，梵音說法無厭，色身，十力、四無所畏、十八不共法、無礙解脫、一切種智、大慈大悲等。",
    "T25n1509_082:0636c18_1": "具足無量諸佛法，然後能教化眾生，眾生必能信受。",
    "T25n1509_082:0636c19_2": "得如是力，假令妄語，人猶當信，何況實語！",
    "T25n1509_082:0636c20_3": "如經說「我雖知諸法實相，能入涅槃，但為眾生故行檀波羅蜜」等，如經中廣說，乃至「不可以異事度眾生」。",
    "T25n1509_082:0636c23_4": "須菩提白佛言：「世尊！",
    "T25n1509_082:0636c23_5": "若諸波羅蜜畢竟空故無差別，云何般若波羅蜜於諸波羅蜜中最尊？」",
    "T25n1509_082:0636c25_6": "佛可須菩提，畢竟空中諸波羅蜜實無差別。",
    "T25n1509_082:0636c26_7": "若無般若波羅蜜，諸波羅蜜畢竟空、無差別，誰能知者？",
    "T25n1509_082:0636c27_8": "若無般若，五法云何得波羅蜜名字？",
    "T25n1509_082:0636c28_9": "五波羅蜜未入般若時，有差別；既入般若，則無差別。",
    "T25n1509_082:0636c29_10": "如諸異色物，到須彌山邊，皆同一色，不得言：「餘物色皆同，何以獨稱須彌為大？」",
    "T25n1509_082:0637a02_11": "檀波羅蜜等亦如是，雖無差別，皆是般若力故，不得言：「何以獨稱般若為大？」",
    "T25n1509_082:0637a04_12": "須菩提雖蒙開釋，猶未善解，復以異塗而問世尊：「若實義中無差別，云何般若於五波羅蜜為上？」",
    "T25n1509_082:0637a06_13": "先說未得聖道空，今說得聖道空，是故說第一實義。",
    "T25n1509_082:0637a08_0": "第一實義聖道，是最可信，是中亦無差別。",
    "T25n1509_082:0637a08_1": "佛可言：「如是！",
    "T25n1509_082:0637a09_2": "如是！",
    "T25n1509_082:0637a09_3": "我說六波羅蜜分別，皆為世俗故。",
    "T25n1509_082:0637a10_4": "何以故？",
    "T25n1509_082:0637a10_5": "世人不可但為說諸法實相，聞則迷悶，生於疑悔。",
    "T25n1509_082:0637a11_6": "是故以第一義為心，用世俗語言為說；是故說分別有諸波羅蜜教化眾生。",
    "T25n1509_082:0637a13_7": "眾生實無有法，皆是空、不生不死、不退不起；色等法亦如是。",
    "T25n1509_082:0637a14_8": "是故般若波羅蜜雖空，能示如是事故，而最上、最妙；譬如玉女寶，於眾女中最為第一而最上、最妙。」",
    "T25n1509_082:0637a17_9": "「須菩提白佛：佛以何意故常說般若最上」者，須菩提種種因緣說般若、五波羅蜜無差別，佛亦然可其所說，而復言般若最上。",
    "T25n1509_082:0637a20_10": "「佛言：般若波羅蜜守護一切善法，至薩婆若中住」者，一切雖空，若無般若，一切諸善法皆不能至薩婆若。",
    "T25n1509_082:0637a22_11": "善法者，五波羅蜜、三十七品、大慈悲等諸菩薩法。",
    "T25n1509_082:0637a23_12": "問曰：若行諸善法亦能至薩婆若，何以但說「般若故得至」？",
    "T25n1509_082:0637a25_13": "答曰：雖諸善法和合能破煩惱、得阿耨多羅三藐三菩提，而般若波羅蜜於中功力最大。",
    "T25n1509_082:0637a27_14": "譬如大軍摧敵，而主將得功名。",
    "T25n1509_082:0637a27_15": "復有人言：諸善法不得般若，不得至薩婆若；般若不得諸善法，獨能至薩婆若。",
    "T25n1509_082:0637a29_16": "如經說：「師子雷音佛國，寶樹莊嚴，其樹常出無量法音，所謂一切法畢竟空、無生無滅等。",
    "T25n1509_082:0637b02_17": "其土人民生便聞此法音故，不起惡心，得無生法忍。」",
    "T25n1509_082:0637b04_18": "如此人何有布施、持戒等諸功德？",
    "T25n1509_082:0637b04_19": "亦有狂人、醉人從佛聞四諦，即時得道。",
    "T25n1509_082:0637b05_20": "如是等無有智慧，行餘法得道，無有是事！",
    "T25n1509_082:0637b06_21": "須菩提問佛：「般若畢竟空，不取聖法、不捨凡夫法，云何佛言『是般若波羅蜜能至薩婆若住』？」",
    "T25n1509_082:0637b09_22": "佛可其言：「如是！",
    "T25n1509_082:0637b09_23": "如是！",
    "T25n1509_082:0637b09_24": "是般若波羅蜜無取無捨。」",
    "T25n1509_082:0637b10_25": "雖言取薩婆若，以不取法故取。",
    "T25n1509_082:0637b11_26": "住義亦如是。",
    "T25n1509_082:0637b11_27": "此中佛自說因緣，所謂一切法不取相。",
    "T25n1509_082:0637b12_28": "一切法者，色乃至菩提。",
    "T25n1509_082:0637b12_29": "是法虛誑，從因緣生，自性無故不取，不取故不捨，以不憶念取相故。",
    "T25n1509_082:0637b14_30": "須菩提言：「若不憶念色等法，云何增長善根？",
    "T25n1509_082:0637b15_31": "善根不增長，云何得阿耨多羅三藐三菩提？」",
    "T25n1509_082:0637b16_32": "佛答：若菩薩能滅一切法中憶念，即是空、無相、無作解脫門，解脫即是諸法實相。",
    "T25n1509_082:0637b18_33": "雖有善根，以取相著心顛倒故不增長；譬如種穀，其苗雖好，穢草多故，不能增長。",
    "T25n1509_082:0637b20_34": "此中說因緣：「以眾生憶念故，生三界善、不善處；若無憶念則不著，不著則不生。」",
    "T25n1509_082:0637b22_35": "須菩提從佛聞是已，思惟籌量：「是法畢竟空、無所有；若行是法，亦應無所得、無住處。",
    "T25n1509_082:0637b24_36": "何以故？",
    "T25n1509_082:0637b24_37": "因果相似故。」",
    "T25n1509_082:0637b24_38": "是故問佛：「菩薩作是念行般若，何所住、何所得？」",
    "T25n1509_082:0637b25_39": "佛答：「色等一切法中不住，乃至不住中亦不住。」",
    "T25n1509_082:0637b26_40": "不取相故不著，不著故則不住。",
    "T25n1509_082:0637b27_41": "此中佛自說因緣：「是菩薩不見法有可著、可住、著者、住者。」",
    "T25n1509_082:0637b29_42": "此中法難破故，但說法，不說著者。",
    "T25n1509_082:0637c01_0": "須菩提！",
    "T25n1509_082:0637c01_1": "若菩薩住是眾生空、法空，作是念「我能如是行」者，則是失、則是離。",
    "T25n1509_082:0637c02_2": "何以故？",
    "T25n1509_082:0637c02_3": "般若波羅蜜是不著相。",
    "T25n1509_082:0637c03_4": "是菩薩以我心外著空、內著我，不如般若行，故言遠離般若。",
    "T25n1509_082:0637c04_5": "何以故？",
    "T25n1509_082:0637c05_6": "般若波羅蜜是不著相，以性無故。",
    "T25n1509_082:0637c05_7": "上以著空故失，今以破空得般若，而著般若無性故失，失故不得受記。",
    "T25n1509_082:0637c07_8": "若作是念「住般若中能生檀波羅蜜等」者，亦復是失。",
    "T25n1509_082:0637c08_9": "問曰：上二失因緣可爾，今以何為失？",
    "T25n1509_082:0637c09_10": "答曰：上二失以著空、著無性法故，便不能修檀波羅蜜等功德，而生邪見故，作是念：「若法都空，復何所行？」",
    "T25n1509_082:0637c12_11": "是人以不著空、不著無性故行檀波羅蜜等，作是念：「能不著空、無性而能行是功德，是為真道。」",
    "T25n1509_082:0637c14_12": "是亦為失，以其心有悕望故。",
    "T25n1509_082:0637c15_13": "若失般若，則不能行檀波羅蜜乃至大悲。",
    "T25n1509_082:0637c16_14": "何以故？",
    "T25n1509_082:0637c16_15": "阿耨多羅三藐三菩提是真實法，般若波羅蜜與此相似；檀等諸善法不相似，以其取相著故。",
    "T25n1509_082:0637c18_16": "若菩薩自憶想分別：「一切法不取相，諸佛知是已，得阿耨多羅三藐三菩提。」",
    "T25n1509_082:0637c20_17": "不取相者，名畢竟空，不可取，諸相滅故。",
    "T25n1509_082:0637c21_18": "亦為他開示、演說，則失般若。",
    "T25n1509_082:0637c22_19": "是人以求空則失、無性亦失；我是凡夫生死人，諸煩惱未盡，云何能得？",
    "T25n1509_082:0637c23_20": "但隨佛語，自不分別，而定心為他人說：「不取一切相是佛法。」",
    "T25n1509_082:0637c25_21": "種種因緣，以此事開示、教詔，是亦為失。",
    "T25n1509_082:0637c26_22": "何以故？",
    "T25n1509_082:0637c26_23": "諸佛於諸法無所得，取義亦如是；是不取相法，乃至假名字不可說，何況有所得！",
    "T25n1509_082:0637c28_24": "諸佛法寂滅相，無諸戲論，一切語言道斷故。",
    "T25n1509_082:0637c29_25": "須菩提作是念：「若空有失，空空中亦有失，無取法中亦有失，然不可無道。」",
    "T25n1509_082:0638a02_26": "今當問佛：「云何行者無是過失？」",
    "T25n1509_082:0638a03_0": "佛答：「若菩薩知諸法畢竟空、無所有、不可取，是法不可得知，如是行者則無失。」",
    "T25n1509_082:0638a04_1": "菩薩著畢竟空、著無性、著菩薩所行道，佛說三種皆失。",
    "T25n1509_082:0638a06_2": "菩薩聞是已，則捨著心，今猶著佛所行未息：「如佛所行，必是真道，我但當隨佛行。」",
    "T25n1509_082:0638a08_3": "一切法無所有、不取相，是故為失。",
    "T25n1509_082:0638a09_4": "今能如佛心中所得法，如是法相，佛亦無所得；無所得故不貪貴佛、不輕賤餘人，於一切眾生其心平等。",
    "T25n1509_082:0638a11_5": "此中更問：「如是，是清淨般若，無有過失，離自相不著。",
    "T25n1509_082:0638a13_6": "不離自相是即有相著法；若離自相，云何可行？」",
    "T25n1509_082:0638a14_7": "佛答：「若菩薩於一切法不生，是名能行般若。",
    "T25n1509_082:0638a15_8": "是菩薩不說是色若常若無常等、是色、誰色。」",
    "T25n1509_082:0638a16_9": "是色，破色；誰色，破人。",
    "T25n1509_082:0638a16_10": "色乃至一切種智，亦如是。",
    "T25n1509_082:0638a17_11": "若法如是畢竟空，推求不可得，是不可生。",
    "T25n1509_082:0638a18_12": "所以者何？",
    "T25n1509_082:0638a18_13": "性不能生性，無性不能生無性。",
    "T25n1509_082:0638a19_14": "如是等破顛倒，得實論議，皆是般若波羅蜜力，餘波羅蜜皆隨從；譬如轉輪聖王有所至處，四種兵常隨從。",
    "T25n1509_082:0638a21_15": "聖王福故，四種兵皆能飛；般若力故，諸餘法皆是實性，同至佛道。",
    "T25n1509_082:0638a23_16": "復次，譬如善御駕駟，不失平道。",
    "T25n1509_082:0638a24_17": "馬雖有致車之力，若無御者，則不能有所至；布施等亦如是，雖有功德果報力，無般若調御，不能至佛道。",
    "T25n1509_082:0638a26_18": "如是種種譬喻，五波羅蜜入般若中雖無差別，以是事故而般若波羅蜜最尊、最妙。",
    "T25n1509_082:0638a28_19": "須菩提聞佛種種因緣說般若最大，又聞不行是行般若波羅蜜，是故問佛：「世尊！",
    "T25n1509_082:0638b01_20": "何等是菩薩道？",
    "T25n1509_082:0638b02_0": "何等非菩薩道？」",
    "T25n1509_082:0638b02_1": "佛答：「二乘非菩薩道。」",
    "T25n1509_082:0638b02_2": "雖有凡夫及諸煩惱非菩薩道，麁故不說；二乘同行空、同求涅槃故，說非菩薩道。",
    "T25n1509_082:0638b04_3": "麁事人不疑，細事人疑故。",
    "T25n1509_082:0638b05_4": "薩婆若是菩薩道，因中說果故。",
    "T25n1509_082:0638b06_5": "須菩提歡喜讚歎般若，作是言：「世尊！",
    "T25n1509_082:0638b06_6": "般若波羅蜜為大事故起。」",
    "T25n1509_082:0638b07_7": "如經中廣說，乃至「諸法常住故」。",
    "T25n1509_082:0638b08_8": "須菩提難：「若般若無所生無所滅，云何行布施、持戒等？」",
    "T25n1509_082:0638b09_9": "佛答：以般若無所生無所滅，即是畢竟空；畢竟空故，不妨行六波羅蜜。",
    "T25n1509_082:0638b11_10": "菩薩聞種種因緣讚一切智；為一切智故，行布施等法；是法為度一切眾生故，迴向阿耨多羅三藐三菩提；是六波羅蜜功德安立諸法實相中，迴向阿耨多羅三藐三菩提。",
    "T25n1509_082:0638b15_11": "如是菩薩具足六波羅蜜、慈等諸功德，不顛倒，正行善根故。",
    "T25n1509_082:0638b16_12": "須菩提問：「菩薩云何應習六波羅蜜？」",
    "T25n1509_082:0638b17_13": "佛答：「若菩薩觀色等諸法不合不散。」",
    "T25n1509_082:0638b18_14": "色等諸法顛倒煩惱和合故合，以正智慧觀故散。",
    "T25n1509_082:0638b19_15": "菩薩以利智慧深觀，則無法合；顛倒煩惱皆虛誑，故非合。",
    "T25n1509_082:0638b20_16": "如先破染、染者事中說。",
    "T25n1509_082:0638b21_17": "是故菩薩知諸法本不合故亦無散，則不生高心。",
    "T25n1509_082:0638b22_18": "復次，菩薩不應作是念：「我以真智慧令色等諸法清淨而住其中。",
    "T25n1509_082:0638b24_19": "何以故？",
    "T25n1509_082:0638b24_20": "色等法無住處。」",
    "T25n1509_082:0638b24_21": "如地住於水，水住於風，風住於空，空無所住；以本無住處故，一切都無住。",
    "T25n1509_082:0638b26_22": "菩薩應如是住無住法中，得阿耨多羅三藐三菩提。",
    "T25n1509_082:0638b27_23": "此中說譬喻：樹是般若波羅蜜，菓是阿耨多羅三藐三菩提。",
    "T25n1509_082:0638b29_24": "若人欲得阿耨多羅三藐三菩提，應當種般若波羅蜜子。",
    "T25n1509_082:0638c01_25": "人是行者，水是五波羅蜜。",
    "T25n1509_082:0638c02_26": "如人溉灌樹時，雖未見果實，時至則得時節和合，是具足諸法。",
    "T25n1509_082:0638c03_27": "如經中說讚歎般若：「若菩薩欲不隨他行，得諸法實相；若有邪見人來破壞，覺而不隨；若欲淨佛國土、坐道場、轉法輪，當學般若。」",
    "T25n1509_082:0638c06_28": "須菩提問佛：「如佛所教，菩薩當學般若？」",
    "T25n1509_082:0638c07_29": "佛言：「我教令學般若。」",
    "T25n1509_082:0638c08_30": "須菩提作是念：「一切法平等相，何以故但教學般若？」",
    "T25n1509_082:0638c09_31": "佛答：「學是般若波羅蜜，於一切法得自在故，我教學般若波羅蜜。」",
    "T25n1509_082:0638c11_32": "般若波羅蜜於一切法中最大，如佛於一切眾生中最尊；又如萬川，大海為大。",
    "T25n1509_082:0638c12_33": "如經中說射師喻。",
    "T25n1509_082:0638c13_34": "若菩薩能如是一切法中行自在般若，魔、若魔人所不能勝，何況增上慢及邪見人！",
    "T25n1509_082:0638c15_35": "是菩薩為十方諸佛所念。",
    "T25n1509_082:0638c15_36": "諸佛念義，如先說。",
    "T25n1509_082:0638c16_37": "此中佛說：「若菩薩行六波羅蜜，亦能觀六波羅蜜畢竟空；如是人有大功夫故，為諸佛所念。」",
    "T25n1509_082:0638c18_38": "譬如勇士入陣，破賊而不被瘡，則為主所念；菩薩亦如是，破諸煩惱賊，具足六波羅蜜，而不著六波羅蜜，則為諸佛所念。",
    "T25n1509_082:0638c21_39": "諸佛不取是菩薩色故念，不取受、想、行、識故念。",
    "T25n1509_082:0638c22_40": "何以故？",
    "T25n1509_082:0638c22_41": "色等諸法虛誑不實故，諸佛觀是菩薩身如實相故念。",
    "T25n1509_082:0638c24_42": "須菩提歡喜言：「菩薩多有所學。」",
    "T25n1509_082:0638c24_43": "亦學俗法、亦學道法，亦學諸波羅蜜、亦學畢竟空，亦學起、亦學滅。",
    "T25n1509_082:0638c26_44": "凡夫學起不能學滅；聲聞學滅不能學起；菩薩亦學起亦學滅，是故言多有所學。",
    "T25n1509_082:0638c28_45": "是起滅如幻、如夢，畢竟空故，實無所學。",
    "T25n1509_082:0638c29_46": "佛可其言，自說因緣：「菩薩所學，皆無所得。」",
    "T25n1509_082:0639a01_47": "須菩提白佛言：「世尊！",
    "T25n1509_082:0639a01_48": "佛所說法，若略、若廣，菩薩所應學，何以故言所學皆無所得？」",
    "T25n1509_082:0639a03_49": "須菩提意：如佛所說八萬四千法聚、十二部經，若廣、若略，諸三乘人所學；此中說菩薩欲得阿耨多羅三藐三菩提，應學六波羅蜜若略、若廣；學者應當受持、親近是法，讀、誦、思惟、正觀；乃至入無相三昧，心、心數法不行。",
    "T25n1509_082:0639a08_50": "菩薩能如是學，則能知諸法略、廣相。",
    "T25n1509_082:0639a09_51": "廣者，從八萬四千法聚已來無量佛法；略者，乃至小品，小品中一品，一品中一段。",
    "T25n1509_082:0639a11_52": "復次，略者，知諸法一切空、無相、無作、無生無滅等；廣者，諸法種種別相分別，如後「善知識」中說。",
    "T25n1509_082:0639a13_53": "須菩提問：「云何菩薩知一切法略、廣相？」",
    "T25n1509_082:0639a14_54": "佛答：「若知諸法如如相者，所謂不生、不滅、不住異。」",
    "T25n1509_082:0639a15_55": "問曰：若如一相、無生相，云何菩薩知是如故，知諸法總相、別相？",
    "T25n1509_082:0639a16_56": "總相、別相，即是略、廣相。",
    "T25n1509_082:0639a17_57": "答曰：如名諸法實相，常住不壞，不隨諸觀。",
    "T25n1509_082:0639a18_58": "菩薩得是如，即破無明邪見等諸顛倒；是人得實法故，一切世間法總相、別相，了了知。",
    "T25n1509_082:0639a20_59": "先凡夫時智慧眼病，以無明顛倒覆故，不能實知。",
    "T25n1509_082:0639a21_60": "問曰：實法相者，所謂空、無相、無作，諸智滅；云何言「得如實相故，了了知諸法總相、別相」？",
    "T25n1509_082:0639a23_61": "答曰：我已先答，而汝於如中取相故，復作是難；汝若知如，不應作是難。",
    "T25n1509_082:0639a25_62": "是如畢竟無相故，不妨知諸法總相、別相，以智慧明了了故。",
    "T25n1509_082:0639a26_63": "復次，譬如人年既長大，乃知小時所行皆愚癡可笑。",
    "T25n1509_082:0639a27_64": "菩薩亦如是，入諸法實相，起已，還在顛倒果報六情中，念寂滅解脫樂，乃知世間六情所著皆是虛誑可捨法——是名「總相」。",
    "T25n1509_082:0639a30_65": "於此中分別不淨有上、中、下，無常、苦、空、無我等亦如是，乃至八萬四千種諸錯謬。",
    "T25n1509_082:0639b02_66": "復次，知如、法性、實際故，亦知諸法略、廣相。",
    "T25n1509_082:0639b03_67": "如、法性、實際差別義，如初品中說。",
    "T25n1509_082:0639b04_68": "此中，佛說：「非際是實際。」",
    "T25n1509_082:0639b04_69": "非際者，無相可取，無定法可著。",
    "T25n1509_082:0639b05_70": "得法性故，知色等十八性皆是法性。",
    "T25n1509_082:0639b06_71": "法性相者，佛說：「無分、無非分。」",
    "T25n1509_082:0639b07_72": "無分者，不可示此示彼，無分別、無相、無量；無非分者，不著是無相、無量等破量相。",
    "T25n1509_082:0639b09_73": "法性，二事妨故不見：一、有相、有量，二、無相、無量。",
    "T25n1509_082:0639b10_74": "有相、有量為麁，無相、無量為細，是故說「法性相無分、無非分」。",
    "T25n1509_082:0639b11_75": "菩薩入三解脫門，住如等三實法，則能籌量知一切法總相、別相。",
    "T25n1509_082:0639b13_76": "須菩提聞佛答已，欲更問無量佛法異門事。",
    "T25n1509_082:0639b14_77": "佛答：「知一切法無合無散故，則知諸法總相、別相。」",
    "T25n1509_082:0639b15_78": "問曰：眼見二指有合散，云何言「無合散」？",
    "T25n1509_082:0639b16_79": "答曰：我先言：「肉眼所見，與牛羊無異，不可信。」",
    "T25n1509_082:0639b17_80": "復次，三節皮肉具足為指，指無定法。",
    "T25n1509_082:0639b18_81": "復次，設有指法，亦不盡合，一分合，多分不合；多分不合故，不得言指合。",
    "T25n1509_082:0639b20_82": "問曰：以少合故名為合？",
    "T25n1509_082:0639b20_83": "答曰：指少分不名為指，云何言指合？",
    "T25n1509_082:0639b21_84": "若多分不合不名為不合，何以少分合故名為合？",
    "T25n1509_082:0639b22_85": "是故不得言二指合。",
    "T25n1509_082:0639b23_86": "復次，指與分不異不一故，即是無指；無指故無合；入破一異門中，則都無合。",
    "T25n1509_082:0639b25_87": "如佛此中說：「一切法自性無，性無故即是無法，無法云何有合散？」",
    "T25n1509_082:0639b26_88": "須菩提聞佛說如、法性、實際、不合不散四門，知略、廣相，是故須菩提言：「世尊！",
    "T25n1509_082:0639b28_89": "是名略攝般若波羅蜜。",
    "T25n1509_082:0639b28_90": "略攝聞是安隱道故，一切菩薩所應學。」",
    "T25n1509_082:0639b30_0": "大智度論卷第八十二"
}