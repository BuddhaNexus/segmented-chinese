{
    "T12n0342_001:0134a20_0": "佛說如幻三昧經卷上",
    "T12n0342_001:0134a22_0": "西晉月氏國三藏竺法護譯",
    "T12n0342_001:0134a23_0-0": "聞如是：一時，佛遊王舍城靈鷲山，與大比丘眾俱，比丘六萬二千，一切聖智神通已達而悉耆年；菩薩四萬二千，溥首童真之等類也，其名曰：師子英菩薩、慈氏菩薩、光世音菩薩、得大勢菩薩、辯積菩薩、建立遠菩薩、山頂菩薩、山幢菩薩、無動菩薩、善思議菩薩、所思善議菩薩、心勇菩薩、心志菩薩、善心菩薩、珠積菩薩、石磨王菩薩、",
    "T12n0342_001:0134a23_0-1": "寶掌菩薩、寶印手菩薩、常舉手菩薩、常下手菩薩、常精進菩薩、御眾菩薩、篤進菩薩、住言行相應菩薩、超願菩薩、立報答菩薩、等思菩薩、棄諸惡趣菩薩、度無量菩薩、度無動菩薩、虛空藏菩薩、上意菩薩、持意菩薩、增意菩薩、術詳菩薩、執誦菩薩、月光菩薩、月英菩薩、光英菩薩、光首菩薩、還若干光菩薩、師子步雷音菩薩、辯無礙菩薩、",
    "T12n0342_001:0134a23_0-2": "妙辯菩薩、應辯菩薩、度意菩薩、顯日月光菩薩、空無菩薩、質遊菩薩、常笑菩薩、根喜菩薩、除諸蓋菩薩、轉女菩薩、轉男菩薩、轉胎菩薩、被德鎧菩薩、大慧菩薩、光[火*僉]菩薩、照明菩薩、無受菩薩、受音王菩薩、深藏菩薩、眾香手菩薩，解縛之等八正士俱，如是等類四萬二千；四天王、天帝、釋梵、忍王，此及餘天六萬人俱，須深天子、",
    "T12n0342_001:0134a23_0-3": "善住意天子、大神妙天、善意天、大樂天，如斯之等三萬人俱，皆志大乘；燕居阿須倫與二萬億阿須倫俱，有海龍王與六萬諸龍俱從海出，此及他方無數天龍、鬼神、阿須倫、迦留羅、真陀羅、摩睺勒，不可稱限百千億載；比丘、比丘尼、薰士、薰女，不可計會，皆悉來集。",
    "T12n0342_001:0134b22_1": "如來垂哀，與無數眾眷屬圍繞而為說法。",
    "T12n0342_001:0134b23_2": "爾時，文殊師利自在其室獨遊宴坐，以空無心離心三昧而為正受。",
    "T12n0342_001:0134b25_3": "文殊即時從三昧起，適安隱興，震動十方無量佛土。",
    "T12n0342_001:0134b26_4": "文殊師利心自念言：「如來、至真、平等覺者，今為所在，於世求之，甚難得值，猶靈瑞華，時時而出耳。",
    "T12n0342_001:0134b28_5": "其所現方，難及難當，非心所思、非言所暢，深妙超絕，巍巍無量。",
    "T12n0342_001:0134b29_6": "佛現於世，終不虛妄，因得聞法，所聽經典，未曾唐舉，猶是眾生，滅除苦患，如斯真正，非為無益；吾今寧可詣如來所，應時啟聞，隨其所質，令諸德本一切備悉。",
    "T12n0342_001:0134c04_7": "假使有人學菩薩乘，令不疑惑深妙佛法，成就道誼，悉蔽魔宮。",
    "T12n0342_001:0134c05_8": "此忍界中眾生之類，其婬怒癡甚為興盛，離清白法，但行無義，愚戇抵突，心懷憍慢而無恭恪，所可修業，多所違失，捨佛法眾。",
    "T12n0342_001:0134c08_9": "當令眾生聞如此法，淨智慧眼。」",
    "T12n0342_001:0134c10_0": "于時文殊復更念言：「當詣十方諸佛世界，請召無量百千菩薩，使集佛所聽受經典，其身證明此深法忍。」",
    "T12n0342_001:0134c12_1": "文殊師利以離垢光嚴淨三昧而為正受，適三昧已，尋時東方億江沙等諸佛世界普為大明，潤澤柔軟，離垢顯曜，清淨光照東西南北四維上下十方佛土，光明所照，悉遍若斯，等無殊特。",
    "T12n0342_001:0134c16_2": "其於十方幽隱闇冥蔽翳方城，山石、牆壁、樹木、華實、鐵圍、大鐵圍、目隣山、大目隣山、雪山、黑山及須彌山，而悉蒙照，靡不顯曜，無所蔽礙。",
    "T12n0342_001:0134c19_3": "時於十方諸佛世界，一一江沙億數佛土，諸佛世尊現在說法，此諸佛邊一一侍者各問其佛：「以何因緣忽有大光？",
    "T12n0342_001:0134c22_4": "普遍世界從昔已來，未曾見聞如此光明，潤澤和雅，靡不蒙濟。",
    "T12n0342_001:0134c23_5": "今佛光明眾身安隱，令心清徹，皆見拔擢，順時無違，無復犯行婬怒愚癡。",
    "T12n0342_001:0134c25_6": "此之瑞應為誰聖旨之所建立？",
    "T12n0342_001:0134c26_7": "所演光曜暉赫若茲！」",
    "T12n0342_001:0134c26_8": "是諸佛世尊覩諸侍者之所啟問，默然不應。",
    "T12n0342_001:0134c27_9": "其彼世界天、龍神聲，阿須倫、迦留羅及金翅鳥、揵沓惒聲，人、非人聲，飛鳥鹿聲，風雨水聲，大海中聲，歌妓樂聲，斯等之類，蒙佛威神，悉亦寂然，無暢音者，一切諸響悉為憺怕。",
    "T12n0342_001:0135a02_10": "其諸侍者，啟問諸佛如是至三：「世尊願說！",
    "T12n0342_001:0135a03_11": "多所哀念，多所安隱、憐愍諸天及世間人，為誰威神出是輩聲，其大光明普諸佛土？」",
    "T12n0342_001:0135a05_12": "于時諸佛億江沙數，各從剎土同時一聲，各集其音，柔軟了了，悉從一佛出若干教，口之所演如是像音，同時報告諸侍者曰：「諸佛世尊適宣音已，一切佛土皆為之動，百千妓樂不鼓自鳴，諸天人民、阿須倫樂亦復如是；其音亦演非常、苦、空、非身之聲，空無相願虛無恍惚本無之聲，本際之聲，捨婬怒癡無三界聲，如審諦聲，施、戒、忍、進、禪、智之聲，常慚愧聲，慈、悲、喜、護聲，遵修奉行無放逸聲，如是若干，常宣百千法誼之聲。",
    "T12n0342_001:0135a14_13": "此所講法，令不可計無央數人億百千眾立不退轉，志於無上正真道意，開化聲聞及緣覺法，釋梵之位，成轉輪王，其亦若茲。」",
    "T12n0342_001:0135a18_0": "於是諸佛告諸侍者：「諸族姓子！",
    "T12n0342_001:0135a18_1": "汝等默然專問是為，此非聲聞、緣覺之地所能及者，諸天世人及阿須倫，聞此迷荒，如來諮嗟頒宣斯光明德，其功德勳不可思議，所積功祚無能惟察，所學精進、智慧之業，乃能致此究竟光明，若於一劫過劫之餘，諮嗟光明不能暢盡得其原際。",
    "T12n0342_001:0135a24_2": "此光明曜，所興慈悲，巍巍如斯！」",
    "T12n0342_001:0135a25_0": "諸佛侍者再三聞此所歎諮嗟，益以飢虛，重復啟白：「唯諸大聖以時宣暢，多所哀念，多所安隱，愍傷諸天及十方人，并諸菩薩大乘學眾令成德本。」",
    "T12n0342_001:0135a28_1": "於時，諸佛告眾侍者言：「族姓子！",
    "T12n0342_001:0135a29_0": "有一剎土名曰忍界，於彼有佛，名釋迦文如來、至真、等正覺、明行成為、善逝、世間解、無上士、道法御、天人師，為佛世尊，興於憒亂五濁之世。",
    "T12n0342_001:0135b03_1": "其土眾生，婬怒癡盛慢無肅恭，棄於淨志清和之德，而離慚愧，專為誤失眾惡之業。",
    "T12n0342_001:0135b05_0": "如是等類下土之黨，諸愚騃子修眾惡行，故生彼土，逮成無上正真之道，為最正覺而說經法。",
    "T12n0342_001:0135b07_1": "彼有菩薩，名曰文殊，其力廣大，聖慧無極，精進無比，威變若茲，勸化開示諸菩薩眾，使入高德無極大乘，為諸菩薩之父母也！",
    "T12n0342_001:0135b09_2": "曉了隨時解一切法，分別章句智慧無礙，度于彼岸，辯才無際，還得總持，曉了一切眾生根本，從所明識而為流布，功勳之德不可思議，故往啟問如來至真所當行業，使諸菩薩成就德本，進諸菩薩，令其究暢務念佛法。",
    "T12n0342_001:0135b15_0": "是族姓子文殊師利，請諸菩薩，故演真妙隨宜時光，使諸十方無央數億諸菩薩會，當令聽受此佛所說法，所以由是顯其光明普遍佛土。」",
    "T12n0342_001:0135b18_1": "侍者白問：「其三昧定，名曰何等？」",
    "T12n0342_001:0135b18_2": "佛言：「號離垢光嚴淨。",
    "T12n0342_001:0135b19_3": "文殊師利住斯定意，所演巍巍神妙光明遐照如此。」",
    "T12n0342_001:0135b20_4": "時諸侍者復白佛言：「吾等昔來未曾見遇如是比像，柔軟清和，音聲志願，光明妙響。",
    "T12n0342_001:0135b22_5": "緣是之故，以無盡哀隨時演光。",
    "T12n0342_001:0135b23_6": "快哉！",
    "T12n0342_001:0135b23_7": "如是道德超殊不思議曜，令人踊躍，乃如此乎！」",
    "T12n0342_001:0135b24_8": "佛言：「族姓子！",
    "T12n0342_001:0135b24_9": "時時乃奮斯大洪曜，會諸菩薩講宣經典，開示大道。」",
    "T12n0342_001:0135b26_0": "爾時十方無數難計不可思議八方上下面面各各十億江沙諸佛之土，各有無量不可思議諸菩薩眾，皆詣佛所，稽首足下，前白佛言：「唯願大聖，此何光明？",
    "T12n0342_001:0135b29_1": "自從昔來未曾見聞，此何先應？」",
    "T12n0342_001:0135c01_2": "於時諸佛告諸菩薩：「有族姓子，世界名忍，有佛號曰釋迦文如來、至真、等正覺，現在說法。",
    "T12n0342_001:0135c03_3": "彼有菩薩名曰溥首，演布如斯光明之曜，其光名曰：請諸菩薩悉令集會，是其瑞應。」",
    "T12n0342_001:0135c05_4": "時諸菩薩各白佛言：「我等欲詣至於忍界，奉見能仁如來至真，稽首請問，諮受所聞，亦欲親覲文殊師利及餘菩薩。」",
    "T12n0342_001:0135c07_5": "其佛答曰：「往，族姓子！",
    "T12n0342_001:0135c08_6": "今正應時。」",
    "T12n0342_001:0135c08_7": "於時，十方不可思議無數菩薩，億百千姟如塵之數，猶若壯士屈伸臂頃，各從所在諸佛國土忽然不見，住於忍界。",
    "T12n0342_001:0135c11_8": "彼有菩薩，而雨眾華往諸佛所，或雨雜香華鬘塗香，青蓮紅黃白華，信脫思夷梧桐須蔓，柔軟、大柔軟，普念大普念音華，月大月悅樂月華，雨如是輩若干種華，以供養尊往至佛所。",
    "T12n0342_001:0135c15_9": "或有菩薩，以一音響告語三千大千世界，諮嗟如來無量功勳，往詣佛所，或帝釋眷屬，或梵營從，或四天王輩類，或如天龍鬼神、犍沓惒等玉女作樂諸眷屬也，若干種變殊別各異，往詣佛所。",
    "T12n0342_001:0135c19_10": "適到其前，此忍世界三千大千諸有地獄、餓鬼、畜生悉為消除，寂寞無患，致最歡悅，皆諸菩薩威神所感。",
    "T12n0342_001:0135c22_11": "其菩薩眾——不可稱載百千億數，無能思察計其限者——詣釋迦文佛，稽首足下，繞佛三匝，住於虛空，則習此意普身三昧而為正受，因自然生七尋蓮花，其色無量，則昇其上結加趺坐。",
    "T12n0342_001:0135c26_12": "於時耆年大迦葉，即從座起，偏出右肩，右膝著地，叉手讚佛，而說頌曰：「善施於歡悅，　　功勳諦離垢，　十方超眾人，　　得寂心澹泊。",
    "T12n0342_001:0136a01_0": "　覺了諸所行，　　尊為無等匹，　開道顯示我，　　無量不思議。",
    "T12n0342_001:0136a03_0": "　善遵行布施，　　奉戒億姟劫，　所行無等倫，　　三界無所著。",
    "T12n0342_001:0136a05_0": "　忍力勢無極，　　其力凡有十，　難逮樂功勳，　　為我斷疑網。",
    "T12n0342_001:0136a07_0": "　見眾生患難，　　故行苦于劫，　所行不厭倦，　　精進益無量。",
    "T12n0342_001:0136a09_0": "　廣施無所愛，　　男女及妻妾，　國土之所有，　　樂施皆能惠。",
    "T12n0342_001:0136a11_0": "　已斷我狐疑，　　本施象馬乘，　頭目不逆人，　　衣服億載數。",
    "T12n0342_001:0136a13_0": "　諸所當光飾，　　能仁授飲食，　常樂於布施，　　故欲問安住。",
    "T12n0342_001:0136a15_0": "　截身令段段，　　離垢不懷恚，　忍力捨諸慢，　　願說此意趣。",
    "T12n0342_001:0136a17_0": "　修習於空行，　　意常善思惟，　施安樂功勳，　　故問滅塵勞。",
    "T12n0342_001:0136a19_0": "　已斷貪欲怒，　　眾生邪見惱，　盡愚癡瞑冥，　　不樂吾我想。",
    "T12n0342_001:0136a21_0": "　棄捐諸有處，　　修行百千劫，　顯道之原際，　　令我得自歸。",
    "T12n0342_001:0136a23_0": "　慧神度彼岸，　　善行所當修，　曉了吾我想，　　好樂習空法，　處人無所著，　　心善無所猗，　禪定無思議，　　決疑捨塵垢。",
    "T12n0342_001:0136a27_0": "　往昔修習行，　　施戒忍精進，　已入禪智慧，　　行慈無雙比。",
    "T12n0342_001:0136a29_0": "　奉德無能計，　　猶如江海水，　顏色殊妙好，　　願為我救護。",
    "T12n0342_001:0136b02_0": "　其歸命世尊，　　離垢不棄捐，　若節節解身，　　等觀體無色。",
    "T12n0342_001:0136b04_0": "　尊志思道術，　　悅眾決疑網，　如山不可動，　　安住無戀慕。",
    "T12n0342_001:0136b06_0": "　若在天行定，　　不著眾玉女，　在在所遊居，　　未曾見陰蓋。",
    "T12n0342_001:0136b08_0": "　勝性無變異，　　口所宣亦然，　德普如虛空，　　稽首無上尊。」",
    "T12n0342_001:0136b10_0": "於是耆年大迦葉，以此偈讚佛已：「唯然，世尊！",
    "T12n0342_001:0136b11_0": "於今何緣有此大光明靡不遍，加復現斯殊妙難及未曾有法？」",
    "T12n0342_001:0136b12_1": "佛告迦葉：「用為專心而問此誼？",
    "T12n0342_001:0136b13_2": "非彼聲聞、諸緣覺乘之所能及，諸天世人在中迷荒將無惑亂？",
    "T12n0342_001:0136b14_3": "假使如來答此所問，一切罔然不知所趣。」",
    "T12n0342_001:0136b15_4": "迦葉又問：「願佛說之，多所愍傷，多所安隱、救濟諸天及十方人。」",
    "T12n0342_001:0136b17_0": "佛告迦葉：「諦聽！",
    "T12n0342_001:0136b17_1": "善思！",
    "T12n0342_001:0136b17_2": "當為汝說。」",
    "T12n0342_001:0136b17_3": "迦葉白佛：「唯諾，世尊！",
    "T12n0342_001:0136b18_4": "願樂欲聞。」",
    "T12n0342_001:0136b18_5": "佛告迦葉：「文殊師利有三昧，名普光離垢嚴淨，以此定意而為正受。",
    "T12n0342_001:0136b19_6": "由是之故，演其光明，照於十方億江沙等諸佛國土靡不蒙曜。",
    "T12n0342_001:0136b21_7": "十方一一諸佛國土無數無量不可思議億百千姟諸菩薩眾，為此光明所見請召，悉來集會於斯忍界，故來親近。",
    "T12n0342_001:0136b23_8": "詣吾目下，繞佛三匝去地七尋，於虛空中化作若干眾妙蓮華，身處其上。」",
    "T12n0342_001:0136b25_9": "迦葉白佛：「因是聖旨雨斯眾華，百千妓樂不鼓自鳴，一切眾會現金色乎？」",
    "T12n0342_001:0136b27_10": "佛言：「如是，迦葉！",
    "T12n0342_001:0136b27_11": "是菩薩威神之所感動。」",
    "T12n0342_001:0136b28_12": "迦葉又白：「唯然，大聖！",
    "T12n0342_001:0136b28_13": "我永不見諸菩薩眾之所在也。」",
    "T12n0342_001:0136b29_14": "佛告迦葉：「一切聲聞、緣覺之乘不堪任見。",
    "T12n0342_001:0136c01_15": "所以者何？",
    "T12n0342_001:0136c01_16": "其聲聞眾及緣覺乘，未曾在彼修如是像無極大哀大慈之行，現無際誼，布施、持戒、忍辱、精進、一心、智慧亦復如是，遵修志性無及菩薩。",
    "T12n0342_001:0136c04_17": "此諸菩薩已遍入諸三昧正受，各現諸身，是身像貌，聲聞、緣覺所不能覩，唯有如來乃見之耳，得是定者亦能見矣！",
    "T12n0342_001:0136c07_0": "若有菩薩習此道地存在大乘，此族姓子尚不能見，況聲聞、緣覺豈能覩乎？",
    "T12n0342_001:0136c08_1": "未有此誼。」",
    "T12n0342_001:0136c09_0": "迦葉白佛：「菩薩有幾事究暢斯行？",
    "T12n0342_001:0136c09_1": "用何德本逮得遍入諸身三昧？」",
    "T12n0342_001:0136c10_2": "佛告迦葉：「菩薩有十法，而得遍入諸身三昧。",
    "T12n0342_001:0136c11_3": "何等為十？",
    "T12n0342_001:0136c11_4": "一、志性清和，所建通達，不捨一切眾生之類。",
    "T12n0342_001:0136c12_5": "二、而不違遠無極大哀。",
    "T12n0342_001:0136c13_6": "三、常悉曉了眾想之著，宣諸佛法性不卒暴。",
    "T12n0342_001:0136c14_7": "四、若有所講，不念輕慢，不演聲聞、緣覺地缺，不慕彼學，志於大乘。",
    "T12n0342_001:0136c15_8": "五、一切所有施而不悋，放捨所愛貪身壽命，何況餘事無益己者。",
    "T12n0342_001:0136c17_9": "六、將護無量生死之難，心不懷念汲汲懈倦。",
    "T12n0342_001:0136c18_10": "七、所修布施、持戒、忍辱、精進、一心、智慧無限，欲具足此諸度無極。",
    "T12n0342_001:0136c19_11": "八、於度無極亦無妄想。",
    "T12n0342_001:0136c20_12": "九、我當勸立一切眾生令存佛法，然後乃詣坐佛樹下。",
    "T12n0342_001:0136c21_13": "十、又計佛道無有眾生。",
    "T12n0342_001:0136c21_14": "是為十法，菩薩所行逮得遍入諸身三昧。」",
    "T12n0342_001:0136c22_15": "迦葉白佛：「至未曾有，一切聲聞諸緣覺乘，所未能發一心行也！",
    "T12n0342_001:0136c24_16": "假使眾生一切皆住阿羅漢地，尚不能及，況當逮知諸佛法，名此三昧乎？",
    "T12n0342_001:0136c25_17": "安能正受，未之有也？」",
    "T12n0342_001:0136c26_18": "迦葉復白：「願樂欲見此諸菩薩。",
    "T12n0342_001:0136c27_0": "所以者何？",
    "T12n0342_001:0136c27_1": "若得親覩如此像類諸正士等，為大欣慶。」",
    "T12n0342_001:0136c28_2": "佛告迦葉：「且默，須待！",
    "T12n0342_001:0136c28_3": "文殊今來當從三昧起諸菩薩等，然後汝身乃得見之。",
    "T12n0342_001:0136c29_4": "於今，迦葉！",
    "T12n0342_001:0137a01_5": "假使興設百千方便三昧思求此諸菩薩，不能知處所可遊居威儀禮節也。」",
    "T12n0342_001:0137a02_6": "於時迦葉，聞說此誼，尋承佛威神，因己神足專惟定力，入二萬定而為正受，復更興志，欲得見此諸菩薩所行禮儀，為何等類，永不能見所可遊居，不知進退往來周旋住立經行，何所講說、何所開化度眾生耶！",
    "T12n0342_001:0137a07_7": "冥然不覩。",
    "T12n0342_001:0137a07_8": "從三昧起，復前白佛：「難及世尊！",
    "T12n0342_001:0137a08_9": "甚可驚怪。",
    "T12n0342_001:0137a08_10": "吾時向者入二萬定而為正受，求諸菩薩，不知所存。",
    "T12n0342_001:0137a09_11": "未成普智諸通之慧，何能逮得如斯寂然三昧定意，甫當獲致無上正真最正覺乎？",
    "T12n0342_001:0137a11_12": "若族姓子、族姓女，誰見此變不發無上正真道心？",
    "T12n0342_001:0137a12_13": "唯，天中天！",
    "T12n0342_001:0137a13_14": "若有菩薩求此通入諸身三昧，被戒德鎧以誓自誓，心不當遠斯三昧定。」",
    "T12n0342_001:0137a14_15": "佛告迦葉：「如是，如是！",
    "T12n0342_001:0137a15_16": "如汝所云。",
    "T12n0342_001:0137a15_17": "此三昧者，非諸聲聞、緣覺乘地所能及者，況餘凡夫眾生類耶？」",
    "T12n0342_001:0137a17_0": "於是賢者舍利弗心自念言：「如來所歎，於眾智中稱吾為最尊，我寧可求此諸菩薩所遊居處為何如乎？」",
    "T12n0342_001:0137a19_1": "時舍利弗入三萬三昧而為正受，察諸菩薩為何所在，都不能見亦不能知影響形像，其所瑞應為何等貌。",
    "T12n0342_001:0137a22_0": "尊者須菩提心自念言：「我寧可復求諸菩薩住在何所？」",
    "T12n0342_001:0137a23_1": "以三昧力承佛聖旨，入四萬定奉修正受，欲得見之而不能覩，不知進退往來經行坐立所在。",
    "T12n0342_001:0137a25_2": "時須菩提從三昧起，前到佛所，投身足下而自白言：「如來歎我行空第一，尚不能逮斯三昧定，政使三千世界成為大鼓，有丈夫來，力勢甚大，取須彌山；我三昧定而住其前，舉須彌山以撾大鼓，一劫不休，不能亂之令心微動。",
    "T12n0342_001:0137b01_3": "我神通行空，巍巍若茲。",
    "T12n0342_001:0137b01_4": "鼓聲極高，徹聞十方，一劫不懈，尚無所動，聲不向耳，豈當令吾從三昧起，未有此義。",
    "T12n0342_001:0137b03_5": "所行空事，殊絕乃爾。",
    "T12n0342_001:0137b04_6": "而反向者，四萬三昧周遍定意，心中欲察諸菩薩眾永不能覩。",
    "T12n0342_001:0137b05_7": "唯願，世尊！",
    "T12n0342_001:0137b06_0": "本假使知諸菩薩慧，道德超絕，光光若此，一一人故江河沙劫，在大地獄而見燒者，忍此苦患求菩薩道，不捨違遠，巍巍如是無思議慧，身設不逮漏盡意解者，於無數劫能忍處在生死勞苦，終不遠離如是比像無極大慧。」",
    "T12n0342_001:0137b11_1": "於時佛讚須菩提曰：「善哉，善哉！",
    "T12n0342_001:0137b11_2": "誠如卿言，志性溫仁，諮嗟此辭。",
    "T12n0342_001:0137b12_3": "假使汝今不以此身取滅度者，因斯德本，恒邊沙等為轉輪王，治以正法，當成無上正真之道，為最正覺。",
    "T12n0342_001:0137b14_4": "又，須菩提！",
    "T12n0342_001:0137b15_5": "三千大千世界眾生之類寧多不乎？」",
    "T12n0342_001:0137b15_6": "須菩提言：「甚多，甚多！",
    "T12n0342_001:0137b16_7": "天中天！」",
    "T12n0342_001:0137b16_8": "佛言：「皆使眾生智慧備足如舍利弗，行空第一如須菩提，如是等類諸大聲聞，億百千數不可稱載，若欲得見此諸菩薩亦不能覩。",
    "T12n0342_001:0137b19_9": "所以者何？",
    "T12n0342_001:0137b19_10": "聲聞、緣覺不能修行如此法教。",
    "T12n0342_001:0137b20_11": "如諸菩薩大士之等，舉動進止，非是小節劣乘所逮。」",
    "T12n0342_001:0137b21_12": "說是法時，八萬四千諸天、世人，皆發無上正真道意，三千大千世界皆大震動。",
    "T12n0342_001:0137b23_13": "文殊師利自在其室，心興念言：「今諸菩薩皆來大會，其限無數億百千姟。",
    "T12n0342_001:0137b25_14": "吾當復令諸天之眾悉來雲集。」",
    "T12n0342_001:0137b26_0": "於是文殊即如其像，三昧正受而顯神足。",
    "T12n0342_001:0137b26_1": "尋如所念，應時化成八萬四千億百千數寶紅蓮華，大如車蓋，紫金為葉，白銀為莖，首藏琉璃及馬瑙寶而以雜廁，瑰琦諸珍車璩為子，化諸菩薩皆坐其上，體紫金色、三十二相，姿豔端正，威神暉赫。",
    "T12n0342_001:0137c02_2": "又蓮華光諸化菩薩，照四王天、忉利天、鹽天、兜術天、無憍樂天、化自在天、梵天、大梵天、梵迦夷天、梵滿天至一善天，普及三千大千世界欲行天、色行天所有宮殿。",
    "T12n0342_001:0137c06_3": "諸菩薩等坐眾蓮華上，靡不周流十方，悉暢法音多所開化。",
    "T12n0342_001:0137c07_4": "此諸菩薩皆遊告此三千大千世界，而歎頌曰：「諸佛超日月，　　久遠乃現世，　猶如靈瑞花，　　難值復過是。",
    "T12n0342_001:0137c11_0": "　釋師子人尊，　　今顯出於世，　以時講經典，　　盡滅一切苦。",
    "T12n0342_001:0137c13_0": "　天上之快樂，　　安能得久如，　復還墮地獄，　　因更無量惱。",
    "T12n0342_001:0137c15_0": "　若習於貪欲，　　恩愛轉熾盛，　三界無安樂，　　勿志生死淵。",
    "T12n0342_001:0137c17_0": "　智者得開眼，　　佛世難可遇，　放逸不覺了，　　不能滅眾患。",
    "T12n0342_001:0137c19_0": "　當往見正覺，　　聽受無上法，　人尊滅度已，　　將無懷憂慼。",
    "T12n0342_001:0137c21_0": "　馳騁自恣者，　　有魔網之難，　安能得解脫，　　迷惑失正路。",
    "T12n0342_001:0137c23_0": "　若人宿有福，　　可為說此義，　佛觀其原際，　　妙相三十二。",
    "T12n0342_001:0137c25_0": "　餘人不堪任，　　亦無能將護，　唯有佛世雄，　　其慈無思議。",
    "T12n0342_001:0137c27_0": "　百千劫造行，　　無量不可議，　積累尊聖慧，　　釋師子巍巍。",
    "T12n0342_001:0137c29_0": "　今講最尊法，　　其義深難逮，　眾生不可得，　　無壽亦無人。",
    "T12n0342_001:0138a02_0": "　當棄於計常，　　斷滅亦如之，　捨一切諸想，　　為眾頒宣法。",
    "T12n0342_001:0138a04_0": "　演示真本際，　　於世無所著，　斯空無有想，　　不興造諸願。",
    "T12n0342_001:0138a06_0": "　無形無所猗，　　不起無所滅，　所來無從來，　　明眼說法然。",
    "T12n0342_001:0138a08_0": "　無相無所生，　　本淨無形貌，　無見無瑞應，　　不念有所說。",
    "T12n0342_001:0138a10_0": "　計眾生不生，　　亦無有死者，　人本無所起，　　亦無有滅度。",
    "T12n0342_001:0138a12_0": "　以音說經法，　　法無積聚處，　因文字號法，　　導師之所說。",
    "T12n0342_001:0138a14_0": "　其不著風者，　　亦不依水火，　不想念於地，　　明眼之所歎。",
    "T12n0342_001:0138a16_0": "　色痛痒思想，　　生死行亦然，　說識亦復空，　　五陰無處所。",
    "T12n0342_001:0138a18_0": "　其眼耳鼻者，　　若口并身意，　分別本淨空，　　其空不可得。",
    "T12n0342_001:0138a20_0": "　色聲味眾香，　　細滑意所樂，　從想念而生，　　想亦空自然。",
    "T12n0342_001:0138a22_0": "　欲界及色界，　　無色亦如是，　分別猶如幻，　　無實亦無形。",
    "T12n0342_001:0138a24_0": "　正覺為若茲，　　為人講說法，　滅除眾苦患，　　當速詣導師。」",
    "T12n0342_001:0138a26_0": "諸化菩薩於三千大千世界宣此頌已，悉得聞之，有九十六億欲行天人、色行天人，遠塵離垢，諸法法眼淨，二萬人皆得離欲，三十三天子宿殖德本，逮得無所從生法忍。",
    "T12n0342_001:0138a29_1": "當爾之時，諸化菩薩所可勸發，無央數億百千那術諸天子等，尋往詣佛，稽首足下，繞佛三匝却住一面，以天青蓮紅黃白華、諸天意華，散如來上，燒眾名香，在於虛空鼓天妓樂。",
    "T12n0342_001:0138b05_0": "時諸天子，集會甚多不可稱計，周遍圓滿此四方域——東弗于逮、南閻浮提、西拘耶尼、北欝單曰，中不容間，若上投杖而不墮地——此諸天人威神尊重，志在高節，於四方界積眾華香高至于膝。",
    "T12n0342_001:0138b09_1": "時善住意天子名離垢天、懷恥天、此等三天，與九十六億諸天眷屬，皆志大乘，詣文殊師利，住於室外。",
    "T12n0342_001:0138b11_2": "文殊師利自在其室，悉取諸華供養如來，令大千國虛空之中成華交露，此眾華光皆照佛國，靡不周至。",
    "T12n0342_001:0138b14_0": "文殊師利志安和雅，從三昧興，即出其室退住一面，因復彈指——此彈指聲，六反震動三千大千世界——即時其地出大高座，無央數寶而雜挍成，不可計衣而布其上。",
    "T12n0342_001:0138b17_1": "又斯高座光威巍巍，照於荒域百千由旬，蔽諸天子令明暗冥。",
    "T12n0342_001:0138b19_2": "文殊師利便處其坐。",
    "T12n0342_001:0138b20_0": "時善住意天子見文殊坐，稽首足下，退住一面；一切諸天亦復如之。",
    "T12n0342_001:0138b21_1": "文殊師利心自念言：「吾當與誰於世尊前難問講議？",
    "T12n0342_001:0138b22_2": "當令通暢不可思議章句：應器難解之迹、無所有迹、無所著迹、無所棄迹、不可得迹、無所說迹、深妙之迹、真諦之迹、誠信之迹、無罣礙迹、無所壞迹、空無之迹、無想之迹、無所願迹、本無之迹、於一切法無所住迹、頒宣道教無極之迹、本際之迹、尊上之迹、無所入迹、法界之迹、無形像迹、無比類迹、證虛空迹、無所舉迹、無所下迹、佛法教迹、逮聖眾迹、慧具足迹、在於三界無儔匹迹、遊一切法講無起迹、於諸道法無所致迹、諸釋梵迹、修勇猛迹、於一切法無陰蓋迹、句無句迹、度諸句迹、越聲聞器。」",
    "T12n0342_001:0138c05_0": "文殊師利復更興念：「善住意天子，於過去佛已造立行殖眾德本，入深法忍，辯才無礙，今當與此在世尊前難問講談。」",
    "T12n0342_001:0138c07_1": "於時文殊謂善住意天子曰：「於今仁者入深法忍，欲與仁俱談言說事。」",
    "T12n0342_001:0138c09_2": "善住意天子白文殊師利：「我與仁者共談耳！",
    "T12n0342_001:0138c10_3": "設無有言，不演談語，不懷報應，若不諮問佛法聖眾，不聲聞，不緣覺，不佛道，不終始，不生死，不泥洹，不善，非不善，無罪，無不罪，無漏，無不漏，無現世，無度世，不合，不散，不啟，不發，不演文字，不可暢意聲。」",
    "T12n0342_001:0138c14_4": "文殊師利謂善住意天子：「吾所講說，當如斯耳！",
    "T12n0342_001:0138c15_5": "若使仁者都不以聞，亦不好樂，不受，不誦，不念，不知，亦不分別，不取，不捨，亦無所聽，不為他宣，不講說法，不令眾生處於生死，若至滅度。",
    "T12n0342_001:0138c18_6": "所以者何？",
    "T12n0342_001:0138c19_7": "諸佛世尊以無文字，逮成無上正真之道，為最正覺。",
    "T12n0342_001:0138c20_8": "雖曰有心，則無有心，不顯吾我，其名無處。」",
    "T12n0342_001:0138c21_9": "天子又問文殊師利：「仁者講說，當聽受之。",
    "T12n0342_001:0138c22_10": "唯，文殊師利！",
    "T12n0342_001:0138c22_11": "以時頒宣，令心歡悅。",
    "T12n0342_001:0138c23_0": "諸天子欲聞尊者演法宣于本際。」",
    "T12n0342_001:0138c23_1": "文殊師利復謂善住意：「吾所宣法，不令諦聽，不令啟受。",
    "T12n0342_001:0138c25_0": "所以者何？",
    "T12n0342_001:0138c25_1": "其欲聽法，則受吾我、著人壽命，故欲聞法。",
    "T12n0342_001:0138c26_2": "假使天子從顛倒念，受於虛偽，計吾有我，貪身計有，便有此念。",
    "T12n0342_001:0138c27_3": "彼說我聽，因此猗故，有三著礙。",
    "T12n0342_001:0138c28_4": "何謂為三？",
    "T12n0342_001:0138c28_5": "一、懷顛倒著於吾我。",
    "T12n0342_001:0138c29_6": "二、不順教計有他人。",
    "T12n0342_001:0138c29_7": "三、念受法欲有所得。",
    "T12n0342_001:0139a01_0": "是為三礙。",
    "T12n0342_001:0139a01_1": "假使天子不計吾我，淨於三場，乃謂聽法，不想報，不思念，不思察。",
    "T12n0342_001:0139a02_2": "何謂三場？",
    "T12n0342_001:0139a03_0": "一、不得人，亦不想報。",
    "T12n0342_001:0139a03_1": "二、不有法，無所悕望。",
    "T12n0342_001:0139a03_2": "三、無吾我，無所思慕。",
    "T12n0342_001:0139a04_3": "若使天子聽法如此，是為等聽，不為邪聞。」",
    "T12n0342_001:0139a05_4": "善住意天子讚文殊曰：「善哉，善哉！",
    "T12n0342_001:0139a06_5": "快說斯言，所住說者而不退轉。」",
    "T12n0342_001:0139a06_6": "文殊答曰：「且止，天子！",
    "T12n0342_001:0139a07_7": "勿得想念菩薩退轉。",
    "T12n0342_001:0139a07_8": "所以者何？",
    "T12n0342_001:0139a08_9": "若有菩薩成最正覺時，亦不得道。」",
    "T12n0342_001:0139a09_0": "天子又問：「心不堅者，何所退轉？」",
    "T12n0342_001:0139a09_1": "文殊答曰：「婬怒癡轉，故曰為轉。",
    "T12n0342_001:0139a10_2": "為報應轉、六十二疑邪見所轉、無明所轉、欲界色界無色界所轉、聲聞緣覺土地所轉、應與不應眾想所轉、為諸受取妄想見轉、諸處進退妄見所轉、為諸計常斷滅見轉、為進不進合散所轉、我人壽命之所見轉、可意悅樂求慕見轉、有常清淨安隱我身顛倒見轉、為是諸念罣礙所轉、貪身眾習眾觀所轉、六十二見諸蓋迷冥貪欲瞋恚睡寤調戲狐疑所轉、陰種諸入四大所轉、想轉。",
    "T12n0342_001:0139a19_3": "想『佛法眾、我當成佛』，故曰退轉。",
    "T12n0342_001:0139a20_0": "『吾當說法度脫眾生逮得聖慧』，由是想轉。",
    "T12n0342_001:0139a20_1": "假使奉修，而想十力十八不共諸佛之法，亦想根力及七覺意，亦著相好，亦復妄想嚴淨佛土成聲聞眾，是為退轉。",
    "T12n0342_001:0139a23_2": "一切諸應與不應，想與不想，設使，天子！",
    "T12n0342_001:0139a24_3": "其行菩薩於此諸退而不退轉。」",
    "T12n0342_001:0139a25_4": "問曰：「何所不轉？」",
    "T12n0342_001:0139a25_5": "答曰：「通達佛慧則不退轉，空無想願則不退轉，於本無行則不退轉，亦於法界了其本際則不退轉。",
    "T12n0342_001:0139a27_6": "所以者何？",
    "T12n0342_001:0139a28_7": "用平等行，故不退轉。」",
    "T12n0342_001:0139a29_0": "善住意天子復問：「文殊師利！",
    "T12n0342_001:0139a29_1": "如仁所說，設於諸法應與不應，想及無想，著於佛道，與魔俱同。",
    "T12n0342_001:0139b02_2": "所以者何？」",
    "T12n0342_001:0139b02_3": "「計有法故。」",
    "T12n0342_001:0139b02_4": "又問：「菩薩為有退轉、為無退乎？」",
    "T12n0342_001:0139b03_5": "文殊答曰：「不以有轉，不為無轉。」",
    "T12n0342_001:0139b04_0": "又問：「何所退轉？」",
    "T12n0342_001:0139b04_1": "答曰：「皆由一切受虛偽故，其受虛偽，因是故受；若於諸受不受、不捨、不以患厭，則能退信一切諸法。",
    "T12n0342_001:0139b06_2": "頒宣經道不有、不無，說亦不住。",
    "T12n0342_001:0139b07_3": "所以者何？",
    "T12n0342_001:0139b07_4": "假使退念此有、此無則墮缺漏。",
    "T12n0342_001:0139b08_5": "若言有者，則為計常，若言無者，則墮斷滅。",
    "T12n0342_001:0139b09_6": "如來、至真、等正覺若說經法，不宣斷滅，不演有常，不想諸法。」",
    "T12n0342_001:0139b10_7": "說是法時，一萬天子逮得無所從生法忍。",
    "T12n0342_001:0139b11_8": "◎◎時善住意天子白文殊曰：「當共俱往詣如來所，奉見稽首，諮受所問。",
    "T12n0342_001:0139b13_9": "所以者何？",
    "T12n0342_001:0139b13_10": "如來至真，斷諸疑結。」",
    "T12n0342_001:0139b14_11": "文殊師利答天子曰：「且待須臾，勿有妄想，於今如是，當見如來。」",
    "T12n0342_001:0139b15_12": "又問：「當於何待？」",
    "T12n0342_001:0139b16_13": "答曰：「今住在前。」",
    "T12n0342_001:0139b16_14": "又問：「何所住前？」",
    "T12n0342_001:0139b16_15": "答曰：「虛空也。」",
    "T12n0342_001:0139b17_16": "善住意問文殊：「如來所在？」",
    "T12n0342_001:0139b17_17": "答曰：「今故在前。」",
    "T12n0342_001:0139b18_0": "又問文殊：「吾今不見於如來也。」",
    "T12n0342_001:0139b18_1": "文殊答曰：「見諸如來，當作此觀。",
    "T12n0342_001:0139b19_2": "若有問者：『誰在前立？』",
    "T12n0342_001:0139b19_3": "則當報答虛空界也。",
    "T12n0342_001:0139b20_4": "立在前耳，察於如來如虛空界。",
    "T12n0342_001:0139b21_5": "所以者何？",
    "T12n0342_001:0139b21_6": "一切諸法等如虛空，如來曉了此諸正慧，故為人說。",
    "T12n0342_001:0139b22_7": "如來如虛空，虛空、如來則無二矣。",
    "T12n0342_001:0139b23_8": "是故天子欲見如來，當了本際，莫懷妄想。」",
    "T12n0342_001:0139b24_9": "善住意天子復謂文殊：「吾續欲往詣如來所。」",
    "T12n0342_001:0139b25_10": "答曰：「天子！",
    "T12n0342_001:0139b25_11": "往續在此住，勿得進發。」",
    "T12n0342_001:0139b26_0": "善住意天子于時則與無數諸天往到佛所。",
    "T12n0342_001:0139b27_0": "文殊師利尋時化作三十二部交絡重閣——方圓自副，四角有柱，姝好殊特，軒窓備悉，威神巍巍，嵩高顯遠，覩莫不歡——閣交絡中，化作眾寶諸床榻具，布以天衣，一一床上，化菩薩坐，三十二相莊嚴其身。",
    "T12n0342_001:0139c02_1": "於時文殊則如其像建立神曜，妙色蓮華上諸坐菩薩，及三千大千世界可遊行者，并諸棚閣，交絡床坐，普詣佛所繞佛七匝，及諸聖眾踊住空中，其光照曜眾會場地却住四方。",
    "T12n0342_001:0139c06_2": "文殊師利忽然速疾，已至佛所，善住意天子反從後至。",
    "T12n0342_001:0139c07_3": "時善住意至彼見之，即問之曰：「仁從何路前至於斯？",
    "T12n0342_001:0139c08_4": "我發在前，反從後至？」",
    "T12n0342_001:0139c09_5": "文殊答曰：「假使供養江河沙等如來至真稽首為禮，不能見吾去來進退。」",
    "T12n0342_001:0139c11_6": "文殊師利現未曾現，諸來會者還自詣室。",
    "T12n0342_001:0139c12_0": "時蓮華上諸坐菩薩，并交絡中，皆一音聲，同時發音，住於佛前，則以此偈，讚世尊曰：「為已曾供養，　　無央數億佛，　猶如江河沙，　　無能計誼者。",
    "T12n0342_001:0139c16_0": "　以用志佛道，　　殊特尊上慧，　人尊無所著，　　勝是故巍巍。",
    "T12n0342_001:0139c18_0": "　顏容尊難及，　　聖威照三世，　能仁眾相好，　　若干種變異。",
    "T12n0342_001:0139c20_0": "　若頒宣經道，　　導師從其願，　其所分別者，　　永無人壽命。",
    "T12n0342_001:0139c22_0": "　律開導眾人，　　布施行禁戒，　忍辱習精進，　　禪定之智慧，　三處無所著，　　以慧度彼岸，　歸命禮最勝，　　奉敬諸正覺。",
    "T12n0342_001:0139c26_0": "　隨一切諸佛，　　奉敬三界將，　為諸法之王，　　天人所供養。",
    "T12n0342_001:0139c28_0": "　篤信於空無，　　堅固難可及，　因此得逮成，　　世間人中聖。",
    "T12n0342_001:0140a01_0": "　其有本往古，　　過去諸如來，　有今現在者，　　人中之尊上。",
    "T12n0342_001:0140a03_0": "　斯等悉奉行，　　常解空淨慧，　亦無有想願，　　察之不有相。",
    "T12n0342_001:0140a05_0": "　究竟推極之，　　本淨無眾生，　又無有生者，　　亦無有死者。",
    "T12n0342_001:0140a07_0": "　復無有來者，　　亦無往生者，　一切諸法事，　　譬若如虛空。",
    "T12n0342_001:0140a09_0": "　如我本所現，　　正士之所為，　察於三事身，　　悉為無所有。",
    "T12n0342_001:0140a11_0": "　安住所說法，　　其義為若茲，　覩之如幻化，　　亦如夢所見。",
    "T12n0342_001:0140a13_0": "　諸佛之世界，　　過如江沙等，　若人滿中物，　　以用布施者，　假使有行忍，　　是法亦復空，　此所興布施，　　殊特為第一。",
    "T12n0342_001:0140a17_0": "　猶如江河沙，　　劫限有若干，　供養諸斯等，　　人中最尊上。",
    "T12n0342_001:0140a19_0": "　眾華及名香，　　飲食為若斯，　若有菩薩學，　　志求佛道義，　若聞此經典，　　如是諸訓教，　若曉了無人，　　壽命含血類。",
    "T12n0342_001:0140a23_0": "　速逮得法忍，　　清淨成顯曜，　此人則供養，　　人中無上尊。",
    "T12n0342_001:0140a25_0": "　於無數億劫，　　常行布施事，　飲食諸供養，　　車馬眾居業。",
    "T12n0342_001:0140a27_0": "　亦不用此行，　　疾成於佛道，　反懷眾妄想，　　而計有人故。",
    "T12n0342_001:0140a29_0": "　其有人中上，　　已歸滅度者，　曾度於眾生，　　所濟無央數。",
    "T12n0342_001:0140b02_0": "　其法本清淨，　　察之無所有，　解脫明慧等，　　所學為若茲。",
    "T12n0342_001:0140b04_0": "　值遇佛興世，　　久久時可得，　若說經典時，　　信尊亦復然。",
    "T12n0342_001:0140b06_0": "　得來成人身，　　亦復甚難矣，　善哉修精進，　　順從最勝教。",
    "T12n0342_001:0140b08_0": "　常當蠲除去，　　八懅無閑難，　應時不再遇，　　閑暇時希有。",
    "T12n0342_001:0140b10_0": "　當興行篤信，　　諮啟佛教誨，　當慇懃力務，　　勇猛常奉行。",
    "T12n0342_001:0140b12_0": "　若得逮聞法，　　速疾修謹勅，　大音無極聲，　　已度于彼岸。",
    "T12n0342_001:0140b14_0": "　常當自將養，　　精習於閑居，　從人中之上，　　稽顙不違命。",
    "T12n0342_001:0140b16_0": "　從就善知識，　　通達法器者，　心常棄於非，　　偽行惡知識。",
    "T12n0342_001:0140b18_0": "　一切修平順，　　等心方便隨，　雖在於眾生，　　慎莫懷妄想。",
    "T12n0342_001:0140b20_0": "　奉承禁戒者，　　博聞之徒類，　等察於他人，　　常行而乞食。",
    "T12n0342_001:0140b22_0": "　數數當調習，　　親近坐樹下，　穢藥以療身，　　第一無懷疑。",
    "T12n0342_001:0140b24_0": "　一切諸有為，　　計是亦無為，　悉亦同等相，　　譬之若野馬。",
    "T12n0342_001:0140b26_0": "　若能曉了者，　　是第一本際，　則疾成佛道，　　為逮無等倫。",
    "T12n0342_001:0140b28_0": "　佛解了五陰，　　猶如幻師化，　自察其內已，　　又觀外所有。",
    "T12n0342_001:0140c01_0": "　安住所分別，　　是則為空聚，　慎莫懷戀恨，　　於彼依猗之。",
    "T12n0342_001:0140c03_0": "　其婬怒癡者，　　本淨如虛空，　騃冥瞋恚事，　　悉亦從想生。",
    "T12n0342_001:0140c05_0": "　又計其想念，　　亦不得所在，　諸導師之眾，　　所曉了若此。",
    "T12n0342_001:0140c07_0": "　是故有智者，　　人中為明目，　假使欲究盡，　　諸佛之道慧。",
    "T12n0342_001:0140c09_0": "　棄捐諸罣礙，　　有為之迷惑，　此等勇猛士，　　必成尊佛道。」",
    "T12n0342_001:0140c11_0": "爾時諸化菩薩說是偈已，彼眾會中諸來聽者二萬二千人，皆發無上正真道意；五百比丘得無起餘漏盡意解；三百比丘尼得法眼淨；七千優婆塞、七千優婆夷、二萬五千諸天子遠塵離垢、諸法法眼淨，三百菩薩逮無所從生法忍；此三千大千世界六反震動，其大光明普照十方。",
    "T12n0342_001:0140c17_1": "耆年舍利弗前白佛言：「唯願，大聖！",
    "T12n0342_001:0140c18_2": "此誰威德？",
    "T12n0342_001:0140c18_3": "使此三千大千世界六反震動，諸化菩薩在交絡閣蓮華上坐，演深妙法，其義殊特，斯光普照諸來會者。",
    "T12n0342_001:0140c20_4": "無央數億眾菩薩集，諸天子等不可稱載。」",
    "T12n0342_001:0140c21_5": "佛告舍利弗：「文殊師利威神所感，悉令集會。",
    "T12n0342_001:0140c22_6": "所以者何？",
    "T12n0342_001:0140c22_7": "是故文殊啟問如來毀伏魔場三昧之要，具足成就不可思議諸佛之法，名寂然空行，與善住意天子俱。」",
    "T12n0342_001:0140c25_8": "舍利弗白佛言：「文殊師利不來會乎？",
    "T12n0342_001:0140c26_9": "何故不現？」",
    "T12n0342_001:0140c26_10": "佛告舍利弗：「文殊師利降毀諸魔三昧正受，蔽魔宮殿，興大威變，詣如來所。」",
    "T12n0342_001:0140c28_11": "於是文殊降毀魔場三昧正受，應時三千大千世界百億魔宮一時皆蔽，不樂其處，各各懷懅。",
    "T12n0342_001:0141a01_12": "時魔波旬自見老耄羸頓，少氣拄杖而行，所有宮人婇女之等，亦復羸老。",
    "T12n0342_001:0141a02_13": "又見宮殿而復崩壞，暗暗冥冥不知東西。",
    "T12n0342_001:0141a03_14": "時魔波旬即懷恐懼，衣毛為竪，心自念言：「此何變怪，令吾宮殿委頓乃爾？",
    "T12n0342_001:0141a05_15": "將死罪至，歸命壽終，天地遇災，劫被燒耶？」",
    "T12n0342_001:0141a06_16": "時魔波旬棄除貢高，捨惡思想。",
    "T12n0342_001:0141a07_17": "時文殊師利所化百億天子在交絡者，住諸魔前，謂魔波旬：「莫懷恐懼，汝等之身終無患難，有不退轉菩薩大士名文殊師利，威德殊絕，總攝十方，德過須彌，智超江海，慧越虛空。",
    "T12n0342_001:0141a11_18": "於今以是降毀魔場三昧正受，是其威神。」",
    "T12n0342_001:0141a12_19": "諸天子等適宣此言，諸魔聞之，益懷恐懼，畏於文殊。",
    "T12n0342_001:0141a13_20": "諸魔宮殿尋時震動，諸魔波旬報化菩薩：「願見救濟。」",
    "T12n0342_001:0141a14_21": "答曰：「且安！",
    "T12n0342_001:0141a14_22": "勿懷恐懼。",
    "T12n0342_001:0141a15_0": "仁等當往至釋迦文佛所，如來至真，有無盡哀暢無極慈。",
    "T12n0342_001:0141a16_1": "假使眾生有大恐懼，慰沃仁慈，令無所畏。」",
    "T12n0342_001:0141a17_2": "諸化菩薩適說此言，忽沒不現。",
    "T12n0342_001:0141a17_3": "眾魔忻然，與諸交絡化座菩薩，僉共同心，往詣佛所，羸老拄杖，一時發音，前白佛言：「唯願，大聖！",
    "T12n0342_001:0141a20_4": "救護我等，令得濟脫如此大患。",
    "T12n0342_001:0141a20_5": "寧得值遇百千億佛功德名稱，不為獨一文殊師利所見逼迫。",
    "T12n0342_001:0141a22_6": "所以者何？",
    "T12n0342_001:0141a22_7": "我等屬者，聞文殊名，尋即恐懼，不能自安，畏亡身命。」",
    "T12n0342_001:0141a23_8": "佛告諸魔：「如仁所言，億百千佛所益眾生，不及文殊之所開化，各各勸導無央數眾令得解脫。",
    "T12n0342_001:0141a25_9": "所以者何？",
    "T12n0342_001:0141a26_10": "汝等未聞億百千佛功德名號，雖遭惱患，心懷恐懼。",
    "T12n0342_001:0141a27_11": "因一文殊之所興變，所難益甚。」",
    "T12n0342_001:0141a28_0": "諸魔白佛：「我等羞慚此羸老身，今從世尊自歸加哀，願復本形，挍飾天服。」",
    "T12n0342_001:0141a29_1": "佛告諸魔：「且待須臾！",
    "T12n0342_001:0141b01_2": "文殊師利如是來至，當脫斯等如此眾難。」",
    "T12n0342_001:0141b02_3": "於是文殊安隱庠序，與無央數諸天子等，百千那術眷屬圍繞，不可稱計天龍鬼神、阿須倫、迦留羅、真陀羅、摩睺勒，億百兆載無量菩薩，其數無限，前後導從，鼓百千樂，雨眾名香，青蓮紅黃白華，清淨莊嚴，無極威變，見莫不歡，俱往詣佛，稽首足下，繞佛三匝，退坐一面。",
    "T12n0342_001:0141b08_4": "於時世尊告文殊曰：「仁且正受，以降毀魔，而三昧矣！」",
    "T12n0342_001:0141b09_5": "文殊白佛：「唯當從教。」",
    "T12n0342_001:0141b09_6": "世尊又問：「以何方宜，而從如來聽受此定？",
    "T12n0342_001:0141b10_7": "又何久如成此三昧？」",
    "T12n0342_001:0141b11_8": "文殊白曰：「唯然，大聖！",
    "T12n0342_001:0141b11_9": "我未發無上正真道意時，聞此定名，尋時則成是三昧矣！」",
    "T12n0342_001:0141b13_10": "又問文殊：「所從聞是三昧定者，其號何等如來？」",
    "T12n0342_001:0141b14_11": "文殊白佛：「乃往過去久遠世時，越過江河沙不可計會阿僧祇劫，爾時有佛，號意華香如來、至真、等正覺、明行成為、善逝、世間解、無上士、道法御、天人師，號佛、世尊，彼時演斯三昧行品。",
    "T12n0342_001:0141b18_12": "我身爾時從得聞是降毀魔場三昧慧音。」",
    "T12n0342_001:0141b19_13": "佛問文殊：「何謂三昧慧音？",
    "T12n0342_001:0141b19_14": "其意華香如來所宣。」",
    "T12n0342_001:0141b20_15": "文殊白佛：「菩薩有二十事，而用逮得降毀魔場三昧定意。」",
    "T12n0342_001:0141b21_16": "「何謂二十？」",
    "T12n0342_001:0141b21_17": "文殊白佛：「於是菩薩：一、毀貪婬，滅其欲心。",
    "T12n0342_001:0141b22_18": "二、毀瞋恚，除瑕穢心。",
    "T12n0342_001:0141b23_19": "三、毀愚癡，去暗冥心。",
    "T12n0342_001:0141b23_20": "四、毀憍慢，而捨懷恨。",
    "T12n0342_001:0141b24_21": "五、毀瞋怒，不懷惱熱。",
    "T12n0342_001:0141b24_22": "六、捨眾想及諸邪見。",
    "T12n0342_001:0141b25_23": "七、棄多念所生受事及與放捨。",
    "T12n0342_001:0141b25_24": "八、離所有及無所有。",
    "T12n0342_001:0141b26_25": "九、越斷滅計常。",
    "T12n0342_001:0141b26_26": "十、毀陰種諸入四大。",
    "T12n0342_001:0141b27_27": "十一、其心不著三界。",
    "T12n0342_001:0141b27_28": "十二、遠聲聞心。",
    "T12n0342_001:0141b28_29": "十三、釋緣覺意。",
    "T12n0342_001:0141b28_30": "十四、刈嫉妬貪餘。",
    "T12n0342_001:0141b28_31": "十五、遠毀戒、違禁之難。",
    "T12n0342_001:0141b29_32": "十六、斷鬪諍不可之事。",
    "T12n0342_001:0141b29_33": "十七、翦懈怠、猶豫。",
    "T12n0342_001:0141c01_34": "十八、拔諸放逸憒亂之意。",
    "T12n0342_001:0141c01_35": "十九、勗勉邪智不正之事。",
    "T12n0342_001:0141c02_36": "二十、降伏塵勞愛欲結網。",
    "T12n0342_001:0141c03_37": "是二十事菩薩所行逮是三昧。」",
    "T12n0342_001:0141c04_0": "文殊白佛：「菩薩復有四事，逮是三昧。",
    "T12n0342_001:0141c04_1": "何謂四？",
    "T12n0342_001:0141c05_0": "一、所行立心，清淨調和。",
    "T12n0342_001:0141c05_1": "二、志性柔軟而無諂飾。",
    "T12n0342_001:0141c06_2": "三、入深法忍，心不起滅。",
    "T12n0342_001:0141c06_3": "四、所有施未曾愛悋。",
    "T12n0342_001:0141c07_4": "是為四。",
    "T12n0342_001:0141c07_5": "「復有四法，逮是三昧。",
    "T12n0342_001:0141c07_6": "何謂四？",
    "T12n0342_001:0141c07_7": "一、行至誠，不懷欺詐。",
    "T12n0342_001:0141c08_8": "二、習閑居寂寞之行。",
    "T12n0342_001:0141c08_9": "三、啟受經典，諷誦諸法。",
    "T12n0342_001:0141c09_10": "四、究竟諸行，棄捐非義。",
    "T12n0342_001:0141c09_11": "是為四。",
    "T12n0342_001:0141c10_12": "「菩薩復有四事，何謂四？",
    "T12n0342_001:0141c10_13": "一、親近善友。",
    "T12n0342_001:0141c10_14": "二、限知止足。",
    "T12n0342_001:0141c11_15": "三、精思獨處。",
    "T12n0342_001:0141c11_16": "四、不在憒閙。",
    "T12n0342_001:0141c11_17": "是為四。",
    "T12n0342_001:0141c12_0": "「菩薩復有四事逮是三昧。",
    "T12n0342_001:0141c12_1": "何謂為四？",
    "T12n0342_001:0141c12_2": "一、心不樂聲聞。",
    "T12n0342_001:0141c13_3": "二、捨緣覺意。",
    "T12n0342_001:0141c13_4": "三、志菩薩道。",
    "T12n0342_001:0141c13_5": "四、逮得法忍。",
    "T12n0342_001:0141c14_6": "是為四。",
    "T12n0342_001:0141c14_7": "「復有四法逮是三昧，何謂為四？",
    "T12n0342_001:0141c15_0": "一、修空法，不計有人。",
    "T12n0342_001:0141c15_1": "二、尊無想，捨眾悕望。",
    "T12n0342_001:0141c15_2": "三、無放逸，除諸所願。",
    "T12n0342_001:0141c16_3": "四、知足悅，棄一切有。",
    "T12n0342_001:0141c16_4": "是為四。",
    "T12n0342_001:0141c17_5": "「復有四法，逮是三昧。",
    "T12n0342_001:0141c17_6": "何謂為四？",
    "T12n0342_001:0141c17_7": "一、周旋無量生死之難。",
    "T12n0342_001:0141c18_8": "二、等療一切眾生之類。",
    "T12n0342_001:0141c18_9": "三、常一心唯念應時。",
    "T12n0342_001:0141c19_10": "四、無馳騁度于彼岸。",
    "T12n0342_001:0141c19_11": "「唯願，世尊！",
    "T12n0342_001:0141c20_0": "意華香如來、至真、等正覺，說是三昧行音。",
    "T12n0342_001:0141c20_1": "爾時從彼聞是三昧。",
    "T12n0342_001:0141c21_2": "其佛去後，次復有佛，號明珠日月光曜，因其如來成是三昧。」",
    "T12n0342_001:0141c22_3": "說是毀伏魔場三昧時，彼眾會中一萬菩薩，如是色像感動變化，悉得無所從生法忍。",
    "T12n0342_001:0141c24_4": "「於舍利弗，所志云何？",
    "T12n0342_001:0141c25_5": "於是三千大千世界獨有是變，降諸魔乎？",
    "T12n0342_001:0141c26_6": "勿作斯觀。",
    "T12n0342_001:0141c26_7": "所以者何？",
    "T12n0342_001:0141c26_8": "十方一切江河沙等諸佛剎土，諸魔波旬求人便者，皆遇此難不得自在，悉文殊師利之所建立。」",
    "T12n0342_001:0141c28_9": "爾時世尊告文殊曰：「仁當捨置所建威神，當使諸魔還復本形、天上服飾。」",
    "T12n0342_001:0142a01_10": "爾時文殊告諸魔曰：「諸賢者等，實為惡穢此身服乎？」",
    "T12n0342_001:0142a02_11": "報曰：「實爾。」",
    "T12n0342_001:0142a02_12": "文殊答曰：「汝等宜當厭貪欲事，不住三界。」",
    "T12n0342_001:0142a03_13": "諸魔報曰：「唯當從命。",
    "T12n0342_001:0142a04_14": "善哉，文殊！",
    "T12n0342_001:0142a04_15": "願加威神，令我等脫如是形類威儀服飾。」",
    "T12n0342_001:0142a05_16": "文殊師利尋捨威變，療諸天人及諸玉女，使其形體平復如故，衣被光澤，威神巍巍。",
    "T12n0342_001:0142a07_17": "文殊師利告於諸魔：「諸仁欲知其眼受而懷思想，眼有所著則為眼根，因思想眼，言是我所。",
    "T12n0342_001:0142a09_18": "依猗於眼，因生於眼，眼之所趣，目為心候，還護其眼，舉眼下眼，則是汝等之境界也，為造魔業。",
    "T12n0342_001:0142a11_19": "耳、鼻、口、身、意亦復如是。",
    "T12n0342_001:0142a12_20": "假使有眼而無所著，耳無所聽，鼻香口味，身更心法，悉無所著，非汝部界，不同勞侶，無力不樂，則無魔業亦無影響。",
    "T12n0342_001:0142a14_21": "又復卿等，自計吾我，隨念有身，緣趣此患。",
    "T12n0342_001:0142a15_22": "卿等何因，處於眾會？",
    "T12n0342_001:0142a16_23": "欲得寂然，未之有也。」",
    "T12n0342_001:0142a16_24": "文殊師利應時於彼，為魔眷屬解說經典，使一萬魔，皆發無上正真道意，八萬四千魔遠塵離垢，諸女得法眼淨。",
    "T12n0342_001:0142a19_25": "其餘眾魔各歸宮殿，皆共舉聲，悉稱：「萬歲！",
    "T12n0342_001:0142a20_26": "吾等已脫於大恐懼！」",
    "T12n0342_001:0142a20_27": "◎◎於是文殊師利告逮法忍諸魔眷屬：「卿等何故不各歸宮？」",
    "T12n0342_001:0142a22_28": "諸魔報曰：「吾等於今，忽然不復見己身宅，何況當復見魔宮殿自然常住？」",
    "T12n0342_001:0142a24_0": "又問：「汝等宮殿為在何所？」",
    "T12n0342_001:0142a24_1": "諸魔報曰：「一切諸法無主、無念，是為諸法之宮殿，空無想願，諸法恍惚乃為宮殿，於彼無往亦無來者。」",
    "T12n0342_001:0142a27_0": "耆年迦葉前白佛言：「文殊師利！",
    "T12n0342_001:0142a27_1": "彼殿來乎？",
    "T12n0342_001:0142a27_2": "我等欲見所從菩薩。",
    "T12n0342_001:0142a28_3": "所以者何？",
    "T12n0342_001:0142a28_4": "此正士等難可值遇。」",
    "T12n0342_001:0142a29_5": "佛告文殊：「汝當現此十方世界諸來菩薩會忍土者，今諸眾會皆共渴仰，欲得見之。」",
    "T12n0342_001:0142b02_0": "文殊師利應時告諸法倫菩薩、法住菩薩、若干辯菩薩、得大勢菩薩、柔軟音菩薩、滅眾惡菩薩、寂然菩薩、選擇菩薩、法王菩薩、懷音菩薩，悉告此等諸菩薩眾：「汝族姓子一切菩薩，各當自現其身宮殿，各自顯示所處佛土本之形體。」",
    "T12n0342_001:0142b07_1": "文殊師利適發此言，諸菩薩眾尋時奉命，從三昧起各現本體：或有菩薩其身高大如須彌山，或有菩薩其身高長三百二十萬里，或二百八十萬里，或二百四十萬里，或二百萬里，或百六十萬里，或百二十萬里，或八十萬里，或四十萬里，或三十六萬里，或三十二萬里，或二十八萬里，或二十四萬里，或二十萬里，或十六萬里，或十二萬里，或八萬里，或四萬里，或三萬六千里，或三萬二千里，或二萬八千里，或二萬四千里，或二萬里，或萬六千里，或萬二千里，或八千里，或四千里，或三千六百里，或三千二百里，或二千八百里，或二千四百里，或二千里，或千六百里，或千二百里，或八百里，或七百六十里，或七百二十里，或六百八十里，或六百四十里，或六百里，或三百六十里，或三百二十里，或二百八十里，或二百四十里，或二百里，或百六十里，或百二十里，或八十里，或四十里，或三十六里，或三十二里，或二十八里，或二十四里，或二十里，或十六里，或十二里，或八里，或四里，或有身長短如此，忍界人身無異。",
    "T12n0342_001:0142b28_2": "諸菩薩等其身如是，高廣長短，各各別異。",
    "T12n0342_001:0142b29_0": "爾時於此三千大千世界，諸會充滿無如毛釐空缺之處，諸尊神妙，高節慧明，菩薩大士卓然有異，功德巍巍，無以為喻。",
    "T12n0342_001:0142c02_1": "其諸菩薩身所演光，徹照十方不可計數百千佛土。",
    "T12n0342_001:0142c03_2": "爾時世尊以佛莊嚴三昧正受，適興此定。",
    "T12n0342_001:0142c04_3": "尋時忍界自然變現不可稱數若干華蓋，以其無限百千妓樂各唱其音，挍飾幢幡繒綵無量莊嚴佛土，靡不煌煌如日如月。",
    "T12n0342_001:0142c07_4": "諸菩薩眾從紫金剎來至此者，覩是佛剎如黃金色；其從白銀佛剎來者，悉現銀色；其從水精佛剎來者，見此佛土悉水精色；其從琉璃佛剎來者，覩此忍界悉琉璃色；其從車璩佛剎來者，見此忍土悉車璩色；其從馬瑙佛剎來者，見是佛土悉馬瑙色；其從名香佛剎來者，見是佛土悉香合成；其從好華佛剎來者，但見諸華；從寶剎來者，但見眾寶，或從七寶，或從六寶，或從五寶，或從四寶，或從三寶，或從二寶世界來者，詣此忍土，見此佛土長廣短狹眾寶琦異，強劣好醜如本佛土。",
    "T12n0342_001:0142c18_5": "時諸菩薩，各自憶念住本佛土，是等一切見釋迦文如來至真形像被服，各如本土諸佛像貌，威儀禮節教授法則飲食，等無差特。",
    "T12n0342_001:0142c21_6": "彼一菩薩不見他菩薩土地莊嚴，但覩本剎，舉聲稱曰：「此土紫金。」",
    "T12n0342_001:0142c23_7": "二菩薩曰：「此土白銀。」",
    "T12n0342_001:0142c23_8": "各各所遊清淨之行，各自驚喜，怪未曾有。",
    "T12n0342_001:0142c24_9": "磬揚大音，而嗟歎之：「諸佛世界難及難及，而不可逮，德遍十方永不可逮。」",
    "T12n0342_001:0142c26_10": "文殊師利應時告曰：「諸族姓子！",
    "T12n0342_001:0142c26_11": "此事無奇。",
    "T12n0342_001:0142c27_12": "所以者何？",
    "T12n0342_001:0142c27_13": "一切諸佛皆為一佛，一切諸剎皆為一剎，一切眾生悉為一神，一切諸法悉為一法，是一定故，故名曰一，亦非定一，亦非若干。」",
    "T12n0342_001:0143a01_14": "文殊師利舉其要義，不以多言，即從座起，偏出右肩，右膝著地，叉手白佛：「願欲所問，若見聽者，乃敢自陳。」",
    "T12n0342_001:0143a03_15": "佛言：「恣所欲問，如來當決，所懷疑結，令心歡然。」",
    "T12n0342_001:0143a04_16": "文殊則問：「何謂菩薩義所歸乎？」",
    "T12n0342_001:0143a05_17": "佛告文殊：「曉了諸法，靡不通暢，故曰菩薩。」",
    "T12n0342_001:0143a06_18": "又問：「何謂菩薩曉了諸法？」",
    "T12n0342_001:0143a06_19": "佛言：「菩薩曉了眼、耳、鼻、口、身、心無有弊礙。",
    "T12n0342_001:0143a07_20": "何謂曉了六情事者？",
    "T12n0342_001:0143a08_21": "曉了於眼，則本淨空，耳、鼻、口、身、意亦復如是，悉空本淨，不自想念我曉了之；色、聲、香、味、細滑之法，悉空本淨，不想曉了。",
    "T12n0342_001:0143a11_0": "又，文殊師利！",
    "T12n0342_001:0143a11_1": "若有菩薩了五盛陰。",
    "T12n0342_001:0143a11_2": "何謂曉了？",
    "T12n0342_001:0143a12_0": "了空、無想、無願，離欲恍惚，寂無所有，歸於澹泊，悉無所生，無來無往，猶如野馬、幻化、水月、芭蕉、夢中所見，不得久存，而無堅固，虛無無處。",
    "T12n0342_001:0143a15_1": "若能曉了如斯義者，是謂菩薩。",
    "T12n0342_001:0143a15_2": "又，文殊師利！",
    "T12n0342_001:0143a16_3": "解婬怒癡、五陰、六衰因想而生，其貪欲者悉從想生，其想亦空，虛無無形，無有言辭，亦無教化，其婬怒癡於無本法，無能染污，不迷不惑。」",
    "T12n0342_001:0143a19_4": "佛言：「文殊師利！",
    "T12n0342_001:0143a19_5": "菩薩曉了眾生之行，此人多欲，斯人多瞋，此人多癡。",
    "T12n0342_001:0143a20_6": "其多欲者，恩愛隆崇，猶如五穀、草木茂盛，種類布散，不適一處。",
    "T12n0342_001:0143a22_7": "其多瞋者，怒恨熾盛，如野火燃燒炙草木、城郭屋宅，靡不被害。",
    "T12n0342_001:0143a23_8": "其癡多者，暗暗冥冥如無日明，若其屋中覆蓋在甖，迷惑窮極不識東西。",
    "T12n0342_001:0143a25_9": "菩薩大士曉了本行，從其心意聰明暗塞，原際所趣諸根優劣，而為說法，各令入律而度脫之。」",
    "T12n0342_001:0143a27_10": "佛語文殊師利：「菩薩曉了一切眾生。",
    "T12n0342_001:0143a28_11": "云何曉了一切眾生？",
    "T12n0342_001:0143a28_12": "皆假號耳。",
    "T12n0342_001:0143a29_0": "若真諦觀，其假號者亦無處所，其眾生者悉一神耳，計於眾生，無有眾生，曉了斯義無想著者，是謂菩薩。",
    "T12n0342_001:0143b02_1": "於是覺了寤諸不覺，解度彼岸，是謂菩薩。",
    "T12n0342_001:0143b03_2": "諸不達者悉令通暢，故曰菩薩。",
    "T12n0342_001:0143b04_0": "當所觀者，悉見本末起滅因緣，根原所趣靡不周備，前知無窮却了無極，故曰菩薩。",
    "T12n0342_001:0143b05_1": "因其假號，隨方俗言而有此名，於此眾事而無所著，故曰菩薩。」",
    "T12n0342_001:0143b07_2": "時佛歎頌曰：「曉了其眼耳，　　是空為自然，　達者無想念，　　乃謂為菩薩。",
    "T12n0342_001:0143b10_0": "　曉了鼻口者，　　本淨無形像，　智者不妄想，　　乃謂為菩薩。",
    "T12n0342_001:0143b12_0": "　智者曉了身，　　其意如虛空，　能分別本淨，　　菩薩為聰明。",
    "T12n0342_001:0143b14_0": "　色聲及香味，　　細滑可意物，　若能了如幻，　　一切分別空，　亦不求妄想，　　乃曰為菩薩。",
    "T12n0342_001:0143b17_0": "　若曉了色空，　　痛痒亦如是，　生死之所識，　　一切猶若幻，　心不懷妄想，　　乃謂為菩薩。",
    "T12n0342_001:0143b20_0": "　五陰若如夢，　　一相無有相，　明者不妄想，　　乃謂為菩薩。",
    "T12n0342_001:0143b22_0": "　不生無所起，　　無言則無為，　假名託於號，　　其名無形類。",
    "T12n0342_001:0143b24_0": "　曉了貪瞋恚，　　分別諸想念，　其想無真諦，　　究竟無處所。",
    "T12n0342_001:0143b26_0": "　想愚不亦真，　　因作多思念，　緣諸邪見起，　　正直無所見。",
    "T12n0342_001:0143b28_0": "　常懷貪欲怒，　　諸法悉平等，　彼無染無穢，　　法亦無惑妄。",
    "T12n0342_001:0143c01_0": "　識別如是念，　　菩薩無貪欲，　寂除一切法，　　乃謂為菩薩。",
    "T12n0342_001:0143c03_0": "　曉了諸三界，　　是空無真實，　於彼無度者，　　乃謂為菩薩。",
    "T12n0342_001:0143c05_0": "　欲界無成就，　　因顛倒而興，　是色無有無，　　此亦比虛偽。",
    "T12n0342_001:0143c07_0": "　眾生所作行，　　慧者悉曉知，　貪婬行瞋恚，　　同歸於愚癡。",
    "T12n0342_001:0143c09_0": "　一切假名人，　　人亦不可得，　明者成就此，　　不妄想眾生。",
    "T12n0342_001:0143c11_0": "　一切是諸法，　　能知為顛倒，　若識知反覆，　　斯亦無有想。",
    "T12n0342_001:0143c13_0": "　方便隨諸法，　　不著一切礙，　若逮無所著，　　乃曰為解脫。",
    "T12n0342_001:0143c15_0": "　能施其身肉，　　不習諸所猗，　覺了如審諦，　　乃謂為菩薩。",
    "T12n0342_001:0143c17_0": "　禁戒常清淨，　　亦不想自大，　佛戒隨順義，　　無起無所有。",
    "T12n0342_001:0143c19_0": "　我本所修業，　　身口及意念，　是謂為禁戒，　　彼無由居處。",
    "T12n0342_001:0143c21_0": "　普慈愍眾生，　　亦不得眾生，　知之為恍惚，　　因假而有號。",
    "T12n0342_001:0143c23_0": "　其所行精進，　　滅一切諸苦，　察了三界空，　　能成最上道。",
    "T12n0342_001:0143c25_0": "　超殊修禪思，　　亦復無所著，　無住無所得，　　智者了如是。",
    "T12n0342_001:0143c27_0": "　智慧刀割截，　　塵勞諸惡見，　覩見諸法界，　　不斷無所壞。",
    "T12n0342_001:0143c29_0": "　如覺了諸法，　　應時化群黎，　菩薩曉如是，　　乃謂為菩薩。」",
    "T12n0342_001:0144a02_0": "於是文殊師利復白佛言：「唯然，大聖！",
    "T12n0342_001:0144a02_1": "所可言謂初發意者，何謂初發為菩薩意也？」",
    "T12n0342_001:0144a03_2": "佛語文殊：「假使菩薩普念三界是初發意，所發心者平等如地，其菩薩者無所起發，亦不想念淨與不淨，其所知者無卒無暴，堅住不動，無在不在，安無能搖，忍於苦樂，越世八法，無所破壞，悉無所為，所可發心，適發意已，皆得啟受一切功勳，亦不自念我有名德，是謂初發成菩薩意。」",
    "T12n0342_001:0144a10_3": "文殊師利前白佛言：「如我聽省大聖說義，其有菩薩發婬怒癡，乃初發意。」",
    "T12n0342_001:0144a11_4": "時善住意問文殊師利：「起婬怒癡乃應初發成菩薩者，一切愚戇凡夫之士皆應初發。",
    "T12n0342_001:0144a13_5": "所以者何？",
    "T12n0342_001:0144a14_6": "斯等之類，起婬怒癡故，不去三毒也。」",
    "T12n0342_001:0144a14_7": "文殊師利告善住意天子：「愚戇凡夫不能堪任起婬怒癡。",
    "T12n0342_001:0144a16_8": "所以者何？",
    "T12n0342_001:0144a16_9": "謂佛世尊、緣覺、聲聞、諸不退轉菩薩之黨，乃能發是婬怒癡耳；凡夫不能。」",
    "T12n0342_001:0144a18_10": "善住意天子報文殊曰：「今者所說甚可畏，此眾會者心懷疑網。",
    "T12n0342_001:0144a19_11": "因聞仁者，演此義故，不能曉了，其心冥然。」",
    "T12n0342_001:0144a20_12": "文殊師利謂善住意天子：「於意云何？",
    "T12n0342_001:0144a21_13": "譬如飛鳥飛行虛空，豈畏為徑，通過有依礙乎？」",
    "T12n0342_001:0144a22_14": "答曰：「經過不畏虛空也。」",
    "T12n0342_001:0144a23_15": "文殊報曰：「如是，天子！",
    "T12n0342_001:0144a23_16": "道無所起。",
    "T12n0342_001:0144a23_17": "有所憎惡，則為不發；無所憎惡，乃為發意。",
    "T12n0342_001:0144a24_18": "若無所著，不懷憎惡，無所依猗，乃謂發耳。",
    "T12n0342_001:0144a25_19": "所謂為發，興無想念，無所生者，是名不發。",
    "T12n0342_001:0144a26_20": "無自然者，乃曰為發；無有句迹，乃曰為發；無去來迹，乃曰為發；空身慧迹，無所念迹，乃曰為發；無所受迹，無所逮迹，乃曰為發；無所壞迹，無所獲迹，是謂為發；無文字迹，無所慕迹，是謂為發；不進不殆，不雙不隻，是謂為發；不求救護，亦無有歸，是謂為發。",
    "T12n0342_001:0144b03_21": "是故，天子！",
    "T12n0342_001:0144b03_22": "名於菩薩，為初發心。",
    "T12n0342_001:0144b04_23": "其於是法不念、不依、不思、不想、不知、不見、不聞、不識、不受、不捨、不起、不滅。",
    "T12n0342_001:0144b05_24": "是故，天子！",
    "T12n0342_001:0144b05_25": "名諸菩薩。",
    "T12n0342_001:0144b06_26": "以是因緣，因此法故，由斯平等，如是本際，善權方便，發婬怒癡，發眼所依，耳、鼻、口、身、意亦復如是；發色所著，亦復顯於痛，想，行，識，不當生色報應諸見，無明、有、愛，當興十二緣起之法；吾諸所欲，依猗三界，亦當顯發所依吾我，貪身計已；六十二見，亦當顯發五蓋之患，四倒、八邪、十惡之業，令其反原。",
    "T12n0342_001:0144b12_27": "取要言之，一切淨不淨、應不應、眾想言辭、一切處所、所受依猗、思想諸念、戀慕罣礙，所可言曰，發泥洹想，菩薩大士皆顯發此。",
    "T12n0342_001:0144b15_28": "是故，天子！",
    "T12n0342_001:0144b15_29": "當作斯觀，其於諸法，有所依猗、無所憎愛，是謂為發。」",
    "T12n0342_001:0144b17_30": "文殊師利說是法語初發意時，此三千大千世界六反震動，萬二千菩薩得無所從生法忍。",
    "T12n0342_001:0144b19_31": "◎佛說如幻三昧經卷上"
}