{
    "T37n1762_001:0363c17_0": "佛說阿彌陀經要解",
    "T37n1762_001:0363c19_0": "三藏法師鳩摩羅什譯",
    "T37n1762_001:0363c20_0": "西有沙門蕅益智旭解",
    "T37n1762_001:0363c21_0": "原夫諸佛憫念群迷隨機施化，雖歸元無二而方便多門，然於一切方便中求其至直捷至圓頓者，莫若念佛求生淨土。",
    "T37n1762_001:0363c23_1": "又於一切念佛法門之中，求其至簡易至穩當者，莫若信願專持名號，是故淨土三經並行於世，而古人獨以《阿彌陀經》別為日課，豈非有見於持名一法普被三根，攝事理以無遺、統宗教而無外，尤不可思議也哉！",
    "T37n1762_001:0363c28_2": "古來註疏代不乏人，世遠就湮所存無幾，雲棲和尚著為《疏鈔》，廣大精微；幽谿師伯述《圓中鈔》，高深洪博，蓋如日月中天有目皆覩，特以文富義繁邊涯莫測，或致初機淺識信願難階，故復弗揣庸愚再述要解，不敢與二翁競異，亦不敢與二翁強同。",
    "T37n1762_001:0364a05_3": "譬如側看成峯橫看成嶺，縱皆不盡廬山真境，要不失為各各親見廬山而已。",
    "T37n1762_001:0364a06_4": "將釋經文五重玄義。",
    "T37n1762_001:0364a08_0": "第一釋名者，此經以能說、所說人為名。",
    "T37n1762_001:0364a08_1": "佛者，此土能說之教主，即釋迦牟尼如來，乘大悲願力生五濁惡世，以先覺而覺後覺，無法不知無法不見故名佛也。",
    "T37n1762_001:0364a11_2": "說者，悅所懷也，佛以度生為懷，眾生機熟，佛為應時說法令得度脫，故悅也。",
    "T37n1762_001:0364a13_3": "阿彌陀者，即所說彼土之導師，以四十八願接信願念佛眾生，令生極樂世界永階不退者也。",
    "T37n1762_001:0364a15_4": "梵語阿彌陀，此云無量壽，亦云無量光。",
    "T37n1762_001:0364a16_5": "以要言之，功德智慧，神通道力，依正莊嚴，說法化度，一一無量，聊舉壽命、光明二事以為言端耳。",
    "T37n1762_001:0364a18_6": "經者、訓法訓常，一切金口所宣通名為經，今對佛說阿彌陀五字、即是通別合為題也。",
    "T37n1762_001:0364a20_7": "教。",
    "T37n1762_001:0364a20_8": "行。",
    "T37n1762_001:0364a20_9": "理三各論通別，廣如台藏所明，自應尋之，茲不繁述。",
    "T37n1762_001:0364a22_0": "第二辨體者，諸大乘經皆以實相為正體。",
    "T37n1762_001:0364a22_1": "何謂實相？",
    "T37n1762_001:0364a23_2": "即現前一念心之自性是也。",
    "T37n1762_001:0364a23_3": "吾人現前一念心性，不在內、不在外、不在中間，非過去、非現在、非未來，非青黃赤白、非長短方圓、非香、非味、非觸、非法，覓之了不可得而不可言其無，具造百界千如而不可言其有，離一切緣慮分別相，而緣慮分別亦非離此實相別有自性，離一切語言文字相，而語言文字亦非離此實相別有自性。",
    "T37n1762_001:0364b01_4": "以要言之，離一切相、即一切法，唯其離一切相故無相，惟其即一切法故無不相，無相無不相故不得已強名實相。",
    "T37n1762_001:0364b04_5": "實相之體非寂非照，而復寂而恒照、照而恒寂，照而恒寂強名為常寂光土，寂而恒照強名清淨法身。",
    "T37n1762_001:0364b06_6": "又照而恒寂強名法身，寂而恒照強名報身。",
    "T37n1762_001:0364b07_7": "又性德寂照強名法身，修德寂照名報身。",
    "T37n1762_001:0364b08_8": "又修德照而恒寂名為受用身，修德寂而恒照強名應化身。",
    "T37n1762_001:0364b09_9": "當知寂照不二、性修不二、身土不二無非實相，實相無二亦無不二，是故舉體作依、作正、作法、作報、作自、作他，乃至能說所說、能度所度、能信所信、能願所願、能持所持、能生所生、能讚所讚，無非實相正印之所印也。",
    "T37n1762_001:0364b15_0": "第三明宗者，宗是修行之要徑、會體之樞機，而萬行之綱領也。",
    "T37n1762_001:0364b16_1": "提其綱則眾目皆張，挈其領則襟袖隨至，故次體之後應須辨宗。",
    "T37n1762_001:0364b17_2": "此經以信願持名為修行之宗要。",
    "T37n1762_001:0364b18_3": "非信不足以啟願，非願不足以導行，非持名妙行不足以滿其所願而證所信，是故經中先演極樂依正以生信，次勸應當發願以導行，次示七日持名以徑登不退。",
    "T37n1762_001:0364b22_4": "信則信自、信他、信因、信果、信事、信理，願則厭離娑婆欣求極樂，行則執持名號一心不亂。",
    "T37n1762_001:0364b24_5": "信自者，信我現前一念之心本非肉團亦非緣影，竪無初後、橫絕邊涯，終日隨緣、終日不變。",
    "T37n1762_001:0364b26_6": "十方虛空微塵國土，元我一念心中所現之物，我今雖復昏迷倒惑，苟能一念回心，決定得生自己心中本具極樂，更無疑慮，是名信自。",
    "T37n1762_001:0364b29_7": "信他者，信彼釋迦如來決無誑語，彌陀世尊決無虛願，六方諸佛廣長舌決無二言，隨順諸佛真實教誨，決志求生更無疑惑，是名信他。",
    "T37n1762_001:0364c03_8": "信因者，深信散亂稱名猶為成佛種子，何況一心不亂安得不非生淨土因！",
    "T37n1762_001:0364c05_9": "是名信因。",
    "T37n1762_001:0364c05_10": "信果者，深信淨土上善聚會皆從念佛三昧得生，譬如種瓜得瓜、種豆得豆，亦如影必隨形、響必應聲，決無虛棄，是名信果。",
    "T37n1762_001:0364c08_11": "信事者，深信只今現前一念不可盡故，所以依心所現一切十方世界亦不可盡，實有極樂國土在十萬億土之外，最極清淨莊嚴不同莊生寓言，是名信事。",
    "T37n1762_001:0364c11_12": "信理者，深信極樂國土雖在十萬億土之遠，而實不出我只今現前介爾一念心外，以吾現前一念心性實無外故。",
    "T37n1762_001:0364c14_13": "又復，深信西方若依正、若主伴，皆吾現前一念妙明真心中所現影，全事即理、全妄即真、全修即性、全他即自，我心遍故佛心亦遍，佛心遍故一切眾生心性亦遍。",
    "T37n1762_001:0364c17_14": "譬一室千燈光光互遍，重重交攝不相妨礙，是名信理。",
    "T37n1762_001:0364c19_15": "如此信已，則娑婆即自心所感之穢，而自心穢理應厭離；極樂即自心所感之淨，而自心之淨理應欣求，厭穢須捨至究竟方無可捨，欣淨須取至究竟方無可取。",
    "T37n1762_001:0364c22_16": "故《妙宗鈔》云：取捨若極，與不取捨亦非異轍。",
    "T37n1762_001:0364c23_17": "今設不從事於取捨，但尚不取不捨，即是執理廢事，既廢於事，理亦非圓。",
    "T37n1762_001:0364c25_18": "若達全事即理，則取亦即理、捨亦即理，一取一捨無非法界，故次信之後而明願也。",
    "T37n1762_001:0364c27_19": "言執持名號一心不亂者，名以召德，德既不可思議，故名號亦功德亦復不可思議，名號功德不可思議，故使散亂稱名為佛種，況執持至一心不亂，安有不徑登不退者乎！",
    "T37n1762_001:0365a02_20": "然諸經所示淨土要行萬別千差，如觀像、觀想、禮拜、供養、五悔、六念等，一一行成皆生淨土；而惟此持名一法，收機最廣下手最易，故釋迦慈尊於此經中無問自說，特向大智舍利弗拈出，可謂方便中之第一方便，了義中無上了義，圓頓中最極圓頓。",
    "T37n1762_001:0365a07_21": "故古人云：明珠投於濁水，濁水不得不清；佛號投於亂心，亂心不得不佛也。",
    "T37n1762_001:0365a09_22": "信願持名以為一乘真因，四種淨土以為一乘妙果，舉因則果必隨之，故以信願持名為經正宗。",
    "T37n1762_001:0365a11_23": "至於四種淨土之相，詳在《妙宗鈔》及《梵網玄義》，茲不具述，俟後消釋依正文中，當略點示耳。",
    "T37n1762_001:0365a14_0": "第四明力用者，往生不退為力用。",
    "T37n1762_001:0365a14_1": "往生有四土，各得論九品，今且略明得生四土之相。",
    "T37n1762_001:0365a15_2": "若執持名號未斷見思者，隨其或散或定，自於同居土中分三輩九品。",
    "T37n1762_001:0365a17_3": "若執持名號至於事一心不亂，見思任運先落者，則生方便有餘淨土。",
    "T37n1762_001:0365a19_4": "若執持名號至於理一心不亂，豁破無明一品乃至四十一品，則生實報莊嚴淨土，亦名分證常寂光土。",
    "T37n1762_001:0365a21_5": "若無明斷盡，則是上上實報亦是究竟寂光也。",
    "T37n1762_001:0365a22_6": "不退有四義：一、念不退；二、行不退；三、位不退；四、畢竟不退。",
    "T37n1762_001:0365a23_7": "一、念不退者，破無明顯佛性，徑生實報分證寂光。",
    "T37n1762_001:0365a24_8": "二、行不退者，見思既落塵沙亦破，生方便土進趨極果。",
    "T37n1762_001:0365a26_9": "三、位不退者，帶業往生在同居土，蓮華托質永離退緣。",
    "T37n1762_001:0365a27_10": "四、畢竟不退者，不論至心散心，有心無心，或解或不解，但令彌陀名號一歷耳根，或六方佛名、或此經名字一經於耳，假使千萬劫後畢竟因斯度脫，如聞塗毒鼓遠近皆喪，又如食少金剛決定不消也。",
    "T37n1762_001:0365b03_0": "第五教相者，此是大乘菩薩藏攝，又是無問自說，徹底大慈之所加持，能令末法多障有情依斯徑登不退。",
    "T37n1762_001:0365b05_1": "故雖經法滅盡之後，仍以悲心弘願特留此經住世百年，廣度含識。",
    "T37n1762_001:0365b06_2": "譬如阿伽陀藥萬病總持，絕待圓融不可思議。",
    "T37n1762_001:0365b08_0": "《華嚴》之奧藏、《法華》之祕髓，一切諸佛之心要、菩薩萬行之司南，皆不出於此矣。",
    "T37n1762_001:0365b09_1": "設欲廣為歎述，窮劫莫盡，有智者自當知之。",
    "T37n1762_001:0365b11_0": "入文為三：初序分、二正宗分、三流通分。",
    "T37n1762_001:0365b11_1": "此三分者，名為初善、中善、後善，闕一不可。",
    "T37n1762_001:0365b12_2": "序分如人之首，五官具存。",
    "T37n1762_001:0365b13_3": "正宗如人之身，臟腑無闕。",
    "T37n1762_001:0365b13_4": "流通分如人之手足，運行不滯。",
    "T37n1762_001:0365b14_5": "故智者大師釋《法華經》，初品作序，中十五品半為正，後十一品半皆為流通。",
    "T37n1762_001:0365b16_6": "又一時迹本二門各分三段，則〈法師〉訖〈安樂行〉五品皆為迹門流通。",
    "T37n1762_001:0365b17_7": "蓋序必總提一經之綱領，而流通則法施方不壅於來世，其關繫殊非淺小。",
    "T37n1762_001:0365b19_8": "後人不達，才見經文稍涉義理，便一概判入正宗，致使序及流通不過如八寸三帽子一頂、草鞋一雙而已，安所稱初語亦善、中語亦善、後語亦善也哉？",
    "T37n1762_001:0365b23_0": "初、序分，二：初、通序；二、別序。",
    "T37n1762_001:0365b23_1": "初中二：初、標法會時處；二、引大眾同聞。",
    "T37n1762_001:0365b24_2": "今初。",
    "T37n1762_001:0365b25_0": "「如是我聞，一時佛在舍衛國祇樹給孤獨園。」",
    "T37n1762_001:0365b26_0": "如是標信順，我聞標師承，一時標機感，佛標教主，舍衛國祇樹給孤獨園標說經處也。",
    "T37n1762_001:0365b27_1": "如是者，實相妙理古今不變名如，依實相理念，佛求生淨土，決定無非曰是。",
    "T37n1762_001:0365b29_2": "我聞者阿難，了知實相之理，非我非無我，不壞假名故仍稱我。",
    "T37n1762_001:0365c02_0": "耳根發耳識親聆圓音，如空印空故名為聞。",
    "T37n1762_001:0365c03_0": "一時者，時無實法，特以師資道合終竟一會說聽周足，故名一時。",
    "T37n1762_001:0365c04_1": "佛者自覺、覺他、覺行圓滿，人、天大師故名為佛。",
    "T37n1762_001:0365c05_2": "舍衛此云聞物，中印度大國之名，波斯匿王所都也。",
    "T37n1762_001:0365c06_3": "祇樹給孤獨園者，匿王太子名為祇陀，此云戰勝。",
    "T37n1762_001:0365c07_4": "匿王大臣名須達多長者，此翻給孤獨，給孤長者布金買園，供佛及僧，餘有少地未布，祇陀感歎，不復取價施此少地，故並存二名也。",
    "T37n1762_001:0365c11_0": "二、列大眾同聞。",
    "T37n1762_001:0365c11_1": "三：初、聲聞眾；二、菩薩眾；三、天人眾。",
    "T37n1762_001:0365c12_2": "聲聞最居初者，一、是出世相故；二、是常隨從故；三、佛法賴僧傳故。",
    "T37n1762_001:0365c13_3": "菩薩眾居中者，一、以相不定故；二、以不常隨故；三、表中道義故。",
    "T37n1762_001:0365c15_4": "天、人眾列後者，一、是世間相故；二、凡聖品雜故；三、明外護侍從法應爾故。",
    "T37n1762_001:0365c16_5": "初聲聞眾又三：初、明類標數；二、表位歎德；三、列上首名。",
    "T37n1762_001:0365c18_0": "今初。",
    "T37n1762_001:0365c19_0": "「與大比丘僧千二百五十人俱。」",
    "T37n1762_001:0365c19_1": "與者，共義。",
    "T37n1762_001:0365c19_2": "大比丘者，受具足戒出家人也。",
    "T37n1762_001:0365c20_3": "比丘是梵語，含三義故不翻：一、乞士義，謂一鉢資身無所蓄藏專求出要；二、破惡義，謂正慧觀察破煩惱惡不墮愛見；三、怖魔義，謂發心受戒羯磨成就魔即怖也。",
    "T37n1762_001:0365c24_4": "僧者，具云僧伽，此翻和合眾，理和則同證無為解脫。",
    "T37n1762_001:0365c25_5": "事和則有六種：所謂身和同住、口和無諍、意和同悅、見和同解、戒和同修、利和同均也。",
    "T37n1762_001:0365c27_6": "千二百五十人者，三迦葉波兄弟師資共千人；舍利弗、目犍連師資二百人；耶舍長者子等五十人，皆佛成道未久先得度脫，感佛深恩故為常隨眾也。",
    "T37n1762_001:0366a02_0": "二、表位歎德。",
    "T37n1762_001:0366a03_0": "「皆是大阿羅漢眾所知識。」",
    "T37n1762_001:0366a03_1": "大阿羅漢是表位，眾所知識是歎德。",
    "T37n1762_001:0366a04_2": "阿羅漢含三義：一、應供義即乞士果；二、殺賊義即破惡果；三、無生義即怖魔果。",
    "T37n1762_001:0366a06_3": "復有慧解脫、俱解脫、無疑解脫三種不同，今是無疑解脫故名大也。",
    "T37n1762_001:0366a07_4": "又實是法身大士，示作聲聞證此淨土不思議法，故名大也。",
    "T37n1762_001:0366a09_5": "從佛轉輪廣利人天，故為眾所知識。",
    "T37n1762_001:0366a10_0": "三、列上首名。",
    "T37n1762_001:0366a11_0": "「長老舍利弗、摩訶目犍連、摩訶迦葉、摩訶迦旃延、摩訶拘絺羅、離婆多、周利槃陀、伽難陀、阿難陀、羅睺羅、憍梵波提、賓頭盧頗羅墮、迦留陀夷摩訶劫賓那、薄拘羅、阿[少/兔]樓馱。」",
    "T37n1762_001:0366a14_1": "如是等諸大弟子，德臘俱尊故名長老。",
    "T37n1762_001:0366a15_2": "舍利弗此云鶖鷺子，亦云身子，母身端正眼如鶖鷺，從母得名也，聲聞眾中智慧第一。",
    "T37n1762_001:0366a17_3": "摩訶目犍連此云大采菽氏，神通第一。",
    "T37n1762_001:0366a18_4": "摩訶迦葉此云大飲光，身有金色光明，頭陀勝行第一，傳佛心印為西土初祖。",
    "T37n1762_001:0366a20_5": "摩訶迦旃延此云大文飾，南天竺婆羅門種，論議第一。",
    "T37n1762_001:0366a21_6": "摩訶拘絺羅此云大膝，即舍利弗之母舅，答問第一。",
    "T37n1762_001:0366a22_7": "離婆多此云星宿，無倒亂第一。",
    "T37n1762_001:0366a23_8": "周利槃陀伽此云繼道，因根鈍故調息悟道，僅持一偈入定演說辯才無盡，義持第一。",
    "T37n1762_001:0366a25_9": "難陀此云喜，佛之親弟，儀容第一。",
    "T37n1762_001:0366a26_0": "阿難陀此云慶喜，佛之堂弟，復為侍者，多聞第一。",
    "T37n1762_001:0366a27_1": "羅睺羅此云覆障，佛之太子，密行第一。",
    "T37n1762_001:0366a28_0": "憍梵波提此云牛呞，宿世惡口感此餘報，受天供養第一。",
    "T37n1762_001:0366a29_1": "賓頭盧此云不動，尊者之名，頗羅墮此云利根，尊者之姓，久住世間應末世供，福田第一。",
    "T37n1762_001:0366b02_2": "迦留陀夷此云黑光，為佛使者，教化第一。",
    "T37n1762_001:0366b03_3": "摩訶劫賓那此云房宿，知星宿第一。",
    "T37n1762_001:0366b04_4": "薄拘羅此云善容，壽命第一。",
    "T37n1762_001:0366b04_5": "阿[少/兔]樓馱或云阿那律陀，此翻無貧又翻無滅又翻如意，亦佛堂弟，天眼第一。",
    "T37n1762_001:0366b06_6": "如是等諸大弟子者，結略指餘也。",
    "T37n1762_001:0366b07_7": "此等諸大弟子本是法身大士，亦作聲聞為影響眾，今於此會同聞淨土攝受功德，則能得第一義悉檀之益，任運增道損生自淨佛土，復名當機眾矣。",
    "T37n1762_001:0366b11_0": "二、菩薩眾。",
    "T37n1762_001:0366b12_0": "「并諸菩薩摩訶薩：文殊師利法王子、阿逸多菩薩、乾陀訶提菩薩、常精進菩薩與如是等諸大菩薩。」",
    "T37n1762_001:0366b14_1": "并者，承前聲聞眾而言之。",
    "T37n1762_001:0366b14_2": "菩薩摩訶薩此云大道心成就有情，乃悲智雙運自他兼利之稱。",
    "T37n1762_001:0366b16_3": "文殊師利此云妙吉祥亦云妙德，佛為法王，菩薩紹佛家業名法王子，菩薩眾中智慧第一，自非勇猛實智，不能證解淨土法門，故最居初。",
    "T37n1762_001:0366b19_4": "阿逸多此云無能勝，即彌勒菩薩之名，當來下生成佛，現在居等覺位，正以究竟嚴淨佛國為其要務，故次列之。",
    "T37n1762_001:0366b21_5": "乾陀訶提此云不休息，曠劫修行不暫停故。",
    "T37n1762_001:0366b22_6": "常精進者，自利利他無疲倦故。",
    "T37n1762_001:0366b23_7": "與如是等諸大菩薩，亦結上例餘也。",
    "T37n1762_001:0366b24_8": "此等深位菩薩亦必求生淨土，以不離見佛、不離聞法、不離親近供養眾僧，乃能速疾圓滿菩提故。",
    "T37n1762_001:0366b27_0": "三、天人眾。",
    "T37n1762_001:0366b28_0": "「及釋提桓因等無量諸天大眾俱。」",
    "T37n1762_001:0366b28_1": "及者，亦上文聲聞、菩薩言之。",
    "T37n1762_001:0366b29_2": "釋提桓因此云能為主，即忉利天王，主四天下者也。",
    "T37n1762_001:0366c01_3": "等者，下等四王，上等夜摩、兜率、化樂、他化乃至色無色界，故云無量諸天。",
    "T37n1762_001:0366c03_4": "又云大眾俱者，謂八部、修羅、人非人等無不與會，無非淨土法門所攝之機也。",
    "T37n1762_001:0366c05_0": "通序竟。",
    "T37n1762_001:0366c06_0": "二、別序，發起序也。",
    "T37n1762_001:0366c06_1": "淨土妙門甚深不可思議，無人能問，故佛自唱彼土依正名字而為發起。",
    "T37n1762_001:0366c08_2": "又佛智鑒機無有錯謬，見此大眾應聞淨土妙門而獲四益，故不俟人問便自發起，如《梵網》下卷自唱位號云我今盧舍那等。",
    "T37n1762_001:0366c11_3": "智者大師亦判作發起序，例可知也。",
    "T37n1762_001:0366c12_0": "「爾時，佛告長老舍利弗：『從是西方過十萬億佛土，有世界名曰極樂，其土有佛，號阿彌陀，今現在說法。』」",
    "T37n1762_001:0366c14_1": "淨土法門三根普攝，絕待圓融不可思議，甚深難信，故特呼大智慧者而與之言，以非第一智慧不能直下無疑故也。",
    "T37n1762_001:0366c16_2": "從是者，從此娑婆世界也。",
    "T37n1762_001:0366c17_3": "西方者，橫亙直西，標所示現之處也。",
    "T37n1762_001:0366c18_4": "過者，超越也。",
    "T37n1762_001:0366c18_5": "十萬億者，千萬曰億，今又積億至十萬也。",
    "T37n1762_001:0366c19_6": "佛土者，三千大千世界通為一佛所化，名一佛土。",
    "T37n1762_001:0366c20_7": "且以此土言之，一須彌山東西南北各一洲，同一日月所照，同一小鐵圍山所遶，名一四天下；千四天下名小千世界；千小千名中千世界，則有百萬須彌四洲日月及小鐵圍；千中千界名為大千世界，則有十萬須彌等，故名三千大千世界。",
    "T37n1762_001:0366c26_8": "過如此等佛土，共十萬億之西方，是極樂世界也。",
    "T37n1762_001:0366c27_9": "問：「何故極樂定在西方？」",
    "T37n1762_001:0366c27_10": "答：「此非善問，假使極樂在東。",
    "T37n1762_001:0366c28_11": "汝又須問，何故在東？",
    "T37n1762_001:0366c28_12": "豈非戲論？",
    "T37n1762_001:0366c29_13": "況自娑婆視之則極樂在西，倘自十一萬億佛土視之則極樂又在東矣，何足致疑。」",
    "T37n1762_001:0367a02_0": "有世界名曰極樂者，序依報國土之名也。",
    "T37n1762_001:0367a02_1": "過去、現在、未來遷流名世，東西、南北、四維、上下方隅為界，既示依報則必竪約三世以辨時劫，橫約十方以定疆隅，故稱世界。",
    "T37n1762_001:0367a05_2": "言極樂者，梵語須摩提，此翻極樂，亦翻安養亦翻安樂亦翻清泰，乃永離眾苦第一安隱之謂，具如下文廣釋。",
    "T37n1762_001:0367a08_3": "然佛土有四，各分淨穢，所謂凡聖同居土，五濁重者則穢，五濁輕者則淨。",
    "T37n1762_001:0367a09_4": "方便有餘土，析空拙度證入者穢，體空巧度證入者淨。",
    "T37n1762_001:0367a11_5": "實報無障礙土，次第三觀證入者穢，一心三觀證入者淨。",
    "T37n1762_001:0367a12_6": "常寂光土，分證者穢，究竟滿證者淨。",
    "T37n1762_001:0367a13_7": "今正指同居淨土，亦即橫具上三淨土也。",
    "T37n1762_001:0367a14_8": "其土有佛號阿彌陀者，序正報教主之名也。",
    "T37n1762_001:0367a15_9": "佛是通名，阿彌陀是別名，梵語阿彌陀此云無量壽、無量光等，亦如下廣釋。",
    "T37n1762_001:0367a16_10": "佛有三身，名論單複：法身單者指所證理性；報身單者指能證功德智慧；化身單者指所現相好色像。",
    "T37n1762_001:0367a19_11": "法身複者：一、自性清淨法身；二、離垢妙極法身。",
    "T37n1762_001:0367a20_12": "報身複者：一、自受用報身；二、他受用報身。",
    "T37n1762_001:0367a21_0": "化身複者：一、示生化身；二、應現化身。",
    "T37n1762_001:0367a21_1": "又一、佛界化身；二、隨類化身。",
    "T37n1762_001:0367a22_2": "雖辨單複三身，實則非一非三而三而一，不縱橫不並別，離過絕非不可思議。",
    "T37n1762_001:0367a24_3": "今云阿彌陀佛，正指同居土中示生化身，仍復即報即法，故令聞名必得不退也。",
    "T37n1762_001:0367a26_4": "今現在說法者，簡非過去已滅，亦非未來未成，正爾說法度生，故應發願往生，親覲說法速成正覺也。",
    "T37n1762_001:0367a28_5": "復次，有世界有佛現在，即勸信序也；世界名極樂，即勸願序也；佛號阿彌陀，即勸持名妙行序也。",
    "T37n1762_001:0367b01_6": "復次，阿彌陀，序佛也；說法，序法也；說法必有聽眾，序僧也。",
    "T37n1762_001:0367b02_7": "佛法僧同一實相，序體也；從此起信願行，序宗也；信願行成必得往生見佛聞法，序用也；唯一佛界為所緣境不雜餘事，序教相也。",
    "T37n1762_001:0367b05_8": "文略意周矣。",
    "T37n1762_001:0367b06_9": "初序分竟。",
    "T37n1762_001:0367b07_0": "二、正宗分，二：初、廣陳彼土依正妙果以啟信；二、正勸眾生發願持名以成因。",
    "T37n1762_001:0367b08_1": "信願持名一經要旨，信願為慧行，持名為行行，得生不得生全由信願之有無，品位高下全由持名之深淺，故慧行為前導，行行為正修，如目足並運也。",
    "T37n1762_001:0367b12_2": "初文為二：初、陳依報國土妙；二、陳正報主伴妙。",
    "T37n1762_001:0367b13_3": "初又二：初、總標名義；二、別釋莊嚴。",
    "T37n1762_001:0367b14_4": "今初。",
    "T37n1762_001:0367b15_0": "「舍利弗！",
    "T37n1762_001:0367b15_1": "彼土何故名為極樂？",
    "T37n1762_001:0367b15_2": "其國眾生無有眾苦，但受諸樂，故名極樂。」",
    "T37n1762_001:0367b16_3": "娑婆苦樂相雜，苦是苦苦，逼身心故；樂是壞苦，不久住故；不苦不樂是行苦，性遷流故。",
    "T37n1762_001:0367b18_4": "彼土永離三苦，不同此土對苦之樂，乃名極樂。",
    "T37n1762_001:0367b19_5": "蓋凡聖同居淨土五濁輕，故無分段八苦，但受不病不死、自在遊行、天食天衣、上善聚會等樂。",
    "T37n1762_001:0367b21_6": "方便有餘淨土，體觀既巧，故無沈空滯寂之苦，但受遊戲神通等樂。",
    "T37n1762_001:0367b23_7": "實報莊嚴淨土，一心圓證，故無隔別不融之苦，但受無礙不思議樂。",
    "T37n1762_001:0367b24_8": "寂光淨土，究竟平等，故無法身滲漏真常流注之苦，但受稱性圓滿究竟樂也。",
    "T37n1762_001:0367b27_0": "二、別釋莊嚴，四：初、明地樹莊嚴；二、明池樓華色莊嚴；三、明天樂華雨莊嚴；四、明法音莊嚴。",
    "T37n1762_001:0367b29_1": "今初。",
    "T37n1762_001:0367c01_0": "「又，舍利弗！",
    "T37n1762_001:0367c01_1": "極樂國土，七重欄楯、七重羅網、七重行樹，皆是四寶，周匝圍繞，是故彼國名為極樂。」",
    "T37n1762_001:0367c03_0": "欄楯以嚴際畔，羅網以嚴空界，行樹以嚴露地。",
    "T37n1762_001:0367c04_1": "各言七重者，表七科道品。",
    "T37n1762_001:0367c04_2": "皆是四寶者，表常樂我淨四德。",
    "T37n1762_001:0367c05_3": "周匝圍繞者，彼土佛及菩薩并諸聲聞其數無量，則有無量住處，亦有無量七重欄楯羅網行樹遍滿彼國，處處莊嚴不可窮盡，故云周匝圍繞也。",
    "T37n1762_001:0367c08_4": "同居淨土此等莊嚴，則是增上善業所感，亦是圓五品觀所感，以緣生微妙五塵為體。",
    "T37n1762_001:0367c10_5": "方便淨土此等莊嚴，則是即空觀智所感，亦相似三觀所感，以妙真諦無漏五塵為體。",
    "T37n1762_001:0367c12_6": "實報淨土此等莊嚴，則是妙假觀智所感，亦分證三觀所感，以妙俗諦無盡五塵為體。",
    "T37n1762_001:0367c14_7": "常寂光土此等莊嚴，則是即中觀智所感，亦是究竟三觀所感，以妙中諦稱性五塵為體。",
    "T37n1762_001:0367c16_8": "欲令易解作此分別，得意為言，四土莊嚴一一無非因緣生法，一一無不即空假中。",
    "T37n1762_001:0367c18_9": "下皆倣此，不復繁述。",
    "T37n1762_001:0367c18_10": "問：「同居、方便、實報三土，得言欄楯行樹池樓華雨等一切莊嚴，常寂光土既惟理性，何得亦有此等莊嚴？」",
    "T37n1762_001:0367c21_11": "答：「一一莊嚴無非全體理性，一一理性具足無量莊嚴，方是諸佛究竟依果。",
    "T37n1762_001:0367c22_12": "若謂寂光不具勝妙五塵，何異小乘所證偏真法性。」",
    "T37n1762_001:0367c24_0": "二、明池樓華色莊嚴。",
    "T37n1762_001:0367c25_0": "「又，舍利弗！",
    "T37n1762_001:0367c25_1": "極樂國土有七寶池、八功德水充滿其中，池底純以金沙布地，四邊階道金銀、瑠璃、玻瓈合成，上有樓閣亦以金銀、瑠璃、玻瓈、硨磲、赤珠、瑪瑙而嚴飾之。",
    "T37n1762_001:0367c28_2": "池中蓮華大如車輪，青色青光、黃色黃光、赤色赤光、白色白光，微妙香潔。",
    "T37n1762_001:0368a01_0": "舍利弗！",
    "T37n1762_001:0368a01_1": "極樂國土成就如是功德莊嚴。」",
    "T37n1762_001:0368a01_2": "七寶池者，金銀等七寶所成之池，不同此方土石所成也。",
    "T37n1762_001:0368a03_3": "八功德者：一、澄淨；二、清冷；三、甘美；四、輕軟；五、潤澤；六、安和；七、除饑渴；八、長養諸根也。",
    "T37n1762_001:0368a05_4": "充滿其中者，不同此方或時枯竭或時汎濫也。",
    "T37n1762_001:0368a06_5": "池底純布金沙者，不同此方惟是污泥也。",
    "T37n1762_001:0368a07_6": "池邊階道四寶合成者，不同此方惟是磚石也。",
    "T37n1762_001:0368a08_7": "陛級名階，坦途名道，重屋名樓，岑樓名閣，亦以七寶嚴飾，不同此方惟是土木丹青也。",
    "T37n1762_001:0368a10_8": "蓮華大如車輪者，輪王金輪大四十里，且舉華之最小者言。",
    "T37n1762_001:0368a11_9": "若據《觀經》及《寶積．無量壽會》，則大小品類實不可量。",
    "T37n1762_001:0368a12_10": "青色名優鉢羅，黃色名拘勿頭，赤色名鉢頭摩，白色名芬陀利。",
    "T37n1762_001:0368a14_11": "色必有光，蓋由淨業所感，不同此方之華有色無光也。",
    "T37n1762_001:0368a15_12": "又極樂蓮華光色無量，此經亦略言耳。",
    "T37n1762_001:0368a16_13": "微妙香潔是略歎蓮華四德。",
    "T37n1762_001:0368a16_14": "結云成就如是功德莊嚴者，明上來所說種種莊嚴，皆是阿彌陀佛大願大行稱性功德之所成就，故能普遍莊嚴四種淨土，普攝十方三世一切凡聖令往生也。",
    "T37n1762_001:0368a21_0": "三、明天樂華雨莊嚴。",
    "T37n1762_001:0368a22_0": "「又，舍利弗！",
    "T37n1762_001:0368a22_1": "彼佛國土常作天樂，黃金為地，晝夜六時雨天曼陀羅華，其土眾生常以清旦，各以衣裓盛眾妙華，供養他方十萬億佛，即以食時還到本國飯食經行。",
    "T37n1762_001:0368a25_2": "舍利弗！",
    "T37n1762_001:0368a25_3": "極樂國土成就如是功德莊嚴。」",
    "T37n1762_001:0368a26_4": "諸天所作微妙樂音恒無間斷，故云常作天樂。",
    "T37n1762_001:0368a27_5": "七寶所嚴清淨地界體是黃金，故云黃金為地。",
    "T37n1762_001:0368a28_6": "初日分、後日分名晝三時，初夜分、中夜分、後夜分名夜三時，故云晝夜六時。",
    "T37n1762_001:0368b01_7": "然彼土佛及菩薩各有身光，眾生生者亦有身光，常明不闇，不假日月光明，安分晝夜？",
    "T37n1762_001:0368b03_8": "或以華開鳥鳴為晝，華合鳥棲為夜。",
    "T37n1762_001:0368b03_9": "或雖實無晝夜，且順此方常習假說晝夜耳。",
    "T37n1762_001:0368b04_10": "曼陀羅者，天華之名，此云適意亦云白華。",
    "T37n1762_001:0368b05_11": "從空而下故名為雨。",
    "T37n1762_001:0368b06_12": "眾生者，上自等覺下至凡夫。",
    "T37n1762_001:0368b06_13": "衣裓者，盛華之器。",
    "T37n1762_001:0368b07_14": "眾妙華者，即所雨天華，明其非止曼陀羅一種而已，應如《法華經》所明四華，以表住、行、向、地四因位也。",
    "T37n1762_001:0368b09_15": "供養他方佛者，即表真因會趨極果、果德無所不遍也。",
    "T37n1762_001:0368b10_16": "僅言十萬億者，且據極樂去此娑婆十萬億土，意顯得生極樂國已，欲還供釋迦彌勒皆不難耳。",
    "T37n1762_001:0368b13_17": "若據彌陀神力所加，則何遠不到哉？",
    "T37n1762_001:0368b13_18": "即以食時還到本國者，明其神足自在不假逾時也。",
    "T37n1762_001:0368b15_19": "飯食經行者，既云食時故云飯食，念食則食自至，不俟造作安排，食畢則鉢自去，不勞洗拭收舉，故但經行寶地任運進修而已。",
    "T37n1762_001:0368b17_20": "凡聖同居淨土其樂已自如此，況即於彼土又可橫超方便、實報、寂光，其樂又當何如！",
    "T37n1762_001:0368b20_0": "四、明法音莊嚴。",
    "T37n1762_001:0368b20_1": "又二：初、別明二種法音；二、結歎功德成就。",
    "T37n1762_001:0368b21_2": "初中二：初、化鳥音；二、風樹音。",
    "T37n1762_001:0368b22_0": "初又二：初、正明法利；二、徵釋伏疑，今初。",
    "T37n1762_001:0368b23_0": "「復次，舍利弗！",
    "T37n1762_001:0368b23_1": "彼國常有種種奇妙雜色之鳥，白鶴、孔雀、鸚鵡、舍利、迦陵頻伽、共命之鳥，是諸眾鳥晝夜六時，出和雅音，其音演暢五根、五力、七菩提分、八聖道分，如是等法。",
    "T37n1762_001:0368b26_2": "其土眾生聞是音已，皆悉念佛、念法、念僧。」",
    "T37n1762_001:0368b27_3": "種種奇妙雜色之鳥，言其多且美也。",
    "T37n1762_001:0368b28_4": "且寄此間所愛賞者，以言其似。",
    "T37n1762_001:0368b29_5": "舍利即鶖鷺，及白鶴、孔雀、鸚鵡四種，皆此地所有，人所共珍。",
    "T37n1762_001:0368c01_6": "迦陵頻伽此云妙音，未出[穀-禾+卵]時已有音聲超眾鳥故，此地所無。",
    "T37n1762_001:0368c02_7": "共命鳥，一身兩頭識別報同，亦此地所無。",
    "T37n1762_001:0368c03_8": "西土雪山等處有此二種，然皆不可比於極樂奇妙眾鳥，特言其似而已。",
    "T37n1762_001:0368c05_9": "言晝夜六時出和雅音，則知淨土亦不以鳥棲為夜，當知實無晝夜假說晝夜，良以蓮華化生之身本無昏睡不假夜臥故也。",
    "T37n1762_001:0368c08_10": "五根五力等者，三十七道品也。",
    "T37n1762_001:0368c08_11": "不言四念處、四正勤、四如意足者，文省略耳。",
    "T37n1762_001:0368c09_12": "三十七品通於四教。",
    "T37n1762_001:0368c10_13": "四念處者：一、身念處；二、受念處；三、心念處；四、法念處。",
    "T37n1762_001:0368c11_14": "四正勤者：一、已生惡法令斷；二、未生惡法不令生；三、未生善法令生；四、已生善法令增長。",
    "T37n1762_001:0368c13_15": "四如意足者：一、欲如意足；二、進如意足；三、心如意足；四、思惟如意足。",
    "T37n1762_001:0368c15_16": "五根者，信、進、念、定、慧也。",
    "T37n1762_001:0368c15_17": "信正道及助道法名信根；行正道及諸助道善法勤求不息名精進根；念正道及諸助道善法更無他念名念根；攝心在正道及諸助道善法中相應不散是名定根；為正道及諸助道善法觀於苦等四諦名慧根。",
    "T37n1762_001:0368c20_18": "五力者：信根增長，能破疑惑破諸邪信及破煩惱，名信力；精進根增長，破種種身心懈怠，成辦出世大事，名精進力；念根增長，破諸邪念，成就一切出世正念功德，是為念力；定根增長，能破亂想，發諸事理禪定，是為定力；慧根增長，能遮通別諸惑，發真無漏，是為慧力。",
    "T37n1762_001:0368c26_19": "七菩提分者亦名七覺分：一、智慧觀諸法時，善能簡別真偽，不謬取諸虛偽法，名擇法覺分；二、精進修諸道法時，善能覺了，不謬行於無益苦行，常勤心在真法中行，名精進覺分；三、若心得法喜，善能覺了此喜不依顛倒之法而生，歡喜住真法喜，名喜覺分；四、若斷除諸見煩惱之時，善能覺了除諸虛偽不損真正善根，名除覺分；五、若捨所見念著境時，善能覺了所捨之境虛偽不實永不追憶，名捨覺分；六、若發諸禪定之時，善能覺了諸禪虛假不生愛見妄想，名定覺分；七、若修出世道時，善能覺了常使定慧均平，或心沈沒當念用擇法、精進、喜三覺分以察起之，或心浮動當念用除、捨、定三覺分以攝持之，調和適中，名念覺分。",
    "T37n1762_001:0369a11_20": "八聖道分者亦名八正道分：一、修無漏行觀見四諦分明，名正見；二、以無漏心相應思惟動發覺知籌量，為令增長入大涅槃，名正思惟；三、以無漏慧除四邪命，攝諸口業住一切正語中，名正語；四、以無漏慧除身一切邪業，住清淨正身業中，名正業；五、以無漏慧通除三業中五種邪命，住清淨正命中，是為正命(五邪命者：一、為利養故詐現異相奇特；二、為利養故自說功德；三、為利養故占相吉凶為人說法；四、為利養故高聲現威令人敬畏；五、為利養故說所得供養以動人心)；六、以無漏慧相應勤精進修涅槃道，名正精進；七、以無漏慧相應念正道及助道法，名正念；八、以無漏慧相應入定，名正定。",
    "T37n1762_001:0369a23_21": "此等道品若依生滅四諦而修，即藏教道品；若依無生四諦而修，即通教道品；若依無量四諦而修，即別教道品；若依無作四諦而修，即圓教道品。",
    "T37n1762_001:0369a27_0": "藏道品名為半字法門，淨土濁輕似不必用，為小種先熟者或暫用之。",
    "T37n1762_001:0369a28_1": "通教道品名大乘初門，三乘共稟，同居淨土多應說之。",
    "T37n1762_001:0369a29_2": "別教道品名為獨菩薩法，同居、方便二種淨土亦多說之。",
    "T37n1762_001:0369b01_3": "圓教道品名為無上佛法，有利根者於四淨土應皆得聞也。",
    "T37n1762_001:0369b02_4": "結云如是等法者，等前念處、正勤、如意足等，餘一切四攝、六度、十力、無畏無量法門也。",
    "T37n1762_001:0369b04_5": "雖諸佛法三十七品收無不盡，而為機緣不等，或作種種開合名義不同。",
    "T37n1762_001:0369b06_0": "以要言之，隨所欲聞無不演暢，故能令聞者皆生念佛念法念僧之心，所念三寶亦有別相一體乃至四教義意之不同，如餘經論廣明。",
    "T37n1762_001:0369b10_0": "二、徵釋伏疑。",
    "T37n1762_001:0369b11_0": "「舍利弗！",
    "T37n1762_001:0369b11_1": "汝勿謂此鳥實是罪報所生。",
    "T37n1762_001:0369b11_2": "所以者何？",
    "T37n1762_001:0369b12_0": "彼佛國土無三惡道。",
    "T37n1762_001:0369b12_1": "舍利弗！",
    "T37n1762_001:0369b12_2": "其佛國土尚無惡道之名，何況有實？",
    "T37n1762_001:0369b13_3": "是諸眾鳥，皆是阿彌陀佛欲令法音宣流變化所作。」",
    "T37n1762_001:0369b14_4": "恐有疑曰：既是淨土，何有眾鳥？",
    "T37n1762_001:0369b15_5": "故今釋曰：非罪報所生，乃彌陀欲令法音宣流故變化作此諸鳥耳。",
    "T37n1762_001:0369b16_6": "問：「既云無惡道名，則白鶴、孔雀等獨非畜生道名耶？」",
    "T37n1762_001:0369b18_0": "答：「既非罪報所生，則一一名字皆詮如來究竟功德，所謂究竟白鶴、究竟孔雀等，無非性德美稱，豈更名惡道哉！」",
    "T37n1762_001:0369b20_1": "問：「佛欲法音宣流，隨所化現皆可，何必化作眾鳥？」",
    "T37n1762_001:0369b21_2": "答：「有四悉檀因緣：一者、凡情喜此諸鳥，順情而化之，令歡喜故；二者、鳥尚說法，令聞之生善故；三者、鳥能說法，不於眾鳥起下劣想，對治分別心故；四者、鳥即彌陀化作，不異彌陀法身，令悟法身平等，無所不具，亦無所不造故。」",
    "T37n1762_001:0369b27_0": "二、風樹音。",
    "T37n1762_001:0369b28_0": "「舍利弗！",
    "T37n1762_001:0369b28_1": "彼佛國土，微風吹動，諸寶行樹及寶羅網出微妙音，譬如百千種樂同時俱作。",
    "T37n1762_001:0369b29_2": "聞是音者，自然皆生念佛、念法、念僧之心。」",
    "T37n1762_001:0369c01_3": "眾鳥法音是化作有情聲，風樹法音是化作無情聲，情與無情同宣妙法，皆是阿彌陀佛願力所成、種智所現，皆是吾人淨業所感、唯識所變。",
    "T37n1762_001:0369c04_4": "佛心生心互為質影，如眾燈明各遍似一，全理成事、全事即理、全性起修、全修在性，讀者亦可深長思矣。",
    "T37n1762_001:0369c07_5": "奈何舍此淨土而別談唯心，淨土甘墮鼠即鳥空之誚也哉！",
    "T37n1762_001:0369c08_6": "初別明二種法音竟。",
    "T37n1762_001:0369c10_0": "二、結歎功德成就。",
    "T37n1762_001:0369c11_0": "「舍利弗！",
    "T37n1762_001:0369c11_1": "其佛國土成就如是功德莊嚴。」",
    "T37n1762_001:0369c11_2": "重重結歎，欲令聞者深信而不疑也。",
    "T37n1762_001:0369c12_3": "初、陳依報國土妙竟。",
    "T37n1762_001:0369c14_0": "二、陳正報主伴妙，二：初、明教主妙；二、明眷屬妙。",
    "T37n1762_001:0369c15_1": "初中二：初、總徵；二、別釋。",
    "T37n1762_001:0369c15_2": "今初。",
    "T37n1762_001:0369c16_0": "「舍利弗！",
    "T37n1762_001:0369c16_1": "於汝意云？",
    "T37n1762_001:0369c16_2": "何彼佛何故號阿彌陀？」",
    "T37n1762_001:0369c16_3": "二、別釋，二：初、約光明釋；二、約壽命釋。",
    "T37n1762_001:0369c17_4": "今初。",
    "T37n1762_001:0369c18_0": "「舍利弗！",
    "T37n1762_001:0369c18_1": "彼佛光明無量，照十方國無所障礙，是故號為阿彌陀。」",
    "T37n1762_001:0369c19_2": "心性寂而常照故為光明，今徹證心性無量之體，故光明無量也。",
    "T37n1762_001:0369c20_3": "十方三世諸佛皆悉徹證心性全體，皆悉照十方國無所障礙，皆可名無量光，而由因中願力不同，各隨因緣以立別名。",
    "T37n1762_001:0369c23_4": "今佛昔為法藏比丘，所發四十八願曾有光明恒照十方之願，故今果成如先所願也。",
    "T37n1762_001:0369c25_5": "法身光明竪窮橫遍故無量，報身光明稱真法性故無量，此則佛佛道同。",
    "T37n1762_001:0369c27_6": "若夫應身光明，則有或照一由旬者，或照十旬百旬千旬者，或照一世界者，或照十百千世界者，惟彌陀普照十方無量世界，故別名無量光。",
    "T37n1762_001:0370a01_7": "然三身不一不異，為令眾生得四益故強作此分別耳。",
    "T37n1762_001:0370a03_0": "二、約壽命釋，又二：初、正明主伴壽皆無量；二、兼示成道已經十劫。",
    "T37n1762_001:0370a04_1": "今初。",
    "T37n1762_001:0370a05_0": "「又，舍利弗！",
    "T37n1762_001:0370a05_1": "彼佛壽命及其人民無量無邊阿僧祇劫，故名阿彌陀。」",
    "T37n1762_001:0370a06_2": "猶云彼佛及其人民壽命皆無量無邊阿僧祇劫，蓋西域每用倒文故也。",
    "T37n1762_001:0370a08_3": "心性照而常寂故為壽命，今徹證心性無量之體，故壽命無量也。",
    "T37n1762_001:0370a09_4": "法身壽命無始無終故無量，報身壽命有始無終故無量。",
    "T37n1762_001:0370a10_5": "此亦佛佛道同，皆可名無量壽。",
    "T37n1762_001:0370a11_6": "應身則隨願隨機延促不等。",
    "T37n1762_001:0370a12_7": "今以法藏比丘四十八願曾有佛壽無量及人民壽命亦無量之願故，今果成亦如先願，別名無量壽也。",
    "T37n1762_001:0370a14_8": "此則實有限量，特以人天莫數，名無量耳。",
    "T37n1762_001:0370a15_9": "然三身既不一異，則應身亦可即是無量之無量矣。",
    "T37n1762_001:0370a16_10": "問：「佛壽無量可也，人民壽命胡得亦無量耶？」",
    "T37n1762_001:0370a17_11": "答：「佛本願力不思議故，信願持名功德不思議故，信願持名是正因緣，佛本願力是增上緣。」",
    "T37n1762_001:0370a20_0": "二、兼示成道已經十劫。",
    "T37n1762_001:0370a21_0": "「舍利弗！",
    "T37n1762_001:0370a21_1": "阿彌陀佛成佛已來於今十劫。」",
    "T37n1762_001:0370a21_2": "前文既明彌陀現在說法，此文又明未來壽命無量，故今更明過去成佛已經十劫也。",
    "T37n1762_001:0370a23_3": "然法身本無成與不成，不應論劫；報身因圓果滿名成，應身為物示生名成，皆可論劫。",
    "T37n1762_001:0370a25_4": "又法身因修德顯亦可論成論劫，報身別無新得，應身如月印川亦無成與不成，亦復不應論劫。",
    "T37n1762_001:0370a27_5": "然諸佛成道各有本迹，本地並不可測，且約西方極樂示成之迹則成佛十劫，即是三身一成一切成，亦是非成非不成而論成也。",
    "T37n1762_001:0370b01_6": "問：「《唯識論》云：過去未來皆非實有。",
    "T37n1762_001:0370b02_7": "今胡得云過去十劫、未來無量耶？」",
    "T37n1762_001:0370b03_8": "答：「過去未來非現非常，所以不可執為實有，亦復豈可執為定無？",
    "T37n1762_001:0370b04_9": "且現在一剎那法，唯識論中縱許有實體用，豈不言其無間即滅不容稍停，又何甞執為定實定常？",
    "T37n1762_001:0370b07_0": "須知對今現在故說過去成十劫，而過去已滅，寧別有十劫堆積何地猶未化耶！",
    "T37n1762_001:0370b08_1": "又復對今現在故說未來壽命無量，而未來未至，寧別有無量劫預貯何地漸次來耶！",
    "T37n1762_001:0370b10_2": "須知時劫無性，故三世當體全空，而無性原非斷滅，故時劫差別宛爾，雖復差別宛爾，並是現前一剎那中所現影子。",
    "T37n1762_001:0370b13_3": "故曰：十世古今始終不離於當念也。",
    "T37n1762_001:0370b14_4": "思之！」",
    "T37n1762_001:0370b14_5": "初、明教主妙竟。",
    "T37n1762_001:0370b15_0": "二、明眷屬妙，又二：初、聲聞菩薩妙；二、生者不退妙。",
    "T37n1762_001:0370b16_1": "今初。",
    "T37n1762_001:0370b17_0": "「又，舍利弗！",
    "T37n1762_001:0370b17_1": "彼佛有無量無邊聲聞弟子，皆阿羅漢，非是算數之所能知；諸菩薩眾亦復如是。",
    "T37n1762_001:0370b18_2": "舍利弗！",
    "T37n1762_001:0370b19_3": "彼佛國土成就如是功德莊嚴。」",
    "T37n1762_001:0370b19_4": "問：「《往生論》云：二乘種不生。",
    "T37n1762_001:0370b20_5": "何故彼佛仍有聲聞弟子？」",
    "T37n1762_001:0370b21_0": "答：「定性二乘不迴向菩提不發大願，則不得生；若先習小行臨終迴向發願，則便得生。",
    "T37n1762_001:0370b22_1": "雖得生已小習先熟，佛順其機為說小法彼尋證果，旋即向大，不終滯於小也。",
    "T37n1762_001:0370b24_2": "是故不同此土藏教聲聞，直俟法華開會方得入圓，應是通教聲聞，或是別教七住先斷見思，故名阿羅漢耳。",
    "T37n1762_001:0370b27_3": "蓋藏通二教不聞他方佛名，今既得聞彌陀名號信願往生，總屬別圓二教之所攝矣。」",
    "T37n1762_001:0370b29_0": "聲聞菩薩不可算數，並是彌陀因中大願大行所致，故云成就如是功德莊嚴。",
    "T37n1762_001:0370c02_0": "二、生者不退妙。",
    "T37n1762_001:0370c03_0": "「又，舍利弗！",
    "T37n1762_001:0370c03_1": "極樂國土眾生生者，皆是阿鞞跋致，其中多有一生補處，其數甚多，非是算數所能知之，但可以無量無邊阿僧祇說。」",
    "T37n1762_001:0370c05_2": "阿鞞跋致此云不退，而有三義：一、位不退，證入聖流不墮凡地故；二、行不退，恒欲度生不墮二乘地故；三、念不退，心心流入薩婆若故。",
    "T37n1762_001:0370c08_3": "若約此土，則藏初果、通見地、別七信、圓初信名位不退，通菩薩、別十行、圓十信名行不退，別初地、圓初住名念不退。",
    "T37n1762_001:0370c11_4": "今淨土中則雖五逆、十惡，十念成就帶業往生居下下品者，例皆得三不退，以淨土無退緣故。",
    "T37n1762_001:0370c13_5": "又一生淨土則皆壽命無量，任運進修直至一生補處，觀彼十方世界何處無佛何處機熟，便往示現成佛。",
    "T37n1762_001:0370c15_6": "故一生補處甚多，非是算數所能知也。",
    "T37n1762_001:0370c16_7": "初、廣陳彼土依正妙果以啟信竟。",
    "T37n1762_001:0370c18_0": "二、正勸眾生發願持名以成因，三：初、勸發願；二、勸立行；三、總結勸。",
    "T37n1762_001:0370c19_1": "今初。",
    "T37n1762_001:0370c20_0": "「舍利弗！",
    "T37n1762_001:0370c20_1": "眾生聞者，應當發願願生彼國。",
    "T37n1762_001:0370c20_2": "所以者何？",
    "T37n1762_001:0370c21_3": "得與如是諸上善人俱會一處。」",
    "T37n1762_001:0370c21_4": "前既舉彼土依正妙果以勸深信，今更勸聞而信者隨應發願以求往生，信願二種即是往生淨土之要領也。",
    "T37n1762_001:0370c24_5": "何者？",
    "T37n1762_001:0370c24_6": "若不聞有極樂依正之名，或復為說而不肯信，則不得名為聞。",
    "T37n1762_001:0370c25_7": "今既得聞，便屬別圓二教初機，故教之以發菩提願。",
    "T37n1762_001:0370c26_8": "蓋彼國雖通四土，然既在此娑婆三界之外，又非二乘所證偏空涅槃境界，故但肯發願求生，即屬別圓二教弘誓所攝，以既不求人天福報又不求聲聞緣覺，非是菩提大願而何！",
    "T37n1762_001:0371a01_9": "設使或求人天或求趨寂，則非生彼國之願矣。",
    "T37n1762_001:0371a03_0": "故此願生彼國之願從深信生，合此信願的為淨土指南，而下文執持名號乃為正行。",
    "T37n1762_001:0371a04_1": "若信願堅固，縱使臨終十念一念亦決得生。",
    "T37n1762_001:0371a05_2": "若無信願，縱使將此名號作个語頭，持至風吹不入雨打不濕如銀牆鐵壁一般，亦萬無一得生淨土之理，修淨業者不可不知也。",
    "T37n1762_001:0371a08_3": "所以者何下，徵釋應當發願往生之故。",
    "T37n1762_001:0371a09_4": "得與如是諸上善人俱會一處，指前文所說無數阿羅漢、無數諸菩薩乃至無數一生補處人也。",
    "T37n1762_001:0371a11_5": "苟無大信大願，何得與此諸上善人會一處哉？",
    "T37n1762_001:0371a13_0": "大本阿彌陀經亦以發菩提願為要，正與此同。",
    "T37n1762_001:0371a15_0": "二、勸立行。",
    "T37n1762_001:0371a16_0": "「舍利弗！",
    "T37n1762_001:0371a16_1": "不可以少善根、福德、因緣，得生彼國。",
    "T37n1762_001:0371a16_2": "舍利弗！",
    "T37n1762_001:0371a17_3": "若有善男子、善女人聞說阿彌陀佛，執持名號，若一日、若二日、若三日、若四日、若五日、若六日、若七日一心不亂，其人臨命終時，阿彌陀佛與諸聖眾現在其前，是人終時心不顛倒，即得往生阿彌陀佛極樂國土。」",
    "T37n1762_001:0371a21_4": "生淨土者，即得不退，又與諸上善人俱會一處，如此不可思議橫超法門，故非善根福德尠少者所能生也。",
    "T37n1762_001:0371a24_5": "菩提正道名為善根，即是親因；種種助道施戒禪等名為福德，即是助緣。",
    "T37n1762_001:0371a25_6": "聲聞獨覺菩提名少善根，人天有漏福業名少功德，皆不可生淨土，唯以信願執持名號，則一一聲中皆悉具多善根福德，縱令散心稱名善根福德亦不可量，況一心不亂哉！",
    "T37n1762_001:0371a29_7": "故使感應道交文成印壞，彌陀聖眾不來而來親承接引，行人心識不往而往托質寶蓮也。",
    "T37n1762_001:0371b02_8": "善男子、善女人者，不揀在家出家，不論貴賤老少，亦復不拘六趣四生，但得聞佛名者即是多劫善根成熟，即五逆十惡亦皆名善男女也。",
    "T37n1762_001:0371b05_9": "聞說阿彌陀佛即聞慧，執持名號即思慧，一心不亂即修慧。",
    "T37n1762_001:0371b07_10": "阿彌陀佛是萬德洪名，以名可德，罄無不盡，故即以執持名號而為正行，不必更涉觀想參究等行，至簡易至直捷也。",
    "T37n1762_001:0371b09_11": "聞而信、信而願乃肯執持，不信、不願與不聞等，雖亦得為遠因不名聞慧，執持則念念憶佛名號故是思慧。",
    "T37n1762_001:0371b12_12": "然有事持、理持。",
    "T37n1762_001:0371b12_13": "事持者，信有西方阿彌陀佛，而猶未達是心作佛、是心是佛，但以決志願求生故，如子憶母無時暫忘，名為事持。",
    "T37n1762_001:0371b15_14": "理持者，信彼西方阿彌陀佛是我心具、是我心造，即以自心所具所造洪名，而為繫心之境令不暫忘，名為理持。",
    "T37n1762_001:0371b17_15": "一日乃至七日者，剋期辨事也。",
    "T37n1762_001:0371b18_16": "利根一日即得不亂，鈍根七日方得不亂，中根或二三四五六日不定。",
    "T37n1762_001:0371b19_17": "又利根即能七日不亂，鈍根僅能一日不亂，中根或六五四三二日不定。",
    "T37n1762_001:0371b21_18": "持至一心不亂便成修慧也。",
    "T37n1762_001:0371b22_19": "一心亦有二種：謂不論事持、理持，持至伏除煩惱乃至見思先盡，皆名為事一心。",
    "T37n1762_001:0371b23_20": "又不論事持、理持，持至心開見本性佛，皆名為理一心。",
    "T37n1762_001:0371b25_21": "事一心則不為見思所亂，理一心則不為二邊所亂。",
    "T37n1762_001:0371b26_22": "不為見思所亂，故感變化身佛及諸聖眾現在其前，心不復起娑婆界中三有顛倒，即得往生同居、方便二種極樂世界。",
    "T37n1762_001:0371b29_0": "不為二邊所亂，故感受用身佛及諸聖眾現在其前，心不復起生死涅槃二見顛倒，即得往生實報、寂光二種極樂世界。",
    "T37n1762_001:0371c02_1": "當知執持名號雖復簡易直捷，仍復至頓至圓，以一念相應即一念佛，念念相應即念念佛，不勞觀想不必參究，當下圓明無餘無缺，上上根人終不能踰其閫，下下根人亦可臻其閾，可謂橫該八教、豎徹五時，所以徹底悲心無問自說，且深歎其難信也。",
    "T37n1762_001:0371c08_2": "問：「臨終佛現，寧保非魔？」",
    "T37n1762_001:0371c08_3": "答：「修心之人不作佛觀而佛忽現，非本所期，故名魔事；念佛見佛已是相應，況在臨終非致魔時，何須疑慮！」",
    "T37n1762_001:0371c11_4": "問：「七日不亂，約平時耶？",
    "T37n1762_001:0371c11_5": "約臨終耶？」",
    "T37n1762_001:0371c12_6": "答：「約平時也。」",
    "T37n1762_001:0371c12_7": "問：「若約平時，則假如有人，七日不亂之後，更復起惑造業，亦得生耶？」",
    "T37n1762_001:0371c13_8": "答：「若果得一心不亂之人，決無更復起惑造業之事。」",
    "T37n1762_001:0371c15_0": "問：「大本十念、寶王一念，約平時耶？",
    "T37n1762_001:0371c15_1": "約臨終耶？」",
    "T37n1762_001:0371c15_2": "答：「十念通於二時，若晨朝十念則屬平時，若十念得生則與《觀經》十聲稱名是同，但約臨命終時，一念則但約臨終時。」",
    "T37n1762_001:0371c18_3": "問：「既十念一念並皆得生，何故此經要須七日？」",
    "T37n1762_001:0371c19_4": "答：「若無平時七日工夫，安有臨終十念一念？",
    "T37n1762_001:0371c20_5": "縱令《觀經》所明下品下生五逆十惡之人現世不曾修行，竝是夙因成熟，故感臨終得遇善友聞便信願，如此等事萬中無一，豈可不預辨資糧乃僥倖於萬一哉！」",
    "T37n1762_001:0371c24_6": "問：「西方去此十萬億土，何得即生？」",
    "T37n1762_001:0371c25_0": "答：「十萬億土並不出我現前一念心性之外，以心性本無外故，又仗佛力接引，何難即生。」",
    "T37n1762_001:0371c27_0": "問：「既判信願屬慧行、持名屬行行，則執持名號應是助行，何名正行？",
    "T37n1762_001:0371c28_1": "何得一一聲中皆悉具多善根福德？」",
    "T37n1762_001:0371c29_2": "答：「依一心說信願行，非有先後亦非定三。",
    "T37n1762_001:0372a01_3": "蓋無願無行不名真信，無行無信不名真願，無信無願不名真行，今全由信願而持名號，故一一聲中信願行三皆悉圓具，所以名多善根福德因緣。",
    "T37n1762_001:0372a04_4": "《觀經》所謂稱佛名故於念念中除八十億劫生死之罪，此之謂也。",
    "T37n1762_001:0372a06_5": "若使善根福德不多，安能除罪如此之大。」",
    "T37n1762_001:0372a07_6": "問：「臨終念力猛切故能除多劫罪，平日至心稱名亦除罪否？」",
    "T37n1762_001:0372a08_7": "答：「譬如日出群闇自消，稱佛洪名萬罪自滅。」",
    "T37n1762_001:0372a09_8": "問：「散心稱名亦能除罪并往生否？」",
    "T37n1762_001:0372a10_9": "答：「亦必除罪，不定往生。",
    "T37n1762_001:0372a10_10": "必除罪者，名號功德真實不可思議故；不定往生，悠悠散善難敵無始積罪故。",
    "T37n1762_001:0372a12_11": "良由吾人無始劫來所造生死重罪，假使重罪有體相者，盡虛空界不能容受，故雖從生至死百年之中，一一晝夜彌陀十萬，一一聲中盡滅八十億劫生死重罪，然所滅罪猶如爪土，所未滅罪如大地土，惟能念至一心不亂，則如健人突圍而出，非復三軍所能制耳！」",
    "T37n1762_001:0372a18_12": "問：「既不定生，稱名何益？」",
    "T37n1762_001:0372a18_13": "答：「一稱佛名便為成佛種子，猶如金剛終不可壞。",
    "T37n1762_001:0372a20_0": "故佛世有一老人欲求出家，五百聖眾以道眼觀，皆謂從無善根，不肯剃度。",
    "T37n1762_001:0372a21_1": "後至佛所，佛即度之。",
    "T37n1762_001:0372a22_2": "弟子問佛因緣，佛言：『此人於無量劫前，入山採薪為虎所逼，上樹避之，虎復繞樹跑哮，以怖急故失聲稱南無佛。",
    "T37n1762_001:0372a24_3": "今此善根成熟，值我得道，非諸二乘道眼所能知也。』",
    "T37n1762_001:0372a25_4": "由此觀之，《法華．方便品》中所明，若於過去佛所，散亂稱名皆已成佛。",
    "T37n1762_001:0372a27_5": "豈不信哉！",
    "T37n1762_001:0372a27_6": "伏願若緇若素、若智若愚，於此簡易直捷無上圓頓法門，勿視為難而輒生退諉，勿視為易而漫不策勤，勿視為淺而妄致藐輕，勿視為深而弗敢承任。",
    "T37n1762_001:0372b02_7": "蓋所持之名號真實不可思議，能持之心性亦真實不可思議，持一聲則一聲不可思議，持十聲百聲乃至無量無數等聲，則聲聲皆悉不可思議故也。」",
    "T37n1762_001:0372b06_0": "二、總結勸。",
    "T37n1762_001:0372b07_0": "「舍利弗！",
    "T37n1762_001:0372b07_1": "我見是利，故說此言。",
    "T37n1762_001:0372b07_2": "若有眾生聞是說者，應當發願生彼國土。」",
    "T37n1762_001:0372b08_3": "佛眼所見究盡明了，以信願而執持名號，的確是多善根福德，以此善根福德因緣，的確能感佛及聖眾來迎，的確能生四種極樂世界，是為不可思議功德之利。",
    "T37n1762_001:0372b12_4": "故殷勤再勸發願往生，以願能導行故也。",
    "T37n1762_001:0372b13_5": "二、正宗分竟。",
    "T37n1762_001:0372b14_0": "三、流通分，信願行三，一經之要旨備矣。",
    "T37n1762_001:0372b14_1": "此無上法門甚深難信，故既無問自說以為發起，復引六方諸佛廣長舌相同為證明，以廣流通。",
    "T37n1762_001:0372b17_2": "若非流通之力，何能使妙法筌蹄不壅於來世，圓頓心要永傳於未聞也哉。",
    "T37n1762_001:0372b18_3": "文分為五：初、引六方諸佛稱讚勸信流通；二、重徵名解釋勸信流通；三、約已今當生勸願流通；四、引諸佛稱讚難事敦信流通；五、大眾歡喜信受流通。",
    "T37n1762_001:0372b23_0": "初中六：初、東方(至)六、上方。",
    "T37n1762_001:0372b23_1": "唐譯十方，當知文有詳略、義無增減也。",
    "T37n1762_001:0372b24_2": "今初。",
    "T37n1762_001:0372b25_0": "「舍利弗！",
    "T37n1762_001:0372b25_1": "如我今者讚歎阿彌陀佛不可思議功德之利。",
    "T37n1762_001:0372b26_2": "東方亦有阿閦鞞佛、須彌相佛、大須彌佛、須彌光佛、妙音佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0372c01_3": "承上正宗分中廣讚阿彌陀佛依正莊嚴，勸人信願持名徑登不退，此於出世大功德利之中尤為不可思議，故不惟我釋迦如來讚歎，舉凡六方諸佛無不異口同音讚歎也。",
    "T37n1762_001:0372c05_4": "言不可思議者，略有五意：一、橫超三界不俟斷惑故；二、即於西方橫具四土非由漸證故；三、但持名號不假禪觀諸方便故；四、一七為期不藉多劫多生多年月故；五、持一佛名即為諸佛護念不異持一切佛名故。",
    "T37n1762_001:0372c10_5": "阿閦鞞此云無動，餘皆可知。",
    "T37n1762_001:0372c10_6": "佛有無量德，應有無量名，隨機立名，或取因或取果、或性或相、或行願等，雖偏舉一隅，仍各具四悉，隨一一名顯所詮德，劫壽說之亦不可盡，但可意解而已。",
    "T37n1762_001:0372c14_7": "東方虛空不可盡故，世界亦不可盡。",
    "T37n1762_001:0372c15_8": "世界不可盡故，現住世間諸佛亦不可盡，略舉五名以等恒河沙數諸佛。",
    "T37n1762_001:0372c16_9": "如此諸佛各出廣長舌相說誠實言勸信此經，而眾生猶不生信，頑冥極矣。",
    "T37n1762_001:0372c18_10": "言廣長舌相者，尋常之人三世不妄語則舌能至鼻；藏頭果佛三大阿僧祇劫久不妄語，故舌薄而廣長出可覆面。",
    "T37n1762_001:0372c21_0": "今證大乘淨土妙門，所以遍覆三千大千世界，用表言必誠實決非虛謬也。",
    "T37n1762_001:0372c22_1": "此經正名「稱讚不可思議功德一切諸佛所護念經」，羅什法師順此方好略之機故，但譯云「佛說阿彌陀經」，玄奘法師取捨兩楹，故又譯云「稱讚淨土佛攝受經」，當知亦是文有詳略、義無增減。",
    "T37n1762_001:0372c27_0": "二、南方。",
    "T37n1762_001:0372c28_0": "「舍利弗！",
    "T37n1762_001:0372c28_1": "南方世界有日月燈佛、名聞光佛、大焰肩佛、須彌燈佛、無量精進佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0373a04_0": "三、西方。",
    "T37n1762_001:0373a05_0": "「舍利弗！",
    "T37n1762_001:0373a05_1": "西方世界有無量壽佛、無量相佛、無量幢佛、大光佛、大明佛、寶相佛、淨光佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0373a09_2": "問：「無量壽佛即是極樂世界阿彌陀佛否？」",
    "T37n1762_001:0373a10_3": "答：「即是亦可，不是亦可。",
    "T37n1762_001:0373a11_4": "即是亦可者，佛無我相，為度眾生不妨自讚，如釋迦亦自讚故。",
    "T37n1762_001:0373a12_5": "不是亦可者，十方同名諸佛無量，非止一佛名為無量壽故。」",
    "T37n1762_001:0373a14_0": "四、北方。",
    "T37n1762_001:0373a15_0": "「舍利弗！",
    "T37n1762_001:0373a15_1": "北方世界有焰肩佛、最勝音佛、難沮佛、日生佛、網明佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0373a20_0": "五、下方。",
    "T37n1762_001:0373a21_0": "「舍利弗！",
    "T37n1762_001:0373a21_1": "下方世界有師子佛、名聞佛、名光佛、達磨佛、法幢佛、持法佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0373a25_2": "下方者，此界水輪、金輪、風輪之下，復有下界非非想天等，乃至重重無盡不可說不可說也。",
    "T37n1762_001:0373a27_3": "達磨此云法，餘可知。",
    "T37n1762_001:0373a28_0": "六、上方。",
    "T37n1762_001:0373a29_0": "「舍利弗！",
    "T37n1762_001:0373a29_1": "上方世界有梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛，如是等恒河沙數諸佛，各於其國，出廣長舌相，遍覆三千大千世界，說誠實言：汝等眾生當信是稱讚不可思議功德，一切諸佛所護念經。」",
    "T37n1762_001:0373b05_2": "上方者，此界非非想天之上，復有上界風輪、銀輪及三界等，重重無盡不可說不可說也。",
    "T37n1762_001:0373b07_3": "問：「既六方各有諸佛，亦必各有淨土，何故偏讚西方？」",
    "T37n1762_001:0373b08_4": "答：「令初機易標心故，又彌陀本願勝故，又與此土眾生偏有緣故，又念彌陀一佛即為念無量佛，生西方一淨土即為遍生無量淨土故。",
    "T37n1762_001:0373b12_0": "若淺位人知西方勝於餘方，便可決志專求；若深位人知西方即攝十方、即具四土，亦不必捨西方而別求華藏。",
    "T37n1762_001:0373b14_1": "蓋若謂西方是權、華藏是實，西方則小、華藏則大者，全墮眾生遍計執情，以不達權實一體大小無性故也。」",
    "T37n1762_001:0373b16_2": "初、引六方諸佛稱讚勸信流通竟。",
    "T37n1762_001:0373b18_0": "二、重牒名解釋勸信流通。",
    "T37n1762_001:0373b19_0": "「舍利弗！",
    "T37n1762_001:0373b19_1": "於汝意云何？",
    "T37n1762_001:0373b19_2": "何故名為一切諸佛所護念經耶？",
    "T37n1762_001:0373b20_3": "舍利弗！",
    "T37n1762_001:0373b20_4": "若有善男子、善女人聞是經受持者及聞諸佛名者，是諸善男子、善女人皆為一切諸佛之所護念，皆得不退轉於阿耨多羅三藐三菩提。",
    "T37n1762_001:0373b23_5": "是故，舍利弗！",
    "T37n1762_001:0373b23_6": "汝等皆當信受我語及諸佛所說。」",
    "T37n1762_001:0373b24_7": "阿耨多羅此云無上，三藐三菩提此云正等正覺，即大乘果覺也。",
    "T37n1762_001:0373b25_8": "此大乘經獨詮簡易直捷圓頓心要，又諸佛名字竝詮無上圓滿究竟萬德，故聞經受持及聞諸佛名者，皆為諸佛所護念，皆得不退大菩提也。",
    "T37n1762_001:0373b29_9": "問：「聞經受持護念不退可矣，但聞佛名豈亦得護念不退耶？」",
    "T37n1762_001:0373c01_10": "答：「此義有局有通。",
    "T37n1762_001:0373c01_11": "所言局者，如《占察經》云：若雜亂垢心，雖復稱誦我之名字，而不名為聞，以不能生決定信解，但獲世間善報，不得廣大深妙利益。",
    "T37n1762_001:0373c04_12": "若到一行三昧，則成廣大微妙行心，名得相似無生法忍，乃為得聞十方佛名。",
    "T37n1762_001:0373c06_13": "此亦應爾，故須聞是經已受持此經所示執持名號之法，持至一心不亂方得聞諸佛名，方為一切諸佛所護念也。",
    "T37n1762_001:0373c09_14": "所言通者，諸佛慈悲不可思議，名號功德亦不思議，故一聞佛名，不論有心無心、若信若謗，皆成緣種。",
    "T37n1762_001:0373c11_15": "譬如入栴檀林，若拜若打皆染香氣，況佛度眾生不簡怨親恒無疲倦，苟聞佛名佛必護念，又何疑焉？",
    "T37n1762_001:0373c13_16": "然據《金剛般若》三論皆云：根熟菩薩方為佛所護念，准位須在別地圓住，蓋是惟約自力，故必入同生性乃可護念。",
    "T37n1762_001:0373c16_17": "今仗他力，故相似位即蒙護念，即能圓得三種不退。",
    "T37n1762_001:0373c17_18": "下至一聞佛名，亦於同體法性有資發力，亦得遠因終不退也。",
    "T37n1762_001:0373c18_19": "聞名功德如此之大，釋迦及六方佛同所宣說可不信乎。」",
    "T37n1762_001:0373c21_0": "三、約已今當生勸願流通。",
    "T37n1762_001:0373c22_0": "「舍利弗！",
    "T37n1762_001:0373c22_1": "若有人已發願、今發願、當發願，欲生阿彌陀佛國者，是諸人等皆得不退轉於阿耨多羅三藐三菩提，於彼國土若已生、若今生、若當生。",
    "T37n1762_001:0373c25_2": "是故，舍利弗！",
    "T37n1762_001:0373c25_3": "諸善男子、善女人，若有信者，應當發願生彼國土。」",
    "T37n1762_001:0373c26_4": "已發願者即已生，今發願者即今生，當發願者即當生，正顯依信所發之願，願無虛發必剋果也。",
    "T37n1762_001:0373c28_5": "非信則不能發願，雖信而不發願亦不能生，故殷勤再勸發願。",
    "T37n1762_001:0374a01_6": "願者信之券，而行之樞尤為要務，舉願則信行在其中矣。",
    "T37n1762_001:0374a02_7": "問：「今發願者但可當生，何得云若今生？」",
    "T37n1762_001:0374a03_8": "答：「此亦二義：一、通約一期名今，則現生發願持名，臨終決定得生淨土，是今發願即今生也；二、局約剎那名今，則一念相應一念生，念念相應念念生，妙因妙果不離一心，如秤兩頭低昂時等，何俟娑婆報盡方育寶池？",
    "T37n1762_001:0374a08_9": "只今信願持名，便非娑婆界內人矣。",
    "T37n1762_001:0374a08_10": "極圓極頓、難議難思，惟有大智方能諦信。」",
    "T37n1762_001:0374a10_0": "四、引諸佛稱讚難事敦信流通。",
    "T37n1762_001:0374a10_1": "又二：初。",
    "T37n1762_001:0374a10_2": "引諸佛同讚；二、自結歎難信。",
    "T37n1762_001:0374a11_3": "今初。",
    "T37n1762_001:0374a12_0": "「舍利弗！",
    "T37n1762_001:0374a12_1": "如我今者稱讚諸佛不可思議功德，彼諸佛等亦稱讚我不可思議功德，而作是言：釋迦牟尼佛能為甚難希有之事，能於娑婆國土五濁惡世劫濁、見濁、煩惱濁、眾生濁、命濁中得阿耨多羅三藐三菩提，為諸眾生說是一切世間難信之法。」",
    "T37n1762_001:0374a17_2": "諸佛功德智慧雖皆平等，而施化則有難易。",
    "T37n1762_001:0374a18_3": "於淨土成菩提易，於濁世成菩提難；為淨土眾生說法易，為濁世眾生說法難；為濁世眾生說漸法猶易，說頓法尤難；為濁世眾生說餘頓法猶易，說此淨土橫超頓法尤難；為濁世眾生說淨土橫超頓修頓證妙觀已自不易，說此無藉劬勞修證，但持名號徑登不退，奇特勝妙超出思議第一方便，更為難中之難。",
    "T37n1762_001:0374a25_4": "以是一切九法界世間所難信故，所以名為甚難希有之事。",
    "T37n1762_001:0374a26_5": "而十方一切諸佛，無一不稱揚讚歎推我釋迦偏為勇猛也。",
    "T37n1762_001:0374a28_6": "劫濁者，濁法聚會之時。",
    "T37n1762_001:0374a28_7": "見濁者，五利使邪見增盛，所謂身見、邊見、見取、戒取及諸邪見，昏昧汩沒故名為濁。",
    "T37n1762_001:0374b01_8": "煩惱濁者，五鈍使煩惑增盛，所謂貪、瞋、癡、慢、疑，煩動惱亂故名為濁。",
    "T37n1762_001:0374b03_0": "眾生濁者，見煩惱所感麁弊五陰和合假名眾生，色心竝皆陋劣故名濁。",
    "T37n1762_001:0374b04_1": "命濁者因果竝劣壽命短促，乃至不滿百歲故名濁。",
    "T37n1762_001:0374b06_0": "二、自結歎難信。",
    "T37n1762_001:0374b07_0": "「舍利弗！",
    "T37n1762_001:0374b07_1": "當知我於五濁惡世行此難事，得阿耨多羅三藐三菩提，為一切世間說此難信之法是為甚難。」",
    "T37n1762_001:0374b09_2": "信願持名萬修萬去，永離五濁圓淨四土，如此妙法真實難信，故不惟諸佛稱讚，即自亦歎其甚難。",
    "T37n1762_001:0374b11_3": "設非大悲弘誓塵劫熏心，何能行此難事也哉？",
    "T37n1762_001:0374b12_4": "此而不信，辜負慈尊甚矣。",
    "T37n1762_001:0374b13_5": "四、敦信流通竟。",
    "T37n1762_001:0374b14_0": "五、大眾歡喜信受流通。",
    "T37n1762_001:0374b15_0": "「佛說此經已，舍利弗及諸比丘，一切世間天、人、阿修羅等，聞佛所說，歡喜信受，作禮而去。」",
    "T37n1762_001:0374b16_1": "法門不可思議難信難知，故無一人能發問者；佛智鑒機知機已熟，故無問自說令得四益。",
    "T37n1762_001:0374b19_0": "既得聞已，如時雨化，故歡喜信受也。",
    "T37n1762_001:0374b19_1": "身心怡悅名為歡喜，毫無疑惑名之為信，領持不忘名之為受，感大恩德投身歸命名為作禮，依教修一往不退名為而去。",
    "T37n1762_001:0374b23_0": "佛說阿彌陀經要解",
    "T37n1762_001:0374b24_0": "跋語",
    "T37n1762_001:0374b25_0": "經云：「末法之中億億人修行，罕有一得道者，惟依念佛得度。」",
    "T37n1762_001:0374b26_1": "嗚呼今正是其時矣！",
    "T37n1762_001:0374b26_2": "捨此不可思議法門，其何能淑旭於初出家時，亦以宗乘自負藐視教典，妄謂持名法門不過曲為中下，後因大病發意西歸，嗣復研求《妙宗》《圓中》二鈔及雲棲疏鈔等書，始知念佛三昧實稱無上寶王，方肯死心執持名號，萬牛莫能挽也。",
    "T37n1762_001:0374c03_3": "適吾友去病大士久事淨業，欲令此經大旨辭不繁而即炳著，命余述此要解；余正欲普與法界有情同生極樂，理不可却。",
    "T37n1762_001:0374c05_4": "舉筆於丁亥年九月二十有七，脫[葶-丁+呆]於十月初五，凡九日而告成。",
    "T37n1762_001:0374c07_5": "所願一句一字咸作資糧，一見一聞同階不退，或信或疑皆植道種，或讚或謗等歸解脫。",
    "T37n1762_001:0374c09_6": "仰惟諸佛菩薩攝受證明，同學友人隨喜加被。",
    "T37n1762_001:0374c10_7": "西有道人蕅益智旭閣筆故跋，時年四十有九。",
    "T37n1762_001:0374c12_0": "刻彌陀要解後序",
    "T37n1762_001:0374c13_0": "經云：「三界唯心，萬法唯識。」",
    "T37n1762_001:0374c13_1": "古人云：念自性彌陀生唯心淨土。",
    "T37n1762_001:0374c14_2": "合而觀之，則是心作佛、是心是佛，心外無佛、佛外無心之義明矣！",
    "T37n1762_001:0374c15_3": "後人不達，捨西方極樂而別言唯心淨土，捨萬德慈尊而別言自性彌陀，不幾心外有佛、佛外有心耶！",
    "T37n1762_001:0374c18_4": "吾蕅益師深悟心性無外之體，故若宗若教若性若相一以貫之，既著《梵網合註》《佛頂玄文》《唯識心要》《大乘止觀釋要》等書闡明權實妙理，復為正知拈此《彌陀要解》，一展讀時便覺信願持名人可自操其券，誠所謂直捷痛快言簡意周者也。",
    "T37n1762_001:0374c23_5": "蓋末世弘法大士各有專門，鮮克兼通性相，惟蕅師先從心源薦徹，所以性相宗教無不游刃而解，了知心佛眾生三無差別，百界千如心具心造，舉凡淨土依正無非自心所變相分，故於四土橫竪之致如指諸掌，然此特法海一滴耳！",
    "T37n1762_001:0374c28_6": "若欲盡蕅師涯底，當遍覽《合註》《玄文》《心要》等大部著述，又進求於未舉筆前，庶不認指而迷月矣。",
    "T37n1762_001:0375a01_7": "古吳淨業弟子正知識。",
    "T37n1762_001:0375a03_0": "弟子沈純社，願以此刊施功德，上薦先考恰所府君諱自郇，先妣孺人潘氏，先室孺人陳氏，亡妾彭氏，亡女祺官，同生淨土，永不退轉，并祈保孫男孚尹、念溫，曾孫式棠、肇嘉、端賜等，歸依三寶，世修福慧。",
    "T37n1762_001:0375a07_1": "伏惟我佛慈悲護念。"
}