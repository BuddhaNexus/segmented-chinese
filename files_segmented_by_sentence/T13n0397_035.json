{
    "T13n0397_035:0239a05_0": "大方等大集經卷第三十五",
    "T13n0397_035:0239a07_0": "隋天竺三藏那連提耶舍譯",
    "T13n0397_035:0239a08_0": "日藏分陀羅尼品第二之一",
    "T13n0397_035:0239a09_0": "爾時，世尊共頻婆娑羅王說是法時，東方過無量無邊恒河沙等諸佛國土，有佛世界名無盡德，佛號瞻波迦華色如來、應供、正遍知、明行足、善逝、世間解、無上士、調御丈夫、天人師、佛、世尊，於今現在，常說妙法教化眾生。",
    "T13n0397_035:0239a13_1": "彼有菩薩名日行藏，仰觀虛空見有無量無邊阿僧祇菩薩摩訶薩眾從東方來往趣西方，復見西方有大光明，是等菩薩尋光而去。",
    "T13n0397_035:0239a16_2": "爾時，日行藏菩薩見此事已，即從坐起頂禮佛足，恭敬合掌白佛言：「世尊！",
    "T13n0397_035:0239a18_3": "我見空中無量無邊恒河沙等諸菩薩眾，從東方來往向西方；復見西方有大光明。",
    "T13n0397_035:0239a20_4": "以何因緣有此大光，諸菩薩等尋光而去？」",
    "T13n0397_035:0239a21_5": "爾時，瞻波迦花色佛告日行藏菩薩言：「善男子！",
    "T13n0397_035:0239a22_6": "西方過無量無邊恒河沙等諸佛世界，彼有世界名娑婆，具足五濁。",
    "T13n0397_035:0239a24_0": "其國有佛，名釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T13n0397_035:0239a26_1": "於彼世界召集大眾，以方便力廣說三乘，論議法門教化眾生，為令法母久住故，為令三寶不斷絕故，為令法行常住故，為令魔王失勢力故，為建立法幢故，為令正法久住故，以是因緣諸菩薩等集彼世界。",
    "T13n0397_035:0239b01_2": "「十方諸佛已於彼處說寶幢陀羅尼竟，各還本土。",
    "T13n0397_035:0239b02_3": "今釋迦牟尼佛復於彼界為諸菩薩摩訶薩大阿羅漢一切大眾，演說三乘、四無礙智、四梵天行及四攝法。",
    "T13n0397_035:0239b05_4": "娑婆世界地及虛空大眾充滿，咸皆渴仰樂聞佛說。",
    "T13n0397_035:0239b06_5": "何以故？",
    "T13n0397_035:0239b06_6": "彼佛如來所說妙法猶如甘露，一切聽者心無厭足；又以彼佛本願因緣，十方佛剎諸菩薩眾皆集其土。",
    "T13n0397_035:0239b09_0": "彼諸菩薩或有百劫修行者，乃至一生補處者，有於十八不共法中自能修習不由他悟者，有得自在無礙智慧方便具足者，是諸菩薩既集彼已一切皆坐，以自善根方便力故入於三昧，入三昧已身放光明。",
    "T13n0397_035:0239b13_1": "「有菩薩光如一燈者，有如山上烽火者，有如一日十日百日千日光者，有如無量千萬日光明者，以彼菩薩力故，於大集所遍覆三千大千世界，為欲令彼娑婆世界福德莊嚴，四大滋味地轉增勝，眾生受用增益身力，得四念處得大精進，遠離慳貪能行布施，如淨佛剎諸眾生等。",
    "T13n0397_035:0239b20_0": "以是因緣諸菩薩眾各各端坐，以自善根力入諸三昧放大光明。",
    "T13n0397_035:0239b21_1": "「復有十方諸佛剎中菩薩摩訶薩未來集者，從禪定起見大光明，亦欲往詣娑婆世界，見釋迦牟尼佛及大集眾，恭敬禮拜聽受妙法。",
    "T13n0397_035:0239b24_2": "欲聞日藏法行、壞龍境界焰品、一切眾生惡業盡陀羅尼故。",
    "T13n0397_035:0239b25_3": "諸菩薩等欲集彼處，以自善根力入種種三昧，汝今亦可從禪定起詣彼世界。",
    "T13n0397_035:0239b27_4": "「善男子！",
    "T13n0397_035:0239b27_5": "彼佛世界諸眾生等，有種種惡多諸渴愛，為諸煩惱之所繫縛，猶如廁猪樂處不淨。",
    "T13n0397_035:0239b29_6": "諸女人等身體醜陋自謂端正，猶如醉人不自覺知，種種臭穢自言清淨，兩舌惡口遠離實語，常樂婬欲行非梵行，實大愚癡現智慧相。",
    "T13n0397_035:0239c03_7": "心大慳貪現能施相，心懷諂曲虛幻不實現質直相，於他善事心生妬忌，口言讚美心懷瞋嫉現慈忍相，常樂破壞現和合相，邪見偏多現正見相。",
    "T13n0397_035:0239c07_0": "彼土眾生有得禪定獲身通者，或有具足得五通者，或有久修四禪定者，如是智慧丈夫為諸女人之所惑亂，心隨染著為欲所使猶如僮僕，於一念頃退失是等諸妙功德，當墮惡道，以諸女人惡因緣故得如是罪。",
    "T13n0397_035:0239c11_1": "「善男子！",
    "T13n0397_035:0239c12_0": "彼佛世界有如是等種種諸惡，汝今頗能往彼國不？",
    "T13n0397_035:0239c13_1": "我欲與欲。",
    "T13n0397_035:0239c13_2": "「善男子！",
    "T13n0397_035:0239c13_3": "彼釋迦牟尼佛說日藏法行、壞龍境界焰品、盡一切眾生惡業陀羅尼，我今說欲，所謂四諦順忍陀羅尼，汝可持去。",
    "T13n0397_035:0239c16_4": "此陀羅尼有大勢力有大利益，能除一切欲貪色無色貪，能除我慢大慢增上慢，能除一切不淨資生，能除一切惡貪種種戲笑及諸歌舞無利益事，能盡一切我見、一切邊見、一切疑、一切戒取、一切常見、一切斷見、一切眾生見、一切障礙見、一切逋沙見、一切富伽羅見、一切作者見、一切受者見、一切色見、一切聲見、一切香味觸見、一切四大見、一切生見、一切滅見、一切法見。",
    "T13n0397_035:0239c24_5": "「此四諦順忍，能如實知色陰乃至識陰，能知十二入十八界，知已能捨。",
    "T13n0397_035:0239c26_6": "此陀羅尼能照諸法，悉能現見諸涅槃道。",
    "T13n0397_035:0239c27_7": "何以故？",
    "T13n0397_035:0239c27_8": "彼界眾生甚大愚癡如生盲人。",
    "T13n0397_035:0239c28_9": "此四諦順忍一切法常住藏不可思議法門，能斷一切惡見，能得一切自在，能破魔王境界及魔伴黨，能破魔事及他境界，悉能降伏一切外道，能怖一切諸惡毒龍，能令一切諸天歡喜，能令善夜叉皆得安隱，能怖諸惡阿修羅迦樓羅，能令緊那羅心生歡喜，能令摩睺羅伽生大怖畏，能令剎利生大信心，能攝婆羅門令住佛法，能令毘舍生大信心，能令首陀羅生歡喜心，能斷一切婦人貪欲。",
    "T13n0397_035:0240a07_10": "令多聞人生大歡喜，令坐禪人心得安隱，能却一切種種惡事及諸鬪諍，能除飢饉及夭橫死，能除外賊惡風惡雨惡獸瀑水非時寒熱枯澁苦辛惡草等物，能令法母常住不斷，能建三寶。",
    "T13n0397_035:0240a12_11": "佛法欲滅生大怖畏能令不滅，怖畏眾生能施無畏，能生盡智覺無生智，能破一切無明闇障，能除一切生死苦擔。」",
    "T13n0397_035:0240a14_12": "爾時，世尊即說呪曰：「[口*寫]絰咃(一)　婆裔婆野波履婆隷(二)　婆醯婆訶波履婆隷(三)　必利洟(他地反)仳必利洟(他地反)鼻波履婆隷(四)　阿捭阿跛波履婆隷(五)　低誓低[禾*土]波履波隷(六)　末隷末邏波履婆隸(七)　却偈(其隸反)却伽(其箇反)波履婆隷(八)　阿盧翅阿盧迦(其可反)波履波隷(九)　薩他迷(芒閉反)薩他麼波履婆隷(十)　曷羅誓曷羅(釐可反)[禾*土]波履婆隷(十一)　徙隷徙邏波履婆隷(十二)　伽迷伽麼波履婆隷(十三)　阿蒱婆阿蒱婆波履波隷(十四)　羅麼羅羅麼(十五)　羅謎(芒閉反)羅麼(十六)　曷羅剆(勒可反)曷羅邏(十七)　何囉羅何囉羅麼(十八)　髀踏[(口*皮)/女](蒱麼反)攘娜復[多*頁](登我反)(十九)　伽邏彌復[多*頁](登我反)(二十)　揭邏磨波履婆隷(二十一)　斫蒭揭邏醯斫芻揭邏訶波履婆隷(二十二)　輸嚧呾囉揭邏醯輸嚧呾囉揭邏訶波履婆隷(二十三)　伽羅娜揭邏醯伽羅娜揭邏訶波履婆隷(二十四)　什婆揭邏醯什婆揭邏訶波履婆隷(二十五)　迦(居佉反)耶揭邏醯迦耶揭邏訶波履婆隷(二十六)　麼娜揭羅醯麼那揭邏訶波履婆隷(二十七)　馺跛曷利捨揭邏醯馺跛曷利捨揭邏訶波履婆隷(二十八)　鞞[多*頁]娜揭邏醯鞞[多*頁]娜揭邏訶波履婆隷(二十九)　怛履瑟那揭邏醯怛履瑟那揭邏訶波履婆隷(三十)　憂波陀那揭邏醯憂波陀那揭邏訶波履婆隷(三十一)　婆[(口*皮)/女]揭邏醯婆[(口*皮)/女]揭邏訶波履婆隷(三十二)　闍帝揭邏醯闍帝揭邏訶波履婆隷(三十三)　[禾*土]囉摩囉娜揭邏醯[禾*土]囉摩囉娜揭邏訶波履婆隷(三十四)　獨佉珊多跛揭邏醯獨佉珊多跛揭邏訶波履婆隷(三十五)　阿囉波邏蹹陛[禾*土]揭邏醯阿囉波囉蹹陛[禾*土]揭邏訶波履婆隷(三十六)　阿跋[多*頁]鞞婆[多*頁]寫(三十七)　阿跋囉摸跛麼娑卸(思夜反)鞞也(三十八)　毘尼跋阿利(三十九)　彌也曷囉捨(四十)　薩鞞伽羯帝莎波訶(四十一)「善男子！",
    "T13n0397_035:0240b18_13": "此日藏法行、壞龍境界焰品、盡一切眾生惡業陀羅尼欲四諦順忍，汝可持往娑婆世界，問訊釋迦牟尼佛，作如是言：『東方過無量恒河沙佛剎，彼有世界名無盡德，佛號瞻波迦華色多陀阿伽度、阿羅訶、三藐三佛陀，今現在說法。",
    "T13n0397_035:0240b23_14": "彼佛如來令我送欲并問訊釋迦牟尼佛，少病、少惱、氣力安樂，及諸弟子悉安隱不？",
    "T13n0397_035:0240b25_15": "聞佛說法如教行不？』",
    "T13n0397_035:0240b25_16": "「彼釋迦牟尼佛已能破壞一切魔王境界、一切龍王境界，獨超眾聖轉妙法輪。",
    "T13n0397_035:0240b27_17": "但彼五濁諸惡眾生障礙未盡，為是等故，我今說此日藏法行、壞龍境界焰品、一切眾生惡業盡陀羅尼欲，此四諦順忍陀羅尼有大威德，若有人能受持讀誦，得大勢力。」",
    "T13n0397_035:0240c02_18": "爾時，日行藏菩薩摩訶薩作如是言：「我已受持此陀羅尼得大勢力，能向彼國具足宣說，但彼世界有諸惡事我甚怖畏。",
    "T13n0397_035:0240c04_19": "何以故？",
    "T13n0397_035:0240c05_20": "我向親聞佛口所說。",
    "T13n0397_035:0240c05_21": "彼土眾生多諸貪欲如生盲人，諸女人等多諸姦諂誑惑於人，實不端正自言端正，實大愚痴現智慧相，能令眾生迷沒貪著，乃至久修禪定得五神通，諸智慧人於一念頃，為諸女人之所惑亂，退失是等神通智慧一切善根，墮大地獄。",
    "T13n0397_035:0240c10_22": "彼諸眾生有如是事故我怖畏。」",
    "T13n0397_035:0240c11_23": "時瞻波迦花色佛聞此語已，告日行藏菩薩言：「善男子！",
    "T13n0397_035:0240c12_24": "汝今不為自身得力自身安樂，當為利益一切眾生故往彼宣說。」",
    "T13n0397_035:0240c15_0": "爾時，瞻波迦花色佛告日行藏菩薩言：「善男子！",
    "T13n0397_035:0240c16_1": "彼娑婆世界釋迦牟尼佛大集眾中，有一優婆塞名毘摩羅詰，是汝身不？」",
    "T13n0397_035:0240c17_2": "時日行藏菩薩默然不答。",
    "T13n0397_035:0240c18_3": "爾時，世尊復更問言：「善男子！",
    "T13n0397_035:0240c18_4": "何故默然？」",
    "T13n0397_035:0240c19_5": "如是三問，然後乃答，作如是言：「如是，如是。",
    "T13n0397_035:0240c20_6": "我於彼剎為欲教化諸眾生，故名毘摩羅詰；彼諸眾生皆謂：我是優婆塞毘摩羅詰。",
    "T13n0397_035:0240c22_0": "世尊！",
    "T13n0397_035:0240c22_1": "我於無量阿僧祇諸佛剎中，為化眾生作種種身，或於餘剎作梵王身，或作帝釋，或作炎摩、兜率、化樂、他化自在天王等身。",
    "T13n0397_035:0240c24_2": "復於餘剎，或作龍王、阿修羅王、迦樓羅王、緊那羅王、摩睺羅王如是等身。",
    "T13n0397_035:0240c26_3": "復於餘剎，或作聲聞辟支佛身，或作人王、剎利等身、婆羅門身、長者身、女人身、童男身、童女身。",
    "T13n0397_035:0240c28_4": "復於餘剎，或作畜生身、餓鬼身、地獄身。",
    "T13n0397_035:0240c29_5": "「世尊！",
    "T13n0397_035:0240c29_6": "於此剎中有八十百千諸菩薩等，同修禪定行住坐臥未曾捨離，是等菩薩見我欲往娑婆世界皆樂隨從，欲見釋迦牟尼佛及大集眾，禮拜供養并欲聽法。",
    "T13n0397_035:0241a04_7": "而諸菩薩有初行者其心未定，而彼世界多諸惡事，是等菩薩或生貪染，恐於彼處近惡知識心生顛倒，我甚怖畏。」",
    "T13n0397_035:0241a06_8": "爾時，瞻波迦華色佛告日行藏菩薩言：「善男子！",
    "T13n0397_035:0241a07_9": "勿怖勿畏，今為汝等一切菩薩說離受不共行，法無相處行，調伏地行，解脫之行，到有海岸行，三寶性久住不盡行，大慈大悲行，一切智解脫行，壞四種魔降外道行，盡智無生智行，盡一切作業一切壽命陰行。",
    "T13n0397_035:0241a12_10": "「善男子！",
    "T13n0397_035:0241a12_11": "今為汝說日眼蓮華陀羅尼，此陀羅尼能令眾生厭離生死三有牢獄，得無相三昧解脫門蘇息處，得無相三摩跋提，捨最後一念身智而入涅槃。",
    "T13n0397_035:0241a16_12": "「善男子！",
    "T13n0397_035:0241a16_13": "若有人能一心聽受此日眼蓮華陀羅尼，是人所有一切貪欲及諸煩惱皆悉微薄，捨身之後七返生天得宿命智，不為欲染而得聖道，一切諸天皆樂供養，天上壽盡復得七返生於人中，雖處欲界不為欲染，即於人中得成聖果，常為一切禮拜供養。",
    "T13n0397_035:0241a21_14": "「善男子！",
    "T13n0397_035:0241a22_15": "若有得聞此陀羅尼，乃至七遍一心善聽者，此人命終七返生天，獲得五通為諸天師，一切諸天皆悉禮拜恭敬供養，天上壽盡七返生人，得五神通為人中聖師，一切天、龍、夜叉、乾闥婆、阿修羅等皆悉供養。",
    "T13n0397_035:0241a26_16": "「善男子！",
    "T13n0397_035:0241a27_17": "若有人能於天眾中，七遍宣說此蓮華陀羅尼，一切諸天及天女等能一心聽，皆離五欲樂修禪定。",
    "T13n0397_035:0241a29_18": "若有人能於國王所，或剎利、婆羅門、毘舍、首陀等眾中，七遍宣說此陀羅尼，如是等眾能善聽者即得出家。",
    "T13n0397_035:0241b02_19": "若有女人得聞此呪一心善聽，七日七夜不念餘事專心誦持，捨此身已得轉女身，隨所生處能薄貪等一切煩惱，於阿耨多羅三藐三菩提無有退轉，乃至得證大般涅槃，終不更受女人之身，除化眾生自願受身。",
    "T13n0397_035:0241b07_20": "「善男子！",
    "T13n0397_035:0241b07_21": "若有誦此蓮華陀羅尼七遍，呪諸藥草用塗鼓貝，若打、若吹，隨其音聲所至之處，一切呪咀、一切厭蠱、一切毒藥、一切符書、一切諂縛婬欲煩惱不能為害。",
    "T13n0397_035:0241b11_22": "「善男子！",
    "T13n0397_035:0241b11_23": "我今說此大力日眼蓮華陀羅尼。」",
    "T13n0397_035:0241b12_24": "即說呪曰：「多絰他(一)　徙陀麼帝(二)　毘盧迦(基我反)麼帝(三)　㖶隸(四)　羈(居離反)[多*頁](丁可反)矣利師(五)　漚制(六)　蘇樓漚制(七)　佛地(徒紙反)毘佛地(徒紙反)(八)　摩訶佛地(九)　欝奴摩提(十)　欝奴摩爹(徒娜反)(十一)　鉢剆底篩(踈皆反)達膩(十二)　阿羅伽摩蘆婆(十三)　阿囉伽度蘆婆(十四)　鉢剆底篩達膩(十五)　頻豆頻豆麼底(十六)　質吒質吒鉢剆底篩達膩(十七)　頞勒羈(居離反)(十八)　旃陀羅提(十九)　呵呵(虎我反)質挃(竹几反)(二十)　訶[多*頁]膩弭(二十一)　訶[多*頁]迦(基我反)麼鞞祇(基犁反)(二十二)　訶[多*頁]富娜曷囉婆[(口*皮)/女](二十三)　曷囉栘(社奚反)(二十四)　訶[多*頁]斫三芻(二十五)　摩帝(二十六)　訶[多*頁]毘麼[多*頁]佛地(徒紙反)(二十七)　訶[多*頁]夜奇離(二十八)　訶[多*頁]毘三麼揭離(二十九)　訶[多*頁]三姥爹囉社裨(三十)　訶[多*頁]鞞麼[多*頁]曷囉誓(三十一)　訶[多*頁]咥(呼旨反)[口*戒](呼計反)(三十二)　訶[多*頁]者者帝(嘲隸反)(三十三)　訶[多*頁]達麼曷囉誓(三十四)　訶[多*頁]蒱呼曷囉誓(三十五)　訶[多*頁]跛社麼帝(三十六)　訶[多*頁]嚧伽曷囉捨彌(三十七)　訶[多*頁]達麼徙蜜帝(三十八)　訶[多*頁]薩婆優波陀娜(三十九)　若(如者反)茹若(如者反)(四十)　毘社樹竪(四十一)　毘者社若若(如者反)(四十二)　娑羅末伽(其我反)若若(如者反)(四十三)　㖶沙案[多*頁](四十四)　娑囉伽(其我反)(四十五)　獨敧莎波訶(四十六)「善男子！",
    "T13n0397_035:0241c03_25": "此日眼蓮華陀羅尼能乾一切欲河，能出一切苦海到於彼岸，汝當至心持此陀羅尼往彼世界，如從我聞至彼說之。",
    "T13n0397_035:0241c05_26": "何以故？",
    "T13n0397_035:0241c06_0": "彼佛世界有百千萬種種魔事呪藥蠱道，能壞眾生所有善法。",
    "T13n0397_035:0241c07_1": "汝等若誦此陀羅尼，一切魔王內外眷屬所作種種無量惡事，及上妙五欲不能侵惱，何況餘人鄙陋穢欲而能為害！」",
    "T13n0397_035:0241c11_0": "爾時，日行藏菩薩與無量千萬億那由他諸菩薩等，及無量百千那由他諸天，及人，白佛言：「世尊！",
    "T13n0397_035:0241c13_1": "如來功德智慧辯才不可思議，大不可思議，最大不可思議。",
    "T13n0397_035:0241c14_2": "我等昔來未曾得聞如是壞欲大陀羅尼。」",
    "T13n0397_035:0241c15_3": "說此語時眾中八萬四千天女，至心聽受生大信心恭敬供養，即轉女身得男子身，於阿耨多羅三藐三菩提得不退轉。",
    "T13n0397_035:0241c18_4": "爾時，瞻波迦華色佛捉瞻波迦花鬘，告日行藏菩薩摩訶薩言：「善男子！",
    "T13n0397_035:0241c19_5": "持此華鬘并日眼陀羅尼、四諦順忍陀羅尼，往彼世界供養釋迦牟尼佛。",
    "T13n0397_035:0241c21_6": "此陀羅尼有大勢力猶如電光，速能破壞一切欲事，能大利益能盡一切欲貪，乃至能除一切苦擔，汝可持去問訊釋迦牟尼佛。」",
    "T13n0397_035:0241c24_7": "時日行藏菩薩於彼佛所，默然受之。",
    "T13n0397_035:0241c25_8": "爾時，眾中八萬菩薩俱白佛言：「世尊！",
    "T13n0397_035:0241c26_0": "我等皆往彼娑婆世界，見釋迦牟尼佛及大集眾，禮拜供養聽受妙法。」",
    "T13n0397_035:0241c27_1": "佛言：「善男子！",
    "T13n0397_035:0241c27_2": "隨汝意去，咸可一心作梵天像，形色長短威儀服飾，往彼世界。」",
    "T13n0397_035:0241c29_3": "爾時，日行藏菩薩及無量百千那由他諸菩薩等，皆作大梵天像，形色長短威儀服飾等無有異。",
    "T13n0397_035:0242a02_4": "作此化已，頂禮佛足，右遶三匝遶已復禮。",
    "T13n0397_035:0242a03_5": "禮已，於彼界沒，如一念頃即至娑婆世界。",
    "T13n0397_035:0242a04_6": "初入娑婆世界，即以瞻波迦華散釋迦牟尼佛積至于膝，如是漸行往詣佛所。",
    "T13n0397_035:0242a06_7": "到佛所已，頂禮佛足却一面立。",
    "T13n0397_035:0242a06_8": "當爾之時，釋迦如來猶為頻婆娑羅王宣說法行。",
    "T13n0397_035:0242a08_0": "爾時，南方去此娑婆世界，譬如有城方一由旬沙滿其中。",
    "T13n0397_035:0242a09_1": "復有一人具大神力，擔負而行，盡一世界乃下一沙。",
    "T13n0397_035:0242a10_2": "過是數已有佛世界，名袈裟幢，具足五濁，佛號山帝釋王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。",
    "T13n0397_035:0242a13_3": "於彼眾中有菩薩摩訶薩名曰香象，仰觀虛空見無量無邊阿僧祇菩薩摩訶薩眾從南方來往詣北方；又見北方有大光明。",
    "T13n0397_035:0242a16_4": "見此事已，問山帝釋王佛言：「以何因緣諸菩薩等從南方來往詣北方？」",
    "T13n0397_035:0242a18_0": "爾時，山帝釋王佛告香象菩薩言：「善男子！",
    "T13n0397_035:0242a18_1": "北方過一由旬城沙滿其中，從是北行，一沙為一世界。",
    "T13n0397_035:0242a20_2": "過是數已，有佛剎土名曰娑婆，具足五濁，有佛號釋迦牟尼，於今現在為無量大眾，以方便力廣說三乘論議法門，為教化眾生故，為令法母常住故，三寶性不斷絕故，增長法行故，壞魔境界故，建立法幢故。",
    "T13n0397_035:0242a24_3": "十方諸佛已於彼剎說寶幢陀羅尼竟，各還本土，今釋迦牟尼佛復為諸菩薩摩訶薩、大聲聞眾宣說妙法，娑婆世界地及虛空，大眾充滿間無空處樂聞佛說。",
    "T13n0397_035:0242a28_4": "何以故？",
    "T13n0397_035:0242a28_5": "彼佛如來所說法要，言辭美妙猶如甘露，一切聽者心無疲厭。",
    "T13n0397_035:0242b01_0": "「善男子！",
    "T13n0397_035:0242b01_1": "汝能往彼娑婆世界聽受法不？",
    "T13n0397_035:0242b01_2": "我今亦欲與彼佛欲，并說隨順空忍陀羅尼。",
    "T13n0397_035:0242b02_3": "此陀羅尼有大勢力能大利益，能盡一切欲貪、一切色貪、一切無色貪，能盡一切我慢大慢增上慢，能生盡智能覺無生智，能裂一切無明闇障，能捨一切苦擔。」",
    "T13n0397_035:0242b06_4": "爾時，世尊而說呪曰：「哆絰他(一)　頭摩帝頭摩帝(二)　惡踦(軀宜反)頭摩帝(三)　鉢囉娑婆頭摩帝(四)　薩婆迦頭摩帝(五)　阿鞞却伽(其我反)(六)　培鞞娜却伽(七)　碎(蘇骨反)朱却伽(八)　阿[(口*皮)/女]摸訶却伽(九)　阿娜涅也却伽(十)　毘耶佛履帝却伽(十一)　僧迃嘍者却伽(十二)　阿泥麼却佉(十三)　盧者那却伽(十四)　尸棄却伽(十五)　毘底(都履反)寐囉却伽(十六)　郁芻麼却伽(十七)　塢囉却伽(十八)　惡攲却伽(十九)　耶婆麼那却伽(二十)　尤嘍跛却伽(二十一)　耶婆毘娘那却伽(二十二)　斫芻陀妬却伽(二十三)　耶婆麼娜毘娘那陀妬却伽(二十四)　必利洟陛(蒱比反)陀妬却伽(二十五)　耶婆毘娘娜陀妬却伽(二十六)　靼埵(都和反)履悉蜜駐跛薩他娜却伽(二十七)　耶婆阿虱吒達奢阿鞞尼迦佛陀達摩却伽(二十八)　獨佉却伽(二十九)　耶婆磨勒伽却伽(三十)　毘婆哪毘踦[(口*皮)/女](三十一)　阿那娜娜(三十二)　阿陛(蒱比反)娜娜(三十三)　三姥陀剆娜娜(三十四)　薩婆迦囉娜娜囉(三十五)　薩婆僧薩他娜毘瞿跛娜娜(三十六)　阿緊(吉因反)若(女我反)柘娜娜(三十七)　叉(初詐反)婆叉(初詐反)[(口*皮)/女](三十八)　伊犁伊儸(三十九)　伊犁伊羅(四十)　寐利莎波訶(四十一)「善男子！",
    "T13n0397_035:0242b26_5": "是名順空陀羅尼，汝可持往娑婆世界教化眾生，問訊釋迦牟尼佛。」",
    "T13n0397_035:0242b27_6": "爾時，香象菩薩作如是言：「我已受持此陀羅尼，得大勢力得大利益，今欲往彼唯有一事心生怖畏。",
    "T13n0397_035:0242b29_7": "何以故？",
    "T13n0397_035:0242c01_8": "我親從佛聞彼土眾生多諸惡貪，乃至女人諂詐弊惡，令久修禪得五神通智慧之人於一念頃退失神通及諸功德，墮大地獄，故我今生怖。」",
    "T13n0397_035:0242c04_9": "爾時，山帝釋王佛告香象菩薩言：「善男子！",
    "T13n0397_035:0242c05_10": "譬如雪山以十三因緣，令虛空中有清涼風，以冷風故熱惱皆除，一切河水悉皆清涼。",
    "T13n0397_035:0242c07_11": "「善男子！",
    "T13n0397_035:0242c07_12": "如是久學無生忍智慧菩薩，以十三因緣防護身心，不生煩惱六根無熱，不為無明河之所漂流，智慧之人能為愚人說無眾生等法，令離癡縛除五陰重擔。",
    "T13n0397_035:0242c10_13": "「善男子！",
    "T13n0397_035:0242c11_14": "汝以十三種因緣，久學無生忍，何故而言我今怖畏？",
    "T13n0397_035:0242c12_15": "汝於餘界或作梵天身教化眾生，復於餘剎或作摩醯首羅身教化眾生，復於餘剎或作帝釋身教化眾生，復於餘剎或作那羅延身教化眾生，復於餘剎或作天身教化眾生，復於餘剎作夜叉身教化眾生，復於餘剎或作龍王身教化眾生，復於餘剎或作阿修羅王身教化眾生，復於餘剎或作轉輪聖王身教化眾生，復於餘剎或作大醫王身教化眾生，復於餘剎或作剎利身教化眾生，復於餘剎或作婆羅門身教化眾生，復於餘剎或現聲聞身教化眾生，復於餘剎作大臣身教化眾生，復於餘剎作辟支佛身教化眾生。",
    "T13n0397_035:0242c24_16": "如是無量剎中以種種色身，現化眾生而作佛事，云何方言：『我今怖畏？』",
    "T13n0397_035:0242c25_17": "「善男子！",
    "T13n0397_035:0242c25_18": "勿生怖畏，今為汝說無盡根大受記持心法行，一切智智壞四魔行，三寶久住行，壞一切毒龍境界行，盡一切眾生惡業行，大慈教化眾生行，大悲淳至入三惡道救拔眾生行，於一切眾生作歡喜心行，斷一切眾生惡見惡愛惡願惡乘行，解脫一切眾生地獄行，斷一切女身得丈夫身行，說一切法陰無有盡行，斷一切眾生慳嫉行，得一切三昧神通無盡行，攝一切眾生安置菩提道行，捨聲聞辟支佛乘行，乃至說得無上最勝涅槃行。",
    "T13n0397_035:0243a06_19": "「善男子！",
    "T13n0397_035:0243a06_20": "若有眾生聞此無盡根授記法行生信樂者，彼人所有無量生死，恒沙業障、眾生障、法障、煩惱障，能障一切善根，未受未盡未吐者，如是等業皆悉滅盡，不受罪報、不生惡處。",
    "T13n0397_035:0243a10_21": "唯除三事。",
    "T13n0397_035:0243a11_0": "何者為三？",
    "T13n0397_035:0243a11_1": "一、五無間；二、謗正法；三、謗聖人；此三種罪必定受報。",
    "T13n0397_035:0243a12_2": "「善男子！",
    "T13n0397_035:0243a12_3": "若有眾生乃至一念聞此無盡根受記陀羅尼，能至心聽信受憶念生尊重者，彼人所有恒沙罪業不受果報，常樂修行一切善根。",
    "T13n0397_035:0243a15_4": "若行檀波羅蜜時，十方諸佛、一切菩薩辟支佛大阿羅漢，皆以神力加護。",
    "T13n0397_035:0243a17_5": "是人得聖加故多饒財寶，以用布施不可窮盡，乃至能捨頭目髓腦，遠離嫉妬得平等心，於一切田心無優劣，亦復不見我能行施、彼為受者。",
    "T13n0397_035:0243a20_6": "「作是施時，一切天、龍、鬼神、阿修羅、夜叉、乾闥婆等不能為障。",
    "T13n0397_035:0243a21_7": "唯除三種，所謂五逆、誹謗正法、毀呰聖人。",
    "T13n0397_035:0243a22_8": "此三種罪，一切聖人神力不加，故有障礙。",
    "T13n0397_035:0243a23_9": "若行尸波羅蜜時，常勤精進住忍辱中，得歡喜心得隨順心，憐愍眾生猶如一子亦如己身。",
    "T13n0397_035:0243a25_10": "常為一切聖人之所讚歎，常為諸天、釋梵、四王龍神、夜叉、人、非人等，剎利、婆羅門、毘舍、首陀，禮拜供養，得聖力加，心不自高亦不毀他，亦復不樂多積衣食，趣得支身心無憂惱，於一日夜六時自省，臥覺安隱無多惱患衣食豐饒。",
    "T13n0397_035:0243b01_11": "於一切眾生慈悲不捨，隨心所念皆悉不空，臨命終時得見諸佛，一切諸佛皆讚歎言：『善哉，善哉！",
    "T13n0397_035:0243b04_12": "大丈夫！",
    "T13n0397_035:0243b04_13": "善能持戒清淨不破，善來將汝往詣清淨佛剎，令汝得住十地位中。』",
    "T13n0397_035:0243b05_14": "彼人見佛得清淨心、得歡喜心，心歡喜故，捨身則得往生淨國速得十地，不久即得阿耨多羅三藐三菩提，乃至一念聞此無盡根受記陀羅尼得如是利。",
    "T13n0397_035:0243b09_15": "「是菩薩若學行羼提波羅蜜時，一切聖人神通力加令得法忍，不見眾生、不見彼不見此。",
    "T13n0397_035:0243b11_16": "若有人來截其手足割其耳鼻，乃至不起一念瞋心。",
    "T13n0397_035:0243b12_17": "離瞋心已，一切天王、一切人王，禮拜供養，乃至速得阿耨多羅三藐三菩提。",
    "T13n0397_035:0243b14_18": "「是菩薩若學行毘梨耶波羅蜜時，得無患身成就大力，壯健智慧精進勇猛，能行四攝——布施、愛語、利益、同事——教化眾生。",
    "T13n0397_035:0243b16_19": "具四攝已，一切天王、龍王、夜叉王、阿修羅王、迦樓羅王、緊那羅王、摩睺羅伽王、人王，合掌燒香恭敬禮拜，是人名聞流布，常為一切人天之所愛念，樂欲見之常欲擁護，乃至速得阿耨多羅三藐三菩提。",
    "T13n0397_035:0243b21_20": "「是菩薩若學禪波羅蜜時，聖人加故，得四禪四空三摩跋提，乃至千萬三摩提門、陀羅尼門忍門。",
    "T13n0397_035:0243b23_21": "常為一切諸佛所念，常為一切天王人王，擁護愛念恭敬禮拜，乃至速得阿耨多羅三藐三菩提。",
    "T13n0397_035:0243b25_22": "「彼菩薩若學般若波羅蜜時，常為諸佛菩薩阿羅漢辟支佛之所擁護，心得安隱遠離憒閙，得勝法念心心數成就，得聖人智慧根具足。",
    "T13n0397_035:0243b28_23": "入一切法中，所作已辦度疑網河，於一切法不生疑礙，一切天人阿修羅所不能壞，常為天人八部供養恭敬愛念守護，聞名見形皆生歡喜樂欲親近，若自供養若教人供養。",
    "T13n0397_035:0243c03_24": "此人臨終見十方佛，一切諸佛皆悉授手，讚言：『善哉，善哉！",
    "T13n0397_035:0243c04_25": "大丈夫！",
    "T13n0397_035:0243c04_26": "善來。",
    "T13n0397_035:0243c05_27": "將汝往向我清淨佛剎，令汝得住十地位中。』",
    "T13n0397_035:0243c06_28": "是人聞已得歡喜心，心歡喜故命終即得生佛淨土，生已速得住於十地，不久即證阿耨多羅三藐三菩提。",
    "T13n0397_035:0243c08_29": "「善男子！",
    "T13n0397_035:0243c08_30": "此無盡根大授記陀羅尼，有如是大力如是大利益，汝當受行，往彼世界不應怖畏。",
    "T13n0397_035:0243c10_31": "「善男子！",
    "T13n0397_035:0243c10_32": "釋迦牟尼佛本所誓願，若有眾生造作五逆、謗方等經、毀呰聖人、犯波羅夷，如是之人清淨佛剎所不容者，皆生我國我當教化。",
    "T13n0397_035:0243c13_33": "以是因緣諸惡眾生悉集其國。",
    "T13n0397_035:0243c14_34": "「善男子！",
    "T13n0397_035:0243c14_35": "若彼世界諸惡眾生，聞此無盡根大授記陀羅尼，能於七年常行慈心、不動心、憐愍心、平等心，遠離兩舌，不惡口、不妄語、不綺語，如是晝夜常念諸佛，當淨洗浴晝三夜三，整衣服右膝著地，合十指掌對十方佛前，念無盡根大授記陀羅尼，一心誦者彼人經七年已，所有諸難極重罪業皆滅無餘。",
    "T13n0397_035:0243c21_36": "若有女人欲求自在，能於七月晝三夜三，如前念此無盡根大受記陀羅尼，一心誦者如是女人隨所生處得大自在，於流轉中更不復受女人之身，乃至得阿耨多羅三藐三菩提，唯除自願。",
    "T13n0397_035:0243c25_37": "若有女人求好夫主，求好種姓，求大自在求不用男女，或願多有男女者，應當澡浴清淨著淨潔衣，獨處閑靜晝三夜三，右膝著地合掌向佛，一心誦念此無盡根大授記陀羅尼者，隨心願樂皆得稱意，所求男女多少皆得，端正聰明無有疑難。",
    "T13n0397_035:0244a01_38": "「善男子！",
    "T13n0397_035:0244a02_39": "此無盡根大授記陀羅尼，如是大力如是大利益，汝從生死已來未曾得聞。」",
    "T13n0397_035:0244a03_40": "爾時，世尊即說呪曰：「哆姪他(一)　捨囉娜毘夜也(二)　式叉毘夜也(三)　徙寐履帝毘夜也(四)　鉢囉河娜(奴下反)毘夜也(五)　矣履地毘夜也(六)　因地利夜毘夜也(七)　[(口*皮)/女]剆毘夜也(八)　蒱滕伽毘夜也(九)　三摩地毘夜也(十)　陀羅尼毘夜也(十一)　羼帝(都利反)毘夜也(十二)　毘梨耶毘夜也(十三)　闍娜毘夜也(十四)　鉢邏若(女我反)阿霤(驢[口*后]反)必也毘夜也(十五)　阿紉(奴隣反)社毘夜也(十六)　摩伽毘摩也(十七)　遏鼻娘毘夜也(十八)　鉢囉帝(都利反)三陛(蒲履反)爹毘夜也(十九)　步寐(莫履反)毘夜也(二十)　坒(父一反)絰[口*耶](余歌反)毘夜也(二十一)　摩訶梅怛利毘夜也(二十二)　摩訶迦霤(驢[口*后]反)那毘夜也(二十三)　摩訶牟帝多毘夜也(二十四)　摩呼卑叉毘夜也(二十五)　必利洟鼻毘夜也(二十六)　薩埵毘夜也(二十七)　達摩毘夜也(二十八)　答摸毘夜也(二十九)　阿盧迦毘夜也(三十)　鉢囉帝(都利反)婆娜毘夜也(三十一)　鉢囉帝(都利反)輸盧得迦毘夜也(三十二)　伽伽那毘夜也(三十三)　摩霤[多*頁]毘夜也(三十四)　鉢囉帝(都利反)多三姥波爹毘夜也(三十五)　輸娜(奴下反)多毘夜也(三十六)　阿尼蜜多毘夜也(三十七)　揜(烏合反)鉢囉尼系毘夜也(三十八)　侯嘍[多*頁]毘夜也(三十九)　瞿沙毘夜也(四十)　緊(吉因反)柘那毘夜也(四十一)　阿鼻三摩夜毘夜也(四十二)　阿怒娜(四十三)　阿怒娜(四十四)　揜[(口*皮)/女]呵者者(四十五)　者遮囉(四十六)　者遮囉毘姥(四十七)　柘陛(蒱履反)斫芻者遮囉毘姥(四十八)　毘夜也毘姥(四十九)　察夜毘姥(五十)　阿麼毘夜也毘姥(五十一)　阿三姥陀遮囉毘姥(五十二)　摀眵陀毘姥(五十三)　阿迦舍毘姥(五十四)　驃鉢舍麼毘姥(五十五)　阿那婆娑毘姥(五十六)　呵呵呵毘姥(五十七)　阿囉波囉毘姥(五十八)　優波舍麼毘姥(五十九)　薩利羅毘姥(六十)　莎波呵(六十一)「善男子！",
    "T13n0397_035:0244b04_41": "此無盡根大授記陀羅尼，有大威德有大勢力，能大利益一切眾生，攝護眾生憐愍眾生，洗除眾生令得寂滅。",
    "T13n0397_035:0244b06_42": "「善男子！",
    "T13n0397_035:0244b06_43": "持此陀羅尼往詣娑婆世界，如我所言問訊釋迦牟尼佛。」",
    "T13n0397_035:0244b08_44": "爾時，山帝釋王佛說此陀羅尼已，一切大眾皆大歡喜，讚言：「不可思議，大不可思議！",
    "T13n0397_035:0244b10_0": "得見離障第一智慧，說此大授記陀羅尼，一切眾生所有小罪、中罪、大罪、最大罪，輕重業障牢固難捨，能與善根作障礙者，此陀羅尼速能除盡得無漏道。」",
    "T13n0397_035:0244b13_1": "爾時，香象菩薩生大歡喜，而說偈言：「此無盡根陀羅尼，　　最勝第一無過者，　能盡眾生諸惡業，　　亦斷一切罪駃河。",
    "T13n0397_035:0244b17_0": "　生死流轉自所作，　　悉能遠離無有餘，　以福德力因緣故，　　於一切苦得解脫。",
    "T13n0397_035:0244b19_0": "　能竭生死三有海，　　速生清淨有佛國，　於流轉中大怖畏，　　現見無量大障礙。",
    "T13n0397_035:0244b21_0": "　悉能傾動諸煩惱，　　疾證無上勝菩提，　一切眾生不能壞。",
    "T13n0397_035:0244b22_1": "　　若有聞此陀羅尼，　速能受持常憶念，　　具足如是諸功德。」",
    "T13n0397_035:0244b24_0": "爾時，香象菩薩白山帝釋王佛言：「我已持此無盡根授記陀羅尼竟，今欲往彼娑婆世界。」",
    "T13n0397_035:0244b26_0": "是時，眾中有無量阿僧祇菩薩摩訶薩，從無垢三昧起，異口同音白佛言：「世尊！",
    "T13n0397_035:0244b27_1": "我等今者渴仰欲見釋迦牟尼佛，及大集眾禮拜供養。",
    "T13n0397_035:0244b29_0": "我從昔來，未曾得聞日藏法門，惟願聽我往彼世界。」",
    "T13n0397_035:0244c01_1": "爾時，世尊告諸菩薩言：「善男子！",
    "T13n0397_035:0244c01_2": "隨汝意去，咸可一心作帝釋像，身色形貌長短威儀勢力自在，往彼世界。」",
    "T13n0397_035:0244c03_3": "爾時，香象菩薩及無量阿僧祇菩薩，咸共一心悉皆化作帝釋王身，形貌色像長短威儀勢力自在皆無有異。",
    "T13n0397_035:0244c06_0": "作此化已，三禮山帝釋王佛，右遶三匝遶已從彼界沒，如一念頃即到娑婆世界。",
    "T13n0397_035:0244c07_1": "入此剎已，放諸香雲雨種種末香，所謂牛頭栴檀香、龍身牢固香、多摩羅葉香、沈水香、多伽羅香、隨六時變異香，為供養釋迦牟尼佛故。",
    "T13n0397_035:0244c11_0": "放香雲已，次第漸向釋迦牟尼佛所。",
    "T13n0397_035:0244c11_1": "到佛所已，以帝釋身頂禮佛足，右遶三匝却一面立。",
    "T13n0397_035:0244c13_2": "當爾之時，釋迦如來猶共頻婆娑羅王，宣說法行。",
    "T13n0397_035:0244c15_0": "大方等大集經卷第三十五"
}