{
    "T14n0550_004:0871a19_0": "金色童子因緣經卷第四",
    "T14n0550_004:0871a21_0": "西天譯經三藏朝散大夫試",
    "T14n0550_004:0871a22_0": "鴻臚卿傳梵大師賜紫沙門",
    "T14n0550_004:0871a23_0": "臣法護等奉　詔譯",
    "T14n0550_004:0871a24_0": "爾時，日照商主涉渡大海，獲利成辦，不日還復王舍大城。",
    "T14n0550_004:0871a25_1": "當入城時，商主忽見不吉祥相，即時商主心生驚怖，身極顫掉，兩目眴動；其相所謂群飛聚前厲聲鳴噪。",
    "T14n0550_004:0871a27_2": "商主素解其占，即作是念：「如我今者所見之相，極不祥善，決定我子金色童子有嬈亂事，今應在近，如相法說必有別離。」",
    "T14n0550_004:0871b01_3": "于是商主說伽陀曰：「如我兩目俱眴動，　　群飛厲聲而鳴噪，　決定我子於今時，　　別離之苦應在近。",
    "T14n0550_004:0871b04_0": "　又若身支發顫掉，　　其心熱惱驚怖生，　決定親子今別離，　　惡相同前應在近。」",
    "T14n0550_004:0871b06_0": "商主說是伽陀已，當其身心顫怖之際，思百千種無義利事，遲疑盤旋不知所止。",
    "T14n0550_004:0871b07_1": "又復惟忖：「我今何故來復此城？」",
    "T14n0550_004:0871b08_2": "乃至後時，聞多人眾舉聲[口*睪]叫，商主聞是[口*睪]叫聲時，又復思念。",
    "T14n0550_004:0871b09_3": "乃適四衢，復見多人如被羅剎怖畏侵惱，各各皆有別離苦逼。",
    "T14n0550_004:0871b11_4": "居商主前，乃見一人，即發問言：「仁者！",
    "T14n0550_004:0871b12_5": "今此何故事相如是？」",
    "T14n0550_004:0871b12_6": "彼人答言：「日照商主有子其名金色童子，色相端嚴眾德圓具，而彼童子於自園中殺害迦尸孫那利女，王官不能審察是事，付執法人，將欲棄置四衢巷陌，眾所共聞，童子非久往棄屍林命垂殞謝。」",
    "T14n0550_004:0871b18_0": "是時，日照商主聞是語已，以子別離苦惱逼故，即時悶絕而躃于地，以水灑面，良久乃蘇。",
    "T14n0550_004:0871b20_0": "扶持漸起，極大號哭，流淚如雨，四顧觀察，作如是言：「苦哉！",
    "T14n0550_004:0871b21_1": "我子金色童子今在何處？」",
    "T14n0550_004:0871b21_2": "于是商主速疾周行巷陌尋求，乃見己妻荒迷散髮，拊膝悲號，逼迫哀聲，周行馳走，以子別離極大苦故。",
    "T14n0550_004:0871b24_3": "商主見已，極生悲惱，哽咽流淚漸近其前。",
    "T14n0550_004:0871b25_4": "妻見夫已，倍復悲號，憂箭射心流淚如雨，速詣夫前舉體投地。",
    "T14n0550_004:0871b26_5": "于是，日照商主前執其手高聲號哭，妻乃趨前虔伸拜奉，即作是言：「仁者夫主！",
    "T14n0550_004:0871b28_6": "救我！",
    "T14n0550_004:0871b28_7": "救我！",
    "T14n0550_004:0871b28_8": "我今從夫乞彼愛子，願夫哀察。」",
    "T14n0550_004:0871b29_9": "說伽陀曰：「願今夫主安慰我，　　我無福分無歡喜，　我今與子別離時，　　極大苦惱徒悲泣。",
    "T14n0550_004:0871c03_0": "　夫主共知子生時，　　若獲最上大喜者，　何故愛子復于今，　　執持受死而非久？",
    "T14n0550_004:0871c05_0": "　我子調善復少勇，　　多種教典悉明解，　色相端嚴無比倫，　　大智之子將命殞，　斷我大族中種姓，　　破我大族中根源，　族中明炬大吉祥，　　息滅如是諸光照。",
    "T14n0550_004:0871c09_0": "　我子是為心中寶，　　是為相續中深愛，　我子眾中甘露眼，　　為執法者將刑戮。",
    "T14n0550_004:0871c11_0": "　一切皆為子所作，　　失子猶如眼喪滅，　集聚心寶子亦然，　　何故今時將破壞？",
    "T14n0550_004:0871c13_0": "　夫當速疾發勤勇，　　為子廣施善方便，　若人能救我子時，　　一切珍寶我今與。",
    "T14n0550_004:0871c15_0": "　我見汝子於今時，　　未臨刑戮餘命在，　隨汝意樂及思惟，　　宜今速作救護事。」",
    "T14n0550_004:0871c17_0": "爾時，日照商主雖復以子離別憂苦逼迫哀切，然且奮警身心扶持，前詣諸人眾所，合掌告言：「汝諸仁者！",
    "T14n0550_004:0871c19_1": "咸聽我語，我於今時險惡艱難斯現所發，汝等何不少施方便放捨救護？",
    "T14n0550_004:0871c21_0": "若曠野中事難明察，今在王城汝豈不見？",
    "T14n0550_004:0871c21_1": "況復我子有德顯明，何故付執法人持將刑戮？",
    "T14n0550_004:0871c23_0": "汝等何不少發悲心勤力救護？",
    "T14n0550_004:0871c23_1": "云何王者多種法律不審思惟？",
    "T14n0550_004:0871c24_2": "何不勇銳其心放捨我子？」",
    "T14n0550_004:0871c25_0": "時諸人眾中一答言：「商主！",
    "T14n0550_004:0871c25_1": "汝此童子圓具眾德我等悉知，且於今時非汝一人獨受艱苦，我等內外一切人眾悲苦亦同，然亦我等未見方便，能令童子而獲放捨，是故我等心各愁憂，咸生熱惱。」",
    "T14n0550_004:0871c29_2": "商主復言：「汝諸仁者！",
    "T14n0550_004:0871c29_3": "又復應知，今此童子畢竟純善，悲心增劇有大威德，法欲具足愛念眾生，豈於如是無義利事而能發心？",
    "T14n0550_004:0872a03_4": "況復行邪？",
    "T14n0550_004:0872a03_5": "願諸仁者速於今時特為審察，如是事相。",
    "T14n0550_004:0872a04_6": "若或詳審，而此童子事有實者，此之危難願令放捨，汝等人眾若於是事詳證可成，一切人眾同汝教令，是故無少過失可得。",
    "T14n0550_004:0872a07_7": "此外別無悲愍之心而為發現，若其然者，汝等能善愛敬有德悲心顯明，汝等若發悲愍心已，應詣王所，求王教令勅前臣輔，如汝所言宣示其事，無復別異而可信聽。",
    "T14n0550_004:0872a11_0": "仁者當知，我今為子將其別離畢竟艱苦，能救護者我今悉與一切珍寶，惟願汝等廣施恩惠，為此童子如理詳察。」",
    "T14n0550_004:0872a14_0": "時諸人眾聞商主言，具明其意，互相謂曰：「今此童子，眾德咸具，深可愛敬。」",
    "T14n0550_004:0872a15_1": "即時眾中召其二三有智之人、明正理者，遣詣王所具奏於王：「若王今時為金色童子勅彼臣輔，令其審細重復詳察事之虛實，我等民眾以十萬金奉上於王。」",
    "T14n0550_004:0872a19_2": "王從所奏。",
    "T14n0550_004:0872a19_3": "時有智人詣掌法司，先勅詳辯勇戾大臣之所。",
    "T14n0550_004:0872a21_0": "爾時，勇戾大臣遠見二三人來，即發問言：「汝等無其事緣，何故來此？」",
    "T14n0550_004:0872a22_1": "諸人答言：「我等王舍大城所居，人眾哀告：『仁者！",
    "T14n0550_004:0872a23_2": "今此金色童子色相端嚴，眾德備具多人愛念，彼將別離，王舍城中一切人民極大逼惱，況復此人常樂正法、諸法律等，德行具足，此人無有少分過失，眾所共信。』",
    "T14n0550_004:0872a27_3": "王勅仁者，今為金色童子重復審細詳辯前事，我等以十萬金奉上於王，日照商主亦自排備眾多珍寶而以奉之，令王廣藏有所增益。」",
    "T14n0550_004:0872b02_0": "時勇戾大臣聞是語已，忿恚答言：「事定已久，汝等何故復令詳辯？",
    "T14n0550_004:0872b03_1": "又復何言與十萬金令增王藏，豈我今時非理取財增王府庫？",
    "T14n0550_004:0872b04_2": "汝等誠謂不知王意，汝諸人眾於一切處巧設計智，欲令王者作無義利，此非方便，乃是汝等出譏謗言謗於王者，若或餘事欲令王者同斯詳辯，即見多人悉皆破壞。」",
    "T14n0550_004:0872b09_0": "時勇戾大臣呵責彼等二三人已，即時呼召四類惡人：所謂造作極惡業者、不忍辱者、無慈愍者、無悲心者。",
    "T14n0550_004:0872b11_1": "召已，謂言：「汝等今速監逐彼諸膾宰之人出於城外，依我所言，如王法令殺彼童子。",
    "T14n0550_004:0872b13_2": "汝等勿得輒令放捨，自餘臣佐或有所言亦不可放。",
    "T14n0550_004:0872b14_3": "汝等若或依我教令斯即甚善；若不從命起異見者，我與汝等大生怨縛。」",
    "T14n0550_004:0872b16_4": "彼等答言：「我今從命。」",
    "T14n0550_004:0872b17_0": "是時，四監逐官受旨命已，各執利劍監逐前行。",
    "T14n0550_004:0872b18_1": "時諸膾宰審慮百端運謀方計，徐緩進步執持童子，迂轉四衢周行巷陌，欲令一切普使聞知，乃作是言：「苦哉！",
    "T14n0550_004:0872b20_2": "我今作何方計，今此童子脫免斯難？",
    "T14n0550_004:0872b21_3": "我等今時，豈能作此無義利事？」",
    "T14n0550_004:0872b23_0": "是時，四監逐官各執利劍，詣諸膾宰之前，告語彼言：「汝等宜應如，彼大臣所授旨命速營其事，汝等若不速出城外，如彼法令殺其童子，我即今時斷汝等命。」",
    "T14n0550_004:0872b26_1": "而彼四類極惡監逐之官，各執利劍其狀可畏，怒目觀視彼諸膾宰。",
    "T14n0550_004:0872b28_2": "是時，彼等慮其斷命，咸生驚怖，皆言：「苦哉！",
    "T14n0550_004:0872b29_3": "我等今時無復方計救此童子，須宜從命而將致殺。」",
    "T14n0550_004:0872c01_4": "言已，悲傷滿目垂淚。",
    "T14n0550_004:0872c01_5": "是時，四監逐官疾速催驅金色童子出於城外。",
    "T14n0550_004:0872c02_6": "當其童子出城之時，有無數百千人眾奔馳瞻覩，傷痛流淚，異口同音，咸作是言：「苦哉！",
    "T14n0550_004:0872c04_7": "苦哉！",
    "T14n0550_004:0872c04_8": "日照商主大寶散失，又此日照商主根源上族而悉斷壞，日照商主族中明炬而將息滅，日照商主族中最上髻珠墜落，日照商主清淨眼滅，日照商主妙好莊嚴今悉離散，日照商主心極痛傷其猶開剖，日照商主體中命殞。",
    "T14n0550_004:0872c09_9": "苦哉！",
    "T14n0550_004:0872c10_0": "苦哉！",
    "T14n0550_004:0872c10_1": "何故令此童子出於城外曠野孤逈寂寥之所？",
    "T14n0550_004:0872c11_2": "盤旋宛轉無救無依？",
    "T14n0550_004:0872c11_3": "今此童子於其最勝王舍城中，如清淨月為彼羅睺之所吞食，又此王舍大城如空中日白晝銷殞；王舍大城所居人眾，喪甘露眼迷失方處；王舍大城所居人眾，相續深愛而悉離散；王舍大城所居人眾妙好莊嚴今已廢棄；王舍大城所居人眾髻珠墜落；王舍大城所居人眾心所愛寶今悉破壞；王舍大城所居人眾目既喪，明將何瞻覩？",
    "T14n0550_004:0872c19_4": "我等今時見是事已，云何能生悅樂？",
    "T14n0550_004:0872c20_5": "心意誠謂我等無所依止。」",
    "T14n0550_004:0872c21_0": "爾時，童子既出城已，彼監逐官遣人來白勇戾大臣：「金色童子已出王舍大城。」",
    "T14n0550_004:0872c22_1": "時勇戾大臣聞已歡喜。",
    "T14n0550_004:0872c24_0": "爾時先所來者，其二三人聞是事已，愁憂不樂，寂然無依還訪城中。",
    "T14n0550_004:0872c25_1": "先同議者，彼彼人眾具陳上事，彼諸人眾聞已，愁憂寂無依托，互相議言：「汝等應知，我之國主阿闍世王，是惡王者不遵正理，昔害父命今作非法，以其有德色相端嚴眾所愛念勝智之人，而令殺害。",
    "T14n0550_004:0873a01_2": "苦哉！",
    "T14n0550_004:0873a01_3": "王者極無悲愍。",
    "T14n0550_004:0873a01_4": "苦哉！",
    "T14n0550_004:0873a01_5": "王者不知有德，王及臣輔無勝知見，何故不令依正法律審細詳辯？",
    "T14n0550_004:0873a03_6": "以勝善人輕為棄捨？",
    "T14n0550_004:0873a03_7": "又或時數使其然哉，正法隱陷增長非法，於濁時中信惡人語，故令有德極善之人生別離苦。",
    "T14n0550_004:0873a05_8": "苦哉！",
    "T14n0550_004:0873a05_9": "苦哉！",
    "T14n0550_004:0873a06_0": "深無義利。」",
    "T14n0550_004:0873a07_0": "金色童子因緣經卷第四"
}