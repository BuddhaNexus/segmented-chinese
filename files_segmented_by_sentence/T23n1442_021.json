{
    "T23n1442_021:0736a06_0": "根本說一切有部毘奈耶卷第二",
    "T23n1442_021:0736a07_0": "十一",
    "T23n1442_021:0736a09_0": "三藏法師義淨奉　制譯",
    "T23n1442_021:0736a10_0": "用純黑羊毛作敷具學處第十二",
    "T23n1442_021:0736a11_0": "爾時薄伽梵在室羅伐城逝多林給孤獨園。",
    "T23n1442_021:0736a12_0": "時諸苾芻用純黑羊毛，自作敷具或復使人，由其難得復是貴價。",
    "T23n1442_021:0736a13_1": "時諸苾芻為營造故多諸事業，妨廢正修讀誦作意，數數從他婆羅門居士等乞黑羊毛。",
    "T23n1442_021:0736a15_2": "時諸少欲苾芻共生嫌賤，以此因緣具白世尊，廣說如前乃至「為諸弟子於毘奈耶制其學處，應如是說：「若復苾芻用純黑羊毛作新敷具者，泥薩祇波逸底迦。」",
    "T23n1442_021:0736a20_0": "若復苾芻者，謂此法中人。",
    "T23n1442_021:0736a20_1": "純黑者，有四種黑：一、性黑色，二、性青色，三、泥色，四、牻色。",
    "T23n1442_021:0736a21_2": "羊毛者，非餘毛也。",
    "T23n1442_021:0736a22_3": "新者，有二種新：謂新作、新得，此中意取新作。",
    "T23n1442_021:0736a23_4": "作者，謂自作、使人作。",
    "T23n1442_021:0736a23_5": "敷具者，有二種：謂貯褥及衦成，此中意取衦成。",
    "T23n1442_021:0736a24_6": "得捨墮罪者，捨悔等法廣說如前。",
    "T23n1442_021:0736a25_7": "此中犯相其事云何？",
    "T23n1442_021:0736a26_0": "苾芻料理羊毛時，若於一片、若於小團、若於大聚，或披、或擘、或以弓彈而作敷具，作時惡作罪；竟時，得捨墮。",
    "T23n1442_021:0736a28_1": "若得先已成者、或舊用物、或是舊物更新料理者無犯。",
    "T23n1442_021:0736a29_2": "又無犯者，最初犯人，或癡狂、心亂、痛惱所纏。",
    "T23n1442_021:0736b02_0": "過分數作敷具學處第十三",
    "T23n1442_021:0736b03_0": "佛在室羅伐城逝多林給孤獨園。",
    "T23n1442_021:0736b03_1": "佛制諸苾芻不得用純黑羊毛作新敷具，時諸苾芻用四分黑毛，隨著少許餘色雜毛作新敷具。",
    "T23n1442_021:0736b05_2": "少欲苾芻便共譏嫌，往白世尊。",
    "T23n1442_021:0736b06_3": "世尊以此因緣集苾芻眾，問答訶責廣如前說。",
    "T23n1442_021:0736b07_4": "「我今為諸弟子於毘奈耶制其學處，應如是說：若復苾芻作新羊毛敷具，應用二分純黑、第三分白、第四分麁。",
    "T23n1442_021:0736b10_5": "若苾芻不用二分純黑、第三分白、第四分麁作新敷具者，泥薩祇波逸底迦。」",
    "T23n1442_021:0736b11_6": "苾芻義如上。",
    "T23n1442_021:0736b12_7": "新有二種，敷具有二種，乃至此中意取衦成，並如上說。",
    "T23n1442_021:0736b13_8": "言純黑者，有四種黑，已如上說。",
    "T23n1442_021:0736b14_9": "言白者，謂脇傍脊上及項邊毛。",
    "T23n1442_021:0736b14_10": "麁者，謂頭、足、腹毛。",
    "T23n1442_021:0736b15_11": "言二分等者，出其數量。",
    "T23n1442_021:0736b15_12": "且如欲作十斤毛褥，五斤純黑、二斤半白、二斤半麁，自餘增減准此應知。",
    "T23n1442_021:0736b17_13": "黑中分兩故成四分。",
    "T23n1442_021:0736b17_14": "若異此者，於後二中或減半兩或用純黑，作時得惡作；成便得捨墮。",
    "T23n1442_021:0736b19_15": "若不為已、或得先成、或黑者易得餘者難求，兩數增減並皆無犯。",
    "T23n1442_021:0736b20_16": "又無犯者，謂最初犯人，或癡狂、心亂、痛惱所纏。",
    "T23n1442_021:0736b22_0": "作減六年敷具學處第十四",
    "T23n1442_021:0736b23_0": "佛在室羅伐城逝多林給孤獨園。",
    "T23n1442_021:0736b23_1": "時諸苾芻多畜敷具，共相謂曰：「大德！",
    "T23n1442_021:0736b24_2": "此褥太長。」",
    "T23n1442_021:0736b24_3": "即便棄却更作餘者。",
    "T23n1442_021:0736b25_4": "此褥太短、此太小、此太寬、此總破碎不堪料理，並棄故造新。",
    "T23n1442_021:0736b26_5": "彼由作褥事務繁重，生過同前。",
    "T23n1442_021:0736b27_6": "諸少欲者共生嫌賤，具以上事而白世尊。",
    "T23n1442_021:0736b28_7": "世尊集眾問答呵責廣說如前，乃至「應如是說：「若復苾芻作新敷具，縱心不樂應六年持，若減六年不捨故更作新者，泥薩祇波逸底迦。」",
    "T23n1442_021:0736c03_0": "此是世尊初為制其學處。",
    "T23n1442_021:0736c03_1": "佛在曠野林住處，是時嚴風勁急苾芻患寒，知事諸人所有臥具皆六年持。",
    "T23n1442_021:0736c05_2": "由制戒故不敢造新，由忍寒故所有營作悉皆停息。",
    "T23n1442_021:0736c06_3": "爾時世尊知而故問具壽阿難陀曰：「何故知事苾芻營作停息？」",
    "T23n1442_021:0736c07_4": "阿難陀白佛言：「由佛為諸苾芻制其學處，不滿六年不得更作新敷具，時營作苾芻敷具久冷不堪寒苦，為此營功並皆停息。」",
    "T23n1442_021:0736c10_5": "佛告阿難陀：「凡諸知事營作苾芻畜其敷具，雖未滿六年不免寒者，彼苾芻應從僧伽乞六年內更作敷具。",
    "T23n1442_021:0736c13_6": "應如是乞。",
    "T23n1442_021:0736c13_7": "如常集僧已，其知事苾芻往至眾中，禮僧足已在上座前蹲踞合掌，作如是白：『大德僧伽聽！",
    "T23n1442_021:0736c15_8": "我某甲營作苾芻，於六年中不應更作敷具。",
    "T23n1442_021:0736c16_9": "我苾芻某甲，於六年內欲從僧伽乞作新敷具，願大德僧伽與我苾芻某甲於六年內更作新敷具。",
    "T23n1442_021:0736c18_10": "是能愍者願慈愍故。』",
    "T23n1442_021:0736c19_11": "第二、第三亦如是說。",
    "T23n1442_021:0736c20_0": "「若其僧伽體知彼人是可信者，即與其法；或令持舊敷具來至僧中，若太長者即應截却，若太短者以毛添之，太寬太狹准事料理，若有破處應將毛補，若皆破碎不堪修補者，僧伽應與其法。",
    "T23n1442_021:0736c24_1": "令一苾芻作白羯磨，應如是作(廣如百一羯磨中說)。",
    "T23n1442_021:0736c25_2": "若知事苾芻，僧伽與法，於六年內隨意當作，勿致疑惑。」",
    "T23n1442_021:0736c26_3": "爾時世尊讚歎持戒恭敬戒者，隨順說法告諸苾芻曰：「前是創制、此是隨開。",
    "T23n1442_021:0736c28_4": "乃至應如是說：「若復苾芻作新敷具，縱心不樂應六年持。",
    "T23n1442_021:0736c29_5": "若減六年不捨故更作新者，除得眾法，泥薩祇波逸底迦。」",
    "T23n1442_021:0737a02_6": "苾芻義如上。",
    "T23n1442_021:0737a02_7": "新者，有二種，廣說如前。",
    "T23n1442_021:0737a03_8": "乃至此取衦成。",
    "T23n1442_021:0737a03_9": "雖情不樂應六年持者，要須滿六年持；若年不滿，或捨不捨更作新者得捨墮罪。",
    "T23n1442_021:0737a05_10": "捨悔等法事並同前。",
    "T23n1442_021:0737a06_0": "此中犯相其事云何？",
    "T23n1442_021:0737a06_1": "若苾芻於此年中作新敷具，即於此歲更復造餘，造第二時得惡作罪，成犯捨墮；初造者無犯。",
    "T23n1442_021:0737a08_2": "雖非同年，於第二歲更作餘褥，如是三、四乃至五年更造新者，得罪同前；其最初褥無犯。",
    "T23n1442_021:0737a10_3": "若苾芻先有敷具，即於此年更造餘者，當年若了，得捨墮罪；若當年不了乃至五年方始了者，得捨墮罪。",
    "T23n1442_021:0737a12_4": "若苾芻於此年中造新敷具，未了更復造餘，若俱了時云：「我持前捨棄於後，或可持後捨棄於前。」",
    "T23n1442_021:0737a15_5": "後犯捨墮；先造者無犯。",
    "T23n1442_021:0737a15_6": "若初作未了，於第二年乃至三、四、五年，若俱了時云：「我持前，我當捨後。」",
    "T23n1442_021:0737a17_7": "廣如上說。",
    "T23n1442_021:0737a18_0": "若苾芻已造一褥，即於此年更造一褥未了便休，於第二年復更造一亦未了休，第三、第四、第五年亦如是，其未了者得五惡作罪；初作者無犯。",
    "T23n1442_021:0737a21_1": "若苾芻已造一褥，即於其年更不造褥，乃至第五年亦不作褥，然至六年方更造者無犯。",
    "T23n1442_021:0737a23_2": "又無犯者，謂最初犯人，癡狂、心亂、痛惱所纏。",
    "T23n1442_021:0737a25_0": "作新敷具不為壞色學處第十五",
    "T23n1442_021:0737a26_0": "佛在室羅伐城逝多林給孤獨園。",
    "T23n1442_021:0737a26_1": "爾時世尊得無上智已，於其四方有大名稱，皆聞中國有佛出世。",
    "T23n1442_021:0737a28_2": "時北方商人聞佛出世，若有人能興供養者，得大果報得大利益，名稱遠聞資財巨富。",
    "T23n1442_021:0737b01_3": "聞斯事已作如是念：「我今宜應持諸貨物往室羅伐城，一、得求利潤；二、得禮覲世尊。」",
    "T23n1442_021:0737b03_4": "作是念已，便與五百商人將北方貨物往趣中國。",
    "T23n1442_021:0737b04_5": "時諸商人至室羅伐，安貨物已即便往詣給孤獨長者所作如是言：「長者當知！",
    "T23n1442_021:0737b06_0": "我等今欲禮覲世尊。」",
    "T23n1442_021:0737b06_1": "長者答曰：「善哉！",
    "T23n1442_021:0737b06_2": "善哉！",
    "T23n1442_021:0737b06_3": "能生妙意。",
    "T23n1442_021:0737b07_4": "如來、應、正遍知是應禮敬，實難會遇時乃一現，如烏曇跋羅華。」",
    "T23n1442_021:0737b08_5": "作是語已，長者即便將彼五百商人往詣佛所，頂禮佛足在一面坐。",
    "T23n1442_021:0737b10_6": "爾時世尊即為長者及五百商人宣說法要，示教利喜令信樂已默然而住。",
    "T23n1442_021:0737b11_7": "時諸商人聞法歡喜禮佛而退，即便往詣耆宿苾芻而申禮敬，復欲遍觀房舍及大眾苾芻。",
    "T23n1442_021:0737b13_8": "時給孤獨長者將諸商人周遍觀看，時彼商人見諸苾芻於床褥上尼師但那中間穿破，問長者曰：「何意諸大耆宿苾芻尼師但那中間穿破？」",
    "T23n1442_021:0737b17_9": "長者報曰：「諸尊宿苾芻夜多端坐乃至天明，由此因緣並多穿壞。」",
    "T23n1442_021:0737b18_10": "時諸商客極生敬重，便將五百妙疊奉施眾僧。",
    "T23n1442_021:0737b19_11": "時諸苾芻既得疊已作新尼師但那，所有故者近一舊房，安在露地總為一聚。",
    "T23n1442_021:0737b21_12": "爾時有一長者，請佛及僧就家設供。",
    "T23n1442_021:0737b22_13": "時諸苾芻時至皆去，唯佛世尊獨留在寺令人取食。",
    "T23n1442_021:0737b23_14": "然佛世尊有五因緣不赴請處。",
    "T23n1442_021:0737b24_15": "云何為五？",
    "T23n1442_021:0737b24_16": "一、為宴默而居；二、為諸天說法；三、為觀察病者；四、為看諸臥具；五、為苾芻制其學處。",
    "T23n1442_021:0737b26_17": "此中世尊意欲看其臥具，并欲為諸苾芻制其學處不赴請家。",
    "T23n1442_021:0737b27_18": "爾時世尊，苾芻出後未久之頃，便持戶鑰隨處經行周遍觀察，詣一舊房，見諸苾芻以故尼師但那聚之一處，糞掃和雜狼籍在地。",
    "T23n1442_021:0737c01_19": "世尊見已作如是念：「諸有施主深心信敬，如己血肉割以相供修諸福業。",
    "T23n1442_021:0737c03_20": "然諸苾芻捨故敷具非量受用，無愛護心隨處棄擲。」",
    "T23n1442_021:0737c04_21": "爾時世尊取故敷具，翻轉抖擻安在架上，便於房外洗手濯足房中端坐。",
    "T23n1442_021:0737c06_0": "時取食苾芻持食來至往世尊所，世尊法爾共取食苾芻歡喜言問：「諸苾芻眾飲食好不得飽滿不？」",
    "T23n1442_021:0737c08_1": "取食苾芻白言：「世尊！",
    "T23n1442_021:0737c08_2": "大眾皆得飲食飽滿。」",
    "T23n1442_021:0737c09_3": "世尊食已洗手濯足，還入房中寂默而住。",
    "T23n1442_021:0737c10_4": "世尊晡時從定起已，往大眾中就座而坐，告諸苾芻曰：「汝等去後未久之頃，我持戶鑰隨處經行周遍觀察，詣一舊房，見諸苾芻以故尼師但那聚之一處，糞掃和雜狼籍在地。",
    "T23n1442_021:0737c14_5": "我時見已作如是念：『諸有施主深心淨信，如己血肉割以相供修諸福業。",
    "T23n1442_021:0737c15_6": "然汝苾芻於故敷具非量受用，無愛護心隨處棄擲。』",
    "T23n1442_021:0737c16_7": "此非善事。",
    "T23n1442_021:0737c17_8": "汝諸苾芻！",
    "T23n1442_021:0737c17_9": "若於他信心施物，稱量愛護順時知足而受用者，斯曰善哉！」",
    "T23n1442_021:0737c18_10": "爾時世尊讚歎愛護順時知足受用信施已，告諸苾芻：「廣說乃至制其學處，應如是說：「若復苾芻作新尼師但那，應取故者堅處縱廣佛一張手帖新者上，為壞色故。",
    "T23n1442_021:0737c22_11": "若苾芻作新尼師但那，不以故者帖新者上，為壞色故，泥薩祇波逸底迦。」",
    "T23n1442_021:0737c24_12": "苾芻義如上。",
    "T23n1442_021:0737c24_13": "新有二種：一、謂新作，二、謂新得。",
    "T23n1442_021:0737c25_14": "此中意取新作。",
    "T23n1442_021:0737c25_15": "尼師但那者，謂是敷具。",
    "T23n1442_021:0737c26_16": "作者，謂自作或使他。",
    "T23n1442_021:0737c26_17": "言故尼師但那一邊者，謂於舊尼師但那割取一邊堅好之處。",
    "T23n1442_021:0737c28_18": "佛一張手者，謂大師也，其一張手當中人一肘半。",
    "T23n1442_021:0737c29_19": "帖新者上者，謂刺在新者上。",
    "T23n1442_021:0737c29_20": "為壞色故者，為欲令其得堅牢故。",
    "T23n1442_021:0738a01_21": "若不帖者得泥薩祇波逸底迦，其捨悔法式並如上說。",
    "T23n1442_021:0738a03_0": "此中犯相其事云何？",
    "T23n1442_021:0738a03_1": "若苾芻以故尼師但那，如佛一張手帖著之時，若減一指半指者，亦得泥薩祇波逸底迦。",
    "T23n1442_021:0738a05_2": "無犯者，若以故者遍覆新者，或總破碎不堪補帖新尼師但那者無犯。",
    "T23n1442_021:0738a07_3": "又無犯者，最初犯人，或癡狂、心亂、痛惱所纏。",
    "T23n1442_021:0738a09_0": "自擔負羊毛學處第十六",
    "T23n1442_021:0738a10_0": "佛在室羅伐城逝多林給孤獨園。",
    "T23n1442_021:0738a10_1": "時六眾苾芻共相議曰：「難陀、鄔波難陀彼諸黑鉢者，以獮猴脂用塗其足，凡欲去時得將行利養，遠行初至復得供給，多人愛敬眾所識知。",
    "T23n1442_021:0738a13_2": "然而我等喻若井蛙，曾不遊行欲何所獲？",
    "T23n1442_021:0738a14_3": "我等亦可四出遊行。」",
    "T23n1442_021:0738a15_4": "餘伴問曰：「當何所之？」",
    "T23n1442_021:0738a15_5": "鄔波難陀曰：「我今暫出求覓商旅。」",
    "T23n1442_021:0738a16_6": "復作是念：「我等眾徒若俱去者，我之所有門徒眷屬施食之家，悉被諸餘黑鉢侵奪。",
    "T23n1442_021:0738a18_7": "宜留一人，餘隨意去。」",
    "T23n1442_021:0738a18_8": "復共籌議：「誰當住此？",
    "T23n1442_021:0738a19_9": "大德鄔陀夷令其看守，所得之利迴還共分。」",
    "T23n1442_021:0738a20_10": "鄔陀夷答曰：「我住於此。」",
    "T23n1442_021:0738a20_11": "自餘五人出求商旅，見有多人向泥波羅國，苾芻問曰：「仁等何之？」",
    "T23n1442_021:0738a22_12": "答言：「我等欲向泥波羅國。」",
    "T23n1442_021:0738a22_13": "苾芻曰：「我等亦欲隨行。」",
    "T23n1442_021:0738a23_14": "商客曰：「聖者！",
    "T23n1442_021:0738a23_15": "泥波羅國地多磽确如駱駝脊，仁等未必樂住於彼。」",
    "T23n1442_021:0738a24_16": "苾芻曰：「我且共去試觀彼土。」",
    "T23n1442_021:0738a25_17": "「聖者！",
    "T23n1442_021:0738a25_18": "若如是者可共隨行。」",
    "T23n1442_021:0738a26_19": "即與商人隨路而去。",
    "T23n1442_021:0738a26_20": "時彼苾芻既至彼國皆無愛樂，便於他日往至鄽中問諸商客：「君等何時欲歸本國？」",
    "T23n1442_021:0738a28_21": "商人曰：「豈復聖者情不樂耶？」",
    "T23n1442_021:0738a29_22": "苾芻曰：「我初來到即於是日情無歡愛。」",
    "T23n1442_021:0738a29_23": "報言：「聖者！",
    "T23n1442_021:0738b01_24": "我等貨物尚未交易不及言歸，我有親知欲還中國，當為囑彼可共同行。」",
    "T23n1442_021:0738b02_25": "苾芻答言：「斯成善事！」",
    "T23n1442_021:0738b03_26": "然泥波羅國有兩種賤貨，謂羊毛、雄黃。",
    "T23n1442_021:0738b04_27": "時諸商客多買羊毛車載而去。",
    "T23n1442_021:0738b04_28": "諸苾芻眾亦與同行，然六眾苾芻性畏塵坌，或在前去、或在後行。",
    "T23n1442_021:0738b06_29": "時六眾苾芻徐行在後，於商旅內有一毛車忽然軸折，時諸商人共相議曰：「我等今時若料理軸者，其聲遠聞必有賊至，先當殺我後將財物。",
    "T23n1442_021:0738b09_30": "我等宜應持其精貨棄載而行。」",
    "T23n1442_021:0738b10_31": "作是議時六眾便至，問言：「仁等何意懷憂不進而住？」",
    "T23n1442_021:0738b11_32": "報言：「聖者！",
    "T23n1442_021:0738b11_33": "我車軸折。」",
    "T23n1442_021:0738b11_34": "具以前事而並告知。",
    "T23n1442_021:0738b12_35": "六眾問曰：「豈可棄羊毛耶？」",
    "T23n1442_021:0738b13_0": "報言：「棄去。」",
    "T23n1442_021:0738b13_1": "六眾報曰：「若其君等見容許者，我為作帽、或作靴氈、或作立幡，我當隨力盡持少多。」",
    "T23n1442_021:0738b15_2": "商人報曰：「隨意皆取，於我無用。」",
    "T23n1442_021:0738b15_3": "時難陀、鄔波難陀共相議曰：「今者豐饒糞掃之物。」",
    "T23n1442_021:0738b16_4": "時彼五人所有衣鉢令一人負，其餘四人接草為索，束為四擔隨路持行。",
    "T23n1442_021:0738b18_5": "時諸商人見而報曰：「聖者！",
    "T23n1442_021:0738b19_6": "我欲雇人來取其毛，今時聖者並悉將至，我欲酬價還取其毛。」",
    "T23n1442_021:0738b20_7": "苾芻報曰：「汝無識物，我等豈是客作人耶？",
    "T23n1442_021:0738b21_8": "汝若如是我當棄却。」",
    "T23n1442_021:0738b22_0": "商人報曰：「我等戲言，幸無見責，可持而去。」",
    "T23n1442_021:0738b22_1": "時商旅內有外道同行，調六眾曰：「此之重擔何處當解、得幾利潤？」",
    "T23n1442_021:0738b24_2": "六眾聞已忿而報曰：「破汝腹內，踏汝頭上，我擔方解，兼收其利。」",
    "T23n1442_021:0738b25_3": "彼便緘口默而無對。",
    "T23n1442_021:0738b26_4": "六眾議曰：「我等若在商侶中行多招譏調，我等應可在前而去。」",
    "T23n1442_021:0738b27_5": "至一聚落處多賊盜，彼之村隅令人遠望，遙見六眾擔來普相告曰：「仁等當知有象軍至。」",
    "T23n1442_021:0738b29_6": "諸人見已咸皆驚怖，棄其家宅走入林中，留諸強壯防守村邑，共相告曰：「彼非象軍，是駱駝也。」",
    "T23n1442_021:0738c02_7": "又曰：「彼非駱駝，應是牛馱。」",
    "T23n1442_021:0738c03_8": "又云：「彼非牛馱，是人擔物。」",
    "T23n1442_021:0738c04_0": "既近村已知是苾芻，告言：「聖者！",
    "T23n1442_021:0738c04_1": "奇特大擔，有異常人，能使村坊並皆走散。」",
    "T23n1442_021:0738c05_2": "六眾報曰：「汝無識者，見有擔來怖云是賊，賊若知者當來劫掠，汝鎮驚走所有家業並悉持將。」",
    "T23n1442_021:0738c07_3": "彼聞默爾。",
    "T23n1442_021:0738c08_4": "于時六眾見是事已，便相謂曰：「難陀、鄔波難陀！",
    "T23n1442_021:0738c09_5": "我等若隨路行多招譏調，可於荒野望直而行。」",
    "T23n1442_021:0738c10_6": "即便棄道而去。",
    "T23n1442_021:0738c10_7": "時稅關人隨處看守，既見擔至而告之曰：「君等商人屢為偷稅，不輸稅直竊路而行。」",
    "T23n1442_021:0738c12_8": "六眾報曰：「無智者，汝將我是偷稅商人？」",
    "T23n1442_021:0738c13_9": "問云：「仁等是何？」",
    "T23n1442_021:0738c13_10": "答云：「我是六眾苾芻。」",
    "T23n1442_021:0738c14_11": "彼即報云：「聖者隨去。」",
    "T23n1442_021:0738c14_12": "復相議曰：「我等若至逝多門者，諸黑鉢類共調弄我，宜取小門持擔而入。」",
    "T23n1442_021:0738c16_13": "既入小門，有摩訶羅見而問曰：「汝客擔人何因破籬而入寺內？」",
    "T23n1442_021:0738c17_14": "報言：「老叟！",
    "T23n1442_021:0738c17_15": "汝將我是客擔人耶？」",
    "T23n1442_021:0738c18_16": "問言：「仁等是何？」",
    "T23n1442_021:0738c18_17": "答云：「我是苾芻。」",
    "T23n1442_021:0738c19_18": "問云：「聖者！",
    "T23n1442_021:0738c19_19": "是六眾耶？」",
    "T23n1442_021:0738c19_20": "報言：「我是。」",
    "T23n1442_021:0738c19_21": "即云：「善來！",
    "T23n1442_021:0738c20_22": "善來！",
    "T23n1442_021:0738c20_23": "大德！」",
    "T23n1442_021:0738c20_24": "時彼既入，以諸毛擔總置寺中，悉積如山，見者稱異，問言：「具壽！",
    "T23n1442_021:0738c21_25": "仁等能持如斯重擔，豈不畏彼世俗譏嫌。」",
    "T23n1442_021:0738c22_26": "即便報曰：「我口豈唯噉食，有調弄者三倍弄之。」",
    "T23n1442_021:0738c23_27": "時少欲苾芻共生譏議作如是語：「云何苾芻持是重擔，所應恥事更以為能而起高慢？」",
    "T23n1442_021:0738c25_28": "時諸苾芻以此因緣具白世尊。",
    "T23n1442_021:0738c26_29": "世尊爾時集苾芻眾，廣說如前，「制其學處，應如是說：「若復苾芻行路中，得羊毛欲須應取。",
    "T23n1442_021:0738c28_30": "若無人持，得自持至三踰繕那，若過者泥薩祇波逸底迦。」",
    "T23n1442_021:0739a01_31": "苾芻者，謂是六眾，若更有如是流類。",
    "T23n1442_021:0739a01_32": "行路者，謂在道中。",
    "T23n1442_021:0739a02_33": "得羊毛者，謂是他物。",
    "T23n1442_021:0739a02_34": "欲須者，謂有所作。",
    "T23n1442_021:0739a03_35": "應取者，謂隨意持取。",
    "T23n1442_021:0739a03_36": "至三踰繕那者，指其里數，謂無別人，過此持去者犯捨墮。",
    "T23n1442_021:0739a05_0": "捨墮之法廣如前說。",
    "T23n1442_021:0739a06_0": "此中犯相其事云何？",
    "T23n1442_021:0739a06_1": "謂七極微成一微塵，此七成銅塵，此七成水塵，此七成兔毛塵，此七成羊毛塵，此七成牛毛塵，此七成隙遊塵，此七成蟣，此七成虱，此七成穬麥，此七成一指，二十四指成一肘，三肘半成一人，四肘成一弓，五百弓為一拘盧舍，八拘盧舍為一踰繕那。",
    "T23n1442_021:0739a12_2": "若有七村，一一村間有一拘盧舍，持毛去時行至半路，皆得惡作罪；若至村時皆得捨墮罪。",
    "T23n1442_021:0739a14_3": "若從村處往曠野時，半半拘盧舍得惡作罪；滿滿拘盧舍得捨墮罪。",
    "T23n1442_021:0739a15_4": "若在曠野處齊三踰繕那無犯；過此犯捨墮。",
    "T23n1442_021:0739a16_5": "若為作帽及作布羅，或立幡等密而持去者無犯。",
    "T23n1442_021:0739a17_6": "又無犯者，謂最初犯人，或癡狂、心亂、痛惱所纏。",
    "T23n1442_021:0739a19_0": "使非親尼治羊毛學處第十七",
    "T23n1442_021:0739a20_0": "佛在室羅伐城逝多林給孤獨園。",
    "T23n1442_021:0739a20_1": "時六眾苾芻共相告曰：「我今宜可分所持毛。」",
    "T23n1442_021:0739a21_2": "難陀問曰：「可為幾分？",
    "T23n1442_021:0739a22_3": "其大德鄔陀夷留住於此亦與分不？」",
    "T23n1442_021:0739a23_4": "時鄔陀夷聞斯語已便作是念：「我之徒侶多獲利養，作何方便得彼分耶？」",
    "T23n1442_021:0739a24_5": "問言：「仁等何所籌量？",
    "T23n1442_021:0739a25_6": "其所得者各還自入，仁得仁分，我得我分。」",
    "T23n1442_021:0739a26_7": "鄔波難陀聞斯說已作如是念：「世尊法主今住於此，諸來利養必是多得。」",
    "T23n1442_021:0739a27_8": "為此鄔陀夷作如是語：「我等昔來常是六眾，豈可今日為五眾耶？",
    "T23n1442_021:0739a29_9": "應為六分平等與之。」",
    "T23n1442_021:0739a29_10": "難陀曰：「誰作分者？」",
    "T23n1442_021:0739b01_11": "闡陀報曰：「大德鄔陀夷久息於此，宜可令彼為我分張。」",
    "T23n1442_021:0739b02_12": "眾皆稱善。",
    "T23n1442_021:0739b02_13": "時鄔陀夷總為六分，便將己物安自房中，阿說迦曰：「大德鄔陀夷！",
    "T23n1442_021:0739b04_14": "此所得物將來共分。」",
    "T23n1442_021:0739b04_15": "鄔陀夷曰：「具壽！",
    "T23n1442_021:0739b04_16": "從汝等去來，二十貝齒亦不曾得，若不信者大眾現在及同梵行者何不問之？」",
    "T23n1442_021:0739b06_17": "補[木*奈]伐素曰：「豈知鄔陀夷欺弄我等？」",
    "T23n1442_021:0739b07_18": "鄔陀夷曰：「若得多物不共分者斯為欺弄，我少貝齒尚不曾得，何成欺弄？」",
    "T23n1442_021:0739b09_19": "時彼五人聞已皆默。",
    "T23n1442_021:0739b09_20": "時鄔陀夷作是念：「我今多得羊毛，遣誰料理？",
    "T23n1442_021:0739b10_21": "若與作家，彼是難信無戒行故，或容俱失。",
    "T23n1442_021:0739b11_22": "若與十二眾尼，彼亦難信，為人細算，將充比來餅果之直。",
    "T23n1442_021:0739b12_23": "其達摩陀那苾芻尼善持經藏，所有眷屬亦復持經，讀誦勤心修諸善品。",
    "T23n1442_021:0739b14_24": "我與毛者，經歷多時不能事訖。",
    "T23n1442_021:0739b15_25": "其喬答彌善持律藏，所有門徒亦皆持律，思量持犯商搉重輕，我若付毛亦不能得。",
    "T23n1442_021:0739b17_26": "其大世主靜慮為心，所有門人皆修寂定，稍有容暇得請治毛。」",
    "T23n1442_021:0739b18_27": "作是念已，時大世主來禮世尊，鄔陀夷見而問曰：「喬答彌！",
    "T23n1442_021:0739b19_28": "如世尊說：『具禁戒者隨心所念事皆得成，由淨戒力獲果如是。』",
    "T23n1442_021:0739b21_29": "斯由善說。",
    "T23n1442_021:0739b21_30": "何以得知？",
    "T23n1442_021:0739b21_31": "我適生念：『善哉大世主喬答彌若來大好。』",
    "T23n1442_021:0739b22_32": "今者得來，深遂我願。」",
    "T23n1442_021:0739b23_33": "問曰：「大德！",
    "T23n1442_021:0739b23_34": "欲何所為？」",
    "T23n1442_021:0739b23_35": "答曰：「我有少許羊毛，事須料理，能為作不？」",
    "T23n1442_021:0739b24_36": "彼便答曰：「聖者！",
    "T23n1442_021:0739b24_37": "我本故來禮世尊足，若見佛已當令二尼就房相見，所料理物付與將來。」",
    "T23n1442_021:0739b26_38": "時鄔陀夷所有羊毛繫為兩束安房門後。",
    "T23n1442_021:0739b27_39": "時喬答彌禮世尊已欲還尼寺，便遣二尼就房取物，白言：「大德！",
    "T23n1442_021:0739b28_40": "聖者喬答彌遣取羊毛。」",
    "T23n1442_021:0739b29_41": "報云：「於門扇後有兩束毛可持將去。」",
    "T23n1442_021:0739c01_42": "彼即入門欲持毛去，以手牽挽尚不能動，彼二報言：「聖者！",
    "T23n1442_021:0739c02_43": "毛中豈有磨石耶？」",
    "T23n1442_021:0739c03_44": "鄔陀夷曰：「汝等少年豈可脊折！」",
    "T23n1442_021:0739c03_45": "時鄔陀夷以手小指擎一束著一頭上，復以一束著一腰間。",
    "T23n1442_021:0739c05_46": "時彼二尼頭痛腰疼辛苦至寺，既至寺已棄之于地委臥在床。",
    "T23n1442_021:0739c06_47": "餘苾芻尼見而問曰：「汝等二人豈脊折耶？",
    "T23n1442_021:0739c07_48": "將少羊毛現大疲苦。」",
    "T23n1442_021:0739c07_49": "報諸尼曰：「若壯於我，試擎起看。」",
    "T23n1442_021:0739c08_50": "彼便欲舉，竟不能動。",
    "T23n1442_021:0739c09_51": "諸尼報曰：「此毛束內有磨石耶？」",
    "T23n1442_021:0739c09_52": "二尼息定便開毛束遂成大聚，諸尼見已揚聲大笑。",
    "T23n1442_021:0739c11_0": "時大世主聞其笑聲，問曰：「汝諸具壽！",
    "T23n1442_021:0739c11_1": "豈顛倒耶？",
    "T23n1442_021:0739c12_2": "頭髮剃却，腋下髻生，至於今時不能寂靜。",
    "T23n1442_021:0739c13_0": "何事諠笑？」",
    "T23n1442_021:0739c13_1": "諸尼報曰：「聖者大德！",
    "T23n1442_021:0739c13_2": "鄔陀夷云『少許羊毛』尚致如是，若言多者其欲如何？」",
    "T23n1442_021:0739c14_3": "大世主曰：「諸妹！",
    "T23n1442_021:0739c15_4": "彼行惡行，於佛教中常作毀壞，如好河岸崩令墮落。",
    "T23n1442_021:0739c16_5": "然佛所說有二善人：一謂不許其事，二謂許已令與。",
    "T23n1442_021:0739c17_6": "此既許言，事須周畢。",
    "T23n1442_021:0739c18_7": "汝等若能共料理者，隨取多少事了送還。」",
    "T23n1442_021:0739c19_8": "其毛既多卒難事畢。",
    "T23n1442_021:0739c19_9": "時鄔陀夷是念：「其大世主常樂寂靜，勿使諸尼將充餅價。」",
    "T23n1442_021:0739c20_10": "思歎而住。",
    "T23n1442_021:0739c21_11": "時有二尼料理毛訖送與鄔陀夷，報云：「聖者！",
    "T23n1442_021:0739c22_12": "我送毛來，欲著何處？」",
    "T23n1442_021:0739c22_13": "鄔陀夷曰：「汝等尚有餘心擬還我物。」",
    "T23n1442_021:0739c23_14": "便報尼曰：「大妹可著房中。」",
    "T23n1442_021:0739c23_15": "彼置房內捨之而去，餘毛治訖亦皆送至。",
    "T23n1442_021:0739c24_16": "其大世主為料理毛，手皆赤色如染緋師，便詣佛所，禮佛足已在一面坐。",
    "T23n1442_021:0739c26_17": "爾時世尊見其手赤，問言：「喬答彌！",
    "T23n1442_021:0739c27_18": "何因手赤如客染師？」",
    "T23n1442_021:0739c27_19": "白佛言：「大德！",
    "T23n1442_021:0739c28_20": "如佛所言：『應作不作，翻作餘事。』",
    "T23n1442_021:0739c28_21": "今我為之。」",
    "T23n1442_021:0739c29_22": "佛言：「大世主所作何事？」",
    "T23n1442_021:0739c29_23": "時喬答彌具以其事而白世尊。",
    "T23n1442_021:0740a01_24": "佛告阿難陀曰：「諸苾芻使非親尼治羊毛耶？」",
    "T23n1442_021:0740a02_25": "阿難陀曰：「大德！",
    "T23n1442_021:0740a02_26": "諸苾芻令彼料理。」",
    "T23n1442_021:0740a03_27": "爾時世尊以此因緣集苾芻眾，問鄔陀夷曰：「汝實令非親尼料理羊毛耶？」",
    "T23n1442_021:0740a04_28": "白言：「實爾。」",
    "T23n1442_021:0740a05_29": "爾時世尊種種呵責鄔陀夷已，廣說如上。",
    "T23n1442_021:0740a06_0": "乃至「我今制其學處，應如是說：若復苾芻使非親苾芻尼浣染擘羊毛者，泥薩祇波逸底迦。」",
    "T23n1442_021:0740a08_1": "若苾芻者，謂鄔陀夷。",
    "T23n1442_021:0740a08_2": "使非親尼者，親非親義如上說。",
    "T23n1442_021:0740a09_3": "羊毛者，非餘毛也。",
    "T23n1442_021:0740a09_4": "浣者，乃至一入水。",
    "T23n1442_021:0740a10_5": "染者，乃至一入染汁。",
    "T23n1442_021:0740a10_6": "擘者，乃至一片。",
    "T23n1442_021:0740a10_7": "泥薩祇波逸底迦者，廣如上說。",
    "T23n1442_021:0740a11_8": "此中犯相者，苾芻於非親尼作非親想，或復生疑，令浣羊毛或染或擘，並犯捨墮。",
    "T23n1442_021:0740a13_9": "或浣染不擘，或浣擘不染，或染不浣擘，亦犯捨墮。",
    "T23n1442_021:0740a14_10": "若於親尼作非親想，或復生疑，令作三事料理羊毛，並得惡作。",
    "T23n1442_021:0740a15_11": "餘如上說。",
    "T23n1442_021:0740a16_12": "若親親想，無犯。",
    "T23n1442_021:0740a16_13": "又無犯者，謂初犯人，或癡狂、心亂、痛惱所纏。",
    "T23n1442_021:0740a18_0": "捉金銀等學處第十八",
    "T23n1442_021:0740a19_0": "佛在王舍城竹林中。",
    "T23n1442_021:0740a19_1": "時有聚落主居士名曰寶髻，來詣佛所頂禮佛足，在一面坐白佛言：「世尊！",
    "T23n1442_021:0740a21_2": "曾於近日在大眾中，王及諸臣並皆集會，有作是問：『仁等頗知沙門釋子得受捉金銀不？』",
    "T23n1442_021:0740a23_3": "有人說言：『苾芻得捉。』",
    "T23n1442_021:0740a23_4": "復有說言：『苾芻不合。』",
    "T23n1442_021:0740a24_5": "此二所陳誰為稱理？",
    "T23n1442_021:0740a24_6": "誰不稱理？",
    "T23n1442_021:0740a24_7": "誰是法言？",
    "T23n1442_021:0740a25_8": "誰非法言？",
    "T23n1442_021:0740a25_9": "誰是謗佛？",
    "T23n1442_021:0740a25_10": "誰為不謗？",
    "T23n1442_021:0740a25_11": "誰是勝人所恥？",
    "T23n1442_021:0740a26_12": "誰非勝人所恥？」",
    "T23n1442_021:0740a26_13": "世尊答曰：「居士！",
    "T23n1442_021:0740a26_14": "若彼說言沙門釋子得受捉金銀者，斯不稱理，斯非法言，斯為謗我，是勝人所恥。",
    "T23n1442_021:0740a28_15": "異斯名善。",
    "T23n1442_021:0740a29_0": "何以故？",
    "T23n1442_021:0740a29_1": "居士！",
    "T23n1442_021:0740a29_2": "然實苾芻不得受捉金銀之物。",
    "T23n1442_021:0740b01_0": "若有苾芻不受捉金銀者，是沙門法，是釋迦子，是純善法。",
    "T23n1442_021:0740b02_1": "第二、第三我如是說。",
    "T23n1442_021:0740b02_2": "若受捉者，斯非沙門，非釋迦子，非純善法。",
    "T23n1442_021:0740b03_3": "第二、第三我如是說。」",
    "T23n1442_021:0740b04_4": "居士言：「大德！",
    "T23n1442_021:0740b04_5": "我意如是。",
    "T23n1442_021:0740b04_6": "若苾芻不受捉金銀之物，斯真沙門，善釋迦子。",
    "T23n1442_021:0740b05_7": "若受捉者，非真沙門，非釋迦子。」",
    "T23n1442_021:0740b06_8": "世尊告曰：「善哉！",
    "T23n1442_021:0740b06_9": "善哉！",
    "T23n1442_021:0740b06_10": "居士！",
    "T23n1442_021:0740b07_11": "如汝意解，是善分別。」",
    "T23n1442_021:0740b07_12": "時寶髻居士聞佛說已，歡喜信受禮佛而退。",
    "T23n1442_021:0740b08_13": "爾時阿難陀住佛背後為佛扇涼，居士纔去，命阿難陀曰：「汝今宜去近此所有諸苾芻眾，悉皆令集常食堂中。」",
    "T23n1442_021:0740b11_0": "時阿難陀奉佛教已悉皆喚眾，還詣佛所禮佛足已，在一面立白佛言：「世尊！",
    "T23n1442_021:0740b12_1": "我奉佛教，近此苾芻悉皆喚集在食堂中，唯佛知時。」",
    "T23n1442_021:0740b13_2": "爾時世尊詣食堂中，在大眾前就座而坐，告諸苾芻曰：「有聚落主名曰寶髻，來至我所禮我足下，在一面坐作如是白，廣說如上，乃至辭我而退。",
    "T23n1442_021:0740b17_3": "汝諸苾芻！",
    "T23n1442_021:0740b17_4": "彼聚落主於王眾中作師子吼，決定而說沙門釋子不合受捉金銀錢等。",
    "T23n1442_021:0740b18_5": "我亦說言：沙門釋子不應受捉金銀錢等。",
    "T23n1442_021:0740b19_6": "是故諸苾芻！",
    "T23n1442_021:0740b20_7": "若為修營房舍等事，應求草木車乘人功，然不應求金銀錢等。",
    "T23n1442_021:0740b21_8": "我不說言得有方便令諸苾芻畜捉金等。」",
    "T23n1442_021:0740b22_9": "此是緣起，尚未制戒。",
    "T23n1442_021:0740b23_0": "佛在逝多林給孤獨園。",
    "T23n1442_021:0740b23_1": "時六眾苾芻自手捉金銀錢，或教他捉造作房舍，或置床座上。",
    "T23n1442_021:0740b25_0": "時外道見生嫌賤言：「此沙門釋子，自手執捉金銀錢等，或教他捉，廣說如上，諸餘俗人亦皆如是，斯與我等有何別處？",
    "T23n1442_021:0740b27_1": "云何令他婆羅門居士等深生敬信，持諸飲食惠此禿人？」",
    "T23n1442_021:0740b28_2": "時諸苾芻聞是說已，以此因緣具白世尊。",
    "T23n1442_021:0740b29_3": "世尊以此因緣集苾芻眾，廣說如前。",
    "T23n1442_021:0740c01_4": "問六眾曰：「汝實自捉或教人捉金銀錢等耶？」",
    "T23n1442_021:0740c02_5": "答言：「實爾。」",
    "T23n1442_021:0740c02_6": "世尊如上種種呵責已，乃至「制其學處，應如是說：「若復苾芻自手捉金銀錢等，若教他捉，泥薩祇波逸底迦。」",
    "T23n1442_021:0740c06_7": "若復苾芻者，謂六眾類。",
    "T23n1442_021:0740c06_8": "自手者，謂以手捉。",
    "T23n1442_021:0740c07_9": "金銀者，謂金銀及貝齒。",
    "T23n1442_021:0740c07_10": "錢者，金等錢。",
    "T23n1442_021:0740c08_11": "教人亦爾，皆犯捨墮。",
    "T23n1442_021:0740c08_12": "捨悔之法廣說如上。",
    "T23n1442_021:0740c09_0": "此中犯相其事云何？",
    "T23n1442_021:0740c09_1": "若教他取時，其事不同有十八種，咸成其犯。",
    "T23n1442_021:0740c10_2": "謂告彼云：「汝取此物；　　汝於此取；　　汝取此爾許。",
    "T23n1442_021:0740c12_0": "　汝將此物；　　汝於此將；　　汝將此爾許。",
    "T23n1442_021:0740c13_0": "　汝置此物；　　汝於此置；　　汝置此爾許。",
    "T23n1442_021:0740c14_0": "　汝取彼物；　　汝於彼取；　　汝取彼爾許。",
    "T23n1442_021:0740c15_0": "　汝將彼物；　　汝於彼將；　　汝將彼爾許。",
    "T23n1442_021:0740c16_0": "　汝置彼物；　　汝於彼置；　　汝置彼爾許。」",
    "T23n1442_021:0740c17_0": "言汝取此物者，謂金銀等於可見處教他取，得惡作罪；捉舉之時犯捨墮罪。",
    "T23n1442_021:0740c18_1": "言汝於此取者，謂於諸帒及鐵木等箱器之中教他取物，得罪同前。",
    "T23n1442_021:0740c20_2": "言汝取此爾許者，謂百千億等教他取物，得罪同前。",
    "T23n1442_021:0740c22_0": "言汝將此物者，謂金銀等物教他將來，得罪同前。",
    "T23n1442_021:0740c23_1": "言汝於此將者，謂於帒等箱器之中教他取物，得罪同前。",
    "T23n1442_021:0740c24_2": "言汝將此爾許者，謂百千億等教他取時，得罪同前。",
    "T23n1442_021:0740c25_3": "言汝置此物者，謂金銀等教他置時，得罪同前。",
    "T23n1442_021:0740c26_4": "言汝於此置者，謂於箱器等中而安置之，得罪同前。",
    "T23n1442_021:0740c27_5": "置此爾許者，謂百千億等教他置時，得罪同前。",
    "T23n1442_021:0740c28_6": "此九皆據可見之處教他作也。",
    "T23n1442_021:0741a01_0": "言汝取彼物者，謂金銀等於不見處教他取物，得惡作罪；捉舉之時犯捨墮罪。",
    "T23n1442_021:0741a02_1": "言汝於彼取者，謂於諸帒及鐵木等箱器之中教他取物，得罪同前。",
    "T23n1442_021:0741a04_2": "言汝取彼爾許者，謂百千億等教他取物，得罪同前。",
    "T23n1442_021:0741a05_3": "言汝將彼物者，謂金銀等物教他將來，得罪同前。",
    "T23n1442_021:0741a06_4": "言汝於彼將者，謂於帒等箱器之中教他取物，得罪同前。",
    "T23n1442_021:0741a07_5": "言汝將彼爾許者，謂百千億等教他取時，得罪同前。",
    "T23n1442_021:0741a09_6": "言汝置彼物者，謂金銀等教他置時，得罪同前。",
    "T23n1442_021:0741a10_7": "言汝於彼置者，謂於箱器等中，得罪同前。",
    "T23n1442_021:0741a11_8": "言汝置彼爾許者，謂百千億等教他置時，得罪同前。",
    "T23n1442_021:0741a12_9": "此九皆據不可見處教他作也。",
    "T23n1442_021:0741a13_10": "若苾芻自捉金銀錢貝齒者，犯捨墮。",
    "T23n1442_021:0741a13_11": "若苾芻捉成未成金銀者，犯捨墮。",
    "T23n1442_021:0741a14_12": "苾芻捉文相成就金銀、錢、貝齒者，犯捨墮。",
    "T23n1442_021:0741a15_13": "苾芻觸末尼寶、璧琉璃寶，犯捨墮。",
    "T23n1442_021:0741a16_14": "苾芻捉方國共所用錢，犯捨墮。",
    "T23n1442_021:0741a17_15": "若捉非方國所用錢，得惡作罪。",
    "T23n1442_021:0741a17_16": "若捉赤銅、鍮石、銅鐵、鉛錫者無犯。",
    "T23n1442_021:0741a18_17": "如是世尊為諸聲聞制學處已，佛在逝多林，于時占波國有一長者，在此城住，深信純善，以上妙物而行惠施。",
    "T23n1442_021:0741a21_0": "時彼長者為佛及僧造立住處，門戶窓牖欄楯交飾，殊妙莊嚴令人樂見為生天路，多諸僧眾在此安居。",
    "T23n1442_021:0741a23_1": "既安居了隨意事訖，白長者曰：「我等今欲向室羅伐城禮大師足，及諸耆宿尊、老苾芻現闕衣服時當見施。」",
    "T23n1442_021:0741a25_2": "長者報言：「聖者！",
    "T23n1442_021:0741a26_3": "此處之人無上妙衣疊，今聞商侶將欲到來，待來至時買以相惠。」",
    "T23n1442_021:0741a27_4": "苾芻言：「長者！",
    "T23n1442_021:0741a27_5": "若無好物，與麁惡者。」",
    "T23n1442_021:0741a28_6": "長者答曰：「聖者！",
    "T23n1442_021:0741a28_7": "我之立性常施好物，云何於今以惡物與？",
    "T23n1442_021:0741a29_8": "若不待者，衣直之錢可將持去。」",
    "T23n1442_021:0741b01_9": "答言：「長者！",
    "T23n1442_021:0741b01_10": "世尊制戒遮我捉錢。」",
    "T23n1442_021:0741b02_11": "長者報曰：「若如是者我寧不施，不能以惡物惠人。」",
    "T23n1442_021:0741b03_12": "時諸苾芻竟無所獲捨之而去，隨路而進至室羅伐城。",
    "T23n1442_021:0741b04_13": "諸苾芻見而告之曰：「善來！",
    "T23n1442_021:0741b05_14": "善來！",
    "T23n1442_021:0741b05_15": "具壽！",
    "T23n1442_021:0741b05_16": "豈非汝等於安居處多得衣服，云何著此麁破衣服而至此耶？」",
    "T23n1442_021:0741b06_17": "彼便答曰：「無衣可得。」",
    "T23n1442_021:0741b07_18": "苾芻曰：「仁在何處而作安居？」",
    "T23n1442_021:0741b07_19": "答曰：「在占波國。」",
    "T23n1442_021:0741b08_20": "又問：「依誰而住？」",
    "T23n1442_021:0741b08_21": "答曰：「某甲長者。」",
    "T23n1442_021:0741b08_22": "諸苾芻曰：「聞彼長者好施上衣豈不施耶？」",
    "T23n1442_021:0741b09_23": "答曰：「祇緣此故我不得衣。」",
    "T23n1442_021:0741b10_24": "苾芻問曰：「有何所以？」",
    "T23n1442_021:0741b11_0": "時彼苾芻具陳其事，諸苾芻聞已白佛。",
    "T23n1442_021:0741b11_1": "佛作是念：「諸有敬信婆羅門長者居士等，歡喜欲施苾芻衣價。",
    "T23n1442_021:0741b13_2": "我諸弟子情欲得衣，我應作法令諸苾芻得無癈闕。」",
    "T23n1442_021:0741b14_3": "告諸苾芻曰：「若有他施衣價，欲須便受，受已即作彼人物心而持畜之。",
    "T23n1442_021:0741b16_4": "然諸苾芻，應可求覓執事之人。」",
    "T23n1442_021:0741b16_5": "苾芻不知欲覓何人？",
    "T23n1442_021:0741b17_6": "佛言：「應求寺家人、或鄔波索迦。",
    "T23n1442_021:0741b17_7": "寺家人者謂是淨人。",
    "T23n1442_021:0741b18_8": "鄔波索迦者，謂受三歸五戒。",
    "T23n1442_021:0741b19_9": "應問彼云：『汝能為我作施主不？』",
    "T23n1442_021:0741b19_10": "若言能者，即作委寄此人心而畜其物，應使人持不應自捉。」",
    "T23n1442_021:0741b21_11": "時有苾芻向他方處作如是念：「我今至此未有施主。」",
    "T23n1442_021:0741b22_12": "起追悔心以事白佛，佛言：「縱令遠去，但令彼命存已來常是施主。」",
    "T23n1442_021:0741b23_13": "時有苾芻未求得施主，他施與物，苾芻疑惑不敢受之。",
    "T23n1442_021:0741b25_14": "以事白佛，佛言：「應受。",
    "T23n1442_021:0741b25_15": "受已持物對一苾芻作如是語：『具壽存念！",
    "T23n1442_021:0741b26_16": "我苾芻某甲得此不淨物，我當持此不淨之物換取淨財。』",
    "T23n1442_021:0741b27_17": "如是三說，隨情受用勿致疑心。」",
    "T23n1442_021:0741b28_18": "時有施主於邊隅處造寺施僧，時時有賊來相驚怖。",
    "T23n1442_021:0741b29_19": "彼諸苾芻空寺而去，便有賊來取寺家物。",
    "T23n1442_021:0741c01_20": "佛言：「若僧伽物、若窣覩波物、所有金銀錢寶等，應牢藏舉方可移去。」",
    "T23n1442_021:0741c03_21": "佛言：「遣藏。」",
    "T23n1442_021:0741c03_22": "苾芻不知欲遣誰藏？",
    "T23n1442_021:0741c03_23": "佛言：「若淨人、若鄔波索迦，令其藏舉。」",
    "T23n1442_021:0741c04_24": "彼藏舉者便偷其物，佛言：「有深信鄔波索迦令其藏舉，若無深信應使求寂。",
    "T23n1442_021:0741c06_25": "求寂若無，苾芻自手應為藏舉。」",
    "T23n1442_021:0741c07_26": "苾芻不知若為藏舉，佛言：「應可穿坑。」",
    "T23n1442_021:0741c08_0": "不知使誰？",
    "T23n1442_021:0741c08_1": "佛言：「應使淨人、若鄔波索迦。",
    "T23n1442_021:0741c08_2": "彼便偷物，應令信者。",
    "T23n1442_021:0741c09_3": "此若無者應令求寂，求寂若無應自穿掘。",
    "T23n1442_021:0741c10_4": "賊去之後，應可如前而取其物還與僧伽。」",
    "T23n1442_021:0741c11_5": "佛言：「如我為難所開事者，難去之後則不應行，若當行者得惡作罪。」",
    "T23n1442_021:0741c12_6": "又無犯者，謂初犯人，或癡狂、心亂、痛惱所纏。",
    "T23n1442_021:0741c14_0": "根本說一切有部毘奈耶卷第二十一"
}