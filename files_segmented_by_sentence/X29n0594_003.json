{
    "X29n0594_003:0032a09_0": "天台法華疏義纘卷第三(本)",
    "X29n0594_003:0032a11_0": "東春沙門　智度　述",
    "X29n0594_003:0032a12_0": "　　釋別序",
    "X29n0594_003:0032a13_0": "【記】云且約當教相望者是約法華經通別二相望不同前釋通序望一代故彼云通序諸教等。",
    "X29n0594_003:0032a15_0": "【記】云佛序者別序中五皆由佛也如由佛故眾集現瑞由佛故指一說多入定雨華動地放光等皆由佛也疑念發問答問例然故云佛序弟子經前後如前釋。",
    "X29n0594_003:0032a18_0": "【記】云若直就等者約四味論通別也初云通序文通而義通者如是等五文通一代故義通者約當部內如華嚴二方等四般若三通當部機等不對他部故記云部含諸教也。",
    "X29n0594_003:0032a22_0": "【記】云亦有義通而意別者義通如前意別者如華嚴雖義通二教意在頓乳方等義雖通四意在生酥彈斥般若雖通三意在熟酥淘汰故云別在諸味也。",
    "X29n0594_003:0032b01_0": "次釋別序云文別而義別者如方等合蓋般若持鉢文之與義各在當部故。",
    "X29n0594_003:0032b03_0": "【記】云事在當經文亦有義別而意通者義別如前意通者通一代皆有別序也故記云通諸教是也次又亦第二重釋云通序文通而義別者文通同前義別者如華嚴但對二教方等對四般若對三鹿苑對一故記云隨部對教多少別故是別序文別而義通者文別同前義通亦約當部內如華嚴二鹿苑一方等四般若三故記云通敘部內教多少是也前意通對一代釋今義通對當部內釋故有別也不然則成重過(云云)。",
    "X29n0594_003:0032b11_0": "【記】云華地專表斯典意密未宣者唯表定後一乘因果而眾不知故云意密也。",
    "X29n0594_003:0032b13_0": "【記】疑念雙緣過現者從說無量義經竟即入彼定不知定起為說何等故云猶預當也。",
    "X29n0594_003:0032b15_0": "【疏】因緣一釋尚自不明者記云有世界無餘三悉名尚自不明今觀此文光宅亦無世界釋若逆順生起是世界者即表人一如何釋尚自不明故四悉全無名不明也。",
    "X29n0594_003:0032b19_0": "【記】云雨華表中位中地動總成人一者今恐眾喜瑞表人一華地及光總表理一不爾則闕眾喜也(思之)直云比丘等四有人云天龍等四等取人鬼意云人中攝得比丘比丘尼等四雖加龍鬼及天而闕菩薩眾也又云梵魔是色欲天眾沙門婆羅門是人中二眾人天其名四眾沙門攝得外道及出家人婆羅門攝俗二眾梵攝諸天魔是欲主即不攝神畜等也又云聖有二眾謂聲聞菩薩凡有二眾謂客舊二眾國王為舊餘眾是客名四眾又云聲聞菩薩各有二客舊觀音勢至是他方大士為客賢護菩薩是王城主人為舊此是菩薩有客舊也聲聞中阿那律是迦毗羅人為客王城中聲聞為舊也此是小乘有舊客也。",
    "X29n0594_003:0032c07_0": "【記】云雖有此列不判凡聖逆順權實說默今昔微著共別兼獨施開本迹都無旨歸者結緣眾是凡影響等三眾是聖逆順者調達嚴王是逆餘者是順權實者發起影響是權當機通權實結緣唯實說默者發起是說影響是默當機通說默默念發言二領解是也言今昔者發起等四眾在昔則通諸部偏圓在今則唯開權顯實言微著者能引發起影響從微至著所引當機結緣亦從微至著又前三眾為著結緣為微又下種為微熟脫為著言共別者約教發起影響等四能引在昔與諸教共如藏通各有三乘故名共又別圓約多人共化故名共所化機生未轉名別言兼獨者約部發起等四能引在昔華嚴方等般若名兼鹿苑名獨至今經開顯唯圓亦名獨也言施開者能引在昔同權名施至今開竟名開言本迹者發起本或古佛法身菩薩迹通五味也。",
    "X29n0594_003:0032c22_0": "【疏】發起者權謀智鑒知機知時者能發起菩薩有照機權智任運而達不謀而鑒故名權謀鑒亦照也時謂五時機謂四發四發時有前後機有生熟在菩薩懷故云知也引至佛所故云擊揚發動能擊揚發動是菩薩所擊揚發動是是五序謂發動令眾集說無量義入定雨華地動眾喜放光疑念問答等皆為所發起也成辦利益者即四教機五時得益不同皆因發起菩薩今佛定起說經即當機結緣增道損生名成辦利益也如大象躃樹等者大象喻發起菩薩樹喻佛法身躃倒喻起應應身說法令機得益名象子得飽飽不同四教益異今佛定起飽圓機象子也。",
    "X29n0594_003:0033a09_0": "【記】釋又割之令開下約發起二字義兼能所是世界義又擊揚發動四字約為人義又擊發揚動四字約對治義又扣佛下八字約第一義意今謂佛正在定是發起菩薩擊揚非開佛也定後說經方發四益序中得益或過去種熟今於序中得脫皆第一義不應四悉不同(思之)。",
    "X29n0594_003:0033a15_0": "【經】圍繞者周迴曰圍坐遍稱繞進財行為供有攝資行名養明謹曰恭今疏云卑謹曰恭宗仰曰敬今疏云虔禮曰敬敬甚曰尊尊深曰重今疏云至念專注至念是尊專注是重於理談美曰讚觸事論德曰歎四句中初二是身業次一是意業讚歎是口業又圍繞者釋論云大眾圍繞則便佛德益尊既尊其人民必受其道故明圍繞也其猶諸梵之繞梵王忉利之繞帝釋檀林師子坐(思之)。",
    "X29n0594_003:0033a23_0": "【疏】感應妙中已說者記錄彼文句十妙次第長行此土六瑞智妙對眉間第六瑞行妙對入定第二瑞位妙對雨華第三瑞神通妙對地動第四瑞眷屬妙對眾喜第五瑞即取下偈中嚴淨對境妙香風乘妙是開雨華瑞位妙出境妙及乘境是位始乘是位終故四華瑞攝三妙也感應妙取長行四眾疑念序為機見八千為應先光表智此取能應故表感應妙也天皷是下荅問序文表說法妙修行是他土菩薩修勤種種行文表利益妙故通彼此六瑞對十妙也今更噵者但此土六瑞對十妙也如疏。",
    "X29n0594_003:0033b09_0": "【記】釋云一家釋瑞必有所表是則大事大人作大感動者是放光瑞表感應神通二妙是人一大機大益顯於大理者是雨華動地瑞表位境乘三妙是理一須大眷屬以輔大會者是眾喜瑞表眷屬利益說法及智四妙是教一俱感大時大運成就者是入定瑞表行妙即行一不同他對(思之)。",
    "X29n0594_003:0033b15_0": "【疏】說大乘經者百法疏云萬行稱之為乘或可真如亦名為乘若萬行為乘即持業釋亦乘亦大名為大乘若通真如名大乘即依主釋大之乘故解曰亦乘亦大者萬行名大即是乘體乘是大用即是乘體是大用大體能任持乘之業用將體就用大亦即乘將用就體乘亦即大合此二義名亦乘亦大又云通真如等者大即真如是主義乘屬萬行是客義依主如萬行依真如體名依主釋也此釋體用不融成別教義(云云)今疏云大因大果合為大乘者即是亦乘亦大也即萬行廣多名大從因至果名乘故云亦乘亦大也與持業釋同若下云十妙釋七大者境妙是理名大即乘之體有餘六大名乘與依主義同又一家圓教大乘不作六釋何者若言依主釋今圓教生死即涅槃不可生死為主也若言持業者一即無量無量即一持業不成若言帶數釋者即一而三即三而一何數之有若言有財釋者如云富兒錢寶名富五蘊假者不名富也今取錢寶以名假者名為富兒故云有財釋今圓寶法他即是自故無有財若言隣近釋者如云念處先能觀為念念是念心所明記為性慧是慧心所簡擇為性二種不同今言念為能觀者與慧隣近故若釋圓教境智不二念慧相即故無隣近也相違釋准知如是六釋但是藏別二教中義圓通二教皆不相應(思之)。",
    "X29n0594_003:0033c14_0": "【疏】善戒七大者與對法論涅槃同彼論云即此乘性由與七種共相應故名為大乘一戒經云法大性謂十二部論云境大性以菩薩緣百千教法為境故二經云心大謂求菩提心論云行大性以求菩提心亘自利利他二行故三經云解大謂解菩薩藏論云智大性了二無我智解菩薩藏故四經云淨大謂見道淨心論云精進大性即由精進練磨其心入於初地見道令心淨故五經云莊嚴大謂福慧也論云方便善巧大性由具悲智二種悲同經福德智慧有大智故不住生死有大悲故不住涅槃故名方便善巧六經云時大謂三祇行行論云時大性窮生死際盡未來時七經云具足大謂相好論證得大性成就十力四無畏等諸功德故。",
    "X29n0594_003:0034a03_0": "【疏】基師云者越州法華寺基法師也解云無量義者所謂義空也若是有法則有分限名為有量空義深廣稱為無量問若爾與第二時大品教何異彼答云前教明空為三乘行本不得為法華序此中明空為大乘行本故得為法華序故疏引大品非法華所指是基師義耳。",
    "X29n0594_003:0034a09_0": "【疏】指不來秦地者是印法師義吉藏引云印師固執不移云明空無量義經者即是餘時說耳非法華中辯無量義經也法華前無量義經正明萬善成佛文不來秦地是印師義耳。",
    "X29n0594_003:0034a13_0": "【疏】印師云無相善有成佛者此經辯無量萬善也以現在行無量萬善故來世成佛問若說萬善成佛與法華何異答此無量義經中覆相明萬善成佛不言萬善之外無三乘義無量義經但顯實未開權故得為序今疏引云彼經不說有三無三有異者即無量萬善外不說有三無三若說有三但彼經已顯實未開權故得為序老說無三即說法華無異也。",
    "X29n0594_003:0034a20_0": "【疏】光宅云破三與歸一為異故即為序者意謂光宅法華破三無量義萬善歸一與破三為異故得為序非是異無二無三名異也。",
    "X29n0594_003:0034a23_0": "【疏】論列十七名者論云此大乘修多羅有十七種名顯示甚深功德應知何等顯示一名無量義經者成就字義故以此法門說甚深法妙境界故彼甚深法妙境界者諸佛如來最勝境界法故經云甚深無量也二名最勝修多羅者於三藏中最勝妙藏此法門中善成就故解云彼大論四釋一云除疑入法經勝謂除聲聞疑并異生入法令離苦故樂行中道行律勝發生智慧論勝二云甚三字故經勝與定慧為安立處所律勝今得正見故論勝三云離欲得定生上界故經勝免三惡趣得人天身律勝斷無明惑出於三界論勝四云離貪經勝離嗔律勝離癡論勝問唯此四解俱有所長何故今言經為最勝答為於此經會三歸一異餘經律論故名為勝也故經云於諸經中最在其上三名大方廣經者無量大乘門隨順眾生根住持成就故解曰理正名方包含名廣經云當為如是等廣讚一乘道四名教菩薩法者以為教化根熟眾生隨順器善成就故經云名妙法蓮華教菩薩法也五名佛所護念者以依佛如來有此法也經云我常守護不妄宣說六名一切諸佛秘密法者此法甚深唯如來知故經云如來秘密神通之力七名一切諸佛藏者如來功德三昧之藏在此經故經云如來一切秘密之藏八名一切諸佛秘密處者根未熟者非受法器不授與故經云秘密之藏長夜守護不妄宣說故九名能生一切諸佛經者聞此法門能成諸佛大乘故經云乃至一念隨喜我與授記三菩提也十名一切諸佛道場者聞此法門能成諸佛阿耨菩提非餘修多羅故經云當知此處即是道場十一名諸佛轉法輪者此法門能破一切諸障礙故經云諸佛於此轉於法輪十二名一切諸佛堅固舍利者謂諸如來真如法身於此修多羅不敗壞故經云當知是處即有如來全身舍利又以佛舍利起七寶塔十三名一切諸佛大巧方便經者依此法門成大菩提已為眾生說天人聲聞辟支佛等諸佛善法故經云慇懃稱歎方便是十四名說一乘者以此法門顯示如來阿耨菩提究竟之體彼二乘道非究竟故經云一切諸世尊皆說一乘道是十五為第一義經者以此法門即是諸佛如來法身究竟住處故經云此法華經於諸經中最為第一十六名法華經者有二種義一出水義以不可盡出離小乘經泥濁水故(云云)二者華開義以諸眾生於大乘中其心怯弱不能生信是故開示諸佛如來淨妙身令成生信故正當此名有解云無量義如出水即約教理此經如開敷即約行果又云各具教理行果若爾彼是出此是會入望今四一由闕人一果是行終復成剩長十七名最勝法門者攝成就故攝成就者攝無量名句字等偈故此十七句中法門句是總餘句是別故。",
    "X29n0594_003:0034c21_0": "【疏】從一義處出無量法至序者此無量義處各有兩兼從能生所生之無量是序即別卷經是若會所歸能無量即正宗是經之異名若從能生於所之義處是序若會所歸能之義處是正宗故兩兼。",
    "X29n0594_003:0035a01_0": "【疏】常等四至住處者即是寂光四德為處也能觀是報身智所觀是法身境二身皆具常等四俱是能依土即所依能所不二而二立身土名耳言所攝成處者遍法界皆常也所安立處者法界自在也淨者遍法界三惑名為淨樂者住於法身不住十界色身境名不住身心相故。",
    "X29n0594_003:0035a07_0": "【疏】前後兩文者觀經結法華名後准梵網結華嚴仁王結般若像法決疑結方等遺教結涅槃皆文義同於正經故名結也。",
    "X29n0594_003:0035a10_0": "【疏】壽量而是無常者於二經中中間說法華迹本二門縱汝說迹門如來近成可云無常而其所說唯有實相豈不是常耶況本門長遠之壽寧是無常如壽量品(云云)。",
    "X29n0594_003:0035a14_0": "【疏】佛所護念者佛所證理是所護念法如來是能護念人昔知機未熟不說所證名之為護恐此眾生但取方便故名為念引證云眾生根鈍不務速說故言護念若取能生為護念是異名若取所生為護念是覆相於昔所生未開為能但得名序若開為能名護念即正宗。",
    "X29n0594_003:0035a20_0": "【疏】若明文等者記云覆別從通者經家覆法華定之別名從無量義三昧之通號時眾謂重入無量義三昧不識是法華三昧故結集人加之以處即是法華異名定也大通智勝說此經已即入靜室者問釋迦何不入定讓羅云結緣耶答記云但羅云通化即共羅云一代五時通共教化眾生作種熟脫無有別結之機故也有云佛滅後名通化與大通入定讓結何殊不可也。",
    "X29n0594_003:0035b04_0": "【疏】大通身體至不動者問大通入定與釋迦何別答記云若分所入相同時別謂二佛入定皆身心不動名相同釋迦說經前大通說經後各各時別也。",
    "X29n0594_003:0035b07_0": "【疏】問瑞相本論奇異說法入定佛之恒儀何得為瑞者古人與皇不立為瑞但用雨華動地放光三並疑念發問答問為六故今難云何意非瑞也。",
    "X29n0594_003:0035b10_0": "【記】云文殊引古至一定二義不疑者恐悞此是引古入定為序故云何以證今何謂一定證有二義。",
    "X29n0594_003:0035b12_0": "【疏】舊小大白等者光宅云初二是赤圓華本赤圓華次二是白圓華。",
    "X29n0594_003:0035b14_0": "【疏】常雨五色華者河西道朗云天華名也中國亦有之其色似赤而黃如青而紫如綠而紅。",
    "X29n0594_003:0035b16_0": "【疏】銅輪種性等者有解云十善菩薩發大心長別三界苦輪海者雖歷十千劫終不墮惡道信位中分為上中下三品中下品善於南洲作粟散王上品善鐵輪王王南洲也十住名習種性為銅輪王王東南二洲十信即十住中攝十行性種性為銀輪王王東南西三洲十向道種性為金輪王王四天下問此四威伏何別答金輪聞名響應銀輪遣使方伏銅輪身至始從鐵輪興兵現威始來歸化問曰王各何時出等(云云)今謂長別三界是圓教十信不應歷十千劫是別教十信耳闕瑠璃輪聖種性(云云)問善戒地持瑜伽唯識等經論初性後習仁王瓔珞初習後性何耶答善戒等據法爾無漏種子故性種在前次增修習方有新熏故習在後仁王不立法爾唯有新熏故習在前次由修學習已成性在後後近聖道名道種子性瓔珞又開六種四如文加金剛心是等覺性解脫道名妙覺性唯大師釋菩薩戒疏云性習二性若據位分習種在前性種在後若據行論性習同時故前後不定依體起用先明性種後明習種尋用取體先習後性與證教二道相似就位以論教道在前證道在後據行證教同時故前後不定依體起用先證後教尋用取體先教後證也習種性能生報佛性種能生法佛如唯識云理性行性真如理為理性有四智菩提種子名行性四智者大圓鏡智第八識平等性智第七識妙觀察智第六識成所作智前五識轉八識為四智名行性即是新熏決定性聲聞人無行性故不成佛若爾即無報身佛性故不可也解曰唯識中轉八識中心所慧為四智耳(云云)。",
    "X29n0594_003:0035c19_0": "【疏】四輪是別位義者止觀第三云三處雙流乃設問云瓔珞經中列位始終唯初地三觀現前道觀雙流今此何故取通教八地別教初地並圓初住並判雙流故彼答借別八地成通教下即借高成下等者等取借別初住成圓教初住高借下成高不得專執瓔珞別位定在初地明位委悉不過瓔珞所以借之。",
    "X29n0594_003:0036a01_0": "【疏】名通義圓等者文云我等今日真阿羅漢又云我等今日真是聲聞等此名與藏通同而義有異何者彼但殺四住賊無明尚在此殺通別兩惑得如來滅度故殺賊義圓又彼是分段不生界外猶生寶性論二乘於無漏界生三種意陰今則分段變易二俱不生不生義圓彼是界內應供非界外應供淨名云其供汝者不名福田則應供義偏今則普於其中應受供養則供養義圓故羅漢三義圓也言真聲聞者彼但小乘從他聞四諦聲偏聞偏今能令一切法界聞一實四諦佛道之聲使一切聞聲聞義圓故知依義不依語也(云云)。",
    "X29n0594_003:0036a12_0": "【疏】別義賢聖至玄義者玄第九云三十心雖同有賢聖之義但稱為賢伏多斷少故十地去為聖伏少斷多故又圓十住名賢聖者於別名賢於圓名聖望別十地遠故圓人三十心是聖賢者圓者聖於別是賢望別十地近故十地等覺是聖妙覺是聖聖別教十住自是賢望別行向名為賢賢如記(云云)有云別十住是賢於圓名聖故云賢聖別地望圓地名聖聖別信望圓信名賢賢今謂行向自約別教不望圓也(云云)。",
    "X29n0594_003:0036a21_0": "【疏】大眾心喜至勝應者是因緣義內外異是世界問答除疑是對治非常之喜是生善一心觀佛是第一義。",
    "X29n0594_003:0036a24_0": "【經】照東方萬八千等【疏】云今明東是方始者既約本迹二門是一乘因果十住如東方餘三十位如餘三方也言萬者表位圓也一住一切住故以萬表之八千者表位數也雖一位具一切位但一切即一是十住之位分因分果故八千表之餘三方圓缺准之。",
    "X29n0594_003:0036b05_0": "【經】靡不周遍者吉藏云乘有十義十相表之一有最上義以頭表之二有中道義以眉間表之三有顯明義以目表之四有無翳義以毫表之五有破暗義以光表之六有不二義以一方表之七有根本義以東方表之八有果乘具足義以萬表之九有因乘未具足義以八千表之十說因果理盡義以周遍表之今謂此義雖廣於理未盡第一第二但表常德第三第四第五但表淨德望今疏闕我樂二德也第六第七但表方始是住義第八第九已是因果義與第十同若爾東方已表因果盡照餘方復何所表如疏破不可也(云云)。",
    "X29n0594_003:0036b16_0": "【疏】若分文屬此土等者疏有二意初對古人從爾時至相光是此土第六瑞次照東方下屬他土總次若分下第二判從爾時佛下至萬八千盡是此土第六相若分屬他土從爾時佛放下盡是他土總相故此重分若不爾者何因此文耶言總相者他土六事皆因放光光是能照六是所照所從於能故總名瑞光瑞是一故名為總又通彼此亦為總記中分文此土至周遍他土從下至地獄去是他土今恐違分文疏引古人至尼吒屬此土。",
    "X29n0594_003:0036c01_0": "【疏】不別破但言斟酌由人者意未可若盡取他土六瑞屬此土第六者何不取餘五耶若盡屬他土者何不從照東方已去事盡屬他土耶故不可言由人也(思之)今疏云各長短者用左溪分文取東方至尼吒屬兩事屬上此土第六屬下他土第一此用古人至尼吒是此土第六相也故記云通長短(云云)。",
    "X29n0594_003:0036c07_0": "【疏】次光照他下為二初釋六瑞次又此彼下明諸佛道同初六瑞四初標次一下列三既有下生起四若此下明所表自覺覺他次道同中又二初略次廣(與記不同云云)。",
    "X29n0594_003:0036c11_0": "【疏】一見六趣者記指他章離合以為四五道七識住者俱舍別正理從別釋一一趣名言那落名人迦者為惡人多造惡顛倒墮其中由是那落迦又云或趣近人故名那落造重罪人速往彼故或復迦者是樂異名那者無義落是與義無樂相與名那落迦又是救濟義那名不可不可救濟名那落迦言傍生者彼趣多分身橫住故或彼趣中容有少分非傍行者故解曰分橫柱如驢牛等容有竪住如獼猴等為對彼故故云多分也又容少分傍行者兩足者竪行如飛鳥四足者傍行如牛馬等(云云)言餓鬼者又多希求以自存濟言人者謂或多思慮(云云)言天謂尊高神用自在眾所祈告故名天言阿素那者鬼趣所攝(云云)。",
    "X29n0594_003:0036c24_0": "言七識住者論云欲界人天色三靜慮無色三天此云七生處是識住體故曰身異及想異身異同一想翻此身想一並無色下三餘非有損壞論曰身異想異者經說有色有情如人一分天是第一識住(解曰一分天者欲界天及初靜慮除劫初起云云)二有色有情身異想一者如梵眾天謂劫初起是第二識住(云云)三有情身一想異者如極光淨天是第三識住(云云)四有情身一想一者如遍淨天是第四識住下三無色名則如經即三識住是為七(云云)論九有情居頌曰。",
    "X29n0594_003:0037a09_0": "　應知兼有頂　　及無想有情　　是九有情居　餘非不樂住論曰前七識住及兼有頂無想有情為九即七識住上加非想及無想天所以九立有情居以樂住故四識住當知四蘊唯自地經云識隨色住識隨受住識隨想住識隨行住(云云)頌曰。",
    "X29n0594_003:0037a15_0": "　於中有四生　　有情謂卵等　　人傍生具四　地獄及諸天　　中有唯化生　　鬼通胎化二論曰謂有情類卵生胎生濕生化生是名為四正理論云鬼通非情(此即四界寬四生狹也)趣唯有情然不云遍攝(不攝中有狹於生也)生唯遍攝故復有無非有情名眾生故准此有情名有眾生無情不名眾生舊譯有情名眾生者兩名一准大乘具六界故名眾生二具四生生謂生類諸有情中雖餘類雜而生類等言生類等者是眾生義多生類故如下五濁中及論廣說(云云)。",
    "X29n0594_003:0037a24_0": "【記】云先總明道同至當同乃隱者此現六瑞是今同名隱也後人悞改現字作當字耳記釋云若所見下作隱當同釋即現當二同俱隱(思之)下已當二同誤改當作現字今並須除當現二字。",
    "X29n0594_003:0037b04_0": "【疏】昔善為因今教為緣者指王子所聞法華下種為因中間異方便成熟助之為疎緣今聞法華教為親緣即得開示悟等為所生法名脫也。",
    "X29n0594_003:0037b07_0": "【疏】神變者止觀第一記引大神變經佛現十八變竟時商主天子白佛言頗有神變更過此耶佛令文殊廣說變化文殊白佛如是神變摧伏惡魔亦令菩薩久住於世如是未為殊勝若無名無相無聲無字歷十八界皆作此說無三脫說三脫乃至身子問天子曰汝聞此神變不怖耶天子曰我即神變云何怖耶文殊言一切善惡動不動皆神變相不動即法性動即事神變故二緣三緣等無非神變。",
    "X29n0594_003:0037b15_0": "【疏】補處不知尊極者別教補處不知當教妙覺。",
    "X29n0594_003:0037b16_0": "【疏】就極處亦不知者別教妙覺不知圓妙覺名亦不知也所言亦者同補處不知尊極故名亦也若准權不知實權尚不能知圓初心何況妙覺以別妙覺望圓妙覺故云此就也。",
    "X29n0594_003:0037b20_0": "【經】云是佛光明神通之相者光明是別舉一妙覺瑞神通是總舉六瑞也。",
    "X29n0594_003:0037b22_0": "【經】國界莊嚴者此但猶光照故名莊嚴非淨土也偈者舊云偈梵文略也應知偈陀梵訛也思之今從正音宜云伽陀唐言頌頌者三十二言注云彼之讚偈猶此之詠歌歌者頌威德之形容讚偈者讚至理之體相梵語伽陀翻為頌頌美也歌也頌中文句極美麗故歌頌之故此祇頌進詮體義劣於名句退為所依不及聲文於百法不別建立然以聲上屈曲為體即名句文更無別性又云偈有二種一室路迦二法句初有五相一處中句二初句三後句四短句五長句一處中者若八字生名處中句不長不短故三十二字生於四句如是四句成室路迦經論文章多依此數(解曰若八字生至短者言諸行至滅法此是八字不越八字至十二字名為不長句不越此八至前四字名為不短云云)二初句者若六字已上名初句(解曰六字已上直至第七來名初句如處世界如蓮華六字句因淨修廣如青蓮七字句到八字屬中句非初句也)三後句者二十六字以下生名後句(解曰頌二十五字句有二十四字句乃至有九字句皆是後句若到八是處中句非後句也)四短句者若滅六字生名短句(解曰如言能作及俱有有字已前若依前解直至能字皆是短句依第二解意無一字句至二字來皆短句也言一字句者有文有名有句三法同起言淨言諦三字句也)如詩云風(一字句)吹我紅華入紫宇(七字句)五長句者從二十七字已上不限多少也問今四字為句應是短句何名處中答梵語八字翻此為四也如菩提達磨各兩字此翻為覺法二字之例言三十二字者梵語一句八字四句成三十二也莫問長行與偈但三十二字便是室路伽也法句偈要以四句備足然後為偈莫問四言乃至七言必須四句故涅槃云四句為偈是也又伽陀謂孤起二路伽謂頌長行。",
    "X29n0594_003:0037c24_0": "【疏】說法入定能導於人者如云定慧力莊嚴以此度眾生也眾生是能趣之人等者經云生死所趣生死是總通惑業苦三道故所趣是別即六趣果故作此釋者生死是因謂三道所趣是果謂六趣又云所趣果體即生死道能趣是果煩惱假者有情故注釋云善惡業緣即能趣因受報好醜即所趣果善惡業緣者由善為異熟因即五戒十善等會等煩惱為因緣受三惡醜總報果故也。",
    "X29n0594_003:0038a08_0": "【疏】從又覩至經典等者八千界名諸佛聖主師子四句分別一是聖非主如三乘人二是主非聖如諸國主三是主是聖四非聖非主如凡夫今是第三句也能詮一乘之教名經典所詮之理名微妙頓說純大名第一八音詮辯而無雜聞名其聲清淨巧順機宜名柔輭都無二乘名教菩薩能詮無謬名梵音梵即清也唯說法界名深法界容融名為妙赴機不差故云令人樂聞萬八千主伴齊說名各於世界說離邪曲故云正法理顯無隱名為照明從之為名故云佛法理實有別菩薩也逗彼二機名開悟眾生文闕示入彼廣有住行向地故也又云佛悟不濁曰清佛悟不間為淨佛悟至利為柔離剛為軟。",
    "X29n0594_003:0038a20_0": "【經】恒沙者問經何故多以恒沙為喻答有五義釋之一由沙多二為世人共為福水入洗永滅罪投死生天三雖經劫壞名字常存四佛多近此宣說妙法五眾人共委故多以喻初出池四方四十里長八十里闊四十中二十快十里長一肘鑿無至砂處有八萬殊故細如麵以為喻也。",
    "X29n0594_003:0038b02_0": "【經】或有行施等者先有見他土並行六度行總釋名唯識問云何名波羅蜜答梵語此云到彼岸謂到菩提理涅槃岸也所到義同故總名波羅蜜次別釋名釋第一施者三謂財無畏法財資他身無畏益心法利善根資益於他故名為施三俱利他也若望自報後感大財即此施度具合六種財唯攝施無畏攝戒忍法攝後三對法論云施度是財餘四無畏法總攝六般若論云檀度攝六即此義也施謂無貪所起三業以為性也(解曰約行出体即無貪及相應思所及三業利他為体也)。",
    "X29n0594_003:0038b11_0": "【經】云金銀等者七寶一金說文云有五色黃為其長久埋不變百練不輕述曰金字者此是像形字謂土能生金此字少今左右置兩土明金在中是像形也又以與今同聲即形聲中攝也言五色者即青黃赤白黑赤是赤銅白銀青是鉛錫黃是金黑即鐵也二銀是白金三珊瑚紅色石脂似樹形四真珠即赤珠佛地論云赤虫所出或珠體赤名赤真珠五摩尼者如意神珠既闕瑠璃便開珠二六硨磲梵云牟婆洛揭拉婆青白間色七碼碯梵云謨薩羅揭婆謨薩羅此云杵揭婆此云藏述曰此形似杵藏在石即石胎是或言堅實故也色如碼碯從彼作碼碯字是寶類字從玉石類字從石。",
    "X29n0594_003:0038b23_0": "【經】金剛諸珍者一金剛二諸珍帝青大青之類述曰帝釋有寶名曰帝青大梵王有寶名曰大青此寶第一非餘所見在梵王帝釋頂上也三奴古者罪人沒官入賤為奴四婢女之卑稱五車今輿輻之總名夏后氏時奚仲所造又音居曰古者車如居言行所以居人也今曰車車舍是也言行者所居如舍六乘者(食證反)廣雅云乘駕也謂可乘者也周禮云駕為乘乘載也七寶餝輦者(力辰反)說文輓車也在車前引之古卿大夫所乘自漢已後天子乘之故今天子皇后所乘車曰輦以寶飾輿(余據與居二反)說文車輿也又云有輪曰車無輪曰輿輿眾也載也舉也。",
    "X29n0594_003:0038c10_0": "【經】云駟者(相二反)說文駟一乘也謂四馬駟也言欄者鈎欄也亦遮也又檻也縱曰檻橫曰楯(音食尸時召二反伺也)言華蓋者(故爪反)作此俗釋黃帝與蚩尤戰於涿鹿之野有五色雲氣金枝玉葉止於帝上有華葩(披巴切)之形因而作華美之蓋也(音呼苽切)西域暑熱人多持蓋以華飾之名華蓋言軒者(虗言切)說文云車也又云簷宇之末曰軒安車也曲輈轓(上室求切下甫煩切)述曰車轅曰輈車箱曰轓即轅車也或作幰(虗偃反)布帳車上禦熱名幰施有五相頌曰。",
    "X29n0594_003:0038c19_0": "　志心及信心　　隨時自手施　　如法行捨物　是名施五種不受亦有五相頌云。",
    "X29n0594_003:0038c22_0": "　不淨亂眾生　　惱害眾生物　　及壞淨心者　皆不應施與【疏】約比丘論持戒者第二戒有三謂攝律儀攝善法饒益有情對法云律儀是任持身心不造諸惡故攝善法戒是菩提因任持是彼因故饒益戒是大悲任持故釋名防護安住離過失名之為戒法戒軌度復名律儀謂法律儀謂儀戒故云法戒軌度名律儀也體者對法亦以三乘為體瑜伽四十二云律儀七眾別解脫在家出家為體此唯身語二業言善法體有謂諸菩薩受律儀後一切為大菩提即三業積集善法為體言饒益體者亦以三業為體今經云往詣佛所問無上道是善法戒便捨樂土等是饒益有情戒剃除等是律儀戒次分別圓教也(云云)。",
    "X29n0594_003:0039a11_0": "【經】云被者(敷罷反方言披散也)今亦[打-丁+串]著之義正言而被法服者(皮義反)服用被帶之義。",
    "X29n0594_003:0039a13_0": "【疏】如五王經者昔有五王相問各陳所好一園林華菓一好婦人善色一好車馬兵甲一好田獵遊戲有一大王次第為說過患華菓即有彫零枯折婦女即有恩愛別離車馬有鬪戰相殺田獵乖傷慈悲不如厭老死求常涅槃四王聞之皆詣佛所出家修道。",
    "X29n0594_003:0039a18_0": "【疏】問忍者疏中三忍謂生苦行第一唯識云亦有三忍一耐怨害二安受苦三諦察法若不耐怨便捨於彼不名為忍以能忍故不捨有情解曰是耐怨忍於逼迫境能安受故解曰是安受忍審諦察法即無生忍解曰是諦察法以觀於法違順無二以無瞋精進審慧三及身口意業為體耐怨害是今文生忍安受苦是今文苦行忍諦察法是今文第一忍也無瞋釋耐怨精進釋安受審慧釋諦察。",
    "X29n0594_003:0039b02_0": "【疏】問精進者唯識云精進有三謂被甲攝善利樂被甲即勢力惡境不能屈伏攝善謂自利不退利樂即饒益無倦若經中五句云有勢有勤有勇堅猛不捨善軌此論被甲攝初有勢句第二攝善餘四句盡以名體寬故第三句是利他前二是自利此論精進具二利約二利為六度故若攝大乘有五種一被甲二加行三無怯四不退轉五無喜是與經相攝並自利無利他言體者俱以勤及所起三業為性今經望唯識但有被甲攝善二精進故云勇猛乃至思惟佛道但自利闕化他無利樂也望攝大乘五精進並攝在自利也。",
    "X29n0594_003:0039b13_0": "【疏】離欲者第五問禪定唯有三種者謂安住引發辦事安住現法樂引發於六通饒益於有情能辦他事變海水為蘇酪以濟飢乏用等持為體對法初云無厭倦任持即安住義二諸所思事成滿任持謂先未得通常思所得令能引發故云成滿三辦事者御眾業任持由定觀機隨諸行門攝御令成益故言靜慮者慮是心慮靜此勞慮名之為定名功德聚林言安住者是禪體引發辦事是禪用言等持為體者即三摩地此約在定唯是定數別境一名為體今經云又見離欲常處空閑是安住義深修禪定得五神通是引發義經云安禪讚佛是饒益義疏云有感則形是饒益也。",
    "X29n0594_003:0039c01_0": "【疏】復見佛子智深等者第六智有三謂一生空二法空三無分別智及俱生生空無分別智此唯根本智為第六體者是決擇煩惱以釋為性瓔珞經云照有照空及照中道根本後得二智今經前自行智是根本智後化他智是後得也。",
    "X29n0594_003:0039c06_0": "【疏】八魔者藏教四魔是煩惱若佛坐道場破煩惱魔得菩提道證法性身破陰死二魔於道樹下得不動三昧破天子魔通教八人見地破煩惱魔六地破陰死魔八地得不動三昧破天子魔別教先破界內同前界外四魔從無常無我無樂無淨四也。",
    "X29n0594_003:0039c11_0": "【疏】華嚴思益者華嚴第十五云又有光明名能捨此光覺悟煩惱眾生令知財寶悉非常恒樂惠施心無著又放光明名除熱此光能覺毀禁者普使受持清淨戒發心願證無師道又放光明名忍嚴此光覺悟瞋恚者令彼除瞋離我慢常樂忍辱柔和法又放光明名勇猛此光覺悟懶惰者令彼常於三寶中恭敬供養無疲厭又放光明名寂靜此光能覺亂意者令其遠離貪恚癡心不動搖而止定又放光明名慧嚴此光覺悟愚迷者令其證諦能解緣起諸根智慧悉通達總有四十二光法問如經(云云)。",
    "X29n0594_003:0039c21_0": "【疏】圓擊梵輪法皷者圓音一演名圓擊清淨之輪與他人名為梵輪輪轉也即理之教名為法皷說法之聲如皷出聲即初住化他名擊法皷。",
    "X29n0594_003:0039c24_0": "【疏】未甞睡眠者成論云身心昏重因睡攝心離覺名眠大乘以一切住著昏暗皆名睡眠菩薩心無染著名未甞睡眠不動而遊故曰經行也。",
    "X29n0594_003:0040a03_0": "【疏】淨如寶珠者三義名淨第十戒是究竟中道戒一珠內外無瑕喻中道戒無見思塵沙二惑名無外瑕無無明惑名無內瑕即是中道清淨也若約三業身口名外意業名內二珠圓無缺喻中道戒於二邊微塵不犯也三珠可寶重喻中道戒於二邊為尊崇也。",
    "X29n0594_003:0040a08_0": "【疏】十戒玄義者謂不缺不穿不雜道共無著智所讚自在隨定具足如菩薩疏(云云)。",
    "X29n0594_003:0040a10_0": "【疏】住忍一問忍者得少謂多名增上慢自特聰明富貴道德名譽而打罵惡罵是口業捶打是身業必有瞋恚之心兼其意業忍三業之惡眾離戲笑謂分別戲論笑謂談謔皆掉悔蓋言一心除亂却貪蓋者貪謂於有具染著為性能障無貪生苦為業謂由愛力取蘊生故述曰有謂後有即異熟果通三有故具有者即煩惱業及器世間並中道有異熟因故名有具足有受用亦得具名於此二境常起於貪名為染著故名為亂一心在定而不起貪是却貪蓋也俱舍云五蓋唯在欲障根本禪今別圓菩薩棄真諦邊五蓋俗諦邊五蓋中道從初地至等覺節節亦五蓋圓教圓棄五蓋準思之。",
    "X29n0594_003:0040a22_0": "【經】栴檀者赤謂牛頭栴檀黑是紫檀之類白是白檀也。",
    "X29n0594_003:0040a24_0": "【疏】冷然下云云者意令分別六度光中所見六之十離合不同唯識第七方便善巧有二謂迴向拔濟攝論云謂前六度所集善根共諸有情迴求無上菩提即方便善巧迴向拔濟義也無性云不捨生死求涅槃由大悲故不捨生死由大智故求涅槃第八願者有二謂求菩提樂利他願即是自利利他第九力者有二謂思攝修習即思擇諸法而修習故第十智者有二謂受用法樂熟成有情由前六度成立妙智受用法樂後由第十成足前六能正了知此施等上饒益有情後五皆擇法為體根本後得智故第六根本後四後得問何故說十不增不減耶答謂十地中除障故問有處唯六何耶答除六相違障故說六也謂對治惱貪破惑瞋恚懈怠散亂愚癡故說六也又施感大財戒獲大體忍招一眷屬精進得不退定報心端慧感明智故言六矣如經下文釋及唯識論(云云)。",
    "X29n0594_003:0040b15_0": "【經】珠交露幔者露謂不覆幔謂覆。",
    "X29n0594_003:0040b16_0": "【經】如天樹王者如涅槃二十七遍喻始自黃葉終至開敷遍喻佛弟子初始出家乃至得果。",
    "X29n0594_003:0040b18_0": "【經】云三十三天有波利質多樹其根入地深五百由旬枝葉四布五十由旬葉熟則黃諸天見已復生歡喜是葉不久必當墮落其葉既落復生歡喜是枝不久必當變色復生歡喜是色不久必當生皰見已復喜是皰不久必當生[口*(隹/乃)]見已復喜是[口*(隹/乃)]不久必當開敷開敷時香氣周遍五十由旬光明遠照八十由旬諸天爾時夏三月中在下受樂我諸弟子亦復如此其葉黃者喻念欲捨家葉落喻剃髮色變喻白四羯磨生皰喻發菩提心[口*(隹/乃)]喻十住菩薩見性開敷喻得菩提香氣喻十方無量眾生受禁戒光明喻如來名號周遍夏三月者喻三三昧諸天受樂喻諸佛在大涅槃常樂我淨。",
    "X29n0594_003:0040c06_0": "【疏】伏難者左溪云文殊內心潛搆名伏彰言拒之名難彌勒釋難著在經文故云彰言初偈釋大眾不疑難次偈釋待佛定起決疑難三偈釋微共籌量難四偈釋既解伏答難。",
    "X29n0594_003:0040c10_0": "【疏】是時文殊師利是結集語從彌勒下至演大法義是惟忖答惟忖中文二初語彌勒下至大士是標章次善男子下是正惟忖即知非經家語也有云爾時文殊者經家標能問人語彌勒者對質疑之人也及諸大士彌勒已下八萬之流也善男子者聲聞四眾天龍八部眾也。",
    "X29n0594_003:0040c16_0": "【疏】光宅以初後兩句法說乃至今明法說不用者准光宅不用中間三句譬說亦不用為三譬亦對因果二門故彼解云雨法潤二乘枯槁則生長一乘之解通因果二門吹螺以改號譬改三乘之號擊皷戒兵使其齊一譬明一實之理解曰吹螺改三乘之號是因明即開方便門擊皷明一實之理則顯真實又亦因門吹螺是改近之號擊皷是顯遠之理並是果門今但取譬不取所對法也故云其法說不用問說大法與演大法義何別答吉云前是能詮教計後是所詮理法不用此解。",
    "X29n0594_003:0041a02_0": "【疏】欲說大法至演大法義者論云大義因成就八句示現何等為八記引四對一破惡進善對二開權顯實對三得智證真對四說法利生對言破惡者欲說大法句破聲聞等新舊二疑云今會中疑王子時發心欲疑即斷今若說此大法之事故言欲說大法言進善者雨大法雨句論云已斷疑者增長純熟智慧身故言開權者擊大法皷句問與法雨何別答法雨句二乘發大心智當作佛悔修少行今此句執唯一乘無別二乘故有異也言顯實者不斷大法皷句論云謂菩薩密境界聲聞密境界密是微密二乘不知權實故今開一實與聲聞記故言為說二密境界言得智者建大法幢句論云上上清淨義故謂即菩提智也體無漏故名清淨出過因因德及二乘故名上上高顯如幢也言證真者燃大法炬句有二義一破闇喻除煩惱二顯照真理故言說法者吹大法螺句佛說身子成佛尚說三乘言利生者演大法義句演謂流演聖道至所化機也不次者不斷大法句居於第七今當第四者擊大法皷為聲聞不斷大法皷為菩薩聲聞迴心即成菩薩故對開權即顯實也問既無顯實句此經應不會既無得智證真此經應無智無真耶(云云)。",
    "X29n0594_003:0041a23_0": "【疏】云此廣答此土他土之問惟忖中有演大法義即表放光亦通他土略曾見中有放光瑞亦通此土廣曾中於今同中具有二土六瑞記中何得惟忖答此略曾答彼廣曾三同唯表此耶答惟忖中第五句雖通他土從今佛之言且答於此略曾中放光雖通於此既言放斯光已即說大法今佛未說故知答他土問也廣曾見中具明彼此六瑞即則知雙答二土問也記云三同表此者恐誤也標章云廣曾見雙答此彼土。",
    "X29n0594_003:0041b08_0": "【疏】云此分明定答他土問者即三同雙表於此思之。",
    "X29n0594_003:0041b09_0": "【疏】欲令眾生咸得聞知者記云收無量歸一是指欲說大法句指下開示悟入是雨大法雨句今觀文意欲令眾生是欲說大法句收無量歸一是雨法雨句即知惟忖五句初句總次四句別同下開示等但是合前總別耳故云一切世間難信之法也(思之)。",
    "X29n0594_003:0041b14_0": "【經】如過去無量無邊阿僧祇劫者法華論云不可思議不可稱不可量者示現過彼阿僧祇劫不可得故梵云阿僧企耶此云無數不可思議者過情計之境不可稱者過言議境不可量非算數境今經云無量者過算分喻分無過者過時分不可思議者過情計分即同般若過四分也言阿僧祇劫者有十類劫者一日月等劫二增減劫三二十劫四四十劫五六十劫六八十劫謂火灾劫七水灾劫八風灾劫九阿僧祇劫十賢劫也。",
    "X29n0594_003:0041b23_0": "【經】日月燈明者注解曰聖人無名借義以立稱仁者見之謂之仁智者見之謂之智將顯上根照之為日中根照之為月下根照之為燈問三根所顯不同皆顯日等是何智耶又日陽而動譬方便慧月陰而靜喻實慧二慧益物如世燈明二慧益物何名燈耶答自行權實其力增盛如日月也化他隨機用三教法其力則微如燈也。",
    "X29n0594_003:0041c06_0": "【經】如來應供十號者准瑜伽八十三解十號一如來二應供三正等覺四明行圓滿五善逝六世間解七無上丈夫調御士八天人師九佛十薄伽梵瓔珞乃至第十佛世尊合為一號智論第十佛號世尊是十號外總號也由具十號故名世尊開合雖殊大意不失也。",
    "X29n0594_003:0041c12_0": "【記】云故知應號即法號者止觀法界即見應身十號與法界等名為法身十號也乘無二智來契正境故名如來以無二理遍入諸法名應供了不二智智體無偏名正遍知不二之智無非法界名明行足不二之智常冥三德名善逝三種世間皆與理同名世間解三惑即三菩提名無上士達九界皆佛界名調御丈夫契法界理為三教人天之師名人天師覺法界理名佛法界為三世間所宗名世尊以法報為真身起真為應身號皆遍法界應號即法號。",
    "X29n0594_003:0041c21_0": "【疏】大乘七善者初時節善如文二義善者文為四初牒經其義深遠是二對教即頓教了義之理是三解釋二乘不測其邊是四結名是義善是言不測邊者釋遠也不測底者釋深也法界非橫而橫故名遠非竪而竪故言深二乘在座如聾等名不測也言深者竪不得其底能絕四句深橫不得其邊超百非稱遠又心行滅為深言語斷為遠注云除饋不究曰深綿不可及曰遠三其語巧妙者一是牒經二即對教三會理下釋會理直說釋巧字悅菩薩心釋妙字四即頓下結又四句自有言雖巧妙而義淺近自義深遠言則麤拙自有俱無自佛法俱有四純一無雜者文為三一牒經二不與下釋三即是下結言不雜者能明一道不雜五乘成論稱獨佛有故今約部無二乘名不雜也理和曰純不一為一五具足者亦四准知言界內外者別圓二教頓理具界內外諸法名為滿字教圓理滿故云圓滿善也六清白者亦四准前二邊者約偏計性五住為二邊穢約依他性真俗二諦為二邊瑕從證道說別教三諦亦融故故云調柔善七梵行之相者文有三一牒經二對教三釋云無緣慈者從理故慈理無垢染名之為梵普益一切名之為行以冥顯二利眾生為相也又解梵名涅槃行即萬行行到涅槃梵之行故顯彰為相又教是梵行之緣緣中說果故云梵行之相也。",
    "X29n0594_003:0042a20_0": "【經】令得一切等者記三釋第三云傍正具舉等者前文明鹿苑具舉三乘二乘為正菩薩是傍佛初成道即却指因時行行故菩薩是傍。",
    "X29n0594_003:0042a23_0": "【記】云忽至三萬豈無表者即表一念十界百如百界千如千界萬如此是眾生世間處一千五陰一千國土各有萬如即成三萬皆佛界為實勝九界為權權中有實即九界中有佛界實中有權即佛界中有九界重重無盡且佛三萬為表權實具足若言一萬八千為表者萬數圓表果滿八千數缺表因而未滿如一位一切位開即示悟入以萬數表之一切位即一位俱名十住以千表之開九界權即佛界實名開若佛界有九界名示佛界與九界不二名悟不二而二名入亦不出權實法也若菩薩八萬為表者八正道中一一皆具十界權實十有百百有千界界有十如即萬如八正即八萬亦權實具足若亦二萬為表表權實滿者千界萬如千如萬界亦佛佛為實滿九界為權。",
    "X29n0594_003:0042b13_0": "【經】又同一姓至墮者此土無音以當之所以引古以證今列均名而同姓者明其佛弘多其道彌一也即是諸佛道同義也。",
    "X29n0594_003:0042b16_0": "【經】各領四天下者有云四種一相繼二應紹三輪王命長等釋伏難云既言劫減佛出劫增輪王出何得彌勒耨佉同所也答耨佉人壽八萬時生以壽長故至劫減人壽六萬時彌勒出世猶得相見四約彼是報佛引八王子入八地若爾何名同引耶(云云)。",
    "X29n0594_003:0042b21_0": "【疏】又若述昔答者記云隱昔顯今者隱昔時菩薩問亦隱昔時菩薩答顯今文殊自述己見非傳他答也。",
    "X29n0594_003:0042b23_0": "【疏】或言因文殊至不便者此是瑤師破古人云不便非大師言不便也從今不是破耳。",
    "X29n0594_003:0042c01_0": "【疏】又取藥王為例者觀此文猶是瑤師引注家為例注經云如來從三昧起因妙光今者昔因妙光今因藥王藥王不列同從妙光序八百弟子者須以顯彌勒經求名之緣以標文殊凡決疑之寄耳即是瑤師許注家名亦故云可爾但有門徒有無名小不類大師難云公抗佛語破注及瑤師。",
    "X29n0594_003:0042c07_0": "【疏】若述昔答至費詞者答問一序總是費詞無勞惟忖等答也。",
    "X29n0594_003:0042c09_0": "【疏】是時下說法同中記云非正宗意者前無量義但屬其序表正宗而已今教菩薩法佛所護念即具四一也名無量義是妙法異名表妙是教一菩薩是人所證理一念所是三乘方便之行即表行一。",
    "X29n0594_003:0042c13_0": "【經】六十至食頃者有解眾生識上變化長短五對分別一勤惰對如世間勤時即短懶惰即長無性攝論云愚修雖少時怠疑已久智雖無量勤勇謂須臾二苦樂對如重病苦時即厭時長歡喜恣逸即厭時短三欣厭對如聽法人樂法心重即覺時短不樂聽者即覺時長四迷悟對如夢中長時事業睡覺之後只是一時五神力非力對由佛轉易其心於多時謂如食頃若如此五釋者四皆是情謂之長短後一是佛神力所為。",
    "X29n0594_003:0042c22_0": "【記】生公豈實然者豈實經六十劫況匠真一之門者言妙理也匠是如來真一是一乘門是教。",
    "X29n0594_003:0042c24_0": "【記】有人四句者圓鏡疏用中論句長不自長亦不從他長不共不無因是故說無長短亦不自短亦不從他短不共不無因是故說無短非長即六十小劫是食頃非短即食頃是六十劫此非聽修觀。",
    "X29n0594_003:0043a04_0": "【經】入無餘者真應合說息應歸真名入。",
    "X29n0594_003:0043a05_0": "【經】時有德至佛陀者多陀如來阿羅訶應供義三正義藐等義又三正義佛陀覺義即是如來應供正覺初三號為對三德謂斷德恩德智德故不說號有云淨身者累無不盡為淨德無不圓稱身西方如來是人應供是斷正遍知是智人具智斷故說三號。",
    "X29n0594_003:0043a10_0": "【疏】執者未驚者記引方等斥奪者方等陀羅尼經云汝等聲聞何不發心作佛汝等即是斥言。",
    "X29n0594_003:0043a12_0": "【記】處處說故不重論者聲聞文殊引昔授菩薩記今佛定起亦是菩薩記已前處處皆見不驚。",
    "X29n0594_003:0043a14_0": "【疏】生非生者記又迹難測下約釋迦本理不約文殊文殊昔滅而非滅今弟子故釋迦今生非實生生有本也。",
    "X29n0594_003:0043a17_0": "【記】實位補處輔應化者謂圓人實位示作權三教補處輔佛故云從權前云此依權道者此是前三教當教實人修至補處以圓形之名為權也此權即前三教之實非圓示權之權今是圓人示作三教之權眾次當說下釋決定答問記中前今見表此與本無異表彼者此土有六瑞何無放光彼土有六瑞何故全無答放光是應既云如來即是應攝他土六者准發問中他土六瑞以佛為本既云佛所護念佛為六瑞所依故亦攝五也。",
    "X29n0594_003:0043b02_0": "【經】供養人中尊者第一偈及此句云人中尊後頌出定云天人所奉尊何耶答當以入定時所奉音未彰出定之後奉音將教故輕重不同奉音未彰者未說法華故輕也出定奉音是說法華故重也。",
    "X29n0594_003:0043b06_0": "【經】瑠璃頗梨色者問燈明所照頗梨色釋迦放光地作黃金色不同何耶答當由感者微有輕重感輕頗梨色重者黃金色或表中道光自在故最後天中天者有多種輪王是人中天三界諸天是天中天初果已上為淨天初地已上第一義天佛為究竟義天最後天中天也。",
    "X29n0594_003:0043b13_0": "天台法華義纘卷第三(本)",
    "X29n0594_003:0043b15_0": "天台法華義纘卷第三(末)",
    "X29n0594_003:0043b17_0": "方便品",
    "X29n0594_003:0043b18_0": "報恩經云菩薩捨身為方便梵云漚和拘舍羅漚和稱為方便舍羅名勝智淨名經入酒肆等為方便今文云方者法也此從法體也便者用也依體起用名便也依三教體起三教用圓教體起圓教用故云法有方圓等也。",
    "X29n0594_003:0043b23_0": "【疏】若智詣於矩等者從佛自行權智照於權理名詣於矩矩是方智是便便是用攝用從體體即法法矩也從善用下約化他善用偏法釋方字逗會眾生釋便字化他若智詣於規下準前思釋(云云)。",
    "X29n0594_003:0043c03_0": "【疏】譬如偏舉等者偏指喻方字偏處喻便字偏法合指字目智合處字宜用法釋上指字用以下釋上處字也總舉準前可知。",
    "X29n0594_003:0043c06_0": "【疏】宜將秘釋方妙以釋便者圓人在昔雖知諸法皆實不為三教權人說故名秘異三教權名妙即隱秘與第三釋不同(云云)。",
    "X29n0594_003:0043c09_0": "【疏】如經至離著出三界者法華論解諸著謂三界若依報正報欲色等廣如彼釋。",
    "X29n0594_003:0043c11_0": "【記】云三界無別者二種三界分段變易名為不同二十五有同名三界故云無別餘如記(云云)。",
    "X29n0594_003:0043c13_0": "【疏】又方便門者取下料簡文意故云能詮若從佛一時所說即以一音演說法眾生隨類各得解亦不可辨其前後今從化儀故云方便進趣之義也。",
    "X29n0594_003:0043c16_0": "【疏】從能顯得名者記云三皆入實故為門者應簡別教初地已上證道同圓故也若在昔三教利根或頓入圓或歷教入藏入通通入別別入圓亦名三皆入實故為門也(思之)。",
    "X29n0594_003:0043c20_0": "【疏】又方者秘也者記云今開其偏門即圓所記語隱後人恐不識偏是前方法釋門是前第二釋開偏即圓開初當也開門即所開第二當也圓所無別俱是秘妙也。",
    "X29n0594_003:0043c24_0": "【疏】故知名同其義大異者記云名體若同若異者方便名方便體昔是異體今是同體開竟即同未開名異約機故異佛智無別。",
    "X29n0594_003:0044a03_0": "【疏】世人下記云豈大師帶偏情等其如理何者謂道理理非實理理道從同名方便也其如文何者佛從定起即歎諸佛二智二智之後即歎諸法實相權實二境豈佛歎昔權智境耶其如行何者即法華三昧發聞持陀羅尼定慧行也其如證何者十信六根位也。",
    "X29n0594_003:0044a09_0": "【記】云從佛內解以說者此秘妙名通前二釋但是隱秘從佛內解從昔至今俱成顯露故不須更明第三釋(云云)。",
    "X29n0594_003:0044a12_0": "【記】云故相破言至體者如五百聲聞八千菩薩皆被彈斥即是以圓破偏之相也。",
    "X29n0594_003:0044a14_0": "【記】云橫竪間雜者華嚴二教相望為橫鹿苑顯密相望為橫方等般若準知五時前後名竪言簡雜者大中有小鹿苑小中密入為大故云簡雜。",
    "X29n0594_003:0044a17_0": "【記】引嘉祥三種法輪殊乖稟承者大師華嚴為頓鹿苑至般若三昧為漸他立華嚴為根本三昧為枝條大師立法華出頓漸外他立法華為攝末歸本。",
    "X29n0594_003:0044a20_0": "【記】云大師三昧為枝條者大師不言枝條但名漸耳從人得漸名謂聲聞在鹿苑得果名酪方等彈斥如轉酪成生蘇至般若洮汰如熟蘇名三味為漸也彼部有圓不名為漸何得盡判為枝條故破云其亦以醍醐為歸本若攝圓歸華嚴即名攝本歸本若攝三教歸華嚴即名攝枝歸枝部近成不名本故廣如記破(云云)後攝歸本本非始者根本是前枝條在後攝枝歸本本却始成法華是本本却非始華嚴始成本却枝言會本歸本者方等般若中圓名本會入法華之本言會枝歸枝者若一味名枝末二味中圓亦名枝末會入法華即是會枝歸枝圓既是同枝則俱枝本則俱本華嚴例然。",
    "X29n0594_003:0044b08_0": "【疏】乃至半滿四宗者菩提流支鹿苑為半般若至涅槃名滿四宗者一因緣宗即阿毗曇六因四緣二假名宗指成論三假三誑相不真宗指大品三論四常宗指涅槃華嚴廣破如維摩玄(云云)。",
    "X29n0594_003:0044b12_0": "【疏】又大乘至十種等者經云爾時菩薩名曰智勝從座而起合掌白佛欲問一事唯願聽許佛告智勝恣汝所問當為汝說爾時智勝白佛所言方便何等為菩薩方便乃至當為汝說善思念之智勝菩薩受教而聽一者善男子行方便菩薩以一摶食給於一切眾生(云云)二者見行施之人生隨喜心(云云)三者若見十方世界中有華樹及種種香願以供養諸佛(云云)四者若見十方世界眾生受樂報見已作是念願一切眾生得一切智樂(云云)五者若禮一佛恭敬供養尊重讚歎作如是念一切如來同一法界一法身五分亦爾乃至即是禮拜供養恭敬尊重讚歎一切諸佛(云云)六者若鈍根者不應自輕乃至若能通利一四句偈應作是念若能一四句義即知一佛法一切佛法皆攝在此一偈中(云云)七者若生貧窮家是菩薩乃至乞食若得一摶持用施僧若施一人不以為愧應作是念如佛所說心增廣大殊以財施我財施雖少以一切智心願是善根成一切智念令諸眾生悉得寶手猶如如來(云云)八者若見聲聞緣覺多得利養尊重讚歎是菩薩自以二緣慰喻其心何等為二所謂因菩薩故有諸如來因如來故有聲聞緣覺如是思惟二乘之人雖得利益我猶勝彼彼所食者是我之物云何於中而生希望(云云)九者行施之時具六波羅蜜互相收攝廣如經說(云云)十者有持惡知識教菩薩言汝何用久處生死可於此身早入涅槃菩薩知已即應離之我如是大莊嚴教化一切眾生是人為我作諸留難若我不在生死中者何能教化一切眾生(云云)彼經無一二等語今義推可不見移二乘作佛之文應是第八方便中云因如來故有聲聞緣覺也(云云)。",
    "X29n0594_003:0044c17_0": "【疏】遙觀等者准文意應云一切權餘三句皆權故云何所不攝即是遙觀一切實餘三句皆實故云玄覽一切亦權亦實餘三句皆亦權亦實故云曠蕩具權實故名曠蕩也一切非權非實餘三句皆非權非實故云高明徹其源底故云高也況論旨趣者不出十雙因果體用為旨趣也言尚自如此者直列四句之名故云尚自如此遙觀下四句即是結四句功用故云為若此記釋從義對文恐未穩(思之)。",
    "X29n0594_003:0045a01_0": "【記】云攝令可識只是三智照三諦境被三種機者一切智是一空一切空四句皆空照真諦境被六界機成二乘及入空菩薩道種智是一假一切假四句皆假照俗諦境堅被二乘入空菩薩機成出假菩薩橫被十界機一切種智是一中一切中四句皆中照第一義諦被九界機入佛界機一念具故名機遍是人一也一念三智三門等是法遍是教一一念三諦是理遍是理一一念十界因果九界皆此佛故名事遍是行一故記云皆一切是也言內由三德三身者四句只是三德一實一切實般若德一權一切權解脫德三四二句是法身德體用照故一切亦權亦實寂故一切非權非實是三德也言三身者應身故一切權報身故一切實法身故一切亦權亦實一切非權非實迷故名三道三因三識悟故名三德三身三菩提三涅槃三大乘三寶等收無不盡(云云)言外用橫竪顯密者得五時施化各有橫竪顯密釋(云云)。",
    "X29n0594_003:0045a17_0": "【記】云隨立隨攝隨破隨亡者如云一權一切權餘三句攝在權句內名隨攝也隨立一句時即餘三皆隨此句立也言隨破者是一實一切實餘三句皆隨此句實也一句既空餘三皆空故名亡也文窮遠教曰遙觀者窮法華之中即識十方三世諸佛之本迹也言開施出沒等者會三句入一句名開於一句出三句為施出沒亦爾俱用四句名行攝三歸一如藏若行若解若自若他無非三諦故云攬等(云云)。",
    "X29n0594_003:0045b01_0": "【記】云法性不違諸法者法性若與諸法異可得相違今諸法即是法性與誰相違即一權一切權句也法性不受諸法者即一空一切空是一切實句例前法性不住諸法者亦例前即是一切亦權亦實句法性不入諸法即是一切非權非實句例前言一一名字者一一名中皆具四句三諦一一心法者法即是境心是能緣亦皆具四句三諦三諦即法性一心中具一句積多句成偈偈皆具四句乃至依正等例然言若本若末體理無殊者本是一念法性末是三世間約事有本末約理無本末但以意解不煩多釋(云云)。",
    "X29n0594_003:0045b11_0": "【記】如此解釋至單淺隻獨者記意釋權實十雙若無前五雙因則單淺隻獨若無後五雙果則單淺隻獨縱多列法相權實大小難分非謂行解不俱名單權實非深名淺偏好定慧名隻一空名獨與記大不相應請有眼者觀之。",
    "X29n0594_003:0045b16_0": "【記】不同世人教為因者慈恩立也亦不同他三四者光宅三三為權四一是實他云三是縛脫四是因果恐非也(云云)。",
    "X29n0594_003:0045b19_0": "【疏】能用至頓等者生起後五雙第六體用一雙中一隻。",
    "X29n0594_003:0045b21_0": "【記】云是所用餘四雙皆對能用得名者准下漸頓中云今明起用用漸等者故知用屬能用下四雙屬所用也若用望體用是應身體是法身用即是所若望漸頓等四用即是能應身說頓等故(思之)。",
    "X29n0594_003:0045c01_0": "【疏】事是心意識等者唯識云集起以解心第八識名心集諸種子起現行故緣慮以解心八識總名心各各緣慮當識相見分境故思量以解意第七獨名意恒審思量第八見分為內我故等無間以解意八識總名意各有前念滅後念生為無間緣故了別以解識前六獨名識謂眼等六識能了聲等境名了別識六境分明了故了別以解識別是差別八識總名識第八緣自相見二分第七緣第八見分第六緣第八相見帶影像相前五緣第八相分皆能了別別境廣如論(云云)今言淨不淨業者第七執第八見分為我癡我愛我見我慢是俱生我執是有覆無記不造業第六具有分別俱生二種法我二執造總別二業前五識唯有貪嗔癡俱生法我亦不造業若言不淨皆是偏計性名為不淨八識皆是依他性第八識體是異熟無覆無記名為淨不造業第六緣三乘教無漏等熏成種子名淨業前七是能熏第八為所熏熏無漏名淨業熏有漏名不淨業不淨等是偏計性淨業是無漏依性八識能所熏俱是種子是有漏依他性總名權也圓成性即實也故攝唯識中三性但是今經權實一雙也。",
    "X29n0594_003:0045c21_0": "【疏】教行權實者記云表行之教自分者四十二位深淺不同名自分詮行教小別者望詮理教名小別皆無進趣也。",
    "X29n0594_003:0045c24_0": "【疏】種種牙者譬自行種種漸頓不同化他之機亦漸頓不同。",
    "X29n0594_003:0046a02_0": "疏修因證果至俱有漸頓者自行因果一雙因從七方便來入圓果名漸從初發心至初住名為頓也從體起用漸頓部中有實有權故記云義兼也。",
    "X29n0594_003:0046a05_0": "【疏】漸自不合等者記云藏通不廢小故亦不合頓者三教菩薩不入實故今謂非不廢小亦未廢大非菩薩獨不入實小亦入故不可偏說(思之)。",
    "X29n0594_003:0046a08_0": "【疏】通別益者記云前漸頓中有半半在漸初今半通後者謂前局在漸初鹿苑今通取鹿苑方等故通後也。",
    "X29n0594_003:0046a10_0": "【疏】三悉是世間者謂前三教四味皆是三悉攝以望法華第一義故若約當分即不同也。",
    "X29n0594_003:0046a12_0": "【疏】諸法寂滅理者記云真俗二理俱不可說者如云世間相常住即俗理不可說實相即真理不可說皆不二故。",
    "X29n0594_003:0046a15_0": "【疏】又種種因緣而求佛道者記今昔因緣種種是昔即七方便之因緣而求佛道即是今教之因緣。",
    "X29n0594_003:0046a17_0": "【疏】一切事理境智至權實者有二種一智慧二智慧門論云有二甚深一證甚深謂智慧二阿含甚深謂智慧門梵云阿笈摩此云教亦云傳謂傳他佛之教也論解智慧者謂一切種一切智智義故解謂一切智人之智名一切智智體通性相名一切種即佛果位涅槃菩提者今謂一切種者準大品是一切種智一切種智一種即所證也言一切智智者一切智是人第二智是智人所證智故云智智也言體通性相者謂所證體通涅槃菩提二果涅槃是性菩提是相今謂涅槃菩提皆有權實如云涅槃有三性淨圓淨是實方便淨是權三菩提亦爾權是智慧門攝故應簡之次解一切智者是無分別智即根本智重言智者是後得智義之言境也今謂後得是權應在智慧門攝不應將釋實智也又智慧有五攝一切法盡名一切種一智慧性真如是今謂此是智體耳二智相謂根本後得是今謂根本是實後得是權三智伴塵沙萬德十力四無畏是今謂亦是權智耳四智因即能詮教及萬行是今謂亦是權五智境謂如是相等今謂境通權實二境此師雖言攝一切法盡於今十雙中但攝事理教行因果三雙餘全闕何名盡耶言三雙者智性是理智相是事智伴是果智因是教行智境通事理故攝三雙耳今文引云一切事等者事是義甚深無上甚深理是體甚深境是依止甚深智是內證甚深故皆云實也。",
    "X29n0594_003:0046b17_0": "【疏】如來知見以具足證開合者記云方便證開具足證合恐悞準皆釋三智五眼前二智四眼證開一切種智佛眼證合故云皆已也。",
    "X29n0594_003:0046b20_0": "【記】云自行既具利他必然者自利具權實化他亦具權實也。",
    "X29n0594_003:0046b22_0": "【疏】諸佛以大事證利益者記云大事從別別必會通者謂如來雖為大事出世眾生不堪故於一乘分別說三三通者四味兩教二乘三教菩薩故名曾通。",
    "X29n0594_003:0046c01_0": "【疏】引論五甚深者一義甚深差別義故二體甚深自體性故三內證甚深正智內知餘智不得故四依止甚深法界法性諸佛本故五無上甚深體最勝故謂大菩提即是所證無上正等正覺果也義深是真如之用體深是真如本性內證深是重顯正智內真如故依止深重顯真如耳無上深總而言之只是智性智相耳初一二四是智性三五是智相即實智相述曰義甚深即差別義者謂真如中含種種名差別義者如云寂滅實際法身斷德實相法界法性不虗妄性不思議等一體三寶約義種種故云義深言體深者謂彼真如與一切法為所依體名為甚深言內證者雖能證所證俱名甚深今取所證不取能證也言依止者真如為迷悟依迷如故生死流轉悟如故得證涅槃今取悟依非迷依也言無上者通菩提涅槃對前說為無上若因果相對菩提是因涅槃是果即簡菩提也論名慧門者其門甚深亦有二義一體妙二難了體妙者論引經云其智慧門難見難覺難知難解難入具具彼五難言難見者二乘不知故一由所詮義深故其門難見二由智體深故其門難覺三由智內證故其門難知四由智依止深故其門難解五智無上深故其門難入以教五難配智慧五種甚深今疏意初住智深故難解十地深是難入難見等三大師不對望記中對住前三慧恐不然(云云)。",
    "X29n0594_003:0046c24_0": "【疏】名智慧門乃至理教權實者論云示現有八種經文唯有六句一受持讀誦甚深經從佛曾親近下是二修行甚深經從盡行下是三果行甚深經從勇猛下是四增長功德心甚深經從名稱普門下是五快妙事心甚深經從成就下是六無上甚深論加難解法者如來能智七入甚深者經從隨宜所說意趣難解是八者不共聲聞支佛所作住持甚深論加一切聲聞支佛不知故成八句顯能詮教名甚深也言第一句顯佛經無數劫供養諸佛於彼佛所受持讀誦此法門故所以甚深第二句者盡行諸佛無量道法者修行甚深今文合為修行甚深者受持讀誦即是福慧二利故故合為一若准下文云外值多佛稟承至要是智深次句是歎實智無量若對權實即是教實第三句勇猛精進果行甚深者果謂果決精純勇悍堪耐勞倦所作皆成名為果決或由精進所作皆成今獲勝果名是甚深前解唯行次解由行感果第四句名稱普聞者增長功德心甚深由名遠振凡聖普聞勗勵己身勤加修行自功德心喜加增長或他令增長若准下釋經是釋權智若準智雙中即是行權若準論意四句盡是釋教若準經意前二句是有教行初教後行次二句初行後教故今合為教行權實也。",
    "X29n0594_003:0047a22_0": "【疏】引論解成就至體用權實者論釋云第五成就甚深未曾有法者快妙事心甚深由所成法是未曾有快妙勝事能成之心亦為快妙快妙心說故教難知述曰所成之理具足萬德名快妙事能成之心說彼妙事名快妙心說也準體用權實所能成之心此即用名快妙事准下文是結實取所成之理準論猶是教故云說也意趣難解等為無上甚深入甚深者論第六句難解法者如來能知無上甚深由極難解法如來能知故此法門得成無上或難解法體即無上唯佛能知故是甚深也第七句隨宜所說至解者入甚深入甚深者名字章句立難得故佛自住持入解此意不同外道等入有二義一難入佛自解故二隨宜所說令他入法故意趣難解名為甚深此二句准下文但是結權稱適根機意非方便故云難解望此文是體取所入故隨宜是用取化他故第八句一切聲聞至不知者玄贊不共聲聞支佛所作住持甚深解云不同二乘所作外利所作內利住持故成甚深也經無此文初歎德一切聲聞支佛不能知有此句也。",
    "X29n0594_003:0047b16_0": "【疏】論解善從成佛至權實同者經云舍利弗吾從成佛已來種種因緣種種譬喻述曰上歎所證所說法勝妙下歎如來能證能說法師勝妙依論牒經次下應云何以故舍利弗諸佛如來自在說因成就故舍利弗如來成就種種方便種種知見種種念觀種種言詞(如論云云)論初自釋云如來成就四種功德故能化度眾生一往成就謂種種方便從兜率天退乃至滅故能往十方起難思化八相等二教化成就謂種種知見示現染淨諸因故由具知見於化身中能示現有一切染因集能招苦一切淨因道能證滅等(云云)三功德畢竟成就謂種種念觀以說彼法成就因緣如法相應故言相應者契會證義四說成就謂種種言詞以四辯等(云云)故今文往成就對因果權實。",
    "X29n0594_003:0047c05_0": "【疏】引論解無數方便至意同者疏云教化成就即論中第二成就說法成就即論中第三成就。",
    "X29n0594_003:0047c07_0": "【疏】漸頓意同者總取教化說法通屬如來施漸頓化也說法成就即論中第三功德畢竟成就是故論云。",
    "X29n0594_003:0047c09_0": "復次種種念觀也論解往成就云復有義種種方便者示現外道邪法種種過失諸佛正法種種功德故如經舍利弗吾從成佛已來廣演言教無數方便引導眾生等既言示現外等即是教化成就又釋無數方便更有四番一方便者令入善法故二斷諸疑故三令入增上勝智故四依四攝法攝眾生令得解脫故此四句釋中迴邪入正進善破惡自入勝智令他解脫也次第配之乃至令離諸著如論廣解(云云)。",
    "X29n0594_003:0047c17_0": "【疏】引論解如來方便至深入無際等者是論中第三教化成就第三功德畢竟成就論第二解云復次種種知見者自身成就不可思議境界不與聲聞菩薩同故如經舍利弗如來知見方便到於彼岸故到彼岸者勝餘一切諸菩薩故論第三句云復次種種念觀者如經舍利弗如來知見廣大深遠無障無礙無畏等今疏合此二成就但名為利也。",
    "X29n0594_003:0047c24_0": "【疏】引論種種分別悅可眾心至是益也者是論第四說成就論有七種一者種種成就者如經舍利弗諸佛如來深入無際成就一切未曾有法故述曰論從經中深入無際下是種種成就論云二者言語成就得五種美妙音說法如經如來種種分別巧說諸法至悅可眾心今疏合為益也即利益意同論云三者相成就四者堪成就今疏合為四悉可化不可化也論名相成就者論云有法器眾生心已滿足故名相成就又二種一當機二結緣舍利弗當機增上慢結緣當機者忻樂妙法唱止現相令其邀請為結緣嘿者不樂廣聞在座未去唱止現相令其起去故名相成就四堪成就者論堪成就者為可化眾生皆知如來成就希有功德堪能說法故述曰舍利弗根熟名可化也。",
    "X29n0594_003:0048a14_0": "【疏】引唯佛與佛至無量福成就者第五句論名無量種成就今文云福恐悞說不可盡佛智具知此實相體窮源底故名為究竟不但成就有為萬德無為萬德佛亦究盡故言無量種成就說不可盡。",
    "X29n0594_003:0048a18_0": "【疏】云諸佛能知至自證成就者是第六覺體成就經中實相一句是謂如來藏法身之體性不變故即覺體成就如來堪能知一切法佛自證得故名自證成就。",
    "X29n0594_003:0048a21_0": "【疏】能隨順眾生者第七隨順眾生意為說修行法成就如來能說一切法故此經所言謂諸法如是相等是第五六七總為事理權實前二是理後一是事。",
    "X29n0594_003:0048a24_0": "【疏】五結權實者記云百六十者自他合中分為二十由自邊沒十權他邊沒十實離成兩二十合但成十雙權實也問權實有何所以答十雙從第三句立即是體內權實今對四教各有十雙即成四教各有隨他隨自隨自他三語及有能通所通非能非所通即成教教中有方法是隨他語約門義是隨自他意語秘妙義是自意語十雙各為三語亦然別結四教相對為三語亦然結四句亦爾一切權是方法一切實是秘妙一切亦權亦實是門義一切非權非實但是第三句體若攝三之兩亦即三之兩亦是體內方便若不爾者即是前方法及門非今品意故有此結文來(思之)。",
    "X29n0594_003:0048b12_0": "【疏】各理教等者證理起教從合出開皆名化他也。",
    "X29n0594_003:0048b13_0": "【疏】又三藏三十下記解云前是教別而法有總別記語隱今解前約四教不同名教別各有十雙通對自他等三又各別對自他等三名法有總別今是教總而法別者藏教唯他圓唯自通別共為自他進退三釋總此四教相對名教總也而法別者圓自不通他藏唯他不通自通別兩教唯自他不通單自單他名法別也。",
    "X29n0594_003:0048b20_0": "【疏】通別六十種自他者記云初重以通別為自他仍是別相自他者通教有共不共別教有教證二道雖是一教有自有他狀似總別自他今則不爾自一向同圓他一向同藏故云乃是別相自他也。",
    "X29n0594_003:0048b24_0": "【疏】並酪明蘇者在方等中證小果名酪即座被彈成生蘇。",
    "X29n0594_003:0048c02_0": "【疏】若從佛迹等者此對單本是秘妙單迹是方法自他相對即是門義故云從如來用方便次從引入者是自他語文自行者非單自行也既云行者從修方便即是引權入實皆至今經成體內也問何不言四句是方便品耶答四句即是自行等三依前攝三之兩亦無勞別結也。",
    "X29n0594_003:0048c08_0": "【記】引有人方便以何為體者有云引唯識後五波羅蜜後得智為體也故恩疏云唯識說後五也有解四唯識不作此說引溜州云是對法論十波羅蜜中後四唯後得攝第六波羅蜜唯根本智若五波羅蜜即通本後故與彼疏不同。",
    "X29n0594_003:0048c13_0": "【疏】如來入定無能驚悟者簡二乘也二乘入定驚之方出如身子入定被伏害鬼等打目連聞象王入水聲等方出定也。",
    "X29n0594_003:0048c16_0": "【疏】四悉至自在者佛入三昧是世界動不動異故二如實智觀者生理善故三從三昧起者對破餘人非禪不智故四現如來得自在者證第一義理出入自在具四悉故云自在具四悉。",
    "X29n0594_003:0048c20_0": "【疏】無量中云光宅者前云舊人是光宅義故云梁代不識等。",
    "X29n0594_003:0048c22_0": "疏絕歎之由文為二者此中文句疎闕應云文為二初絕歎之由二止下正絕歎初文二初明絕歎之由次取要下是絕歎之境二正絕歎中又二初正絕歎次釋絕歎之意。",
    "X29n0594_003:0049a02_0": "【疏】云佛地四等者謂慈悲喜捨也言無量者有三一緣無量境緣法界有情起此四故二起無量行遍法界行此四故三感無量果得大梵福成如來故言行相者法界有情總為三類一無樂者與樂名慈無嗔為體二有苦者拔苦名悲不害為體三有樂者助喜名喜不嫉善根為體又於第一起離癡想第二起離嗔想第三起離貧想又慈有三眾生法緣無緣言眾生者緣一切有情作得樂想言法緣者緣二乘人無漏法想言無緣者緣真如離分別想餘三無量准知今是佛地一中具三是諦境眾生俗諦法緣真諦無緣中道第一義諦。",
    "X29n0594_003:0049a13_0": "【疏】修得最上法故不可說者記釋云修得之言通於境智行位自他局在於果者境智行位四妙修得家因境是法身德智是般若德行是解脫德初照三德是位始照極是位終終是果故感應神通說法妙為自眷屬利益二妙是所化為他故通十妙唯局在果名修得也。",
    "X29n0594_003:0049a19_0": "【疏】甚深境界者記云通於凡聖始終逆順局在於佛者凡是六道聖是聲聞緣覺菩薩佛即十法界始是四聖初心終是四聖果位逆是四趣順是人天雖並是此理境名通意在即九界權是佛界實故名局也問前局在果與局在佛何殊答前從證說此從佛界性若論修性雖殊體本無別。",
    "X29n0594_003:0049b01_0": "【疏】諸法下釋甚深境界記云此是法華之理本者理境為一乘之本諸教之端首者於一乘道分別說三一乘是七方便等之端首釋義之關鍵者若釋權實之義即用此理為關節及為門之鍵也眾生之依止者十界眾生依止此理發心之凭伏者此理即無作四諦上求道滅下化苦集故云凭仗權謀之用體者性理本具三千證此理故能遍十方界無謀而化故云體也迷悟之根源者迷是六道悟謂四聖用理為根本源始也果德之理本者果三德用此理性三千為本也一化之周窮者佛出世一化用理為周遍窮極五時之終卒者皆不離此理如微塵具大千經卷故此十意皆以理為體故名不思議境今謂十意煩重眾生依止與迷悟同權謀與果德無別一化與五時亦同譬如大地一能生種種牙何但十意耶(云云)直云對者破恩相對而釋也。",
    "X29n0594_003:0049b16_0": "【疏】若照九界下記釋若自即九界為佛界若他即佛界為九界若因即一念若果即證妙覺皆不離一念心理也言一中無量者此有九雙例上權實一雙說權實既不可作定說直不可作定一定多說一即十故十即一故非一非十而一而十名不可作也八雙例思因中具十界如是果報故不可作因說果說十如有因故言善說具六道惡故惡說十如具四聖故空說一中有無量故有說一念不可得故凡說有四聖故聖說聖中有凡故漸次說一念具故頓說次第起故開說十十互具故合說十界不同故心說具十界法故法說十如皆一心故依說有正報故正說具依故二千是正一千是依既同一念不可偏說。",
    "X29n0594_003:0049c04_0": "【記】云惑果事迷因理者講華嚴人只見經中十方相作塵剎容融皆言不可說不可說不知因中理性本有此事理若本無一念三千依正不二證理但言不思議或言果德相門謂是真如之相果理既爾因理如何因若不具即是本無今有不異無常若言須彌入芥名業用門由無漏業即有此用亦是本無今有理不具故今大師意由理具故有此不思議用體俱常真性軌為體方便隨緣軌為用體用不二(思之)。",
    "X29n0594_003:0049c12_0": "【疏】所以一中無量者亦十界耳凡夫是六道二乘是藏通菩薩是三教即是九界如來洞覽是佛界下。",
    "X29n0594_003:0049c14_0": "【疏】約位釋中言通善惡等者此理隨緣故在惡不沈者是不變故常隨緣而不變常不變而隨緣也(思之)。",
    "X29n0594_003:0049c16_0": "【疏】長行二佛化緣異者諸佛與釋迦名為人異二佛權實法各歎名法異也頌中二佛合者但世雄名人合不語二智合法在人名法合也又二佛二智不分是法合故云示二智理同也。",
    "X29n0594_003:0049c20_0": "【疏】二上開歎等者與前約化緣異釋相似言法別者諸佛權實法與釋迦權實異名法別故長行須開若權實各歎亦名為開今言總者約二佛不分名總約人法不分亦名總故云合也。",
    "X29n0594_003:0049c24_0": "【疏】如如意珠者止觀記解不思議境云珠狀如芥粟有大功能稱意豐儉降雨穰穰不添不盡乃至具於淨妙五欲七寶琳琅非內蓄非外入不謀前後不擇多少不作麤妙蓋是色法尚能如此況心神靈妙寧不具一切法耶故名不思議境記中廣釋不思議心介爾三千一多自在離四句合非內外體非縱橫合不前後任運施化合於不謀稱機設逗名合不擇若應若機並非權實合不作麤妙觸緣斯應合稱意豐儉益物不窮合降雨穰穰穰穰福也。",
    "X29n0594_003:0050a09_0": "【經】云欲思佛實智者此七方便法者於七人為實名佛實智不達是權名莫能知少分。",
    "X29n0594_003:0050a11_0": "【經】不知是義所趣者有三一疑教二疑人三自疑言疑教者今昔互相疑也昔說三乘所得同今說大小異昔說大小真實同今說大是實小是權由為四句分別一未知昔非今是二未知昔是今非三今昔俱非四今昔俱是故云而今不知是義所趣也今疏云自疑所得三乘皆權何曾云大是實耶(云云)二疑人所說之教既違能說之人即魔也三自疑如身子云我今自於智疑惑不能了等問上具動三乘之執生三乘之疑佛云示以三乘教下文菩薩聞是法疑網皆已除今何故唯云二乘生疑耶答吉責光宅有偏行六度菩薩足二乘為三者難云何不明菩薩疑耶乃至以此推之無六度菩薩故慈恩會二用吉藏義耳吉尚不知三教菩薩是權寧知其實耶又云菩薩疑網者非是執昔究竟今聞方便生疑但如來昔何故說三今但說一生疑耳若爾菩薩未聞法華經何故名未善行菩薩道耶破(云云)。",
    "X29n0594_003:0050b03_0": "【經】慧日大聖尊者有二義一能滅五住之暗二能顯一實之理名為慧日言聖尊者於三種中尊五通仙二乘菩薩於三中佛最為大故云大聖尊。",
    "X29n0594_003:0050b06_0": "【經】皆當驚疑者法華論總一經始終有五種一者損驚怖謂執小乘涅槃究竟謗大乘涅槃以損於大名損驚怖二多事驚怖大乘人聞佛道時長行廣起取小乘果心也三顛倒驚怖即是外道計有我我所聞此經人法二無我而生驚怖四者悔驚怖以身子悔證小乘即此悔心名驚怖五者誑驚怖謂增上慢人作是念云何佛誑我等耶名驚怖此五攝大小凡聖內外事盡。",
    "X29n0594_003:0050b14_0": "【經】將墜大坑者有三義第一謗法邪見坑二謗法業坑此二為因三無間地獄此一為果。",
    "X29n0594_003:0050b16_0": "【經】諸根猛利者信等五根以去塵為猛忘照曰利。",
    "X29n0594_003:0050b17_0": "【經】智慧明了者解法於外曰明無惑於內曰了。",
    "X29n0594_003:0050b18_0": "【經】心能敬信者崇向曰敬不疑曰信。",
    "X29n0594_003:0050b19_0": "【經】止止者長行單止表將說之情偈中重止更申駭物之說輕重其言耳。",
    "X29n0594_003:0050b21_0": "【疏】第四記略攝般若者單言般若名略始自色心終至種智名廣記中間至佛道者準種熟脫中云皆用異方便而成熟之非謂佛為成熟也。",
    "X29n0594_003:0050b24_0": "【疏】偏執乖經者準記云光宅執今經猶有實聲聞故故但教化菩薩今謂光宅指今昔教皆有實行聲聞開善今昔皆是權聲聞何者準正解云若從長者則無客作賤人即今昔俱無實行也若從窮子即賤人即昔有今無也如何今經開竟猶有窮子耶准光宅意見法華論四種聲聞故執有實也。",
    "X29n0594_003:0050c06_0": "【疏】五復次下判大乘聲聞記云不同他釋於大乘中自立聲聞他見涅槃經四依菩薩名四果及通教十地有聲聞即謂依大乘聲聞今謂四依並弘大小寄小結果非純小人不名大乘聲聞也。",
    "X29n0594_003:0050c10_0": "【疏】譬如三刀下云記引止觀信法迴轉至六十四番信行根信教聽聞法門坐禪思惟(二根也)聽多思少即法資信聽少思多即信資法亦名相資(二根)或信轉為法法轉為信此名迴轉(二根)信根修定慧各四悉檀為一八法行亦然相資各一八迴轉各一八迴轉又相資各一八成六十四番也彼從法行此經從信行故指彼文也。",
    "X29n0594_003:0050c17_0": "【記】云橫指法身本者初住分得法身又起八相應身二身皆在初住故名橫也。",
    "X29n0594_003:0050c19_0": "【記】自他無破者意明因緣和合方能破也故單自單他及無因皆不能破四句求破皆不可得。",
    "X29n0594_003:0050c21_0": "【記】一往斥之如止觀第三者不云時處故名一往聲聞尚自發心菩薩因何取小故云斥之二乘知常二義一約十六王子曾聞大故知二但鹿苑知四念處約小名知無此二知所有歸戒亦不具足故斥漫引也。",
    "X29n0594_003:0051a02_0": "【記】矛楯如止觀記者兵器也矛長二丈建兵車後楯是傍碑如楚有賣矛及楯有來買矛者語買者言此矛壞千楯有來買楯語買者言此楯壞千矛買矛楯者語言還以汝矛壞汝楯如阿賣者無答自語相違。",
    "X29n0594_003:0051a06_0": "【記】引大經至二十三雙俱云不解我意者約小乘教在昔及留逗後緣皆言不得成佛故記云須云不成也若至法華開權顯實其不在此會汝當為宣說雖生滅度之想而於彼土得聞是經故記云在今須云必成。",
    "X29n0594_003:0051a11_0": "【記】以大小教開與不開並通三世者開在法華不在昔及未來小在昔及未來大在法華即大小開不開名並對三世論也。",
    "X29n0594_003:0051a14_0": "【記】云亡權執實斯[億-音+(天*天)]猶薄者今經開竟而知指昔是權既不識機但言皆實不虗其過猶薄也。",
    "X29n0594_003:0051a16_0": "【記】小部不同灼然易殄者於二十三雙中有小乘部中不同或輕說重或重說輕但是機異故云易殄他云小論不成者悞(思之)。",
    "X29n0594_003:0051a19_0": "【記】為護物機不護緣覺者若護緣覺則令住不移者不稟教故與稟教機相違故如來不為緣覺是以徒之。",
    "X29n0594_003:0051a22_0": "【疏】云諦聽是誡許者大論云聽者端視法如飢渴一心入於語義中踊躍聞法心悲喜如是之人可為說諦謂審諦若不誡彼群情令其審聽恐心不定慧解不生故誡審聽。",
    "X29n0594_003:0051b02_0": "【疏】諦聽是聞慧等者聞謂耳聞思謂思惟修謂等持聞等能成是因慧是所成是果又三慧約界分別者婆沙云聞通欲色有耳聞故非在無色無耳聞故思惟欲界是不定界若欲修時墮思中故非色非無色二種定界彼若思時隨修中故修通上二界是定地故非在欲界不定地故如下藥草品。",
    "X29n0594_003:0051b08_0": "【疏】五濁障多名罪重者五濁如下釋有解罪重者可毀可責可怖可厭之義若因若果可毀厭故皆名為罪今亦爾五濁是可毀等煩惱見二濁是因餘三是果。",
    "X29n0594_003:0051b12_0": "【疏】有如此失者謂障執慢三失也言障者三障也一煩惱障依唯識論百二十八及彼等流謂見道一百一十三二欲界四諦各十上二界各除嗔有七十二修道欲界有六謂貪嗔癡慢疑身見上二界各除嗔合十總百二十八能障涅槃名煩惱障及彼等流謂二十隨煩惱二業障者依薩遮尼乾子經有五逆一破塔壞寺焚燒經像盜用三寶物二謗三乘法言非聖法障礙留難隱蔽覆藏三於一切出家人所有無持破等戒打罵訶責說其過失禁在牢獄或脫袈裟大集經云說一破戒比丘過失出萬億佛身血四殺父母羅漢出佛身血破僧等五起大邪見謗無因果總名逆業障攝三報障者三惡八難能障聖道名報障或法障等(云云)言執者謂我執法執二種我執者謂虗妄執我我所故有二種一俱生二分別俱生通第六七二識中有修道方斷種在第八分別者即分別執心而習成種唯第六識有見道方除法執亦俱生分別如唯識(云云)言慢者恃己陵他高舉為相瑜伽論說慢有七種一慢二過慢三慢過慢四我慢五增上慢六卑慢七邪慢初慢者謂於劣計己勝或於等計己等過慢者謂於等計己勝或於勝計己等慢過慢者謂於勝計己勝我慢者恃所執我高舉為相增上慢者己實少德謂己多德卑慢者謂他多分勝己計己少分劣邪慢者己全無德謂己有德今增上慢即是第五實少德謂己多德故名慢也。",
    "X29n0594_003:0051c12_0": "【疏】枝葉未去如來三止者謂一止表二相一表當機樂聞止其現相俟其三請即大師云表三周說是也二止表不樂聞者結緣之眾俟其起去故大師云三止為枝葉未去是也。",
    "X29n0594_003:0051c16_0": "【疏】如喜根者大論文中釋巧度拙度拙是聲聞巧是菩薩文殊白佛言過去無量劫有佛號師子音王佛及眾生壽十萬億那由他歲以三乘化人寶樹常出不生不滅之音聞者得道及至佛涅槃後樹無音聲有二比丘一名喜根二名勝意喜根說實相乃云婬怒癡相即解脫相聞者得無生忍勝意頭陀多生分別因見喜根弟子說實相法不達其理違心起謗歸精舍集眾擯棄喜根喜根知其當受大苦強為說七十餘偈等(云云)勝意身陷入地獄百萬歲最後因此發菩提心雖後出家諸根暗鈍故為遠因也。",
    "X29n0594_003:0052a02_0": "【記】云華嚴十種大心者一化眾生二為滅苦三為與樂四滅無明五與眾生發佛智六為供養如來七欲隨佛教令佛歡喜八為欲現佛身九欲入佛智十欲顯現無畏力故。",
    "X29n0594_003:0052a06_0": "【疏】受旨如文者謂受如來之意故云旨也唯者(愈水反)敬諾之詞也然者從順之稱願樂者是求解之意欲聞者是樂聽之心。",
    "X29n0594_003:0052a09_0": "【疏】久不說者問佛成正覺四辯俱圓何緣鹿苑不為說耶答如疏云為人不堪故問方等般若座共聞何故復云而不為說答如疏云時未至故問法華之前可言未至如來定起已略開權何名未至答如疏云五千未去故。",
    "X29n0594_003:0052a14_0": "【疏】引釋論父王欲多聞者謂父王聞太子眾多名而已無厭如佛若一太子有眾多異名即喻一佛乘亦眾異名或實相法性真如第一義實際等若太子一名但重重而說無厭者即如佛說一大事名初標者一大事因緣故次重牒云何為一大事因緣故結云是為以一事等故云一名重重而說無厭足也義即可齊(思之)。",
    "X29n0594_003:0052a21_0": "【疏】引論云一無上義除一切智更無餘事者今文闕下智字上智是佛名一切智下智是法即一切種智人法雙舉名為智智若從所證所見即是真如今從能證人與智故云一切智智。",
    "X29n0594_003:0052b01_0": "【疏】云論言次第者此是疏家解論文論無此文也。",
    "X29n0594_003:0052b02_0": "【疏】開者即十住初破等者即初發心住位言發心者三種心發名發心也所言住者住三德涅槃名住也所言三者一緣因善心發二了因慧心發三正因理心發言緣因者眾生無量劫來所有低頭合掌彈指散華發菩提心慈悲誓願布施持戒忍辱精進禪定等一切善根一時開發一心具足萬行諸波羅蜜也二了因慧心發者眾生無量劫聞大乘乃至一句一偈受持讀誦解說書寫觀行修習所有智慧一時開發成真無漏也三正因理心發者眾生無始已來佛性真心常為無明之所隱覆緣了慧自力破無明闇豁然圓顯也此三心開發除瑤顯住三德也即法身般若解脫三德不縱不橫如世伊字名秘密藏真實心發是法身了因心發是般若緣因心發是解脫行人以不住法住此三心即是住三德秘密之藏故云發心住也若住三德即是住不思議解脫亦是住大乘亦以不住法住般若中亦名住首楞三昧已上住三德亦名住法性實相如如來藏中道第一義諦法界畢竟空已上住真身大慈大悲十力四無畏十八不共法四無礙智神通四攝諸波羅蜜一切三昧陀羅尼門已上住應身舉要言之即是住真應二身一切佛法也故華嚴經云初發心時便成正覺了達諸法真實之性所有間法不由他悟是菩薩成就十種智力究竟離虗妄無染如虗空清淨妙法身湛然應一切故名為開示悟入例然。",
    "X29n0594_003:0052c02_0": "【疏】菩薩瓔珞至世者記引華嚴十種三世讀者但云剎說眾生說皆為能說所被者誰彼謂眾生身中毗盧遮那能為佛身中眾生說法佛身中眾生聽眾生身中佛說法遮那既遍塵體亦遍塵即遮那故名塵說他不了此故云所被者誰今意剎說塵說佛說眾生說剎為佛身中眾生說佛為剎中眾生說塵互亦然望眾生亦然並是遮那同一體故凡中具聖聖中具凡依中具正正中具依百界千如三千世間皆在一念故能互說互聽(云云)。",
    "X29n0594_003:0052c11_0": "【經】舍利弗是諸佛下是總文也記云三世佛章各明教行後總明人理準此應先開章先別次總所以不開者下總文中無開權之總者今謂不然三世佛顯實文具明四一今三世佛章各有教行則無人理故後總明人理則無教行以後望前名總別也今三世佛章各有權文後更明權此權對前更無差別故不例也(云云)。",
    "X29n0594_003:0052c18_0": "【疏】五濁者釋名云濁者滓穢義如食滓穢下惡可汙名之為濁五是別名濁是總稱五皆濁故若劫增時三災漸輕若劫減時三灾漸漸向劣出體者他云劫濁三小灾起名濁色蘊四塵為體此相應體也述曰唯飢疾二色蘊中觸塵為體兼造業即通四塵除聲與法或五蘊及不相應中時為體也述曰五蘊為體者此眷屬體總五蘊為體具三灾起時有苦器飢觸疾觸即是觸塵皆是色蘊領納此三災苦是受蘊取三災種種相是想蘊三災是不相應行是行蘊了別三灾是識蘊言飢饉劫起者俱舍云業道增壽減至十三灾現刀疾飢如次七日月年止者釋云從諸有情起虗誑語諸惡業道後後轉增由惡業增故此州人壽量漸減乃至十歲小三灾現故諸灾患二法為本一躭美食二性懶惰此小三灾於中劫末起十歲時人為非法貪心相續增盛不止為諸惡友瞙蔽其心嗔毒增長相見便起猛利害心隨手所執皆成利刀互相殺害是為刀兵劫又中劫末十歲時人由有如前諸過失故非人吐毒疾疫流行遇便命終難可救療是為疾病劫又中劫末十歲時人亦具如前諸過失相天龍忿責不降甘雨由是世間多遭飢饉既無支貯多分命終由飢饉故便有聚集白骨運籌有二聚集一人謂彼時人由極飢羸眾聚集而死二種子聚集為益後人輟其所食置於小篋擬為種子白骨亦二一彼時人命終未久白骨便現二彼時人飢饉所逼聚集白骨煎汁飲之運籌亦二一由粮少行籌食之謂一家中從長至幼隨籌至日得少麤食二謂以籌挑故場蓋得少糓粒多用水煎分共飲之以濟其命是為飢饉劫又教云若人有能一晝夜持不殺戒決定不逢刀兵劫起若能以一呵梨勒丸起慇淨心施眾眾僧決定不逢疾病劫若有能以一摶之食起慇淨心奉眾僧決定不逢飢饉劫刀兵劫起極唯七日至此便止人壽漸增東西二洲有似灾起謂嗔增盛身力羸劣數加飢渴北州總無也。",
    "X29n0594_003:0053b03_0": "【疏】眾生至報者煩惱及見二濁及五蘊為體二濁是因果報是果攬此因果假立眾生有云第八識名有情及五蘊為體煩惱見二濁大意與今同命濁體者連持色身為體於色心上假立命根以色心為體也有云第八名言種子由業種子所引功能差別功德是種子義命根為體故有異也。",
    "X29n0594_003:0053b09_0": "【疏】十六知見者大智論中二初列次釋初列云一我二眾生三壽者四命者五生者六養育七眾數八人九作者十使作者十一起者十二使起者十三受者十四使受者十五智者十六見者次釋云我者於陰入界等法中無明不了若即若離中妄計有我我所之實乃至俱生分別等名之為我(云云)。",
    "X29n0594_003:0053b15_0": "【疏】見濁中記引本劫本見六十二者長阿含十三云佛告善念梵志此本末見不出六十二也本劫本見一十八末劫末見四十四合六十二也言十八者有四四句及根本二初四句者一見二十劫成敗二見四十劫三見八十劫四捷疾智說(二句皆云神及世間常)第二四句者一我及世間半常半無常二計由戲笑三計失意生四捷疾智說(廣如初句)第三四句者一神及世間有邊二無邊三上下有邊四方無邊四捷疾智說(廣如初句此三四句初皆云或有沙門婆羅門以種種方便定慧觀見二十劫等)第四四句者一我不知不見善惡有報無報耶二我不知不見有他世無他世耶三我不知不見何者善何者惡耶四愚癡暗鈍隨他問答(此四句頭皆云異問異答)根本二句者一定意知眾生未來無因緣而有二者捷疾智說次末劫末見四十四句者初四四句中第一有想四句一我此終後生有色有想二生無色有想三生亦有色亦無色有想四非有色非無色有想(廣如初句)第二四句者以有邊無邊對有想作四句第三四句者以有樂無樂對有想作四句第四四句者一有想二若干想三少想四無量想第二有二四句初四句者以有色無色對無想作四句(準初四句唯以無想替有想)次四句者以有邊等對無想(改無想替有想)第三有二四句初四句者有色無色對非有想非無想為四次四句有邊無邊對非有想非無想為四句此兩二四並前合三十二句復有斷見七句一從父母生終歸磨滅二欲界斷滅三色界斷滅四空處五識處六不用處七非想非非想處(明七名斷滅論也)次常見有五計一切眾生現在涅槃一計五欲自恣涅槃二初禪三二禪四三禪五四禪合十二句並前三十二句合四十四句不離單四見也與百法七斷滅論五現涅槃論同已上釋我見(云云)言眾生者於陰入界等法和合中妄計有我生故名眾生言壽者於陰入界等法中妄計有我受一期果報壽有長短故云壽者言命者於陰入界等法中妄計我命根成就連持不斷故名命者言生者於陰入界等法中妄計我能起眾事如父生子名生亦計我來人中受生故名生者言養育者於陰入界中妄計我能養育於他故名養育亦計我從生已來為父母養育名養育也言眾數者於陰入界等法中妄計我有名色五眾十二入十八界等諸因緣是眾法有數故名眾數言人者於陰入界等法中妄計我是行人異於非行之人故名為人亦計我生人道異於餘道故名為人言作者於陰入界等法中妄計我有身力手足能有所作故名作者使作者於陰入界等法中妄計我能役他故名使作者起者於陰入界等法中妄計我能造後世罪福業故名起者言使起者於陰入界等法中妄計我能令他起後世罪福業故名使起者言受者於陰入界等法中妄計我當後身受罪福果報故名受者使受者於陰入界等法中妄計我令他受苦樂果報故名使受者言知者於陰入界法中妄計我有五根能知五塵故名知者言見者於陰入界等法中妄計我有眼故見一切色亦計我能起邪見我起正見是名見者。",
    "X29n0594_003:0054a18_0": "【疏】眾生濁相中經云眾生垢重者有云六垢染汙身心點染不淨名垢增強難破名重一害二恨三惱四諂正誑六憍於有情所樂為損惱名害由忿為先結怨不捨已追往惡解現遠緣心便恨戾名恨多發囂暴凶鄙麤言蛆螫名惱此三以嗔為體為綱胃他過或藏己失或取他意矯說異儀險曲名諂為獲利已言矯現有德詭詐名誑謂憍誑者心懷異謀多現不實邪命事故今謂具足見思不惟此六。",
    "X29n0594_003:0054b02_0": "【經】慳貪嫉妬者即煩惱濁躭著已得財法不能慧捨秘恡名慳於諸未得有及有具希念名貪慳雖即貪已得未得染著別故分二門也言嫉等者殉自名利不耐他榮妬忌憂戚名嫉戚雖即妬緣他正法體名稱嫉緣他榮樂名稱妬說文云害賢曰嫉害色曰妬。",
    "X29n0594_003:0054b07_0": "【經】成就諸不善根者貪嫉三由具二義立不善根一是根本煩惱能生他故簡諸隨惑二遍六識前五識唯俱生貪等三故餘惑並無故云餘慢見疑非不善根唯意有故第六識遍有由具二義立以名根者生出義不說見命二濁者劫濁命由三小災命多短故命謂眾生攝命隨彼眾生連持有命故見煩惱濁攝可然既云諸不善根攝一切煩惱也。",
    "X29n0594_003:0054b14_0": "【疏】身尚無量者記云乃以大乘密而斥之者非是秘密之密只喚實人已得說竟證得常身隨物所宜待後佛出未取入滅故記破云定無將此身至無上菩提也權人因無常果常故即因果不同過(云云)。",
    "X29n0594_003:0054b18_0": "【疏】現起希望名念者希望名欲對現境起念是明記對過去起明記往事憶持不忘名念若言希望名念法相濫也記恐悞(云云)。",
    "X29n0594_003:0054b21_0": "【疏】若我遇下引中含云劫初光音天下者俱舍所言成劫謂從風起乃至地獄始有情生謂此世間災所壞已二十中劫唯有空虗過此長時次應復有住等二十成劫便至一切有情業增上力空中漸有微細風生是器世間將成前相風漸增盛成立如前所說風輪水輪等然初成立大梵王宮乃至夜摩天宮後起風輪等是謂成立外器世間初一有情極光淨沒舊云光音生大梵處為大梵王後諸有情亦從彼沒有生梵輔有生梵眾有生他化自在漸漸下生乃至人趣北西東南四洲後生餓鬼傍生地獄法爾後壞必最初成(云云)故疏云眾共生世是也。",
    "X29n0594_003:0054c08_0": "【疏】受陰身七等者俱舍頌云。",
    "X29n0594_003:0054c09_0": "　最初羯剌藍　　次生頞部曇　　從此生閉尸　閉尸生健南　　次鉢羅奢佉　　後髮毛爪等　及色根形相　　漸次而轉增解云謂母胎中分位有五一羯剌藍位者此云和合或云染或云凝滑二頞部曇此云皰如皰起也三閉尸位者此云耎肉四健南位者此云堅肉五鉢羅奢佉位者此云支節後髮毛爪等乃至根形相滿位是第五位也若止觀引入胎經三十八七日最後風力所轉頭向產門申臂而出此疏又不同(云云)。",
    "X29n0594_003:0054c18_0": "釋六十二見云或如大品所說者大品云譬如我見攝六十二見我則為見為六十二見本文云一異為本此經有無為本此三本亦不相違何者由計有我故生諸見則我見為本以有本故若計我與陰一異故以一異為本若我與陰一陰滅我滅便起斷見我與陰異則陰滅我存故起常見斷常即是有無故云有無為本有無即邊見也邊見為六十二本我見為邊見本言六十二見者大品佛母開十四難為六十二見言十四難者一神及世間常無常等四二神及世間邊無邊等四三死後如去不如去等四合十二及身與神一身與神異為十四難也約五陰作之一陰有常等四五陰成二十邊等約五陰亦二十如去等四亦二十合成六十將一異為本成六十二又釋即色是我等四句五陰成二十三世成六十用欲斷常為本成六十二見有十六箇為即陰四十六為離陰又云一陰上計有無二見五陰成十三世各十成三十凡夫有三十見聖人五陰亦三十見合六十涅槃非世攝但涅槃是有是無合六十二也(云云)問五見攝六十二見不答我見為六十二本邪見撥無而六十二計有故不攝邪見見取以六十二見為第一戒取以六十二為道則四見非六十二攝六十二屬邊見。",
    "X29n0594_003:0055a16_0": "【疏】大經下者記引止觀第五彼文多釋今引證文云闡提人有修惡性善攝人無善根人有修善性闡提人無二人俱有性德佛性二人俱無不退性即圓四句也。",
    "X29n0594_003:0055a20_0": "【記】若從所趣至有所資者前從小理入大理大理為所資今開人天為緣因亦以大理為所資故云並也能資三乘望人天深淺不同今開雖案位勝進理更無別。",
    "X29n0594_003:0055a24_0": "【記】云不可存法去人者有二意一不可存能趣人天之法初住去人天之人在於住前約勝進釋二不可聞五戒十善是散善之法開成緣因去人即令住於人天之位即案位釋也。",
    "X29n0594_003:0055b04_0": "【經】木櫁者形似白檀微有香氣。",
    "X29n0594_003:0055b05_0": "【疏】解童子戲記云若未開頃則往已成非今他解破句往已為一句今若為一句義雖不失銷記不去(有限觀之)今唯記前云凡云昔者皆具二義一往在昔聞權二昔已曾開乃至下去諸乘一一皆然今記云若未開頃則往是昔開權已成非今者是昔已開(思之)。",
    "X29n0594_003:0055b10_0": "【疏】造像為天業記引如佛昇忉利夫制諸弟子不令知處二王憶佛因成大患大臣白王造像供養優填王以栴檀香造波斯匿王以紫磨金造像各高五尺初召工人與其重寶償價無能作者毗首羯磨化為人來為王造像下斧之聲上至忉利聞者解脫出阿含經西域記云出愛等主(云云)。",
    "X29n0594_003:0055b16_0": "【經】簫笛琴箜篌琵琶鐃銅鈸禮記云干戚羽毛謂之樂干戚者武樂也古人作儛左手執干干者楯也右手執戚戚鉞斧也則有雄武之勢言執羽毛者文樂也古人作文舞右手執白枝枝頭著毛左手執鳥羽則有儒美之勢又云八音克諧謂之樂者八音謂金石絲竹匏土革木克能也諧和也故漢書云皇帝使伶倫氏大夏之西崐崘之北伐竹以制十二管六律六呂表鳳之鳴音聲諧和故名為樂伶倫本像龍鳳有離散合陰陽順四時也如箏有十三箏法者像一年兼十二月也箜篌二十四弦像二十四氣也琵琶本長三尺五寸像五行二月像二曜四絃四時也琴箜篌像龍鳳身故琴有鳳翅龍[齒*不]等如簫銀如鳳翅笙如鳳尾其長笛本像龍聲馬融長笛賦云龍鳴水中不見已截竹吹之聲相似言鐃者古時軍法十人立一長執鐃以驚眾。",
    "X29n0594_003:0055c07_0": "【疏】云露盤者恐靈字悞為露字跋字聲悞為盤聲應云靈跋即銅跋也問經何以世樂供養耶答邪婬樂損壞淨心不可施人真正之樂諧德長善故可供養。",
    "X29n0594_003:0055c10_0": "【疏】知法常無性等者實相無自他共無因四執應破云實相不自不他不共不無因故名性空若執空猶名為相實相無彼空相名為相空如樹計水土種子因緣生是性計無自他等性是性空猶見樹身此是假有四句求假樹不得如前不自他等推之即是空相令無此樹空相名為相空二空俱時更無異體唯有實相實相無性相無相相故名無相也。",
    "X29n0594_003:0055c17_0": "(記)如止觀第五不思議境者一念三千為不思議境此三千不自不他不共不無因生是名性空有此空相亦名為有今四句求空不可得如云此空不自不他不共不無因求空不可得名為相空即一念二空俱時廣如彼釋(云云)。",
    "X29n0594_003:0055c22_0": "【疏】世間相常住者比量云世間是有法定常住故(宗)以真如為位故(因)同喻云如正覺云以真如為位正覺相常眾生亦真如為位同正覺相常若一常一不常即一有真一不有真之過若爾世間相違現見世間眾生非是佛故若有此難應立量云眾生是有法定是佛故(宗中因)因云以真如為位故喻云如正覺正覺真如為位正覺名佛眾生真如為位同正覺名佛故。",
    "X29n0594_003:0056a06_0": "【經】云心佛及眾生是三無差別若差別難者從事以論。",
    "X29n0594_003:0056a08_0": "【疏】正因不即六法緣了不離六法者記云互舉一邊應云六法與正因不即不離六法與緣因不即不離六法與了因不即不離此是總對六法也別對三因者色是了因受想行神我四法是緣四識是正因今俱屬性得正因故云不即不離等修德緣了對六法者修德緣因對性德六法雖俱三因名為緣修德了因對性六法亦爾俱名了故記云緣了與六法亦復如是章安釋眾生佛性不即等者正因非陰非我非陰故非法非我故非人非人故非了非陰故非緣名不即六法也了因不離者不離神我即眾生是不離人空也緣因不離者不離五陰是不離法空故總云不離六法也正因總對與前不別緣了別對與前不同亦是離合耳佛從初心觀生法二空修三佛性也記中受想與色為了因恐悞(云云)。",
    "X29n0594_003:0056a22_0": "言大經摸象喻者止觀云如來性品云譬如有王令一大臣牽一白象示諸盲人眾盲各各以手觸象王問眾盲象為何類其觸牙者言象如萊茯根其觸耳者言象如箕其觸鼻者言象如杵其觸尾者言象如繩觸脚如臼觸脊如牀觸腹如甕次合喻云或有說言色是佛性受想行識及神我亦復如是各執俱非故今不即不離(云云)與止觀通別二對不同者大經三德彼文一德皆具四德為通分五陰及神我對四德為別彼作德名此辯佛種故從因稱一德有四德即是一德有三因三因對六法即是一德具六法如法身具四德正因識陰是常德了因色陰是淨德緣因具二德受陰是樂德想行及神我是我德具六法三因準知雖有三因俱是正因攝也餘德各具四德對三因亦然。",
    "X29n0594_003:0056b12_0": "【疏】開合者於別譬中五濁名開而不合第二寢大施小及第三等賜不云開者今家於光宅二段合故不云開也五濁光宅不云開也今開耳。",
    "X29n0594_003:0056b15_0": "【疏】皆名佛眼云云者華嚴有十眼一肉眼一切色二天眼見死此生彼三慧眼見諸眾諸根差別四法眼見一切法第一義五佛眼見佛十力六智眼分別了知一切種子七明眼見一切佛光明八出死眼見涅槃法九無礙眼見一切法無有障礙十普眼謂見法界平等法門此十眼中初是肉眼麤天細遠近故第二天眼第三慧眼屬法眼攝第四法眼屬慧眼攝第八慧眼攝第五六七九四眼是法眼攝第十是佛眼攝(云云)。",
    "X29n0594_003:0056b24_0": "【經】云如犛牛愛尾者世間犛由自愛尾藏身護尾人貪其尾遂殺其身眾生亦爾貪著五欲以自藏身遂以貪愛而自蔽後變為蔽所因墜惡道有本云自蔽蔽掩障也準前可知。",
    "X29n0594_003:0056c04_0": "【經】觀樹亦經行者記云止觀第二者彼引三千威儀經云經行有五處一閑處二戶前三講堂前四塔下五閣下四分律云經行有五益一堪遠行二能思惟三少病四消食五得定久住。",
    "X29n0594_003:0056c08_0": "【疏】初轉法輪至定者婆沙云有五處定謂生處出家處成道說法處滅度處三世諸佛常出此處說法故處定問何以得知處定答佛未出時輪王將兵欲從此道過空中告曰此是古佛說法處王須避之故知說法處不定餘皆定也故疏云又除是也。",
    "X29n0594_003:0056c13_0": "【疏】舊云思理教者初七思理深二七思教妙三七合思理教無機不得又云誡勸等初七思勸門二七思誡門三七合思誡勸二門無機。",
    "X29n0594_003:0056c16_0": "【疏】泥梨者秦言無有新翻無間有四種一受報無間造五逆者受生報故二壽命無間一增一減劫不中夭故三身形無間入此獄已彌滿中故四受苦無間不同餘涼風時間故。",
    "X29n0594_003:0056c20_0": "【經】即趣至柰者說法處也波羅柰梵語此云鹿林昔王以林施故云鹿林婆沙云仙人園昔有仙人在此處住為為名有云波羅柰是通處鹿林是別處迦毗羅國正是天地之中諸國皆四方也波羅柰在迦毗羅之西九百六十里佛轉法輪處在波羅柰相去二十里樹名香淨問初陳如得道四人何位答婆沙云住四善根位問八萬諸天是何天答正法念云是炎魔夫問論云八萬天得無生忍此云法眼何耶答小乘法眼淨即小乘無生忍今大師意是大乘無生忍是不定教故。",
    "X29n0594_003:0057a06_0": "【疏】首陀會者智論第二云第四禪天也。",
    "X29n0594_003:0057a07_0": "【經】云為說佛慧故者若從說應云是教一若從能照應云行一今從教所詮行所謂邊名理也。",
    "X29n0594_003:0057a09_0": "【疏】既聞諸佛歎勸者善哉釋迦文是歎隨諸一切是勸。",
    "X29n0594_003:0057a11_0": "【經】諸佛與世難等者一佛出難如賢劫千佛今第九住劫已四佛出後第十劫彌勒佛出至第十五劫有九百九十四佛出故云難也有解云初約分齊謂兩箇住成壞空劫總一百十劫為一賢劫也第二名字所以者謂此劫初成之時有千葉蓮華忽現於世光明赫赫照諸天宮是時天尋光來至見此道華葉上一一皆有賢聖共相謂曰當來必有千賢出現以成佛果故名賢劫第二佛出時菩薩者前八十劫中二十成二十住二十壞二十空於二十住劫中第六住劫人壽六萬歲時有一佛出名拘留孫第七住劫人壽四萬歲時有一佛出名拘那含牟尼第八住劫人壽二萬歲時有一佛出名迦葉第九住劫人壽百歲時有一佛出名釋迦第十住劫人壽八萬歲時有一佛出名曰彌勒第十五劫有九百九十四佛一時同出世通前有九百九十九佛出世從此已後至二十住劫無佛出便即壞劫經二十空二十成後二十劫住此劫中有一佛出名曰樓至獨住八十劫通前滿一千佛也其說法難者迦葉佛出住世壽七日不說法及今佛四十餘年方說法華言聞法難者常處八難叵與相逢言能聽難者雖得相遇只聞小法而不忻大故能聽難。",
    "X29n0594_003:0057b09_0": "天台法華疏義纘卷第三(末)"
}