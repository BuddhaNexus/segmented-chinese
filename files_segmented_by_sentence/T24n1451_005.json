{
    "T24n1451_005:0224a18_0": "根本說一切有部毘奈耶雜事",
    "T24n1451_005:0224a19_0": "卷第五",
    "T24n1451_005:0224a21_0": "三藏法師義淨奉　制譯",
    "T24n1451_005:0224a22_0": "第一門第六子攝頌之餘",
    "T24n1451_005:0224a23_0": "緣在室羅伐城。",
    "T24n1451_005:0224a23_1": "時有苾芻多得氈褥，便作是念：「如世尊說：『應持割截衣。』」",
    "T24n1451_005:0224a24_2": "即持褥并刀，向一樹下欲為割截。",
    "T24n1451_005:0224a25_3": "世尊因至其所問曰：「汝何所作？」",
    "T24n1451_005:0224a26_4": "即白佛言：「如世尊說：『苾芻應著割截三衣。』",
    "T24n1451_005:0224a27_0": "我既多有氈褥，今欲裁割將作三衣。」",
    "T24n1451_005:0224a27_1": "爾時世尊讚歎持戒、毀破戒者，告諸苾芻：「有五種物不應割截：一切被帔、及長毛緂、短毛緂、并諸氈褥、破碎之物。",
    "T24n1451_005:0224b01_2": "若割截者得越法罪。」",
    "T24n1451_005:0224b02_0": "緣處同前。",
    "T24n1451_005:0224b02_1": "有客苾芻緣須暫出，不持坐具來入寺中。",
    "T24n1451_005:0224b03_2": "日將欲暮，其知事人告言：「具壽！",
    "T24n1451_005:0224b03_3": "可取臥具。」",
    "T24n1451_005:0224b04_4": "彼便答曰：「我無坐具，以何替褥？」",
    "T24n1451_005:0224b04_5": "「若如是者可取單床。」",
    "T24n1451_005:0224b05_6": "遂取其床。",
    "T24n1451_005:0224b05_7": "時屬寒夜徹明被凍，因斯病發。",
    "T24n1451_005:0224b06_8": "苾芻以緣白佛，佛言：「苾芻不應無坐具輒出外行，違者得越法罪。」",
    "T24n1451_005:0224b07_9": "如佛所言：「苾芻不應無尼師但那而出。」",
    "T24n1451_005:0224b08_10": "者，時諸苾芻欲暫往同城村坊之所，或詣餘寺或出經行，當日擬來亦持坐具。",
    "T24n1451_005:0224b10_11": "又諸苾芻老病身羸，去時無力能持敷具，疲苦勞心，作如是語告諸苾芻：「我有緣出即擬還來，不將敷具大師不許，事欲如何？」",
    "T24n1451_005:0224b13_12": "苾芻以緣白佛，佛言：「苾芻若向晝日遊處，或暫向餘寺、或寺內經行，若詣隨近村坊即擬還者，此皆不須將尼師但那去。」",
    "T24n1451_005:0224b16_13": "又復苾芻有緣暫出尋擬還來，不將坐具。",
    "T24n1451_005:0224b17_14": "既至彼已，遇有他緣遂便日暮，以無坐具侵夜方歸，遂被蟲狼及盜賊等之所傷害。",
    "T24n1451_005:0224b19_0": "苾芻以緣白佛，佛言：「若其本意即擬還來，遇有他緣不及歸者，當於彼宿不應夜行，可於同梵行者借替充事。",
    "T24n1451_005:0224b21_1": "若得者善；如其無者，取七條衣疊為四重將替席褥，少睡多覺以至天明。」",
    "T24n1451_005:0224b23_2": "又有苾芻從他借物，以襯臥具有不淨污，便將此服還彼苾芻，彼不肯取。",
    "T24n1451_005:0224b24_3": "苾芻以緣白佛，佛言：「淨洗方還。」",
    "T24n1451_005:0224b25_4": "苾芻洗還，彼仍不受，白佛，佛言：「准價應還，或作謝言，勿令嫌恨。」",
    "T24n1451_005:0224b27_0": "(應知文言坐具者，即是量長於身。",
    "T24n1451_005:0224b27_1": "元擬將為襯臥之具，不令敷地禮拜，敷地禮拜深乖本儀。",
    "T24n1451_005:0224b27_2": ")如佛所言：「苾芻不應離三衣而去。」",
    "T24n1451_005:0224b28_3": "者，時諸苾芻欲暫往同城村坊之所，或詣餘寺內、或出經行，當日擬至皆持三衣。",
    "T24n1451_005:0224c01_4": "又諸苾芻老病羸瘦，去時無力能持三衣，困苦勞心作如是語：「有緣暫出即擬還來，不將三衣大師不許。」",
    "T24n1451_005:0224c03_5": "苾芻以緣白佛，佛言：「苾芻若向晝日遊處、或暫向餘寺、或寺內經行、或詣隨近村坊，即擬還者，任不將去。」",
    "T24n1451_005:0224c06_6": "復有苾芻暫出擬還不持衣去，至彼日暮，恐離衣宿即侵夜歸，被蟲賊所害。",
    "T24n1451_005:0224c07_7": "苾芻以緣白佛，佛言：「若其本意即擬還來，有緣不及歸者，當於彼宿不應夜行，可於同梵行邊借餘三衣，守持充事。」",
    "T24n1451_005:0224c10_8": "苾芻不解云何當持？",
    "T24n1451_005:0224c10_9": "佛言：「先守持衣，應心念捨後守持新。",
    "T24n1451_005:0224c11_10": "然諸苾芻應知有六心念之法：一者長淨、二者隨意、三者持衣、四者捨三衣、五者分別長衣、六者捨別請。」",
    "T24n1451_005:0224c14_11": "苾芻得衣無暇割截浣染，佛言：「若縫刺浣染緣未具者，直爾白疊及生絹布，計財量足持作三衣，乃至俗人衣物從彼借用，守持無犯，勿致疑惑。」",
    "T24n1451_005:0224c17_12": "有諸苾芻不將尼師但那，向餘處宿，謂犯離衣。",
    "T24n1451_005:0224c18_13": "苾芻以緣白佛，佛言：「我制苾芻不應輒離三衣而宿，非尼師但那。",
    "T24n1451_005:0224c19_14": "然諸苾芻不應故心而不持去，忘念者無犯。」",
    "T24n1451_005:0224c21_0": "第一門第七子攝頌曰：　水羅有五種、　　器共一處食、　露形噉飲食、　　洗浴事應知。",
    "T24n1451_005:0224c24_0": "緣在室羅伐城。",
    "T24n1451_005:0224c24_1": "于時南方有二苾芻，欲往室羅伐城禮世尊足，俱無水羅，於其中路無水可得。",
    "T24n1451_005:0224c26_2": "熱渴逼身到一池所，一人報言：「具壽！",
    "T24n1451_005:0224c26_3": "可疾觀水，欲飲除渴。」",
    "T24n1451_005:0224c27_4": "即便鑒察，見水有蟲，如是再三隨處皆有。",
    "T24n1451_005:0224c28_5": "二人議曰：「水既有蟲飲便害命，今遭渴逼事欲如何？」",
    "T24n1451_005:0224c29_6": "時小苾芻即說頌曰：「百千俱胝劫，　　世尊難可遇；　我今宜飲水，　　冀禮大師足。」",
    "T24n1451_005:0225a03_0": "時大苾芻亦說頌曰：「如來大悲愍含識，　　三有愛染皆除棄；　於此教中受禁戒，　　我寧捨命不傷生。」",
    "T24n1451_005:0225a06_0": "爾時小者不能忍渴，即飲蟲水隨路而去。",
    "T24n1451_005:0225a06_1": "大者護蟲要心不飲，即自策勵詣一樹陰端身而坐，乃至氣力未衰以來計心善事，及其力盡遂致命終。",
    "T24n1451_005:0225a09_2": "由此福力得生三十三天勝妙之處。",
    "T24n1451_005:0225a10_3": "凡生天者，若男、若女即起三念：「我於何處死？",
    "T24n1451_005:0225a11_4": "今於何處生？",
    "T24n1451_005:0225a11_5": "由作何業？」",
    "T24n1451_005:0225a11_6": "便憶前身於人趣死，今生三十三天，由於佛教極生尊重。",
    "T24n1451_005:0225a13_0": "時彼天子便作是念：「我若不往禮世尊者，是不恭敬、是所非宜。」",
    "T24n1451_005:0225a14_1": "于時天子作是念已，即莊嚴身著天瓔珞光明殊勝，便以衣襟盛諸妙花：嗢鉢羅花、鉢頭摩花、拘物頭花、分陀利迦花、曼陀羅花，過初夜分來詣佛所。",
    "T24n1451_005:0225a17_2": "便布天花申供養已，禮佛雙足在一面坐，聽受妙法。",
    "T24n1451_005:0225a19_3": "彼天光明甚大赫奕，周遍照耀逝多園林。",
    "T24n1451_005:0225a20_0": "爾時世尊隨彼天子意樂根性，為其說法，令彼得悟四聖諦理。",
    "T24n1451_005:0225a21_1": "是時天子以金剛智杵，破二十種薩迦耶見山，得預流果。",
    "T24n1451_005:0225a22_2": "既見諦已三白佛言：「大德！",
    "T24n1451_005:0225a23_3": "由佛世尊令我證得解脫之果，此非父母、人王、天眾、沙門、婆羅門親友眷屬之所能作。",
    "T24n1451_005:0225a25_4": "我遇世尊善知識故，於地獄、傍生、餓鬼趣中，拔濟令出。",
    "T24n1451_005:0225a26_5": "安置人天勝妙之處，當盡生死而得涅槃，超越骨山乾竭血海，無始積集薩迦耶見，以金剛智杵而摧碎之，得預流果。",
    "T24n1451_005:0225a29_6": "我今歸依佛法僧寶受五學處，始從今日乃至命終，不殺生乃至不飲酒。",
    "T24n1451_005:0225b01_7": "唯願世尊證知我是鄔波索迦。」",
    "T24n1451_005:0225b02_8": "即於佛前合掌恭敬而說頌曰：「我由佛力故，　　永閉三惡道；　得生勝妙天，　　長歸涅槃界。",
    "T24n1451_005:0225b06_0": "　我依世尊故，　　今得清淨眼；　證見真諦理，　　當盡苦海際。",
    "T24n1451_005:0225b08_0": "　佛超於人天，　　離生老死患；　有海中難遇，　　我逢今得果。",
    "T24n1451_005:0225b10_0": "　我以莊嚴身，　　淨心禮佛足；　右繞除怨者，　　今往赴天宮。」",
    "T24n1451_005:0225b12_0": "時彼天子既稱所願，猶如商主多獲財利，亦如農夫廣收田實，如勇健者降伏彼怨，如重病人除去眾疾，時彼天子辭佛而去，便往天宮。",
    "T24n1451_005:0225b15_1": "時小苾芻漸次行至室羅伐城，入逝多林置衣鉢洗足已，詣世尊所禮佛雙足在一面住。",
    "T24n1451_005:0225b17_2": "世尊常法，若見客苾芻來，即便安慰問言：「善來苾芻從何處來？",
    "T24n1451_005:0225b18_3": "今夏安居在何城國？」",
    "T24n1451_005:0225b18_4": "爾時世尊問彼苾芻曰：「汝從何處來？」",
    "T24n1451_005:0225b19_5": "白言：「世尊！",
    "T24n1451_005:0225b20_0": "我從南方來。」",
    "T24n1451_005:0225b20_1": "又問：「今夏何處安居？」",
    "T24n1451_005:0225b20_2": "答言：「亦在南方。」",
    "T24n1451_005:0225b21_3": "佛言：「汝尋遠路曾有伴不？」",
    "T24n1451_005:0225b21_4": "白言：「有。」",
    "T24n1451_005:0225b21_5": "佛言：「彼何處去？」",
    "T24n1451_005:0225b22_6": "即具說其事。",
    "T24n1451_005:0225b22_7": "爾時世尊說伽他曰：「若輕慢我戒，　　亦何勞見我？",
    "T24n1451_005:0225b25_0": "　假令見我者，　　非見非供養。",
    "T24n1451_005:0225b26_0": "　彼苾芻見我，　　由能持淨戒；　汝無智愚人，　　不能真見我。」",
    "T24n1451_005:0225b28_0": "爾時世尊便開上衣露胸令見，復說伽他曰：「汝可觀我身，　　父母所生體；　譬如真金色，　　由先業力故。",
    "T24n1451_005:0225c03_0": "　若不敬法身，　　彼不見諸佛；　若了法身者，　　得見大牟尼。",
    "T24n1451_005:0225c05_0": "　第一我法身，　　第二是色體；　智者能知見，　　當善護尸羅。",
    "T24n1451_005:0225c07_0": "　迦攝波佛時，　　苾芻犯學處；　由損伊羅葉，　　現墮於龍中。」",
    "T24n1451_005:0225c09_0": "爾時世尊便作是念：「由諸苾芻不持水羅有如是過。」",
    "T24n1451_005:0225c10_1": "告諸苾芻：「應畜水羅。」",
    "T24n1451_005:0225c10_2": "如世尊說令畜水羅者，苾芻不知羅有幾種？",
    "T24n1451_005:0225c11_3": "佛言：「羅有五種：一者方羅(若是常用，須絹三尺或二尺、一尺。",
    "T24n1451_005:0225c12_4": "僧家用者，或以兩幅，隨時大小。",
    "T24n1451_005:0225c12_5": "其作羅者皆絹，細密蟲不過者方得，若是疎薄元不堪用。",
    "T24n1451_005:0225c13_6": "有人用惡絹及疎紗紵布之流，本無護蟲意也)；二者法瓶(陰陽瓶是)；三者君持(以絹繫口，細繩繫項，沈放水中擡口出半，若全沈口水則不入，待滿引出仍須察蟲。",
    "T24n1451_005:0225c15_7": "非直君持，但是綽口瓶瓨，無問大小以絹縵口，將細繩急繫隨時取水，極是省事，更不須放生器，深為要也)；四酌水羅(斯之樣式，東夏元無，述如餘處，即小團羅子，雖意況大同，然非本式)；五衣角羅(取密絹方一搩許，或繫瓶口汲水充用，或置椀口濾濟時須。",
    "T24n1451_005:0225c17_8": "非是袈裟角也，此密而且膩，寧堪濾用？",
    "T24n1451_005:0225c18_9": "但為迷方日久，誰當指南？",
    "T24n1451_005:0225c18_10": "然此等諸羅皆是西方見用。",
    "T24n1451_005:0225c19_11": "大師悲愍為濟含生，食肉尚斷，大慈殺生豈當成佛？",
    "T24n1451_005:0225c20_12": "假令暫出寺外，即可持羅并將細繩及放生器。",
    "T24n1451_005:0225c20_13": "若不將者，非直見輕佛教，亦何以獎訓門徒？",
    "T24n1451_005:0225c21_14": "行者思之，特宜存護為自他益)。」",
    "T24n1451_005:0225c23_0": "緣在室羅伐城。",
    "T24n1451_005:0225c23_1": "有二苾芻先有嫌隙，共為伴侶人間遊行：一有水羅，一無水羅。",
    "T24n1451_005:0225c24_2": "其有羅者濾水而飲，其無羅者便告彼言：「具壽！",
    "T24n1451_005:0225c25_3": "可借我羅。」",
    "T24n1451_005:0225c26_4": "彼便不與，事有廢闕。",
    "T24n1451_005:0225c26_5": "苾芻以緣白佛，佛言：「有嫌隙者，不應為伴人間遊行。",
    "T24n1451_005:0225c27_6": "設遇斯緣，應相愧謝方可同行。」",
    "T24n1451_005:0225c29_0": "緣在室羅伐城。",
    "T24n1451_005:0225c29_1": "有二苾芻人間遊行，一有水羅、一無水羅。",
    "T24n1451_005:0226a01_2": "無者問彼：「具壽！",
    "T24n1451_005:0226a01_3": "有水羅不？」",
    "T24n1451_005:0226a01_4": "彼答言：「有。」",
    "T24n1451_005:0226a02_5": "更不問言：「相借用不？」",
    "T24n1451_005:0226a02_6": "彼有羅者濾水而飲，其無羅者從彼借用，彼便不與，因此生嫌，告言：「汝問有無，不言借用。",
    "T24n1451_005:0226a04_7": "今云借羅，不敬之甚，故我不與。」",
    "T24n1451_005:0226a05_8": "彼便闕事。",
    "T24n1451_005:0226a05_9": "苾芻以緣白佛，佛言：「若諸苾芻凡欲行時，自無水羅應問同伴：『汝有羅不？』",
    "T24n1451_005:0226a07_10": "若言：『有。』",
    "T24n1451_005:0226a07_11": "者，應更問言：『共我用不？』",
    "T24n1451_005:0226a08_0": "若言：『共用。』",
    "T24n1451_005:0226a08_1": "即可同行。",
    "T24n1451_005:0226a08_2": "云：『不與。』",
    "T24n1451_005:0226a08_3": "者即不應去。」",
    "T24n1451_005:0226a09_0": "緣在室羅伐城。",
    "T24n1451_005:0226a09_1": "有二苾芻人間遊行，一有水羅、一無水羅。",
    "T24n1451_005:0226a10_2": "無者問言：「汝有羅不？」",
    "T24n1451_005:0226a10_3": "答言：「我有。」",
    "T24n1451_005:0226a11_0": "「與我用不？」",
    "T24n1451_005:0226a11_1": "答曰：「共用。」",
    "T24n1451_005:0226a11_2": "遂即同行。",
    "T24n1451_005:0226a11_3": "於其路中遇逢商旅，彼有羅者緣須覆歸。",
    "T24n1451_005:0226a12_4": "無者告曰：「汝先許羅，今可相與。」",
    "T24n1451_005:0226a13_5": "報言：「許共濾水，不擬全留。」",
    "T24n1451_005:0226a14_6": "住者無羅，遂便闕事。",
    "T24n1451_005:0226a14_7": "苾芻以緣白佛，佛言：「苾芻無羅，問彼有者：『汝有羅不？』",
    "T24n1451_005:0226a15_8": "若言：『我有。』",
    "T24n1451_005:0226a16_0": "應可覆問：『汝若迴還，與我羅不？』",
    "T24n1451_005:0226a16_1": "若言：『與。』",
    "T24n1451_005:0226a16_2": "者善，若不與者即不應行。」",
    "T24n1451_005:0226a18_0": "具壽鄔波離請世尊曰：「大德！",
    "T24n1451_005:0226a18_1": "若無水羅，得向餘村及餘寺不？」",
    "T24n1451_005:0226a19_2": "佛言：「不合。",
    "T24n1451_005:0226a19_3": "若知彼處有羅可求，事無闕者無犯。」",
    "T24n1451_005:0226a20_4": "「大德！",
    "T24n1451_005:0226a20_5": "二人一羅，得遊行不？」",
    "T24n1451_005:0226a21_6": "「若事無闕者，得。」",
    "T24n1451_005:0226a21_7": "「大德！",
    "T24n1451_005:0226a21_8": "若多人一羅，及以僧眾得遊行不？」",
    "T24n1451_005:0226a22_9": "「無闕者，得。」",
    "T24n1451_005:0226a22_10": "「大德！",
    "T24n1451_005:0226a22_11": "若無水羅，於河岸邊得行去不？」",
    "T24n1451_005:0226a23_12": "「鄔波離！",
    "T24n1451_005:0226a23_13": "若水流急，無別河入者，五里一觀。",
    "T24n1451_005:0226a24_14": "若有別水入者，隨用隨觀。",
    "T24n1451_005:0226a24_15": "若河不急流，亦隨處觀察。」",
    "T24n1451_005:0226a25_16": "「大德！",
    "T24n1451_005:0226a25_17": "隨觀水時，齊幾應用？」",
    "T24n1451_005:0226a26_18": "佛言：「圓齊一尋。」",
    "T24n1451_005:0226a26_19": "「大德！",
    "T24n1451_005:0226a26_20": "若水不觀不濾，頗得用不？」",
    "T24n1451_005:0226a27_21": "佛言：「不得，用便獲罪。」",
    "T24n1451_005:0226a27_22": "「大德！",
    "T24n1451_005:0226a27_23": "若水濾訖，不觀得用不？」",
    "T24n1451_005:0226a28_24": "佛言：「不得。」",
    "T24n1451_005:0226a28_25": "「大德！",
    "T24n1451_005:0226a28_26": "若水不濾，觀得用不？」",
    "T24n1451_005:0226a29_27": "佛言：「觀察無蟲，隨意當用。」",
    "T24n1451_005:0226a29_28": "「大德！",
    "T24n1451_005:0226a29_29": "若水濾觀，便得用不？」",
    "T24n1451_005:0226b01_30": "佛言：「無蟲任用。」",
    "T24n1451_005:0226b01_31": "佛告鄔波離：「有五種淨水：一者僧伽淨；二者別人淨；三者濾羅淨；四者涌泉淨；五者井水淨。",
    "T24n1451_005:0226b04_0": "此中僧伽淨者，謂是大眾差一苾芻令觀濾水，彼便如法觀察。",
    "T24n1451_005:0226b05_1": "若餘苾芻來，以眾淨故飲用無犯。",
    "T24n1451_005:0226b06_2": "別人淨者，知彼苾芻戒見儀命皆清淨者，彼所有水用之無犯。",
    "T24n1451_005:0226b07_3": "濾羅淨者，每用此羅曾無蟲過，不觀無犯。",
    "T24n1451_005:0226b08_4": "涌泉淨者，初出無蟲者是。",
    "T24n1451_005:0226b09_5": "井水淨者，旦取水觀清淨無蟲，至明相出來皆隨意用。」",
    "T24n1451_005:0226b10_6": "苾芻觀水目察多時，遂令眼光覩物昏亂，佛言：「不應久觀，應如六牛竹車迴頃；又齊心淨已來觀察無犯。」",
    "T24n1451_005:0226b13_0": "緣在室羅伐城。",
    "T24n1451_005:0226b13_1": "時有淨信居士婆羅門等，以諸食器奉施苾芻。",
    "T24n1451_005:0226b14_2": "時諸苾芻皆不為受，彼皆白言：「聖者！",
    "T24n1451_005:0226b15_3": "若佛世尊未出於世，我以外道為勝福田。",
    "T24n1451_005:0226b16_4": "佛出世間我以仁等為上，所有奉施仁不為受，豈令我等不持資糧而往後世。」",
    "T24n1451_005:0226b17_5": "苾芻以緣白佛，佛言：「為大眾故器物應受。」",
    "T24n1451_005:0226b18_6": "佛言：「為眾受器物者，苾芻受已置於庫中，每至食時用鉢而食。」",
    "T24n1451_005:0226b20_7": "時彼施主見而問曰：「我將器物以奉聖者，因何不見？」",
    "T24n1451_005:0226b21_8": "答言：「賢首！",
    "T24n1451_005:0226b21_9": "置在庫中。」",
    "T24n1451_005:0226b22_0": "報言：「聖者！",
    "T24n1451_005:0226b22_1": "豈我家內無庫藏耶？",
    "T24n1451_005:0226b22_2": "本意施時冀令受用，欲令我等獲受用福。",
    "T24n1451_005:0226b23_3": "仁等得已置在庫中，遂令我等但獲施福，無受用福。」",
    "T24n1451_005:0226b24_4": "苾芻以緣白佛，佛言：「他所施物應為受用。」",
    "T24n1451_005:0226b25_5": "依佛教已即便受用。",
    "T24n1451_005:0226b26_6": "後於異時有別施主，心愛廣博以大銅盤施。",
    "T24n1451_005:0226b27_7": "有老苾芻分得此盤，躬自摩拭遂生勞苦，佛言：「應差掌盤器人監知洗拭。」",
    "T24n1451_005:0226b28_8": "苾芻即便不為簡擇差知器人，致令損壞，佛言：「不具五法者，未差不應差、已差不令作。",
    "T24n1451_005:0226c01_9": "云何為五？",
    "T24n1451_005:0226c02_10": "謂是有愛、有恚、有怖、有癡、行與未行不能記憶。",
    "T24n1451_005:0226c03_11": "若具五法，未差應差、已差令作。",
    "T24n1451_005:0226c03_12": "云何為五？",
    "T24n1451_005:0226c04_13": "謂是無愛、無恚、無怖、無癡、行與未行善能記憶，如是應差。",
    "T24n1451_005:0226c05_14": "敷座席、鳴楗稚，言白復周、眾皆同集，應先問言：『汝某甲能與僧伽行槃器不？』",
    "T24n1451_005:0226c07_15": "自知能者，答言：『我能。』",
    "T24n1451_005:0226c07_16": "次一苾芻作白羯磨：『大德僧伽聽！",
    "T24n1451_005:0226c08_17": "此苾芻某甲樂與僧伽行其器物。",
    "T24n1451_005:0226c09_18": "若僧伽時至聽者，僧伽應許僧伽今差苾芻某甲作行器物人，當為僧伽行其器物。",
    "T24n1451_005:0226c11_19": "白如是。』」",
    "T24n1451_005:0226c11_20": "(羯磨准白應作)時諸苾芻受得器物，既食噉已，持不淨器付行器人，佛言：「不淨之器，應與弟子門人令其洗拭。」",
    "T24n1451_005:0226c13_21": "時有苾芻更無弟子，便自洗拭，佛言：「此人以器付行器人，任其洗拭。",
    "T24n1451_005:0226c15_22": "若弟子門人不解洗者，此亦應可付行器人。」",
    "T24n1451_005:0226c17_0": "緣在室羅伐城。",
    "T24n1451_005:0226c17_1": "是時六眾於一鉢中六人共食，同時內手舉手之時鉢便隨上，共相謂曰：「觀此黑鉢能現神通。」",
    "T24n1451_005:0226c19_2": "六皆歛手鉢便墮破，一時大笑。",
    "T24n1451_005:0226c20_3": "苾芻見已報言：「具壽！",
    "T24n1451_005:0226c20_4": "共作如是醜惡之事，應合羞恥翻為大笑。」",
    "T24n1451_005:0226c21_5": "答曰：「我作何事？",
    "T24n1451_005:0226c22_6": "為當飲酒？",
    "T24n1451_005:0226c22_7": "為噉葱蒜？」",
    "T24n1451_005:0226c22_8": "苾芻報曰：「此事不久，亦當見作。」",
    "T24n1451_005:0226c23_9": "六眾曰：「我雖鉢破，豈陶師亦亡、泥土皆盡？",
    "T24n1451_005:0226c24_10": "我當更作，有何過耶？」",
    "T24n1451_005:0226c24_11": "時諸苾芻恥而無對，以緣白佛。",
    "T24n1451_005:0226c25_12": "佛便念曰：「由諸苾芻一處噉食有如是過，作是事者得越法罪。」",
    "T24n1451_005:0226c26_13": "如世尊說苾芻不應同一器食，時諸苾芻隨商旅行，于時商人在一處食，苾芻亦食。",
    "T24n1451_005:0226c28_14": "然少器物不敢同處，待竟方食致延時節，不及伴徒在後而行，便被賊奪。",
    "T24n1451_005:0227a01_15": "苾芻以緣白佛，佛言：「若在道路無器可求，雖復多人一器應食，一舉手時次一應下，不得同時上下。」",
    "T24n1451_005:0227a03_16": "佛許同食，有諸求寂不敢共苾芻同食，生過如上，佛言：「苾芻應先受取，以手執器，共一處食。」",
    "T24n1451_005:0227a05_17": "共淨人行，事同求寂，佛言：「把飯作團擲與而食。」",
    "T24n1451_005:0227a06_18": "時有苾芻至生緣處，諸親命曰：「久別索居，今得聚會，可來同處一盤而食。」",
    "T24n1451_005:0227a08_19": "答言：「汝是俗人，我出家者，共盤而食是所不應。」",
    "T24n1451_005:0227a09_20": "彼遂懷憂泣淚而住。",
    "T24n1451_005:0227a09_21": "苾芻以緣白佛，佛言：「知彼慇懃喚同食者，當於屏處勿招譏議。",
    "T24n1451_005:0227a11_22": "先受其食以手執盤，同食無過。」",
    "T24n1451_005:0227a13_0": "緣在室羅伐城。",
    "T24n1451_005:0227a13_1": "六眾苾芻但著一裙而食，俗人見已共相謂曰：「食者何人？」",
    "T24n1451_005:0227a14_2": "一人答曰：「此是沙門釋子。」",
    "T24n1451_005:0227a15_3": "彼皆嫌恥作如是語：「彼之教主極懷愧恥，因何弟子作此無慚？」",
    "T24n1451_005:0227a16_4": "苾芻以緣白佛，佛作是念：「一裙而食，有如是過。",
    "T24n1451_005:0227a17_5": "苾芻不得一裙而食，作者得越法罪。」",
    "T24n1451_005:0227a18_6": "佛言：「不應一裙食。」",
    "T24n1451_005:0227a19_0": "者，時有老病羸瘦無力，不能更披餘衣而食，佛言：「應著軟滑僧脚崎衣，食時無犯。」",
    "T24n1451_005:0227a20_1": "復有病者，此僧脚崎衣亦不能著，佛言：「若病重者，應在屏處勿外人見，但著一裙隨意當食。」",
    "T24n1451_005:0227a23_0": "緣在室羅伐城。",
    "T24n1451_005:0227a23_1": "六眾苾芻在阿侍羅河露形而浴，俗旅見時問言：「此是何人？」",
    "T24n1451_005:0227a24_2": "有人報曰：「是露形外道，河中洗浴。」",
    "T24n1451_005:0227a25_3": "復有說言：「是釋迦子。」",
    "T24n1451_005:0227a25_4": "彼皆嫌賤作如是說：「彼之教主極懷愧恥，因何弟子若此無慚？」",
    "T24n1451_005:0227a27_5": "乃至佛生是念：「諸苾芻露形洗浴有如是過。",
    "T24n1451_005:0227a28_6": "故諸苾芻不露形浴，作者得越法罪。",
    "T24n1451_005:0227a29_7": "然諸苾芻應畜洗浴裙。」",
    "T24n1451_005:0227a29_8": "佛言聽畜洗浴衣者，苾芻即便兩重而作，佛言：「恐有蟲入此不應持，若唯有複無單裙者，應觀其水無蟲。」",
    "T24n1451_005:0227b03_9": "方浴時有但三衣者，恐成違法不著此衣，佛言：「守持應畜。」",
    "T24n1451_005:0227b04_10": "復有餘人貧無此物，佛言：「必若無者，以繩繫葉前後遮障，於隱屏處不令他見，浴時無犯。」",
    "T24n1451_005:0227b06_11": "苾芻浴訖恐衣有蟲，不捩去水，佛言：「一重之衣必無蟲著，然出水時方便擡舉，勿令蟲住。」",
    "T24n1451_005:0227b09_0": "第一門第八子攝頌曰：　豆生不淨地、　　吐食指授索、　銅器不應為、　　盛鹽等隨畜。",
    "T24n1451_005:0227b12_0": "緣在室羅伐城。",
    "T24n1451_005:0227b12_1": "時有具壽頡離跋底苾芻，隨於何處多生疑惑，是故時人喚為多疑頡離跋底。",
    "T24n1451_005:0227b14_2": "彼於異時曾於廁中見豆生葉，便起斯念：「我損生種。」",
    "T24n1451_005:0227b15_3": "後於異時，僧家多作菉豆餻餅，彼不敢食。",
    "T24n1451_005:0227b16_4": "弟子報言：「鄔波馱耶！",
    "T24n1451_005:0227b16_5": "僧家多有菉豆餻餅，因何不食？」",
    "T24n1451_005:0227b17_6": "報言：「我今豈可損生種耶？」",
    "T24n1451_005:0227b18_7": "弟子曰：「此事云何？」",
    "T24n1451_005:0227b18_8": "彼如所見以事告之，弟子于時亦不敢食。",
    "T24n1451_005:0227b19_9": "其餘知識亦復問言：「汝何不食？」",
    "T24n1451_005:0227b20_10": "彼即如師所陳盡皆向說。",
    "T24n1451_005:0227b20_11": "時頡離跋底多有門徒，展轉傳言，乃至大眾盡皆不食。",
    "T24n1451_005:0227b22_12": "苾芻以緣白佛，佛言：「於諸豆中有不熟種，縱多時煮食已還生，此既被煮食時無過。」",
    "T24n1451_005:0227b25_0": "緣在室羅伐城。",
    "T24n1451_005:0227b25_1": "具壽鄔波離請世尊曰：「於不淨地有果樹生，果落不淨地，為得食不？」",
    "T24n1451_005:0227b26_2": "佛言：「不應食。」",
    "T24n1451_005:0227b27_3": "「若不淨地有果樹生，果落淨地，為可食不？」",
    "T24n1451_005:0227b28_4": "佛言：「應食。」",
    "T24n1451_005:0227b28_5": "「若於淨地有果樹生，果落不淨地，為得食不？」",
    "T24n1451_005:0227b29_6": "佛言：「若不經夜應食。」",
    "T24n1451_005:0227b29_7": "「大德！",
    "T24n1451_005:0227b29_8": "淨地樹生果落淨地，應可食不？」",
    "T24n1451_005:0227c01_9": "佛言：「應食。」",
    "T24n1451_005:0227c02_0": "緣在室羅伐城。",
    "T24n1451_005:0227c02_1": "有婆羅門是教導之首，獲一特牛，後得牸牛，復得特牛，如是展轉牛遂成群。",
    "T24n1451_005:0227c04_2": "時婆羅門於初特牛以為祥瑞，即便放捨作長生牛，更不拘繫。",
    "T24n1451_005:0227c05_3": "後於異時老朽無力，既被渴逼就河飲水，遂遭泥陷不能自出。",
    "T24n1451_005:0227c06_4": "時舍利子在傍而過，見彼沈溺，遂便觀察有善根不？",
    "T24n1451_005:0227c08_5": "乃見其牛有繫屬己緣，即便舉出除去其泥，以水淨洗飲飼水草，說三句法，告言：「賢首！",
    "T24n1451_005:0227c10_6": "諸行無常、諸法無我、寂滅為樂，當於我所發起淨信，於傍生趣深起厭心。」",
    "T24n1451_005:0227c11_7": "說是語已捨之而去。",
    "T24n1451_005:0227c12_8": "於此夜中被野干所食，牛作是念：「若阿遮利耶在我邊者，必定不遭如是等苦。」",
    "T24n1451_005:0227c14_0": "於舍利子所繫心尊重，尋即命過生大婆羅門家。",
    "T24n1451_005:0227c15_1": "舍利子便作是念：「我今暫往看彼老牛。」",
    "T24n1451_005:0227c16_0": "作意觀察知其命過。",
    "T24n1451_005:0227c16_1": "何處受生？",
    "T24n1451_005:0227c16_2": "見往婆羅門家。",
    "T24n1451_005:0227c17_3": "時舍利子為化緣故便往婆羅門家，頻頻到彼，夫婦皆來請受三歸五戒。",
    "T24n1451_005:0227c18_4": "後於異時尊者獨行至彼家內，長者問曰：「尊者何故獨無侍者？」",
    "T24n1451_005:0227c20_5": "廣如上說，經八九月誕一男子，面相似牛。",
    "T24n1451_005:0227c21_6": "滿月之時宗親聚會，抱持兒子請共立名，眾人議曰：「此兒相貌有似牛王，應與作名號為牛主。」",
    "T24n1451_005:0227c23_7": "廣說同彼善和因緣，出家近圓獲阿羅漢果。",
    "T24n1451_005:0227c24_8": "由先業力咽有二喉：一乃吐生、二便咽熟。",
    "T24n1451_005:0227c25_9": "若佛未制非時食噉，便於屏處吐而復食。",
    "T24n1451_005:0227c26_10": "制戒之後吐而外棄，既無食力身形羸損。",
    "T24n1451_005:0227c27_11": "世尊見已知而故問具壽阿難陀曰：「何故苾芻牛主，身形羸瘦顦顇異常？」",
    "T24n1451_005:0227c28_12": "時阿難陀以緣具白，佛言：「若宿業報生二喉者，食出之時應可再三棄之於外，次淨嗽口隨意咽之，此成無犯。」",
    "T24n1451_005:0228a02_13": "有諸苾芻既飽食已，喉中却出便生疑念：「我將不犯非時食耶？」",
    "T24n1451_005:0228a03_14": "佛言：「若有斯類應淨嗽口，此成無犯。」",
    "T24n1451_005:0228a04_15": "時牛主苾芻既出家已，多諸俗旅共生嫌賤，作如是語：「沙門釋子共行非法，令牛主等可惡形相而為出家。」",
    "T24n1451_005:0228a06_16": "時諸苾芻以緣白佛，佛作是念：「我之聖弟子德若妙高山，遂令眾人共生嫌賤。",
    "T24n1451_005:0228a08_17": "由是緣故牛主苾芻，不於中國而為安處。」",
    "T24n1451_005:0228a10_0": "爾時世尊告牛主曰：「汝從今已往勿住中國。",
    "T24n1451_005:0228a11_0": "應在邊方。」",
    "T24n1451_005:0228a11_1": "聞佛勅已白佛言：「如是。",
    "T24n1451_005:0228a11_2": "世尊！」",
    "T24n1451_005:0228a11_3": "即出逝多林，便往世利沙宮安隱而住。",
    "T24n1451_005:0228a12_4": "佛告諸苾芻：「我弟子中住邊方者，牛主為最。」",
    "T24n1451_005:0228a14_0": "時諸苾芻咸皆有疑，請世尊曰：「具壽牛主曾作何業，由彼業力，雖處人中作牛形狀，於佛法中出家修行得阿羅漢果？」",
    "T24n1451_005:0228a16_1": "佛告諸苾芻：「牛主苾芻，先所作業增長成熟，還須自受廣如上說。",
    "T24n1451_005:0228a18_2": "汝等應聽：乃往古昔，此賢劫中人壽二萬歲時，有迦攝波佛出現於世，十號具足。",
    "T24n1451_005:0228a20_0": "牛主曾於彼佛法中出家修道，其親教師是阿羅漢為眾上首，年既朽老其形羸瘠不能自食。",
    "T24n1451_005:0228a22_1": "于時牛主常與其師，收歛鉢器。",
    "T24n1451_005:0228a22_2": "既淨洗已，共餘苾芻一處習誦。",
    "T24n1451_005:0228a23_3": "後於異時，由師食緩洗鉢稍遲，彼同誦人問言：『何故今來傷晚？』",
    "T24n1451_005:0228a25_4": "答言：『具壽！",
    "T24n1451_005:0228a25_5": "我鄔波馱耶久方食了。』",
    "T24n1451_005:0228a25_6": "更於他日弟子食了，自洗器訖至本師處，見食未了便起瞋心，告其師曰：『何故遲食猶如老牛？』",
    "T24n1451_005:0228a28_7": "師作是念：『此既盛瞋，我若言者，更令忿發，候其瞋定，方可告知。』",
    "T24n1451_005:0228a29_8": "彼瞋息已告言：『具壽！",
    "T24n1451_005:0228b01_9": "汝作何語？』",
    "T24n1451_005:0228b01_10": "答曰：『我道師食遲緩猶若老牛。』",
    "T24n1451_005:0228b02_0": "報言：『具壽！",
    "T24n1451_005:0228b02_1": "汝頗知我是何人耶？』",
    "T24n1451_005:0228b02_2": "答曰：『我知師是迦攝波佛教法之中而為出家，我亦於此而作出家。』",
    "T24n1451_005:0228b04_3": "告言：『聖子！",
    "T24n1451_005:0228b04_4": "此事是實，然出家人中所為之事我已作訖、我離諸纏，汝便具縛。",
    "T24n1451_005:0228b06_5": "汝於我所出麁惡言，應可慇懃至心悔罪，如是惡業方得滅除。』",
    "T24n1451_005:0228b07_6": "時彼聞已至心悔責。",
    "T24n1451_005:0228b07_7": "汝等知不？",
    "T24n1451_005:0228b08_8": "由彼往時於阿羅漢生麁惡言所造之業，於五百世常受牛身，乃至今日殘業未盡，尚作牛形。",
    "T24n1451_005:0228b10_9": "由彼勤作習誦之事，於我法中出家修行，斷諸煩惑證阿羅漢。」",
    "T24n1451_005:0228b11_10": "時諸苾芻復請佛言：「牛主苾芻復作何業，今蒙世尊令住邊方稱為第一？」",
    "T24n1451_005:0228b13_11": "佛言：「由發願力。",
    "T24n1451_005:0228b13_12": "曾作何願？",
    "T24n1451_005:0228b13_13": "即於彼佛出家修業至盡形壽，於勝妙門竟無所獲。",
    "T24n1451_005:0228b15_14": "然其師主迦攝波佛，於弟子中住在邊方，受用衣食稱為第一。",
    "T24n1451_005:0228b16_15": "彼見此已發如是願：『我於佛所出家修道，至盡形壽，於勝妙門竟無所獲。",
    "T24n1451_005:0228b18_16": "願我以此勤修之業，佛所授記摩納婆汝於未來世人壽百歲，有釋迦牟尼佛出現於世，我於彼教當得出家，斷諸煩惑證阿羅漢。",
    "T24n1451_005:0228b21_17": "如我本師佛弟子中住在邊方，受用衣食說為第一。",
    "T24n1451_005:0228b22_18": "我於彼佛弟子之中，受邊方衣食亦復如是。』",
    "T24n1451_005:0228b23_19": "由彼願力今受斯報。",
    "T24n1451_005:0228b23_20": "汝等當知由純黑業等，廣說如上。」",
    "T24n1451_005:0228b25_0": "緣在室羅伐城。",
    "T24n1451_005:0228b25_1": "六眾苾芻指授索食，與我此物、與我彼物，令行食人失其次緒。",
    "T24n1451_005:0228b26_2": "苾芻以緣白佛，佛言：「苾芻不應指授索食，若故作者得越法罪。",
    "T24n1451_005:0228b28_3": "若無火力索熟物非犯。",
    "T24n1451_005:0228b28_4": "若火力強者取生無過。」",
    "T24n1451_005:0228c01_0": "緣處同前。",
    "T24n1451_005:0228c01_1": "具壽鄔波難陀往銅作家，問言：「賢首！",
    "T24n1451_005:0228c02_2": "頗能為作銅鉢不？」",
    "T24n1451_005:0228c02_3": "答言：「此是我業何不能為？",
    "T24n1451_005:0228c03_4": "未知其鉢所須大小。」",
    "T24n1451_005:0228c03_5": "答言：「大作。」",
    "T24n1451_005:0228c03_6": "問言：「聖者！",
    "T24n1451_005:0228c04_7": "如斯大鉢仁何所用？」",
    "T24n1451_005:0228c04_8": "答言：「癡人！",
    "T24n1451_005:0228c04_9": "汝豈不取價直與我作耶？」",
    "T24n1451_005:0228c05_10": "彼作是念：「隨其大作於我何傷？」",
    "T24n1451_005:0228c06_11": "即造大鉢，彼見鉢已報言：「更作小者置大鉢中。」",
    "T24n1451_005:0228c07_12": "如是重重乃至於七，既作得已，即使弟子俱洗令淨，以五色線結為鉢絡，次第重疊置鉢絡中，即令求寂頂戴而去。",
    "T24n1451_005:0228c09_13": "但有請處每即前行，到施主家，坐已開張當前布列。",
    "T24n1451_005:0228c10_14": "時有居士婆羅門等，見而問曰：「仁豈今者開銅器鋪耶？」",
    "T24n1451_005:0228c12_15": "報言：「癡人？",
    "T24n1451_005:0228c12_16": "汝何所識？",
    "T24n1451_005:0228c12_17": "一、將盛飯，二、擬貯麨，三、用安餅，四、著美團，五、受羹菜，六、置乳酪，七、請助味。」",
    "T24n1451_005:0228c14_18": "俗人告曰：「若如是者更須多畜，或容飲食倍多於此。」",
    "T24n1451_005:0228c15_19": "聞是譏已默爾無對。",
    "T24n1451_005:0228c15_20": "苾芻以緣白佛，佛作是念：「由諸苾芻畜銅器故，有如是過。」",
    "T24n1451_005:0228c17_21": "告諸苾芻：「勿畜銅器，畜者得越法罪。",
    "T24n1451_005:0228c18_22": "若畜銅匙、盛鹽盤子、飲水銅椀，並皆無犯。",
    "T24n1451_005:0228c19_0": "若是他物用亦非過。」",
    "T24n1451_005:0228c20_0": "根本說一切有部毘奈耶雜事卷第五"
}