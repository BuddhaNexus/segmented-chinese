{
    "T13n0412_002:0783c24_0": "地藏菩薩本願經卷下",
    "T13n0412_002:0783c26_0": "唐于闐國三藏沙門實叉難陀譯",
    "T13n0412_002:0783c27_0": "利益存亡品第七",
    "T13n0412_002:0783c28_0": "爾時，地藏菩薩摩訶薩白佛言：「世尊！",
    "T13n0412_002:0783c28_1": "我觀是閻浮眾生，舉心動念，無非是罪。",
    "T13n0412_002:0783c29_2": "脫獲善利，多退初心；若遇惡緣，念念增益。",
    "T13n0412_002:0784a01_3": "是等輩人，如履泥塗，負於重石，漸困漸重，足步深邃。",
    "T13n0412_002:0784a03_0": "若得遇知識，替與減負，或全與負，是知識有大力故，復相扶助，勸令牢脚，若達平地，須省惡路，無再經歷。",
    "T13n0412_002:0784a05_1": "「世尊！",
    "T13n0412_002:0784a05_2": "習惡眾生，從纖毫間，便至無量。",
    "T13n0412_002:0784a06_3": "是諸眾生，有如此習，臨命終時，父母眷屬宜為設福，以資前路。",
    "T13n0412_002:0784a07_4": "或懸旛蓋，及然油燈，或轉讀尊經，或供養佛像及諸聖像。",
    "T13n0412_002:0784a09_5": "乃至念佛菩薩及辟支佛名字，一名一號，歷臨終人耳根，或聞在本識。",
    "T13n0412_002:0784a10_6": "是諸眾生所造惡業，計其感果，必墮惡趣，緣是眷屬為臨終人修此聖因，如是眾罪，悉皆銷滅。",
    "T13n0412_002:0784a13_7": "若能更為身死之後，七七日內，廣造眾善，能使是諸眾生，永離惡趣，得生人天，受勝妙樂，現在眷屬，利益無量。",
    "T13n0412_002:0784a15_8": "「是故我今對佛世尊，及天龍八部、人、非人等，勸於閻浮提眾生：臨終之日，慎勿殺害，及造惡緣——拜祭鬼神，求諸魍魎。",
    "T13n0412_002:0784a18_9": "何以故？",
    "T13n0412_002:0784a18_10": "爾所殺害，乃至拜祭，無纖毫之力利益亡人，但結罪緣，轉增深重。",
    "T13n0412_002:0784a20_11": "假使來世，或現在生，得獲聖分，生人天中，緣是臨終被諸眷屬造是惡因，亦令是命終人，殃累對辯，晚生善處。",
    "T13n0412_002:0784a22_12": "何況臨命終人，在生未曾有少善根，各據本業，自受惡趣，何忍眷屬，更為增業？",
    "T13n0412_002:0784a24_13": "譬如有人，從遠地來，絕糧三日，所負擔物，彊過百斤。",
    "T13n0412_002:0784a25_14": "忽遇隣人，更附少物，以是之故，轉復困重。",
    "T13n0412_002:0784a26_15": "世尊！",
    "T13n0412_002:0784a26_16": "我觀閻浮眾生，但能於諸佛教中，乃至善事，一毛一渧，一沙一塵，如是利益，悉皆自得。」",
    "T13n0412_002:0784a28_17": "說是語時，會中有一長者，名曰大辯——是長者，久證無生，化度十方，現長者身——，合掌恭敬，問地藏菩薩言：「大士！",
    "T13n0412_002:0784b02_18": "是南閻浮提眾生，命終之後，小大眷屬，為修功德，乃至設齋，造眾善因，是命終人，得大利益及解脫不？」",
    "T13n0412_002:0784b04_19": "地藏答言：「長者！",
    "T13n0412_002:0784b05_20": "我今為未來現在一切眾生，承佛威力，略說是事。",
    "T13n0412_002:0784b06_21": "長者，未來現在諸眾生等，臨命終日，得聞一佛名、一菩薩名、一辟支佛名，不問有罪無罪，悉得解脫。",
    "T13n0412_002:0784b08_22": "「若有男子女人，在生不修善因，多造眾罪，命終之後，眷屬小大為造福利一切聖事，七分之中，而乃獲一，六分功德，生者自利。",
    "T13n0412_002:0784b11_23": "以是之故，未來現在善男女等，聞健自修，分分己獲。",
    "T13n0412_002:0784b12_24": "無常大鬼，不期而到，冥冥遊神，未知罪福，七七日內，如癡如聾。",
    "T13n0412_002:0784b14_25": "或在諸司，辯論業果，審定之後，據業受生。",
    "T13n0412_002:0784b15_26": "未測之間，千萬愁苦，何況墮於諸惡趣等？",
    "T13n0412_002:0784b16_27": "是命終人，未得受生，在七七日內，念念之間，望諸骨肉眷屬，與造福力救拔。",
    "T13n0412_002:0784b18_28": "過是日後，隨業受報，若是罪人，動經千百歲中，無解脫日。",
    "T13n0412_002:0784b19_29": "若是五無間罪，墮大地獄，千劫萬劫，永受眾苦。",
    "T13n0412_002:0784b20_30": "「復次，長者！",
    "T13n0412_002:0784b20_31": "如是罪業眾生，命終之後，眷屬骨肉，為修營齋，資助業道。",
    "T13n0412_002:0784b22_32": "未齋食竟，及營齋之次，米泔菜葉，不棄於地。",
    "T13n0412_002:0784b23_33": "乃至諸食未獻佛僧，勿得先食。",
    "T13n0412_002:0784b23_34": "如有違食及不精勤，是命終人，了不得力。",
    "T13n0412_002:0784b24_35": "如精勤護淨，奉獻佛僧，是命終人，七分獲一。",
    "T13n0412_002:0784b25_36": "是故，長者！",
    "T13n0412_002:0784b26_37": "閻浮眾生，若能為其父母，乃至眷屬，命終之後，設齋供養，志心勤懇，如是之人，存亡獲利。」",
    "T13n0412_002:0784b28_38": "說是語時，忉利天宮有千萬億那由他閻浮鬼神，悉發無量菩提之心。",
    "T13n0412_002:0784b29_39": "大辯長者，作禮而退。",
    "T13n0412_002:0784c02_0": "閻羅王眾讚歎品第八",
    "T13n0412_002:0784c03_0": "爾時，鐵圍山內，有無量鬼王，與閻羅天子，俱詣忉利，來到佛所。",
    "T13n0412_002:0784c04_1": "所謂惡毒鬼王、多惡鬼王、大諍鬼王、白虎鬼王、血虎鬼王、赤虎鬼王、散殃鬼王、飛身鬼王、電光鬼王、狼牙鬼王、千眼鬼王、噉獸鬼王、負石鬼王、主耗鬼王、主禍鬼王、主食鬼王、主財鬼王、主畜鬼王、主禽鬼王、主獸鬼王、主魅鬼王、主產鬼王、主命鬼王、主疾鬼王、主險鬼王、三目鬼王、四目鬼王、五目鬼王、祁利失王、大祁利失王、祁利叉王、大祁利叉王、阿那吒王、大阿那吒王。",
    "T13n0412_002:0784c12_2": "如是等大鬼王，各各與百千諸小鬼王，盡居閻浮提，各有所執，各有所主。",
    "T13n0412_002:0784c14_3": "是諸鬼王，與閻羅天子，承佛威神，及地藏菩薩摩訶薩力，俱詣忉利，在一面立。",
    "T13n0412_002:0784c16_4": "爾時，閻羅天子，胡跪合掌，白佛言：「世尊！",
    "T13n0412_002:0784c17_5": "我等今者與諸鬼王，承佛威神，及地藏菩薩摩訶薩力，方得詣此忉利大會，亦是我等獲善利故。",
    "T13n0412_002:0784c19_6": "我今有小疑事，敢問世尊，唯願世尊，慈悲宣說。」",
    "T13n0412_002:0784c20_7": "佛告閻羅天子：「恣汝所問，吾為汝說。」",
    "T13n0412_002:0784c21_8": "是時，閻羅天子瞻禮世尊，及迴視地藏菩薩，而白佛言：「世尊！",
    "T13n0412_002:0784c23_9": "我觀地藏菩薩，在六道中，百千方便，而度罪苦眾生，不辭疲倦。",
    "T13n0412_002:0784c24_10": "是大菩薩，有如是不可思議神通之事。",
    "T13n0412_002:0784c25_11": "然諸眾生，脫獲罪報，未久之間，又墮惡道。",
    "T13n0412_002:0784c26_12": "世尊！",
    "T13n0412_002:0784c26_13": "是地藏菩薩既有如是不可思議神力，云何眾生而不依止善道，永取解脫？",
    "T13n0412_002:0784c28_14": "唯願世尊，為我解說。」",
    "T13n0412_002:0784c28_15": "佛告閻羅天子：「南閻浮提眾生，其性剛彊，難調難伏。",
    "T13n0412_002:0785a01_16": "是大菩薩，於百千劫，頭頭救拔如是眾生，早令解脫。",
    "T13n0412_002:0785a02_17": "是罪報人，乃至墮大惡趣。",
    "T13n0412_002:0785a03_0": "菩薩以方便力，拔出根本業緣，而遣悟宿世之事。",
    "T13n0412_002:0785a04_1": "自是閻浮眾生，結惡習重，旋出旋入。",
    "T13n0412_002:0785a05_0": "勞斯菩薩，久經劫數，而作度脫。",
    "T13n0412_002:0785a05_1": "「譬如有人，迷失本家，誤入險道。",
    "T13n0412_002:0785a06_2": "其險道中，多諸夜叉，及虎狼師子、蚖蛇蝮蠍。",
    "T13n0412_002:0785a07_3": "如是迷人，在險道中，須臾之間，即遭諸毒。",
    "T13n0412_002:0785a08_4": "有一知識，多解大術，善禁是毒，乃及夜叉諸惡毒等。",
    "T13n0412_002:0785a09_5": "忽逢迷人，欲進險道，而語之言：『咄哉！",
    "T13n0412_002:0785a10_6": "男子！",
    "T13n0412_002:0785a10_7": "為何事故，而入此路？",
    "T13n0412_002:0785a11_8": "有何異術，能制諸毒？』",
    "T13n0412_002:0785a11_9": "是迷路人，忽聞是語，方知險道，即便退步，求出此路。",
    "T13n0412_002:0785a13_0": "是善知識，提携接手，引出險道，免諸惡毒，至于好道，令得安樂，而語之言：『咄哉！",
    "T13n0412_002:0785a14_1": "迷人！",
    "T13n0412_002:0785a15_0": "自今已後，勿履是道。",
    "T13n0412_002:0785a15_1": "此路入者，卒難得出，復損性命。』",
    "T13n0412_002:0785a16_2": "是迷路人，亦生感重。",
    "T13n0412_002:0785a16_3": "臨別之時，知識又言：『若見親知及諸路人，若男若女，言於此路多諸毒惡，喪失性命。",
    "T13n0412_002:0785a18_4": "無令是眾，自取其死。』",
    "T13n0412_002:0785a19_5": "「是故地藏菩薩具大慈悲，救拔罪苦眾生，生天人中，令受妙樂。",
    "T13n0412_002:0785a20_6": "是諸罪眾，知業道苦，脫得出離，永不再歷。",
    "T13n0412_002:0785a21_7": "如迷路人，誤入險道，遇善知識，引接令出，永不復入。",
    "T13n0412_002:0785a22_8": "逢見他人，復勸莫入，自言：『因是迷故，得解脫竟，更不復入。』",
    "T13n0412_002:0785a24_9": "若再履踐，猶尚迷誤，不覺舊曾所落險道，或致失命，如墮惡趣。",
    "T13n0412_002:0785a25_10": "地藏菩薩方便力故，使令解脫，生人天中。",
    "T13n0412_002:0785a26_11": "旋又再入，若業結重，永處地獄，無解脫時。」",
    "T13n0412_002:0785a27_12": "爾時，惡毒鬼王合掌恭敬，白佛言：「世尊！",
    "T13n0412_002:0785a28_13": "我等諸鬼王，其數無量，在閻浮提，或利益人，或損害人，各各不同。",
    "T13n0412_002:0785b01_14": "然是業報，使我眷屬，遊行世界，多惡少善。",
    "T13n0412_002:0785b02_15": "過人家庭，或城邑聚落，莊園房舍。",
    "T13n0412_002:0785b03_0": "或有男子女人，修毛髮善事，乃至懸一旛一蓋，少香少華，供養佛像及菩薩像，或轉讀尊經，燒香供養一句一偈。",
    "T13n0412_002:0785b05_1": "我等鬼王，敬禮是人，如過去、現在、未來諸佛。",
    "T13n0412_002:0785b06_2": "勅諸小鬼，各有大力，及土地分，便令衛護。",
    "T13n0412_002:0785b07_3": "不令惡事橫事、惡病橫病，乃至不如意事，近於此舍等處，何況入門？」",
    "T13n0412_002:0785b09_4": "佛讚鬼王：「善哉！",
    "T13n0412_002:0785b09_5": "善哉！",
    "T13n0412_002:0785b09_6": "汝等及與閻羅，能如是擁護善男女等，吾亦告梵王帝釋，令衛護汝。」",
    "T13n0412_002:0785b11_7": "說是語時，會中有一鬼王，名曰主命，白佛言：「世尊！",
    "T13n0412_002:0785b12_8": "我本業緣，主閻浮人命，生時死時，我皆主之。",
    "T13n0412_002:0785b13_9": "在我本願，甚欲利益。",
    "T13n0412_002:0785b14_10": "自是眾生，不會我意，致令生死，俱不得安。",
    "T13n0412_002:0785b15_11": "「何以故？",
    "T13n0412_002:0785b15_12": "是閻浮提人，初生之時，不問男女，或欲生時，但作善事，增益舍宅。",
    "T13n0412_002:0785b16_13": "自令土地無量歡喜，擁護子母，得大安樂，利益眷屬。",
    "T13n0412_002:0785b18_14": "或已生下，慎勿殺害，取諸鮮味，供給產母。",
    "T13n0412_002:0785b19_15": "及廣聚眷屬，飲酒食肉，歌樂絃管，能令子母，不得安樂。",
    "T13n0412_002:0785b20_16": "「何以故？",
    "T13n0412_002:0785b20_17": "是產難時，有無數惡鬼，及魍魎精魅，欲食腥血。",
    "T13n0412_002:0785b21_18": "是我早令舍宅土地靈祇，荷護子母，使令安樂，而得利益。",
    "T13n0412_002:0785b23_0": "如是之人，見安樂故，便合設福，答諸土地。",
    "T13n0412_002:0785b24_0": "翻為殺害，集聚眷屬，以是之故，犯殃自受，子母俱損。",
    "T13n0412_002:0785b25_1": "「又閻浮提臨命終人，不問善惡，我欲令是命終之人，不落惡道，何況自修善根，增我力故。",
    "T13n0412_002:0785b27_2": "是閻浮提行善之人，臨命終時，亦有百千惡道鬼神，或變作父母，乃至諸眷屬，引接亡人，令落惡道，何況本造惡者？",
    "T13n0412_002:0785c01_3": "「世尊！",
    "T13n0412_002:0785c01_4": "如是閻浮提男子女人，臨命終時，神識惛昧，不辯善惡，乃至眼耳，更無見聞。",
    "T13n0412_002:0785c02_5": "是諸眷屬，當須設大供養，轉讀尊經，念佛菩薩名號。",
    "T13n0412_002:0785c04_6": "如是善緣，能令亡者，離諸惡道，諸魔鬼神，悉皆退散。",
    "T13n0412_002:0785c05_7": "世尊！",
    "T13n0412_002:0785c05_8": "一切眾生臨命終時，若得聞一佛名、一菩薩名，或大乘經典一句一偈，我觀如是輩人，除五無間殺害之罪，小小惡業，合墮惡趣者，尋即解脫。」",
    "T13n0412_002:0785c08_9": "佛告主命鬼王：「汝大慈故，能發如是大願，於生死中，護諸眾生。",
    "T13n0412_002:0785c10_10": "若未來世中，有男子女人，至生死時，汝莫退是願，總令解脫，永得安樂。」",
    "T13n0412_002:0785c12_0": "鬼王白佛言：「願不有慮，我畢是形，念念擁護閻浮眾生，生時死時，俱得安樂。",
    "T13n0412_002:0785c13_1": "但願諸眾生，於生死時，信受我語，無不解脫，獲大利益。」",
    "T13n0412_002:0785c15_2": "爾時，佛告地藏菩薩：「是大鬼王主命者，已曾經百千生，作大鬼王，於生死中，擁護眾生。",
    "T13n0412_002:0785c17_3": "是大士，慈悲願故，現大鬼身，實非鬼也。",
    "T13n0412_002:0785c18_0": "却後過一百七十劫，當得成佛，號曰無相如來。",
    "T13n0412_002:0785c19_1": "劫名安樂，世界名淨住。",
    "T13n0412_002:0785c19_2": "其佛壽命，不可計劫。",
    "T13n0412_002:0785c20_3": "地藏！",
    "T13n0412_002:0785c20_4": "是大鬼王，其事如是，不可思議，所度天人，亦不可限量。」",
    "T13n0412_002:0785c22_0": "稱佛名號品第九",
    "T13n0412_002:0785c23_0": "爾時，地藏菩薩摩訶薩白佛言：「世尊！",
    "T13n0412_002:0785c23_1": "我今為未來眾生，演利益事，於生死中，得大利益。",
    "T13n0412_002:0785c25_0": "唯願世尊，聽我說之。」",
    "T13n0412_002:0785c25_1": "佛告地藏菩薩：「汝今欲興慈悲，救拔一切罪苦六道眾生，演不思議事，今正是時，唯當速說。",
    "T13n0412_002:0785c27_2": "吾即涅槃，使汝早畢是願，吾亦無憂現在未來一切眾生。」",
    "T13n0412_002:0785c29_0": "地藏菩薩白佛言：「世尊！",
    "T13n0412_002:0785c29_1": "過去無量阿僧祇劫，有佛出世，號無邊身如來。",
    "T13n0412_002:0786a01_2": "若有男子女人，聞是佛名，暫生恭敬，即得超越四十劫生死重罪。",
    "T13n0412_002:0786a03_3": "何況塑畫形像、供養讚歎？",
    "T13n0412_002:0786a03_4": "其人獲福，無量無邊。",
    "T13n0412_002:0786a04_5": "「又於過去恒河沙劫，有佛出世，號寶性如來。",
    "T13n0412_002:0786a05_6": "若有男子女人，聞是佛名，一彈指頃，發心歸依，是人於無上道，永不退轉。",
    "T13n0412_002:0786a07_7": "又於過去，有佛出世，號波頭摩勝如來。",
    "T13n0412_002:0786a08_8": "若有男子女人，聞是佛名，歷於耳根，是人當得千返生於六欲天中，何況志心稱念？",
    "T13n0412_002:0786a10_9": "「又於過去不可說不可說阿僧祇劫，有佛出世，號師子吼如來。",
    "T13n0412_002:0786a11_10": "若有男子女人，聞是佛名，一念歸依，是人得遇無量諸佛，摩頂授記。",
    "T13n0412_002:0786a13_11": "又於過去，有佛出世，號拘留孫佛。",
    "T13n0412_002:0786a13_12": "若有男子女人，聞是佛名，志心瞻禮，或復讚歎，是人於賢劫千佛會中，為大梵王，得授上記。",
    "T13n0412_002:0786a16_13": "「又於過去，有佛出世，號毘婆尸。",
    "T13n0412_002:0786a16_14": "若有男子女人，聞是佛名，永不墮惡道，常生人天，受勝妙樂。",
    "T13n0412_002:0786a18_15": "「又於過去無量無數恒河沙劫，有佛出世，號寶勝如來。",
    "T13n0412_002:0786a19_16": "若有男子女人，聞是佛名，畢竟不墮惡道，常在天上，受勝妙樂。",
    "T13n0412_002:0786a21_0": "「又於過去，有佛出世，號寶相如來。",
    "T13n0412_002:0786a21_1": "若有男子女人，聞是佛名，生恭敬心，是人不久，得阿羅漢果。",
    "T13n0412_002:0786a23_2": "「又於過去，無量阿僧祇劫，有佛出世，號袈裟幢如來。",
    "T13n0412_002:0786a24_3": "若有男子女人，聞是佛名者，超一百大劫生死之罪。",
    "T13n0412_002:0786a25_4": "「又於過去，有佛出世，號大通山王如來。",
    "T13n0412_002:0786a26_5": "若有男子女人，聞是佛名者，是人得遇恒河沙佛，廣為說法，必成菩提。",
    "T13n0412_002:0786a28_6": "又於過去，有淨月佛、山王佛、智勝佛、淨名王佛、智成就佛、無上佛、妙聲佛、滿月佛、月面佛，有如是等不可說佛。",
    "T13n0412_002:0786b01_7": "「世尊！",
    "T13n0412_002:0786b02_0": "現在未來一切眾生，若天若人，若男若女，但念得一佛名號，功德無量，何況多名？",
    "T13n0412_002:0786b03_1": "是眾生等，生時死時，自得大利，終不墮惡道。",
    "T13n0412_002:0786b04_2": "若有臨命終人，家中眷屬，乃至一人，為是病人，高聲念一佛名，是命終人，除五無間罪，餘業報等，悉得銷滅。",
    "T13n0412_002:0786b07_3": "是五無間罪，雖至極重，動經億劫，了不得出，承斯臨命終時，他人為其稱念佛名，於是罪中亦漸銷滅。",
    "T13n0412_002:0786b09_4": "何況眾生，自稱自念，獲福無量，滅無量罪。」",
    "T13n0412_002:0786b11_0": "校量布施功德緣品第十",
    "T13n0412_002:0786b12_0": "爾時，地藏菩薩摩訶薩承佛威神，從座而起，胡跪合掌，白佛言：「世尊！",
    "T13n0412_002:0786b13_1": "我觀業道眾生，校量布施，有輕有重：有一生受福，有十生受福，有百生千生受大福利者。",
    "T13n0412_002:0786b15_2": "是事云何？",
    "T13n0412_002:0786b16_0": "唯願世尊，為我說之。」",
    "T13n0412_002:0786b16_1": "爾時，佛告地藏菩薩：「吾今於忉利天宮，一切眾會，說閻浮提布施，校量功德輕重。",
    "T13n0412_002:0786b18_2": "汝當諦聽，吾為汝說。」",
    "T13n0412_002:0786b18_3": "地藏白佛言：「我疑是事，願樂欲聞。」",
    "T13n0412_002:0786b19_4": "佛告地藏菩薩：「南閻浮提，有諸國王、宰輔大臣、大長者、大剎利、大婆羅門等，若遇最下貧窮，乃至癃殘瘖瘂，聾癡無目，如是種種不完具者。",
    "T13n0412_002:0786b22_5": "是大國王等，欲布施時，若能具大慈悲，下心含笑，親手遍布施，或使人施，軟言慰喻。",
    "T13n0412_002:0786b24_6": "是國王等，所獲福利，如布施百恒河沙佛功德之利。",
    "T13n0412_002:0786b26_0": "何以故？",
    "T13n0412_002:0786b26_1": "緣是國王等，於是最貧賤輩，及不完具者，發大慈心，是故福利，有如此報：百千生中，常得七寶具足，何況衣食受用？",
    "T13n0412_002:0786b28_2": "「復次，地藏！",
    "T13n0412_002:0786b29_3": "若未來世，有諸國王，至婆羅門等，遇佛塔寺，或佛形像，乃至菩薩、聲聞、辟支佛像，躬自營辦，供養布施。",
    "T13n0412_002:0786c02_4": "是國王等，當得三劫為帝釋身，受勝妙樂。",
    "T13n0412_002:0786c03_5": "若能以此布施福利，迴向法界，是大國王等，於十劫中，常為大梵天王。",
    "T13n0412_002:0786c05_6": "「復次，地藏！",
    "T13n0412_002:0786c05_7": "若未來世，有諸國王，至婆羅門等，遇先佛塔廟，或至經像，毀壞破落，乃能發心修補。",
    "T13n0412_002:0786c07_8": "是國王等，或自營辦，或勸他人，乃至百千人等，布施結緣。",
    "T13n0412_002:0786c08_9": "是國王等，百千生中，常為轉輪王身。",
    "T13n0412_002:0786c09_10": "如是他人同布施者，百千生中，常為小國王身。",
    "T13n0412_002:0786c10_11": "更能於塔廟前，發迴向心，如是國王，乃及諸人，盡成佛道，以此果報，無量無邊。",
    "T13n0412_002:0786c12_12": "「復次，地藏！",
    "T13n0412_002:0786c12_13": "未來世中，有諸國王，及婆羅門等，見諸老病，及生產婦女，若一念間，具大慈心，布施醫藥、飲食、臥具，使令安樂。",
    "T13n0412_002:0786c15_14": "如是福利，最不思議：一百劫中，常為淨居天主；二百劫中，常為六欲天主；畢竟成佛，永不墮惡道，乃至百千生中，耳不聞苦聲。",
    "T13n0412_002:0786c17_15": "「復次，地藏！",
    "T13n0412_002:0786c18_16": "若未來世中，有諸國王，及婆羅門等，能作如是布施，獲福無量，更能迴向，不問多少，畢竟成佛，何況釋梵轉輪之報？",
    "T13n0412_002:0786c20_17": "是故，地藏！",
    "T13n0412_002:0786c21_18": "普勸眾生，當如是學。",
    "T13n0412_002:0786c21_19": "「復次，地藏！",
    "T13n0412_002:0786c21_20": "未來世中，若善男子、善女人，於佛法中，種少善根，毛髮沙塵等許，所受福利，不可為喻。",
    "T13n0412_002:0786c23_21": "復次，地藏！",
    "T13n0412_002:0786c24_22": "未來世中，若有善男子、善女人，遇佛形像、菩薩形像、辟支佛形像、轉輪王形像，布施供養，得無量福，常在人天，受勝妙樂。",
    "T13n0412_002:0786c26_23": "若能迴向法界，是人福利，不可為喻。",
    "T13n0412_002:0786c27_24": "「復次，地藏！",
    "T13n0412_002:0786c28_0": "未來世中，若有善男子、善女人，遇大乘經典，或聽聞一偈一句，發殷重心，讚歎恭敬，布施供養。",
    "T13n0412_002:0787a01_1": "是人獲大果報，無量無邊。",
    "T13n0412_002:0787a01_2": "若能迴向法界，其福不可為喻。",
    "T13n0412_002:0787a02_3": "「復次，地藏！",
    "T13n0412_002:0787a02_4": "若未來世中，有善男子、善女人，遇佛塔寺、大乘經典新者，布施供養，瞻禮讚歎，恭敬合掌；若遇故者或毀壞者，修補營理，或獨發心，或勸多人同共發心。",
    "T13n0412_002:0787a06_5": "如是等輩，三十生中，常為諸小國王。",
    "T13n0412_002:0787a07_0": "檀越之人，常為輪王，還以善法，教化諸小國王。",
    "T13n0412_002:0787a08_1": "「復次，地藏！",
    "T13n0412_002:0787a08_2": "未來世中，若有善男子、善女人，於佛法中，所種善根，或布施供養，或修補塔寺，或裝理經典，乃至一毛一塵，一沙一渧。",
    "T13n0412_002:0787a11_3": "如是善事，但能迴向法界，是人功德，百千生中，受上妙樂。",
    "T13n0412_002:0787a12_4": "如但迴向自家眷屬，或自身利益，如是之果，即三生受樂，捨一得萬報。",
    "T13n0412_002:0787a14_0": "是故，地藏！",
    "T13n0412_002:0787a14_1": "布施因緣，其事如是。」",
    "T13n0412_002:0787a15_0": "地神護法品第十一",
    "T13n0412_002:0787a16_0": "爾時，堅牢地神白佛言：「世尊！",
    "T13n0412_002:0787a16_1": "我從昔來，瞻視頂禮無量菩薩摩訶薩，皆是大不可思議神通智慧，廣度眾生。",
    "T13n0412_002:0787a18_2": "是地藏菩薩摩訶薩，於諸菩薩，誓願深重。",
    "T13n0412_002:0787a19_3": "世尊！",
    "T13n0412_002:0787a19_4": "是地藏菩薩，於閻浮提，有大因緣。",
    "T13n0412_002:0787a20_5": "如文殊、普賢、觀音、彌勒，亦化百千身形，度於六道，其願尚有畢竟。",
    "T13n0412_002:0787a21_6": "是地藏菩薩，教化六道一切眾生，所發誓願劫數，如千百億恒河沙。",
    "T13n0412_002:0787a23_7": "「世尊！",
    "T13n0412_002:0787a23_8": "我觀未來及現在眾生，於所住處，於南方清潔之地，以土石竹木，作其龕室。",
    "T13n0412_002:0787a25_9": "是中能塑畫，乃至金銀銅鐵，作地藏形像，燒香供養，瞻禮讚歎。",
    "T13n0412_002:0787a26_10": "是人居處，即得十種利益。",
    "T13n0412_002:0787a27_11": "何等為十？",
    "T13n0412_002:0787a27_12": "一者，土地豐壤。",
    "T13n0412_002:0787a28_0": "二者，家宅永安。",
    "T13n0412_002:0787a28_1": "三者，先亡生天。",
    "T13n0412_002:0787a28_2": "四者，現存益壽。",
    "T13n0412_002:0787a29_3": "五者，所求遂意。",
    "T13n0412_002:0787a29_4": "六者，無水火災。",
    "T13n0412_002:0787a29_5": "七者，虛耗辟除。",
    "T13n0412_002:0787b01_6": "八者，杜絕惡夢。",
    "T13n0412_002:0787b01_7": "九者，出入神護。",
    "T13n0412_002:0787b01_8": "十者，多遇聖因。",
    "T13n0412_002:0787b02_9": "「世尊！",
    "T13n0412_002:0787b02_10": "未來世中，及現在眾生，若能於所住處方面，作如是供養，得如是利益。」",
    "T13n0412_002:0787b04_0": "復白佛言：「世尊！",
    "T13n0412_002:0787b04_1": "未來世中，若有善男子、善女人，於所住處，有此經典及菩薩像，是人更能轉讀經典，供養菩薩。",
    "T13n0412_002:0787b06_2": "我常日夜，以本神力，衛護是人，乃至水火盜賊，大橫小橫，一切惡事，悉皆銷滅。」",
    "T13n0412_002:0787b08_3": "佛告堅牢地神：「汝大神力，諸神少及。",
    "T13n0412_002:0787b09_4": "何以故？",
    "T13n0412_002:0787b09_5": "閻浮土地，悉蒙汝護。",
    "T13n0412_002:0787b09_6": "乃至草木沙石，稻麻竹葦，穀米寶貝，從地而有，皆因汝力。",
    "T13n0412_002:0787b11_7": "又常稱揚地藏菩薩利益之事，汝之功德，及以神通，百千倍於常分。",
    "T13n0412_002:0787b12_8": "地神！",
    "T13n0412_002:0787b12_9": "若未來世中，有善男子、善女人，供養菩薩，及轉讀是經，但依地藏本願經一事修行者，汝以本神力，而擁護之。",
    "T13n0412_002:0787b15_10": "勿令一切災害，及不如意事，輒聞於耳，何況令受？",
    "T13n0412_002:0787b16_11": "非但汝獨護是人故，亦有釋梵眷屬、諸天眷屬，擁護是人。",
    "T13n0412_002:0787b18_12": "何故得如是聖賢擁護？",
    "T13n0412_002:0787b18_13": "皆由瞻禮地藏形像，及轉讀是本願經故。",
    "T13n0412_002:0787b19_14": "自然畢竟出離苦海，證涅槃樂。",
    "T13n0412_002:0787b20_15": "以是之故，得大擁護。」",
    "T13n0412_002:0787b21_0": "見聞利益品第十二",
    "T13n0412_002:0787b22_0": "爾時，世尊從頂門上，放百千萬億大毫相光——所謂白毫相光、大白毫相光、瑞毫相光、大瑞毫相光、玉毫相光、大玉毫相光、紫毫相光、大紫毫相光、青毫相光、大青毫相光、碧毫相光、大碧毫相光、紅毫相光、大紅毫相光、綠毫相光、大綠毫相光、金毫相光、大金毫相光、慶雲毫相光、大慶雲毫相光、千輪毫光、大千輪毫光、寶輪毫光、大寶輪毫光、日輪毫光、大日輪毫光、月輪毫光、大月輪毫光、宮殿毫光、大宮殿毫光、海雲毫光、大海雲毫光。",
    "T13n0412_002:0787c02_1": "於頂門上，放如是等毫相光已，出微妙音，告諸大眾、天龍八部、人、非人等：「聽吾今日於忉利天宮稱揚讚歎地藏菩薩於人天中利益等事、不思議事、超聖因事、證十地事、畢竟不退阿耨多羅三藐三菩提事。」",
    "T13n0412_002:0787c07_2": "說是語時，會中有一菩薩摩訶薩，名觀世音，從座而起，胡跪合掌，白佛言：「世尊！",
    "T13n0412_002:0787c09_3": "是地藏菩薩摩訶薩，具大慈悲，憐愍罪苦眾生，於千萬億世界，化千萬億身。",
    "T13n0412_002:0787c11_4": "所有功德，及不思議威神之力，我聞世尊與十方無量諸佛，異口同音，讚歎地藏菩薩云：正使過去現在未來諸佛，說其功德，猶不能盡。",
    "T13n0412_002:0787c14_5": "向者，又蒙世尊普告大眾，欲稱揚地藏利益等事。",
    "T13n0412_002:0787c15_6": "唯願世尊，為現在未來一切眾生，稱揚地藏不思議事，令天龍八部，瞻禮獲福。」",
    "T13n0412_002:0787c17_7": "佛告觀世音菩薩：「汝於娑婆世界，有大因緣。",
    "T13n0412_002:0787c18_8": "若天若龍、若男若女、若神若鬼，乃至六道罪苦眾生，聞汝名者、見汝形者、戀慕汝者、讚歎汝者，是諸眾生，於無上道，必不退轉，常生人天，具受妙樂，因果將熟，遇佛授記。",
    "T13n0412_002:0787c22_9": "汝今具大慈悲，憐愍眾生，及天龍八部，聽吾宣說地藏菩薩不思議利益之事。",
    "T13n0412_002:0787c24_10": "汝當諦聽，吾今說之。」",
    "T13n0412_002:0787c24_11": "觀世音言：「唯然，世尊！",
    "T13n0412_002:0787c25_12": "願樂欲聞。」",
    "T13n0412_002:0787c25_13": "佛告觀世音菩薩：「未來現在諸世界中，有天人受天福盡，有五衰相現，或有墮於惡道之者。",
    "T13n0412_002:0787c27_14": "如是天人，若男若女，當現相時，或見地藏菩薩形像，或聞地藏菩薩名，一瞻一禮，是諸天人，轉增天福，受大快樂，永不墮三惡道報。",
    "T13n0412_002:0788a01_15": "何況見聞菩薩，以諸香、華、衣服、飲食、寶貝、瓔珞，布施供養，所獲功德福利，無量無邊。",
    "T13n0412_002:0788a03_16": "「復次，觀世音！",
    "T13n0412_002:0788a03_17": "若未來現在諸世界中，六道眾生，臨命終時，得聞地藏菩薩名，一聲歷耳根者，是諸眾生，永不歷三惡道苦。",
    "T13n0412_002:0788a06_18": "何況臨命終時，父母眷屬，將是命終人舍宅、財物、寶貝、衣服，塑畫地藏形像。",
    "T13n0412_002:0788a07_19": "或使病人未終之時，眼耳見聞，知道眷屬將舍宅寶貝等，為其自身，塑畫地藏菩薩形像。",
    "T13n0412_002:0788a10_20": "是人若是業報合受重病者，承斯功德，尋即除愈，壽命增益。",
    "T13n0412_002:0788a11_21": "是人若是業報命盡，應有一切罪障業障，合墮惡趣者，承斯功德，命終之後，即生人天，受勝妙樂，一切罪障，悉皆銷滅。",
    "T13n0412_002:0788a14_22": "「復次，觀世音菩薩！",
    "T13n0412_002:0788a14_23": "若未來世，有男子女人，或乳哺時，或三歲、五歲、十歲已下，亡失父母，乃及亡失兄弟姊妹。",
    "T13n0412_002:0788a16_24": "是人年既長大，思憶父母，及諸眷屬，不知落在何趣？",
    "T13n0412_002:0788a17_25": "生何世界？",
    "T13n0412_002:0788a18_26": "生何天中？",
    "T13n0412_002:0788a18_27": "是人若能塑畫地藏菩薩形像，乃至聞名，一瞻一禮，一日至七日，莫退初心，聞名見形，瞻禮供養。",
    "T13n0412_002:0788a20_28": "是人眷屬，假因業故，墮惡趣者，計當劫數，承斯男女兄弟姊妹塑畫地藏形像、瞻禮功德，尋即解脫，生人天中；受勝妙樂者，即承斯功德，轉增聖因，受無量樂。",
    "T13n0412_002:0788a24_29": "是人更能三七日中，一心瞻禮地藏形像，念其名字，滿於萬遍。",
    "T13n0412_002:0788a25_30": "當得菩薩現無邊身，具告是人眷屬生界；或於夢中，菩薩現大神力，親領是人於諸世界，見諸眷屬。",
    "T13n0412_002:0788a28_31": "更能每日，念菩薩名千遍，至于千日。",
    "T13n0412_002:0788a29_0": "是人當得菩薩遣所在土地鬼神，終身衛護，現世衣食豐溢，無諸疾苦，乃至橫事不入其門，何況及身？",
    "T13n0412_002:0788b02_1": "是人畢竟得菩薩摩頂授記。",
    "T13n0412_002:0788b03_2": "「復次，觀世音菩薩！",
    "T13n0412_002:0788b03_3": "若未來世，有善男子、善女人，欲發廣大慈心，救度一切眾生者，欲修無上菩提者，欲出離三界者。",
    "T13n0412_002:0788b05_4": "是諸人等，見地藏形像及聞名者，至心歸依，或以香華衣服、寶貝飲食，供養瞻禮。",
    "T13n0412_002:0788b07_5": "是善男女等，所願速成，永無障礙。",
    "T13n0412_002:0788b08_6": "「復次，觀世音！",
    "T13n0412_002:0788b08_7": "若未來世，有善男子、善女人，欲求現在未來百千萬億等願、百千萬億等事，但當歸依、瞻禮、供養、讚歎地藏菩薩形像，如是所願所求，悉皆成就。",
    "T13n0412_002:0788b12_8": "復願地藏菩薩，具大慈悲，永擁護我，是人於睡夢中，即得菩薩摩頂授記。",
    "T13n0412_002:0788b13_9": "「復次，觀世音菩薩！",
    "T13n0412_002:0788b14_10": "若未來世，善男子、善女人，於大乘經典，深生珍重，發不思議心，欲讀欲誦。",
    "T13n0412_002:0788b15_11": "縱遇明師，教視令熟，旋得旋忘，動經年月，不能讀誦。",
    "T13n0412_002:0788b17_12": "是善男子等，有宿業障，未得銷除，故於大乘經典，無讀誦性。",
    "T13n0412_002:0788b18_13": "如是之人，聞地藏菩薩名，見地藏菩薩像，具以本心恭敬陳白，更以香、華、衣服、飲食、一切玩具，供養菩薩。",
    "T13n0412_002:0788b21_0": "以淨水一盞，經一日一夜，安菩薩前，然後合掌請服，迴首向南，臨入口時，至心鄭重。",
    "T13n0412_002:0788b23_0": "服水既畢，慎五辛、酒肉、邪婬、妄語，及諸殺害，一七日，或三七日。",
    "T13n0412_002:0788b24_1": "是善男子、善女人，於睡夢中，具見地藏菩薩現無邊身，於是人處授灌頂水。",
    "T13n0412_002:0788b26_2": "其人夢覺，即獲聰明，應是經典，一歷耳根，即當永記，更不忘失一句一偈。",
    "T13n0412_002:0788b27_3": "「復次，觀世音菩薩！",
    "T13n0412_002:0788b28_4": "若未來世，有諸人等：衣食不足，求者乖願；或多病疾，或多凶衰；家宅不安，眷屬分散；或諸橫事，多來忤身；睡夢之間，多有驚怖。",
    "T13n0412_002:0788c02_5": "如是人等，聞地藏名，見地藏形，至心恭敬，念滿萬遍。",
    "T13n0412_002:0788c03_6": "是諸不如意事，漸漸消滅，即得安樂，衣食豐溢，乃至於睡夢中，悉皆安樂。",
    "T13n0412_002:0788c05_7": "「復次，觀世音菩薩！",
    "T13n0412_002:0788c05_8": "若未來世，有善男子、善女人，或因治生，或因公私，或因生死，或因急事，入山林中，過渡河海，乃及大水，或經險道。",
    "T13n0412_002:0788c08_9": "是人先當念地藏菩薩名萬遍，所過土地，鬼神衛護，行住坐臥，永保安樂。",
    "T13n0412_002:0788c09_10": "乃至逢於虎狼師子、一切毒害，不能損之。」",
    "T13n0412_002:0788c10_11": "佛告觀世音菩薩：「是地藏菩薩，於閻浮提，有大因緣。",
    "T13n0412_002:0788c12_12": "若說於諸眾生見聞利益等事，百千劫中，說不能盡。",
    "T13n0412_002:0788c13_13": "是故，觀世音！",
    "T13n0412_002:0788c13_14": "汝以神力，流布是經，令娑婆世界眾生，百千萬劫，永受安樂。」",
    "T13n0412_002:0788c15_0": "爾時，世尊而說偈言：「吾觀地藏威神力，　　恒河沙劫說難盡，　見聞瞻禮一念間，　　利益人天無量事。",
    "T13n0412_002:0788c18_0": "　若男若女若龍神，　　報盡應當墮惡道，　至心歸依大士身，　　壽命轉增除罪障。",
    "T13n0412_002:0788c20_0": "　少失父母恩愛者，　　未知魂神在何趣？",
    "T13n0412_002:0788c21_0": "　兄弟姊妹及諸親，　　生長以來皆不識。",
    "T13n0412_002:0788c22_0": "　或塑或畫大士身，　　悲戀瞻禮不暫捨，　三七日中念其名。",
    "T13n0412_002:0788c23_1": "　　菩薩當現無邊體，　示其眷屬所生界，　　縱墮惡趣尋出離。",
    "T13n0412_002:0788c25_0": "　若能不退是初心，　　即獲摩頂受聖記。",
    "T13n0412_002:0788c26_0": "　欲修無上菩提者，　　乃至出離三界苦，　是人既發大悲心，　　先當瞻禮大士像，　一切諸願速成就，　　永無業障能遮止。",
    "T13n0412_002:0788c29_0": "　有人發心念經典，　　欲度群迷超彼岸，　雖立是願不思議，　　旋讀旋忘多廢失。",
    "T13n0412_002:0789a02_0": "　斯人有業障惑故，　　於大乘經不能記。",
    "T13n0412_002:0789a03_0": "　供養地藏以香華，　　衣服飲食諸玩具，　以淨水安大士前，　　一日一夜求服之，　發殷重心慎五辛，　　酒肉邪淫及妄語，　三七日內勿殺害，　　至心思念大士名。",
    "T13n0412_002:0789a07_0": "　即於夢中見無邊，　　覺來便得利根耳，　應是經教歷耳聞，　　千萬生中永不忘。",
    "T13n0412_002:0789a09_0": "　以是大士不思議，　　能使斯人獲此慧。",
    "T13n0412_002:0789a10_0": "　貧窮眾生及疾病，　　家宅凶衰眷屬離，　睡夢之中悉不安，　　求者乖違無稱遂。",
    "T13n0412_002:0789a12_0": "　至心瞻禮地藏像，　　一切惡事皆消滅，　至於夢中盡得安，　　衣食豐饒神鬼護。",
    "T13n0412_002:0789a14_0": "　欲入山林及渡海，　　毒惡禽獸及惡人，　惡神惡鬼并惡風，　　一切諸難諸苦惱。",
    "T13n0412_002:0789a16_0": "　但當瞻禮及供養，　　地藏菩薩大士像，　如是山林大海中，　　應是諸惡皆消滅。",
    "T13n0412_002:0789a18_0": "　觀音至心聽吾說，　　地藏無盡不思議，　百千萬劫說不周，　　廣宣大士如是力。",
    "T13n0412_002:0789a20_0": "　地藏名字人若聞，　　乃至見像瞻禮者，　香華衣服飲食奉，　　供養百千受妙樂，　若能以此迴法界，　　畢竟成佛超生死。",
    "T13n0412_002:0789a23_0": "　是故觀音汝當知，　　普告恒沙諸國土。」",
    "T13n0412_002:0789a24_0": "囑累人天品第十三",
    "T13n0412_002:0789a25_0": "爾時，世尊舉金色臂，又摩地藏菩薩摩訶薩頂，而作是言：「地藏！",
    "T13n0412_002:0789a26_1": "地藏！",
    "T13n0412_002:0789a26_2": "汝之神力，不可思議；汝之慈悲，不可思議；汝之智慧，不可思議；汝之辯才，不可思議。",
    "T13n0412_002:0789a28_3": "正使十方諸佛，讚歎宣說汝之不思議事，千萬劫中，不能得盡。",
    "T13n0412_002:0789a29_4": "地藏！",
    "T13n0412_002:0789b01_5": "地藏！",
    "T13n0412_002:0789b01_6": "記吾今日在忉利天中，於百千萬億不可說不可說一切諸佛菩薩、天龍八部大會之中，再以人天諸眾生等，未出三界，在火宅中者，付囑於汝。",
    "T13n0412_002:0789b04_7": "無令是諸眾生，墮惡趣中一日一夜，何況更落五無間及阿鼻地獄，動經千萬億劫，無有出期？",
    "T13n0412_002:0789b06_8": "「地藏！",
    "T13n0412_002:0789b06_9": "是南閻浮提眾生，志性無定，習惡者多，縱發善心，須臾即退，若遇惡緣，念念增長。",
    "T13n0412_002:0789b08_10": "以是之故，吾分是形，百千億化度，隨其根性而度脫之。",
    "T13n0412_002:0789b10_0": "地藏！",
    "T13n0412_002:0789b10_1": "吾今殷勤以天人眾，付囑於汝。",
    "T13n0412_002:0789b10_2": "未來之世，若有天人，及善男子、善女人，於佛法中，種少善根，一毛一塵，一沙一渧。",
    "T13n0412_002:0789b12_3": "汝以道力，擁護是人，漸修無上，勿令退失。",
    "T13n0412_002:0789b13_4": "復次，地藏！",
    "T13n0412_002:0789b14_0": "未來世中，若天若人，隨業報應，落在惡趣。",
    "T13n0412_002:0789b14_1": "臨墮趣中，或至門首，是諸眾生，若能念得一佛名、一菩薩名、一句一偈大乘經典。",
    "T13n0412_002:0789b16_2": "是諸眾生，汝以神力，方便救拔。",
    "T13n0412_002:0789b17_3": "於是人所，現無邊身，為碎地獄，遣令生天，受勝妙樂。」",
    "T13n0412_002:0789b18_4": "爾時，世尊而說偈言：「現在未來天人眾，　　吾今殷勤付囑汝，　以大神通方便度，　　勿令墮在諸惡趣。」",
    "T13n0412_002:0789b22_0": "爾時，地藏菩薩摩訶薩胡跪合掌，白佛言：「世尊！",
    "T13n0412_002:0789b23_1": "唯願世尊，不以為慮。",
    "T13n0412_002:0789b23_2": "未來世中，若有善男子、善女人，於佛法中，一念恭敬，我亦百千方便，度脫是人，於生死中，速得解脫。",
    "T13n0412_002:0789b25_3": "何況聞諸善事，念念修行？",
    "T13n0412_002:0789b26_4": "自然於無上道，永不退轉。」",
    "T13n0412_002:0789b27_5": "說是語時，會中有一菩薩，名虛空藏，白佛言：「世尊！",
    "T13n0412_002:0789b28_6": "我自至忉利，聞於如來讚歎地藏菩薩威神勢力，不可思議。",
    "T13n0412_002:0789b29_7": "未來世中，若有善男子、善女人，乃及一切天龍，聞此經典，及地藏名字，或瞻禮形像，得幾種福利？",
    "T13n0412_002:0789c02_8": "唯願世尊，為未來現在一切眾等，略而說之。」",
    "T13n0412_002:0789c03_9": "佛告虛空藏菩薩：「諦聽！",
    "T13n0412_002:0789c04_10": "諦聽！",
    "T13n0412_002:0789c04_11": "吾當為汝分別說之。",
    "T13n0412_002:0789c05_12": "若未來世，有善男子、善女人，見地藏形像，及聞此經，乃至讀誦，香華飲食、衣服珍寶，布施供養，讚歎瞻禮，得二十八種利益：一者天龍護念，二者善果日增，三者集聖上因，四者菩提不退，五者衣食豐足，六者疾疫不臨，七者離水火災，八者無盜賊厄，九者人見欽敬，十者神鬼助持，十一者女轉男身，十二者為王臣女，十三者端正相好，十四者多生天上，十五者或為帝王，十六者宿智命通，十七者有求皆從，十八者眷屬歡樂，十九者諸橫銷滅，二十者業道永除，二十一者去處盡通，二十二者夜夢安樂，二十三者先亡離苦，二十四者宿福受生，二十五者諸聖讚歎，二十六者聰明利根，二十七者饒慈愍心，二十八者畢竟成佛。",
    "T13n0412_002:0789c19_13": "「復次，虛空藏菩薩！",
    "T13n0412_002:0789c19_14": "若現在未來，天龍鬼神，聞地藏名，禮地藏形，或聞地藏本願事行，讚歎瞻禮，得七種利益：一者速超聖地，二者惡業銷滅，三者諸佛護臨，四者菩提不退，五者增長本力，六者宿命皆通，七者畢竟成佛。」",
    "T13n0412_002:0789c24_15": "爾時，十方一切諸來不可說不可說諸佛如來，及大菩薩、天龍八部，聞釋迦牟尼佛，稱揚讚歎地藏菩薩，大威神力，不可思議，歎未曾有。",
    "T13n0412_002:0789c27_16": "是時忉利天，雨無量香華，天衣珠瓔，供養釋迦牟尼佛，及地藏菩薩已。",
    "T13n0412_002:0789c29_17": "一切眾會，俱復瞻禮，合掌而退。",
    "T13n0412_002:0790a01_0": "地藏菩薩本願經卷下"
}