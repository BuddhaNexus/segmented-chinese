{
    "T16n0712_001:0823b20_0": "佛說大乘稻芉經",
    "T16n0712_001:0823b22_0": "如是我聞：一時，薄伽梵住王舍城耆闍崛山，與大比丘眾千二百五十人，及諸菩薩摩訶薩俱。",
    "T16n0712_001:0823b24_1": "爾時具壽舍利子往彌勒菩薩摩訶薩經行之處，到已，共相慰問，俱坐盤陀石上。",
    "T16n0712_001:0823b25_2": "是時具壽舍利子向彌勒菩薩摩訶薩作如是言：「彌勒！",
    "T16n0712_001:0823b27_3": "今日世尊觀見稻芉，告諸比丘作如是說：『諸比丘！",
    "T16n0712_001:0823b28_4": "若見因緣，彼即見法；若見於法，即能見佛。』",
    "T16n0712_001:0823b29_5": "作是語已，默然無言。",
    "T16n0712_001:0823b29_6": "彌勒！",
    "T16n0712_001:0823b29_7": "善逝何故作如是說？",
    "T16n0712_001:0823c01_8": "其事云何？",
    "T16n0712_001:0823c01_9": "何者因緣？",
    "T16n0712_001:0823c01_10": "何者是法？",
    "T16n0712_001:0823c01_11": "何者是佛？",
    "T16n0712_001:0823c02_12": "云何見因緣即能見法？",
    "T16n0712_001:0823c02_13": "云何見法即能見佛？」",
    "T16n0712_001:0823c03_14": "作是語已，彌勒菩薩摩訶薩答具壽舍利子言：「今佛、法王、正遍知告諸比丘：『若見因緣，即能見法；若見於法，即能見佛。』",
    "T16n0712_001:0823c05_15": "者，此中何者是因緣？",
    "T16n0712_001:0823c06_16": "言因緣者，此有故彼有，此生故彼生。",
    "T16n0712_001:0823c07_17": "所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死、愁歎、苦、憂、惱而得生起；如是唯生純極大苦之聚。",
    "T16n0712_001:0823c10_18": "此中無明滅故行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老死、愁歎、苦、憂、惱得滅；如是唯滅純極大苦之聚。",
    "T16n0712_001:0823c15_19": "此是世尊所說因緣之法。",
    "T16n0712_001:0823c16_0": "「何者是法？",
    "T16n0712_001:0823c16_1": "所謂八聖道支：正見、正思惟、正語、正業、正命、正精進、正念、正定。",
    "T16n0712_001:0823c17_2": "此是八聖道，果及涅槃。",
    "T16n0712_001:0823c18_3": "世尊所說，名之為法。",
    "T16n0712_001:0823c18_4": "「何者是佛？",
    "T16n0712_001:0823c19_5": "所謂知一切法者，名之為佛，以彼慧眼及法身能見作菩提、學無學法故。",
    "T16n0712_001:0823c20_6": "「云何見因緣？",
    "T16n0712_001:0823c21_7": "如佛所說，若能見因緣之法，常、無壽、離壽、如實性、無錯謬性、無生、無起、無作、無為、無障礙、無境界、寂靜、無畏、無侵奪、不寂靜相者是也。",
    "T16n0712_001:0823c24_8": "若能如是，於法亦見常、無壽、離壽、如實性、無錯謬性、無生、無起、無作、無為、無障礙、無境界、寂靜、無畏、無侵奪、不寂靜相者，得正智故，能悟勝法，以無上法身而見於佛。」",
    "T16n0712_001:0823c28_9": "問曰：「何故名因緣？」",
    "T16n0712_001:0823c28_10": "答曰：「有因有緣名為因緣，非無因無緣故，是故名為因緣之法。",
    "T16n0712_001:0824a01_11": "世尊略說因緣之相，彼緣生果。",
    "T16n0712_001:0824a01_12": "如來出現若不出現，法性常住，乃至法性、法住性、法定性、與因緣相應性、真如性、無錯謬性、無變異性、真實性、實際性、不虛妄性、不顛倒性等，作如是說。",
    "T16n0712_001:0824a05_13": "此因緣法以其二種而得生起。",
    "T16n0712_001:0824a06_14": "云何為二？",
    "T16n0712_001:0824a06_15": "所謂因相應、緣相應。",
    "T16n0712_001:0824a06_16": "彼復有二，謂外及內。",
    "T16n0712_001:0824a07_17": "「此中何者是外因緣法因相應？",
    "T16n0712_001:0824a08_0": "所謂從種生芽，從芽生葉，從葉生莖，從莖生節，從節生穗，從穗生花，從花生實。",
    "T16n0712_001:0824a09_1": "若無有種，芽即不生；乃至若無有花，實亦不生。",
    "T16n0712_001:0824a10_2": "有種，芽生；如是有花，實亦得生。",
    "T16n0712_001:0824a11_3": "彼種亦不作是念：『我能生芽。』",
    "T16n0712_001:0824a12_4": "芽亦不作是念：『我從種生。』",
    "T16n0712_001:0824a12_5": "乃至花亦不作是念：『我能生實。』",
    "T16n0712_001:0824a13_6": "實亦不作是念：『我從花生。』",
    "T16n0712_001:0824a14_7": "雖然，有種故，而芽得生；如是有花故，實即而能成就。",
    "T16n0712_001:0824a15_8": "應如是觀外因緣法因相應義。",
    "T16n0712_001:0824a16_0": "「應云何觀外因緣法緣相應義？",
    "T16n0712_001:0824a16_1": "謂六界和合故。",
    "T16n0712_001:0824a17_2": "以何六界和合？",
    "T16n0712_001:0824a17_3": "所謂地、水、火、風、空、時界等和合，外因緣法而得生起。",
    "T16n0712_001:0824a18_4": "應如是觀外因緣法緣相應義。",
    "T16n0712_001:0824a19_5": "地界者，能持於種。",
    "T16n0712_001:0824a19_6": "水界者，潤漬於種。",
    "T16n0712_001:0824a20_7": "火界者，能暖於種。",
    "T16n0712_001:0824a20_8": "風界者，動搖於種。",
    "T16n0712_001:0824a21_0": "空界者，不障於種。",
    "T16n0712_001:0824a21_1": "時則能變種子。",
    "T16n0712_001:0824a21_2": "若無此眾緣，種則不能而生於芽。",
    "T16n0712_001:0824a22_3": "若外地界無不具足，如是乃至水、火、風、空、時等無不具足，一切和合，種子滅時而芽得生，此中地界不作是念：『我能任持種子。』",
    "T16n0712_001:0824a25_4": "如是水界亦不作是念：『我能潤漬於種。』",
    "T16n0712_001:0824a26_5": "火界亦不作是念：『我能暖於種子。』",
    "T16n0712_001:0824a27_0": "風界亦不作是念：『我能動搖於種。』",
    "T16n0712_001:0824a27_1": "空界亦不作是念：『我能不障於種。』",
    "T16n0712_001:0824a28_2": "時亦不作是念：『我能變於種子。』",
    "T16n0712_001:0824a29_3": "種子亦不作是念：『我能生芽。』",
    "T16n0712_001:0824a29_4": "芽亦不作是念：『我今從此眾緣而生。』",
    "T16n0712_001:0824b01_5": "雖然有此眾緣，而種滅時芽即得生，如是有花之時，實即得生。",
    "T16n0712_001:0824b03_6": "彼芽亦非自作，亦非他作，非自他俱作，非自在作，亦非時變，非自性生，亦非無因而生。",
    "T16n0712_001:0824b05_7": "雖然，地、水、火、風、空、時界等和合，種滅之時而芽得生。",
    "T16n0712_001:0824b06_8": "是故應如是觀外因緣法緣相應義。",
    "T16n0712_001:0824b07_9": "「應以五種觀彼外因緣法。",
    "T16n0712_001:0824b07_10": "何等為五？",
    "T16n0712_001:0824b08_0": "不常，不斷，不移，從於小因而生大果，與彼相似。",
    "T16n0712_001:0824b09_1": "云何不常？",
    "T16n0712_001:0824b09_2": "為芽與種各別異故。",
    "T16n0712_001:0824b09_3": "彼芽非種，非種壞時而芽得生；亦非不滅而得生起。",
    "T16n0712_001:0824b11_4": "種壞之時而芽得生，是故不常。",
    "T16n0712_001:0824b11_5": "云何不斷？",
    "T16n0712_001:0824b12_6": "非過去種壞而生於芽；亦非不滅而得生起；種子亦壞，當爾之時如秤高下而芽得生，是故不斷。",
    "T16n0712_001:0824b14_7": "云何不移？",
    "T16n0712_001:0824b14_8": "芽與種別。",
    "T16n0712_001:0824b14_9": "芽非種故，是故不移。",
    "T16n0712_001:0824b15_10": "云何小因而生大果？",
    "T16n0712_001:0824b15_11": "從小種子而生大果，是故從於小因而生大果。",
    "T16n0712_001:0824b16_12": "云何與彼相似？",
    "T16n0712_001:0824b17_13": "如所植種生彼果故，是故與彼相似。",
    "T16n0712_001:0824b18_14": "是以五種觀外因緣之法。",
    "T16n0712_001:0824b18_15": "「如是，內因緣法亦以二種而得生起。",
    "T16n0712_001:0824b19_16": "云何為二？",
    "T16n0712_001:0824b19_17": "所謂因相應、緣相應。",
    "T16n0712_001:0824b20_18": "何者是內因緣法因相應義？",
    "T16n0712_001:0824b20_19": "所謂始從無明緣行，乃至生緣老死。",
    "T16n0712_001:0824b21_20": "若無明不生，行亦不有；乃至若無有生，老死非有。",
    "T16n0712_001:0824b22_21": "如是有無明故，行乃得生；乃至有生故，老死得有。",
    "T16n0712_001:0824b23_22": "無明亦不作是念：『我能生行。』",
    "T16n0712_001:0824b24_23": "行亦不作是念：『我從無明而生。』",
    "T16n0712_001:0824b25_24": "乃至生亦不作是念：『我能生於老死。』",
    "T16n0712_001:0824b26_25": "老死亦不作是念：『我從生有。』",
    "T16n0712_001:0824b26_26": "雖然，有無明故行乃得生，如是有生故，老死得有。",
    "T16n0712_001:0824b27_27": "是故應如是觀內因緣法因相應義。",
    "T16n0712_001:0824b28_28": "「應云何觀內因緣法緣相應事？",
    "T16n0712_001:0824b29_29": "為六界和合故。",
    "T16n0712_001:0824b29_30": "以何六界和合？",
    "T16n0712_001:0824c01_31": "所謂地、水、火、風、空、識界等和合故。",
    "T16n0712_001:0824c01_32": "應如是觀內因緣法緣相應事。",
    "T16n0712_001:0824c02_33": "何者是內因緣法地界之相？",
    "T16n0712_001:0824c03_34": "為此身中作堅硬者，名為地界。",
    "T16n0712_001:0824c03_35": "為令此身而聚集者，名為水界。",
    "T16n0712_001:0824c04_36": "能消身所食飲嚼噉者，名為火界。",
    "T16n0712_001:0824c05_37": "為此身中作內外出入息者，名為風界。",
    "T16n0712_001:0824c06_38": "為此身中作虛通者，名為空界。",
    "T16n0712_001:0824c07_39": "五識身相應及有漏意識，猶如束蘆，能成就此身名色芽者，名為識界。",
    "T16n0712_001:0824c08_40": "若無此眾緣，身則不生。",
    "T16n0712_001:0824c09_41": "若內地界無不具足，如是乃至水、火、風、空、識界等無不具足，一切和合，身即得生。",
    "T16n0712_001:0824c11_42": "彼地界亦不作是念：『我能而作身中堅硬之事。』",
    "T16n0712_001:0824c12_43": "水界亦不作是念：『我能為身而作聚集。』",
    "T16n0712_001:0824c13_44": "火界亦不作念：『我能而消身所食飲嚼噉之事。』",
    "T16n0712_001:0824c14_45": "風界亦不作念：『我能作內外出入息。』",
    "T16n0712_001:0824c14_46": "空界亦不作念：『我能而作身中虛通之事。』",
    "T16n0712_001:0824c15_47": "識界亦不作念：『我能成就此身名色之芽。』",
    "T16n0712_001:0824c16_48": "身亦不作是念：『我從此眾緣而生。』",
    "T16n0712_001:0824c17_49": "雖然，有此眾緣之時，身即得生。",
    "T16n0712_001:0824c18_50": "彼地界亦非是我，非是眾生，非命者，非生者，非儒童，非作者，非男，非女，非黃門，非自在，非我所，亦非餘等。",
    "T16n0712_001:0824c20_51": "如是乃至水界、火界、風界、空界、識界亦非是我，非是眾生，非命者，非生者，非儒童，非作者，非男，非女，非黃門，非自在，非我所，亦非餘等。",
    "T16n0712_001:0824c23_52": "何者是無明？",
    "T16n0712_001:0824c24_53": "於此六界，起於一想、一合想、常想、堅牢想、不壞想、安樂想，眾生、命、生者、養育、士夫、人、儒童、作者、我、我所想等，及餘種種無知，此是無明。",
    "T16n0712_001:0824c27_54": "有無明故，於諸境界起貪、瞋、癡。",
    "T16n0712_001:0824c28_55": "於諸境界起貪、瞋、癡者，此是無明緣行；而於諸事能了別者，名之為識；與識俱生四取蘊者，此是名色；依名色諸根，名為六入；三法和合，名之為觸；覺受觸者，名之為受；於受貪著，名之為愛；增長愛者，名之為取；從取而生能生業者，名之為有；而從彼因所生之蘊，名之為生；生已，蘊成熟者，名之為老；老已，蘊滅壞者，名之為死；臨終之時，內具貪著及熱惱者，名之為愁；從愁而生諸言辭者，名之為歎；五識身受苦者，名之為苦；作意意識受諸苦者，名之為憂；具如是等及隨煩惱者，名之為惱。",
    "T16n0712_001:0825a09_56": "大黑闇故，故名無明；造作故，名諸行；了別故，名識；相依故，名名色；為生門故，名六入；觸故，名觸；受故，名受；渴故，名愛；取故，名取；生後有故，名有；生蘊故，名生；蘊熟故，名老；蘊壞故，名死；愁故，名愁；歎故，名歎；惱身故，名苦；惱心故，名憂；煩惱故，名惱。",
    "T16n0712_001:0825a14_57": "復次不了真性，顛倒無知，名為無明。",
    "T16n0712_001:0825a15_58": "如是有無明故，能成三行，所謂福行、罪行、不動行。",
    "T16n0712_001:0825a16_59": "從於福行而生福行識者，此是無明緣行；從於罪行而生罪行識者，此則名為行緣識；從於不動行而生不動行識者，此則名為識緣名色；名色增長故，從六入門中能成事者，此是名色緣六入；從於六入而生六聚觸者，此是六入緣觸；從於所觸而生彼受者，此則名為觸緣受；了別受已而生染愛耽著者，此則名為受緣愛；知已而生染愛耽著故，不欲遠離好色及於安樂而生願樂者，此是愛緣取；生願樂已，從身、口、意造後有業者，此是取緣有；從於彼業所生蘊者，此是有緣生；生已，諸蘊成熟及滅壞者，此則名為生緣老死。",
    "T16n0712_001:0825a28_60": "是故彼因緣十二支法，互相為因、互相為緣，非常，非無常，非有為，非無為，非無因，非無緣，非有受，非盡法，非壞法，非滅法。",
    "T16n0712_001:0825b02_61": "從無始已來，如暴流水而無斷絕。",
    "T16n0712_001:0825b03_62": "雖然，此因緣十二支法互相為因、互相為緣，非常，非無常，非有為，非無為，非無因，非無緣，非有受，非盡法，非壞法，非滅法，從無始已來，如暴流水而無斷絕。",
    "T16n0712_001:0825b06_63": "「有其四支，能攝十二因緣之法。",
    "T16n0712_001:0825b07_64": "云何為四？",
    "T16n0712_001:0825b07_65": "所謂無明、愛、業、識。",
    "T16n0712_001:0825b08_66": "識者，以種子性為因。",
    "T16n0712_001:0825b08_67": "業者，以田性為因。",
    "T16n0712_001:0825b09_68": "無明及愛，以煩惱性為因。",
    "T16n0712_001:0825b09_69": "此中業及煩惱能生種子之識，業則能作種子識田，愛則能潤種子之識，無明能殖種子之識。",
    "T16n0712_001:0825b11_70": "若無此眾緣，種子之識而不能成。",
    "T16n0712_001:0825b12_71": "彼業亦不作念：『我今能作種子識田。』",
    "T16n0712_001:0825b13_72": "愛亦不作念：『我今能潤於種子之識。』",
    "T16n0712_001:0825b14_73": "無明亦不作念：『我今能殖種子之識。』",
    "T16n0712_001:0825b15_74": "彼種子識亦不作念：『我今從此眾緣而生。』",
    "T16n0712_001:0825b16_75": "雖然，種子之識依彼業田及愛所潤，無明糞壤所生之處，入於母胎，能生名色之芽。",
    "T16n0712_001:0825b17_76": "彼名色芽，亦非自作，亦非他作，非自他俱作，非自在化，亦非時變，非自性生，非假作者，亦非無因而生。",
    "T16n0712_001:0825b20_77": "雖然父母和合時，及餘緣和合之時，無我之法無我、我所，猶如虛空。",
    "T16n0712_001:0825b21_78": "彼諸幻法，因及眾緣無不具足故，依彼生處，入於母胎，則能成就執受種子之識。",
    "T16n0712_001:0825b23_79": "「名色之芽，如眼識生時，若具五緣而則得生。",
    "T16n0712_001:0825b24_80": "云何為五？",
    "T16n0712_001:0825b24_81": "所謂依、眼、色、明、空。",
    "T16n0712_001:0825b25_82": "依作意故，眼識得生。",
    "T16n0712_001:0825b25_83": "此中眼則能作眼識所依；色則能作眼識之境；明則能為顯現之事；空則能為不障之事；作意能為思想之事。",
    "T16n0712_001:0825b28_84": "若無此眾緣，眼識不生。",
    "T16n0712_001:0825b28_85": "若內入眼無不具足，如是乃至色、明、空、作意無不具足，一切和合之時，眼識得生。",
    "T16n0712_001:0825c01_86": "彼眼亦不作是念：『我今能為眼識所依。』",
    "T16n0712_001:0825c02_87": "色亦不念：『我今能作眼識之境。』",
    "T16n0712_001:0825c03_88": "明亦不作念：『我今能作眼識顯現之事。』",
    "T16n0712_001:0825c04_0": "空亦不作念：『我今能為眼識不障之事。』",
    "T16n0712_001:0825c04_1": "作意亦不作念：『我今能為眼識所思。』",
    "T16n0712_001:0825c05_2": "彼眼識亦不作念：『我是從此眾緣而有。』",
    "T16n0712_001:0825c06_3": "雖然，有此眾緣，眼識得生。",
    "T16n0712_001:0825c07_4": "乃至諸餘根等，隨類知之。",
    "T16n0712_001:0825c07_5": "「如是，無有少法而從此世移至他世。",
    "T16n0712_001:0825c08_6": "雖然，因及眾緣無不具足故，業果亦現。",
    "T16n0712_001:0825c09_7": "譬如明鏡之中，現其面像。",
    "T16n0712_001:0825c10_8": "雖彼面像不移鏡中，因及眾緣無不具足故，面像亦現。",
    "T16n0712_001:0825c11_9": "如是無有少許從於此滅生其餘處，因及眾緣無不具足故，業果亦現。",
    "T16n0712_001:0825c12_10": "譬如月輪，從此四萬二千由旬而行。",
    "T16n0712_001:0825c13_11": "彼月輪形像現其有水小器中者，彼月輪亦不從彼移至於有水之器。",
    "T16n0712_001:0825c15_12": "雖然，因及眾緣無不具足故，月輪亦現。",
    "T16n0712_001:0825c16_13": "如是，無有少許從於此滅而生餘處，因及眾緣無不具足故，業果亦現。",
    "T16n0712_001:0825c17_14": "譬如其火，因及眾緣若不具足而不能燃；因及眾緣具足之時乃可得燃。",
    "T16n0712_001:0825c19_15": "如是無我之法，無我、我所，猶如虛空。",
    "T16n0712_001:0825c20_16": "依彼幻法，因及眾緣無不具足故，所生之處入於母胎，則能成就種子之識，業及煩惱所生名色之芽。",
    "T16n0712_001:0825c22_17": "是故應如是觀內因緣法緣相應事。",
    "T16n0712_001:0825c23_18": "「應以五種觀內因緣之法。",
    "T16n0712_001:0825c23_19": "云何為五？",
    "T16n0712_001:0825c24_20": "不常、不斷、不移、從於小因而生大果、與彼相似。",
    "T16n0712_001:0825c25_21": "云何不常？",
    "T16n0712_001:0825c25_22": "所謂彼後滅蘊，與彼生分各異，為後滅蘊非生分故，彼後滅蘊亦滅，生分亦得現故，是故不常。",
    "T16n0712_001:0825c27_23": "云何不斷？",
    "T16n0712_001:0825c27_24": "非依後滅蘊滅壞之時生分得有；亦非不滅，彼後滅蘊亦滅，當爾之時，生分之蘊如秤高下而得生故，是故不斷。",
    "T16n0712_001:0826a01_25": "云何不移？",
    "T16n0712_001:0826a01_26": "為諸有情從非眾同分處，能生眾同分處故，是故不移。",
    "T16n0712_001:0826a02_27": "云何從於小因而生大果？",
    "T16n0712_001:0826a03_28": "作於小業，感大異熟，是故從於小因而生大果。",
    "T16n0712_001:0826a04_29": "如所作因，感彼果故，與彼相似。",
    "T16n0712_001:0826a05_30": "是故應以五種觀因緣之法。",
    "T16n0712_001:0826a05_31": "「尊者舍利子！",
    "T16n0712_001:0826a06_32": "若復有人能以正智，常觀如來所說因緣之法，無壽、離壽、如實性、無錯謬性、無生、無起、無作、無為、無障礙、無境界、寂靜、無畏、無侵奪、無盡、不寂靜相、不有、虛、誑、無堅實、如病、如癰、如箭、過失、無常、苦、空、無我者。",
    "T16n0712_001:0826a11_33": "我於過去而有生耶？",
    "T16n0712_001:0826a11_34": "而無生耶？",
    "T16n0712_001:0826a11_35": "而不分別過去之際。",
    "T16n0712_001:0826a12_36": "於未來世生於何處，亦不分別未來之際。",
    "T16n0712_001:0826a13_37": "此是何耶？",
    "T16n0712_001:0826a13_38": "此復云何？",
    "T16n0712_001:0826a13_39": "而作何物？",
    "T16n0712_001:0826a13_40": "此諸有情從何而來？",
    "T16n0712_001:0826a14_41": "從於此滅而生何處？",
    "T16n0712_001:0826a14_42": "亦不分別現在之有。",
    "T16n0712_001:0826a15_43": "復能滅於世間沙門、婆羅門不同諸見，所謂我見、眾生見、壽者見、人見、希有見、吉祥見、開合之見。",
    "T16n0712_001:0826a17_44": "善了知故。",
    "T16n0712_001:0826a17_45": "如多羅樹，明了斷除諸根栽已，於未來世證得無生無滅之法。",
    "T16n0712_001:0826a19_46": "「尊者舍利子！",
    "T16n0712_001:0826a19_47": "若復有人具足如是無生法忍，善能了別此因緣法者，如來、應供、正遍知、明行足、善逝、世間解、無上士、調御丈夫、天人師、佛、世尊即與授阿耨多羅三藐三菩提記。」",
    "T16n0712_001:0826a23_48": "爾時彌勒菩薩摩訶薩說是語已，舍利子及一切世間天、人、阿脩羅、犍闥婆等，聞彌勒菩薩摩訶薩所說之法，信受奉行。",
    "T16n0712_001:0826a27_0": "佛說大乘稻芉經"
}