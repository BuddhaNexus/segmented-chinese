{
    "T13n0415_003:0838a07_0": "大方等大集經菩薩念佛三昧",
    "T13n0415_003:0838a08_0": "分卷第三",
    "T13n0415_003:0838a10_0": "隋天竺三藏達磨笈多譯",
    "T13n0415_003:0838a11_0": "神變品第三",
    "T13n0415_003:0838a12_0": "爾時，尊者舍利弗、尊者大目乾連、尊者大迦葉、尊者阿難，及諸天、人、梵、魔、沙門、婆羅門等，咸作是念：「何因何緣，今我世尊、如來、應供、等正覺在於天人大眾中，為諸梵、魔、沙門、婆羅門、諸龍、夜叉、乾闥婆、阿修羅、及以人非人等，宣說如斯念佛三昧法門名已，而未解釋即從坐起，還本住處默然寂坐耶？」",
    "T13n0415_003:0838a18_1": "爾時，不空見菩薩摩訶薩如是思惟：「今此天、人、梵、魔、沙門、婆羅門，及彼一切諸龍、夜叉、乾闥婆等大眾咸集，而我世尊本處入定，我今亦應少現神通；現神通已，為令種種稱歎世尊大慈功行。」",
    "T13n0415_003:0838a23_2": "爾時，不空見菩薩摩訶薩如是思惟已，即入三昧。",
    "T13n0415_003:0838a24_3": "三昧力故，令此三千大千世界莊嚴微妙，凡諸所有皆七寶成——所謂金、銀、琉璃、頗梨、馬瑙、車璩、珊瑚、真珠——如是眾寶之所嚴飾。",
    "T13n0415_003:0838a27_0": "其地平正，猶如手掌，一切大地咸有如是寶。",
    "T13n0415_003:0838a28_0": "諸多羅樹八道間錯，羅布其中。",
    "T13n0415_003:0838a28_1": "彼等諸樹端嚴可愛——金多羅樹白銀葉華、銀多羅樹琉璃葉華、琉璃樹者頗梨葉華、頗梨樹者馬瑙葉華、馬瑙樹者車璩葉華、車璩樹者真珠葉華、赤真珠樹黃金葉花。",
    "T13n0415_003:0838b03_2": "如是，處處懸繒綵蓋、垂諸金鈴、寶網羅覆，建布幢幡皆用雜寶。",
    "T13n0415_003:0838b04_3": "復以種種微妙莊嚴周匝圍遶世尊住處，一切多是可愛眾花——所謂優鉢羅花、波頭摩花、拘物頭花、分陀利花——如是等花皆悉充滿於此世界；具足莊嚴，清淨微妙，其事亦爾。",
    "T13n0415_003:0838b08_4": "爾時，不空見菩薩摩訶薩三昧力故，復現如是莊嚴之事，令此三千大千世界所有大眾，乃至天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切眾故，化作眾寶大蓮花座。",
    "T13n0415_003:0838b13_0": "其花具有無量千葉，清淨柔軟，譬若迦耶隣尼天衣，令諸眾生各相見知，彼此咸得坐於花座。",
    "T13n0415_003:0838b15_1": "爾時，不空見菩薩摩訶薩復於定中更現如是大神通事，令此三千大千世界一切大地六種震動——所謂動、遍動、等遍動，涌、遍涌、等遍涌，起、遍起、等遍起，震、遍震、等遍震，吼、遍吼、等遍吼，覺、遍覺、等遍覺——是六各三合十八相，如是乃至中涌邊沒、邊涌中沒。",
    "T13n0415_003:0838b20_2": "猶如摩伽陀國赤圓銅鉢置於石上，傾轉不定，自然出聲；如此三千大千世界，不扣、不擊自然出聲，其事若此。",
    "T13n0415_003:0838b23_3": "當震吼時，彼諸眾生聞聲覺悟者，一切皆受上妙觸樂。",
    "T13n0415_003:0838b24_4": "猶如東方不動世界、亦如西方安樂國土，其中眾生等受快樂；聞聲獲安亦復如是。",
    "T13n0415_003:0838b26_5": "爾時，不空見菩薩摩訶薩住三昧故，心轉清淨，無有垢濁，隨順調柔，遠離麁獷，寂無變動，心深潤澤，普令安樂。",
    "T13n0415_003:0838b28_6": "然後復作如是神通，令此三千大千世界遍虛空中雨熾然火，不令滅壞眾生身心，而彼眾生蒙火觸身皆得受斯微妙勝樂。",
    "T13n0415_003:0838c02_7": "猶如比丘入火三昧，恬然安樂；觸火眾生怡悅亦爾。",
    "T13n0415_003:0838c03_8": "爾時，不空見菩薩摩訶薩以三昧力，復作如是大神通事，令此三千大千世界雨天栴檀細末之香，其香微妙遍滿三千大千世界。",
    "T13n0415_003:0838c06_9": "若彼眾生聞此香者，皆得如是第一勝樂。",
    "T13n0415_003:0838c07_10": "猶如釋迦如來、應供、等正覺其於往昔行菩薩時，在彼然燈佛、世尊前受菩提記已，得不思議希有妙樂；時諸眾生聞天妙香，不思議樂遍滿身心亦復若此。",
    "T13n0415_003:0838c12_0": "爾時，眾中尊者阿難作如是念：「今何因緣忽見如是不可思議希有莊嚴？",
    "T13n0415_003:0838c13_1": "此大神變誰所致乎？",
    "T13n0415_003:0838c14_2": "然我世尊還房宴寂，不當若是。",
    "T13n0415_003:0838c14_3": "斯大神通豈我諸大聲聞眾中所能作耶？",
    "T13n0415_003:0838c15_4": "為此會眾多諸大人猶如龍、象，或其所作？",
    "T13n0415_003:0838c16_5": "得非彌勒菩薩、文殊師利菩薩、越三界菩薩、乃至不空見等，亦或是餘諸大菩薩摩訶薩輩具足威光現斯事耳？」",
    "T13n0415_003:0838c19_6": "爾時，尊者阿難如是念已，即白尊者大目連言：「大德！",
    "T13n0415_003:0838c20_7": "我聞世尊常如是說：『我弟子中，神通第一則目連其人也。』",
    "T13n0415_003:0838c21_8": "今現是瑞，將無大德之所為乎？」",
    "T13n0415_003:0838c22_9": "時大目連答阿難言：「仁者！",
    "T13n0415_003:0838c23_0": "此瑞殊常，非我能作。",
    "T13n0415_003:0838c23_1": "所以者何？",
    "T13n0415_003:0838c23_2": "憶念我昔於一時間取此三千大千世界悉內口中，其時眾生乃至無有一念驚懼、覺往來想。",
    "T13n0415_003:0838c25_3": "「阿難！",
    "T13n0415_003:0838c26_0": "又念我昔住梵天宮，發一大聲遍此三千大千世界。",
    "T13n0415_003:0838c27_1": "「阿難！",
    "T13n0415_003:0838c27_2": "復念我昔在世尊前作師子吼，能以須彌內於口中，能過一劫、若減一劫，如是為常。",
    "T13n0415_003:0838c29_3": "「阿難！",
    "T13n0415_003:0838c29_4": "又念我昔至陽炎世界，於彼發聲遍此世界咸得聞知。",
    "T13n0415_003:0839a01_5": "「阿難！",
    "T13n0415_003:0839a01_6": "又念我昔身住於此閻浮提界，而能遙動忉利天宮難勝大殿。",
    "T13n0415_003:0839a03_7": "「阿難！",
    "T13n0415_003:0839a03_8": "又念我昔至彼難陀、優波難陀諸龍王所，彼龍如是炎熾巨毒，我時降伏，令住戒善；又亦曾辱惡魔波旬。",
    "T13n0415_003:0839a05_9": "「阿難！",
    "T13n0415_003:0839a05_10": "我念往昔至於東方住彼第三千世界，有一大城名曰寶門，於彼凡有六萬億千家人，我即於彼六萬億千家中一一皆現我目連身，為彼眾生演說諸法無常、苦空無我，皆令安住如是正法。",
    "T13n0415_003:0839a09_11": "「阿難！",
    "T13n0415_003:0839a10_12": "我雖能為曩之變化，初未曾見如是神變，云何作耶？",
    "T13n0415_003:0839a11_13": "「阿難！",
    "T13n0415_003:0839a11_14": "今我處此大蓮華座，觀見十方一一佛土無量無邊，同我世尊釋迦號者皆還本室默然寂坐，而我見彼諸佛國土亦如觀此娑婆世界。",
    "T13n0415_003:0839a14_15": "阿難！",
    "T13n0415_003:0839a14_16": "我於向時亦以天眼周遍觀察是變因緣，而終弗知所從來處。」",
    "T13n0415_003:0839a15_17": "爾時，大目連為重明此義，以偈頌曰：「我所成就四神足，　　同類孰能相挍比？",
    "T13n0415_003:0839a18_0": "　唯獨世尊、天人師，　　餘人神通寧我及？",
    "T13n0415_003:0839a19_0": "　我曾吞合此佛剎，　　大地眾生弗覺知；　我又曾至梵天宮，　　一音充滿此世界；　我又曾於世尊前，　　吞噉須彌若經劫；　我又炎界發大聲，　　令此佛剎遍聞聽；　我又震動天帝宮，　　彼於天女眾中坐；　我又往詣難陀所，　　降伏如斯大毒龍；　我又念昔作神變，　　身住於此現東方，　我令六萬億千家，　　彼彼各謂見我身。",
    "T13n0415_003:0839a27_0": "　阿難！",
    "T13n0415_003:0839a27_1": "我今所觀變，　　初未覩是大神通，　我唯生大希有心，　　然是神通非我作。",
    "T13n0415_003:0839a29_0": "　我今處大蓮花座，　　亦見眾生坐花中，　復見諸佛大威王，　　觀察盡於十方界。",
    "T13n0415_003:0839b02_0": "　決定自在天尊作，　　或能大士之所為，　如是非常大神變，　　昔來未見今方覩。」",
    "T13n0415_003:0839b04_0": "爾時，尊者大目乾連作如是等師子吼時，彼大眾中十千天人於諸法中得清淨眼。",
    "T13n0415_003:0839b06_0": "爾時，阿難白尊者舍利弗言：「大德！",
    "T13n0415_003:0839b06_1": "我親從佛聞如是言：『我諸聲聞大弟子中，智慧第一則舍利弗其人也。』",
    "T13n0415_003:0839b08_2": "今此神變，將非大德之所作乎？」",
    "T13n0415_003:0839b09_3": "時舍利弗語阿難言：「阿難！",
    "T13n0415_003:0839b09_4": "此瑞殊常，非我所及。",
    "T13n0415_003:0839b10_5": "所以者何？",
    "T13n0415_003:0839b10_6": "我念自從二十年來精勤修習毘婆舍那，一心觀察求法實相，終不能知諸法邊際。",
    "T13n0415_003:0839b12_7": "「阿難！",
    "T13n0415_003:0839b12_8": "又念我昔取一袈裟投置地上，時大目連第一上座威神若是，既不能取乃至不能舉令離地，何云手擎？",
    "T13n0415_003:0839b14_9": "「阿難！",
    "T13n0415_003:0839b14_10": "又念我昔居世尊前作師子吼，亦於一切具足神通諸大聲聞及學無學，天、人、梵、魔、沙門、婆羅門，乃至一切諸龍、夜叉、乾闥婆、阿修羅等諸大眾前。",
    "T13n0415_003:0839b18_11": "時彼外道波梨波闍來至我所，與我諍入諸禪定已，復欲共我較隱其身競師子吼。",
    "T13n0415_003:0839b19_12": "我於彼時建丈夫志、行丈夫事，遂作如此諸不思議：唯除世尊一切知見，及以彌勒菩薩摩訶薩諸是一生補處者，又除彼成就甚深法忍諸菩薩摩訶薩，又除得海德三昧諸菩薩摩訶薩，又除得善住三昧諸菩薩摩訶薩，又除得諸佛現前三昧菩薩摩訶薩，除如是等諸大菩薩摩訶薩已，自外所有如來、世尊聲聞大弟子，若來問我隱身時事，乃至外道波梨波闍等而更問我隱沒身時為住何處者。",
    "T13n0415_003:0839b28_13": "阿難！",
    "T13n0415_003:0839b29_14": "我作如是大神變時，一切聲聞、設辟支佛，皆不能知我身所在，及其說時，空聞我聲終不能知我身所在。",
    "T13n0415_003:0839c02_15": "「阿難！",
    "T13n0415_003:0839c02_16": "我常精勤大丈夫行，亦復成就大智人事也。",
    "T13n0415_003:0839c03_17": "阿難！",
    "T13n0415_003:0839c03_18": "我心隨我行，非我隨心行。",
    "T13n0415_003:0839c04_19": "「阿難！",
    "T13n0415_003:0839c04_20": "我今自知身處大蓮花座，亦見一切天人大眾皆悉坐彼大蓮花座。",
    "T13n0415_003:0839c05_21": "阿難！",
    "T13n0415_003:0839c06_0": "我復見彼一切十方無量無邊不可思議諸世界中，皆有諸佛、世尊，悉在菩提樹下坐於道場成等正覺，具足成就無量無邊大威德力，諸天大眾恭敬圍遶，大梵天王請轉法輪曰：『世尊！",
    "T13n0415_003:0839c10_1": "若當轉法輪者，我等隨順。』",
    "T13n0415_003:0839c10_2": "「阿難！",
    "T13n0415_003:0839c10_3": "我聞是聲、我見是事。",
    "T13n0415_003:0839c11_4": "今者，如是無量無邊諸佛國土皆是七寶，雜色繒綵懸諸金鈴、羅網覆上，種種宮殿，微妙莊嚴如此娑婆世界。",
    "T13n0415_003:0839c13_5": "阿難！",
    "T13n0415_003:0839c13_6": "我於向時亦作是念：『今此不思議大莊嚴事，將非世尊大神通作乎？",
    "T13n0415_003:0839c15_7": "或是諸大菩薩摩訶薩輩厚集善根、具足福智，能現若斯大神變耳？",
    "T13n0415_003:0839c17_0": "亦或世尊聲聞眾中諸大弟子，久種善根、具大威德之所為也？』」",
    "T13n0415_003:0839c18_1": "爾時，尊者舍利弗為重明此義，以偈頌曰：「世尊神力難思議，　　及求如來功德者，　所有聲聞大弟子，　　滿此佛剎學無學，　於彼智中我第一，　　何云更有勝我者？",
    "T13n0415_003:0839c23_0": "　唯除諸佛、如來輩，　　及諸菩薩行菩提。",
    "T13n0415_003:0839c24_0": "　自我觀察諸法相，　　具足滿於二十年，　求諸法底不得邊，　　我之智慧過於彼。",
    "T13n0415_003:0839c26_0": "　今者在佛、世尊前，　　欲以此智師子吼，　且置一切諸外道，　　唯大聲聞求我身，　終無有能見我身，　　及以所作諸神變；　唯除如來、等正覺、　　并諸佛子大菩薩，　是乃知我身所在，　　非彼外道及聲聞。",
    "T13n0415_003:0840a02_0": "　禪定解脫不思議，　　是心任我而迴轉，　我修丈夫真空行，　　仁者！",
    "T13n0415_003:0840a03_1": "我業常如是。",
    "T13n0415_003:0840a04_0": "　我有如是勝神通，　　一切聲聞不能入，　然我今所見十方，　　若斯神力我貪羨。",
    "T13n0415_003:0840a06_0": "　我今處大蓮華座，　　遍見諸方無量土，　無量剎中咸有佛，　　各詣佛樹坐道場。",
    "T13n0415_003:0840a08_0": "　彼剎眾寶異莊嚴，　　端正微妙甚可愛，　我時亦作如是念：　　『決定如來現神通，　或大弟子之所為，　　或諸菩薩不空見？』」",
    "T13n0415_003:0840a11_0": "爾時，尊者舍利弗作如是師子吼時，眾中有一萬三千人遠塵離垢、得法眼淨。",
    "T13n0415_003:0840a13_0": "爾時，阿難如是思惟：「此大迦葉有大威德、具足神通，今是變化或其所作？",
    "T13n0415_003:0840a14_1": "我今亦當問其作不？」",
    "T13n0415_003:0840a15_2": "於是，阿難即白尊者摩訶迦葉言：「大德！",
    "T13n0415_003:0840a16_0": "我親從佛聞如是說：『我弟子中，頭陀第一則大迦葉其人也。』",
    "T13n0415_003:0840a17_1": "是不思議大神變事，將非大德之所為乎？」",
    "T13n0415_003:0840a18_2": "時大迦葉答阿難言：「仁者！",
    "T13n0415_003:0840a18_3": "此變殊常，非我能作。",
    "T13n0415_003:0840a19_4": "所以者何？",
    "T13n0415_003:0840a19_5": "我念一時輒不自量在世尊前作師子吼。",
    "T13n0415_003:0840a20_6": "阿難！",
    "T13n0415_003:0840a20_7": "我時於此三千大千世界須彌山王及大鐵圍，乃至諸餘黑山之屬，一以口吹能令破散，乃使無有如微塵許。",
    "T13n0415_003:0840a23_8": "其有眾生住彼山者，不令損害、亦無覺知如是諸山皆悉滅也。",
    "T13n0415_003:0840a24_9": "「阿難！",
    "T13n0415_003:0840a24_10": "我又一時於此三千大千世界一切大海、大河、小河、陂池、諸水，乃至無量億那由他百千水聚，以口一吹皆令乾竭，而彼眾生不知不覺、亦無苦惱。",
    "T13n0415_003:0840a27_11": "「阿難！",
    "T13n0415_003:0840a28_12": "我又一時在如來所，及諸天、人、梵、魔、沙門、婆羅門一切世間諸大眾前，作師子吼廣現神通。",
    "T13n0415_003:0840b01_13": "阿難！",
    "T13n0415_003:0840b01_14": "我今唯有如斯威力能作如是自在神通。",
    "T13n0415_003:0840b02_15": "「阿難！",
    "T13n0415_003:0840b02_16": "我念一時在於如來、應供、等正覺前，為諸世間天、人、梵、魔、沙門、婆羅門一切大眾作師子吼：『世尊！",
    "T13n0415_003:0840b04_17": "我能於此三千大千世界之內，以口一吹即令大火熾然遍滿猶如劫燒，終亦不使損一眾生，亦令眾生竟不覺知。』",
    "T13n0415_003:0840b06_18": "阿難！",
    "T13n0415_003:0840b07_19": "我真具足如是神通。",
    "T13n0415_003:0840b07_20": "「阿難！",
    "T13n0415_003:0840b07_21": "我念一時於此世界以天眼觀，見彼東方過億百千世界有一佛剎猛火洞然。",
    "T13n0415_003:0840b09_22": "我既見已，如是思惟：『而我今應示現神通。』",
    "T13n0415_003:0840b10_23": "既思惟已，即入三昧，於三昧中以口一吹，過於東方千億世界，熾然猛火即令熸滅。",
    "T13n0415_003:0840b12_24": "彼火滅已，我便出定，即見彼界還復如本。",
    "T13n0415_003:0840b13_25": "阿難！",
    "T13n0415_003:0840b13_26": "我今但有如是神力。",
    "T13n0415_003:0840b13_27": "「阿難！",
    "T13n0415_003:0840b13_28": "今此眾中有諸眾生——若天、若人、若梵、若魔、若沙門、婆羅門——多有疑心，謂我妄言。",
    "T13n0415_003:0840b15_29": "彼若不信，世尊後時從三昧起，任自諮問。",
    "T13n0415_003:0840b16_30": "而今世尊雖入三昧，足知是事亦聞我聲。」",
    "T13n0415_003:0840b17_31": "爾時，世尊尚坐本處住三昧中，遙命阿難曰：「如是如是，如大迦葉師子吼說，真實非虛，汝當憶持。」",
    "T13n0415_003:0840b19_32": "時諸天人一切大眾聞佛教已，方於迦葉生希有心、起難遭想。",
    "T13n0415_003:0840b21_33": "時彼尊者摩訶迦葉作如是等師子吼時，有三億人於諸法中遠塵離垢，復有八十五那由他百千諸天遠塵離垢、得法眼淨。",
    "T13n0415_003:0840b24_0": "爾時，不空見菩薩、彌勒菩薩、文殊師利菩薩、越三界菩薩，如是及餘無量無邊諸大菩薩摩訶薩等——皆自久來被服如是大弘誓鎧——聞大迦葉作師子吼，便化華聚若須彌山，乃至再三散迦葉上。",
    "T13n0415_003:0840b28_1": "復多化作大七寶蓋，住虛空中覆大迦葉頂，并覆一切聲聞大眾。",
    "T13n0415_003:0840b29_2": "爾時，大迦葉見如是等諸七寶蓋，遂告阿難曰：「阿難！",
    "T13n0415_003:0840c02_0": "今此眾中決定知有大乘高行菩薩摩訶薩能作如是大神通事，而今復現斯大神變也。",
    "T13n0415_003:0840c04_0": "「阿難！",
    "T13n0415_003:0840c04_1": "我今坐此大蓮華座，所見諸方無量無邊不可稱數諸佛、世尊，又見彼剎皆七寶成，殊麗莊嚴真可瞻覩，彼諸眾生復有如是勝上果報，我今悉見。",
    "T13n0415_003:0840c07_2": "猶如忉利一切諸天耽醉花冠、常帶瓔珞，諸天身色如月光明，於虛空中有化寶蓋；彼諸眾生一一頂上悉有寶蓋，如我頂上覆七寶蓋無別異也。",
    "T13n0415_003:0840c10_3": "阿難！",
    "T13n0415_003:0840c10_4": "我又見彼諸佛剎土有諸菩薩自兜率天降入母胎。",
    "T13n0415_003:0840c12_0": "「阿難！",
    "T13n0415_003:0840c12_1": "我見如是神通事時，深生歡喜，踊躍無量。",
    "T13n0415_003:0840c13_2": "阿難！",
    "T13n0415_003:0840c13_3": "我復思念：『如是奇異、如是希有，豈彼隨宜凡劣眾生能作如是大師子吼、能現如是大神通事？』」",
    "T13n0415_003:0840c15_4": "爾時，尊者大迦葉為重明此義，以偈頌曰：「阿難！",
    "T13n0415_003:0840c17_5": "十方大水聚、　　大海、巨河、諸流等，　我以口風一往吹，　　令彼枯竭無遺渧。",
    "T13n0415_003:0840c19_0": "　曾住正覺世尊所，　　於此剎中作神變，　我能乾涸水聚時，　　眾生無損亦不覺。",
    "T13n0415_003:0840c21_0": "　此界所有一切山，　　須彌、鐵圍、黑山等，　能以口風吹令散，　　仁者！",
    "T13n0415_003:0840c22_1": "我住如是通。",
    "T13n0415_003:0840c23_0": "　眾生所有住須彌，　　及餘諸山不動處，　爾時令彼無損覺，　　智者！",
    "T13n0415_003:0840c24_1": "我有如是通。",
    "T13n0415_003:0840c25_0": "　我以神通燒此剎，　　口風一吹皆熾然，　彼等眾生不覺知，　　當爾之時無毀壞。",
    "T13n0415_003:0840c27_0": "　我昔於此佛剎中，　　遙見東方滿剎火，　用口氣吹能滅彼，　　我通如是難思議。",
    "T13n0415_003:0840c29_0": "　我今見此大神通，　　心生殊特大希有，　諸佛弟子不思議，　　一切諸行亦如是。",
    "T13n0415_003:0841a02_0": "　我今處此蓮華上，　　觀彼眾剎妙莊嚴，　菩薩降自兜率天，　　入於母胎盡生際。",
    "T13n0415_003:0841a04_0": "　為當定此聲聞輩，　　心得自在神通人，　為是菩薩不空見，　　復彼彌勒、文殊等？」",
    "T13n0415_003:0841a06_0": "爾時，阿難復作是念：「此富樓那彌多羅尼子於一切法已到彼岸，有大威德、具足神通，或時能作如是大事，我今亦應問其作不？」",
    "T13n0415_003:0841a08_1": "尊者阿難如是念已，即便白彼富樓那言：「大德！",
    "T13n0415_003:0841a09_2": "我親從佛聞如是語：『我大聲聞諸弟子中，說法第一則富樓那彌多羅尼子其人也。』",
    "T13n0415_003:0841a11_3": "是不思議莊嚴神瑞，將非大德之所為乎？」",
    "T13n0415_003:0841a12_4": "時富樓那答阿難曰：「此瑞異常，非我能及。",
    "T13n0415_003:0841a13_5": "所以者何？",
    "T13n0415_003:0841a13_6": "我念昔時有諸眾生應以神通得教化者，我便為彼取此三千大千世界，以手摩之開示彼等。",
    "T13n0415_003:0841a16_7": "當爾之時，無一眾生有驚怕想，亦不覺知；唯彼眾生應在此化與神通者，乃能見我手摩世界。",
    "T13n0415_003:0841a18_8": "阿難！",
    "T13n0415_003:0841a18_9": "譬如壯士以右手取一迦梨沙般那，左手迴轉不以為難。",
    "T13n0415_003:0841a19_10": "如是，阿難！",
    "T13n0415_003:0841a19_11": "我取於此三千世界以手迴轉不以為難，亦復若此。",
    "T13n0415_003:0841a21_0": "「阿難！",
    "T13n0415_003:0841a21_1": "我念一時於世尊前，以一指節取此三千大千世界一切水聚，皆令入我手指節間，無一眾生有損減想。",
    "T13n0415_003:0841a23_2": "「阿難！",
    "T13n0415_003:0841a23_3": "我往一時於初夜中以淨天眼過於人眼觀此三千大千世界，作如是念：『是中復有何等眾生於諸法中心生疑惑？",
    "T13n0415_003:0841a26_4": "我當解釋，令得除斷。』",
    "T13n0415_003:0841a26_5": "我即觀此三千大千世界所有一切諸四天下無量眾生疑惑諸法，我復生念：『我今應當不離是坐、不出是定，為諸眾生斷除疑網。』",
    "T13n0415_003:0841a29_6": "阿難！",
    "T13n0415_003:0841a29_7": "我時念已便入定心，清淨明了，光澤成就，寂然不動，為彼眾生宣說諸法、決斷疑網無有滯礙，令彼眾生各作斯念：『我等今者皆各蒙此尊者富樓那彌多羅尼子獨住我前為我宣說。』",
    "T13n0415_003:0841b04_8": "「阿難！",
    "T13n0415_003:0841b04_9": "我當初夜說法之時，即有一萬四千眾生皆得安住佛正法中，復有三萬眾生護持禁戒，復令六萬眾生信佛法僧、歸依三寶，然始安詳自三昧起。",
    "T13n0415_003:0841b08_10": "阿難！",
    "T13n0415_003:0841b08_11": "我唯有是說法餘功決疑事也。",
    "T13n0415_003:0841b09_12": "「阿難！",
    "T13n0415_003:0841b09_13": "我又復念於此世界以天眼觀，見彼北方過三萬佛剎有一世界其號伏怨，彼世界中有一眾生於諸法中多起疑網。",
    "T13n0415_003:0841b11_14": "時彼眾生有聲聞根易可受化，然彼世尊般涅槃已，我即生念：『我今亦應不起此坐、不往彼剎，而為眾生解釋疑網。』",
    "T13n0415_003:0841b14_15": "如是念已即入三昧，於三昧中為彼世界無量無邊不可稱數阿僧祇諸眾生輩演說正法，令彼皆得諸法光明。",
    "T13n0415_003:0841b16_16": "「阿難！",
    "T13n0415_003:0841b17_17": "我但具是聲聞神通，今此眾中若有疑者，須世尊出請問自知。」",
    "T13n0415_003:0841b18_18": "如是語時，佛神力故，虛空出聲告阿難曰：「阿難！",
    "T13n0415_003:0841b19_19": "如是如是，如富樓那大師子吼，汝當憶持。」",
    "T13n0415_003:0841b20_20": "爾時，諸天、世人、阿修羅等一切大眾聞是事已，發希有心、生奇特想，作如是言：「希有希有。",
    "T13n0415_003:0841b22_21": "聲聞尚能建斯大事，況彼菩薩、諸佛、世尊？」",
    "T13n0415_003:0841b23_22": "爾時，尊者富樓那彌多羅尼子為重明此義，以偈頌曰：「我於說事悉通達，　　諸漏有生皆滅除，　望佛、如來無分毫，　　大尊神變獨超世。",
    "T13n0415_003:0841b27_0": "　我取此界及諸山，　　以手迴轉亦摩抹，　彼時不動一眾生，　　我但有斯神通力。",
    "T13n0415_003:0841b29_0": "　三千世界諸水聚，　　此剎若見、若不聞，　我內彼水一指間，　　於諸眾生無損減。",
    "T13n0415_003:0841c02_0": "　我於初夜天眼觀，　　何等眾生心疑惑？",
    "T13n0415_003:0841c03_0": "　求其善根及諸法，　　欲以神力為決除。",
    "T13n0415_003:0841c04_0": "　我於如是生念時，　　不離本坐亦無往，　已為宣說正道法，　　令彼得聞破心疑。",
    "T13n0415_003:0841c06_0": "　我於如是說法時，　　令萬四千住聖法，　三萬諸人護禁戒，　　六萬正信受三歸。",
    "T13n0415_003:0841c08_0": "　我復念彼初夜時，　　所出神通甚微妙，　觀過北方三萬界，　　見一佛剎名伏怨。",
    "T13n0415_003:0841c10_0": "　彼佛界中諸眾生，　　獨有一人深疑惑，　我時不起現彼說，　　令彼各謂己獨聞。",
    "T13n0415_003:0841c12_0": "　阿難！",
    "T13n0415_003:0841c12_1": "我智正若此，　　如是神通佛自知，　眾生若有疑惑者，　　但當決定請世尊。",
    "T13n0415_003:0841c14_0": "　我今坐斯蓮華上，　　見一世尊般涅槃，　彼佛處火就闍維，　　自外諸方亦皆爾。",
    "T13n0415_003:0841c16_0": "　我心觀佛生希有，　　是不可測誰所為？",
    "T13n0415_003:0841c17_0": "　為是世尊？",
    "T13n0415_003:0841c17_1": "為聲聞？",
    "T13n0415_003:0841c17_2": "　　而我見佛斯滅度。」",
    "T13n0415_003:0841c18_0": "爾時，阿難復如是念：「彼尊者羅睺羅，世尊之子，於一切法已度彼岸，有大威德、具大神通，或時能作如斯大事。",
    "T13n0415_003:0841c20_1": "我今亦當問其作不？」",
    "T13n0415_003:0841c20_2": "尊者阿難作是念已，即便白彼羅睺羅：「大德！",
    "T13n0415_003:0841c21_3": "我親從佛聞如是言：『我諸聲聞大弟子中，持戒第一則羅云其人也。』",
    "T13n0415_003:0841c23_4": "是不思議莊嚴神變，將非大德之所為乎？」",
    "T13n0415_003:0841c24_5": "時羅睺羅答阿難曰：「阿難！",
    "T13n0415_003:0841c25_0": "世尊大悲普覆一切，雖稱讚我持戒精進、具足神通，然而今者所現神變事特非常、不可測度，我從生來未甞見覩、亦未思惟、又無分別，況復能為如斯神變？",
    "T13n0415_003:0841c28_1": "阿難！",
    "T13n0415_003:0841c28_2": "是大莊嚴實非我作。",
    "T13n0415_003:0841c29_3": "所以者何？",
    "T13n0415_003:0841c29_4": "我念往昔唯此三千大千世界廣大若是——所謂百億四天下、百億日月、百億大海、百億須彌山、百億大鐵圍山，如是，及餘黑山之類——一切皆納一毛孔中。",
    "T13n0415_003:0842a03_5": "當爾之時，我身如本、眾生不異，諸四天下所有大地、須彌諸山，乃至大海及以眾流，咸皆安隱無相棖觸，一切無有逼迫、損傷。",
    "T13n0415_003:0842a06_6": "阿難！",
    "T13n0415_003:0842a06_7": "我但有是自在神力。",
    "T13n0415_003:0842a07_8": "「阿難！",
    "T13n0415_003:0842a07_9": "我昔一時取此三千大千世界所有大海及餘小海、大河、小河，乃至陂池、微細水聚，如是一切悉入毛孔。",
    "T13n0415_003:0842a09_10": "當爾之時，我身無損、眾生無害，諸大海水及與河流，乃至陂池、細微水聚，各皆如本無相漂迫，所居皆知身在水中。",
    "T13n0415_003:0842a12_11": "「阿難！",
    "T13n0415_003:0842a12_12": "我昔一時此處入禪，既入定已，即於東北至一世界，彼佛世尊號難勝威如來、應供、等正覺、明行足、善逝、世間解、無上士、調御丈夫、天人師、佛、世尊，所現身禮敬；敬已，即復還此世界迦維羅城淨飯王前，求索一掬栴檀末香；得已，還持於彼佛剎供養世尊，香氣遍滿。",
    "T13n0415_003:0842a18_13": "時即為彼難勝威佛化作樓觀，像輦分明高萬由旬，一切妙寶莊嚴間錯。",
    "T13n0415_003:0842a20_14": "復以天香為七寶蓋覆佛頂上，高一萬億八千由旬、廣八千由旬。",
    "T13n0415_003:0842a21_15": "又於彼界為一切眾生各各化作栴檀、樓觀、像輦，高百由旬、廣五十由旬，四柱方整，隨意所樂令彼眾生備具莊嚴，各皆自有無相障礙。",
    "T13n0415_003:0842a24_16": "「阿難！",
    "T13n0415_003:0842a24_17": "我但如是究竟聲聞神通彼岸，今此眾中若有於我生疑惑者，任諮世尊。",
    "T13n0415_003:0842a26_18": "世尊雖處寂定，尚當證知。」",
    "T13n0415_003:0842a26_19": "爾時，羅睺羅欲重宣此義而說偈曰：「我曾取此三千界，　　百億四天與鐵圍，　一切悉入毛孔中，　　阿難！",
    "T13n0415_003:0842a29_20": "我有如斯力。",
    "T13n0415_003:0842b01_0": "　此閻浮提如是大，　　彼彼各住不相知，　一切皆入毛孔中，　　阿難！",
    "T13n0415_003:0842b02_1": "是我神通力。",
    "T13n0415_003:0842b03_0": "　此須彌山甚高廣，　　鐵圍眾山不隨宜，　皆悉置一毛孔中，　　阿難！",
    "T13n0415_003:0842b04_1": "知我神通力。",
    "T13n0415_003:0842b05_0": "　彼等皆各無迫觸，　　而見入我一毛中，　時我身體不覺疲，　　彼亦不知處毛道。",
    "T13n0415_003:0842b07_0": "　三千大千諸水聚，　　眾流、陂河及大海，　一時吸之置毛孔，　　我但有是大神通。",
    "T13n0415_003:0842b09_0": "　此界如是眾水聚，　　大海、諸河及細流，　彼等皆各不相知，　　而我能令入毛孔。",
    "T13n0415_003:0842b11_0": "　阿難！",
    "T13n0415_003:0842b11_1": "我此神通事，　　昔曾數現世尊前，　此眾如有疑惑人，　　當問如來無礙眼。",
    "T13n0415_003:0842b13_0": "　阿難！",
    "T13n0415_003:0842b13_1": "我處大蓮花，　　見彼十方諸菩薩，　捨施頭、目、及妻子，　　悉祈無上菩提尊。",
    "T13n0415_003:0842b15_0": "　我見神變生希有，　　決為世尊之所為，　或不空見、彌勒輩，　　亦或聲聞大弟子。」",
    "T13n0415_003:0842b17_0": "爾時，尊者羅睺羅作如是等師子吼時，彼大眾中有八十七億百千那由他諸天人等遠塵離垢、得法眼淨。",
    "T13n0415_003:0842b19_1": "是諸天人得法證已，以天栴檀末香慇懃再三散於尊者羅睺羅上。",
    "T13n0415_003:0842b20_2": "如是供養已，復發是言：「希有希有，清淨佛子！",
    "T13n0415_003:0842b21_3": "真行大乘，已於諸法種眾善根，今能如是大師子吼。」",
    "T13n0415_003:0842b24_0": "大方等大集經菩薩念佛三昧分卷第三"
}