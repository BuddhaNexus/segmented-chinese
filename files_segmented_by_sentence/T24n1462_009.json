{
    "T24n1462_009:0732c17_0": "善見律毘婆沙卷第九",
    "T24n1462_009:0732c19_0": "簫齊外國三藏僧伽跋陀羅譯",
    "T24n1462_009:0732c20_0": "「過要處者，攀諸文句隨其形相，於盜戒中次第分別。",
    "T24n1462_009:0732c21_1": "隨色名色者，隨其處所也。",
    "T24n1462_009:0732c21_2": "名者，隨其名號，或一分或直一分或過一分，如是為名。",
    "T24n1462_009:0732c23_3": "何以故？",
    "T24n1462_009:0732c23_4": "一訖利沙盤分為四分，此是現不淨物，一分直者，此是現淨物也。",
    "T24n1462_009:0732c24_5": "過一分者，或淨物過一分，或不淨物過一分，此是應足第二波羅夷。",
    "T24n1462_009:0732c26_6": "地主者，主四天下如轉輪聖王。",
    "T24n1462_009:0732c27_7": "或一天下如阿育王，亦如師子王。",
    "T24n1462_009:0732c28_8": "一處有如瓶沙王、波斯匿王。",
    "T24n1462_009:0732c28_9": "一邊者，一邊地王。",
    "T24n1462_009:0732c29_10": "中間者，領一村二村，亦名為王。",
    "T24n1462_009:0733a01_11": "典法者，典知王法，隨罪輕重，若殺、若截鼻、若截手足，或大臣若太子或邊地王，悉皆得治，是名為王。",
    "T24n1462_009:0733a03_12": "殺者，斷命也，或鞭杖。",
    "T24n1462_009:0733a03_13": "擯者，遣出餘國。",
    "T24n1462_009:0733a04_14": "賊者，偷人物或少或多，皆名為賊。",
    "T24n1462_009:0733a05_15": "如是為初得罪。」",
    "T24n1462_009:0733a05_16": "法師曰：「後次第句易可解耳。",
    "T24n1462_009:0733a06_17": "奪取為初，有六句，此說竟。",
    "T24n1462_009:0733a06_18": "若一分、若直一分、若過一分，現其所取。」",
    "T24n1462_009:0733a07_19": "問曰：「取一分已犯罪，何須云一分直若過一分？」",
    "T24n1462_009:0733a08_20": "答曰：「為遮未來世惡比丘故，作此廣解。",
    "T24n1462_009:0733a09_21": "地中、地上物者，地中物者，藏置地中，此是律本中解也。」",
    "T24n1462_009:0733a11_22": "法師曰：「此文句難解，今欲廣說之。",
    "T24n1462_009:0733a11_23": "藏者，掘地以土而覆上，或石草木，如是為初，是名地藏。",
    "T24n1462_009:0733a13_24": "若比丘言：『我欲偷地中藏物。』",
    "T24n1462_009:0733a13_25": "去時，一切方便，悉得突吉羅。」",
    "T24n1462_009:0733a14_26": "問曰：「云何方便？」",
    "T24n1462_009:0733a14_27": "答曰：「臨欲去時，著衣運動至中路，作是念：『此物巨大，我不能獨取，我今更覓伴。』",
    "T24n1462_009:0733a16_28": "如是進止，皆突吉羅。",
    "T24n1462_009:0733a17_29": "若至伴所語言：『某處有寶藏，我今共長老取。』",
    "T24n1462_009:0733a18_30": "答善即起，得突吉羅。",
    "T24n1462_009:0733a18_31": "說言：『某處有大堈珍寶，今與長老共偷取。",
    "T24n1462_009:0733a19_32": "若得，共營功德用，因此故我與長老無所乏少。』",
    "T24n1462_009:0733a21_33": "如是悉得突吉羅。",
    "T24n1462_009:0733a21_34": "得伴已而求利钁，若自有利钁往取用，若無利钁，或至他比丘處，或至白衣家借，主問：『持钁何所用？』",
    "T24n1462_009:0733a24_0": "答言：『小小用。』",
    "T24n1462_009:0733a24_1": "得突吉羅。",
    "T24n1462_009:0733a24_2": "若故妄語，須钁還寺用掘地，得波夜提。",
    "T24n1462_009:0733a25_3": "又一家解，不然。",
    "T24n1462_009:0733a26_0": "悉得突吉羅。",
    "T24n1462_009:0733a26_1": "何以故？",
    "T24n1462_009:0733a26_2": "是偷方便故。」",
    "T24n1462_009:0733a26_3": "法師曰：「故妄語得波夜提，此解善。",
    "T24n1462_009:0733a27_4": "若钁無柄，為求柄故斫死木，突吉羅，斫生樹得波夜提罪。",
    "T24n1462_009:0733a29_5": "又一家解，斫生樹得突吉羅。",
    "T24n1462_009:0733a29_6": "何以故？",
    "T24n1462_009:0733b01_7": "為偷方便故。",
    "T24n1462_009:0733b01_8": "若欲借钁，恐他人知，欲自作钁掘地，覓鐵傷地殺草，悉波夜提突吉羅。",
    "T24n1462_009:0733b03_9": "又一解，悉得突吉羅。",
    "T24n1462_009:0733b03_10": "何以故？",
    "T24n1462_009:0733b03_11": "是偷方便故。",
    "T24n1462_009:0733b04_12": "若無籃，入林斫竹及藤作籃，得波夜提，如前所說。",
    "T24n1462_009:0733b05_13": "或作得想，以此物供養三寶齋講設會，如是言去時無罪，若作偷心，去時得突吉羅。",
    "T24n1462_009:0733b07_14": "若欲至藏處，更斫草木為路，得波夜提罪，若斫死木突吉羅。",
    "T24n1462_009:0733b09_0": "於中生者。」",
    "T24n1462_009:0733b09_1": "問曰：「何謂為於中生？」",
    "T24n1462_009:0733b09_2": "答曰：「藏物既久，上生草木，名於中生。",
    "T24n1462_009:0733b10_3": "若斫伐此草木，得突吉羅。」",
    "T24n1462_009:0733b11_4": "法師曰：「有八種突吉羅罪。」",
    "T24n1462_009:0733b11_5": "問曰：「何謂為八？」",
    "T24n1462_009:0733b12_6": "「一者、方便突吉羅，二者、共相突吉羅，三者、重物突吉羅，四者、非錢突吉羅，五者、毘尼突吉羅，六者、知突吉羅，七者、白突吉羅，八者、聞突吉羅。」",
    "T24n1462_009:0733b15_7": "問曰：「何謂為方便突吉羅？」",
    "T24n1462_009:0733b16_8": "答曰：「如偷人覓伴及刀斧钁，隨其方便，是名方便突吉羅，若波夜提處得波夜提罪，若突吉羅處得突吉羅。",
    "T24n1462_009:0733b18_9": "共相突吉羅者，若草木於寶藏上生，以刀斧伐之，是名共相突吉羅，此中波夜提突吉羅，波夜提罪悉成突吉羅。",
    "T24n1462_009:0733b21_10": "何以故？",
    "T24n1462_009:0733b21_11": "方便偷故。",
    "T24n1462_009:0733b21_12": "不應捉物者，十種寶、七種穀、種種器仗，若捉者得突吉羅，是名不應捉物，得突吉羅。",
    "T24n1462_009:0733b23_13": "非錢者，一切甘果甘蕉子椰子為初，若捉者得突吉羅，是名非錢突吉羅。",
    "T24n1462_009:0733b25_14": "毘尼者，若比丘入聚落乞食，坌塵入鉢中，不更受而受飲食，受者得突吉羅，是名毘尼突吉羅。",
    "T24n1462_009:0733b27_15": "知突吉羅者，聞人唱已，知而不出罪，得突吉羅，是名知突吉羅。",
    "T24n1462_009:0733b29_16": "白者，若於十白中，以一白得突吉羅，是名白突吉羅。",
    "T24n1462_009:0733c01_17": "聞者，佛語諸比丘：『前亦未現滅，得突吉羅，是名聞突吉羅。』",
    "T24n1462_009:0733c02_18": "此聞共相突吉羅。",
    "T24n1462_009:0733c03_19": "何以故？",
    "T24n1462_009:0733c03_20": "如律本所說，若草木於寶藏上生，若斫伐者，得突吉羅。",
    "T24n1462_009:0733c04_21": "若正斫伐草木時，而生悔心，即還復本心，因斫伐故得突吉羅，能懺悔者得脫，若無慚愧心，能盡力掘土覓寶藏處，亦得突吉羅。",
    "T24n1462_009:0733c07_22": "一邊聚者，死土并聚一邊，得突吉羅。",
    "T24n1462_009:0733c08_23": "前突吉羅滅，若以手磨寶未動，悉得突吉羅，前聚土突吉羅，滅搖者得偷蘭遮。」",
    "T24n1462_009:0733c10_24": "法師曰：「突吉羅偷蘭遮，此罪其義云何？",
    "T24n1462_009:0733c11_25": "突吉羅者，不用佛語，突者惡，吉羅者作，惡作義也，於比丘行中不善，亦名突吉羅。",
    "T24n1462_009:0733c13_26": "律本中偈：「『突吉羅罪者，　　其義汝善聽，　　亦名是過失，　　又名為蹉跎，　　如世人作惡，　　或隱或現前，　　說是突吉羅，　　汝等自當知。』",
    "T24n1462_009:0733c18_0": "「偷蘭遮者，偷蘭者大，遮者言障善道後墮惡道，於一人前懺悔，諸罪中此罪最大。",
    "T24n1462_009:0733c19_1": "如律本中偈：「『說偷蘭遮罪，　　其義汝諦聽，　　於一人前悔，　　受懺者亦一。』",
    "T24n1462_009:0733c23_0": "「悔於一人前，此罪最為大。",
    "T24n1462_009:0733c23_1": "若搖動竟後更生悔心，而作偷蘭遮，懺悔得脫。」",
    "T24n1462_009:0733c24_2": "問曰：「十白突吉羅中，云何而得突吉羅？」",
    "T24n1462_009:0733c25_3": "答曰：「未羯磨前白竟不捨，得突吉羅。",
    "T24n1462_009:0733c26_4": "一白羯磨竟不捨，初羯磨竟不捨，隨羯磨不捨，得偷蘭。",
    "T24n1462_009:0733c27_5": "取離本處者，此比丘以盜心，移轉餘處乃至一髮，得波羅夷罪。",
    "T24n1462_009:0733c29_6": "若偏舉堈一邊未犯都離者，得波羅夷罪。",
    "T24n1462_009:0734a01_7": "若堈邊竪三柱以繩懸縛，然後鑿土四面及下土，盡得偷蘭遮。",
    "T24n1462_009:0734a02_8": "若拔一柱二柱，亦偷蘭遮，三柱俱去堈落地者，得波羅夷罪。",
    "T24n1462_009:0734a04_9": "以繩繫堈著樹，然後鑿土擔堈出，隨繩長短未犯，若解繩離樹，得波羅夷；若不解繩斫樹斷者，亦得波羅夷。",
    "T24n1462_009:0734a06_10": "堈上種樹作誌，根生纏裹堈，比丘掘土斷樹根，波夜提突吉羅，如前說。",
    "T24n1462_009:0734a08_11": "樹根斷，堈隨樹起，未犯。",
    "T24n1462_009:0734a09_12": "從樹根挑取堈，離樹如毛髮許，得波羅夷。",
    "T24n1462_009:0734a10_13": "樹倒堈出塵，轉離本處，未犯。",
    "T24n1462_009:0734a10_14": "從彼離處波羅夷。",
    "T24n1462_009:0734a11_15": "堈上有石，發石開堈，未犯重，得突吉羅。",
    "T24n1462_009:0734a12_16": "內器者，堈大不可移轉，將器來取寶得一分，得波羅夷。",
    "T24n1462_009:0734a13_17": "若堈中有珠冠及金鎖牽頭，出後未離堈，得偷蘭遮，若截取一分得波羅夷。",
    "T24n1462_009:0734a15_18": "若滿堈寶，以手搦取手未離處，指迸中一分出，還落堈中，偷蘭遮，若出離堈得波羅夷。",
    "T24n1462_009:0734a17_19": "有法師解，堈坻取寶已，離堈坻未出堈口，得波羅夷。」",
    "T24n1462_009:0734a18_20": "法師曰：「於戒律中宜應從急，一飲得波羅夷者，一飲直一分得波羅夷。",
    "T24n1462_009:0734a20_21": "又一解分別各異，有大堈重脫不得舉，以口就中飲，口未離堈得偷蘭遮，若離者得波羅夷；若持竹筒飲，入過頸一分，得波羅夷；若口含筒嗽取，口筒俱滿便舉，以手塞筒一頭，以得離堈者，得波羅夷；若以衣擲堈中，吸取堈裏酥油，衣以離手得波羅夷。",
    "T24n1462_009:0734a26_22": "又法師解不然，若以衣擲已，而生悔心未舉，得偷蘭遮，若心不悔者，舉離堈得波羅夷。",
    "T24n1462_009:0734a28_23": "若擲已，主覺責直，若還直得偷蘭遮，若不還得波羅夷。",
    "T24n1462_009:0734b01_24": "若比丘自有空堈，外人來以酥油置堈裏，比丘以瞋心，捉擲出餘處，不犯；若不瞋，以盜心取擲移餘處，得波羅夷。",
    "T24n1462_009:0734b03_25": "若不移餘處，便鑽穿堈坻，令酥油一分漏出，得波羅夷。",
    "T24n1462_009:0734b05_26": "若鑽酥油堈，當鑽時酥油凝強不出，後得日炙，自然融出一分，得波羅夷。",
    "T24n1462_009:0734b07_27": "若鑽孔大，酥油如膠出，相續不斷出過一分，見已而生悔心，便更取還復堈裏，得偷蘭遮，若斷一分在外波羅夷。",
    "T24n1462_009:0734b09_28": "若移堈置木石欲倒落處者，得波羅夷。",
    "T24n1462_009:0734b10_29": "主人若以空堈置平正處，未與酥油，擬與酥油，比丘知故，便以大木石支置堈，擬作破想，主人見比丘為此事故，若破時便責備直，若還好若不還得波羅夷。",
    "T24n1462_009:0734b14_30": "若比丘不作破想，而以種種死尸及大小便內堈裏，初未著堈得突吉羅，若以著得偷蘭遮，若著已主人見責備堈直，不還得波羅夷。",
    "T24n1462_009:0734b17_31": "若不作盜心，但以瞋恚心故，或打破、或火燒、或以水澆，種種方便令主人不得作生活者，得突吉羅，應還主直，若不還得波羅夷。",
    "T24n1462_009:0734b21_0": "若以沙土石與堈裏，以水澆盈滿出外者，堈不復堪用，應還主直，若不還得如前罪。」",
    "T24n1462_009:0734b23_1": "法師曰：「地下物今以廣說竟，地上物今當說。",
    "T24n1462_009:0734b24_2": "地上置物者，於地中或於殿上或山頂上，如是為初，若置是諸處不藏者，是名地上置物，或聚或散以器盛。」",
    "T24n1462_009:0734b26_3": "法師曰：「前已廣明，此義今當總說。",
    "T24n1462_009:0734b27_4": "或以手搦取，汝自當知。",
    "T24n1462_009:0734b28_0": "酥油、蜜、乳酪，如水流無異，汝自當知。",
    "T24n1462_009:0734b28_1": "物之輕重，金鎖珠貫及長白[疊*毛]，若移離本處如毛髮，得波羅夷。」",
    "T24n1462_009:0734c01_2": "此是地上品竟。",
    "T24n1462_009:0734c01_3": "「虛空物者，孔雀為初，於孔雀中有六種處，何謂為六？",
    "T24n1462_009:0734c03_4": "一者、孔雀口，二者、尾，三者、兩翅，四者、脚，五者、背，六者、冠。",
    "T24n1462_009:0734c04_5": "若比丘：『我欲盜取虛空中孔雀。』",
    "T24n1462_009:0734c05_6": "孔雀欲飛，比丘當前立住，孔雀既見比丘不能得飛，舒翅而住，比丘得突吉羅，舉手觸之亦得突吉羅；若搖動孔雀者，亦得偷蘭遮，若捉牽尾離頭處，得波羅夷。",
    "T24n1462_009:0734c09_0": "傍牽左翅過右翅，得波羅夷，上下亦爾。",
    "T24n1462_009:0734c10_0": "若孔雀於空中下就比丘一一身分住，若在右手，比丘以盜心，迴還左手離本處，得波羅夷；若自飛度不犯。",
    "T24n1462_009:0734c12_1": "以盜心將去，初舉一步，得偷蘭遮，第二步竟得波羅夷。",
    "T24n1462_009:0734c13_2": "若孔雀在地，比丘盜心取他人孔雀，若捧孔雀一一身分，未離地得偷蘭遮，若盡舉身分悉離地者，得波羅夷罪。",
    "T24n1462_009:0734c16_3": "若孔雀在籠，若盜心偷孔雀，而合籠將去，隨分多少得罪。",
    "T24n1462_009:0734c18_0": "若孔雀在園中食，以盜心驅出孔雀過門，得重罪，盜心捉孔雀擲園外，得波羅夷罪。",
    "T24n1462_009:0734c20_1": "若孔雀在聚落中，盜心驅出聚落界，得波羅夷。",
    "T24n1462_009:0734c21_2": "若孔雀自遊行，或至寺中或至空地，比丘以盜心，或持杖或捉石木擲孔雀，若孔雀驚怖飛向林中，或在屋上或還本處，未得罪。",
    "T24n1462_009:0734c24_3": "若盜心故驅，若離地一髮，得波羅夷罪。",
    "T24n1462_009:0734c25_4": "如是一切諸鳥犯不犯，與孔雀無異。",
    "T24n1462_009:0734c26_5": "「衣者，迴風所吹上虛空中，比丘以盜心，捉一一衣分，得突吉羅。",
    "T24n1462_009:0734c27_6": "若捉衣動偷蘭遮，離本處波羅夷。",
    "T24n1462_009:0734c28_7": "此衣與孔雀無異，若衣從虛空落地，比丘手捉取，得突吉羅，離本處犯重罪。",
    "T24n1462_009:0735a01_8": "墮落物者，諸人以寶物莊嚴其身，寶物墮落不自覺知，比丘遙見此物從虛空下，以盜心捉取此寶，離地一髮得波羅夷。",
    "T24n1462_009:0735a04_9": "若袈裟墮落如前說無異。」",
    "T24n1462_009:0735a04_10": "虛空中物廣說竟。",
    "T24n1462_009:0735a05_11": "「若床上置種種諸物，有可捉有不可捉，此事如地上諸物說無異。",
    "T24n1462_009:0735a06_12": "若合床將去離本處，汝自當知。",
    "T24n1462_009:0735a07_13": "若袈裟在衣架者，若比丘盜心，取架上袈裟，離本處得重罪，不關兩頭離本處亦得罪，盪至兩頭亦犯罪，合架將去得重罪。",
    "T24n1462_009:0735a10_14": "若袈裟結著衣架，盪著兩頭偷蘭遮，解結將去波羅夷。",
    "T24n1462_009:0735a11_15": "若比丘以袈裟繫四角作承塵，比丘盜心解一角乃至三角，悉得偷蘭遮，若解四角波羅夷。",
    "T24n1462_009:0735a14_0": "若袈裟置架上，一頭在架上、一頭著地，一頭離架、未離地，偷蘭遮，一頭離地未離架，亦偷蘭遮，若離架離地，波羅夷。",
    "T24n1462_009:0735a16_1": "「若比丘以衣囊及諸雜物懸置鉤上，若比丘盜心，捧囊未離鉤偷蘭遮，出鉤外得波羅夷罪。",
    "T24n1462_009:0735a18_2": "若比丘以衣囊置橛上，比丘盜心取離橛，未離壁偷蘭遮，離壁未離橛亦偷蘭遮，若離橛離壁波羅夷。",
    "T24n1462_009:0735a21_3": "又以衣囊及諸雜物置橛上，比丘盜心欲舉取，脫落肩上，若心悔還安橛上，偷蘭遮，若重起盜心將去，波羅夷。",
    "T24n1462_009:0735a24_0": "若從橛舉物，重不能勝，落地偷蘭遮，若就地取將去波羅夷。」",
    "T24n1462_009:0735a25_1": "問曰：「以何為橛？」",
    "T24n1462_009:0735a25_2": "答曰：「長一肘鑽頭釘著壁，曲橛、象牙橛，一切諸橛亦復如是。",
    "T24n1462_009:0735a27_3": "若衣物在樹上，比丘以盜心取，輕重如橛上廣說。",
    "T24n1462_009:0735a28_4": "若衣在果樹上，比丘盜心搖樹取衣衣未落，比丘見果起盜心，若搖果落，直一分波羅夷，若衣果並不落，偷蘭遮。」",
    "T24n1462_009:0735b02_5": "懸物品竟。",
    "T24n1462_009:0735b03_0": "「水處者，安置水中，畏官為初。",
    "T24n1462_009:0735b03_1": "藏置水中物，於水中不敗，銅器為初。",
    "T24n1462_009:0735b04_2": "水處者，池為初。",
    "T24n1462_009:0735b05_3": "若物置不流水中，物亦停住，若比丘以盜心水中覓物，於淺處覓，去時步步得突吉羅，若深處隨作方便，得突吉羅。",
    "T24n1462_009:0735b07_4": "入水者，沒頭為初。",
    "T24n1462_009:0735b08_5": "若未至物處，或見毒蛇大魚及鰐種種惡獸，見已怖走失無罪。」",
    "T24n1462_009:0735b09_6": "法師曰：「捉物為初，如前說無異，汝自當知。",
    "T24n1462_009:0735b10_7": "處者，捉物六處，四邊及上下，是為六處。",
    "T24n1462_009:0735b11_8": "若池中者，蓮華為初。",
    "T24n1462_009:0735b12_9": "若比丘以盜心取華，隨直多少結罪，若折華時藕糸未斷，亦波羅夷。",
    "T24n1462_009:0735b14_0": "若盜心取藕掘地，罪輕重如前說。",
    "T24n1462_009:0735b14_1": "若水上置種種雜物，比丘以盜心要期牽物，至某處某處當取，牽未離處偷蘭遮，若舉離水處一髮波羅夷。",
    "T24n1462_009:0735b17_2": "若華束在水中漬，若盜心解束，偷蘭遮，離束波羅夷。",
    "T24n1462_009:0735b18_3": "六處境界如前說。",
    "T24n1462_009:0735b19_4": "若盜心拔華，根未斷盡偷蘭遮，根斷盡波羅夷。",
    "T24n1462_009:0735b20_5": "若池乾無水，掘華四邊斷根偷蘭遮，離本處隨直多少結罪。",
    "T24n1462_009:0735b21_6": "若池中有魚，魚有主，一池水中是其處，若比丘以盜心鉤取，或網取或安魚笱，魚未入突吉羅，魚入者偷蘭遮，若舉魚離水波羅夷。",
    "T24n1462_009:0735b24_7": "若魚跳出網上岸偷蘭遮，從岸上取離處，隨直多少結罪，龜鼈亦如是。",
    "T24n1462_009:0735b26_8": "若比丘盜心欲取魚，池大捉不能得，掘作小池引魚令入，若魚入小池突吉羅，若從小池取魚捉不得，魚還入大池偷蘭遮，若魚未至小池，亦偷蘭遮。",
    "T24n1462_009:0735c01_9": "若從瀆中及小池中取離處，隨直多少結罪。",
    "T24n1462_009:0735c02_10": "若池水涸欲盡，魚併聚一處，他與藥魚死，比丘不知，作糞掃取不犯；若知有主、盜心取，隨直多少結罪；若魚主責直應還，不還犯罪；若魚主取魚竟無守護心，比丘以盜心取偷蘭遮。」",
    "T24n1462_009:0735c06_11": "法師曰：「此罪輕重如前說，汝自當知。」",
    "T24n1462_009:0735c07_12": "水品竟。",
    "T24n1462_009:0735c08_0": "「船者，凡用渡江乃至用繩，此中凡能載物，盡名為船。",
    "T24n1462_009:0735c09_1": "於船中有人無人及諸雜物，如前說，若比丘以盜心欲偷船覆，自念言：『我欲取船無伴，我今覓伴去。』",
    "T24n1462_009:0735c11_2": "捉搖如前說。",
    "T24n1462_009:0735c11_3": "解繩者，若解繩，繩未離處突吉羅，繩離處偷蘭遮波羅夷。」",
    "T24n1462_009:0735c13_4": "法師曰：「我今廣說。",
    "T24n1462_009:0735c13_5": "若繫船在急水，若斷繩，船未離處偷蘭遮，若船離處波羅夷。",
    "T24n1462_009:0735c15_6": "若不流水中，先離處後斷繩，繩斷波羅夷。",
    "T24n1462_009:0735c16_7": "若船在陸地，離處波羅夷。",
    "T24n1462_009:0735c16_8": "若以兩木支船，盜心去一木偷蘭遮，去兩木船落地波羅夷。",
    "T24n1462_009:0735c18_9": "若船在陸地，比丘以盜心，長索絞車牽離處偷蘭遮，離處解繩波羅夷。",
    "T24n1462_009:0735c19_10": "若船在水不繫，比丘以盜心上，意欲向東、風吹向西，偷蘭遮，若起盜心隨所至處取波羅夷。",
    "T24n1462_009:0735c22_11": "若悔心，為風所吹，更還本處，主索應還，若不還主波羅夷。」",
    "T24n1462_009:0735c23_12": "船品竟。",
    "T24n1462_009:0735c24_0": "「乘者，車為初。",
    "T24n1462_009:0735c24_1": "車貯雜物，有識無識如前說。",
    "T24n1462_009:0735c25_2": "若車貯穀，比丘以盜心用器椀取，器未離處偷蘭遮，器離處者波羅夷。",
    "T24n1462_009:0735c26_3": "若車重不能牽，覓牛欲牽，初覓牛突吉羅，得牛牽車，牛舉一脚偷蘭遮，牛舉四脚波羅夷。",
    "T24n1462_009:0735c28_4": "若意欲向南，牛向東西偷蘭遮，若復還本路波羅夷。",
    "T24n1462_009:0736a01_5": "若懸車在壁，盜心取犯；不犯，如懸鉢囊無異。」",
    "T24n1462_009:0736a02_6": "乘品竟。",
    "T24n1462_009:0736a03_0": "「戴物者，以頭戴之。」",
    "T24n1462_009:0736a03_1": "法師曰：「我欲釋此義。",
    "T24n1462_009:0736a03_2": "頭者，從咽喉後、髮際以上，是名為頭。",
    "T24n1462_009:0736a04_3": "若諸雜物在上，悉名頭戴。",
    "T24n1462_009:0736a05_4": "從咽喉髮際以下，名之為肩。",
    "T24n1462_009:0736a06_5": "若腋以下腹以上，是名荷捉突吉羅，餘如前受寄頭戴物說。",
    "T24n1462_009:0736a07_6": "餘肩腹境界亦如是，此次第句義，易可解耳。」",
    "T24n1462_009:0736a08_7": "戴物品竟。",
    "T24n1462_009:0736a09_0": "「園者，華園果園，生諸香草，比丘以盜心掘取，隨直多少結罪。",
    "T24n1462_009:0736a10_1": "若園中樹皮盜心剝取，隨直多少結罪，華果亦如是。",
    "T24n1462_009:0736a11_2": "若諍園林者，他園林比丘強諍奪，初欲諍時突吉羅，令園主狐疑偷蘭遮，若園主作捨心，比丘波羅夷。",
    "T24n1462_009:0736a14_3": "若園主未作捨心，比丘取園，作決定得想，波羅夷。",
    "T24n1462_009:0736a15_4": "若言官行貨諍園得勝，園主作失想，比丘波羅夷。",
    "T24n1462_009:0736a16_5": "若僧中判事，僧知故違理判者，判主得波羅夷。",
    "T24n1462_009:0736a17_6": "若僧中詳依理判，諍者不如偷蘭遮。」",
    "T24n1462_009:0736a18_7": "園品竟。",
    "T24n1462_009:0736a19_0": "「寺中者，於寺中置諸雜物，有四處舉物，如前所說。",
    "T24n1462_009:0736a20_1": "若房舍施與四方眾僧，或大或小，若比丘欲諍取此房，不成諍、無的主，故不犯重罪。",
    "T24n1462_009:0736a22_2": "若檀越施一眾乃至一人，若盜心取此房，主作失心，盜者作決定得想，犯不犯如前所說。」",
    "T24n1462_009:0736a24_3": "寺品略說竟。",
    "T24n1462_009:0736a25_0": "「田中者，有二種田。",
    "T24n1462_009:0736a25_1": "何謂為二？",
    "T24n1462_009:0736a25_2": "一者、富槃那田，二者、阿波蘭若田。」",
    "T24n1462_009:0736a26_3": "問：「何謂為富槃那田？」",
    "T24n1462_009:0736a27_0": "「有七種穀粳米為初。」",
    "T24n1462_009:0736a27_1": "「何謂為阿波蘭若田？」",
    "T24n1462_009:0736a28_0": "「豆為初，乃至甘蔗，若比丘盜心取穀，滿一分犯重罪。",
    "T24n1462_009:0736a29_1": "若穀未收，比丘以盜心，覓鎌覓擔覓籃，種種方便得突吉羅，若以手攬捉得偷蘭遮，若刈斷與餘生者相連著，未離本處得偷蘭遮，若解脫相離，隨直多少結罪。",
    "T24n1462_009:0736b04_2": "若盜心取稻作米，前運動方便突吉羅，若刈稻打稻舂，隨一一作得偷蘭遮，若成米內器離地波羅夷。",
    "T24n1462_009:0736b06_3": "若比丘與他諍田，如前所說，若比丘偷他田地，乃至一髮大，作決定盜心，得波羅夷。",
    "T24n1462_009:0736b08_4": "何以故？",
    "T24n1462_009:0736b08_5": "地深無賈故。",
    "T24n1462_009:0736b09_6": "若此比丘來問眾僧，今取此地，僧答同者，皆得重罪。",
    "T24n1462_009:0736b10_7": "若有二標，若比丘舉一標得偷蘭遮，舉二標波羅夷。",
    "T24n1462_009:0736b11_8": "若地有三標，若舉一標突吉羅，舉二標偷蘭遮，若舉三標得波羅夷。",
    "T24n1462_009:0736b13_9": "若地有多標，舉一標得突吉羅，乃至二標皆突吉羅，餘後二標，舉一偷蘭遮，舉二波羅夷。",
    "T24n1462_009:0736b15_10": "若盜心以繩彈取他地，初一繩置一頭偷蘭遮，置繩兩頭波羅夷。",
    "T24n1462_009:0736b16_11": "若書地作名字，初書一頭偷蘭遮，書地兩頭波羅夷。",
    "T24n1462_009:0736b18_12": "若盜心唱言：『齊是我地。』",
    "T24n1462_009:0736b18_13": "田主聞已生狐疑心：『恐失我田。』",
    "T24n1462_009:0736b19_14": "是比丘得偷蘭遮罪，若田主作決定失想，得波羅夷。",
    "T24n1462_009:0736b20_15": "說田品竟。",
    "T24n1462_009:0736b21_0": "「地者，宅地園地，有樹無樹、有籬無籬，如華園品說亦如田品說。",
    "T24n1462_009:0736b22_1": "略說地品竟。",
    "T24n1462_009:0736b23_0": "「聚落者，律中已廣說竟。",
    "T24n1462_009:0736b23_1": "阿蘭若者，是地有主。」",
    "T24n1462_009:0736b24_2": "法師曰：「亦有無主，云何有主無主？」",
    "T24n1462_009:0736b24_3": "答曰：「若草木在林中，無直不得取，是名有主。",
    "T24n1462_009:0736b26_0": "若草木在林，隨意斫伐無人呵問，是名無主。",
    "T24n1462_009:0736b27_1": "若比丘有主阿蘭若物，隨直多少結罪。",
    "T24n1462_009:0736b28_0": "有主阿蘭若處，擲去不堪用物，取者無罪。",
    "T24n1462_009:0736b29_0": "若有主阿蘭若，木柱及諸雜物，久久在中無人收拾，比丘借取用，後主來求相還，取者無罪。",
    "T24n1462_009:0736c02_1": "若比丘齎直，至有主阿蘭若林中，語守林人：『汝聽我且取材木，取竟便還汝直。』",
    "T24n1462_009:0736c04_0": "若守林人答言：『若爾隨意取。』",
    "T24n1462_009:0736c04_1": "比丘便使人入林隨意而取，取者無罪。",
    "T24n1462_009:0736c05_2": "若林主語守林人言：『有比丘取者，汝莫取直。』",
    "T24n1462_009:0736c06_3": "而守林人從索直，比丘應與。",
    "T24n1462_009:0736c07_4": "若守林人眠不覺，或餘處行不在，比丘便入林中取木，後守林人還見，從索直，比丘應與。",
    "T24n1462_009:0736c09_5": "若比丘入林取木竟，為賊虎所逐，恐怖未得還直，後應還直，若不還，隨物多少結罪。",
    "T24n1462_009:0736c11_6": "若比丘入林中，不問守林人，以盜心輒取他物，若過境界，隨直多少結罪。",
    "T24n1462_009:0736c13_7": "阿蘭若品竟。",
    "T24n1462_009:0736c14_0": "「水者盛置在器。",
    "T24n1462_009:0736c14_1": "及乏水時，是諸家中各各盛置大器，比丘以盜心，鑽器覓鑽及微少鑽著，得突吉羅，若鑽未徹得偷蘭遮，鑽徹得水，隨直多少結罪。",
    "T24n1462_009:0736c17_2": "若器小者，比丘傾器取，隨直多少結罪。",
    "T24n1462_009:0736c18_3": "若器口大，以小器內中取者，如前偷油品所說。",
    "T24n1462_009:0736c19_4": "若他池水，比丘以盜心掘地決取，若水流出過一分，比丘得波羅夷罪。",
    "T24n1462_009:0736c21_5": "若比丘以方便，盜心掘他池邊，垂徹而置，欲使他因此處破，及小兒破或牛踐破，若水因此處出，比丘得波羅夷。",
    "T24n1462_009:0736c24_6": "若池中有大樹，比丘為求水故，便斫樹墮池中，樹帶浪起池邊崩穴，水便流出，隨多少直結罪。",
    "T24n1462_009:0736c26_7": "若比丘有二池，一池有水一池無水，各在他池兩邊，他池多水，比丘以盜心便掘穴已，有水池邊通注他池，令水流溢，灌入己無水池，若損他池水，隨直多少結罪。",
    "T24n1462_009:0737a01_8": "若比丘田近他無水池，以方便心掘池通田，天雨水從池入田，池主來索水直，比丘應還，若不還隨直多少結罪。",
    "T24n1462_009:0737a03_9": "若眾家共有一池，分水注田，比丘以盜心，斷取他水令注己田，若禾未死偷蘭遮，若禾死，隨直多少結罪。",
    "T24n1462_009:0737a06_10": "水品竟。",
    "T24n1462_009:0737a07_0": "「楊枝者，如前園中所說。」",
    "T24n1462_009:0737a07_1": "法師曰：「若眾僧雇人取楊枝，未還眾僧，楊枝猶在某處，猶是雇者物，比丘以盜心前選擇取，隨直多少結罪。",
    "T24n1462_009:0737a10_2": "若眾僧雇人典賞物，比丘先不白眾僧，以盜心取，隨物多少結罪。",
    "T24n1462_009:0737a11_3": "若眾僧差沙彌，次第十五日為眾僧取楊枝，沙彌擇好者與師，僧未及得分，比丘以盜心擇取，隨多少結罪。",
    "T24n1462_009:0737a14_4": "若楊枝已在僧常用處，取者無罪。",
    "T24n1462_009:0737a15_5": "取楊枝法，汝等應知。」",
    "T24n1462_009:0737a15_6": "問曰：「云何可知？」",
    "T24n1462_009:0737a16_7": "答曰：「若眾僧日取三楊枝，亦隨僧取三楊枝，若入禪室及聽講，并取五六楊枝，若盡已更取亦得。",
    "T24n1462_009:0737a18_8": "何以不併多取，而取五六？",
    "T24n1462_009:0737a19_9": "為人譏嫌故。",
    "T24n1462_009:0737a19_10": "楊枝品竟。",
    "T24n1462_009:0737a20_0": "「樹者，若閻浮菴羅樹及胡椒藤，若以盜心，以刀斫樹及藤，樹斷皮猶相連偷蘭遮，斷者波羅夷，藤斷而猶在樹波羅夷。",
    "T24n1462_009:0737a22_1": "若以盜心斫樹過半而置，若樹因此而折者，應計多少還直，不還犯罪。",
    "T24n1462_009:0737a24_2": "若以毒骨刺樹殺，亦如是。",
    "T24n1462_009:0737a25_3": "樹品竟。",
    "T24n1462_009:0737a26_0": "「展轉偷者，若偷人取物，比丘以偷心奪取，物離偷人身分，若此人健，又於比丘奪得物還者，比丘雖不得物，亦得波羅夷罪。",
    "T24n1462_009:0737a28_1": "何以故？",
    "T24n1462_009:0737a29_2": "以決定得偷心、離本處故。",
    "T24n1462_009:0737a29_3": "若此物主不置，比丘強牽取，未離手得偷蘭遮，離手犯重。",
    "T24n1462_009:0737b02_4": "若以盜心脫人手釧鐶，出手者波羅夷，猶在手者偷蘭遮，脚亦如是。",
    "T24n1462_009:0737b03_5": "若盜剝取他衣，初捉衣突吉羅，牽衣動偷蘭遮，離身波羅夷。",
    "T24n1462_009:0737b05_6": "若牽衣斷，隨直多少結罪。",
    "T24n1462_009:0737b05_7": "若盜心偷人及身上衣，若將去，初舉一脚偷蘭遮，舉二脚波羅夷。",
    "T24n1462_009:0737b07_8": "若盜心又偷身及衣，人走突吉羅，人擲衣置地，比丘手捉亦突吉羅，若動衣偷蘭遮，離本處波羅夷。",
    "T24n1462_009:0737b09_9": "若盜心偷身及衣，人走逐不及，比丘言：『汝脫衣擲地置汝身。』",
    "T24n1462_009:0737b11_10": "若人以手初解衣突吉羅，衣解偷蘭遮，衣離身分波羅夷。",
    "T24n1462_009:0737b12_11": "若比丘盜心偷人及衣，人走解衣置地，比丘猶逐人不置，不及而反還，取衣離地波羅夷。",
    "T24n1462_009:0737b14_12": "若盜心偷人，人走荒怖脫衣擲去，比丘逐猶不置，不得人而還，見衣在地，比丘言：『此人擲去衣，我當拾取不犯。』",
    "T24n1462_009:0737b17_13": "偷人不得突吉羅，若人迴頭遙語比丘：『莫取我衣。』",
    "T24n1462_009:0737b18_14": "比丘若取衣離地波羅夷。",
    "T24n1462_009:0737b19_15": "若人以捨心擲衣走，比丘逐人既不得而還，見衣在地言：『此衣我力所得。』",
    "T24n1462_009:0737b21_16": "即便拾取突吉羅。",
    "T24n1462_009:0737b21_17": "又有一師解言，不得突吉羅。",
    "T24n1462_009:0737b22_18": "何以故？",
    "T24n1462_009:0737b22_19": "衣主以捨心故。",
    "T24n1462_009:0737b22_20": "展轉偷品竟。",
    "T24n1462_009:0737b24_0": "「受寄者，若人寄物在比丘處，物主來求，比丘言：『我不受汝寄。』",
    "T24n1462_009:0737b25_1": "妄語應得波夜提，為是偷方便故，得突吉羅。",
    "T24n1462_009:0737b26_2": "若比丘念言：『此人寄我物無人知，我今為還為不還？』",
    "T24n1462_009:0737b27_3": "得偷蘭遮，若比丘決定心得，物主作失心，得波羅夷。",
    "T24n1462_009:0737b29_4": "若比丘言：『我惱之，彼若強諍者我還衣，不諍者我當取。』",
    "T24n1462_009:0737c01_5": "物主以失心與比丘，取此衣者波羅夷。",
    "T24n1462_009:0737c02_6": "若受人寄物，物主來求，口還而心決定不還，物主作狐疑心，比丘得波羅夷。",
    "T24n1462_009:0737c04_7": "若受寄，以盜心移物置別處突吉羅，若以物易食盡，物主來問猶突吉羅，若物主還問，不還物者波羅夷罪，若借用者無罪。",
    "T24n1462_009:0737c06_8": "「若見他鉢精好，合眾鉢并與上座處，若以盜心取已，麁鉢與上座處，欲易取他好鉢，以方便誘彼比丘，令過夜失眠，竊起至上座處言：『我欲遠行。』",
    "T24n1462_009:0737c10_9": "取他鉢相言：『我鉢鉢囊如是相如是形。』",
    "T24n1462_009:0737c11_10": "上座與鉢，鉢離本處，彼比丘得波羅夷。",
    "T24n1462_009:0737c12_11": "若上座已取鉢竟，欲付盜比丘，上座言：『汝是誰，非時取鉢？』",
    "T24n1462_009:0737c13_12": "盜比丘聞上座語，驚怖而走，亦得波羅夷。",
    "T24n1462_009:0737c14_13": "上座以好心取鉢無罪，若上座生心言：『此比丘已走，我盜取。』",
    "T24n1462_009:0737c16_14": "此亦得波羅夷。",
    "T24n1462_009:0737c16_15": "若上座夜闇，自誤取己鉢與盜比丘，盜比丘得突吉羅，若上座誤取盜比丘鉢，還與盜比丘，盜比丘得突吉羅，上座無罪。",
    "T24n1462_009:0737c19_16": "復一比丘盜心禮上座言：『我是病比丘，與我鉢來。』",
    "T24n1462_009:0737c20_17": "上座言：『此房無病比丘，汝當是偷。』",
    "T24n1462_009:0737c21_18": "上座又先與同房比丘共諍，上座盜心，取共諍比丘鉢與賊比丘，上座及盜比丘，俱得波羅夷。",
    "T24n1462_009:0737c23_19": "若上座以盜心取諍比丘鉢，不得諍比丘鉢，還得賊比丘鉢，與賊比丘，上座得波羅夷。",
    "T24n1462_009:0737c25_20": "若上座以盜心，取共諍比丘鉢，不得諍比丘鉢，上座自還得己鉢與賊比丘，上座及偷比丘，俱得突吉羅。",
    "T24n1462_009:0737c28_21": "「若上座將物與年少捉言：『我將汝至某處。』",
    "T24n1462_009:0737c29_22": "年少比丘懷盜心，捉物逐上座至所在，年少比丘默捨，上座將物走，先一步得偷蘭遮，二步得波羅夷。",
    "T24n1462_009:0738a02_23": "若上座將年少比丘，捉物入聚落乞食，年少比丘懷盜心言：『捉物逐上座入聚落。』",
    "T24n1462_009:0738a04_24": "念言：『我至聚落當去。』",
    "T24n1462_009:0738a05_25": "未至聚落，步步突吉羅，一脚界外一脚界內偷蘭遮，兩脚入界波羅夷。",
    "T24n1462_009:0738a06_26": "若從聚落中起盜心出，犯亦如是。",
    "T24n1462_009:0738a07_27": "「若上座使年少比丘：『汝將此衣往彼聚落浣染。』",
    "T24n1462_009:0738a08_28": "年少比丘起盜心將物去，步步迴轉物皆突吉羅，若過所期處波羅夷。",
    "T24n1462_009:0738a10_29": "若至聚落，以衣易食或賣，未犯重。",
    "T24n1462_009:0738a11_30": "若還，衣主問：『衣在何處？』",
    "T24n1462_009:0738a11_31": "比丘答：『已易食盡。』",
    "T24n1462_009:0738a12_32": "主責衣直應還，若不還波羅夷。",
    "T24n1462_009:0738a12_33": "若比丘以盜心強為上座浣衣，若上座授衣與盜比丘，衣離上座手，盜比丘得波羅夷。",
    "T24n1462_009:0738a15_0": "若盜比丘生心念言：『將此物至聚落，我當取。』",
    "T24n1462_009:0738a16_1": "犯亦如是。",
    "T24n1462_009:0738a16_2": "若上座衣不淨，以衣現相欲使人浣，年少比丘以盜心問，上座言：『此衣欲浣。』",
    "T24n1462_009:0738a18_3": "年少問言：『何處浣？』",
    "T24n1462_009:0738a18_4": "上座言：『隨長老所至處浣。』",
    "T24n1462_009:0738a19_5": "若年少隨所至處突吉羅，若用物者偷蘭遮，若上座求衣不還者波羅夷。",
    "T24n1462_009:0738a20_6": "「若上座以[疊*毛]寄檀越，年少比丘以盜心，詐往上座檀越家誑言：『上座教我來取[疊*毛]。』",
    "T24n1462_009:0738a22_7": "若寄夫夫與、寄夫婦與、寄婦夫與，隨[疊*毛]入比丘手，一一波羅夷。",
    "T24n1462_009:0738a24_8": "若檀越語上座言：『我欲請上座食并施白[疊*毛]一張。』",
    "T24n1462_009:0738a25_9": "年少比丘知，往至檀越家語檀越：『上座教我來，且前請[疊*毛]，食至日當受。』",
    "T24n1462_009:0738a27_10": "檀越即以[疊*毛]與之，上座後知，從年少索[疊*毛]，若不還[疊*毛]波羅夷。",
    "T24n1462_009:0738a28_11": "若檀越請二比丘夏坐，夏坐竟施白[疊*毛]二張，一麁一細不現前與，後上座遣年少比丘就檀越請[疊*毛]，檀越以[疊*毛]付年少比丘言：『細者與上座，麁者與年少。』",
    "T24n1462_009:0738b03_12": "年少將[疊*毛]還置一處，上座問言：『何者與我？』",
    "T24n1462_009:0738b04_13": "年少以盜心答言：『上座麁者是。』",
    "T24n1462_009:0738b05_14": "若上座取麁[疊*毛]，年少比丘得偷蘭遮，年少取細[疊*毛]離本處波羅夷。",
    "T24n1462_009:0738b06_15": "若年少比丘以盜心書[疊*毛]作字，細者自作己名，後上座依名取[疊*毛]，年少比丘得偷蘭遮，年少取[疊*毛]得波羅夷。",
    "T24n1462_009:0738b09_16": "「若客比丘入寺，見舊比丘作袈裟，客比丘心念：『此舊比丘故，當為我看此鉢。』",
    "T24n1462_009:0738b11_0": "默置而去。",
    "T24n1462_009:0738b11_1": "後遂失此鉢，客比丘不得責鉢。",
    "T24n1462_009:0738b12_0": "何以故？",
    "T24n1462_009:0738b12_1": "不付囑故。",
    "T24n1462_009:0738b12_2": "若付囑，舊比丘不解客比丘語，客比丘謂舊比丘已受付囑，後遂失此鉢，客比丘亦不得責。",
    "T24n1462_009:0738b14_3": "何以故？",
    "T24n1462_009:0738b14_4": "由不了語故。",
    "T24n1462_009:0738b15_5": "若付囑鉢，舊比丘答言：『善哉！』",
    "T24n1462_009:0738b15_6": "若後失鉢，應責償。",
    "T24n1462_009:0738b16_7": "何以故？",
    "T24n1462_009:0738b16_8": "為付囑故。",
    "T24n1462_009:0738b16_9": "若知典鉢庫比丘，若出入諸比丘鉢，忘不閉戶，失諸比丘鉢應償，若人穿壁偷不償。",
    "T24n1462_009:0738b18_10": "若諸比丘語典鉢比丘：『長老！",
    "T24n1462_009:0738b19_11": "晨朝出鉢置外，我等遣人守護。』",
    "T24n1462_009:0738b20_12": "守護人眠睡失鉢，典鉢比丘不須償。",
    "T24n1462_009:0738b21_13": "若典鉢比丘諸比丘付鉢，懶開庫而以鉢置己私房，若失鉢責償，若典鉢庫比丘開鉢庫戶，未得閉忽得卒病，不展轉付囑，失鉢不償。",
    "T24n1462_009:0738b24_14": "若典庫比丘閉庫而眠，有賊來喚開戶，比丘不開，賊云：『我得戶開我殺汝。』",
    "T24n1462_009:0738b26_15": "比丘亦不開，賊而以斧斫戶，比丘念言：『我若不開，復死復失鉢。』",
    "T24n1462_009:0738b27_16": "於是開戶，賊悉將鉢去，比丘不得責。",
    "T24n1462_009:0738b28_17": "若知鉢庫比丘，以鑰匙與客比丘，客比丘遂開庫，偷將鉢去，知庫比丘應償鉢。",
    "T24n1462_009:0738c01_18": "若上座向知鉢庫比丘言：『我欲寄鉢，庫主共長老看鉢。』",
    "T24n1462_009:0738c02_19": "若開戶不開失鉢，二人共償。",
    "T24n1462_009:0738c03_20": "若上座將人入庫，知鉢庫比丘言：『莫將人入。』",
    "T24n1462_009:0738c04_21": "上座言：『無所苦。』",
    "T24n1462_009:0738c05_0": "失鉢，上座自償。",
    "T24n1462_009:0738c05_1": "若知僧庫藏比丘，眾僧作大會出內雜物，一人不瞻若有所失，知庫比丘不償。",
    "T24n1462_009:0738c07_2": "若外利養入，知庫比丘得受兩分。",
    "T24n1462_009:0738c08_3": "「若頭陀比丘雖住寺中，不住僧房，不食眾檀越，自為起房，眾僧不得差作維那及知事使。",
    "T24n1462_009:0738c10_4": "若比丘若於讀誦教化說法，能得利養利眾僧，眾僧不得差知僧事，有房舍衣鉢，應先以好者與之，飲食果木得加分與。",
    "T24n1462_009:0738c13_5": "若比丘受用僧房舍衣鉢，若慢藏失僧物，悉應償，得差看佛供養具不得辭，有所失悉償。",
    "T24n1462_009:0738c15_6": "「失官稅者，應輸稅者不輸，以偷過官稅，若初捉突吉羅，隱藏偷蘭遮，不輸過官稅處波羅夷。",
    "T24n1462_009:0738c17_7": "若盜心擲落稅外波羅夷，落稅內偷蘭遮，若擲稅外物還展轉入稅內波羅夷。",
    "T24n1462_009:0738c19_8": "又法師說偷蘭遮。",
    "T24n1462_009:0738c20_0": "若有大木作橋，一頭稅界內，一頭稅界外，若以盜心將物從木上過，未度木偷蘭遮，過木波羅夷。",
    "T24n1462_009:0738c22_1": "若二人共稅，一人稅界外，一人在稅界內偷蘭遮，二人悉出稅界外波羅夷。",
    "T24n1462_009:0738c24_2": "若將牛馬負物過官稅處，比丘語受稅人：『隨汝稅取估直。』",
    "T24n1462_009:0738c25_3": "受稅人忘，牛遂自出稅界外，比丘不犯。",
    "T24n1462_009:0738c26_4": "何以故？",
    "T24n1462_009:0738c26_5": "已語受稅人故。",
    "T24n1462_009:0738c27_6": "若比丘將至官稅處，一人欲稅、一人言置，比丘不輸度，不犯。",
    "T24n1462_009:0738c28_7": "若比丘物至官稅處欲輸稅，受稅人言：『小小不須稅。』",
    "T24n1462_009:0738c29_8": "比丘將物度，無罪。",
    "T24n1462_009:0739a01_9": "若比丘將物至受稅人處，受稅人正蒱博戲，比丘三喚不應，比丘委去，無罪。",
    "T24n1462_009:0739a03_10": "若比丘將物至官稅處，卒有水火賊難，各驚走四出不受稅，比丘委去，不犯。",
    "T24n1462_009:0739a04_11": "稅界者，亦擲石所及處，若比丘將物不至稅界，過者不犯。」",
    "T24n1462_009:0739a06_12": "法師曰：「我欲現偷人無罪。",
    "T24n1462_009:0739a07_13": "云何無罪？」",
    "T24n1462_009:0739a07_14": "答曰：「無主人故無罪。",
    "T24n1462_009:0739a07_15": "若人兒落度，父母以水灌頂遣去，或父母死亡，比丘取如是人無罪。",
    "T24n1462_009:0739a09_16": "若負他人責，比丘將去無罪。",
    "T24n1462_009:0739a10_17": "家生、或買得、或破得。",
    "T24n1462_009:0739a10_18": "云何家生？",
    "T24n1462_009:0739a10_19": "家中奴婢生。",
    "T24n1462_009:0739a11_20": "云何買得？",
    "T24n1462_009:0739a11_21": "以物買得。",
    "T24n1462_009:0739a11_22": "云何破得？",
    "T24n1462_009:0739a12_0": "興軍破得。",
    "T24n1462_009:0739a12_1": "律本中說，若偷如是人得罪，初從捉突吉羅，若抱舉一脚離地偷蘭遮，若兩脚離地波羅夷。",
    "T24n1462_009:0739a14_2": "若恐怖驅去，初方便小罪，若舉一脚偷蘭遮，舉兩脚波羅夷。",
    "T24n1462_009:0739a15_3": "若他人奴，比丘語言：『汝在此辛苦，何不叛去？",
    "T24n1462_009:0739a16_4": "若至他處可得適意。』",
    "T24n1462_009:0739a17_5": "若奴聞比丘語已，初發心欲去突吉羅，若初舉一脚偷蘭遮，舉兩脚波羅夷。",
    "T24n1462_009:0739a19_6": "若奴叛，有眾多比丘語其道，催令駛去，隨語比丘得重罪。",
    "T24n1462_009:0739a20_7": "若奴使走，比丘語言：『汝如是走，可脫。』",
    "T24n1462_009:0739a21_8": "比丘無罪。",
    "T24n1462_009:0739a21_9": "若奴安徐去，比丘語言：『汝如是寬行，郎主當捉得汝。』",
    "T24n1462_009:0739a22_10": "奴聞比丘語，即便駃去，比丘犯重罪。",
    "T24n1462_009:0739a23_11": "若奴叛走已至他國，比丘語言：『汝可更餘處去，汝主求逐汝。』",
    "T24n1462_009:0739a25_12": "奴聞比丘語即叛去，比丘犯重罪。",
    "T24n1462_009:0739a26_13": "若比丘語言：『汝此處辛苦某處極樂。』",
    "T24n1462_009:0739a26_14": "奴聞比丘語即便叛去，比丘不教去無罪。",
    "T24n1462_009:0739a27_15": "有比丘作是言：『某方極樂，道路處處豐饒飲食，誰能逐去者。』",
    "T24n1462_009:0739a29_16": "奴聞此語便自隨比丘去，比丘即驅使此人，比丘無罪；若至半路虎狼賊難，比丘喚走無罪。",
    "T24n1462_009:0739b02_17": "偷人品竟。",
    "T24n1462_009:0739b03_0": "「無足者，蛇虺；有主，世人已蛇為技，若有觀看，或與一錢乃至半錢，此人置蛇睡眠，比丘盜心將去，隨直多少結罪。",
    "T24n1462_009:0739b05_1": "蛇在函中，比丘盜心，以蝦蟇餌之，或手牽出離函，隨直多少結罪。",
    "T24n1462_009:0739b07_2": "無足品竟。",
    "T24n1462_009:0739b08_0": "「二足者，鬼人為初，唯鬼不可偷。",
    "T24n1462_009:0739b08_1": "三種鳥，一者毛翅，二者皮翅，三者骨翅。",
    "T24n1462_009:0739b09_2": "毛翅者，孔雀、雞為初。",
    "T24n1462_009:0739b10_3": "皮翅者，蝙蝠為初。",
    "T24n1462_009:0739b10_4": "骨翅者，蜂為初。",
    "T24n1462_009:0739b11_5": "比丘盜心，隨直少多結罪，如前說無異。",
    "T24n1462_009:0739b12_6": "四足者，一切畜生，象為初。",
    "T24n1462_009:0739b12_7": "若盜心，大力能抱象離地波羅夷。",
    "T24n1462_009:0739b13_8": "若象在厩，或繫腹或繫頸或繫四足，若解縛離本處，若不繫驅出屋外，若在外驅出門，若在聚落驅出聚落界，若在阿蘭若處，驅行離四足處，若眠驅起，隨一一離處波羅夷。",
    "T24n1462_009:0739b17_9": "牛馬驢駱駝、一切四足，亦如是。",
    "T24n1462_009:0739b18_10": "若半在欄，以欄為界，解縛驅出如前所說。",
    "T24n1462_009:0739b19_11": "若以草誘去，隨離處犯罪。",
    "T24n1462_009:0739b19_12": "若喚牛名，解語隨出，犯罪亦如前。",
    "T24n1462_009:0739b20_13": "若牛眠地殺，牛主責，應還直，若不還犯重罪。",
    "T24n1462_009:0739b21_14": "四足品竟。",
    "T24n1462_009:0739b23_0": "「多足眾生者，百足蜈蚣蚰蜒，若一舉脚九十九，偷蘭遮，若舉最後一脚，隨直多少結罪。",
    "T24n1462_009:0739b25_1": "多足品竟。",
    "T24n1462_009:0739b26_0": "「若為賊往他人家看物處所、籬壁穿破處，還來語賊，賊聞比丘說，依事往取，隨物離處，若眾多比丘遣一比丘往，一切犯罪。",
    "T24n1462_009:0739b28_1": "若教一比丘看物處所，有比丘言：『不須遣其去，我自往看。』",
    "T24n1462_009:0739c01_2": "此比丘犯罪，教者被教者無罪。",
    "T24n1462_009:0739c02_3": "眾多比丘強將一比丘共偷得物，便驅此比丘守視，諸伴便覓物去，此守物比丘起盜心，物中好者便偷將舉，隨直多少結罪。",
    "T24n1462_009:0739c05_4": "眾多比丘者，眾多比丘作是言：『我等共往某鄉某處相與共偷。』",
    "T24n1462_009:0739c06_5": "諸伴悉同而去，一人入取物，物離本處，悉得波羅夷。",
    "T24n1462_009:0739c07_6": "於問難中四人共偷，三人得罪、一人得脫，我今問汝，汝當善思。」",
    "T24n1462_009:0739c09_7": "答曰：「有四比丘，一是師、三是弟子，欲偷六摩娑迦，師語弟子言：『汝人各偷一摩娑迦，我偷三。』",
    "T24n1462_009:0739c11_8": "第一弟子言：『和尚偷三我偷一，汝二人各偷一。』",
    "T24n1462_009:0739c12_9": "餘二人展轉相教亦如是，師自偷三錢，偷蘭遮，教三弟子偷亦偷蘭遮。",
    "T24n1462_009:0739c14_10": "何以故？",
    "T24n1462_009:0739c14_11": "自偷異、教人偷異，是故二偷蘭。",
    "T24n1462_009:0739c15_12": "三人云何得重罪？",
    "T24n1462_009:0739c15_13": "為教他偷五摩娑迦故，是故得重罪。",
    "T24n1462_009:0739c16_14": "汝當善思者，於盜戒中，義理分別當善思。",
    "T24n1462_009:0739c17_15": "云何善思？",
    "T24n1462_009:0739c17_16": "一種物置一處，復一種多處、多種置多處，此事汝當善識。",
    "T24n1462_009:0739c19_17": "云何一種物置一處？",
    "T24n1462_009:0739c19_18": "有一人以五摩娑迦置店肆中，眾多比丘見，遣一比丘往取，離本處，眾多比丘悉得波羅夷。",
    "T24n1462_009:0739c21_19": "有一人五店，店安一摩娑迦，眾多比丘遣一比丘往五處取，最後處得波羅夷。",
    "T24n1462_009:0739c23_20": "種種物置一處，諸雜物置一處，或直五摩娑迦，或直過五摩娑迦置一處，眾多比丘遣一比丘取，此比丘舉物離地，眾多比丘得重罪。",
    "T24n1462_009:0739c26_21": "種種物置多處，有五人各有一店，眾多比丘遣一比丘取，最後離本處，眾多比丘犯重罪。",
    "T24n1462_009:0739c29_22": "教品竟。",
    "T24n1462_009:0740a01_0": "「相要者，某時共去，或中前中後或夜，或今日或明日，或今年或明年，相要不絕、時剋不違，犯不犯如前所說。",
    "T24n1462_009:0740a03_1": "若不從教，教中前取而中後取，教初夜取而後夜取，教白月取而黑月取，教此年取而後年取，教者犯小罪，取者犯波羅夷。",
    "T24n1462_009:0740a06_2": "若時剋相應，俱得罪。",
    "T24n1462_009:0740a07_0": "相要品竟。",
    "T24n1462_009:0740a08_0": "善見律毘婆沙卷第九"
}