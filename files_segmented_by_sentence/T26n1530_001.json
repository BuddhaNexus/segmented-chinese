{
    "T26n1530_001:0291b03_0": "佛地經論卷第一",
    "T26n1530_001:0291b05_0": "親光菩薩等造",
    "T26n1530_001:0291b06_0": "大唐三藏法師玄奘奉　詔譯",
    "T26n1530_001:0291b07_0": "　稽首無上良福田，　　三身二諦一乘眾，　我今隨力造此論，　　為法久住濟群生，　覽諸師意我已淨，　　恐餘劣智未能通，　為令彼淨生勝德，　　故我略釋牟尼地。",
    "T26n1530_001:0291b11_0": "論曰：《佛地經》者，具一切智、一切種智，離煩惱障及所知障，於一切法、一切種相能自開覺，亦能開覺一切有情，如睡夢覺、如蓮花開，故名為佛地。",
    "T26n1530_001:0291b14_1": "謂所依、所行、所攝，即當所說清淨法界大圓鏡智、平等性智、妙觀察智、成所作智受用和合一味事等，是佛所依、所行、所攝，故名佛地，能貫能攝，故名為經。",
    "T26n1530_001:0291b17_2": "以佛聖教貫穿攝持，所應說義所化生故，應知此中宣說佛地饒益有情，依所詮義名「佛地經」，如《緣起經》，如《集寶論》。",
    "T26n1530_001:0291b21_0": "略說此經所攝義者，謂顯世尊佛土圓滿、功德圓滿、眷屬圓滿，安立佛地五法總別受用和合一味事智，依淨法界具諸功德三身差別。",
    "T26n1530_001:0291b24_0": "此則次第示現，如來居如是處、具如是德、如是眾俱安立、如是地義差別。",
    "T26n1530_001:0291b25_1": "如是處者，謂佛淨土，即十八種圓滿莊嚴廣大宮殿。",
    "T26n1530_001:0291b26_2": "如是德者，謂佛世尊二十一種殊勝功德。",
    "T26n1530_001:0291b27_3": "如是眾者，謂無數量諸大聲聞、摩訶薩眾，成就種種微妙功德。",
    "T26n1530_001:0291b29_4": "地義別者，謂大覺地五法總別受用和合一味事等，後當廣說。",
    "T26n1530_001:0291c02_0": "於此經中總有三分：一、教起因緣分；二、聖教所說分；三、依教奉行分。",
    "T26n1530_001:0291c03_1": "總顯己聞及教起時，別顯教主及教起處，教所被機即是教起所因所緣故，名教起因緣分。",
    "T26n1530_001:0291c05_2": "正顯聖教所說法門品類差別故，名聖教所說分。",
    "T26n1530_001:0291c06_3": "顯彼時眾聞佛聖教歡喜奉行故，名依教奉行分。",
    "T26n1530_001:0291c08_0": "經曰：如是我聞：一時，薄伽梵。",
    "T26n1530_001:0291c08_1": "論曰：如是我聞者，謂總顯己聞、傳佛教者，言如是事我昔曾聞。",
    "T26n1530_001:0291c10_2": "如是總言依四義轉：一、依譬喻；二、依教誨；三、依問答；四、依許可。",
    "T26n1530_001:0291c11_3": "依譬喻者，如有說言，如是富貴如毘沙門。",
    "T26n1530_001:0291c12_4": "依教誨者，如有說言，汝當如是讀誦經論。",
    "T26n1530_001:0291c13_5": "依問答者，如有說言，如是我聞如是宣說。",
    "T26n1530_001:0291c14_6": "依許可者，如有說言，我當為汝如是而思、如是而作、如是而說。",
    "T26n1530_001:0291c15_7": "或許可言，是事如是有義，此中唯依許可。",
    "T26n1530_001:0291c16_8": "謂結集時諸菩薩眾咸共請言：「如汝所聞當如是說。」",
    "T26n1530_001:0291c18_9": "傳法菩薩便許彼言：「如是當說如我所聞，又如是言信可審定。」",
    "T26n1530_001:0291c19_10": "謂如是法，我昔曾聞，此事如是，齊此當說定無有異。",
    "T26n1530_001:0291c20_11": "有義此中亦依問答。",
    "T26n1530_001:0291c21_12": "謂有問言：「汝當所說昔定聞耶？」",
    "T26n1530_001:0291c21_13": "故此答言：「如是我聞。」",
    "T26n1530_001:0291c22_14": "有義，此中通依四種：依譬喻者，謂當所說如是文句，如我昔聞。",
    "T26n1530_001:0291c23_15": "依教誨者，謂告時眾，如是當聽我昔所聞。",
    "T26n1530_001:0291c24_16": "餘如前說。",
    "T26n1530_001:0291c24_17": "我謂諸蘊世俗假者，聞謂耳根發識聽受，廢別就總故說我聞。",
    "T26n1530_001:0291c26_18": "有義，如來慈悲本願增上緣力，聞者識上文義相生，此文義相雖親依自善根力起，而就強緣名為佛說，由耳根力自心變現，故名我聞。",
    "T26n1530_001:0291c29_19": "有義，聞者善根本願增上緣力，如來識上文義相生，此文義相是佛利他善根所起，名為佛說。",
    "T26n1530_001:0292a02_20": "聞者識心雖不取得，然似彼相分明顯現，故名我聞。",
    "T26n1530_001:0292a03_21": "應知說此如是我聞，意避增減異分過失，謂如是法我從佛聞，非他展轉顯示聞者，有所堪能，諸有所聞皆離增減異分過失，非如愚夫無所堪能，諸有所聞或不能離增減異分。",
    "T26n1530_001:0292a07_22": "結集法時傳佛教者，依如來教初說此言，為令眾生恭敬信受，言如是法我從佛聞，文義決定無所增減。",
    "T26n1530_001:0292a10_23": "是故聞者應正聞已，如理思惟當勤修學。",
    "T26n1530_001:0292a11_24": "言一時者，謂說聽時，此就剎那相續無斷，說聽究竟總名一時。",
    "T26n1530_001:0292a12_25": "若不爾者，字名句等說聽時異，云何言一？",
    "T26n1530_001:0292a13_26": "或能說者得陀羅尼，於一字中一剎那頃能持能說一切法門。",
    "T26n1530_001:0292a15_0": "或能聽者得淨耳根，一剎那頃聞一字時，於餘一切皆無障礙悉能領受，故名一時。",
    "T26n1530_001:0292a16_1": "或相會遇時分無別，故名一時，即是說聽共相會遇同一時義。",
    "T26n1530_001:0292a18_2": "時者，即是有為法上假立分位，或是心上分位影像，依色心等總假立故，是不相應行蘊所攝。",
    "T26n1530_001:0292a20_3": "何不別顯？",
    "T26n1530_001:0292a20_4": "如下處等，但說一時晝夜時分，諸方不定不可別說。",
    "T26n1530_001:0292a21_5": "又義不定，或一剎那或復相續不可定說，是故總相但說一時。",
    "T26n1530_001:0292a24_0": "薄伽梵者，謂薄伽聲依六義轉：一、自在義；二、熾盛義；三、端嚴義；四、名稱義；五、吉祥義；六、尊貴義。",
    "T26n1530_001:0292a26_1": "如有頌言：「自在熾盛與端嚴，　　名稱吉祥及尊貴，　如是六種義差別，　　應知總名為薄伽。」",
    "T26n1530_001:0292a29_0": "如是一切如來具有於一切種皆不相離，是故如來名薄伽梵。",
    "T26n1530_001:0292b01_1": "其義云何？",
    "T26n1530_001:0292b01_2": "謂諸如來永不繫屬諸煩惱故，具自在義。",
    "T26n1530_001:0292b02_3": "焰猛智火所燒煉故，具熾盛義。",
    "T26n1530_001:0292b03_4": "妙三十二大士相等所莊飾故，具端嚴義。",
    "T26n1530_001:0292b04_5": "一切殊勝功德圓滿無不知故，具名稱義。",
    "T26n1530_001:0292b05_6": "一切世間親近供養咸稱讚故，具吉祥義。",
    "T26n1530_001:0292b06_7": "具一切德常起方便利益，安樂一切有情無懈廢故，具尊貴義。",
    "T26n1530_001:0292b07_8": "或能破壞四魔怨故，名薄伽梵。",
    "T26n1530_001:0292b08_9": "四魔怨者，謂煩惱魔、蘊魔、死魔、自在天魔。",
    "T26n1530_001:0292b09_10": "佛具十種功德名號。",
    "T26n1530_001:0292b09_11": "何故如來教傳法者，一切經首但置如是薄伽梵名？",
    "T26n1530_001:0292b10_12": "謂此一名世咸尊重故，諸外道皆稱本師名薄伽梵。",
    "T26n1530_001:0292b12_13": "又此一名總攝眾德，餘名不爾，是故經首皆置此名。",
    "T26n1530_001:0292b13_14": "薄伽梵德後當廣說。",
    "T26n1530_001:0292b14_0": "經曰：住最勝光曜七寶莊嚴，放大光明，普照一切無邊世界，無量方所妙飾間列，周圓無際其量難測，超過三界所行之處。",
    "T26n1530_001:0292b16_1": "勝出世間善根所起，最極自在淨識為相如來所都，諸大菩薩眾所雲集，無量天、龍、人非人等常所翼從，廣大法味喜樂所持，作諸眾生一切義利，滅諸煩惱災橫纏垢，遠離眾魔、過諸莊嚴。",
    "T26n1530_001:0292b21_2": "如來莊嚴之所依處，大念慧行以為遊路，大止妙觀以為所乘，大空無相無願解脫為所入門，無量功德眾所莊嚴，大寶花王眾所建立大宮殿中。",
    "T26n1530_001:0292b25_0": "論曰：此顯如來住處圓滿，謂佛淨土。",
    "T26n1530_001:0292b25_1": "如是淨土復由十八圓滿事故，說名圓滿，謂顯色圓滿、形色圓滿、分量圓滿、方所圓滿、因圓滿、果圓滿、主圓滿、輔翼圓滿、眷屬圓滿、住持圓滿、事業圓滿、攝益圓滿、無畏圓滿、住處圓滿、路圓滿、乘圓滿、門圓滿、依持圓滿。",
    "T26n1530_001:0292c01_2": "由十九句如其次第顯示如是十八圓滿，即此圓滿所嚴宮殿名佛淨土，佛住如是大宮殿中說此契經。",
    "T26n1530_001:0292c04_0": "受用、變化二佛土中，今此淨土何土所攝？",
    "T26n1530_001:0292c04_1": "說此經佛為是何身？",
    "T26n1530_001:0292c05_2": "有義，此土變化土攝，說此經佛是變化身。",
    "T26n1530_001:0292c06_3": "聲聞等眾住此土中，現對如來聞說是經，歡喜信受而奉行故，佛心所現故出三界，淨識為相為說勝法，化此地前諸有情類，令其欣樂修行彼因，故暫化作清淨佛土，殊妙化身神力加眾令暫得見。",
    "T26n1530_001:0292c10_4": "若不爾者，聲聞等眾應俱不見。",
    "T26n1530_001:0292c11_5": "有義，此土受用土攝，說此經佛是受用身。",
    "T26n1530_001:0292c12_6": "此淨土量無邊際故，路乘門等是實德故受用，如是清淨佛土，一向淨妙、一向安樂、一向無罪、一向自在，餘處說故，解深密說三地已上乃得生故，說此經佛具後所說二十一種實功德故，說餘經時不列如是佛功德故。",
    "T26n1530_001:0292c17_7": "若暫化作如是淨土、如是妙身加眾令見，應如餘經分明顯說。",
    "T26n1530_001:0292c18_8": "然不說故，是受用土及受用身，聲聞等眾是佛化作，或諸菩薩現作此身，莊嚴佛土說法會故。",
    "T26n1530_001:0292c20_9": "若爾此是地上菩薩所應見聞，何故於此化佛土中結集流布？",
    "T26n1530_001:0292c22_10": "傳法菩薩為欲示現，一切智者及所居處，超過一切世間法故，如是示現欲令所化生欣樂故，為令發願當生如是清淨佛土，見如是佛、聞如是法、修彼因故，為生廣大勝解有情及諸菩薩勝歡喜故，欲令增上意樂勝解界堅牢故，結集流布。",
    "T26n1530_001:0292c27_11": "又是法勝於此宜聞，然處非勝、化身相麁，不可宣說，故受用身居受用土，為初地上諸菩薩說，令傳法者結集流通。",
    "T26n1530_001:0293a01_12": "若爾，何故不但說彼所說法耶？",
    "T26n1530_001:0293a02_13": "若不說處及能說者，不知此法何處誰說，一切生疑故須具說。",
    "T26n1530_001:0293a03_14": "如實義者，釋迦牟尼說此經時，地前大眾見變化身居此穢土為其說法，地上大眾見受用身居佛淨土為其說法，所聞雖同、所見各別，雖俱歡喜信受奉行，解有淺深所行各異。",
    "T26n1530_001:0293a07_15": "而傳法者為令眾生聞勝悕願勤修彼因，當生淨土證佛功德，故就勝者所見結集，言薄伽梵住最勝等，乃至廣說如來功德。",
    "T26n1530_001:0293a11_0": "最勝光曜七寶莊嚴者，謂大宮殿用最勝光曜七寶莊嚴，或大宮殿七寶莊嚴故最勝光曜。",
    "T26n1530_001:0293a13_1": "言七寶者：一、金；二、銀；三、吠琉璃；四、牟婆洛揭婆；五、遏濕摩揭婆；六、赤真珠，謂赤蟲所出名赤真珠，或珠體赤名赤真珠；七、羯雞怛諾迦。",
    "T26n1530_001:0293a16_2": "就此所重且說七寶，其實淨土無量妙寶綺飾莊嚴，非世所識。",
    "T26n1530_001:0293a17_3": "放大光明普照一切無邊世界者，謂大宮殿放大光明，普照一切無邊世界；或大宮殿其體周遍無邊界故，放大光明普照一切。",
    "T26n1530_001:0293a20_4": "由此二句顯佛淨土顯色圓滿。",
    "T26n1530_001:0293a21_5": "如是淨土顯色圓滿，形量云何？",
    "T26n1530_001:0293a21_6": "無量方所妙飾間列。",
    "T26n1530_001:0293a22_7": "謂大宮殿妙飾間列無量方所，或大宮殿無量妙飾方所間列。",
    "T26n1530_001:0293a23_8": "言無量者，或數無量，或處無量，如慧為先安布間飾，是故說名妙飾間列。",
    "T26n1530_001:0293a25_9": "云何佛土淨心為相，非外工具世匠所成而有如是，如慧為先安布間飾，謂佛世尊昔菩薩時發巧便慧，如是如是加行誓願莊嚴佛土。",
    "T26n1530_001:0293a28_10": "由先加行誓願勢力，於果位中雖無如昔戲論覺慧，而佛淨識如是變現，亦令菩薩識如是變，故不相違。",
    "T26n1530_001:0293b01_11": "餘處亦應依此理說。",
    "T26n1530_001:0293b03_0": "如是淨土形色圓滿，分量云何？",
    "T26n1530_001:0293b03_1": "周圓無際，其量難測。",
    "T26n1530_001:0293b04_2": "謂大宮殿其量周圓無際難測，或大宮殿其量無際周圓難測。",
    "T26n1530_001:0293b05_3": "又東方等分齊無故，長短等相難可測量。",
    "T26n1530_001:0293b06_4": "有義，如來受用身土隨所化生所宜而現，或大或小其量無定。",
    "T26n1530_001:0293b07_5": "雖現廣大亦有邊際，然就地前菩薩智等，說言無際其量難測。",
    "T26n1530_001:0293b09_6": "有義，如來受用身土，三無數劫所修無邊善根所感周遍法界。",
    "T26n1530_001:0293b10_7": "地上菩薩及諸如來，亦不能測其量邊際，以無邊故，如無始時。",
    "T26n1530_001:0293b12_8": "如實義者，受用身土略有二種：一、自受用，謂諸如來三無數劫所修無邊善根所感周遍法界，為自受用大法樂故，從初得佛盡未來際相續無變，如諸功德諸大菩薩亦不能見，但可得聞，如是淨土以無量故，諸佛雖見亦不能測其量邊際；二、他受用，謂諸如來為令地上諸菩薩眾受大法樂，進修勝行隨宜而現，或勝或劣或大或小，改轉不定如變化土，如是淨土以有邊故，地上菩薩及諸如來皆測其量，但就地前言不能測。",
    "T26n1530_001:0293b21_9": "由是二種差別故言，周圓無際其量難測。",
    "T26n1530_001:0293b22_10": "如是淨土分量圓滿，為三界處、為不爾耶？",
    "T26n1530_001:0293b23_11": "超過三界所行之處。",
    "T26n1530_001:0293b24_12": "謂大宮殿處所方域，超過三界所行之處，非如三界自地諸愛執為己有，所緣相應二縛隨增，是彼異熟及增上果。",
    "T26n1530_001:0293b26_13": "如是淨土非三界愛所執受故，離二縛故，非彼異熟增上果故，如涅槃等，超過三界異熟果地。",
    "T26n1530_001:0293b28_14": "若爾淨土非三界攝，便是無漏。",
    "T26n1530_001:0293b29_15": "若是無漏有為所攝，即是道諦便是善性。",
    "T26n1530_001:0293c01_16": "云何得用色聲香等為其體性？",
    "T26n1530_001:0293c02_17": "以十八界十五有漏八無記等餘處說故。",
    "T26n1530_001:0293c03_18": "有義，十八界通有漏無漏皆有善性，然據二乘境界麁相相似，說言十八界中十五有漏八無記等。",
    "T26n1530_001:0293c05_19": "有義，淨土定心所變，雖有色等似十界相非十界攝，非諸世間五識所得，如遍處等所緣青等，皆是自在所生色故，法界所攝，是故淨土雖用色等為其體性，是無漏善亦不相違。",
    "T26n1530_001:0293c09_20": "若爾，菩薩五識不緣受用土耶？",
    "T26n1530_001:0293c10_21": "雖依彼力自識變異，然相麁妙不相似故，非五境攝。",
    "T26n1530_001:0293c11_22": "如來五識可不緣耶？",
    "T26n1530_001:0293c11_23": "佛緣事心作用相似，假名五識實非五識，恒在定故。",
    "T26n1530_001:0293c13_0": "餘處宣說五識體是自性散亂，無有定故。",
    "T26n1530_001:0293c13_1": "若爾不從五根生耶？",
    "T26n1530_001:0293c14_2": "如來五根及色聲等，相同根境假名五根，及色等境定心變故，實是法界自在生色。",
    "T26n1530_001:0293c16_3": "若爾四智應不同時，無有一時一類多識一身起故，許亦何失。",
    "T26n1530_001:0293c17_4": "如實義者，如來身土甚深微妙，非有非無、非是有漏亦非無漏、非善非惡亦非無記，非蘊界等法門所攝，但隨所宜種種異說。",
    "T26n1530_001:0293c20_5": "餘處說言，十八界中十五有漏八無記等，但就二乘異生等境麁相分別，不就諸佛諸大菩薩甚深境界，故餘處說如來非實蘊界處攝，所有善等皆是示現，乃至廣說。",
    "T26n1530_001:0293c24_6": "如是淨土為與三界同一處所、為各別耶？",
    "T26n1530_001:0293c25_7": "有義各別，有處說在淨居天上，有處說在西方等故。",
    "T26n1530_001:0293c26_8": "有義同處，淨土周圓無有邊際，遍法界故。",
    "T26n1530_001:0293c27_9": "如實義者，實受用土周遍法界無處不有，不可說言離三界處，亦不可說即三界處。",
    "T26n1530_001:0293c29_10": "若隨菩薩所宜現者，或在色界淨居天上，或西方等處所不定。",
    "T26n1530_001:0294a02_0": "如是淨土方所圓滿，既超三界異熟果地，如涅槃等應無有因，若有因者應三界攝。",
    "T26n1530_001:0294a03_1": "若言淨土超過三界，還有超過三界法因，此應當說其相云何？",
    "T26n1530_001:0294a05_2": "勝出世間善根所起，謂大宮殿用出世間無分別智、後所得智善根為因，而得生起，非是無因，非大自在天等為因。",
    "T26n1530_001:0294a07_3": "云何淨土超過三界，而用出世無分別智、後所得智，世間淨法為異熟因？",
    "T26n1530_001:0294a09_4": "不說與彼為異熟因，然為餘因彼得生起，如苦法智忍品世第一法為因。",
    "T26n1530_001:0294a11_5": "此用本來無分別智、後得無漏善法種子，三無數劫修令增廣，為此淨土變現生因。",
    "T26n1530_001:0294a13_0": "無分別智名出世間，後得過前說名為勝，用勝出世無漏善根為此生因。",
    "T26n1530_001:0294a14_1": "或諸聲聞獨覺聖道名出世間，如來善根過彼名勝。",
    "T26n1530_001:0294a15_2": "此佛淨土如來識中無漏善根為因而生。",
    "T26n1530_001:0294a16_3": "有義但是增上緣生，以外法故。",
    "T26n1530_001:0294a17_4": "有義亦是因緣而生，親能生故。",
    "T26n1530_001:0294a18_5": "若不爾者應無因緣，外法相望非因緣故。",
    "T26n1530_001:0294a19_6": "一切外法皆用內法熏習為因。",
    "T26n1530_001:0294a19_7": "若爾外法既是共有，云何有情各別種子共為因緣合生一果？",
    "T26n1530_001:0294a21_8": "勿以小心測量大法，外物豈是極微合成實有體性多因共感？",
    "T26n1530_001:0294a22_9": "但是有情異識各變，同處相似不相障礙。",
    "T26n1530_001:0294a23_10": "如眾燈明，如多所夢，因類是同果相相似，處所無別假名為共，實各有異。",
    "T26n1530_001:0294a25_11": "諸佛淨土亦復如是，各別識變皆遍法界，同處相似說名為共，如是淨土因相圓滿。",
    "T26n1530_001:0294a27_12": "果相云何？",
    "T26n1530_001:0294a27_13": "最極自在淨識為相。",
    "T26n1530_001:0294a27_14": "謂大宮殿最極自在，佛無漏心以為體相，唯有識故，非離識外別有寶等，即佛淨心如是變現似眾寶等。",
    "T26n1530_001:0294b01_15": "如前已說，境界相故，如入青等遍處定者識所現相，此即如來大圓鏡智相應淨識，由昔所修自利無漏淨土種子因緣力故，於一切時遍一切處，不待作意任運變現，眾寶莊嚴受用佛土，與自受用身作所依止處。",
    "T26n1530_001:0294b06_16": "利他無漏淨土種子因緣力故，隨他地上菩薩所宜變現淨土，或小或大或劣或勝，與他受用身作所依止處，謂隨初地菩薩所宜現小現劣，如是展轉乃至十地最大最勝，於地地中初中後等亦復如是。",
    "T26n1530_001:0294b11_0": "如是淨土果相圓滿，其主云何？",
    "T26n1530_001:0294b11_1": "宮殿定有主依持故。",
    "T26n1530_001:0294b12_2": "如來所都謂大宮殿，諸佛世尊為主非餘，以殊勝故唯屬世尊，或唯世尊住持攝受非餘所能。",
    "T26n1530_001:0294b14_3": "自受用土雖遍法界，一一自變各自為主不相障礙，他受用土雖諸佛變，然一合相亦一相身，攝受為主不相障礙。",
    "T26n1530_001:0294b17_0": "如是淨土主既圓滿，應有輔翼，主必攝受輔翼者故。",
    "T26n1530_001:0294b18_1": "諸大菩薩眾所雲集，謂大宮殿常有無量大菩薩僧共所雲集。",
    "T26n1530_001:0294b19_2": "謂來朝者必為輔翼，既有無數大菩薩僧常來輔翼，故無怨敵能為違害。",
    "T26n1530_001:0294b21_3": "諸聲聞等無如是事。",
    "T26n1530_001:0294b21_4": "謂初地上諸菩薩眾，雖不能集諸佛自利受用淨土，而能集會諸佛利他受用淨土。",
    "T26n1530_001:0294b23_5": "諸佛慈悲於自識上，隨菩薩宜現麁妙土，菩薩隨自善根願力，於自識上似佛所生淨土相現。",
    "T26n1530_001:0294b25_6": "雖是自心各別變現，而同一處形相相似，謂為一土共集其中。",
    "T26n1530_001:0294b27_7": "如是地上菩薩淨土，為是有漏為是無漏？",
    "T26n1530_001:0294b28_8": "有義無漏，謂自心中後得無漏淨土種子願力資故，變生淨土，於中受用大乘法樂。",
    "T26n1530_001:0294c01_0": "以初地上諸菩薩眾證真如理，得真無漏、處真法流、住真淨土、常見諸佛，故所變土是真無漏道諦所攝。",
    "T26n1530_001:0294c03_1": "有義有漏，謂自心中加行有漏淨土種子願力資故，變生淨土，於中受用大乘法樂。",
    "T26n1530_001:0294c05_2": "以彼菩薩雖證真如得真無漏，而七地來煩惱現起，乃至十地猶有修斷煩惱種子及所知障，第八識體能持彼故，現受熏故，猶是有漏無記性攝，有為無漏道諦所攝，決定是善。",
    "T26n1530_001:0294c09_3": "若十地中，第八識體是無漏善，應如佛地不能執持有漏種子，不應受熏，第八識體既是有漏無記性攝，所變淨土云何無漏善性所攝？",
    "T26n1530_001:0294c12_4": "又一有情無二實身，其身爾時既是有漏，所依淨土云何無漏？",
    "T26n1530_001:0294c13_5": "是故十地菩薩淨土是妙有漏苦諦所攝。",
    "T26n1530_001:0294c14_6": "如實義者，十地菩薩自心所變淨土有二：若第八識所變淨土，是有漏識相分攝故，是有漏身所依處故，雖無漏善力所資熏其相淨妙，而是有漏苦諦所攝，隨加行等所現亦爾。",
    "T26n1530_001:0294c18_7": "若隨後得無漏心變淨土影像，是無漏識相分攝故，從無漏善種子生故，體是無漏道諦所攝。",
    "T26n1530_001:0294c21_0": "如是淨土輔翼圓滿，應有眷屬。",
    "T26n1530_001:0294c21_1": "故次說言，無量天龍人非人等常所翼從。",
    "T26n1530_001:0294c22_2": "謂大宮殿唯有天等眷屬圍繞，無有餘類。",
    "T26n1530_001:0294c23_3": "等者，等取藥叉、揵達縛、阿素洛、揭路荼、緊捺洛、莫呼洛伽等。",
    "T26n1530_001:0294c24_4": "莫呼洛伽即攝大蟒。",
    "T26n1530_001:0294c25_5": "云何淨土超過三界所行之處，而有天等以為眷屬？",
    "T26n1530_001:0294c26_6": "天等皆是三界攝故。",
    "T26n1530_001:0294c27_7": "淨識如是攝受變現，為嚴淨土故不相違。",
    "T26n1530_001:0294c28_0": "或為成熟所化有情，示現如是變化種類。",
    "T26n1530_001:0294c28_1": "如為調伏劫比拏王，現化無量轉輪王眾眷屬圍繞。",
    "T26n1530_001:0295a01_2": "或諸菩薩化作無量天龍等身住淨土中以供養佛，或自化身為天龍等翼從如來，故無有過。",
    "T26n1530_001:0295a04_0": "如是淨土眷屬圓滿，於中止住，以何任持？",
    "T26n1530_001:0295a05_0": "廣大法味喜樂所持。",
    "T26n1530_001:0295a05_1": "謂於此中大乘法味喜樂所持，食能令住是任持義。",
    "T26n1530_001:0295a06_2": "已說淨土超過三界所行之處，云何有食？",
    "T26n1530_001:0295a07_3": "又無漏法不應名食，食能長養三有眾生，此斷有故應不名食。",
    "T26n1530_001:0295a09_4": "是任持因故亦名食，如汝宗中生色界等入無漏定亦應名食，非過去食應名為食，過去無故，此亦應爾，是任持因故說為食。",
    "T26n1530_001:0295a11_5": "如有漏法雖障無漏，然持有漏得名為食；無漏亦爾，雖斷有漏然持無漏，云何非食？",
    "T26n1530_001:0295a13_6": "此淨土中諸佛菩薩後得無漏，能說能受大乘法味生大喜樂。",
    "T26n1530_001:0295a15_7": "又正體智受真如味生大喜樂，能任持身令不斷壞，長養善法故名為食。",
    "T26n1530_001:0295a17_0": "如是淨土任持圓滿，作何事業？",
    "T26n1530_001:0295a17_1": "作諸眾生一切義利。",
    "T26n1530_001:0295a18_2": "謂於此中自能現作一切有情一切義利，或令一切有情自作一切義利。",
    "T26n1530_001:0295a19_3": "現益名義、當益名利，世間名義、出世名利，離惡名義、攝善名利，福德名義、智慧名利，如是等別雖在寂定，由先所修加行願力，任運能作一切有情一切義利。",
    "T26n1530_001:0295a24_0": "如是淨土事業圓滿，有何攝益？",
    "T26n1530_001:0295a24_1": "滅諸煩惱災橫纏垢。",
    "T26n1530_001:0295a25_2": "謂於此中遠離一切煩惱纏垢及諸災橫，即諸煩惱名為纏垢，如是即名諸災橫因。",
    "T26n1530_001:0295a27_3": "煩惱纏垢此中無故，所作災橫此中亦無。",
    "T26n1530_001:0295a28_0": "又煩惱者，謂一百二十八根本煩惱，纏者即是無慚愧等，垢者即是諂誑憍等，災橫即是彼所發業及所得果。",
    "T26n1530_001:0295b01_1": "若所知障或諸隨眠名為煩惱，即彼現起說名纏垢，本惑名纏，隨惑名垢，所知障等名為災橫。",
    "T26n1530_001:0295b03_2": "此中何法名為攝益？",
    "T26n1530_001:0295b04_3": "即離煩惱災橫纏垢名為攝益。",
    "T26n1530_001:0295b04_4": "如世封主雖不攝受但不為災，封戶亦言主攝益我，此亦如是。",
    "T26n1530_001:0295b06_5": "又現證得解脫煩惱災橫纏垢，殊勝福智故名攝益。",
    "T26n1530_001:0295b07_6": "如是淨土離內災橫攝益圓滿，亦應無有外怖畏因，故次示現無畏圓滿，遠離眾魔。",
    "T26n1530_001:0295b09_7": "謂於此中遠離一切煩惱、蘊、死及以天魔，或能令他遠離四魔，如是四種是怖畏因，由是能生諸怖畏故，此中無彼故無怖畏。",
    "T26n1530_001:0295b12_8": "煩惱魔者，謂一百二十八煩惱，并隨煩惱。",
    "T26n1530_001:0295b13_9": "蘊魔者，謂五取蘊。",
    "T26n1530_001:0295b13_10": "死魔者，謂有漏內法諸無常相。",
    "T26n1530_001:0295b14_11": "天魔者，謂欲界第六自在天子。",
    "T26n1530_001:0295b15_0": "如是四種皆能損害諸善法故，說名為魔。",
    "T26n1530_001:0295b15_1": "由是四魔生諸怖畏，如來永離四種魔故，無諸怖畏。",
    "T26n1530_001:0295b17_2": "初地已上諸大菩薩，在淨土中離麁四魔無五怖畏。",
    "T26n1530_001:0295b18_3": "如是淨土無畏圓滿，其所住處亦應殊勝，故次復說住處圓滿，過諸莊嚴如來莊嚴之所依處。",
    "T26n1530_001:0295b20_4": "謂於此中佛所住處，勝過一切菩薩及餘莊嚴住處，唯是如來妙飾莊嚴為所住處，由勝一切莊嚴住處，是故說名住處圓滿。",
    "T26n1530_001:0295b23_5": "如是淨土住處圓滿，有何道路於中往來？",
    "T26n1530_001:0295b24_6": "大念慧行以為遊路。",
    "T26n1530_001:0295b24_7": "謂於此中大念大慧及以大行為所行路，所遊履故名為遊路，是道異名。",
    "T26n1530_001:0295b26_8": "聞所成慧名為大念，聞已記持無倒義故。",
    "T26n1530_001:0295b27_9": "思所成慧名為大慧，依理審思得決定故。",
    "T26n1530_001:0295b28_10": "修所成慧名為大行，由修習力趣真理故。",
    "T26n1530_001:0295b29_11": "大者念等緣大乘法而生起故，是彼果故，彼所攝故，履三妙慧淨土往還，故名遊路。",
    "T26n1530_001:0295c02_12": "此說菩薩因三妙慧，得入淨土，故名遊路。",
    "T26n1530_001:0295c03_13": "若諸如來大念即是無分別智，由念安住真如理故，大慧即是後所得智分別諸法真俗相故，此二皆有造作淨土增上業用，故俱名行；由此二智通生淨土，故名遊路。",
    "T26n1530_001:0295c06_14": "或大念行是自利行，內攝記故；大慧行者是利他行，外分別故，如其次第通生如來二種淨土，故名遊路。",
    "T26n1530_001:0295c09_15": "如是淨土路既圓滿，應有所乘，御彼所乘行此道路。",
    "T26n1530_001:0295c10_16": "故次說言，大止妙觀以為所乘。",
    "T26n1530_001:0295c11_17": "止謂三摩地，觀謂般羅若，大義如前，此二等運故名所乘。",
    "T26n1530_001:0295c12_18": "乘此止觀隨其所應，行前道路，路是總位，位中止觀別名所乘。",
    "T26n1530_001:0295c14_0": "如是淨土乘既圓滿，應有入門，從彼入門御此乘入，故次說言，大空無相無願解脫為所入門。",
    "T26n1530_001:0295c16_1": "謂大宮殿，三解脫門為所入處。",
    "T26n1530_001:0295c16_2": "解脫即是出離涅槃，即大空等名解脫門。",
    "T26n1530_001:0295c17_3": "依從此門而入淨土，遍計所執生法無我說名為空。",
    "T26n1530_001:0295c18_4": "緣此三摩地，名空解脫門。",
    "T26n1530_001:0295c19_5": "相謂十相：一、色；二、聲；三、香；四、味；五、觸；六、男；七、女；八、生；九、老；十、死。",
    "T26n1530_001:0295c21_6": "即是涅槃無此等相，故名無相。",
    "T26n1530_001:0295c21_7": "緣此三摩地，名無相解脫門。",
    "T26n1530_001:0295c22_8": "願謂求願，觀三界苦無所求願，故名無願。",
    "T26n1530_001:0295c23_9": "緣此三摩地，名無願解脫門。",
    "T26n1530_001:0295c24_10": "由此空等三解脫門得入淨土，故名為門。",
    "T26n1530_001:0295c25_0": "大如前說。",
    "T26n1530_001:0295c25_1": "此淨土中亦應有事路乘門等，為令有情欣樂實德，故就行說。",
    "T26n1530_001:0295c27_0": "如是淨土門既圓滿，如餘宮殿應有所依，故次復說依持圓滿，無量功德眾所莊嚴，大寶花王眾所建立。",
    "T26n1530_001:0295c29_1": "謂如地等依風輪等，或如世間宮殿依地，如是淨土無量德眾所嚴。",
    "T26n1530_001:0296a01_2": "大寶紅蓮花王眾所建立，謂紅蓮花大寶所成，如是大寶無量功德眾善所起，於眾寶中勝故名大，此寶紅蓮，於諸花中最為殊勝，故名花王。",
    "T26n1530_001:0296a05_3": "或此寶花望諸菩薩善根所起，紅蓮花眾勝故名大，佛是法王，是佛最勝善根所起，故名花王。",
    "T26n1530_001:0296a07_4": "又此寶花極難得故名為大，寶花中最勝故名花王。",
    "T26n1530_001:0296a08_5": "此花非一，或花葉多故名為眾。",
    "T26n1530_001:0296a09_6": "世尊住此花眾建立大宮殿中，說是契經，是故說言大宮殿中。",
    "T26n1530_001:0296a10_7": "若就如來實受用身所依淨土名大宮殿，量同法界，於中一一佛受用身是能說本，名說此經。",
    "T26n1530_001:0296a12_8": "若就如來隨菩薩宜現受用身，所依淨土名大宮殿，其量不定。",
    "T26n1530_001:0296a14_9": "於中諸佛同現一身，正說此經，故此宮殿分量方所不可定說。",
    "T26n1530_001:0296a16_0": "佛地經論卷第一"
}