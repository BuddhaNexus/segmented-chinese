{
    "T17n0783_001:0720b14_0": "佛說十二頭陀經",
    "T17n0783_001:0720b16_0": "宋于闐國三藏求那跋陀羅譯",
    "T17n0783_001:0720b17_0": "如是我聞：一時，佛在舍衛國給孤獨園精舍，與八千比丘僧、菩薩萬人，皆著衣、持鉢遊行乞食。",
    "T17n0783_001:0720b19_1": "食已，至阿蘭若處，加趺而坐。",
    "T17n0783_001:0720b20_0": "爾時，世尊怡然微笑。",
    "T17n0783_001:0720b20_1": "時，長老摩訶迦葉從座起整衣服，長跪合掌，而白佛言：「世尊！",
    "T17n0783_001:0720b21_2": "我從昔來，未曾見佛無緣而笑。",
    "T17n0783_001:0720b22_3": "願見哀愍，告示我等。」",
    "T17n0783_001:0720b24_0": "佛告迦葉：「見阿蘭若處，十方諸佛皆讚歎，無量功德皆由此生。",
    "T17n0783_001:0720b25_1": "求聲聞者得聲聞乘，求緣覺者得緣覺乘，求大乘者速得無上正真之道，我今住此，是故喜耳！」",
    "T17n0783_001:0720b27_2": "爾時，摩訶迦葉聞佛所說，歡欣踊躍歎未曾有，重白佛言：「世尊！",
    "T17n0783_001:0720b29_3": "此阿蘭若處利益弘深，能令眾生依此修學成三乘道。",
    "T17n0783_001:0720c01_4": "唯願，世尊！",
    "T17n0783_001:0720c01_5": "開示我等阿蘭若法。」",
    "T17n0783_001:0720c03_0": "佛告迦葉：「諦聽，善思念之！",
    "T17n0783_001:0720c03_1": "我當為汝略說其義。」",
    "T17n0783_001:0720c04_2": "迦葉白佛言：「世尊！",
    "T17n0783_001:0720c04_3": "唯然受教。」",
    "T17n0783_001:0720c04_4": "佛告迦葉：「阿蘭若比丘，遠離二著，形心清淨，行頭陀法。",
    "T17n0783_001:0720c06_0": "行此法者，有十二事：一者、在阿蘭若處；二者、常行乞食；三者、次第乞食；四者、受一食法；五者、節量食；六者、中後不得飲漿；七者、著弊納衣；八者、伹三衣；九者、塚間住；十者、樹下止；十一者、露地坐；十二者、但坐不臥。",
    "T17n0783_001:0720c11_0": "「一者、阿蘭若比丘行頭陀時，應作是念：『我今在此空閑之處，為無上道捨身命財，修三堅法，死當如[社土+厭]死，不生顧戀。』",
    "T17n0783_001:0720c13_1": "若至病苦須人之時，當作是念：『我今一身為法出家，法為我伴，若勤行法者即是救護，是為阿蘭若法。』",
    "T17n0783_001:0720c15_2": "行者本以居家多惱，捨父母妻子出家行道，而師徒、同學還生結著，心復多嬈亂，是故受阿蘭若法，令身遠離憒閙住於空閑。",
    "T17n0783_001:0720c18_3": "遠離者，離眾閙聲，若放牧處，最近三里，能遠益善。",
    "T17n0783_001:0720c19_4": "若得身遠離已，亦當令心遠離五欲五蓋。",
    "T17n0783_001:0720c20_5": "阿蘭若比丘法當如是。",
    "T17n0783_001:0720c22_0": "「二者、欲入聚落乞食之時，當制六根令不著色聲香味觸法，又不分別男女等相，得與不得其心平等，若好若惡不生增減。",
    "T17n0783_001:0720c24_1": "不得食時應作是念：『釋迦如來捨轉輪王位出家成道，入里乞食猶有不得，況我無福薄德之人，而有得耶？』",
    "T17n0783_001:0720c27_2": "是為乞食法行者。",
    "T17n0783_001:0720c27_3": "若受請食、若眾僧食，起諸漏因緣。",
    "T17n0783_001:0720c28_4": "所以者何？",
    "T17n0783_001:0720c28_5": "受請食者若得食，便作是念：『我是福德好人故得。』",
    "T17n0783_001:0720c29_6": "若不得食則嫌恨請者：『彼無所別識，不應請者請，應請者不請。』",
    "T17n0783_001:0721a02_7": "或自鄙薄懊惱自責而生憂苦，是貪愛法則能遮道。",
    "T17n0783_001:0721a03_8": "僧食者，入眾中當隨眾法，斷事擯人，料理僧事，處分作使，心則散亂妨廢行道。",
    "T17n0783_001:0721a05_9": "有如是等惱亂事故，應受常乞食法。",
    "T17n0783_001:0721a07_0": "「三者、頭陀比丘不著於色、不輕眾生，等心憐愍不擇貧富，故受常次第乞食法。",
    "T17n0783_001:0721a09_0": "「四者、應作是念：『我今求一食尚多有所妨，何況小食、中食、後食？",
    "T17n0783_001:0721a10_1": "若不自損，則失半日之功，不能一心行道，為佛法故，為行道故，不為身命，如養馬養猪。』",
    "T17n0783_001:0721a12_2": "是故斷數數食，應受一食法。",
    "T17n0783_001:0721a14_0": "「五者、得一食時，應作是念：『我今若見渴乏眾生，以一分施之，我為施主、彼為受者。』",
    "T17n0783_001:0721a15_1": "施已，作是願言：『令一切眾生興福救之莫墮慳貪。』",
    "T17n0783_001:0721a16_2": "持食至空靜處，減一叚著淨石上施諸禽獸，亦如上願。",
    "T17n0783_001:0721a18_3": "若欲食時，當敷尼師壇淨手，作是念言：『身中有八萬戶蟲，蟲得此食皆悉安隱。",
    "T17n0783_001:0721a20_0": "我今以食施此諸虫，後得道時當以法施。』",
    "T17n0783_001:0721a20_1": "汝是為不捨眾生。",
    "T17n0783_001:0721a21_2": "若不見困乏者，但食三分之二，以自支身命。",
    "T17n0783_001:0721a22_3": "所以者何？",
    "T17n0783_001:0721a22_4": "行者若貪心極噉，令腹脹胸塞妨廢行道。",
    "T17n0783_001:0721a23_5": "若留一分，則身輕安隱，易消無患，於身無損則行道無廢，是故應受節量食法。",
    "T17n0783_001:0721a26_0": "「六者、節量食後，過中飲漿則心生樂著，求種種漿果漿蜜漿等，求欲無厭，不能一心修習善法；如馬不著勒，左右噉草不肯進路。",
    "T17n0783_001:0721a28_1": "若著轡勒，則噉草意斷隨人意去，是故受中後不飲漿法。",
    "T17n0783_001:0721b01_2": "「七者、應入聚落中，拾故塵棄物浣之令淨，作弊納衣覆除寒露。",
    "T17n0783_001:0721b02_3": "有好衣因緣，則四方追求墮邪命中。",
    "T17n0783_001:0721b03_4": "若得人好衣，則生親著；若不親著檀越則恨。",
    "T17n0783_001:0721b04_5": "若僧中得衣，如上說僧中之過，有好衣是未得道者生貪著處。",
    "T17n0783_001:0721b05_6": "好衣因緣招致賊難，或至奪命。",
    "T17n0783_001:0721b06_7": "有如是等患故，應受弊納衣。",
    "T17n0783_001:0721b08_0": "「八者、應少欲知足，衣趣蓋形，不多不少，白衣為好故畜種種衣，或有外道苦行裸形無恥。",
    "T17n0783_001:0721b10_1": "是故佛弟子應捨二邊，處中道受，但三衣法。",
    "T17n0783_001:0721b12_0": "「九者、若佛在世若滅度後，應修二法，所謂止觀。",
    "T17n0783_001:0721b13_1": "無常空觀，是佛法初門，能令厭離三界。",
    "T17n0783_001:0721b13_2": "塚間常有悲啼哭聲，死屍狼籍眼見無常。",
    "T17n0783_001:0721b14_3": "又火燒鳥獸所食不久滅盡，因是屍觀，一切法中易得無常想。",
    "T17n0783_001:0721b16_4": "又塚間住，若見死屍臭爛不淨，易得九想觀，是離欲初門。",
    "T17n0783_001:0721b17_5": "是故應受塚間住法。",
    "T17n0783_001:0721b19_0": "「十者、行人已作不淨無常等觀，得道事辦。",
    "T17n0783_001:0721b19_1": "若未得道者心則大厭，是故應捨至樹下思惟求道。",
    "T17n0783_001:0721b21_2": "又如佛生時，成道、轉法輪、般涅槃時皆在樹下，行者隨諸法常處樹下，有如是等因緣故，應受樹下坐法。",
    "T17n0783_001:0721b24_0": "「十一者、在樹下住，如半舍無異，蔭覆涼樂又生愛著，我所住者好。",
    "T17n0783_001:0721b25_1": "彼樹下如是等生漏故，至露地住，作是思惟：『樹下有種種過：一者、雨漏濕冷；二者、鳥屎污身、毒蟲所住。",
    "T17n0783_001:0721b27_2": "有如是等過，空地則無此患。』",
    "T17n0783_001:0721b28_3": "露地者著脫衣裳隨意快樂，月光遍照令心明利，易入空定，是故應受露地坐法。",
    "T17n0783_001:0721c02_0": "「十二者、身四威儀中坐為第一，食易消化氣息調和，求道者大事未辦，諸煩惱賊常伺其便，不宜安臥。",
    "T17n0783_001:0721c04_1": "若行若立心動難攝，亦不可久，是故應受常坐法。",
    "T17n0783_001:0721c05_2": "若欲睡時脇不著席，是為十二頭陀之法。」",
    "T17n0783_001:0721c07_0": "佛告比丘：「汝等念者繫心一處無令散亂，禪定功德從是得生。",
    "T17n0783_001:0721c08_1": "一切凡夫以顛倒故，繫有我人眾生受命，隨逐假名起諸妄見。",
    "T17n0783_001:0721c10_0": "從本以來五陰清淨，空無我所，不生、不滅、不出、不在；非凡夫、非不凡夫、非聖人、非不聖人，離諸名數言語道絕；諸佛不能行、不能到。",
    "T17n0783_001:0721c12_1": "汝等今者宜各靜緣諦觀身相。」",
    "T17n0783_001:0721c13_2": "時諸比丘聞佛所說，心生歡欣，即觀此身，皮膚、血肉膿爛穢惡，筋骨脈髓肪膏腦膜，目淚洟唾肝膽脾腎，心肺痰癊、生熟二藏，小腸大腸、大小便利，髮毛爪齒胞垢污等，三十六物九孔不淨，從外至內從內至外，推求我相了不可得。",
    "T17n0783_001:0721c18_3": "精勤不已遂見色心念念生滅，如水流燈焰，生無所從來，滅無所至，現在不住。",
    "T17n0783_001:0721c20_4": "知此五陰從本以來空無所有，滅除諸相證如實智，成阿羅漢。",
    "T17n0783_001:0721c22_5": "諸菩薩等，思惟法已，得無生忍，滿足十地。",
    "T17n0783_001:0721c24_0": "佛告諸大眾：「誰能於後像法之中，護持此經廣宣流布，使求佛道者識其要妙？」",
    "T17n0783_001:0721c25_1": "時天帝釋與龍神八部，聞佛宣告從空而下，稽首佛足，而白佛言：「世尊！",
    "T17n0783_001:0721c27_2": "若像法之中有三乘人，在空閑處求佛道者，我等為作衛護，不令諸惡鬼神得嬈亂之。」",
    "T17n0783_001:0721c29_3": "文殊師利法王子白佛言：「世尊！",
    "T17n0783_001:0722a01_4": "我當承佛威神，於未來世護持此經使不斷絕，有修學者為作開導。」",
    "T17n0783_001:0722a02_5": "爾時，阿難前白佛言：「世尊！",
    "T17n0783_001:0722a03_6": "當何名此經？",
    "T17n0783_001:0722a03_7": "云何奉持？」",
    "T17n0783_001:0722a03_8": "佛告阿難：「此經名為『頭陀苦行』，亦名『離著集諸善本』，汝當奉持。」",
    "T17n0783_001:0722a05_9": "爾時，天龍八部、一切大眾，聞佛所說，歡喜奉行。",
    "T17n0783_001:0722a07_0": "佛說十二頭陀經"
}