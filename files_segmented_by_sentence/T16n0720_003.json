{
    "T16n0720_003:0855b16_0": "無明羅剎集卷下(集或作經)",
    "T16n0720_003:0855b18_0": "失譯人名附秦錄",
    "T16n0720_003:0855b19_0": "◎菩薩既得六入歸伏，即時尋復觀於名色，知其體相，語名色言：「以汝因緣能生一切眾生大苦，汝宜速迴還汝己業。」",
    "T16n0720_003:0855b21_1": "名色言：「我不自見己之有過。」",
    "T16n0720_003:0855b22_2": "菩薩言：「汝今云何不自見過？",
    "T16n0720_003:0855b22_3": "汝為欺詐體相極惡，由汝因緣能生一切眾生六情。」",
    "T16n0720_003:0855b24_4": "名色答言：「此事實爾。",
    "T16n0720_003:0855b24_5": "我猶如樹能生枝葉，既有我故，便能生於六情枝葉。」",
    "T16n0720_003:0855b25_6": "菩薩言：「我今當以智慧利斧斫汝根本，六情枝葉自然墮落。」",
    "T16n0720_003:0855b27_7": "名色言：「汝不能殺我，識之強壯肩膊大力常擁護我。",
    "T16n0720_003:0855b28_8": "而此識種若當不墮名色地中，何緣能生一切眾苦？」",
    "T16n0720_003:0855b29_9": "菩薩言：「實爾。",
    "T16n0720_003:0855b29_10": "若識不處母胎住歌羅羅，眾生之身終不生長。",
    "T16n0720_003:0855c01_11": "識若不住歌羅羅者，此歌羅羅即便散壞，若散壞者何緣而得有眾生身。",
    "T16n0720_003:0855c03_12": "以此緣故，我今當以智慧之火焚識種子。」",
    "T16n0720_003:0855c04_13": "菩薩遂便捨於名色，觀察於識而數之言：「汝如幻化體性誑惑，猶如猨猴輕躁不住，亦如掣電不甞暫停；如不調馬不著道路，亦如狂象縱逸難禁。」",
    "T16n0720_003:0855c07_14": "識言：「誰敢罵辱有為之王？」",
    "T16n0720_003:0855c08_15": "菩薩言：「是誰錯謬以汝為王，有何體相自稱王耶？」",
    "T16n0720_003:0855c09_16": "識言：「我以身為城，六入為門。",
    "T16n0720_003:0855c10_17": "如我今者實是城主，一切諸法皆悉隨從，以我為首，非王如何？」",
    "T16n0720_003:0855c11_18": "菩薩言：「我於百千劫中磨智慧劍，今當殄滅汝之王位。」",
    "T16n0720_003:0855c12_19": "識言：「怪哉！",
    "T16n0720_003:0855c12_20": "我既無過，橫生怨嫌。」",
    "T16n0720_003:0855c13_21": "菩薩言：「汝云何言橫生怨嫌，而汝能生名色之患，豈非怨乎？」",
    "T16n0720_003:0855c14_22": "識言：「我與名色實相依有，若無識者則無名色，若無名色復無於識。」",
    "T16n0720_003:0855c16_23": "菩薩言：「怪哉！",
    "T16n0720_003:0855c16_24": "名色與識，真為膠固之大親友，一切眾生輪轉根本。」",
    "T16n0720_003:0855c17_25": "識言：「我於名色實為膠固親怩之友；為於業行之所走使，置我業中不得自在，隨其善惡受五趣形。」",
    "T16n0720_003:0855c20_26": "菩薩言：「汝為行所使，如此之過原汝須臾。",
    "T16n0720_003:0855c21_0": "汝雖有過待我明白，今當以慧眼觀察行已，然後徵汝。」",
    "T16n0720_003:0855c22_1": "菩薩即時捨識趣於行所。",
    "T16n0720_003:0855c22_2": "行即驚惶而作是言：「汝是何人，勇力輕身著不壞鎧，手秉菩提重利之劍？",
    "T16n0720_003:0855c24_3": "愚癡眾生長寢昏夜計於我所，而能於此恐怖可畏放逸黑暗獨在中行。」",
    "T16n0720_003:0855c26_4": "菩薩言：「汝受身璅因緣長遠，我於今日究盡觀察，名之悉達。」",
    "T16n0720_003:0855c27_5": "行即驚言：「從何解達？」",
    "T16n0720_003:0855c28_0": "菩薩言：「我發堅誓，於往昔時，供養恭敬大釋迦牟尼佛，洗浴與食，行大精進至於今日。",
    "T16n0720_003:0855c29_1": "從是以來莊嚴功德未曾懈息。」",
    "T16n0720_003:0856a01_2": "行言：「我觀察汝未久莊嚴。」",
    "T16n0720_003:0856a02_3": "菩薩言：「莫作是語。",
    "T16n0720_003:0856a02_4": "我初一阿僧祇劫未得決定，滿二阿僧祇劫方得決定，欲救眾生。」",
    "T16n0720_003:0856a04_5": "行言：「怪哉！",
    "T16n0720_003:0856a04_6": "能愛眾生？」",
    "T16n0720_003:0856a04_7": "菩薩言：「我愛眾生以悲故愛，不以染著而生於愛。",
    "T16n0720_003:0856a05_8": "如有象群處大林中四邊火起，誰見是厄不生悲愍？",
    "T16n0720_003:0856a07_0": "時最大象挽於樹枝，以打火滅導道令過得離火難。",
    "T16n0720_003:0856a08_1": "一切眾生為生、老、病、死火之所圍繞，誰有智者不生悲愍欲令得出？」",
    "T16n0720_003:0856a09_2": "行言：「汝有悲愍愛於眾生，何故入捨？」",
    "T16n0720_003:0856a10_3": "菩薩言：「我救眾生未曾有捨！",
    "T16n0720_003:0856a11_4": "我從識邊觀於生死，諸大過患是汝所作，為斷汝故，故至汝邊。",
    "T16n0720_003:0856a12_5": "由汝之故，生第二天，為天帝釋愛欲無厭；又由汝故得生梵世，坐蓮華座入禪寂定；乃至次第上至有頂非想之處，壽終下生墮三惡道。",
    "T16n0720_003:0856a15_6": "如此之事，是汝所為。」",
    "T16n0720_003:0856a16_7": "行言：「誠如所言，導識王道實我所作。",
    "T16n0720_003:0856a17_0": "識所行處，我為將護必達所在。」",
    "T16n0720_003:0856a17_1": "菩薩言：「我以正見之石，磨智慧劍，解汝支節。」",
    "T16n0720_003:0856a18_2": "行言：「請莫為之！",
    "T16n0720_003:0856a19_3": "不能補汝疲勞之果。」",
    "T16n0720_003:0856a19_4": "菩薩言：「何故不補？」",
    "T16n0720_003:0856a20_5": "行言：「一切結使火燧大苦之母，名為無明。",
    "T16n0720_003:0856a21_0": "眾惱鄙穢大苦盈集，一切災患是彼所作。",
    "T16n0720_003:0856a21_1": "汝不徵彼，返欲捉我，將何補乎？」",
    "T16n0720_003:0856a22_2": "菩薩言：「此無明者為何所在？」",
    "T16n0720_003:0856a23_3": "行言：「而此無明，大毘舍闍、煩惱羅剎之所圍繞難可降伏。",
    "T16n0720_003:0856a24_4": "今者住彼愚癡結使諸惡塚間。」",
    "T16n0720_003:0856a25_5": "菩薩爾時，從行得知無明處已，發勇猛心往詣其所，而振吼言：「彼結使羅剎、煩惱鬼等！",
    "T16n0720_003:0856a27_6": "設勝我者，分受罪戮。",
    "T16n0720_003:0856a27_7": "我若勝彼，必當摧彼諸惱結使惡羅剎等，令其磨滅無有遺餘！」",
    "T16n0720_003:0856a29_8": "行言：「如汝勇猛有堅精進，入大無畏金剛三昧，解脫之門自為汝開，殄滅無明何足為難。」",
    "T16n0720_003:0856b02_9": "菩薩于時，雄猛四顧即擒無明，而詰之言：「汝於今者，豈不住彼煩惱結習諸惡塚間，而居止耶！",
    "T16n0720_003:0856b04_10": "而此塚間，畏生死者所厭賤處。",
    "T16n0720_003:0856b05_0": "顛倒塵埃結使猛風，障蔽慧眼使無所見，種種諂曲、疑、悔糞草聚集之處；破戒之屍、五欲死人，支節腐壞狼籍交穢，滿此塚間。",
    "T16n0720_003:0856b07_1": "覺觀大風吹三毒火，猛炎熾然；惡欲、我慢，掉動不停，揚聲大笑骨聚之中；放逸死屍諸惡律儀，不淨膿血流污其地。",
    "T16n0720_003:0856b10_2": "三有[土*瓦]盎坊膩嘶破，斷諸善根。",
    "T16n0720_003:0856b11_3": "種種破器散壞在地，斷常見髮風吹蓬亂，無慚、無愧弊壞衣納，遍丘墓中。",
    "T16n0720_003:0856b13_0": "煩惱結害麁澁石沙，九十六種邪見烏鵄，諸惡雕、鷲栖宿塚間。",
    "T16n0720_003:0856b14_1": "或時復有貪有眾生，狐、狼、野干、狖狸、鼷鼠穴處塚間。",
    "T16n0720_003:0856b15_2": "復有戒取，如被兀樹枝葉摧落枯朽塚間。",
    "T16n0720_003:0856b16_3": "復有非法斷事破床置于塚間。",
    "T16n0720_003:0856b17_4": "或時復有投淵赴火、臥棘刺上，種種苦行如爆熾火焚燒塚間。",
    "T16n0720_003:0856b18_5": "或時復有自恃色力，及以命財、憍慢污穢盈集塚間。",
    "T16n0720_003:0856b19_6": "或有嫌恨、怨嫉棘刺充滿塚間。",
    "T16n0720_003:0856b20_7": "或時復有惡覺觀蠅壞於善根，不淨疽蟲臭穢污辱集在死屍。",
    "T16n0720_003:0856b22_8": "或有五蓋煩惱怨賊遊止塚間，或有計我及以我所，諸呪術師集在塚間。",
    "T16n0720_003:0856b23_9": "復有異見種種邪論，如狐梟鵄發大惡聲叫呼塚間。",
    "T16n0720_003:0856b24_10": "復有羅剎捉愛羂[木*((泳永+刀)/虫)]，或有羅剎持睡眠杵喜樂五欲，而復手秉三歧利叉，種種不善眾雜惡色，猖狂大喚、諠呼強笑無怖畏心。",
    "T16n0720_003:0856b27_11": "或有羅剎搖頭動體瞋目唱叫，騰踊、跳擲、叱吒、拍髀，或嘯、或歌、或時戲舞。",
    "T16n0720_003:0856b29_12": "瞋恚羅剎、俠怨羅剎、小惡重報羅剎、卒暴羅剎、貪嫉羅剎，慢、慢慢、我慢、不如慢、邪慢、大慢，欲非法、欲貪、惡貪，如是凶險結使煩惱諸大羅剎，不可稱數。」",
    "T16n0720_003:0856c03_13": "菩薩到於眾結塚間，見此無明種種過惡，覆於慧眼障蓋身原，令諸眾生不見四諦，墜墮惡趣復作此言：「是無明者，於生死曠路而作導首，能然生、老、病、死之火大聚，是諸煩惱結業之母。",
    "T16n0720_003:0856c08_14": "閉涅槃門，開眾惡趣，能作大形，彌綸三界遍一切處。",
    "T16n0720_003:0856c09_15": "放逸大頭，疑結廣額，幻惑醜面，邪念疱鼻，邪見之目、莫眼童子，四到掣電，伺怨報惡，多毛耽耳，欺誑詐偽，深廣邃眉；瞋恚忿戾以為利牙，貪欲醜惡作上麁脣，嫉妬[辰*頁]弊返脣下垂，邪命諂曲虛假矯稱；貪嗜利養以為利齒，六十二見以為其髮，三愛饕餮以為長咽，八邪疣膇以為肩臂，諸惡律儀以為長爪；忍受結業以為兩乳，不知厭足、[月*逄]脹洪大以為其腹，睡悔深黑以為其臍，多欲貪愛以為陰尻，十八諸界以為兩髀，非法欲、惡欲以為兩膝，我見、人見以為脚足；無慚大象、垢穢濕皮以為衣服，無愧青惡污膩麁褐以為其被，坐結使床，眾結羅剎以為侍從處。",
    "T16n0720_003:0856c22_16": "彼煩惱諸惡羅剎，大眾之中雖有千舌說其過罪不能令盡。",
    "T16n0720_003:0856c23_17": "又見無明羅剎，死封印輪在傍旋轉，世間智人見而振悚。」",
    "T16n0720_003:0856c24_18": "菩薩爾時，倍加精進，獲得增上一心定意。",
    "T16n0720_003:0856c25_19": "發大喜踊，尋時，次第清淨心生，得不動地。",
    "T16n0720_003:0856c26_20": "堅立之脚即趣無明羅剎之所，到無惱地平正之處。",
    "T16n0720_003:0856c27_21": "除諸瞋忿、嫌恨毒心棘刺沙石。",
    "T16n0720_003:0856c28_22": "八法塵土慈雨灌注，以灑于地生諸善根，清茂軟草善根安樂。",
    "T16n0720_003:0856c29_23": "以為二足、四攝之法，堅持於足與眾超異。",
    "T16n0720_003:0857a01_24": "以定左手，總六十二見之大亂髮；以智右手，拔於利劍。",
    "T16n0720_003:0857a03_25": "以諸眾生不請之心，大師子吼高聲唱言：「我於無量佛所積集善法，以大乘車誓度一切，無量劫中精進之果，今以成就！",
    "T16n0720_003:0857a05_26": "一切眾生為生死大火之所焚燒，我今應當為其除滅，摧伏結賊，斷諸行脈，為出世道拔其險難！」",
    "T16n0720_003:0857a08_27": "無明羅剎聞是吼聲，宣調戲臂大笑而言：「大梵天王、摩醯首羅、毘紐、帝釋、四天、日、月、星辰，悉皆屈膝來在我前，為我制控。",
    "T16n0720_003:0857a10_28": "婆藪仙、婆藪憂留掘婆梨，如是等無量諸仙，各以智德望出我界，然其皆為我所迷惑不知出徑。",
    "T16n0720_003:0857a12_29": "一切眾生我皆上著生死輪上，輪迴有中使不自在，如是之事悉我所作。",
    "T16n0720_003:0857a14_30": "是何嬰愚不自籌量而捉我髮？",
    "T16n0720_003:0857a15_31": "然諸人、天、阿修羅一切眾生，以我勇壯耗擾不停。",
    "T16n0720_003:0857a16_32": "汝為是誰？",
    "T16n0720_003:0857a16_33": "輕速躁疾來至我所，在於我前而大哮吼？",
    "T16n0720_003:0857a17_34": "善根發起如日初出，是我昔來未甞聞覩。",
    "T16n0720_003:0857a18_35": "一切眾生無知所盲，汝之慧眼開視分明，鑒察微妙乃如是乎。",
    "T16n0720_003:0857a20_0": "誰於生死苦惱之海大波浪中，卒教津濟令到彼岸？",
    "T16n0720_003:0857a21_1": "一切凡愚處於邪徑，誰為引導忽示正道？",
    "T16n0720_003:0857a22_2": "誰於無明大黑闇中，欻然慧炬顯照幽冥？",
    "T16n0720_003:0857a23_3": "我之教命，三界之中咸皆承順無能違者。",
    "T16n0720_003:0857a24_0": "諸仙外道一切悉皆甘樂，我界摩醯首羅、大梵天等，以我之力生於常想。",
    "T16n0720_003:0857a25_1": "是誰無畏最勝之人，有大膽勇而不懼我，敢捉我髮！",
    "T16n0720_003:0857a26_2": "善哉，善哉！",
    "T16n0720_003:0857a27_3": "而汝今者，必定從於佛種中生，正觀之力無比功德大悲為體，必是菩薩悲救眾生。",
    "T16n0720_003:0857a28_4": "其德尊嚴如須彌山王，除此勝人一切世間無敢舉手捉我髮者。」",
    "T16n0720_003:0857b01_5": "菩薩答言：「汝之所說實為真正。",
    "T16n0720_003:0857b02_6": "我自昔來修諸善行，皆為救濟一切眾生，如汝所說言菩薩者，我即是也！」",
    "T16n0720_003:0857b03_7": "無明曰：「大心眾生！",
    "T16n0720_003:0857b04_8": "汝智不動，決定救他，怨親平等悉為一味，如盛熾火燋然生葉。",
    "T16n0720_003:0857b05_9": "汝今慧火燋然於我，亦復如是。",
    "T16n0720_003:0857b06_10": "汝今堅正，我從汝教終不敢違。」",
    "T16n0720_003:0857b07_11": "菩薩言：「我以苦、空、無常、無我所印之處，遣汝速去不得疑滯！」",
    "T16n0720_003:0857b08_12": "菩薩說此印已，無明羅剎將、諸煩惱、諸惡軍眾，逃竄走入九十六種邪論之中，其所居止住愚癡心。",
    "T16n0720_003:0857b10_13": "菩薩爾時，廣集種種道品資糧，無師獨悟滅於無明，是故眾人應修六度廣集善法。",
    "T16n0720_003:0857b13_0": "「能善觀察聖所說，　　後獲大樂解深義。",
    "T16n0720_003:0857b14_0": "　我昔曾聞有盲人，　　在空空中弄木杵，　杵端衝屋著蜂窠，　　盲聞蜂聲逃出避。",
    "T16n0720_003:0857b16_0": "　空中有驢被蜂螫，　　驢被毒痛出墮淵。",
    "T16n0720_003:0857b17_0": "　淵中惡龍懷忿恚，　　起大雲雷雨大雹，　於空聚落下霹靂。",
    "T16n0720_003:0857b18_1": "　　聚中惡鬼極瞋忿，　遍於國界雨大火。",
    "T16n0720_003:0857b19_2": "　　世界眾生火所逼，　皆共逃走入大河。",
    "T16n0720_003:0857b20_3": "　　河底水中羅剎宮，　噉諸眾生血精氣，　　諸入河者至彼宮，　極受苦毒入迴覆，　　復入石山唯一孔。",
    "T16n0720_003:0857b23_0": "　眾生出孔入大海，　　海水醎苦消肌體，　叫喚大哭稱父母，　　諸神誰能拔濟我？」",
    "T16n0720_003:0857b25_0": "時海渚中有神馬王，常食自然成熟糧米，肥壯翹陸。",
    "T16n0720_003:0857b26_1": "聞諸眾生受苦惱聲，馬王唱言：「誰於今者欲度彼岸到閻浮提？」",
    "T16n0720_003:0857b27_2": "諸墮水人皆舉右手而作是言：「度我，度我！」",
    "T16n0720_003:0857b28_3": "馬王即時奮迅身體，八萬四千諸毛森然俱長，挽捉毛者皆得脫苦。",
    "T16n0720_003:0857c01_4": "以何義故引如此喻？",
    "T16n0720_003:0857c01_5": "言盲人者，喻於一切眾生無明，蜂喻於行，驢喻於識，驢墮淵者喻識墮名色，空聚落者喻於六情，雹霹靂者喻六情中無常患害，惡鬼者即喻於觸，雨火者喻於諸受，投入河者即喻於愛，水中羅剎食人精氣者喻於四取，入迴覆者喻於三有，大石孔者即喻於生，言大海者喻於老、死、憂、悲眾苦。",
    "T16n0720_003:0857c08_6": "神馬王者，喻佛以善功德，正志堅實肥大之身，以正念定八萬四千諸善之毛，為諸眾生起悲愍心。",
    "T16n0720_003:0857c10_7": "一切眾生皆受大苦，為生所生，為老所老，為死所死。",
    "T16n0720_003:0857c11_8": "然諸眾生不知方便求出要路，諸佛於中引接眾生令得離苦。",
    "T16n0720_003:0857c13_9": "能乘馬者，即是行人乘於法輪，憍陳如等五比丘，夜舍等五人；及諸豪貴長者子五十人，賢邑眾等六十人，優樓頻螺、迦葉兄弟千人，舍利弗、大目連等二百五十人，頻婆娑羅王等八萬四千人，於最末後須拔陀羅，乃至遺法八萬四千諸深法藏，若有眾生得聞一句一偈之者，一切皆得與大涅槃而作因緣。",
    "T16n0720_003:0857c21_0": "無明羅剎集卷下"
}