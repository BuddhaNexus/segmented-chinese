{
    "T01n0053_001:0846c05_0": "佛說苦陰經",
    "T01n0053_001:0846c07_0": "失譯人名今附後漢錄",
    "T01n0053_001:0846c08_0": "聞如是：一時婆伽婆，在舍衛城祇樹給孤獨園。",
    "T01n0053_001:0846c09_1": "彼時諸比丘，中後聚論皆悉會，少有所因。",
    "T01n0053_001:0846c10_2": "彼時有諸異道異學，中後行彷徉，而行至彼諸比丘所，到已共諸比丘面相慰，面相慰已却坐一面。",
    "T01n0053_001:0846c12_3": "彼諸異道異學却坐一面已，語諸比丘曰：「諸賢！",
    "T01n0053_001:0846c13_4": "沙門瞿曇智慧說婬，智慧說色痛。",
    "T01n0053_001:0846c14_5": "諸賢！",
    "T01n0053_001:0846c14_6": "我等亦以智慧說婬，智慧說色痛。",
    "T01n0053_001:0846c15_7": "此諸賢！",
    "T01n0053_001:0846c15_8": "有何差、有何降、有何若干？",
    "T01n0053_001:0846c16_0": "此沙門瞿曇及我等俱有智慧。」",
    "T01n0053_001:0846c16_1": "彼時諸比丘聞諸道異學所說，亦不然可、亦不呰蔑。",
    "T01n0053_001:0846c17_2": "不然可、不呰蔑已，從座起而還。",
    "T01n0053_001:0846c18_3": "「我今聞此所說，問世尊已當廣知其義。」",
    "T01n0053_001:0846c19_4": "便至世尊所，到已禮世尊足，却坐一面。",
    "T01n0053_001:0846c20_5": "彼諸比丘却坐一面已，如共異道異學所論，盡廣向世尊說。",
    "T01n0053_001:0846c21_6": "作如是向世尊說已，世尊告諸比丘曰：「此諸比丘！",
    "T01n0053_001:0846c23_7": "彼時應向異道異學作如是說：『云何婬氣味？",
    "T01n0053_001:0846c24_8": "云何是敗壞？",
    "T01n0053_001:0846c24_9": "云何是棄？",
    "T01n0053_001:0846c24_10": "云何色氣味？",
    "T01n0053_001:0846c24_11": "云何是敗壞？",
    "T01n0053_001:0846c25_12": "云何是棄？",
    "T01n0053_001:0846c25_13": "云何痛氣味？",
    "T01n0053_001:0846c25_14": "云何敗壞？",
    "T01n0053_001:0846c26_15": "云何棄？』",
    "T01n0053_001:0846c26_16": "此諸比丘！",
    "T01n0053_001:0846c26_17": "應作是答。",
    "T01n0053_001:0846c26_18": "異道異學彼聞已，各各相視外，當更求論，必當瞋恚。",
    "T01n0053_001:0846c27_19": "恨恚已默然，面不悅，身支節污，背其面，不能答。",
    "T01n0053_001:0846c29_20": "變其面，當默然從坐起，便即還。",
    "T01n0053_001:0846c29_21": "何以故？",
    "T01n0053_001:0847a01_0": "我不見天及世間魔梵、沙門婆羅門、眾天及人，聞我所說，與我等者知其義，若從如來、如來弟子，若彼聞此，此間聞已。",
    "T01n0053_001:0847a03_1": "云何婬氣味？",
    "T01n0053_001:0847a03_2": "謂因五婬，若生樂、若生喜。",
    "T01n0053_001:0847a04_3": "如是婬氣味，此中多有敗壞。",
    "T01n0053_001:0847a05_4": "「云何婬敗壞？",
    "T01n0053_001:0847a05_5": "此族姓子，或以功伎以自存命，若耕作、若販賣、若客書、若學算、若學數、若學作詩、若學首盧、若教書、若應官募，彼寒寒所逼、熱熱所逼，強忍飢渴為蚊虻蠅蚤所噬，彼忍此而求錢財。",
    "T01n0053_001:0847a09_6": "彼族姓子，作如是起、作如是行、作如是勤行。",
    "T01n0053_001:0847a10_7": "彼作如是，而不能得財物，便憂慼不樂啼哭，自椎自打，而愚癡作如是言：『我為癡行、為不得。』",
    "T01n0053_001:0847a13_8": "彼族姓，不使起，便勤修作行，彼便得果。",
    "T01n0053_001:0847a14_0": "彼得錢財，便守護之、極藏舉之：『今我此財，莫令王奪我，莫令賊盜、莫令火燒、莫令腐壞、莫令出利失利。』",
    "T01n0053_001:0847a16_1": "彼守護錢財，而為王所奪、賊所盜、火所燒而敗壞，出利不得利。",
    "T01n0053_001:0847a17_2": "彼便憂慼不樂啼哭，自椎自打，增益愚癡。",
    "T01n0053_001:0847a18_3": "復次，彼長夜所可愛喜念，恚敗壞失，此今現身是苦陰，因婬故、緣婬故、增上婬故，是婬因緣。",
    "T01n0053_001:0847a20_4": "眾生因婬、緣婬、增上婬，因婬故，母共子諍、子共母諍，父共子諍、子共父諍，兄共妹諍、妹共兄諍。",
    "T01n0053_001:0847a23_5": "彼共鬪諍，母說子非、子說母非，父說子非、子說父非，兄說妹非、妹說兄非，況復人人耶？",
    "T01n0053_001:0847a25_6": "此是今現苦陰，因婬故、緣婬故、增上婬故。",
    "T01n0053_001:0847a26_7": "此眾生因婬故、緣婬故、增上婬故，王王共諍，婆羅門婆羅門共諍，居士居士共諍，賤人工師賤人工師彼各各共鬪諍，各各作種種鬪具。",
    "T01n0053_001:0847a29_8": "或以拳、或以石、或以刀、或以杖，於中死死苦，此是現苦陰，因婬故、緣婬故、增上婬故。",
    "T01n0053_001:0847b02_9": "此眾生因婬故至增上婬故，使著鎧便執弓箭，或著皮鎧持極利刀，相圍聚鬪。",
    "T01n0053_001:0847b03_10": "彼於中或以象鬪，或以馬、或以車、或以步兵、或以女人、或以士夫，於中或有死死苦，此是現苦陰，因婬故、緣婬故、增上婬故。",
    "T01n0053_001:0847b06_11": "此眾生因婬故至增上婬故，著鎧至持極利刀，詣極高城而欲伐之。",
    "T01n0053_001:0847b08_12": "彼於中或吹貝、或擊鼓、或舉聲喚呼，或以椎、或以戟、或以鏚、或以利輪、或以箭相射、或下亂石、或以弩、或以銷銅注之，於中死死苦，是為現苦陰，因婬故至增上婬故。",
    "T01n0053_001:0847b12_13": "此眾生因婬故至增上婬故，至王城邑，或穿墻破藏、或盜他物、或截他道，壞他城、破他村、殺他人，被有司執之，駈使作種種苦行：或截其首，或截手足，或截其耳、或截其鼻、或截耳鼻，或截其髻、或截其髮、或截髻髮，或著凾中、或衣戮殺，或著沙石上、或著草上、或著鐵驢口中、或著鐵師子口中、或著銅釜中、或著鐵釜中，或段段割之、或利叉刺之、或臥熱鐵床上以熱油灑之，著臼中以鐵杵擣之，若以龍噬、若以撾打、若以捲捲，將至標下以刀梟首，是現身苦陰，因婬故至增上婬故。",
    "T01n0053_001:0847b23_14": "此眾生因婬故至增上婬故，作身苦行口意苦行，彼時若得患病苦，臥在床上、臥在座上、或臥蔭中，身有痛極苦極痛，不樂命欲斷。",
    "T01n0053_001:0847b26_15": "謂彼身苦行口意苦行，彼終時倒懸向下，猶若冥時日欲沒大山大山間，彼山影倒懸向下。",
    "T01n0053_001:0847b28_16": "如是彼身苦行口苦行意苦行，彼時命終倒懸向下。",
    "T01n0053_001:0847b29_17": "彼作是念：『此身苦行口意苦行，倒懸向下，本不作行、本不作福，我多作眾惡，謂趣作惡、作貪、作兇暴，不作福行、不作善行，亦不作有所歸，我必墮其趣。』",
    "T01n0053_001:0847c03_18": "此便有變悔，變悔已終亦不善、生亦不善，此是現苦陰，因婬故至增上婬故。",
    "T01n0053_001:0847c05_19": "此眾生因婬故至增上婬故，作身苦行作口意苦行，彼作身至意苦行已，彼因彼緣身壞死時，生惡趣泥犁中。",
    "T01n0053_001:0847c08_20": "此是彼身苦陰，因婬故至增上婬故，是為婬敗壞。",
    "T01n0053_001:0847c09_21": "「云何棄婬？",
    "T01n0053_001:0847c09_22": "若有於婬有求欲，當止求欲、當度婬欲，棄此婬欲，是為棄婬。",
    "T01n0053_001:0847c11_23": "「諸有沙門婆羅門，如是氣味婬者，於中有敗壞，棄捨不知如真，彼豈能自棄婬耶？",
    "T01n0053_001:0847c13_24": "復能止他耶？",
    "T01n0053_001:0847c13_25": "如與住俱豈能止婬？",
    "T01n0053_001:0847c13_26": "是事不然。",
    "T01n0053_001:0847c14_27": "諸有沙門婆羅門，如是氣味婬，知是敗壞，能棄捨知如真，後自能止婬，亦能止他，如與住俱能止婬者，有是處。",
    "T01n0053_001:0847c16_28": "「云何氣味色？",
    "T01n0053_001:0847c17_29": "若剎利女、婆羅門女、工師女、庶人女，若十四十五女，於此時容色具足，彼時形色有樂有喜。",
    "T01n0053_001:0847c19_30": "爾時氣味色，此中多有敗壞。",
    "T01n0053_001:0847c19_31": "云何色敗壞？",
    "T01n0053_001:0847c20_32": "當如見妹老耄年過、齒落髮墮、鮐背執杖申縮而行。",
    "T01n0053_001:0847c21_33": "於意云何？",
    "T01n0053_001:0847c21_34": "前好容色寧敗壞不？」",
    "T01n0053_001:0847c22_35": "「唯然世尊！」",
    "T01n0053_001:0847c22_36": "「復次，當如見妹病苦患，若臥床上、若臥座上、若臥蔭中，痛悉著身，極苦極患，不樂命欲斷。",
    "T01n0053_001:0847c24_37": "於意云何？",
    "T01n0053_001:0847c24_38": "前好容色寧敗壞不？」",
    "T01n0053_001:0847c25_39": "「唯然世尊！」",
    "T01n0053_001:0847c25_40": "「復次，當如見妹若死，一日至七日，若烏啄、若鵄啄，若狗食、若狐食，若火燒、若埋、若蟲。",
    "T01n0053_001:0847c27_41": "於意云何？",
    "T01n0053_001:0847c27_42": "前好容色寧敗壞不？」",
    "T01n0053_001:0847c28_43": "「唯然世尊！」",
    "T01n0053_001:0847c28_44": "「復次，如見妹死屍，若骨若青、若蟲若食、若骨白。",
    "T01n0053_001:0847c29_45": "於意云何？",
    "T01n0053_001:0847c29_46": "前好容色寧敗壞不？」",
    "T01n0053_001:0848a01_47": "「唯然世尊！」",
    "T01n0053_001:0848a01_48": "「復次，若見如妹屍，無有皮肉但筋相連。",
    "T01n0053_001:0848a02_49": "於意云何？",
    "T01n0053_001:0848a02_50": "前好容色寧敗壞不？」",
    "T01n0053_001:0848a03_51": "「唯然世尊！」",
    "T01n0053_001:0848a03_52": "「復次，若見如妹死屍，骨節處處分解散在異處，脚骨在一處，髆骨髀骨、腰骨脊骨、肩骨項骨、髑髏骨，各在一處。",
    "T01n0053_001:0848a05_53": "於意云何？",
    "T01n0053_001:0848a06_54": "前好容色寧敗壞不？」",
    "T01n0053_001:0848a06_55": "「唯然世尊！」",
    "T01n0053_001:0848a06_56": "「復次，若見如妹死屍，骨正白如貝，若青鴿色、若赤油潤、若腐碎。",
    "T01n0053_001:0848a08_57": "於意云何？",
    "T01n0053_001:0848a08_58": "前好容色寧敗壞不？」",
    "T01n0053_001:0848a09_59": "「唯然世尊！」",
    "T01n0053_001:0848a09_60": "「是為色敗壞。",
    "T01n0053_001:0848a09_61": "云何棄色？",
    "T01n0053_001:0848a09_62": "謂於色有求欲，當止求欲，度一切求欲，棄此色。",
    "T01n0053_001:0848a11_0": "「諸有沙門婆羅門，如是氣味色於中敗壞，無棄捨不知如真，豈能自止色耶？",
    "T01n0053_001:0848a12_1": "復能止他乎？",
    "T01n0053_001:0848a13_2": "而與住居，豈能止色耶？",
    "T01n0053_001:0848a13_3": "是事不然。",
    "T01n0053_001:0848a13_4": "諸有沙門婆羅門，如是氣味色，知敗壞棄捨離，知如真者，彼能自止色，亦能令他止，如所住能止色者，有是處。",
    "T01n0053_001:0848a16_5": "「云何氣味痛？",
    "T01n0053_001:0848a16_6": "此比丘於婬解脫，至住四禪正受，住於彼時，亦不自壞亦不壞他，此無壞已，於中便得樂。",
    "T01n0053_001:0848a18_7": "何以故？",
    "T01n0053_001:0848a19_8": "我說不恚得樂痛，是為痛氣味。",
    "T01n0053_001:0848a19_9": "「云何痛敗壞？",
    "T01n0053_001:0848a20_10": "謂痛是無常苦盡法，是為痛敗壞。",
    "T01n0053_001:0848a20_11": "「云何痛棄？",
    "T01n0053_001:0848a21_12": "謂痛求欲，止求欲、度求欲，是棄痛。",
    "T01n0053_001:0848a22_0": "「若沙門婆羅門，如是氣味痛，不知敗壞，不知棄捨，不知如真，彼豈能自止痛耶？",
    "T01n0053_001:0848a23_1": "復能止他乎？",
    "T01n0053_001:0848a24_2": "而與住居棄痛者，是事不然。",
    "T01n0053_001:0848a24_3": "諸有沙門婆羅門，如是氣味痛，知是敗壞棄捨，知如真者，彼能自止痛，亦能令他止，而與住居能止痛者，有是處。」",
    "T01n0053_001:0848a27_4": "佛如是說。",
    "T01n0053_001:0848a27_5": "彼諸比丘聞世尊所說，歡喜而樂。",
    "T01n0053_001:0848a29_0": "佛說苦陰經"
}