{
    "T16n0660_002:0288b02_0": "佛說寶雨經卷第二",
    "T16n0660_002:0288b04_0": "唐天竺三藏達摩流支譯",
    "T16n0660_002:0288b05_0": "「復次，善男子！",
    "T16n0660_002:0288b05_1": "菩薩摩訶薩成就十種法，得忍圓滿。",
    "T16n0660_002:0288b06_2": "何等為十？",
    "T16n0660_002:0288b06_3": "一者、內忍圓滿；二者、外忍圓滿；三者、法忍圓滿；四者、隨佛教忍圓滿；五者、無分限忍圓滿；六者、無分別忍圓滿；七者、不待事忍圓滿；八者、無恚忍圓滿；九者、悲忍圓滿；十者誓願忍圓滿。",
    "T16n0660_002:0288b10_4": "「云何菩薩內忍圓滿？",
    "T16n0660_002:0288b10_5": "善男子！",
    "T16n0660_002:0288b11_6": "謂諸菩薩於內所有憂悲苦惱，能安忍住，心無逼迫，是名菩薩內忍圓滿。",
    "T16n0660_002:0288b12_7": "「云何菩薩外忍圓滿？",
    "T16n0660_002:0288b13_8": "善男子！",
    "T16n0660_002:0288b13_9": "謂諸菩薩聞他麁言罵詈、毀呰父母、親屬、阿遮利耶、鄔波馱耶，及聞誹謗佛、法、僧寶，菩薩聞已不起瞋恨、反報毀呰，亦不為彼瞋恚、隨眠之所隨逐，堪忍彼惱，能安隱住，是名菩薩外忍圓滿。",
    "T16n0660_002:0288b17_10": "「云何菩薩法忍圓滿？",
    "T16n0660_002:0288b18_11": "謂諸菩薩於佛所說素怛纜中一切甚深微妙法義——無來無去、自性寂靜、離分別取、自性涅槃——菩薩聞已，不驚不怖，作是思惟：『我若不了諸深妙法，終不能得阿耨多羅三藐三菩提！』",
    "T16n0660_002:0288b22_12": "由是因緣攝取諸法，思惟修習，心生信解，是名菩薩法忍圓滿。",
    "T16n0660_002:0288b23_13": "「云何菩薩隨佛教忍圓滿？",
    "T16n0660_002:0288b24_14": "謂諸菩薩若起瞋恚，為損害時，菩薩自應如是思惟：『而此瞋恚從何而起？",
    "T16n0660_002:0288b25_15": "從何而滅？",
    "T16n0660_002:0288b26_0": "是誰所起？",
    "T16n0660_002:0288b26_1": "云何而起，有所緣耶？』",
    "T16n0660_002:0288b26_2": "菩薩如是思惟：『彼能起之因，了不可得；能滅之因，亦不可得。",
    "T16n0660_002:0288b28_3": "能起既無，所起非有；乃至所緣，皆不可得！』",
    "T16n0660_002:0288b29_0": "由是菩薩安忍而住，瞋無緣起，是名菩薩隨佛教忍圓滿。",
    "T16n0660_002:0288c01_1": "「云何菩薩無分限忍圓滿？",
    "T16n0660_002:0288c01_2": "謂諸菩薩非晝分忍，夜分不忍；非夜分忍，晝分不忍。",
    "T16n0660_002:0288c03_3": "非自國忍，他國不忍；非他國忍，自國不忍。",
    "T16n0660_002:0288c04_0": "非於名聞者忍，無名聞者不忍；非於無名聞者忍，有名聞者不忍。",
    "T16n0660_002:0288c05_1": "由是菩薩於一切時及一切國、名聞有無皆悉能忍，是名菩薩無分限忍圓滿。",
    "T16n0660_002:0288c07_2": "「云何菩薩無分別忍圓滿？",
    "T16n0660_002:0288c07_3": "謂諸菩薩非惟父母、妻子、親屬於是處忍，餘所不忍，是故菩薩下至旃荼羅等亦能行忍，是名菩薩無分別忍圓滿。",
    "T16n0660_002:0288c10_4": "「云何菩薩不待事忍圓滿？",
    "T16n0660_002:0288c11_0": "謂諸菩薩修忍辱時，不為財物、不為驚怖、不為行恩、不為順世及羞恥故，如是菩薩自性常忍，是名菩薩不待事忍圓滿。",
    "T16n0660_002:0288c13_1": "「云何菩薩得無恚忍圓滿？",
    "T16n0660_002:0288c14_2": "謂諸菩薩設未遇彼瞋恚因緣及未遇他瞋，心常安忍。",
    "T16n0660_002:0288c15_3": "若遇因緣及遇他瞋，或復輕欺、拳打、手搏、刀杖損害，麁言毀責，菩薩遇已，作是思惟：『被輕毀業，是我所造，我今應受，定非父母、親屬所造，是故我今歡喜忍受，亦非內、外地界所受，水、火、風界亦復如是。』",
    "T16n0660_002:0288c20_4": "菩薩由是無倒觀察，遇因緣時，於瞋、不瞋二俱能忍，是名菩薩得無恚忍圓滿。",
    "T16n0660_002:0288c21_5": "「云何菩薩悲忍圓滿？",
    "T16n0660_002:0288c22_6": "謂諸菩薩於彼貧苦一切有情為作君主，若王、小王，有大財寶、多諸資具，若為一切貧苦有情罵詈、呵責、惱亂之時，終無恚恨、損害之心，亦不自高，現主威勢，但起思惟：『此諸有情是我所攝，我應養育而守護之！』",
    "T16n0660_002:0288c27_0": "由是菩薩不生損害。",
    "T16n0660_002:0288c27_1": "以是因緣，起大悲心忍受安住，是名菩薩悲忍圓滿。",
    "T16n0660_002:0288c28_2": "「云何菩薩誓願忍圓滿？",
    "T16n0660_002:0288c29_3": "謂諸菩薩如是思惟：『我曾於彼一切如來、應、正等覺所作師子吼，誓修菩提，成正覺已，於生死海、煩惱泥中，濟拔一切諸有情等。",
    "T16n0660_002:0289a03_4": "菩薩由是不生瞋惱，是故我應精勤修習，為拔濟故、為成熟故，為欲調伏、安樂有情，若自起瞋及損害彼，即不含容。",
    "T16n0660_002:0289a05_5": "云何而能生於悲忍拔濟有情？』",
    "T16n0660_002:0289a06_6": "善男子！",
    "T16n0660_002:0289a06_7": "如有良醫善能針療，見有眾生患目瞖者，作是思惟：『我應愍彼，為除眼瞖，令無暗障。』",
    "T16n0660_002:0289a08_8": "爾時良醫起思惟已，自患眼暗。",
    "T16n0660_002:0289a09_9": "善男子！",
    "T16n0660_002:0289a09_10": "汝意云何，而此醫師堪能療彼有情眼瞖，除暗障不？」",
    "T16n0660_002:0289a10_11": "止蓋菩薩白佛言：「不也，世尊！」",
    "T16n0660_002:0289a11_12": "佛告止蓋菩薩言：「善男子！",
    "T16n0660_002:0289a11_13": "菩薩亦爾！",
    "T16n0660_002:0289a12_14": "作是思惟：『我今不應以般若針斷世間瞖，由自心有無明暗障，如何能滅他無明惑！』",
    "T16n0660_002:0289a14_15": "由是因緣，終不損害，修忍安住，是名菩薩得誓願忍圓滿。",
    "T16n0660_002:0289a15_16": "「善男子！",
    "T16n0660_002:0289a15_17": "菩薩成就此十種法，得忍圓滿。",
    "T16n0660_002:0289a17_0": "「復次，善男子！",
    "T16n0660_002:0289a17_1": "菩薩成就十種法，得精進圓滿。",
    "T16n0660_002:0289a18_0": "何等為十？",
    "T16n0660_002:0289a18_1": "一者、如金剛精進；二者、得無逮精進；三者、離二邊精進；四者、廣大精進；五者、熾盛精進；六者、性常精進；七者、清淨精進；八者、不共精進；九者、不輕賤精進；十者、不倨傲精進。",
    "T16n0660_002:0289a22_2": "「善男子！",
    "T16n0660_002:0289a22_3": "云何如金剛精進？",
    "T16n0660_002:0289a22_4": "謂諸菩薩發起精進，勤修而住諸有情界，未涅槃者，令證涅槃；未得度者，令其得度；未解脫者，令得解脫；未安隱者，令得安隱；未現等覺者，令現等覺。",
    "T16n0660_002:0289a26_0": "菩薩如是勤修而住。",
    "T16n0660_002:0289a26_1": "爾時天魔伺求其短，將欲破壞，至菩薩所，作如是言：『善男子！",
    "T16n0660_002:0289a27_2": "汝勿作此勤苦精進。",
    "T16n0660_002:0289a28_3": "何以故？",
    "T16n0660_002:0289a28_4": "我曾如是發起精進，勤修而住諸有情界，未涅槃者，令證涅槃；未得度者，皆令得度；未解脫者，令得解脫；未安隱者，令得安隱；未現等覺者，令現等覺。",
    "T16n0660_002:0289b02_5": "如此精進，誑惑愚夫，皆為虛妄，非真實法。",
    "T16n0660_002:0289b03_6": "善男子！",
    "T16n0660_002:0289b03_7": "如是勤修起精進者，我未曾見一有情能於阿耨多羅三藐三菩提而現等覺。",
    "T16n0660_002:0289b05_8": "善男子！",
    "T16n0660_002:0289b05_9": "我知無量俱胝有情，皆能證入二乘涅槃。",
    "T16n0660_002:0289b06_10": "善男子！",
    "T16n0660_002:0289b07_0": "汝徒精進求虛妄法，速捨是心，離諸苦惱！』",
    "T16n0660_002:0289b07_1": "爾時菩薩作是思惟：『決定是魔惱壞於我！』",
    "T16n0660_002:0289b08_2": "菩薩悟已，知是魔說，而告之言：『汝惡思惟欲破壞我，汝但自憂，勿憂我事。",
    "T16n0660_002:0289b10_3": "世尊已說：「魔羅波旬！",
    "T16n0660_002:0289b11_0": "一切世間各隨逐業，若自、若共而感生處。」",
    "T16n0660_002:0289b11_1": "魔羅！",
    "T16n0660_002:0289b12_2": "汝今亦隨逐業，亦自、亦共而感生處。",
    "T16n0660_002:0289b12_3": "汝應如是隨業而往，莫惱亂我，無義利故，又於長夜自受苦惱！』",
    "T16n0660_002:0289b14_4": "爾時魔羅情智狹劣，自生慚恥，即捨惡心隱沒不現。",
    "T16n0660_002:0289b15_5": "由是菩薩！",
    "T16n0660_002:0289b15_6": "若一切魔王及諸魔眾來惱亂時，欲求其短，故相破壞，而菩薩心終不傾動，無下勇捍，堅固不退，是名菩薩如金剛精進。",
    "T16n0660_002:0289b18_7": "「善男子！",
    "T16n0660_002:0289b18_8": "云何菩薩得無逮精進？",
    "T16n0660_002:0289b19_9": "謂諸菩薩發起如是種種精進，諸餘菩薩雖復久遠積集淨業，安住真性，終不及此發起種種精進菩薩，數分不及，迦羅等分乃至計喻及鄔波尼殺曇分亦不能及，何況一切聲聞、緣覺！",
    "T16n0660_002:0289b23_10": "是中菩薩發心精進力，能攝取一切佛法，復能捨離一切罪業諸不善法，是名菩薩得無逮精進。",
    "T16n0660_002:0289b25_11": "「云何菩薩離二邊精進？",
    "T16n0660_002:0289b26_12": "謂諸菩薩常起精進不增、不減。",
    "T16n0660_002:0289b26_13": "何以故？",
    "T16n0660_002:0289b26_14": "以極增上生倨傲故，以極下劣生懈怠故，是故精進常不增、減，是名菩薩離二邊精進。",
    "T16n0660_002:0289b28_15": "「云何菩薩廣大精進？",
    "T16n0660_002:0289b29_16": "謂諸菩薩發起精進：『願我如是當得如來妙色端嚴！",
    "T16n0660_002:0289c01_17": "諸佛所有無見頂相，圓光隨好，微妙具足！』",
    "T16n0660_002:0289c02_18": "又復發起如是精進：『願我當得無量無礙諸佛大智，及大威德勝義性等！』",
    "T16n0660_002:0289c04_19": "是名菩薩廣大精進。",
    "T16n0660_002:0289c04_20": "「善男子！",
    "T16n0660_002:0289c04_21": "云何菩薩熾盛精進？",
    "T16n0660_002:0289c05_22": "謂諸菩薩發起精進，永離一切塵垢過患，如末尼珠及紫金等，遠離一切塵垢過患，光明炫曜，殊妙赫奕。",
    "T16n0660_002:0289c07_23": "菩薩精進如是熾盛，永離一切塵垢過患。",
    "T16n0660_002:0289c08_24": "何者名為精進塵垢？",
    "T16n0660_002:0289c09_0": "何者名為精進過患？",
    "T16n0660_002:0289c09_1": "所謂懈怠、嬾惰、不節飲食、不自知量、非理作意、起惡思惟，如是說名精進塵垢，亦名過患。",
    "T16n0660_002:0289c11_2": "菩薩精進永能捨離，是故精進清淨無垢、鮮白熾盛、無復過患。",
    "T16n0660_002:0289c12_3": "是名菩薩熾盛精進。",
    "T16n0660_002:0289c13_4": "「云何菩薩性恒精進？",
    "T16n0660_002:0289c13_5": "謂諸菩薩於諸威儀能常發起種種精進，性恒勤勇，無休廢時，若身、若心曾無懈倦，是名菩薩性恒精進。",
    "T16n0660_002:0289c16_6": "「云何菩薩清淨精進？",
    "T16n0660_002:0289c16_7": "謂諸菩薩發起如是恒常精進，所有眾罪、諸不善法、無利益事障礙於道，乃至微細極小不善、一念惡心亦不發起，況復廣大諸不善法！",
    "T16n0660_002:0289c19_8": "是故菩薩皆悉除斷，順涅槃理，聖道資糧，趣菩提分。",
    "T16n0660_002:0289c20_9": "如是善法，菩薩修習令增長廣大，圓滿菩提。",
    "T16n0660_002:0289c21_10": "是名菩薩清淨精進。",
    "T16n0660_002:0289c22_11": "「云何菩薩不共精進？",
    "T16n0660_002:0289c22_12": "謂諸菩薩如是思惟：『設使十方殑伽沙界火聚遍滿，如阿鼻獄。",
    "T16n0660_002:0289c24_13": "過彼世界，有一眾生受諸苦惱，無歸、無依及無怙恃。",
    "T16n0660_002:0289c25_14": "菩薩哀愍彼一有情，度猛火聚，往彼教化，尚不辭勞，況多有惱而不救濟！』",
    "T16n0660_002:0289c27_15": "菩薩如是大悲精進，外道、二乘所不能及，是名菩薩不共精進。",
    "T16n0660_002:0289c28_16": "「云何菩薩不輕賤精進？",
    "T16n0660_002:0289c29_0": "謂諸菩薩終不起心：『以我精進微弱、下劣及懈怠故，修習菩提，自謂難得。』",
    "T16n0660_002:0290a01_1": "又復不作如是思惟：『我亦不能荷擔如是於無量劫及千萬劫積集苦行，如救頭然，方證菩提。』",
    "T16n0660_002:0290a03_2": "不作如是退屈之心。",
    "T16n0660_002:0290a04_3": "由是菩薩發如是心：『所有過去如來、應、正等覺、現在如來、應、正等覺、未來如來、應、正等覺，彼諸如來於無量劫精進修行皆現等覺，由是諸佛非不多時修行精進，得有如是現正等覺。",
    "T16n0660_002:0290a08_4": "我亦如是，理應多劫修種種行，當得阿耨多羅三藐三菩提，以三世如來同行精進已成佛故。",
    "T16n0660_002:0290a10_5": "又我寧為一切有情精勤修習而處地獄，終不為己修行精進而證涅槃。』",
    "T16n0660_002:0290a12_6": "是名菩薩不輕賤精進。",
    "T16n0660_002:0290a12_7": "「云何菩薩不倨傲精進？",
    "T16n0660_002:0290a13_8": "謂此菩薩起精進時終不味著，自倨輕他。",
    "T16n0660_002:0290a14_9": "誰有智者，希他恩念而行精進！",
    "T16n0660_002:0290a14_10": "是名菩薩不倨傲精進。",
    "T16n0660_002:0290a15_11": "「善男子！",
    "T16n0660_002:0290a15_12": "菩薩摩訶薩能成就此十種法故，得精進圓滿。",
    "T16n0660_002:0290a17_0": "「復次，善男子！",
    "T16n0660_002:0290a17_1": "菩薩成就十種法，得靜慮圓滿。",
    "T16n0660_002:0290a18_0": "何等為十？",
    "T16n0660_002:0290a18_1": "一者、積集福德；二者、能多厭離；三者、勤修精進；四者、具足多聞；五者、得不顛倒勤修領受；六者、法隨法行；七者、成利根性；八者、得心善巧；九者、得奢摩他、毘鉢舍那善巧；十者、得不執著。",
    "T16n0660_002:0290a22_2": "「云何菩薩積集福德？",
    "T16n0660_002:0290a22_3": "謂諸菩薩愛樂大乘，復能積集一切善根，所生之處攝善知識，而能修習種種妙行。",
    "T16n0660_002:0290a24_4": "又常願生大婆羅門家、剎帝利家、大居士家，所生之處恒得正信。",
    "T16n0660_002:0290a26_5": "由是因緣增長無量廣大善根，為常不離善知識故。",
    "T16n0660_002:0290a27_6": "善知識者，所謂諸佛、一切菩薩。",
    "T16n0660_002:0290a28_7": "由是菩薩串習善根，增長熾盛，觀察世間苦惱逼迫、眾病所集、愚暗所蔽、無所安住。",
    "T16n0660_002:0290a29_8": "何以故？",
    "T16n0660_002:0290b01_9": "以欲因緣故。",
    "T16n0660_002:0290b01_10": "「云何菩薩能多厭離？",
    "T16n0660_002:0290b01_11": "謂諸菩薩由前因緣，『我今不應於此世間行於貪欲，以彼貪欲但由妄情分別生故。",
    "T16n0660_002:0290b03_12": "諸佛廣說一切貪欲種種過患，所謂欲如尖摽、如鑹、如劍亦如利刀，又如毒蛇、如水聚沫、如肉腐敗臭穢可惡。』",
    "T16n0660_002:0290b06_13": "由是菩薩起厭離心，剃除鬚髮而披法服，出家正信，趣於非家。",
    "T16n0660_002:0290b07_14": "「云何菩薩勤修精進？",
    "T16n0660_002:0290b08_15": "謂此菩薩既出家已，發大精進，未得令得，未解令解，未證令證。",
    "T16n0660_002:0290b09_16": "「云何菩薩具足多聞？",
    "T16n0660_002:0290b10_0": "謂此菩薩由前因緣，多聞領受，於世俗諦及勝義諦深妙理中，善能宣說。",
    "T16n0660_002:0290b11_1": "「云何菩薩得不顛倒勤修領受？",
    "T16n0660_002:0290b12_2": "謂此菩薩於諸諦理領納於心，精勤修習無倒善巧。",
    "T16n0660_002:0290b13_3": "「云何菩薩法隨法行？",
    "T16n0660_002:0290b14_4": "謂此菩薩得善巧已，法隨法行，所謂正語、正業、正命、正思惟、正精進、正念、正定、正見，是為菩薩修習道支。",
    "T16n0660_002:0290b16_5": "「云何菩薩而得利根？",
    "T16n0660_002:0290b16_6": "謂此菩薩習道支已，利根明悟，能正了知。",
    "T16n0660_002:0290b17_7": "菩薩由此安住寂靜，遠離執著、一切憒閙，不樂多言。",
    "T16n0660_002:0290b19_0": "復能捨離欲尋、恚尋、害尋及不死尋，遠離眷屬、名稱、利養。",
    "T16n0660_002:0290b20_1": "「云何菩薩得心善巧？",
    "T16n0660_002:0290b20_2": "謂此菩薩由前因緣，得心善巧，身常寂靜，觀察其心於善、不善及與無記，自念：『我今心住何性？』",
    "T16n0660_002:0290b22_3": "若住勝善清淨，心生信樂歡喜。",
    "T16n0660_002:0290b23_4": "云何勝善？",
    "T16n0660_002:0290b23_5": "謂三十七菩提分法。",
    "T16n0660_002:0290b24_6": "若住不善，應當厭離，發起精進，便能永斷諸不善法。",
    "T16n0660_002:0290b25_7": "云何名為諸不善法？",
    "T16n0660_002:0290b25_8": "謂貪、瞋、癡。",
    "T16n0660_002:0290b26_9": "貪有三種，謂上、中、下。",
    "T16n0660_002:0290b26_10": "云何上貪？",
    "T16n0660_002:0290b26_11": "謂此貪欲遍滿身心，隨順下劣，心常染著，於一切時無有慚、愧。",
    "T16n0660_002:0290b28_12": "云何無慚？",
    "T16n0660_002:0290b28_13": "謂貪欲者恒起思惟尋求欲境，心生愛重，耽著讚美，是名無慚。",
    "T16n0660_002:0290c01_0": "云何無愧？",
    "T16n0660_002:0290c01_1": "謂貪欲者為欲因緣，能於父母及餘尊者起於諍論，輕欺損害，重彼貪欲，是名無愧。",
    "T16n0660_002:0290c03_2": "謂貪欲者由是因緣生於惡處，是故說名增上貪欲。",
    "T16n0660_002:0290c04_3": "云何中貪？",
    "T16n0660_002:0290c04_4": "謂貪欲者行貪欲已，即生厭離，起變悔心，不復隨順，是名中貪。",
    "T16n0660_002:0290c06_0": "云何下貪？",
    "T16n0660_002:0290c06_1": "謂貪欲者起貪欲時，或摩觸身、纔共語言、或時見已，欲心便息，是名下貪。",
    "T16n0660_002:0290c07_2": "所有一切活命資具，心若執著總說名貪。",
    "T16n0660_002:0290c08_3": "云何名瞋？",
    "T16n0660_002:0290c09_4": "是瞋應知亦有三種，謂上、中、下。",
    "T16n0660_002:0290c09_5": "云何上瞋？",
    "T16n0660_002:0290c10_6": "謂瞋恚者起種種瞋，於五無間隨造一業，或謗正法。",
    "T16n0660_002:0290c11_7": "謗正法者，其罪過彼五無間業，數分不及，迦羅分不及，乃至計喻、鄔波尼殺曇分亦所不及，由是因緣生捺洛迦。",
    "T16n0660_002:0290c13_8": "若生人中，形貌慘黑，眼目恒赤，為人暴惡，常行損害，由是因緣生捺洛迦。",
    "T16n0660_002:0290c15_9": "是名上瞋。",
    "T16n0660_002:0290c15_10": "云何中瞋？",
    "T16n0660_002:0290c15_11": "謂瞋恚者造罪業已，速能改悔即起對除，是名中瞋。",
    "T16n0660_002:0290c17_12": "云何下瞋？",
    "T16n0660_002:0290c17_13": "謂瞋恚者由起瞋故出麁惡言，輕調譏嫌，集不善業，經一剎那及一臘縛、一牟呼栗多即能改悔，修習對除，是名下瞋。",
    "T16n0660_002:0290c19_14": "是癡應知亦有三種，謂上、中、下。",
    "T16n0660_002:0290c20_15": "云何上癡？",
    "T16n0660_002:0290c20_16": "謂愚癡者恒住貪、瞋，曾無憂悔，是名上癡。",
    "T16n0660_002:0290c21_17": "云何中癡？",
    "T16n0660_002:0290c22_18": "謂愚癡者起少不善，即能於彼梵行者前發露懺悔，不見惡業可受重故，是名中癡。",
    "T16n0660_002:0290c24_0": "云何下癡？",
    "T16n0660_002:0290c24_1": "謂愚癡者於佛所制非性戒中少有毀犯，或一、二、三，便能捨離，是名下癡。",
    "T16n0660_002:0290c25_2": "菩薩於彼貪、瞋、癡法皆能遮止，由心善巧。",
    "T16n0660_002:0290c26_3": "得善巧已，終無喜樂於彼染著。",
    "T16n0660_002:0290c27_4": "何以故？",
    "T16n0660_002:0290c27_5": "得心善巧故，若住無記即勤觀察，惟起正念。",
    "T16n0660_002:0290c28_6": "云何無記？",
    "T16n0660_002:0290c28_7": "謂起心時，心不在內，亦不在外；非住於善，非住不善；不住毘鉢舍那，亦復不住於奢摩他，而心下劣引起睡眠，令心昧略，猶如士夫極重睡眠，初覺之時，根識惛昧，不能明了。",
    "T16n0660_002:0291a03_8": "住無記心亦復如是。",
    "T16n0660_002:0291a04_9": "以無記心不明了故，菩薩於中心精勇銳，安住歡喜。",
    "T16n0660_002:0291a05_10": "是名菩薩得心善巧。",
    "T16n0660_002:0291a05_11": "「云何菩薩得奢摩他、毘鉢舍那善巧？",
    "T16n0660_002:0291a06_12": "謂此菩薩心善巧已，觀察諸法如幻如夢，思惟諸法：『此是善法，此非善法；此出離法，此不出離法。』",
    "T16n0660_002:0291a08_13": "謂諸菩薩觀一切法皆依於心，心為自性、心為上首，能攝受心、善調伏心、善了知心，故能攝此一切諸法。",
    "T16n0660_002:0291a11_14": "既善調伏又善了知，由此因緣便能修習奢摩他法——如是繫心，如是止心及安住心。",
    "T16n0660_002:0291a13_15": "勤修如是奢摩他故，便能安住心一境性。",
    "T16n0660_002:0291a14_16": "菩薩住心一境性已，入定觀察，得離生喜樂。",
    "T16n0660_002:0291a15_17": "心得喜已，遠離欲界惡、不善法及有尋有伺，是名修行住初靜慮。",
    "T16n0660_002:0291a16_18": "又離尋伺，不味喜樂，觀無常已，出初靜慮，住內等淨，得定生喜樂，是名菩薩入第二靜慮。",
    "T16n0660_002:0291a18_19": "次厭離喜及觀苦已，住捨正念、正知及樂，心安正受。",
    "T16n0660_002:0291a19_20": "佛說：『成就住捨念樂，入第三靜慮，修行而住。』",
    "T16n0660_002:0291a20_21": "作空解已，入第四靜慮，便捨我執。",
    "T16n0660_002:0291a21_22": "捨我執故，苦樂亦斷，憂喜滅故，住不苦樂，捨念清淨，是名修習第四靜慮。",
    "T16n0660_002:0291a23_23": "又菩薩觀身與虛空等，既信解已，捨諸色想、滅有對想——離種種想，捨色想故；滅有對想，離異想故——入無邊空，是謂修習空無邊處。",
    "T16n0660_002:0291a26_24": "超過一切空無邊已，有識等生，入無邊識，是謂修住識無邊處。",
    "T16n0660_002:0291a27_25": "超過一切識無邊已，入無所有，是謂修住無所有處。",
    "T16n0660_002:0291a28_26": "超無所有，修習而住非想非非想處。",
    "T16n0660_002:0291a29_27": "又諸菩薩遠離能緣想受心故，名住滅定。",
    "T16n0660_002:0291b01_28": "雖入彼定，終不樂著。",
    "T16n0660_002:0291b01_29": "出彼定已，與慈心俱，捨怨憎心，遠損害想，廣大無量，平等無二，極善修習，於一方面意解遍滿，入定而住，諸餘三方、四維、上下周遍世間。",
    "T16n0660_002:0291b05_0": "與悲心俱，捨怨憎心，離損害意，廣大無量，平等無二，極善修習，於一方面無邊世界意解遍滿，入定而住，諸餘三方、四維、上下周遍世間。",
    "T16n0660_002:0291b08_1": "菩薩與喜心俱，捨怨憎心，離損害意，廣大無量，平等無二，極善修習，於一方面意解周遍，入定而住，諸餘三方、四維、上下周遍世間。",
    "T16n0660_002:0291b11_0": "菩薩與捨心俱，離怨憎心，捨損害意，廣大無量，平等無二，極善修習，於一方面意解周遍，入定而住，諸餘三方、四維、上下周遍世間。",
    "T16n0660_002:0291b13_1": "「云何菩薩得不執著？",
    "T16n0660_002:0291b14_2": "謂此菩薩得五神通亦不執著，常能希求菩提資糧、諸法圓滿。",
    "T16n0660_002:0291b15_3": "「善男子！",
    "T16n0660_002:0291b16_0": "菩薩摩訶薩成就此十種法故，得靜慮圓滿。",
    "T16n0660_002:0291b17_0": "「復次，善男子！",
    "T16n0660_002:0291b17_1": "菩薩成就十種法，得般若圓滿。",
    "T16n0660_002:0291b18_0": "何等為十？",
    "T16n0660_002:0291b18_1": "一者、無我善巧；二者、業果善巧；三者、有為善巧；四者、生死流轉善巧；五者、捨離生死善巧；六者、得二乘善巧；七者、大乘善巧；八者、捨離魔業善巧；九者、得不顛倒般若；十者、得無等般若。",
    "T16n0660_002:0291b22_2": "「善男子！",
    "T16n0660_002:0291b22_3": "云何菩薩得無我善巧？",
    "T16n0660_002:0291b23_4": "謂諸菩薩學般若故，能正觀色、受、想、行、識。",
    "T16n0660_002:0291b24_0": "觀察色時生不可得、集不可得、滅不可得，如是觀察受、想、行、識，生、集、滅法俱不可得。",
    "T16n0660_002:0291b25_1": "以勝義中不可得故，非於世俗。",
    "T16n0660_002:0291b26_2": "勝義、世俗諸法自性，但有言說，實無可得。",
    "T16n0660_002:0291b27_3": "由是因緣，菩薩長時不捨精進，為欲利益諸有情故，如救頭然。",
    "T16n0660_002:0291b28_4": "由是菩薩得無我善巧。",
    "T16n0660_002:0291b29_5": "「云何菩薩得業果善巧？",
    "T16n0660_002:0291c01_0": "謂諸菩薩如是思惟：『一切世間自性皆空，如戲場處、健達縛城。",
    "T16n0660_002:0291c02_1": "一切有情雖非實有，然執著我，由是不能通達聖道。』",
    "T16n0660_002:0291c03_2": "是諸有情如是思惟：『若無有我及無有情、命者、生者、意生士夫，若補特伽羅、摩納縛迦，若養育者，即無善惡業異熟果體性可得！』",
    "T16n0660_002:0291c06_3": "以正般若如實了知，是名菩薩得業果善巧。",
    "T16n0660_002:0291c07_4": "「云何菩薩得有為善巧？",
    "T16n0660_002:0291c08_0": "謂諸菩薩以正般若了知一切諸有為法，如是思惟：『諸有為法念念遷謝，無久住相，猶如危露，譬若瀑流。",
    "T16n0660_002:0291c10_1": "云何如是法中而生貪著，即懷憂惱！",
    "T16n0660_002:0291c11_2": "若起執著，易壞諸法，何名智者！』",
    "T16n0660_002:0291c11_3": "由是因緣，於滅壞法不樂執著，起厭離心，是名菩薩得有為善巧。",
    "T16n0660_002:0291c13_4": "「云何菩薩得生死流轉善巧？",
    "T16n0660_002:0291c14_0": "謂諸菩薩如是思惟：『一切世間無明所覆，常處生死，為愛羂縛。",
    "T16n0660_002:0291c15_1": "由愛為因，而生於取；由取為因，生善惡業；由生業故，令有相續；由有為因，而起於生；由生為因，故有老死、憂悲、苦惱，眾苦集故。",
    "T16n0660_002:0291c18_2": "如是展轉相續不斷，如汲灌輪上下迴轉，生死相續亦復如是。』",
    "T16n0660_002:0291c19_3": "由此菩薩以正般若如實了知，是名菩薩得生死流轉善巧。",
    "T16n0660_002:0291c21_4": "「云何菩薩得捨離生死善巧？",
    "T16n0660_002:0291c21_5": "謂諸菩薩如是思惟：『離無明故，不著諸行；捨諸行故，則無有愛；遠離愛故，則無有取；能離取故，有不相續；捨彼有故，則無有生；能離生故，永斷老死、憂悲、苦惱。』",
    "T16n0660_002:0291c25_6": "由是菩薩以正般若如實了知，是名菩薩得捨離生死善巧。",
    "T16n0660_002:0291c26_7": "「云何菩薩得二乘善巧？",
    "T16n0660_002:0291c27_8": "謂諸菩薩如是思惟：『此法能得預流、一來及不還果、阿羅漢故，永盡諸漏，斷諸結習，無復相續生死流轉，遊履涅槃。",
    "T16n0660_002:0291c29_9": "思惟此法得辟支佛，如犀角喻，獨一而行。",
    "T16n0660_002:0292a01_10": "一切菩薩以正般若了知此法，終不取證！』",
    "T16n0660_002:0292a02_11": "何以故？",
    "T16n0660_002:0292a02_12": "若諸菩薩如是思惟：『我為利益諸有情界作師子吼，我當拔濟住於生死諸有情類，發大誓願，終不獨一出離生死！』",
    "T16n0660_002:0292a05_13": "是名菩薩得二乘善巧。",
    "T16n0660_002:0292a05_14": "「云何菩薩得大乘善巧？",
    "T16n0660_002:0292a06_15": "謂諸菩薩於學戒中，觀學者不可得、所學亦不可得、戒所得果亦不可得，然不執空、墮於斷見，是名菩薩大乘善巧。",
    "T16n0660_002:0292a09_0": "「云何菩薩而得捨離魔業善巧？",
    "T16n0660_002:0292a09_1": "謂諸菩薩遠離一切不善丈夫，亦不住彼惡國之中。",
    "T16n0660_002:0292a10_2": "又能遠離隨世俗見、修習呪術，而求利養及尊重供養。",
    "T16n0660_002:0292a12_3": "復能遠離障菩提法諸煩惱等，而能修習諸對除道。",
    "T16n0660_002:0292a13_4": "是名捨離魔業善巧。",
    "T16n0660_002:0292a13_5": "「云何菩薩得不顛倒般若？",
    "T16n0660_002:0292a14_6": "謂諸菩薩修習般若，於諸世間經書、呪術、工巧處中，常為教化諸有情故，終不為已求知解故，亦不為身得名聞故，又復不為得利養故，為開演聖教大威德故，終不欲為顯己德故，專起思惟殊勝正教，於如來制毘奈耶中，示現功德，終不墮於異道諸見。",
    "T16n0660_002:0292a20_7": "是名菩薩得不顛倒善巧。",
    "T16n0660_002:0292a20_8": "「云何菩薩得無等般若？",
    "T16n0660_002:0292a21_9": "謂諸菩薩所學般若超過二乘、一切世間天、魔、梵、世及諸外道婆羅門等，八部諸眾一切有情，而無等於菩薩般若，惟除如來、應、正等覺。",
    "T16n0660_002:0292a24_10": "是名菩薩無等般若。",
    "T16n0660_002:0292a24_11": "「善男子！",
    "T16n0660_002:0292a24_12": "菩薩能成就此十種法，得般若圓滿。」",
    "T16n0660_002:0292a26_0": "佛說寶雨經卷第二"
}