{
    "T14n0464_001:0481b26_0": "文殊師利問菩提經(一名伽耶山頂經)姚秦龜茲三藏鳩摩羅什譯如是我聞：一時佛初得道，在摩伽陀國伽耶山祠，與大比丘眾千人俱，其先悉是編髮仙人，皆阿羅漢，所作已辦，心得自在，逮得己利，盡諸有結，正智解脫。",
    "T14n0464_001:0481c03_1": "菩薩萬人，皆從十方世界來集，有大威德，皆得諸忍、諸陀羅尼、諸深三昧，具諸神通。",
    "T14n0464_001:0481c05_2": "文殊師利菩薩、觀世音菩薩、大勢至菩薩、香象菩薩、勇施菩薩、隨智行菩薩以為上首，如是等菩薩大眾，百千萬億，其數無量；并諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等大眾圍繞。",
    "T14n0464_001:0481c10_3": "爾時世尊，入諸佛甚深三昧，如實諦觀諸法性相，而作是念：「我得阿耨多羅三藐三菩提、得一切智慧，除諸重擔、度三有險道，滅無明、得真明，拔邪箭、斷渴愛，成法船、擊法鼓、吹法蠡、建法幢，轉生死種，示涅槃性，閉塞邪道，開於正路，離諸惡業，示于福田。",
    "T14n0464_001:0481c15_4": "我今當觀，誰得阿耨多羅三藐三菩提，為以身得？",
    "T14n0464_001:0481c16_5": "為以心得？",
    "T14n0464_001:0481c17_6": "「若以身得，身則無知、無作，如草木瓦石，四大所造從父母生，以衣服、飲食、臥具、澡浴而得存立，必歸敗壞無常磨滅。",
    "T14n0464_001:0481c19_7": "而是菩提，但有名字世俗故說，無形、無色、無定、無相、無向、無入、無道，過諸言說出於三界，無見、無聞、無覺、無知，亦無所得、亦無戲論，無問、無示、無有文字、無語言道。",
    "T14n0464_001:0481c23_8": "「若以心得，心從眾緣生，眾緣生故空如幻，無處、無相、無性，亦無所有，於是中得菩提者，所用法得阿耨多羅三藐三菩提，是法皆空但有名字，以世俗故而有言說，是皆憶想分別，實無所有，無有根本，亦無體相。",
    "T14n0464_001:0481c28_9": "無受、無著、無染、無離，一相所謂無相。",
    "T14n0464_001:0481c29_10": "是故於此法中，無有得者。",
    "T14n0464_001:0481c29_11": "無所用法，亦無菩提。",
    "T14n0464_001:0482a01_12": "如是通達，是則名為阿耨多羅三藐三菩提。」",
    "T14n0464_001:0482a02_13": "爾時文殊師利法王子，在大會中，立佛右面，執大寶蓋，以覆佛上。",
    "T14n0464_001:0482a03_14": "時文殊師利默知世尊所念如是，即白佛言：「世尊！",
    "T14n0464_001:0482a04_15": "若菩提如是相者，善男子、善女人云何發心？」",
    "T14n0464_001:0482a05_16": "佛告文殊師利：「善男子、善女人，當隨菩提相，而發其心。」",
    "T14n0464_001:0482a07_17": "「世尊，菩提相者當云何說？」",
    "T14n0464_001:0482a07_18": "佛告文殊師利：「菩提相者，出於三界，過世俗法，語言道斷，滅諸發、無發，是發菩提。",
    "T14n0464_001:0482a09_19": "文殊師利！",
    "T14n0464_001:0482a10_0": "是故菩薩應滅諸發，發菩提心，無發是發菩提。",
    "T14n0464_001:0482a11_1": "發菩提心者，如如法性，相如實際，無分別，不緣身心，是發菩提。",
    "T14n0464_001:0482a12_2": "不著諸法，不增、不減、不異、不一，是發菩提。",
    "T14n0464_001:0482a13_3": "如鏡中像、如熱時焰、如影、如響、如水中月，應當如是發菩提心。」",
    "T14n0464_001:0482a16_0": "爾時會中，有天子，名月淨光德，得阿惟越致。",
    "T14n0464_001:0482a17_0": "問文殊師利法王子言：「菩薩緣何事故行菩薩道？」",
    "T14n0464_001:0482a18_1": "文殊師利言：「汝可以此問於世尊。」",
    "T14n0464_001:0482a19_0": "佛即告文殊師利：「汝答月淨光德天子所問行法。」",
    "T14n0464_001:0482a20_1": "文殊師利謂天子言：「汝可善聽，我今當說。",
    "T14n0464_001:0482a21_2": "天子當知，諸菩薩道，以大悲為本，緣於眾生。」",
    "T14n0464_001:0482a22_3": "天子言：「菩薩大悲以何為本？」",
    "T14n0464_001:0482a22_4": "文殊師利言：「以直心為本。」",
    "T14n0464_001:0482a23_5": "又問：「直心以何為本？」",
    "T14n0464_001:0482a24_0": "答言：「於一切眾生等心為本。」",
    "T14n0464_001:0482a24_1": "又問：「等心以何為本？」",
    "T14n0464_001:0482a25_2": "答言：「無別異行為本。」",
    "T14n0464_001:0482a25_3": "又問：「無別異行以何為本。」",
    "T14n0464_001:0482a26_4": "答言：「以深淨心為本。」",
    "T14n0464_001:0482a26_5": "又問：「深淨心以何為本？」",
    "T14n0464_001:0482a27_6": "答言：「以阿耨多羅三藐三菩提心為本。」",
    "T14n0464_001:0482a28_7": "又問：「阿耨多羅三藐三菩提心以何為本？」",
    "T14n0464_001:0482a29_8": "答言：「以六波羅蜜為本。」",
    "T14n0464_001:0482a29_9": "又問：「六波羅蜜以何為本。」",
    "T14n0464_001:0482b01_10": "答言：「方便慧為本。」",
    "T14n0464_001:0482b02_0": "又問：「方便慧以何為本？」",
    "T14n0464_001:0482b02_1": "答言：「不放逸為本。」",
    "T14n0464_001:0482b03_0": "又問：「不放逸以何為本？」",
    "T14n0464_001:0482b03_1": "答言：「三善行為本。」",
    "T14n0464_001:0482b04_0": "又問：「三善行以何為本？」",
    "T14n0464_001:0482b04_1": "答言：「以十善業道為本。」",
    "T14n0464_001:0482b05_2": "又問：「十善業道以何為本？」",
    "T14n0464_001:0482b05_3": "答言：「以攝六根為本。」",
    "T14n0464_001:0482b06_4": "又問：「攝六根以何為本？」",
    "T14n0464_001:0482b06_5": "答言：「以正憶念為本。」",
    "T14n0464_001:0482b07_6": "又問：「正憶念以何為本？」",
    "T14n0464_001:0482b07_7": "答言：「以正觀為本。」",
    "T14n0464_001:0482b08_8": "又問：「正觀以何為本？」",
    "T14n0464_001:0482b08_9": "答言：「以堅念不忘為本。」",
    "T14n0464_001:0482b10_0": "天子言：「文殊師利！",
    "T14n0464_001:0482b10_1": "菩薩有幾心，能攝因、能攝果？」",
    "T14n0464_001:0482b11_2": "文殊師利言：「天子！",
    "T14n0464_001:0482b11_3": "諸菩薩有四心，能攝因、能攝果。",
    "T14n0464_001:0482b12_4": "何等為四？",
    "T14n0464_001:0482b12_5": "一者初發心，二者行道心，三者不退轉心，四者一生補處心。",
    "T14n0464_001:0482b13_6": "初發心，為行道心作因緣；行道心，為不退轉心作因緣；不退轉心，為一生補處心作因緣。",
    "T14n0464_001:0482b16_0": "「復次，天子當知，初發心如種穀田中，行道心如穀子增長，不退轉心如華果始成，補處心如花果有用。",
    "T14n0464_001:0482b18_1": "又初發心如車匠集材，行道心如釿治材木，不退轉心如安施材木，一生補處心如車成運致。",
    "T14n0464_001:0482b20_2": "又初發心如月新生，行道心如月五日，不退轉心如月十日，一生補處心如月十四日，如來智慧如月十五日。",
    "T14n0464_001:0482b22_3": "又初發心能過聲聞地，行道心能過辟支佛地，不退轉心能過不定地，一生補處心安住定地。",
    "T14n0464_001:0482b25_4": "又初發心如學初章，行道心如學第二章，不退轉心如能以章為用，一生補處心如通達深經。",
    "T14n0464_001:0482b27_5": "又初發心從因生，行道心從智生，不退轉心從斷生，補處心從果生。",
    "T14n0464_001:0482b28_6": "又初發心因勢力，行道心智勢力，不退轉心斷勢力，補處心果勢力。",
    "T14n0464_001:0482c01_7": "又初發心如病者求藥，行道心如分別藥，不退轉心如病服藥，補處心如病得差。",
    "T14n0464_001:0482c03_8": "又初發心法王家生，行道心學法王法，不退轉心能具足學法王法；補處心學法王法能得自在。」",
    "T14n0464_001:0482c06_0": "爾時大眾中，有天子名定光明主，不退轉於阿耨多羅三藐三菩提。",
    "T14n0464_001:0482c07_1": "定光明主天子，語文殊師利法王子言：「何等是菩薩摩訶薩略道？",
    "T14n0464_001:0482c09_0": "以是略道，疾得阿耨多羅三藐三菩提。」",
    "T14n0464_001:0482c09_1": "文殊師利言：「天子！",
    "T14n0464_001:0482c10_2": "菩薩摩訶薩略道有二，以是略道，疾得阿耨多羅三藐三菩提。",
    "T14n0464_001:0482c11_3": "何等為二？",
    "T14n0464_001:0482c12_0": "一者方便，二者慧。",
    "T14n0464_001:0482c12_1": "攝善法名為方便，分散諸法名為慧；又方便名為隨眾生行，慧名不轉一切法相；方便名待應眾生心，慧名不待一切法；方便名和合諸法，慧名捨離諸法；方便名起因緣，慧名滅因緣；方便名知分別諸法，慧名不分別法性；方便名莊嚴佛土，慧名莊嚴佛土無所分別；方便名知眾生諸根利鈍，慧名不得眾生；方便名能至道場，慧名能得一切佛法。",
    "T14n0464_001:0482c20_2": "「天子當知，菩薩摩訶薩復有二道，以是二道疾得阿耨多羅三藐三菩提。",
    "T14n0464_001:0482c22_3": "何等為二？",
    "T14n0464_001:0482c22_4": "一者助道，二者斷道。",
    "T14n0464_001:0482c22_5": "助道者五波羅蜜，斷道者般若波羅蜜。",
    "T14n0464_001:0482c23_6": "「復有二道。",
    "T14n0464_001:0482c24_7": "何等為二？",
    "T14n0464_001:0482c24_8": "一者有繫道，二者無繫道。",
    "T14n0464_001:0482c24_9": "有繫道者五波羅蜜，無繫道者般若波羅蜜。",
    "T14n0464_001:0482c25_10": "「復有二道，一者有量道，二者無量道。",
    "T14n0464_001:0482c26_11": "有量道者取相分別，無量道者不取相分別。",
    "T14n0464_001:0482c27_12": "「復有二道，一者智道，二者斷道。",
    "T14n0464_001:0482c28_13": "智道者，初地至七地，斷道者，八地至十地。」",
    "T14n0464_001:0483a01_0": "爾時會中有菩薩名隨智勇行，問文殊師利法王子言：「何謂為菩薩義？",
    "T14n0464_001:0483a02_1": "何謂為菩薩智？」",
    "T14n0464_001:0483a02_2": "文殊師利言：「善男子！",
    "T14n0464_001:0483a03_3": "義名無用，智名有用。",
    "T14n0464_001:0483a03_4": "何謂義名無用？",
    "T14n0464_001:0483a04_5": "義是無為，無為法於法無用、非用。",
    "T14n0464_001:0483a05_0": "又義者，非染相、非離相，是義於法無用非用。",
    "T14n0464_001:0483a06_0": "又義不增不減，於法無用非用。",
    "T14n0464_001:0483a06_1": "天子，何謂為智？",
    "T14n0464_001:0483a07_2": "智是忍道，是心所用非無用。",
    "T14n0464_001:0483a07_3": "是故，智名有用非無用。",
    "T14n0464_001:0483a08_4": "智功歸於斷，是故智名有用非無用。",
    "T14n0464_001:0483a09_5": "智名善知五陰、十二入、十八界、十二因緣，是處非處，是故智名有用非無用。",
    "T14n0464_001:0483a11_0": "「復次，天子，諸菩薩有十智。",
    "T14n0464_001:0483a11_1": "何等為十？",
    "T14n0464_001:0483a11_2": "一者因智，二者果智，三者義智，四者方便智，五者慧智，六者攝智，七者波羅蜜智，八者大悲智，九者成就眾生智，十者不著一切法智。",
    "T14n0464_001:0483a15_0": "「復次，天子！",
    "T14n0464_001:0483a15_1": "諸菩薩有十發。",
    "T14n0464_001:0483a15_2": "何等為十？",
    "T14n0464_001:0483a15_3": "一者身發，欲令眾生身業清淨故；二者口發，欲令眾生口業清淨故；三者意發，欲令眾生意業清淨故；四者內發，一切內物不貪著故；五者外發，欲令眾生住正行故；六者智發，具足佛智故；七者慈發，念一切功德莊嚴故；八者眾生成熟發，守護智慧藥故；九者有為智發，具足定聚故；十者無為智發，心不著三界故。",
    "T14n0464_001:0483a24_0": "「復次，天子！",
    "T14n0464_001:0483a24_1": "諸菩薩有十行。",
    "T14n0464_001:0483a24_2": "何等為十？",
    "T14n0464_001:0483a24_3": "一者波羅蜜行，二者攝行，三者慧行，四者方便行，五者大悲行，六者求助慧法行，七者求智法行，八者心清淨行，九者觀諸諦行，十者一切所愛無貪著行。",
    "T14n0464_001:0483a29_0": "「復次，天子！",
    "T14n0464_001:0483a29_1": "諸菩薩復有十思惟盡。",
    "T14n0464_001:0483a29_2": "何等為十？",
    "T14n0464_001:0483b01_3": "一者思惟事盡，二者思惟受盡，三者思惟法盡，四者思惟煩惱盡，五者思惟見盡，六者思惟邪盡，七者思惟愛盡，八者思惟不著盡，九者思惟結使盡，十者思惟著道場行盡。",
    "T14n0464_001:0483b06_0": "「復次，天子！",
    "T14n0464_001:0483b06_1": "諸菩薩復有十治法。",
    "T14n0464_001:0483b06_2": "何等為十？",
    "T14n0464_001:0483b07_0": "一者治慳貪心，雨布施雨故；二者治破戒心，三法清淨故；三者治瞋恚心修行慈忍故；四者治懈怠心，求佛法無厭故；五者治不善覺觀心，得禪定解脫自在故；六者治愚癡心，生助決定般若波羅蜜法故；七者治諸煩惱心，生助道法故；八者治顛倒道心，修助四諦法故；九者治心時、非時自在行故；十者治我觀無我法故。",
    "T14n0464_001:0483b15_0": "「復次，天子！",
    "T14n0464_001:0483b15_1": "諸菩薩復有十善地。",
    "T14n0464_001:0483b15_2": "何等為十？",
    "T14n0464_001:0483b16_0": "一者，身善離身三惡故；二者，口善離口四惡故；三者，意善離心三惡故；四者，內善不著見身故；五者，外善不著一切法故；六者，不著助智善，不貪助道法故；七者不自高，善思惟聖道性故；八者除身善，修集般若波羅蜜故；九者離倒善，不誑一切眾生故；十者不惜身命，善以大悲化眾生故。",
    "T14n0464_001:0483b23_0": "「復次，天子！",
    "T14n0464_001:0483b23_1": "諸菩薩貴隨法行者，能得菩提，非不貴隨法行。",
    "T14n0464_001:0483b24_2": "隨法行者，如說能行。",
    "T14n0464_001:0483b24_3": "不隨法行者，但有言說，不能如所說行。",
    "T14n0464_001:0483b26_0": "「復次，天子！",
    "T14n0464_001:0483b26_1": "諸菩薩復有二隨法行。",
    "T14n0464_001:0483b26_2": "何等為二？",
    "T14n0464_001:0483b27_0": "一者行道，二者行斷。",
    "T14n0464_001:0483b27_1": "復有二隨法行。",
    "T14n0464_001:0483b27_2": "何等為二？",
    "T14n0464_001:0483b28_3": "一者身自修行善，二者教化眾生。",
    "T14n0464_001:0483b28_4": "復有二隨法行。",
    "T14n0464_001:0483b29_5": "何等為二？",
    "T14n0464_001:0483b29_6": "一者行智行，二者不行智行。",
    "T14n0464_001:0483c01_7": "復有二隨法行。",
    "T14n0464_001:0483c01_8": "何等為二？",
    "T14n0464_001:0483c01_9": "一者善分別諸地，二者不分別地非地。",
    "T14n0464_001:0483c02_10": "復有二隨法行。",
    "T14n0464_001:0483c03_11": "何等為二？",
    "T14n0464_001:0483c03_12": "一者知諸地過，而能轉進；二者善知具足，從一地至一地。",
    "T14n0464_001:0483c04_13": "復有二隨法行。",
    "T14n0464_001:0483c05_0": "何等為二？",
    "T14n0464_001:0483c05_1": "一者善知聲聞、辟支佛道；二者善知佛道，不退轉行。」",
    "T14n0464_001:0483c06_2": "爾時佛讚文殊師利法王子言：「善哉，善哉！",
    "T14n0464_001:0483c07_3": "汝能為諸菩薩摩訶薩說本業道，誠如所說。」",
    "T14n0464_001:0483c08_4": "說是法時，十千菩薩得無生法忍。",
    "T14n0464_001:0483c09_5": "文殊師利法王子，一切世間天、人、阿修羅，聞佛所說，歡喜信受。",
    "T14n0464_001:0483c11_0": "文殊師利問菩提經"
}