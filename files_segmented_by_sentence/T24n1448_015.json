{
    "T24n1448_015:0069a21_0": "根本說一切有部毘奈耶藥事",
    "T24n1448_015:0069a22_0": "卷第十五",
    "T24n1448_015:0069a24_0": "大唐三藏義淨奉　制譯",
    "T24n1448_015:0069a25_0": "爾時佛告大王：「當於爾時，散彈長者於十二年飢儉亢旱供養千聖獨覺，于時帝釋助作功德，來降大雨者，大王！",
    "T24n1448_015:0069a27_1": "莫作異見，其散彈長者，即我身是。",
    "T24n1448_015:0069a28_2": "大王！",
    "T24n1448_015:0069a28_3": "我於過去，非唯以此布施而證菩提。",
    "T24n1448_015:0069a29_4": "勿作異見，由我正信，善根積集善根功德因緣故，更修無量福業，而證無上菩提。」",
    "T24n1448_015:0069b03_0": "攝頌曰：　馬王仙作證，　　蛇命鳥王恩，　鸚鵡尾提訶，　　龜蘇二商主。",
    "T24n1448_015:0069b06_0": "佛言：「復次大王！",
    "T24n1448_015:0069b06_1": "我求無上菩提故，利益攝受一切有情。",
    "T24n1448_015:0069b07_2": "大王諦聽！",
    "T24n1448_015:0069b07_3": "於《中阿笈摩．僧祇得分藥叉經》中廣說。",
    "T24n1448_015:0069b08_4": "我於爾時，作一馬王，名婆羅訶，而為利益化諸有情。",
    "T24n1448_015:0069b10_0": "「復次大王！",
    "T24n1448_015:0069b10_1": "我求無上菩提故，攝受利益有情之事。",
    "T24n1448_015:0069b11_2": "大王諦聽！",
    "T24n1448_015:0069b11_3": "乃至古昔，於婆羅痆斯，去城不遠有仙人住，心行慈愍悲念有情。",
    "T24n1448_015:0069b12_4": "去彼不遠有二農夫，耕墾種植遂共相爭，互為瞋鬪遂即相打。",
    "T24n1448_015:0069b14_5": "俱到仙所，並請為證，一人即往王邊，以事白王。",
    "T24n1448_015:0069b15_6": "王即告曰：『汝等相爭，何人證見？』",
    "T24n1448_015:0069b16_7": "白言：『大王！",
    "T24n1448_015:0069b16_8": "我等二人爭，是誰先過？』",
    "T24n1448_015:0069b16_9": "仙人答：『若依轉輪王法，我為作證；若行別法，我不為證。』",
    "T24n1448_015:0069b18_10": "王言：『如是。』",
    "T24n1448_015:0069b18_11": "仙人答曰：『此人瞋彼，彼人瞋此。",
    "T24n1448_015:0069b19_12": "彼既打此，此還打彼。』",
    "T24n1448_015:0069b19_13": "王言：『若如是者，二俱合罰。』",
    "T24n1448_015:0069b20_14": "仙人曰：『我先有言：「若依轉輪王法斷事，我以為證；汝若不依，我不為證。」』",
    "T24n1448_015:0069b21_15": "時王白言：『大仙！",
    "T24n1448_015:0069b22_16": "云何作轉輪王法而斷事耶？』",
    "T24n1448_015:0069b22_17": "仙人答曰：『大王！",
    "T24n1448_015:0069b23_18": "若轉輪王法，除無益事，令住有益。』",
    "T24n1448_015:0069b23_19": "其王告二人曰：『汝去！",
    "T24n1448_015:0069b24_20": "更勿如是。』」",
    "T24n1448_015:0069b24_21": "佛告大王：「爾時仙人以法作證者，勿作異見，即我身是。",
    "T24n1448_015:0069b25_22": "我於過去，雖作證見，依法為證，作真實證。",
    "T24n1448_015:0069b26_23": "由彼因緣，積集善根政信故，而證無上菩提。",
    "T24n1448_015:0069b28_0": "「復次大王！",
    "T24n1448_015:0069b28_1": "又為求無上菩提故，攝受有情。",
    "T24n1448_015:0069b28_2": "菩薩爾時在不定聚，捨自身命，饒益一切有情。",
    "T24n1448_015:0069c01_0": "大王！",
    "T24n1448_015:0069c01_1": "乃往古昔，於一方處大叢林中，有師子王於中居止。",
    "T24n1448_015:0069c02_2": "復有五百商人經過險路，由語聲故，有大蟒蛇驚動睡覺，五百商人悉被蟒蛇圍遶。",
    "T24n1448_015:0069c04_3": "爾時商人甚大驚怕，發聲號叫求諸天神。",
    "T24n1448_015:0069c05_4": "其師子王聞此叫聲來至，乃見蟒蛇圍彼商人。",
    "T24n1448_015:0069c06_5": "去此不遠有少年象，爾時師子即往象邊告言：『此諸商人今被蟒蛇圍遶欲食，汝能捨命救彼商人耶？』",
    "T24n1448_015:0069c08_6": "其象答曰：『欲遣如何？』",
    "T24n1448_015:0069c09_0": "師子答曰：『我須上汝頭上，後脚捉頭，以我雙爪打彼蛇腦。",
    "T24n1448_015:0069c10_1": "後之兩足入汝頭中，汝當必死；我打蛇腦，蛇當定死；其蛇口吐毒氣，我亦應死。』",
    "T24n1448_015:0069c12_2": "象曰：『且為利益拔濟多人，寧顧身命？』",
    "T24n1448_015:0069c12_3": "時師子王昇象頭上，擲身打彼蟒蛇。",
    "T24n1448_015:0069c13_4": "師子按足，象便命過；打彼蟒蛇，蛇亦即死；由蛇毒氣，師子身亡。",
    "T24n1448_015:0069c15_5": "三箇一時並皆捨報，諸商人等遂全身命。",
    "T24n1448_015:0069c16_6": "商人欲發，空中諸天告商人曰：『此師子王是賢劫菩薩，今為汝等捨自身命拔救諸人。",
    "T24n1448_015:0069c18_7": "汝等宜應供養菩薩，然後進發。』",
    "T24n1448_015:0069c18_8": "時諸商人即以種種供具供養師子王身，遶已而去。」",
    "T24n1448_015:0069c20_0": "佛告大王：「爾時師子王者，勿作異觀，即我身是。",
    "T24n1448_015:0069c21_1": "我於爾時在傍生趣，能救五百商人，捨自身命，害彼毒蛇。",
    "T24n1448_015:0069c22_2": "由我慈心攝受有情，功德因緣，積集善根，正信力故，而證無上菩提。",
    "T24n1448_015:0069c25_0": "「復次大王！",
    "T24n1448_015:0069c25_1": "乃往古昔，於一方處有好叢林。",
    "T24n1448_015:0069c25_2": "然有菩薩在不定聚傍生之中作共命鳥，一身兩頭：一名達摩、二名阿達摩。",
    "T24n1448_015:0069c27_3": "是時達摩食好甘菓，後時阿達摩便食毒果，兩俱悶亂，共相平論。",
    "T24n1448_015:0069c29_4": "一作邪願：『願我所生之處，常共汝為惡友，能為損害。』",
    "T24n1448_015:0070a01_5": "二者發願：『願我生生之處，常行慈心，利益汝身。』」",
    "T24n1448_015:0070a02_6": "佛告大王：「於汝意云何？",
    "T24n1448_015:0070a03_0": "爾時名達摩者，即我身是。",
    "T24n1448_015:0070a03_1": "其名阿達摩者，即提婆達多是。",
    "T24n1448_015:0070a04_2": "我為慈悲心故，由彼因緣，積集善根故，而證無上菩提。",
    "T24n1448_015:0070a06_0": "「復次大王！",
    "T24n1448_015:0070a06_1": "乃往古昔，於一方處有好流池。",
    "T24n1448_015:0070a06_2": "菩薩爾時於不定聚作其鳥身，於五百鳥中而為鳥王。",
    "T24n1448_015:0070a08_3": "其中有一老鳥，不能遠求食飲，常食小鳥及諸鳥卵，徐劣而行，既食飽已一足而立。",
    "T24n1448_015:0070a10_4": "時諸小鳥，常被食噉，心大愁苦，共詣王邊，作鳥語聲，白言：『鳥王！",
    "T24n1448_015:0070a11_5": "具說如前，愁悲苦惱。』",
    "T24n1448_015:0070a12_6": "鳥王即為尋訪斯事，是誰食噉諸鳥子等？",
    "T24n1448_015:0070a13_7": "菩薩雖在惡趣心常無異，如是訪察，乃見老鳥詐劣徐行，在池岸邊翹足而立。",
    "T24n1448_015:0070a14_8": "于時鳥王菩薩即便覺知是損害之者，而說頌曰：「『食噉諸鳥卵，　　并餘小鳥等；　　翹足一脚立，　　猶如持戒者。",
    "T24n1448_015:0070a19_0": "　　徐徐而縮脚，　　微劣詐言談；　　曲項嬌為斯，　　必是多姦詐。』",
    "T24n1448_015:0070a21_0": "「爾時老鳥便作是念：『今者鳥王既察知我，我今歸依。』",
    "T24n1448_015:0070a22_1": "鳥王告曰：『汝可設計，勿令諸鳥知汝怨事。』",
    "T24n1448_015:0070a23_2": "老鳥聞已速即逃去。",
    "T24n1448_015:0070a23_3": "于時眾鳥安隱無憂。」",
    "T24n1448_015:0070a24_4": "佛告大王：「爾時鳥王者，莫作異見，即我身是。",
    "T24n1448_015:0070a25_5": "我為鳥王之時，由能慈攝一切有情。",
    "T24n1448_015:0070a25_6": "由彼因緣，積集善根正見力故，證得無上正等菩提。",
    "T24n1448_015:0070a28_0": "「復次大王！",
    "T24n1448_015:0070a28_1": "乃往古昔，於一方所叢林之中，菩薩爾時在不定聚作鸚鵡鳥，常解人語。",
    "T24n1448_015:0070a29_2": "然於彼時，婆羅痆斯有王名曰梵德，正紹王位，以法化世。",
    "T24n1448_015:0070b02_3": "而有一鳥欲害鸚鵡，鸚鵡飛投大王手中，告言：『大王！",
    "T24n1448_015:0070b03_4": "莫非法化世。』",
    "T24n1448_015:0070b03_5": "時王見鳥來投手中，心生憐念，即於鸚鵡邊而受五戒，以法化世，勅群臣曰：『今於一切鳥獸，以無畏施。』」",
    "T24n1448_015:0070b05_6": "佛告大王：「莫作異見。",
    "T24n1448_015:0070b06_7": "爾時鸚鵡，解為人語者，見善根故，而證無上菩提。",
    "T24n1448_015:0070b08_0": "「復次大王！",
    "T24n1448_015:0070b08_1": "乃往古昔，於婆羅痆斯有梵德王，正紹王位。",
    "T24n1448_015:0070b09_2": "去此不遠，有尾提訶國起逆，其梵德王常欲伐彼不臣。",
    "T24n1448_015:0070b10_3": "其梵德王兵眾強盛，其尾提訶國雖兵馬驅勝，而常心行慈悲於梵德王。",
    "T24n1448_015:0070b12_4": "其梵德王貪愛其國，興舉四兵往擊尾提訶國。",
    "T24n1448_015:0070b13_5": "其王聞梵德王四兵欲來，即令掃灑城邑無諸瓦石，懸繒幡花，辨諸飲食。",
    "T24n1448_015:0070b14_6": "又勅諸臣等，令城內人民出城預前二十五里，香花迎接，復作百種言詞，讚美王德。",
    "T24n1448_015:0070b16_7": "其梵德王聞此事已，瞋心乃息，便作是念：『既逆善言，不相違逆，今可迴軍。』",
    "T24n1448_015:0070b18_8": "時尾提訶國群臣等讚梵德王曰：『願王過國，所有軍眾，廣陳設會。』",
    "T24n1448_015:0070b19_9": "尾提訶王說伽他曰：「『大王受懺摩，　　我當親奉敬；　　諸事隨王作，　　幸賜為親友。』",
    "T24n1448_015:0070b23_0": "「爾時梵德王復以伽他答曰：「『由忍得解脫，　　瞋心寂無起；　　為一切能故，　　能勝一切人。』",
    "T24n1448_015:0070b26_0": "「爾時二王共為和合，其梵德王即歸本國，尾提訶國一切人民皆悉無畏。」",
    "T24n1448_015:0070b27_1": "佛告大王：「爾時尾提國王者，莫作異見，即我身是。",
    "T24n1448_015:0070b28_2": "我為調伏其心，由彼積集正信善根故，而證無上菩提。",
    "T24n1448_015:0070c02_0": "「復次大王！",
    "T24n1448_015:0070c02_1": "乃往古昔，菩薩爾時在不定聚，於大海中作一龜王。",
    "T24n1448_015:0070c03_2": "復於後時，有五百商人乘船入海，乃被海獸打破船舶。",
    "T24n1448_015:0070c04_3": "其龜取五百商人置於背上，渡出海中。",
    "T24n1448_015:0070c05_4": "爾時商人皆悉安隱，全其身命。」",
    "T24n1448_015:0070c06_5": "佛告大王：「然於彼時大龜王者，莫作異見，即我身是，為由慈攝有情，由彼因緣，正信積集善根故，而證無上菩提。",
    "T24n1448_015:0070c09_0": "「復次大王！",
    "T24n1448_015:0070c09_1": "乃往古昔，時毘提訶國有五百群臣。",
    "T24n1448_015:0070c10_2": "其中有二兄弟，最為大臣：兄名蘇斯那、弟名斯那。",
    "T24n1448_015:0070c11_3": "其名斯那者，心常好覓人過，無利益心。",
    "T24n1448_015:0070c12_4": "其蘇斯那者，於一切時常行利益。",
    "T24n1448_015:0070c12_5": "為由蘇斯那常行利益故，其斯那既無利益，惱亂人民，城中眾俱來白王，說彼所作無利益事。",
    "T24n1448_015:0070c14_6": "其王即令擯出境外，便往婆羅痆斯城，事梵德王。",
    "T24n1448_015:0070c16_7": "後於異時，其蘇斯那聞弟被擯出境，在婆羅痆斯梵德王所以為臣佐，即白毘提訶王言：『今欲往彼婆羅痆斯看弟，作其和順之事。』",
    "T24n1448_015:0070c19_0": "城中人眾皆生怪愕：『其弟常於兄處作無益事。",
    "T24n1448_015:0070c20_1": "其弟王擯出國境，此兄尚於弟處能行饒益，共為和可。』」",
    "T24n1448_015:0070c21_2": "佛告大王：「莫作異見，於彼時中，名蘇斯那大臣者，即我身是，常為利益有情。",
    "T24n1448_015:0070c23_3": "由彼因緣，正信積集善根故，而證無上菩提。",
    "T24n1448_015:0070c25_0": "「復次大王！",
    "T24n1448_015:0070c25_1": "乃往古昔於一方所，有一大城。",
    "T24n1448_015:0070c25_2": "其城中有二商人居止，將五百乘車載其寶貨，行至曠野險路，具如《中阿笈摩》說。",
    "T24n1448_015:0070c27_3": "其一商人，已被藥叉噉食。",
    "T24n1448_015:0070c28_4": "第二商主，平安得出曠野之中。」",
    "T24n1448_015:0070c29_5": "佛告大王：「其第二商主，平安得出曠野之嶮者，莫作異觀，即我身是。",
    "T24n1448_015:0071a01_6": "為慈攝有情，由彼因緣，正信積集善根故，而證無上菩提。",
    "T24n1448_015:0071a04_0": "「復次大王！",
    "T24n1448_015:0071a04_1": "乃往古昔，於一方所叢林之中，多饒河澗，花菓滋茂。",
    "T24n1448_015:0071a05_2": "爾時菩薩在不定聚，作六牙象王，在其林內。",
    "T24n1448_015:0071a06_3": "其象王妻名曰拔陀，於母象中為最尊貴。",
    "T24n1448_015:0071a07_4": "是時象王出群，在於閑僻之處，有別雌象，端正悅意，詣象王處，共為私竊。",
    "T24n1448_015:0071a09_5": "既為夫婦，甚加憐愛，行住相隨，意不相離，心相繫著。",
    "T24n1448_015:0071a10_6": "時拔陀母象，便生嫉妬，即自思念：『作何方計，便我當得殺六牙象王并彼母象？』",
    "T24n1448_015:0071a12_7": "正住思惟，心大嫉妬，無計可得，遂便發願：『願我生生之處，能害二人。』",
    "T24n1448_015:0071a13_8": "作是願已，於山頂上投身而下，便即命終，生毘提國大夫人腹，而處其胎。",
    "T24n1448_015:0071a15_9": "十月滿已誕生一女，眾相具足，漸漸長大，嫁與隣國梵德大王為第一夫人。",
    "T24n1448_015:0071a17_10": "由彼宿業，於六牙象等生大瞋恨，然而夫人有宿命智，即白梵德王言：『於彼方所，有六牙大象，我今要此象牙，願王令取。』",
    "T24n1448_015:0071a19_11": "于時王勅諸城所有獵師皆悉喚集，令取六牙大象。",
    "T24n1448_015:0071a21_0": "獵師集已，告曰：『汝等往取象牙將來。』",
    "T24n1448_015:0071a21_1": "時諸獵師，王既勅已，依命即去。",
    "T24n1448_015:0071a22_2": "其獵師大將告獵人曰：『汝等並散，各歸本業，我獨自往取其象牙。』",
    "T24n1448_015:0071a24_0": "是時大將即取祭祀之物，并著衣甲毒箭等物，造詣方所。",
    "T24n1448_015:0071a25_1": "見彼象王并及母象，二俱別住於閑靜處，各離象群而住，見已遠至遙望。",
    "T24n1448_015:0071a26_2": "爾時獵師身被忍服，覆其弓箭，所有衣甲藏在草中，欲為殺害。",
    "T24n1448_015:0071a28_3": "爾時母象遙見獵師，即告夫曰：『我等速向餘處，今有人來欲殺我等。』",
    "T24n1448_015:0071a29_4": "象王曰：『其人作何形貌？』",
    "T24n1448_015:0071b01_5": "答曰：『身被忍衣，外現慈相。』",
    "T24n1448_015:0071b02_6": "『若如是者，當須無畏。",
    "T24n1448_015:0071b02_7": "在袈裟中，無不善事。",
    "T24n1448_015:0071b03_0": "此之幢相覆蓋之人，心住慈悲，當須無怖，勿生疑惑。",
    "T24n1448_015:0071b04_1": "如月無熱，斯人亦如是。』",
    "T24n1448_015:0071b04_2": "于時母象及以象王，並無疑惑，隨意遊行。",
    "T24n1448_015:0071b05_3": "爾時獵師既得其便，即放毒箭，射彼象王，中於要處。",
    "T24n1448_015:0071b06_4": "母象告曰：『如何乃言著袈裟人無有害心？』",
    "T24n1448_015:0071b07_5": "爾時象王以頌答曰：「『心非生過患，　　亦非衣所作；　　此過由煩惱，　　由心離慈愍。",
    "T24n1448_015:0071b11_0": "　　如金裹銅葉，　　入火銅性現；　　患人雖不了，　　智者善能知。",
    "T24n1448_015:0071b13_0": "　　弓箭人俱毒，　　咸由彼為惡；　　袈裟本寂靜，　　皆悉由心作。』",
    "T24n1448_015:0071b15_0": "「爾時母象心生瞋恚，告其夫曰：「『我不違君語，　　如君今所說；　　我欲碎斯人，　　節節令其斷。』",
    "T24n1448_015:0071b18_0": "「是時象王聞此語已，生如是念：『作何醫療此煩惱事？",
    "T24n1448_015:0071b19_1": "若是菩薩婦起怨害心者，此不應也。』",
    "T24n1448_015:0071b20_0": "說伽他曰：「『如被多鬼所著心，　　見醫即作非供養；　　醫人見彼常非恨，　　應生如是歡喜心。』",
    "T24n1448_015:0071b23_0": "「爾時母象聞其菩薩象王所說，默然而住。",
    "T24n1448_015:0071b23_1": "時諸群象詣象王處，便作是念：『勿此母象損害獵師。』",
    "T24n1448_015:0071b25_2": "若菩薩在傍生趣中，常行菩薩行。",
    "T24n1448_015:0071b25_3": "是時象王往獵師邊，以人言音告獵師曰：『汝莫怪畏。』",
    "T24n1448_015:0071b27_4": "恐損獵師，象王以鼻遶取獵師，抱在胸前，又令母象別向餘處，然後告曰：『丈夫！",
    "T24n1448_015:0071b28_5": "母象已去。",
    "T24n1448_015:0071b29_6": "汝若須我身上物者，任意取之。』",
    "T24n1448_015:0071b29_7": "是時獵師心極怪愕：『此乃是人，我非人也。",
    "T24n1448_015:0071c01_8": "我是人中象，汝是象中人。",
    "T24n1448_015:0071c02_9": "汝在傍生，有是情智？",
    "T24n1448_015:0071c02_10": "我居人類，反無斯慧。』",
    "T24n1448_015:0071c03_11": "悲啼泣淚。",
    "T24n1448_015:0071c03_12": "菩薩問曰：『為何啼泣？』",
    "T24n1448_015:0071c04_13": "獵師答曰：『汝已損我。』",
    "T24n1448_015:0071c04_14": "時象王聞已，作是思惟：『我現相救，不曾有損。』",
    "T24n1448_015:0071c05_15": "復更思惟：『不是雌象而來損耶？』",
    "T24n1448_015:0071c06_16": "又問獵師曰：『誰損汝耶？』",
    "T24n1448_015:0071c06_17": "獵師答曰：『象王！",
    "T24n1448_015:0071c07_18": "汝身有無量功德，無辜加害，即是損我。",
    "T24n1448_015:0071c08_19": "汝身被箭所傷，可有治療。",
    "T24n1448_015:0071c08_20": "我心被射，愚癡無智，難可療治。』",
    "T24n1448_015:0071c09_21": "而說頌曰：「『我今觀察象王行，　　功德廣大猶如海；　　起害之人猶發慈，　　此之菩薩心難得。",
    "T24n1448_015:0071c12_0": "　　假說我今身是人，　　了無如是真智覺；　　但有如斯瞋害毒，　　身空無有少功德。",
    "T24n1448_015:0071c14_0": "　　莊嚴形貌似人身，　　不如生在傍生趣；　　汝在傍生有人智，　　象王為最象中尊。",
    "T24n1448_015:0071c16_0": "　　不言形貌即成人，　　不以傍生非是人；　　若有人慈功德者，　　彼乃當知即是人。』",
    "T24n1448_015:0071c18_0": "「爾時象王告曰：『不勞廣說多言語，不用多述巧言辭。",
    "T24n1448_015:0071c19_1": "汝今云何箭射我？",
    "T24n1448_015:0071c19_2": "速說斯事令我知。』",
    "T24n1448_015:0071c20_0": "獵師答曰：『我奉王教，須汝身牙，緣此射之。』",
    "T24n1448_015:0071c20_1": "象王告曰：『仁所須者，幸時早取。",
    "T24n1448_015:0071c21_2": "菩薩為懷，無不捨者，任汝拔牙，將所利益。』",
    "T24n1448_015:0071c22_3": "說伽陀曰：「『利益一切有情等，　　速離漂流生死海；　　常證無上菩提智，　　唯願早入涅槃城。』",
    "T24n1448_015:0071c25_0": "「爾時獵師心生羞恥，告象王曰：『我須汝牙。』",
    "T24n1448_015:0071c25_1": "象王告曰：『任意拔將。』",
    "T24n1448_015:0071c26_2": "答曰：『我不能拔。",
    "T24n1448_015:0071c26_3": "若令我拔，願住慈悲，我方能拔；若其不住慈悲之心，正拔之時，手必墮落。』",
    "T24n1448_015:0071c28_4": "象王告曰：『若汝不能拔者，我自拔與。』",
    "T24n1448_015:0071c29_5": "象王曰：『為我牙根入肉深遠。』",
    "T24n1448_015:0071c29_6": "當拔之時白血流注。",
    "T24n1448_015:0072a01_7": "拔已欲與獵師，象王身色鮮白如優曇鉢花，血流遍身，如山雪覆，亦如襇文。",
    "T24n1448_015:0072a04_0": "「爾時象王自心覩見身相如是，恐有退轉，欲堅其心，不令嬈亂。",
    "T24n1448_015:0072a05_1": "由彼菩薩多習性故，而行其施，豈有退邪？",
    "T24n1448_015:0072a06_2": "至於死路，唯歸佛陀。",
    "T24n1448_015:0072a06_3": "於彼時中，有種種異相，為空中諸天心得滿足，便生喜悅，現希有事。",
    "T24n1448_015:0072a08_4": "然由象王作是苦行，空中有天而說頌曰：「『我等諸天見，　　象王行苦行；　　當正拔牙時，　　受於無量苦；　　內心猶喜悅，　　必不退菩提。』",
    "T24n1448_015:0072a13_0": "「別有一天而問彼天曰：「『如此拔牙身受苦，　　云何能發趣菩提？",
    "T24n1448_015:0072a15_0": "　　猶如地獄受苦人，　　必不能發慈悲意。』",
    "T24n1448_015:0072a16_0": "「爾時象王拔牙已，默然而住。",
    "T24n1448_015:0072a16_1": "獵師念曰：『云何拔牙，執持而住？",
    "T24n1448_015:0072a17_2": "欲生悔耶？",
    "T24n1448_015:0072a17_3": "不與我耶？』",
    "T24n1448_015:0072a17_4": "于時象王觀知彼意，即持優曇鉢花白色六牙，引其前足，而以六牙欲捨與之，告曰：『待住少時！",
    "T24n1448_015:0072a19_5": "待住少時！",
    "T24n1448_015:0072a20_6": "我今極痛。』",
    "T24n1448_015:0072a20_7": "象王又作此念：『受者現前，何須久住？",
    "T24n1448_015:0072a21_8": "如何不施？",
    "T24n1448_015:0072a21_9": "本為此牙欲殺於我，今既無牙，何慮餘事。』",
    "T24n1448_015:0072a22_10": "告獵師曰：『汝應善聽。』",
    "T24n1448_015:0072a22_11": "說伽他曰：「『賢首汝應棄惡事，　　所持利劍弓箭物；　　被此袈裟仁者衣，　　我今見此心歡悅。",
    "T24n1448_015:0072a26_0": "　　或有施淨受亦淨，　　或有施淨受不淨；　　我今觀汝淨應供，　　施者受者二俱淨。』",
    "T24n1448_015:0072a28_0": "「爾時象王見彼被離欲衣，心自喜悅，即與六牙，告曰：「『若實毒箭射我身，　　不生少許瞋恨意；　　此實願速證菩提，　　當救輪迴得解脫。』」",
    "T24n1448_015:0072b03_0": "佛告大王：「於意云何？",
    "T24n1448_015:0072b03_1": "彼時六牙大象王者，莫作異見，即我身是。",
    "T24n1448_015:0072b04_2": "我以慈悲苦行布施故，而由未證菩提。",
    "T24n1448_015:0072b05_3": "由彼因緣，正見積集善根，而證無上菩提。",
    "T24n1448_015:0072b07_0": "「復次大王！",
    "T24n1448_015:0072b07_1": "我曾作兔，捨其身肉，布施與彼仙人之時，廣說應知。",
    "T24n1448_015:0072b09_0": "「復次大王！",
    "T24n1448_015:0072b09_1": "我於往昔，父母二俱無目，常以肩背負擔，將行供養。",
    "T24n1448_015:0072b10_2": "經無量時，而由未證，廣說應知。",
    "T24n1448_015:0072b12_0": "「復次大王！",
    "T24n1448_015:0072b12_1": "我為利益諸有情故。",
    "T24n1448_015:0072b12_2": "大王諦聽！",
    "T24n1448_015:0072b12_3": "世間邪見，而依俗法，父母將老，或令飢餓、溺在河中、或將入火燒身之事，言得生天。",
    "T24n1448_015:0072b14_4": "我設方法，並令禁斷此非法事，廣說應知。",
    "T24n1448_015:0072b16_0": "「復次大王！",
    "T24n1448_015:0072b16_1": "更有無量因緣，並於《那迦藥叉經》中廣說。",
    "T24n1448_015:0072b18_0": "「大王！",
    "T24n1448_015:0072b18_1": "菩薩在不定聚，作獼猴王，於五百獼猴中為尊貴。",
    "T24n1448_015:0072b19_2": "婆羅痆斯被梵德王怕懼之時，我於爾時，捨自身命，救五百獼猴，廣說應知。",
    "T24n1448_015:0072b21_0": "「復次大王！",
    "T24n1448_015:0072b21_1": "菩薩在不定聚時，生於雉身，如《雉本生經》中廣說。",
    "T24n1448_015:0072b23_0": "「復次大王！",
    "T24n1448_015:0072b23_1": "菩薩在不定聚時，生在象中，如《象本生經》中廣說。",
    "T24n1448_015:0072b25_0": "「復次大王！",
    "T24n1448_015:0072b25_1": "菩薩在不定聚時，生在龍趣，名曰矚波龍子，於《龍本生經》中廣說。",
    "T24n1448_015:0072b27_0": "「復次大王！",
    "T24n1448_015:0072b27_1": "菩薩在不定聚時，作鵝王身，如《鵝本生經》中廣說。」",
    "T24n1448_015:0072b29_0": "爾時勝光大王白佛言：「大德世尊！",
    "T24n1448_015:0072b29_1": "於何時初發無上菩提之願？」",
    "T24n1448_015:0072c01_2": "佛告大王：「乃往古昔無量劫時，有王名曰光明。",
    "T24n1448_015:0072c02_3": "其光明王有一象寶，身色鮮白如優鉢花，七支圓滿，形貌端嚴，人所喜見。",
    "T24n1448_015:0072c04_4": "時王即勅調象之人：『令調此象，堪乘之時，將來見我。』",
    "T24n1448_015:0072c05_5": "其調象人受王勅已，即將調教。",
    "T24n1448_015:0072c06_6": "既成就已，還詣王所。",
    "T24n1448_015:0072c06_7": "王即乘象，并調象人，王在後坐，出城遊獵種種禽獸。",
    "T24n1448_015:0072c07_8": "然而象王聞母象氣，尋香而走。",
    "T24n1448_015:0072c08_9": "王見象走其疾如風，告象師曰：「『我見虛空轉，　　四方上下迴；　　山地如陶輪，　　樹亦空中去。",
    "T24n1448_015:0072c12_0": "　　象足不曾移，　　猶如騰空去；　　觀前山走來，　　後山無不動。",
    "T24n1448_015:0072c14_0": "　　須勒象令住，　　極打令其怕；　　象王既未調，　　死生今在即。』",
    "T24n1448_015:0072c16_0": "「爾時調象師白王曰：「『我誦大仙所說呪，　　并以鐵鉤鉤極打；　　誦呪鉤打唯加急，　　所用之法皆無益。",
    "T24n1448_015:0072c19_0": "　　無索無鉤能禁制，　　王知無物何能止；　　貪欲入心無調者，　　欲在心中如掘釘；　　此欲發時甚廣大，　　無有能為止息者。』",
    "T24n1448_015:0072c22_0": "「爾時調象師作種種法，不能止息而令象迴。",
    "T24n1448_015:0072c23_0": "又白王言：『其象走困，願王攀取樹枝，放象隨意。』",
    "T24n1448_015:0072c24_1": "即逢一樹，王及象師攀枝而住，喻如從死而得再生。",
    "T24n1448_015:0072c25_2": "王告象師曰：『汝不調此象成就，便即將來與我乘騎。』",
    "T24n1448_015:0072c26_3": "白王曰：『我調成就，然為彼象聞雌象氣，貪欲醉故不受言教。",
    "T24n1448_015:0072c27_4": "其象雖去，思憶本處，至第七日，必還來到。",
    "T24n1448_015:0072c28_5": "所以者何？",
    "T24n1448_015:0072c28_6": "由見母象，共行欲已，思憶象坊。』",
    "T24n1448_015:0072c29_7": "至第七日，其象還還來。",
    "T24n1448_015:0073a01_8": "時調象人速詣白王。",
    "T24n1448_015:0073a01_9": "王曰：『汝教此象，未好成就。』",
    "T24n1448_015:0073a02_10": "其人白王：『我調象已。』",
    "T24n1448_015:0073a02_11": "責曰：『云何調伏？』",
    "T24n1448_015:0073a03_0": "白言：『請王驗試，即知虛實。』",
    "T24n1448_015:0073a03_1": "其調象人，即燒大鐵丸，色赤如火，令象取食；象即詣前，欲取吞食。",
    "T24n1448_015:0073a05_2": "其教象人復白王言：『象若食之，象必不活。』",
    "T24n1448_015:0073a06_3": "時王告象師曰：『如斯調伏，當時為迷亂我。』",
    "T24n1448_015:0073a07_0": "先白王：『我但調伏其身，不能調心。』",
    "T24n1448_015:0073a07_1": "王曰：『汝頗見有能調心者？』",
    "T24n1448_015:0073a08_2": "象師白王言：『有！",
    "T24n1448_015:0073a08_3": "唯佛世尊能調身心。",
    "T24n1448_015:0073a09_4": "一切有情欲調其心，由不能調，而皆却退。",
    "T24n1448_015:0073a10_5": "有諸外道修行苦行，貪欲叢林在心而不能拔；亦有捨境離欲貪處，而不堅持，復還退失。",
    "T24n1448_015:0073a12_6": "阿素落等，及以天人、師子雜獸、龍蛇鳩鴿，乃至飛鵝雜類等，一切含識皆被欲縛，無始已來如輪迴轉。",
    "T24n1448_015:0073a14_7": "少年容貌乃至於老，調伏其心，種種苦行，或有仙人，飡風食菓，皆不調心。",
    "T24n1448_015:0073a16_8": "心雖無相，誰有天人能得自在？",
    "T24n1448_015:0073a16_9": "言大王者，有大威力，諸鬪戰中最能殊勝，亦不調心；唯佛世尊無有貪欲心得自在。』」",
    "T24n1448_015:0073a18_10": "爾時大王聞佛世尊有精進力，廣行惠施，修諸福業，即發無上菩提之願，說伽他曰：「『修無量福求佛果，　　得成善逝自在尊；　　若未能度彼岸者，　　我當誓度令至岸。",
    "T24n1448_015:0073a23_0": "　　聞佛離欲發菩提，　　復行惠施正法化；　　願我當來得成佛，　　利益有情貪欲滅。』」",
    "T24n1448_015:0073a25_0": "佛告大王：「於意云何？",
    "T24n1448_015:0073a25_1": "彼時名光明王者，豈異人乎？",
    "T24n1448_015:0073a26_2": "即我身是。",
    "T24n1448_015:0073a26_3": "我於爾時，初發無上菩提之意。」",
    "T24n1448_015:0073a28_0": "爾時勝光王復白世尊曰：「最初於誰行施得證無上菩提？」",
    "T24n1448_015:0073a29_1": "佛告大王：「乃往古昔無量劫時，有城名曰毘訶彼地，其城有一陶輪工師。",
    "T24n1448_015:0073b01_2": "有佛出世，號曰釋迦牟尼，證無上正真等正覺，十號具足。",
    "T24n1448_015:0073b03_3": "亦有聲聞弟子，名舍利弗、大目乾連，及侍者阿難陀。",
    "T24n1448_015:0073b04_4": "時釋迦牟尼佛正真等正覺，共無量苾芻眾俱遊行人間，至彼城中。",
    "T24n1448_015:0073b05_5": "爾時彼佛忽有風患，即告阿難陀曰：『汝可往彼陶輪家乞酥油蜜漿。』",
    "T24n1448_015:0073b07_6": "爾時阿難陀聞佛教勅，即往詣陶輪家，在門外立，白言：『長者！",
    "T24n1448_015:0073b08_7": "世尊患風強病，今須酥油蜜漿。』",
    "T24n1448_015:0073b09_8": "時陶輪師聞具壽阿難陀所說，即將酥油蜜等，長者共兒相隨，俱往佛所，以酥蜜等遍塗佛身，溫水沐浴，持沙糖水奉上世尊，為療病故，即得痊愈。",
    "T24n1448_015:0073b12_9": "爾時陶師長跪發願，說伽他曰：「『我以蘇蜜施如來，　　願獲廣大功德利；　　種族名號聲聞眾，　　悉如今日釋迦尊；　　善能調伏有情類，　　遠離眾苦歸圓寂。』",
    "T24n1448_015:0073b17_0": "「其陶輪子亦發是言：『願我當來如佛侍者。』」",
    "T24n1448_015:0073b17_1": "佛告大王：「我於爾時，初施釋迦如來，得證無上菩提。",
    "T24n1448_015:0073b19_2": "其子者，即阿難陀是。」",
    "T24n1448_015:0073b19_3": "王復問世尊曰：「從初乃至成佛，供養幾許諸佛，而證無上菩提？」",
    "T24n1448_015:0073b20_4": "佛告大王：「我從釋迦如來最初阿僧企耶，乃至護世佛時，以清淨心，如是供養七萬五千佛，於爾許時供養不曾心異，唯求無上正等菩提。",
    "T24n1448_015:0073b24_5": "大王！",
    "T24n1448_015:0073b24_6": "第二僧企耶，我初供養燃燈佛，乃至寶髻佛，以清淨心，如是供養七萬六千佛。",
    "T24n1448_015:0073b26_0": "我雖經歷多生，心無有異，常以清信供養諸佛。",
    "T24n1448_015:0073b27_1": "大王！",
    "T24n1448_015:0073b27_2": "第三阿僧企耶，初供養寶髻佛，乃至安隱佛。",
    "T24n1448_015:0073b28_3": "如是供養七萬七千佛，如是又至迦攝波佛。",
    "T24n1448_015:0073b29_4": "我雖供養無有異心，常以淨信供養諸佛。",
    "T24n1448_015:0073c01_5": "為菩薩時如是供養，皆蒙諸佛為我受記，當證無上正等菩提。",
    "T24n1448_015:0073c02_6": "滿我所願，思求正覺，堅固釋持，慈攝一切有情故。」",
    "T24n1448_015:0073c03_7": "爾時勝光王聞佛說已，心大歡喜，頂禮雙足，奉辭而去。",
    "T24n1448_015:0073c06_0": "時具壽阿難陀即以伽陀，請世尊曰：「唯願世間尊，　　為我分別說；　何處初發意？",
    "T24n1448_015:0073c08_1": "　　為求大菩提。",
    "T24n1448_015:0073c09_0": "　更願無上士，　　為說本事緣，　曾供養幾佛？",
    "T24n1448_015:0073c10_1": "　　復經幾許時？」",
    "T24n1448_015:0073c11_0": "爾時世尊以頌答曰：「無上兩足尊，　　慈愍有情者；　於彼發菩提，　　誓度三有海。",
    "T24n1448_015:0073c14_0": "　聞佛心離欲，　　廣說醉象緣；　厭離貪欲習，　　因發菩提心。",
    "T24n1448_015:0073c16_0": "　堅固發誓願，　　惠施如河沙；　光明王世時，　　專求正覺等。",
    "T24n1448_015:0073c18_0": "　初見釋迦佛，　　我作陶輪師；　酥油蜜漿等，　　最初為供養。",
    "T24n1448_015:0073c20_0": "　亦曾為上女，　　正信三寶尊；　我見憍陳佛，　　以燈油奉施。",
    "T24n1448_015:0073c22_0": "　無勝佛世時，　　我曾作三藏；　共大眾相競，　　惡罵僧為女。",
    "T24n1448_015:0073c24_0": "　由斯口惡業，　　變我身為女；　却迴心淨已，　　還變為丈夫。",
    "T24n1448_015:0073c26_0": "　乃往過去世，　　曾為王子時；　寶髻佛兄弟，　　我以燈明施。",
    "T24n1448_015:0073c28_0": "　三月曾供養，　　安隱佛世尊；　佛滅度之後，　　以舍利起塔。",
    "T24n1448_015:0074a01_0": "　曾作富長者，　　三月供養佛；　世尊滅度後，　　建塔九十肘。",
    "T24n1448_015:0074a03_0": "　後見有勝佛，　　梵志中為最；　舉手合掌敬，　　供養人中尊。",
    "T24n1448_015:0074a05_0": "　昔時作梵志，　　書論悉明解；　我逢利益佛，　　施座奉如來。",
    "T24n1448_015:0074a07_0": "　往修苦行時，　　曾住仙人法；　見憍陳世尊，　　捉身欲山下。",
    "T24n1448_015:0074a09_0": "　我曾作仙人，　　遇逢樂見佛；　諸佛至居處，　　以根菓供養。",
    "T24n1448_015:0074a11_0": "　往昔作仙人，　　見善眼世尊；　以著樹皮衣，　　持施覆其身。",
    "T24n1448_015:0074a13_0": "　昔曾作人王，　　供養勒叉佛；　頓捨四兵眾，　　求無上菩提。",
    "T24n1448_015:0074a15_0": "　從初釋迦佛，　　至於護世佛；　七萬五千佛，　　我皆盡供養。",
    "T24n1448_015:0074a17_0": "　此是一僧祇，　　如是行供養；　一心無異別，　　恒發菩提願。",
    "T24n1448_015:0074a19_0": "　次見燃燈佛，　　多聞甚可愛；　以七青蓮花，　　作梵志持供。",
    "T24n1448_015:0074a21_0": "　我曾作國王，　　見佛名有相；　於佛修行處，　　供養此如來。",
    "T24n1448_015:0074a23_0": "　我曾作國王，　　有佛名住修；　以妙色珍寶，　　音聲而供養。",
    "T24n1448_015:0074a25_0": "　我曾作國王，　　佛號超師子；　我以寶幡蓋，　　供養此如來。",
    "T24n1448_015:0074a27_0": "　我曾作國王，　　佛名安隱日；　王有一千城，　　皆令修供養。",
    "T24n1448_015:0074a29_0": "　我曾作國王，　　有佛名梵志；　以浴室香湯，　　依時沐浴佛。",
    "T24n1448_015:0074b02_0": "　我昔作國王，　　城中而供養；　三千梵志佛，　　及一尸棄佛。",
    "T24n1448_015:0074b04_0": "　我曾作長者，　　於財增城中；　供二十五佛，　　修行於梵行。",
    "T24n1448_015:0074b06_0": "　我曾作長者，　　於彼大城中；　供養尸棄佛，　　建立寺舍塔。",
    "T24n1448_015:0074b08_0": "　其寺供七佛，　　奉施珍寶具；　及以奴婢等，　　莊宅花園林。",
    "T24n1448_015:0074b10_0": "　曾作王信敬，　　於尸棄佛所；　復在彼城中，　　唯求正等覺。",
    "T24n1448_015:0074b12_0": "　昔曾作梵志，　　有佛名歡喜；　為求菩提故，　　以果先供養。",
    "T24n1448_015:0074b14_0": "　曾作長者時，　　有佛名善眼；　我以摩尼寶，　　供養此如來。",
    "T24n1448_015:0074b16_0": "　亦曾作商主，　　有佛名善生；　坐於菩提樹，　　以餅先供養。",
    "T24n1448_015:0074b18_0": "　於千商人中，　　曾作千商主；　見佛坐菩提，　　號名善意佛。",
    "T24n1448_015:0074b20_0": "　香泥塗佛上，　　復以扇招涼；　佛邊坐聽法，　　聞法心開悟。",
    "T24n1448_015:0074b22_0": "　昔作商人主，　　有佛名釋迦；　我以眾寶花，　　以花散佛上。",
    "T24n1448_015:0074b24_0": "　昔作商人主，　　有佛名高登；　以幡花音樂，　　供養如是佛。",
    "T24n1448_015:0074b26_0": "　我曾作國王，　　有佛名最上；　超越諸有海，　　當施眾車輅。",
    "T24n1448_015:0074b28_0": "　我曾作國王，　　有佛名最尊；　佛行百里內，　　地散諸妙花。",
    "T24n1448_015:0074c01_0": "　我於過去世，　　聞佛欲來過；　遠將勝幡蓋，　　并四兵圍遶。",
    "T24n1448_015:0074c03_0": "　有佛欲渡河，　　我當作舡師；　見佛心歡喜，　　渡佛到彼岸。",
    "T24n1448_015:0074c05_0": "　我曾作商主，　　有佛名賢車；　為佛造橋梁，　　令佛安隱渡。",
    "T24n1448_015:0074c07_0": "　我曾作國王，　　有佛名大梵；　牛頭香造寺，　　以供養於尊。",
    "T24n1448_015:0074c09_0": "　著僧伽胝衣，　　以覆如來上；　儉世檀香浴，　　降雨人歸佛。",
    "T24n1448_015:0074c11_0": "　我曾作國王，　　有佛名淨月；　國有多疾疫，　　供佛疫皆除。",
    "T24n1448_015:0074c13_0": "　我昔作王時，　　有佛名調帝；　請佛說妙法，　　為求菩提道。",
    "T24n1448_015:0074c15_0": "　我昔作王時，　　有佛名梵尊；　施佛僧伽胝，　　用覆如來上。",
    "T24n1448_015:0074c17_0": "　當時國中儉，　　我以旃檀湯；　沐浴如來體，　　豐樂人歸佛。",
    "T24n1448_015:0074c19_0": "　我昔作王時，　　有佛名帝釋；　其國有災起，　　王發慈止息。",
    "T24n1448_015:0074c21_0": "　我昔作王時，　　供養調帝佛；　用諸百萬寶，　　造食獻如來。",
    "T24n1448_015:0074c23_0": "　昔為梵志信，　　見佛名悉達；　以百千頌讚，　　供養天人師。",
    "T24n1448_015:0074c25_0": "　昔為梵志時，　　佛名帝釋幢；　合掌以正信，　　當來願如佛。",
    "T24n1448_015:0074c27_0": "　始從燃燈佛，　　至於帝釋幢；　七萬六千佛，　　我皆盡供養。",
    "T24n1448_015:0074c29_0": "　滿二阿僧祇，　　供養於諸佛；　不曾心有異，　　志願菩提處。",
    "T24n1448_015:0075a02_0": "　第三阿僧祇，　　亦為王供養；　佛名安隱日，　　滅度而起塔。",
    "T24n1448_015:0075a04_0": "　我昔為國王，　　種種供養佛；　滿足皆隨意，　　起塔名法王。",
    "T24n1448_015:0075a06_0": "　昔為大商主，　　見佛名悉供；　我以眾金花，　　散佛呈供養。",
    "T24n1448_015:0075a08_0": "　昔為商人時，　　見佛名寶髻；　為佛作金網，　　以覆大師上。",
    "T24n1448_015:0075a10_0": "　昔為商人時，　　佛名上蓮花；　作銀花供養，　　散布如來上。",
    "T24n1448_015:0075a12_0": "　昔為商人時，　　見佛名上稱；　我以上妙室，　　供養於如來。",
    "T24n1448_015:0075a14_0": "　昔為大國王，　　佛號名勝論；　正證菩提日，　　我以四兵護。",
    "T24n1448_015:0075a16_0": "　昔為商人時，　　見佛名無垢；　造塔并浴室，　　及以燃燈明。",
    "T24n1448_015:0075a18_0": "　我昔作王時，　　見佛名合覺；　坐石而入定，　　音樂以供養。",
    "T24n1448_015:0075a20_0": "　昔為商人時，　　見佛名修行；　降怨度人眾，　　掃地令佛過。",
    "T24n1448_015:0075a22_0": "　昔為商人時，　　聞佛名淨住；　欲來造寺舍，　　園苑毘訶羅。",
    "T24n1448_015:0075a24_0": "　昔為大國王，　　有佛名相師；　摩尼寶供養，　　我時為菩薩。",
    "T24n1448_015:0075a26_0": "　昔為大國王，　　有佛名繫都；　我造法王塔，　　繒幡以供養。",
    "T24n1448_015:0075a28_0": "　昔為大國王，　　有佛名捨重；　我以瓶杖施，　　起塔并設會。",
    "T24n1448_015:0075b01_0": "　我昔為商主，　　有佛名見義；　以金寶真珠，　　種種香供養。",
    "T24n1448_015:0075b03_0": "　我為大國王，　　佛名諸兵義；　佛遊於人間，　　四兵迎供養。",
    "T24n1448_015:0075b05_0": "　我為大國王，　　佛名他利見；　欲入於城內，　　設樂香花供。",
    "T24n1448_015:0075b07_0": "　我昔為商主，　　有佛名底沙；　以諸莖木香，　　根香散供佛。",
    "T24n1448_015:0075b09_0": "「我昔曾為大仙人，　　見晨宿佛在寶龕；　但一伽他而讚佛，　　超過九劫修苦行。",
    "T24n1448_015:0075b11_0": "　昔為梵志名最上，　　見佛名曰毘婆尸；　兩手持苣發菩提，　　歡喜布散如來上。",
    "T24n1448_015:0075b13_0": "　菩薩昔為商主時，　　見佛世尊名尸棄；　并有弟子聲聞眾，　　三月衣食而供給。",
    "T24n1448_015:0075b15_0": "　昔為商人深正信，　　於彼毘婆尸佛所；　并諸弟子聲聞眾，　　三月衣食而供給。",
    "T24n1448_015:0075b17_0": "　昔為商人深正信，　　佛名迦留村陀佛；　請佛家資盡布施，　　隨佛出家持梵行。",
    "T24n1448_015:0075b19_0": "　昔為商人深正信，　　見佛迦耶迦牟尼；　先造立寺生恭敬，　　後乃方隨佛出家。",
    "T24n1448_015:0075b21_0": "　昔為梵志名最勝，　　於兩足尊迦葉佛；　由聞喜護所說語，　　乃得出家修淨意。",
    "T24n1448_015:0075b23_0": "　菩薩昔作國王時，　　於彌勒仙修供養；　入定見我當作佛，　　時仙却來供養我。",
    "T24n1448_015:0075b25_0": "　從安隱佛至迦葉，　　供養七萬七千佛；　一切如來皆奉侍，　　乃能數滿三僧祇。",
    "T24n1448_015:0075b27_0": "　皆悉歡喜而供事，　　未曾少許心別異；　皆發無上菩提願，　　為菩薩時供養佛。",
    "T24n1448_015:0075b29_0": "　一切示現而授記，　　對眾咸言當作佛；　我先求願皆滿足，　　如先所願今思忖。",
    "T24n1448_015:0075c02_0": "　此願皆令得滿足，　　彼佛世尊諸大德；　授我無上菩提記。",
    "T24n1448_015:0075c03_1": "　　我昔曾作尸毘王，　復為一切施主時，　　并及尾濫大王身，　捨身捨寶行檀度。",
    "T24n1448_015:0075c05_2": "　　昔為商主入大海，　持戒專求趣彼岸，　　能害自身令眾樂，　皆令得度於苦海。",
    "T24n1448_015:0075c07_3": "　　往昔曾作仙人時，　常行忍辱波羅蜜，　　身體手足被支解，　由行忍辱心無退，　　如緊那羅本生說。",
    "T24n1448_015:0075c10_0": "　我曾欲竭於大海，　　以滿精進波羅蜜，　皆由口業真實語。",
    "T24n1448_015:0075c11_1": "　　昔名藥物大臣時，　牛出梵志共論義，　　當滿般若波羅蜜，　諸天擊鼓而助喜。",
    "T24n1448_015:0075c13_2": "　　昔為梵志名生然，　勤修勝禪波羅蜜，　　頭上鳥生男女卵，　定中不起鳥能飛。",
    "T24n1448_015:0075c15_3": "　　修行滿六波羅蜜，　慈心常有思念處，　　我廣心求尊重願，　發願願求皆滿足。",
    "T24n1448_015:0075c17_4": "　　彼諸大德一切佛，　我皆供養天人師，　　三有苦海諸眾生，　一切皆歸涅槃路，　　我為菩薩修供養。",
    "T24n1448_015:0075c20_0": "　從彼光明王身後，　　乃至帝幢佛世尊；　度得一千俱胝眾，　　況復成佛度無邊。",
    "T24n1448_015:0075c22_0": "　世間之尊大導師，　　已度未度人天眾；　我已置立橋船筏，　　堅固度於諸有情。",
    "T24n1448_015:0075c24_0": "　我若入於圓寂後，　　由能濟度無邊人，　諸有能修福德者，　　當來皆入涅槃城。",
    "T24n1448_015:0075c26_0": "　我若入於圓寂後，　　而能修集於佛事，　少許供養於形像，　　即得生天無量樂。",
    "T24n1448_015:0075c28_0": "　我若入於圓寂後，　　遺留法寶甘露味，　如若有情聞此者，　　皆能修習出離去。」",
    "T24n1448_015:0076a01_0": "　已上諸佛名。",
    "T24n1448_015:0076a02_0": "根本說一切有部毘奈耶藥事卷第十五"
}