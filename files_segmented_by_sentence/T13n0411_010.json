{
    "T13n0411_010:0772a24_0": "大乘大集地藏十輪經卷第十",
    "T13n0411_010:0772a26_0": "三藏法師玄奘奉　詔譯",
    "T13n0411_010:0772a27_0": "福田相品第七之二",
    "T13n0411_010:0772a28_0": "「復次，善男子！",
    "T13n0411_010:0772a28_1": "菩薩摩訶薩，復有般若大甲冑輪。",
    "T13n0411_010:0772a29_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_010:0772b02_3": "一切聲聞、獨覺乘等，皆應供養承事守護。",
    "T13n0411_010:0772b03_4": "云何般若大甲冑輪？",
    "T13n0411_010:0772b04_0": "善男子！",
    "T13n0411_010:0772b04_1": "菩薩般若有二種相：一者、世間；二者、出世間。",
    "T13n0411_010:0772b05_2": "云何菩薩世間般若？",
    "T13n0411_010:0772b05_3": "謂：諸菩薩唯依讀誦、書寫、聽聞，為他演說三乘正法；欲求除滅一切眾生無明黑暗；欲求發起一切眾生大慧光明。",
    "T13n0411_010:0772b08_4": "謂：於如來所說種種與聲聞乘相應正法，精勤讀誦、聽聞、書寫、為他演說，勸正修行。",
    "T13n0411_010:0772b10_5": "或於如來所說種種與獨覺乘相應正法，精勤讀誦、聽聞、書寫、為他演說，勸正修行。",
    "T13n0411_010:0772b12_6": "或於如來所說種種與無上乘相應正法，精勤讀誦、聽聞、書寫、為他演說，勸正修行。",
    "T13n0411_010:0772b14_7": "不求賢聖無漏道支、不求聖道、不求聖道所攝解脫、不行寂靜真實般若，常行有見、有相般若。",
    "T13n0411_010:0772b16_8": "如是般若有取、有著，是名菩薩世間般若。",
    "T13n0411_010:0772b17_9": "如是般若，共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_010:0772b20_0": "云何菩薩出世般若？",
    "T13n0411_010:0772b20_1": "謂：諸菩薩精勤修習菩提道時，隨力讀誦、聽聞、書寫、為他演說，三乘正法。",
    "T13n0411_010:0772b22_2": "而於其中依無所得方便而住，無所行動、無所思惟、無有根本。",
    "T13n0411_010:0772b23_3": "以如虛空心、普寂滅心、無增減慧、無取著心、無生滅心、無退轉心、法平等心、真如心、實際心、法界心、無我心、無分別心、寂滅安忍離分別心，善巧安住無成壞地，善巧安住無住、無著、勝妙慧地。",
    "T13n0411_010:0772b28_0": "如是般若無取、無著，是名菩薩出世般若大甲冑輪。",
    "T13n0411_010:0772b29_1": "善男子！",
    "T13n0411_010:0772b29_2": "若菩薩摩訶薩成此般若大甲冑輪，從初發心，一切五欲皆能除斷，得名菩薩摩訶薩也。",
    "T13n0411_010:0772c02_3": "超勝一切聲聞、獨覺，普為一切聲聞、獨覺、作大福田。",
    "T13n0411_010:0772c03_4": "一切聲聞、獨覺乘等，皆應供養承事守護。",
    "T13n0411_010:0772c05_0": "「復次，善男子！",
    "T13n0411_010:0772c05_1": "菩薩摩訶薩，復有善巧方便大甲冑輪。",
    "T13n0411_010:0772c06_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺，作大福田。",
    "T13n0411_010:0772c08_3": "一切聲聞、獨覺乘等，皆應供養承事守護。",
    "T13n0411_010:0772c09_4": "云何名為善巧方便大甲冑輪？",
    "T13n0411_010:0772c10_5": "善男子！",
    "T13n0411_010:0772c10_6": "菩薩善巧方便有二種相：一者、世間；二者、出世間。",
    "T13n0411_010:0772c11_7": "云何名為菩薩世間善巧方便？",
    "T13n0411_010:0772c12_8": "謂：諸菩薩或為自利、或為他利、或為俱利，常懷彼此，示現種種工巧伎術，為自及他得成熟故，承事供養諸佛世尊、或諸菩薩、或諸獨覺、或諸聲聞、或母或父、或諸病者、或諸羸劣無依怙者，若見厄難臨被害者，種種勤苦方便救濟，以四攝事成熟有情。",
    "T13n0411_010:0772c18_9": "是諸菩薩自住大乘，於諸聲聞及獨覺乘非大乘器、若諸聲聞及獨覺乘根未熟者，為說微妙甚深法教令其修學；或勸勤修諸聖靜慮；或為開示最勝義諦，勸令修行，超四顛倒，覺悟四種無墮法性；或令趣入四無礙解；或復乃至勸令安住四念住、四正斷、四神足、五根、五力、七等覺支、八聖道支、有餘、無餘道及道果；趣入巧智，令其成熟。",
    "T13n0411_010:0772c26_10": "若諸有情貪求名稱、利養、富貴，諸根躁擾，善根未熟，勸令讀誦諸阿笈摩及毘奈耶、阿毘達磨；或勸讀誦除佛所說順解脫論，令其成熟。",
    "T13n0411_010:0772c29_11": "若諸有情不樂布施，勸令惠捨種種珍財，令其成熟。",
    "T13n0411_010:0773a01_12": "若諸有情暴惡不仁，勸令修學四種梵住。",
    "T13n0411_010:0773a02_13": "若諸有情心多忿恚，勸令修忍。",
    "T13n0411_010:0773a03_14": "若諸有情心多懈怠，勸修精進。",
    "T13n0411_010:0773a03_15": "若諸有情心多散亂，勸修靜慮。",
    "T13n0411_010:0773a04_16": "若諸有情具足惡慧，為說正法，謂以記說教誡方便，令其成熟。",
    "T13n0411_010:0773a06_17": "若諸有情不敬三寶具無依行，勸受三歸令敬三寶、或勸受學近事律儀、或勸受學近住律儀，令其成熟。",
    "T13n0411_010:0773a08_18": "或勸修習種種工巧伎術業處，令其成熟。",
    "T13n0411_010:0773a09_19": "如是等菩薩摩訶薩，種種世間巧方便智，過殑伽沙菩薩摩訶薩，以是一切書論、工巧、伎術、業處、加行、精進、巧方便智，摧伏一切外道異學。",
    "T13n0411_010:0773a12_20": "如是名為菩薩世間善巧方便。",
    "T13n0411_010:0773a13_21": "此巧方便，共諸聲聞、獨覺乘等，亦作一切佛法依因，亦是善巧諸行依處，亦是善巧任運無思滅退墮法。",
    "T13n0411_010:0773a15_22": "「又善男子！",
    "T13n0411_010:0773a16_23": "若諸菩薩不依明師、不依善友，修行世間善巧方便，是諸菩薩愚於世間善巧方便，向諸惡趣，不能隨順安住出世巧方便智，亦非一切真實福田。",
    "T13n0411_010:0773a19_24": "不能善巧知諸有情根行差別，以於善巧方便愚故，為諸聲聞、及獨覺乘、非大乘器及於大乘根未熟者，宣說大乘，令其修學。",
    "T13n0411_010:0773a22_25": "又為大乘法器有情，宣說聲聞、獨覺乘法，令修聲聞、獨覺乘行。",
    "T13n0411_010:0773a24_0": "為獨覺乘法器有情，說聲聞乘，令其修習聲聞乘行。",
    "T13n0411_010:0773a25_1": "為聲聞乘法器有情，說生死法，令其愛著，不為宣說厭生死法。",
    "T13n0411_010:0773a26_2": "又於善巧方便愚故，若諸有情樂行殺生，廣說乃至執著邪見，為彼宣說甚深大乘，不為宣說生死流轉，死此生彼，眾苦果報，令其厭怖，離諸惡法。",
    "T13n0411_010:0773b01_3": "又於善巧方便愚故，乃至若諸有情，樂修淨戒，令修布施。",
    "T13n0411_010:0773b02_4": "若諸有情，樂修安忍；勸捨安忍，令修淨戒。",
    "T13n0411_010:0773b03_5": "若諸有情，樂修精進；勸捨精進，令修安忍。",
    "T13n0411_010:0773b04_6": "若諸有情，樂修靜慮；勸捨靜慮，令修精進。",
    "T13n0411_010:0773b05_7": "若諸有情，樂修般若；勸捨般若，令修靜慮。",
    "T13n0411_010:0773b06_8": "「如是菩薩愚於世間善巧方便，不能真實利樂有情，與諸有情為惡知識。",
    "T13n0411_010:0773b08_9": "此巧方便依有所得、有所執著，如是名為菩薩世間善巧方便。",
    "T13n0411_010:0773b10_0": "如是世間善巧方便，共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺、真實福田。",
    "T13n0411_010:0773b12_1": "「云何名為菩薩出世善巧方便？",
    "T13n0411_010:0773b13_2": "謂：諸菩薩但為利他，不為自利，示現種種工巧伎術。",
    "T13n0411_010:0773b14_3": "為成熟他，承事供養諸佛世尊、或諸菩薩、或諸獨覺、或諸聲聞、或母、或父、或諸病者、或諸羸劣無依怙者，若見厄難臨被害者，種種勤苦方便救濟，以四攝事成熟有情，隨其意樂，隨其根器，為諸有情宣說正法。",
    "T13n0411_010:0773b19_4": "又能漸次勸諸聲聞修獨覺乘，勸諸獨覺修習大乘。",
    "T13n0411_010:0773b20_5": "若於聲聞及獨覺乘根未熟者，為說厭離生死苦法，令其修學厭離生死，欣求涅槃。",
    "T13n0411_010:0773b22_6": "若諸有情，樂行殺生，廣說乃至樂著邪見，隨其根性，或為宣說，生死流轉，死此生彼，眾苦果報，令其厭怖離諸惡法；或為宣說，與聲聞乘相應正法；或為宣說，與獨覺乘相應正法；或為宣說，無上乘中淺近之法；令漸修學。",
    "T13n0411_010:0773b28_7": "若諸有情已樂布施。",
    "T13n0411_010:0773b28_8": "為說勝上受持淨戒，令其修學；廣說乃至若諸有情已樂靜慮，為說勝上無漏聖道所攝般若，令其修學。",
    "T13n0411_010:0773c01_9": "此巧方便依無所得、無所執著，如是名為菩薩出世善巧方便大甲冑輪。",
    "T13n0411_010:0773c03_10": "「善男子！",
    "T13n0411_010:0773c03_11": "若菩薩摩訶薩成就如是善巧方便大甲冑輪，從初發心，一切五欲皆能除斷，得名菩薩摩訶薩也。",
    "T13n0411_010:0773c06_12": "超勝一切聲聞、獨覺，普為一切聲聞、獨覺、作大福田。",
    "T13n0411_010:0773c07_13": "一切聲聞、獨覺乘等，皆應供養承事守護。」",
    "T13n0411_010:0773c08_14": "爾時，世尊欲重顯此義而說頌曰：「所修慧有二，　　世間出世間，　取著名世間，　　無取著出世。",
    "T13n0411_010:0773c12_0": "　修善巧方便，　　依二種差別，　有所得世間，　　無所得出世。",
    "T13n0411_010:0773c14_0": "　若唯說一乘，　　是名惡說法，　不能自成熟，　　亦不能度他。",
    "T13n0411_010:0773c16_0": "　一向惡眾生，　　為說三乘教，　是則為愚癡，　　不名摩訶薩。",
    "T13n0411_010:0773c18_0": "　有堪趣三乘，　　欣求聞正法，　為說樂生死，　　非為智者相；　專意諦思惟，　　隨根欲教化，　此善巧方便，　　智者所稱譽；　眾生雖有惡，　　而堪入三乘，　隨根器教導，　　令解脫眾惡。",
    "T13n0411_010:0773c24_0": "「復次，善男子！",
    "T13n0411_010:0773c24_1": "菩薩摩訶薩，復有大慈大甲冑輪，若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_010:0773c27_2": "一切聲聞、獨覺乘等，皆應供養承事守護。",
    "T13n0411_010:0773c28_3": "云何大慈大甲冑輪？",
    "T13n0411_010:0773c29_0": "善男子！",
    "T13n0411_010:0773c29_1": "慈有二種，謂：法緣慈、有情緣慈。",
    "T13n0411_010:0773c29_2": "法緣慈者，名為大慈，名大甲冑。",
    "T13n0411_010:0774a01_3": "有情緣慈，不名大慈，非大甲冑。",
    "T13n0411_010:0774a02_4": "所以者何？",
    "T13n0411_010:0774a02_5": "有情緣慈，共諸聲聞、獨覺乘等。",
    "T13n0411_010:0774a03_6": "聲聞、獨覺為自利樂，不為有情精勤修習有情緣慈。",
    "T13n0411_010:0774a04_7": "聲聞、獨覺為自寂靜、為自涅槃、為滅自惑、為滅自結，不為有情精勤修習有情緣慈。",
    "T13n0411_010:0774a06_8": "是故，此慈不名大慈，非大甲冑。",
    "T13n0411_010:0774a07_9": "其法緣慈，不共聲聞、獨覺乘等，唯諸菩薩摩訶薩眾所能修行。",
    "T13n0411_010:0774a08_10": "菩薩摩訶薩普為利樂一切有情，精勤修習此法緣慈。",
    "T13n0411_010:0774a10_11": "菩薩摩訶薩普為一切有情寂靜，及得涅槃滅煩惱結，精勤修習此法緣慈。",
    "T13n0411_010:0774a11_12": "是故，此慈名為大慈，是大甲冑。",
    "T13n0411_010:0774a12_13": "又諸菩薩修法緣慈，不依諸蘊、不依諸處、不依諸界、不依念住，乃至不依道支、不依欲界、不依色界、不依無色界、不依此世、不依他世、不依此岸、不依彼岸、不依得、不依不得。",
    "T13n0411_010:0774a17_0": "如是菩薩修法緣慈，超諸聲聞、獨覺乘地，是名菩薩法緣大慈大甲冑輪。",
    "T13n0411_010:0774a18_1": "「善男子！",
    "T13n0411_010:0774a18_2": "若菩薩摩訶薩成此大慈大甲冑輪，從初發心，一切五欲皆能除斷，得名菩薩摩訶薩也。",
    "T13n0411_010:0774a20_3": "超勝一切聲聞、獨覺，普為一切聲聞、獨覺、作大福田。",
    "T13n0411_010:0774a22_4": "一切聲聞、獨覺乘等，皆應供養承事守護。」",
    "T13n0411_010:0774a23_5": "爾時，世尊重顯此義而說頌曰：「聲聞及獨覺，　　修有情緣慈，　心帶十三過，　　唯求自利樂。",
    "T13n0411_010:0774a26_0": "　菩薩大名稱，　　普為諸有情，　修不共大慈，　　心離十三過；　心除十三垢，　　為趣大菩提，　修法緣大慈，　　成福田非遠；　安住十三力，　　出過諸有情，　猶如師子王，　　超勝諸禽獸；　降伏十三怨，　　離斷常邊執，　心無有染濁，　　速證大菩提。",
    "T13n0411_010:0774b05_0": "「復次，善男子！",
    "T13n0411_010:0774b05_1": "菩薩摩訶薩，復有大悲大甲冑輪，若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_010:0774b08_2": "一切聲聞、獨覺乘等，皆應供養承事守護。",
    "T13n0411_010:0774b09_3": "所以者何？",
    "T13n0411_010:0774b09_4": "一切聲聞、獨覺乘等，但為己身得利樂故而修行悲，不欲普為一切有情得利樂故修行大悲。",
    "T13n0411_010:0774b12_0": "菩薩摩訶薩不為己身得利樂故而修行悲，但欲普為一切有情得利樂故修行大悲。",
    "T13n0411_010:0774b14_1": "是故，菩薩成就大悲大甲冑輪，超勝一切聲聞、獨覺，普為一切聲聞、獨覺、作大福田。",
    "T13n0411_010:0774b16_0": "一切聲聞、獨覺乘等，皆應供養承事守護。",
    "T13n0411_010:0774b16_1": "是菩薩摩訶薩普為饒益諸有情故，行四攝事而成熟之。",
    "T13n0411_010:0774b18_2": "謂：由大悲，普為利樂諸有情故，行布施攝，能捨一切珍寶、財物、禽獸、僕使、國城、妻子、乃至身命無所悋惜。",
    "T13n0411_010:0774b20_3": "行無所得為方便故，不見一切所化有情、不見施者、不見受者、不見施物、不見施行、不見施行所得果報，乃至不見無所得行。",
    "T13n0411_010:0774b23_4": "如是大悲普為利樂諸有情故，行愛語攝、行利行攝、行同事攝，隨其所應如上廣說，乃至不見無所得行。",
    "T13n0411_010:0774b26_5": "是菩薩摩訶薩，常以最勝能調伏心、能寂靜心、無數量心、不行一切蘊處界心所生無動無住大悲大甲冑輪，成熟一切所化有情心無厭倦，如是名為菩薩大悲大甲冑輪，不共一切聲聞、獨覺。",
    "T13n0411_010:0774c01_6": "「善男子！",
    "T13n0411_010:0774c01_7": "若菩薩摩訶薩成此大悲大甲冑輪，從初發心，一切五欲皆能除斷，得名菩薩摩訶薩也。",
    "T13n0411_010:0774c03_8": "超勝一切聲聞、獨覺，普為一切聲聞、獨覺、作大福田。",
    "T13n0411_010:0774c05_9": "一切聲聞、獨覺乘等，皆應供養承事守護。」",
    "T13n0411_010:0774c06_0": "爾時，世尊重顯此義而說頌曰：「甚深微妙法，　　所成之大悲，　難測類虛空，　　無色無安住。",
    "T13n0411_010:0774c09_0": "　菩薩大精進，　　具杜多功德，　勝智成大悲，　　勇健超諸世。",
    "T13n0411_010:0774c11_0": "　無依怙有情，　　生死苦穢縛，　大悲水沐浴，　　令解脫眾苦。",
    "T13n0411_010:0774c13_0": "　菩薩行大悲，　　能竭生死海，　非諸聲聞眾，　　及獨覺所行。",
    "T13n0411_010:0774c15_0": "　眾生貪恚癡，　　迷謬墮惡趣，　濯以大悲水，　　脫苦得蕭然。",
    "T13n0411_010:0774c17_0": "「復次，善男子！",
    "T13n0411_010:0774c17_1": "菩薩摩訶薩，復有能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪。",
    "T13n0411_010:0774c19_2": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。",
    "T13n0411_010:0774c22_3": "一切聲聞、獨覺乘等，皆應供養承事守護。",
    "T13n0411_010:0774c23_4": "「云何菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪？",
    "T13n0411_010:0774c25_5": "謂：諸菩薩於一切法審諦照察，如明月光遍滿虛空，其心平等，無依、無相、無住、無染，普於一切三摩地門、陀羅尼門心無行動。",
    "T13n0411_010:0774c28_6": "於諸眼色、眼識、眼觸，離意染著，心無行動。",
    "T13n0411_010:0774c29_7": "於眼觸緣生內三受，或樂、或苦、或非苦樂，心常寂定，無所取著。",
    "T13n0411_010:0775a02_8": "於諸耳聲、耳識、耳觸，於諸鼻香、鼻識、鼻觸，於諸舌味、舌識、舌觸，於諸身觸、身識、身觸，於諸意法、意識、意觸，廣說亦爾。",
    "T13n0411_010:0775a05_9": "普於一切心、意、識中，心常寂定，無所取著。",
    "T13n0411_010:0775a06_10": "於心、意、識所生三受，或樂、或苦、或非苦樂，心常寂定，無所取著。",
    "T13n0411_010:0775a07_11": "普於三世諸蘊、界、處一切品類，皆無取著，心無行動。",
    "T13n0411_010:0775a08_12": "普於一切三界、三行、三觸、三受、三根、三乘、三律儀、三解脫一切品類，其心寂靜，無住、無相、無所取著，平等而住。",
    "T13n0411_010:0775a11_13": "普於一切布施、淨戒、安忍、精進、靜慮般若波羅蜜多，心無行動，寂靜而住。",
    "T13n0411_010:0775a12_14": "「如是，普於四念住、四正斷、四神足、五根、五力、七等覺支、八聖道支，心無行動，寂靜而住。",
    "T13n0411_010:0775a14_15": "普於一切九次第定，心無行動，寂靜而住。",
    "T13n0411_010:0775a15_16": "又於三行無障法智道支道體所引作用，皆無取著，心無行動。",
    "T13n0411_010:0775a17_17": "於阿賴耶、非阿賴耶，有取、無取、有漏、無漏、此岸、彼岸、小大無量、作與不作、善惡無記諸品類中，心無行動，寂靜而住。",
    "T13n0411_010:0775a19_18": "普於一切大慈、大悲、善巧方便、成熟有情，乃至十地、三不護、四無所畏，乃至十八不共佛法，一切品類，皆無取著，心無所動，寂靜而住。",
    "T13n0411_010:0775a22_19": "「菩薩摩訶薩由此輪故，能永息除三受過失，能永寂滅一切分別，能永遠離一切法相，復能安住能引一切虛空眼頂諸三摩地、諸陀羅尼善巧方便大甲冑輪。",
    "T13n0411_010:0775a26_20": "菩薩安住如是輪故，一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。",
    "T13n0411_010:0775a29_21": "「又善男子！",
    "T13n0411_010:0775a29_22": "譬如世界火災將起，五日出時，一切世間小池、大池、小河、大河、小海、大海水，皆枯竭滅盡無餘。",
    "T13n0411_010:0775b02_23": "如是菩薩成就能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。",
    "T13n0411_010:0775b06_24": "一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。",
    "T13n0411_010:0775b08_25": "「又善男子！",
    "T13n0411_010:0775b09_26": "譬如世界水災起時，於此三千大千世界、諸小世界、各四大洲、八萬小渚、妙高山王及諸山等，皆為灰水浸爛銷盡令無有餘。",
    "T13n0411_010:0775b12_0": "如是菩薩成就能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。",
    "T13n0411_010:0775b16_1": "一切過去所引未盡惡不善業、無暇惡趣、諸有諸趣、死生諸業，皆能除滅，令盡無餘不受果報。",
    "T13n0411_010:0775b18_2": "「又善男子！",
    "T13n0411_010:0775b18_3": "譬如黑暗遍滿虛空，朗日出時皆能除滅。",
    "T13n0411_010:0775b19_4": "如是菩薩成就能引遍滿虛空、無量無邊、廣大眾具辭無礙解，一切佛法，諸三摩地，諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。",
    "T13n0411_010:0775b23_5": "發起無邊虛空智日，能永除滅自身四倒無明黑暗。",
    "T13n0411_010:0775b24_6": "一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。",
    "T13n0411_010:0775b27_0": "又由此故，於諸佛法增進自在常無退轉，不復隨順惡友力行。",
    "T13n0411_010:0775b28_1": "常得不離見一切佛，及諸菩薩、聲聞弟子，不離聞法、不離親近供養眾僧。",
    "T13n0411_010:0775c01_2": "於諸功德心常無厭，乃至菩提恒無間斷，又常不離念佛思惟，乃至夢中亦無暫廢。",
    "T13n0411_010:0775c03_3": "「又善男子！",
    "T13n0411_010:0775c03_4": "云何菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪？",
    "T13n0411_010:0775c06_5": "謂：諸菩薩入初靜慮乃至第四靜慮，入無邊虛空處乃至非想非非想處，入滅受想定，住此定中，一切三受、三行、斷滅，心無行動，諸受，想、思、觸、作意等，悉皆斷滅。",
    "T13n0411_010:0775c09_6": "安住此定，或一日夜，或復乃至七七日夜，受定味食。",
    "T13n0411_010:0775c10_7": "從此定起，其心寂靜，無所取著，宴然而住。",
    "T13n0411_010:0775c11_8": "復入勝義究竟空定，住此定中其心平等，無所取著猶若虛空。",
    "T13n0411_010:0775c13_9": "身諸毛孔皆出霜液，狀如昴星，滅除一切欝烝結縛。",
    "T13n0411_010:0775c14_10": "從此定起得正憶念，最勝喜樂充遍其身。",
    "T13n0411_010:0775c15_11": "如大自在天子入現一切樂定，身諸毛孔皆遍受樂。",
    "T13n0411_010:0775c16_12": "「如是菩薩樂觸其身便思念佛，思念佛故則唯見佛，不見餘相。",
    "T13n0411_010:0775c18_13": "菩薩爾時，若念一佛則見一佛；若念多佛則見多佛；若念小身佛則見小身佛；若念大身佛則見大身佛；若念無量身佛則見無量身佛；若念自身為佛身相，則見自身同於佛身，眾相圓滿；若念他身為佛身相，則見他身同於佛身，眾相圓滿；若念一切情、非情數所有色像為佛身相，則見一切情、非情數所有色像皆同佛身眾相圓滿，不見其餘一切色像。",
    "T13n0411_010:0775c26_14": "菩薩爾時便作是念：『一切諸法、一切色像，皆如幻等，諦實不虛。",
    "T13n0411_010:0775c28_15": "我今復應皆悉斷滅，一切三受、三行等法，令無有餘。』",
    "T13n0411_010:0775c29_16": "作是念已入滅盡定，住此定中，如心所期皆盡斷滅。",
    "T13n0411_010:0776a01_17": "受定味食，或一七日夜、或二七日夜、或三四五六七八九十七日夜、或經無量百千俱胝那庾多劫，隨力所能，安住此定，受定味食。",
    "T13n0411_010:0776a04_18": "從此定起，其心寂靜，無所取著，宴然而住。",
    "T13n0411_010:0776a05_19": "復入勝義究竟空定，廣說如前，乃至思念佛身相已，知一切法、一切色像，皆如幻等，諦實不虛。",
    "T13n0411_010:0776a07_20": "善男子！",
    "T13n0411_010:0776a08_21": "是名菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪。",
    "T13n0411_010:0776a10_22": "菩薩摩訶薩成就此輪，則能安住能引一切虛空眼頂諸三摩地、諸陀羅尼善巧方便大甲冑輪。",
    "T13n0411_010:0776a12_23": "住此輪故，發起無邊虛空智日，能永除滅自身四倒無明黑暗。",
    "T13n0411_010:0776a14_24": "一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。",
    "T13n0411_010:0776a16_25": "「善男子！",
    "T13n0411_010:0776a16_26": "若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺、作大福田。",
    "T13n0411_010:0776a19_27": "一切聲聞、獨覺乘等，皆應供養承事守護。",
    "T13n0411_010:0776a20_28": "由此輪故，於諸佛法增進自在常無退轉，不復隨順惡友力行。",
    "T13n0411_010:0776a21_29": "常得不離見一切佛，及諸菩薩、聲聞弟子，不離聞法、不離親近供養眾僧。",
    "T13n0411_010:0776a23_30": "於諸功德心常無厭，乃至菩提恒無間斷，又常不離念佛思惟，乃至夢中亦無暫廢。",
    "T13n0411_010:0776a25_31": "如是菩薩福德、智慧速疾圓滿，不久安住清淨佛國，證得無上正等菩提。",
    "T13n0411_010:0776a27_32": "於彼佛國一切有情，皆受化生色相如佛，煩惱微薄皆住大乘。」",
    "T13n0411_010:0776a28_33": "爾時，世尊重顯此義而說頌曰：「欲成諸法器，　　斷一切煩惱，　常趣入真空，　　眾事無難作；　為斷諸有縛，　　當勤修等持，　功德定相應，　　必獲難思慧。",
    "T13n0411_010:0776b05_0": "　修靜慮無色，　　滅定真空觀，　起念佛勝智，　　能盡一切惡；　有無一切法，　　破以真空觀，　永離諸惡趣，　　常得見諸佛。",
    "T13n0411_010:0776b09_0": "　善修真空觀，　　勤學諸善法，　供養一切佛，　　速當成佛果；　為有情親友，　　滅除煩惱病，　速住淨佛國，　　證得大菩提。",
    "T13n0411_010:0776b13_0": "　眾生如佛相，　　遍滿於佛土，　皆趣求佛乘，　　離聲聞獨覺。」",
    "T13n0411_010:0776b15_0": "大乘大集地藏十輪經獲益囑累品第八佛說如是大法門時，於眾會中有殑伽沙等菩薩摩訶薩，過去久習念佛思惟，今聞世尊所說念佛修觀方便，皆得念佛三摩地門。",
    "T13n0411_010:0776b19_0": "復有無量無邊眾生，聞是法已，皆得一切定命華鬘陀羅尼門。",
    "T13n0411_010:0776b20_1": "復有無量無邊眾生，聞佛所說，皆得一切首楞伽摩電光依止陀羅尼門。",
    "T13n0411_010:0776b22_2": "復有無量無邊眾生，聞佛所說，皆得一切法自在轉光明依止順忍。",
    "T13n0411_010:0776b23_3": "復有無量無邊眾生，聞佛所說，遠塵離垢，於諸法中生淨法眼，得預流果。",
    "T13n0411_010:0776b25_4": "復有無量無邊眾生，聞佛所說，得一來果。",
    "T13n0411_010:0776b26_5": "復有無量無邊眾生，聞佛所說，得不還果。",
    "T13n0411_010:0776b27_6": "復有無量無邊眾生，聞佛所說，皆得最上阿羅漢果。",
    "T13n0411_010:0776b28_7": "復有無量無邊眾生，聞佛所說，心求出離三界牢獄，依佛出家趣入正法。",
    "T13n0411_010:0776c01_8": "復有無量無邊眾生，聞佛所說，盡壽安住十善業道，依聲聞乘發心不退。",
    "T13n0411_010:0776c03_9": "復有無量無邊眾生，聞佛所說，盡壽安住十善業道，依獨覺乘發心不退。",
    "T13n0411_010:0776c04_10": "復有無量無邊眾生，聞佛所說，盡壽安住十善業道，依大乘中發阿耨多羅三藐三菩提心，不復退轉。",
    "T13n0411_010:0776c07_11": "復有無量無邊眾生，聞佛所說，得世正見，由此正見，除滅一切往惡趣因煩惱惡業，增長一切向善趣因正願善業。",
    "T13n0411_010:0776c10_12": "復有無量無邊眾生，聞佛所說，皆受三歸，安住近事，近住淨戒，樂供養佛、樂聽聞法、樂奉事僧，晝夜精勤，曾無懈廢。",
    "T13n0411_010:0776c12_13": "復有無量無邊眾生，聞佛所說，遠離一切邪趣、邪歸、惡意、惡業，於佛法中得決定信，棄捨家法，清淨出家。",
    "T13n0411_010:0776c16_0": "爾時，世尊告虛空藏菩薩摩訶薩言：「善男子！",
    "T13n0411_010:0776c17_0": "吾今持此地藏十輪大記法門，付囑汝手，汝當受持，廣令流布。",
    "T13n0411_010:0776c18_1": "若諸眾生於此法門，有能讀誦、思惟其義、為他解說、住正行者，汝當為彼守護十法，令於長夜利益安樂。",
    "T13n0411_010:0776c20_2": "何等為十？",
    "T13n0411_010:0776c21_3": "一者、為彼守護，一切財位令無損乏；二者、為彼守護，一切怨敵令不侵害；三者、為彼守護，令捨一切邪見、邪歸、十惡業道；四者、為彼守護，令免一切身、語、讁罰；五者、為彼守護，遮斷一切謗毀輕弄；六者、為彼守護，令於一切軌範、尸羅皆得無犯；七者、為彼守護，令悉除滅一切非人、四大乖反、非時老病；八者、為彼守護，不遭一切非時非理災橫夭歿；九者、為彼守護，命欲終時，得見一切諸佛色像；十者、為彼守護，令其終後，往生善趣，利益安樂。",
    "T13n0411_010:0777a02_4": "善男子！",
    "T13n0411_010:0777a02_5": "若諸有情於此法門，有能讀誦、思惟其義、為他解說、住正行者，汝當為彼，勤加守護如是十法，令於長夜利益安樂。」",
    "T13n0411_010:0777a05_6": "時，虛空藏菩薩摩訶薩白佛言：「唯然，世尊！",
    "T13n0411_010:0777a06_7": "我當受持如是法門，廣令流布。",
    "T13n0411_010:0777a07_0": "若諸有情於此法門，有能讀誦、思惟其義、為他解說、住正行者，我當為彼守護十法，令於長夜利益安樂。」",
    "T13n0411_010:0777a10_0": "時，薄伽梵說是經已，於眾會中，虛空藏菩薩摩訶薩、地藏菩薩摩訶薩、金剛藏菩薩摩訶薩、好疑問菩薩摩訶薩、天藏大梵等，及諸天、龍、藥叉、健達縛、阿素洛、揭路荼、緊捺洛、莫呼洛伽、人、非人等，一切大眾聞佛所說，皆大歡喜信受奉行。",
    "T13n0411_010:0777a16_0": "大乘大集地藏十輪經卷第十",
    "T13n0411_010:0777a17_0": "大乘大集地藏十輪經序",
    "T13n0411_010:0777a18_0": "昔者旭照高山天宮，御一乘之駕，流暉原隰鹿苑，轉四諦之輪，雖復發軫分逵而塗無亂轍，一雲普洽而卉木各茂。",
    "T13n0411_010:0777a20_1": "自鵠林變色、慧日寢光，達學電謝以息肩，真人長往而寂慮，且前賢述聖，難令各解，後進孤陋，更異親承。",
    "T13n0411_010:0777a23_2": "況乎正法既往、久當像末，定慧與福德異時，醇化與澆風殊運，然則一乘三乘之駕，安可以同其轍哉？",
    "T13n0411_010:0777a25_3": "若識時來在數藥性勿違，然後可以清沈痼之宿疾、體權實之同歸矣。",
    "T13n0411_010:0777a27_0": "十輪經者，則此土末法之教也。",
    "T13n0411_010:0777a27_1": "何以明之？",
    "T13n0411_010:0777a27_2": "佛以末法惡時、去聖浸遠，敗根比之坏器，空見借喻生盲，沈醉五欲類石田之不苗，放肆十惡似臭身之垢穢。",
    "T13n0411_010:0777b01_3": "故此經能濯臭身、開盲目、陶坏器、沃石田，是以菩薩示聲聞之形，象王敬出家之服，以此幢相化彼無慚，顯二事之護持，成三乘之道果。",
    "T13n0411_010:0777b04_4": "故經曰：「為令此土三寶種姓威德熾盛久住世故。」",
    "T13n0411_010:0777b05_5": "又曰：「摧滅一切諸眾生類猶如金剛堅固煩惱。」",
    "T13n0411_010:0777b06_6": "然則三寶久住，顯教傳於末法，金剛煩惱，驗障異乎一乘。",
    "T13n0411_010:0777b07_7": "尋舊經之來，年代蓋久，但譜第遺目，傳人失記。",
    "T13n0411_010:0777b09_8": "翻譯之主既往，來茲之日罕聞，同我者失魄於真彩，異我者大笑於淡味，謬以千里，能勿悲乎？",
    "T13n0411_010:0777b11_9": "夫極曜文天，或蔽虧於薄霧，至言軌物，時淪滯於廣辯。",
    "T13n0411_010:0777b12_10": "鍼石一違，有死生之巨痛。",
    "T13n0411_010:0777b13_11": "纖毫錯學，有升墜之異塗。",
    "T13n0411_010:0777b13_12": "其可易乎？",
    "T13n0411_010:0777b13_13": "屬有三藏玄奘法師者，始則學架東朝，末乃訪道西域，輕一生之性命，涉數萬之艱難。",
    "T13n0411_010:0777b15_14": "果能竭溟渤以索亡珠，蹈龍宮而窮祕藏，吞法流於智海，瓶寫無遺，受道氣於檀林，香風更馥。",
    "T13n0411_010:0777b18_15": "至於因明三量、聲論八音，莫不究立破之源，窮字轉之本。",
    "T13n0411_010:0777b19_16": "如來所說、菩薩所傳，已來未來一朝備集。",
    "T13n0411_010:0777b20_17": "昉以薄業不偶真應，幸達聖制亂於未肇，後賢傳燈於既夕，遂使定死餘命冀反魂於法藥，昏野迷方期還轅於覺道。",
    "T13n0411_010:0777b23_0": "於是染翰操紙杜絕外慮，務詳至教釋彼紛執，疇諮法主重啟梵文。",
    "T13n0411_010:0777b24_1": "粵以永徽二年歲次辛亥正月乙未，盡其年十二月甲寅翻譯始畢，凡八品十卷。",
    "T13n0411_010:0777b26_2": "以今所翻比諸舊本，舊本已有今更詳明，舊本所無斯文具載。",
    "T13n0411_010:0777b27_3": "於是處座伉談者，響法雷而吐辯，靜慮通微者，鏡玄波而照心；頂火暴腹之徒，戢螢暉於慧日，喜足謙懷之侶，騰高節於清風矣。",
    "T13n0411_010:0777c01_4": "前佛既往，後佛未興，庶此教長懸永濟來者。",
    "T13n0411_010:0777c02_5": "弘道之士，如何勿思！",
    "T13n0411_010:0777c04_0": "大乘大集地藏十輪經卷十"
}