{
    "T17n0823_001:0852a20_0": "佛說一切法高王經(一名《一切法義王經》)元魏婆羅門瞿曇般若流支譯如是我聞：一時婆伽婆遊王舍城迦蘭陀竹林，與大比丘眾一千二百五十人俱，其先悉是編髮梵志，其名曰：優樓頻騾迦葉等。",
    "T17n0823_001:0852a25_1": "一切皆是大阿羅漢，諸漏已盡無復煩惱心得自在，善得心解脫，善得慧解脫，人中大龍，應作者作所作已辦，離諸重擔逮得己利，盡諸有結善得正智心，解脫一切心得自在，到第一彼岸。",
    "T17n0823_001:0852b02_0": "爾時世尊月十五日於布薩時在露地坐，諸比丘眾之所圍遶供養恭敬。",
    "T17n0823_001:0852b03_1": "彼時復有一異比丘，初始出家即日受戒，詣世尊所。",
    "T17n0823_001:0852b04_2": "到佛所已，頭面禮足右繞三匝，繞三匝已，合掌向佛白言：「世尊！",
    "T17n0823_001:0852b06_3": "我新出家朝日受戒，唯願教我，我於僧中云何而食？",
    "T17n0823_001:0852b07_4": "僧中食已云何可消？",
    "T17n0823_001:0852b08_0": "既食食已云何消施？",
    "T17n0823_001:0852b08_1": "又善男子信何義故，捨家出家得彼饒益？」",
    "T17n0823_001:0852b09_2": "彼異比丘即以偈頌問如來曰：「我既新出家，　　朝日始受戒；　唯願為我說，　　云何消僧食？",
    "T17n0823_001:0852b13_0": "　何義故捨家？",
    "T17n0823_001:0852b13_1": "　　出家入佛法，　唯願說勝義，　　云何消他施？」",
    "T17n0823_001:0852b15_0": "如是問已。",
    "T17n0823_001:0852b15_1": "如來即答彼比丘言：「比丘當知，若比丘成就三法，應食僧食，食已消施，彼善男子信何義故，捨家出家得彼饒益？",
    "T17n0823_001:0852b17_2": "何等為三？",
    "T17n0823_001:0852b18_3": "比丘當知，謂：入眾僧、作眾僧業、僧利相應。",
    "T17n0823_001:0852b19_4": "比丘當知，比丘成就此三法者，應食僧食，食已消施，彼善男子信何義故，捨家出家得彼饒益？」",
    "T17n0823_001:0852b21_5": "爾時世尊即說偈言：「若人入眾僧，　　造作眾僧業；　眾僧利相應，　　彼人能消施。」",
    "T17n0823_001:0852b24_0": "如是說已。",
    "T17n0823_001:0852b24_1": "彼比丘言：「如是之義世尊略說，我不能解。",
    "T17n0823_001:0852b25_2": "世尊！",
    "T17n0823_001:0852b25_3": "云何比丘名入眾僧、作眾僧業？",
    "T17n0823_001:0852b26_4": "又復云何僧利相應？」",
    "T17n0823_001:0852b26_5": "時彼比丘！",
    "T17n0823_001:0852b26_6": "即以偈頌問如來曰：「云何入眾僧？",
    "T17n0823_001:0852b28_7": "　　云何眾僧業？",
    "T17n0823_001:0852b29_0": "　云何眾僧利？",
    "T17n0823_001:0852b29_1": "　　願說令得知。」",
    "T17n0823_001:0852c01_0": "如是請已。",
    "T17n0823_001:0852c01_1": "佛言：「比丘！",
    "T17n0823_001:0852c01_2": "諦聽諦聽，善思念之！",
    "T17n0823_001:0852c02_0": "我今為汝廣說眾僧、說眾僧業、說眾僧利。」",
    "T17n0823_001:0852c02_1": "彼比丘言：「如是世尊！",
    "T17n0823_001:0852c03_2": "願樂欲聞。」",
    "T17n0823_001:0852c03_3": "佛言：「比丘！",
    "T17n0823_001:0852c03_4": "所言僧者：四行、四得、八富伽羅。",
    "T17n0823_001:0852c04_5": "比丘當知，此名為僧，應受世間天人供養，合掌恭敬，無上福田。」",
    "T17n0823_001:0852c06_6": "爾時世尊重說偈言：「有四行四得，　　八種富伽羅；　此等名為僧，　　無上勝福田。」",
    "T17n0823_001:0852c09_0": "如是說已。",
    "T17n0823_001:0852c09_1": "彼比丘言：「未知，世尊！",
    "T17n0823_001:0852c09_2": "何者僧業？」",
    "T17n0823_001:0852c10_0": "佛言：「比丘！",
    "T17n0823_001:0852c10_1": "謂：四念處及四正勤、四如意足、五根、五力、七菩提分、八聖道分。",
    "T17n0823_001:0852c11_2": "比丘當知，此名僧業。」",
    "T17n0823_001:0852c12_3": "爾時世尊而說偈言：「若常勤修習，　　寂靜八聖道；　如是修勝道，　　是名為僧業。」",
    "T17n0823_001:0852c15_0": "如是說已。",
    "T17n0823_001:0852c15_1": "彼比丘言：「未知，世尊！",
    "T17n0823_001:0852c15_2": "何者僧利？」",
    "T17n0823_001:0852c16_0": "佛言：「比丘！",
    "T17n0823_001:0852c16_1": "謂僧利者，四沙門果。",
    "T17n0823_001:0852c16_2": "何等為四？",
    "T17n0823_001:0852c17_0": "四者所謂：須陀洹果、斯陀含果、阿那含果、阿羅漢果。",
    "T17n0823_001:0852c18_1": "比丘當知，此名僧利。」",
    "T17n0823_001:0852c18_2": "爾時世尊而說偈言：「大人有大利，　　僧中富伽羅；　謂四沙門果，　　彼人能消施。」",
    "T17n0823_001:0852c22_0": "如是說已。",
    "T17n0823_001:0852c22_1": "彼比丘言：「如世尊說，比丘入僧、作眾僧業、僧利相應，如是比丘能消他食，既食食已能消他施。",
    "T17n0823_001:0852c24_2": "彼善男子！",
    "T17n0823_001:0852c24_3": "信何義故捨家出家得彼饒益？",
    "T17n0823_001:0852c25_4": "世尊！",
    "T17n0823_001:0852c25_5": "若人悕望一切智智捨家出家，未知，世尊！",
    "T17n0823_001:0852c26_6": "彼富伽羅為入僧不？",
    "T17n0823_001:0852c26_7": "作僧業不？",
    "T17n0823_001:0852c27_8": "得僧利不？」",
    "T17n0823_001:0852c27_9": "佛言：「比丘！",
    "T17n0823_001:0852c27_10": "善哉善哉！",
    "T17n0823_001:0852c27_11": "汝善思量、汝善能問、汝善辯才，能問如來如是之義，利益多人、安樂多人、饒益多人，憐愍世間利益安樂，憐愍天人故如是問。",
    "T17n0823_001:0853a01_12": "如汝所問：『若人悕望一切智智捨家出家，彼富伽羅為入僧不、作僧業不、得僧利不？』",
    "T17n0823_001:0853a03_13": "如是問者，我為汝說。",
    "T17n0823_001:0853a04_14": "比丘當知，彼富伽羅不入眾僧、非作僧業，與眾僧利則不相應。」",
    "T17n0823_001:0853a05_15": "爾時世尊重說偈言：「若人悕菩提，　　彼不入眾僧；　非修眾僧業，　　非僧利相應。」",
    "T17n0823_001:0853a09_0": "如是說已，彼比丘言：「未知，世尊！",
    "T17n0823_001:0853a09_1": "彼富伽羅若不入僧、非作僧業、非利相應，云何世尊聽其出家、聽食僧食，云何消施？」",
    "T17n0823_001:0853a11_2": "佛言：「比丘！",
    "T17n0823_001:0853a11_3": "汝且止止，勿作此語，此不須問。」",
    "T17n0823_001:0853a12_4": "彼異比丘復言：「世尊！",
    "T17n0823_001:0853a13_0": "若此比丘不入眾僧、非作僧業、非利相應，云何消施？」",
    "T17n0823_001:0853a14_1": "爾時世尊復言：「比丘！",
    "T17n0823_001:0853a14_2": "此不須問。」",
    "T17n0823_001:0853a14_3": "彼異比丘更復第三問言：「世尊！",
    "T17n0823_001:0853a15_4": "若此比丘不入眾僧、非作僧業、非利相應，云何消施？」",
    "T17n0823_001:0853a17_0": "爾時世尊以彼比丘慇懃三問，即放眉間白毫相光，照此三千大千世界光明遍滿，山河石壁皆悉不現，唯見光明遍此三千大千世界。",
    "T17n0823_001:0853a20_1": "而此三千大千世界海中眾生，所謂：諸魚、摩伽羅魚、舒摩羅龜等眾生昔未曾見，見光明已皆生驚怖。",
    "T17n0823_001:0853a22_2": "又此三千大千世界諸大海中，若龍、龍女；若阿修羅、阿修羅女；若迦樓羅、迦樓羅女昔未曾見，見光明已皆生驚怖。",
    "T17n0823_001:0853a25_3": "如是光明皆悉遍至四大王天、三十三天、炎摩、兜率、化樂、自在、梵身、梵輔、梵眾、大梵、光明、少光、無量光天、光音淨天及少淨天、無量淨天，遍淨、廣果、不煩、不熱、善見、善現、阿迦尼吒，乃至非想非非想處。",
    "T17n0823_001:0853a29_4": "多千天子覩佛光明一切皆來，乃至三千大千世界、四大王天，次第乃至淨處天眾，一切專心來詣佛所，到佛所已頭面禮足尊重恭敬，合掌向佛住虛空中。",
    "T17n0823_001:0853b05_0": "爾時復有眾多比丘遊行人中，既覩光明往詣佛所，到佛所已頭面禮足右遶三匝，一心正念却坐一面。",
    "T17n0823_001:0853b08_0": "爾時復有比丘、比丘尼、優婆塞、優婆夷，既覩光明往詣佛所，到佛所已頭面禮足右遶三匝，專心正念却坐一面。",
    "T17n0823_001:0853b11_0": "爾時復有三千大千世界，諸龍、夜叉、乾闥婆、阿修羅、迦樓羅、緊那羅、摩睺羅伽、人非人等，覩佛光明往詣佛所，到佛所已頭面禮足右繞三匝，一心正念却坐一面。",
    "T17n0823_001:0853b15_0": "爾時慧命舍利弗從座而起，整服一廂，右膝著地，合掌向佛白言：「世尊！",
    "T17n0823_001:0853b16_1": "此多比丘、比丘尼、優婆塞、優婆夷等皆來集會。",
    "T17n0823_001:0853b17_2": "世尊！",
    "T17n0823_001:0853b17_3": "此多天、龍、夜叉、乾闥婆、阿修羅、迦樓羅、緊那羅、摩睺羅伽、人與非人，四大王天、三十三天、夜摩、兜率、化樂、自在，并梵身天，乃至無量淨處淨身多千天子，覩佛光明皆來集會。",
    "T17n0823_001:0853b21_4": "世尊！",
    "T17n0823_001:0853b21_5": "何故放眉間光，願為解說？」",
    "T17n0823_001:0853b22_6": "爾時慧命舍利弗即以偈頌問如來曰：「多千數眾生，　　復億那由他；　覩佛光明故，　　皆來見世尊！",
    "T17n0823_001:0853b26_0": "　世尊以何因？",
    "T17n0823_001:0853b26_1": "　　復以何因緣？",
    "T17n0823_001:0853b27_0": "　此多千億眾，　　今來集此處。",
    "T17n0823_001:0853b28_0": "　世尊知其義，　　何故來至此？",
    "T17n0823_001:0853b29_0": "　願導師憐愍，　　為我說其因。」",
    "T17n0823_001:0853c01_0": "如是問已，佛告慧命舍利弗言：「舍利弗！",
    "T17n0823_001:0853c01_1": "此新出家朝日受戒比丘問言：『若有比丘行大乘行，專心悕求一切智智，彼人云何食眾僧食能消他施？』",
    "T17n0823_001:0853c04_2": "舍利弗！",
    "T17n0823_001:0853c04_3": "我今欲答彼比丘問。",
    "T17n0823_001:0853c04_4": "為是義故，如是無量億千眾生和集來此。」",
    "T17n0823_001:0853c06_0": "爾時慧命舍利弗言：「唯願世尊！",
    "T17n0823_001:0853c06_1": "惟願善逝！",
    "T17n0823_001:0853c07_0": "今答此問。」",
    "T17n0823_001:0853c07_1": "佛言：「舍利弗！",
    "T17n0823_001:0853c07_2": "若說此義，有人迷沒。",
    "T17n0823_001:0853c08_3": "何以故？",
    "T17n0823_001:0853c08_4": "舍利弗！",
    "T17n0823_001:0853c08_5": "一切大龍不可思議；有大神通大師子吼不可思議；師子之吼不可思議；大眾生法不可思議。",
    "T17n0823_001:0853c10_6": "此非一切愚癡凡夫、聲聞、緣覺所能信解，故汝三問，我皆默然不答此義。」",
    "T17n0823_001:0853c12_7": "慧命舍利弗白佛：「世尊！",
    "T17n0823_001:0853c12_8": "今此會中有比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，能信此義，唯願世尊！",
    "T17n0823_001:0853c15_9": "利益彼人答我所問。」",
    "T17n0823_001:0853c16_10": "佛言：「舍利弗！",
    "T17n0823_001:0853c16_11": "若說此義，眾生迷沒。」",
    "T17n0823_001:0853c16_12": "爾時慧命舍利弗復以偈頌請如來曰：「善哉願今說，　　菩薩何功德？",
    "T17n0823_001:0853c19_0": "　若行菩提心，　　聞已勤精進。」",
    "T17n0823_001:0853c20_0": "如是請已。",
    "T17n0823_001:0853c20_1": "佛告慧命舍利弗言：「舍利弗！",
    "T17n0823_001:0853c20_2": "菩薩摩訶薩天人世間無上福田，舍利弗！",
    "T17n0823_001:0853c21_3": "非菩薩摩訶薩不消布施。",
    "T17n0823_001:0853c22_4": "何以故？",
    "T17n0823_001:0853c22_5": "舍利弗！",
    "T17n0823_001:0853c22_6": "菩薩摩訶薩畢竟消施。",
    "T17n0823_001:0853c23_7": "舍利弗！",
    "T17n0823_001:0853c23_8": "若菩薩摩訶薩日日常食一切眾生所施飲食摶如須彌，披其袈裟廣長之量如閻浮提，劫劫常爾，菩薩摩訶薩恒常如是，畢竟消施。",
    "T17n0823_001:0853c27_0": "「舍利弗！",
    "T17n0823_001:0853c27_1": "若菩薩摩訶薩，三千大千世界眾生，一一眾生於日日中施其床座，廣長之量如四天下，高如須彌七寶間錯。",
    "T17n0823_001:0853c29_2": "何等七寶？",
    "T17n0823_001:0853c29_3": "所謂：金、銀及毗琉璃、私頗胝迦、赤色真珠、車璩、馬瑙，以用莊嚴師子之座，天衣覆上。",
    "T17n0823_001:0854a02_4": "舍利弗！",
    "T17n0823_001:0854a03_5": "若菩薩摩訶薩一一眾生於日日中如是布施，菩薩受取隨意受用，若坐臥等。",
    "T17n0823_001:0854a04_6": "舍利弗！",
    "T17n0823_001:0854a05_7": "菩薩摩訶薩常如是受、常如是用，畢竟消施。",
    "T17n0823_001:0854a06_8": "何以故？",
    "T17n0823_001:0854a06_9": "舍利弗！",
    "T17n0823_001:0854a06_10": "乃至初發菩提之心，菩薩摩訶薩即發心日已，是一切聲聞、緣覺、眾生福田。",
    "T17n0823_001:0854a08_11": "「舍利弗！",
    "T17n0823_001:0854a08_12": "菩薩摩訶薩，一一眾生於日日中以如是色七處宮殿，其量廣長如四天下，謂：閻浮提、西瞿耶尼、東弗婆提、北欝單越，廣長如是，一一別處垂七寶簾；彼一一處，七寶網縵高幢幡蓋，種種天寶以為莊嚴，彼殿高大乃至他化自在天處；彼一一處種種寶樹處處遍有；彼一切樹隨意所須一切皆得，一一樹中皆出樂音；彼諸樹中有樹能出種種諸香，有樹能出種種妙華，有樹能出種種諸果；彼殿彼處多有池水，八分相應滿彼池中，底布金沙；彼池多有七寶蓮花充滿其中；彼一切池用毗琉璃以為階道，普池周匝七寶欄楯；彼池岸邊多有無量師子座處，億那由他百千敷具以敷其上，以天妙花遍散地處。",
    "T17n0823_001:0854a22_0": "舍利弗！",
    "T17n0823_001:0854a22_1": "若菩薩摩訶薩，如是色殿、如是色座、如是色處，若坐、若臥、若行、若住，若語、若默，皆悉隨意。",
    "T17n0823_001:0854a24_2": "舍利弗！",
    "T17n0823_001:0854a24_3": "若菩薩摩訶薩一切眾生於日日中，如是色殿、如是色座、如是色處，得已受用，舍利弗！",
    "T17n0823_001:0854a26_4": "如是菩薩摩訶薩於一切眾生畢竟消施，如是乃至初發心者。",
    "T17n0823_001:0854a27_5": "何以故？",
    "T17n0823_001:0854a27_6": "舍利弗！",
    "T17n0823_001:0854a28_7": "菩薩摩訶薩一切眾生無上福田。",
    "T17n0823_001:0854a29_0": "「舍利弗！",
    "T17n0823_001:0854a29_1": "汝今見此種姓尊貴，大富饒財有大安樂，所謂：剎利大姓、婆羅門大姓、長者大姓、居士大姓，人中之王、轉輪聖王七寶成就，四天王天、三十三天釋提桓因、炎摩天子、兜率天子、化樂天子，如是他化自在天子，梵娑婆主，次第乃至色、無色中生處眾生。",
    "T17n0823_001:0854b06_0": "若人得住初果、二果、三果、四果，復有獲得辟支佛道，若人欲覺阿耨多羅三藐三菩提，舍利弗！",
    "T17n0823_001:0854b08_1": "此如是等一切皆於菩薩中生、菩薩所化，應如是知。",
    "T17n0823_001:0854b09_2": "何以故？",
    "T17n0823_001:0854b09_3": "舍利弗！",
    "T17n0823_001:0854b09_4": "菩薩摩訶薩行菩薩已，次第獲得阿耨多羅三藐三菩提，覺轉于法輪，於菩薩所得聞法已，如是得入須陀洹果、斯陀含果、阿那含果、阿羅漢果、辟支佛道，次第乃至阿耨多羅三藐三菩提覺；聞布施已則能布施，以布施故，則得生於剎利大姓、婆羅門大姓、長者大姓，得為人王、轉輪聖王；聞說戒已能受持戒，受持戒故，則得生於四天王天、三十三天、炎摩、兜率、化樂、自在；聞四無量故得修行，以修行故，生色界天。",
    "T17n0823_001:0854b19_5": "舍利弗！",
    "T17n0823_001:0854b19_6": "此門如是應當善知，此一切法皆依菩薩菩薩所化。",
    "T17n0823_001:0854b21_0": "「舍利弗！",
    "T17n0823_001:0854b21_1": "譬如阿那婆達多龍王池處出四大河。",
    "T17n0823_001:0854b22_2": "何等為四？",
    "T17n0823_001:0854b22_3": "所謂：強伽、辛頭、博叉、斯陀大河。",
    "T17n0823_001:0854b23_0": "彼四大河入四大海。",
    "T17n0823_001:0854b23_1": "何者為四？",
    "T17n0823_001:0854b23_2": "殑伽大河五百眷屬流滿東海；辛頭大河五百眷屬流滿南海；博叉大河五百眷屬流滿西海；斯陀大河五百眷屬流滿北海。",
    "T17n0823_001:0854b26_3": "舍利弗！",
    "T17n0823_001:0854b26_4": "於意云何？",
    "T17n0823_001:0854b26_5": "此四大河流向四方，如彼次第入四大海。",
    "T17n0823_001:0854b28_0": "舍利弗！",
    "T17n0823_001:0854b28_1": "彼四大河流向四方，頗有眾生隨須用不？」",
    "T17n0823_001:0854b29_2": "慧命舍利弗言：「無量眾生受用得力，所謂：沙門及婆羅門、人非人等。",
    "T17n0823_001:0854c01_3": "世尊！",
    "T17n0823_001:0854c01_4": "彼四大河悉能遍滿稻田、豆田，若摩沙田、大小麥田，異異種種諸穀、豆等，悉能充遍。",
    "T17n0823_001:0854c03_5": "彼穀、豆等多人受用，所謂：沙門及婆羅門、人非人等。」",
    "T17n0823_001:0854c04_6": "佛言：「舍利弗！",
    "T17n0823_001:0854c05_7": "於意云何？",
    "T17n0823_001:0854c05_8": "彼四大海，頗有眾生隨須用不？」",
    "T17n0823_001:0854c06_9": "慧命舍利弗白佛言：「世尊！",
    "T17n0823_001:0854c06_10": "無量眾生受用得力，謂：勝眾生、陸地眾生、水中眾生，所謂：魚、龜、摩伽羅魚、坻[魚*彌]、宜羅、蝦蟇、鵝、鴨及魚師等。",
    "T17n0823_001:0854c09_0": "復是無量大眾生處，所謂：諸龍、乾闥婆、阿修羅、迦樓羅等。",
    "T17n0823_001:0854c10_1": "無量眾生、人與非人受用得力，謂：珠、真珠及毘琉璃、珂與、珊瑚、因陀尼羅大青寶珠、牟娑羅寶、迦羅婆寶、馬瑙寶等。",
    "T17n0823_001:0854c12_2": "復有大價異大寶珠，在大海中為人受用。」",
    "T17n0823_001:0854c13_3": "佛言：「舍利弗！",
    "T17n0823_001:0854c14_4": "於意云何，彼四大海以何因緣有如是力？」",
    "T17n0823_001:0854c15_5": "慧命舍利弗白佛言：「世尊！",
    "T17n0823_001:0854c15_6": "阿那婆達多龍王池水因緣如是勢力。」",
    "T17n0823_001:0854c17_0": "佛言：「善哉善哉！",
    "T17n0823_001:0854c17_1": "舍利弗！",
    "T17n0823_001:0854c17_2": "阿那婆達多龍王離三種畏。",
    "T17n0823_001:0854c18_3": "何等為三？",
    "T17n0823_001:0854c18_4": "所謂：得離迦樓羅畏；離熱沙畏；若餘龍王行欲法時蛇形色相，彼阿那婆達多龍王行欲之時無此形相。",
    "T17n0823_001:0854c20_5": "舍利弗！",
    "T17n0823_001:0854c21_6": "阿那婆達多龍王宮中，坐禪比丘住在彼處。",
    "T17n0823_001:0854c22_7": "舍利弗！",
    "T17n0823_001:0854c22_8": "阿那婆達多龍王宮中，神通比丘有威德者住在彼處。",
    "T17n0823_001:0854c23_9": "舍利弗！",
    "T17n0823_001:0854c23_10": "阿那婆達多龍王隨住何宮，若有入者無諸衰惱。」",
    "T17n0823_001:0854c25_0": "慧命舍利弗白佛言：「世尊！",
    "T17n0823_001:0854c25_1": "希有世尊！",
    "T17n0823_001:0854c25_2": "阿那婆達多龍王宮殿，成就如是未曾有法。",
    "T17n0823_001:0854c26_3": "希有世尊！",
    "T17n0823_001:0854c27_4": "如是龍宮彼三種過一切皆無。",
    "T17n0823_001:0854c27_5": "希有世尊！",
    "T17n0823_001:0854c28_0": "隨何眾生入彼宮者免三種過。",
    "T17n0823_001:0854c28_1": "希有世尊！",
    "T17n0823_001:0854c28_2": "彼龍王宮神通威德坐禪比丘入彼處住。",
    "T17n0823_001:0854c29_3": "希有世尊！",
    "T17n0823_001:0855a01_4": "彼龍池處出四大河多人受用。",
    "T17n0823_001:0855a01_5": "彼四大河生四大海大眾生處、無量百千諸眾生等受用之處，所謂：沙門及婆羅門，人非人等受用之處。",
    "T17n0823_001:0855a04_6": "世尊！",
    "T17n0823_001:0855a04_7": "阿那婆達多龍王成就如是無量功德。」",
    "T17n0823_001:0855a06_0": "佛言：「舍利弗！",
    "T17n0823_001:0855a06_1": "菩薩摩訶薩亦復如是。",
    "T17n0823_001:0855a06_2": "舍利弗！",
    "T17n0823_001:0855a07_0": "譬如阿那婆達多龍王離三種畏。",
    "T17n0823_001:0855a07_1": "舍利弗！",
    "T17n0823_001:0855a07_2": "菩薩摩訶薩亦復如是，已得出過三惡道畏。",
    "T17n0823_001:0855a08_3": "何等三畏？",
    "T17n0823_001:0855a09_4": "一地獄畏、二餓鬼畏、三畜生畏。",
    "T17n0823_001:0855a10_0": "「舍利弗！",
    "T17n0823_001:0855a10_1": "譬如阿那婆達多龍王池水，出四大河多人受用。",
    "T17n0823_001:0855a11_2": "舍利弗！",
    "T17n0823_001:0855a11_3": "菩薩摩訶薩亦復如是，有四攝法攝取眾生。",
    "T17n0823_001:0855a12_4": "何等為四？",
    "T17n0823_001:0855a12_5": "布施、愛語、利行、同事。",
    "T17n0823_001:0855a13_6": "此四攝法菩薩所行多人受用。",
    "T17n0823_001:0855a14_0": "「又舍利弗！",
    "T17n0823_001:0855a14_1": "譬如阿那婆達多龍王池處因緣有四大海。",
    "T17n0823_001:0855a15_2": "如是如是！",
    "T17n0823_001:0855a15_3": "舍利弗！",
    "T17n0823_001:0855a15_4": "菩薩出生薩婆若智。",
    "T17n0823_001:0855a17_0": "「又舍利弗！",
    "T17n0823_001:0855a17_1": "譬如大海，無量眾生依住安樂。",
    "T17n0823_001:0855a17_2": "如是如是！",
    "T17n0823_001:0855a18_3": "舍利弗！",
    "T17n0823_001:0855a18_4": "三有眾生依薩婆若得安樂住。",
    "T17n0823_001:0855a19_5": "三者所謂：欲有、色有及無色有。",
    "T17n0823_001:0855a19_6": "舍利弗！",
    "T17n0823_001:0855a20_0": "此門如是！",
    "T17n0823_001:0855a20_1": "應當善知。",
    "T17n0823_001:0855a21_0": "「舍利弗！",
    "T17n0823_001:0855a21_1": "所有三千大千世界眾生安樂，一切皆因菩薩而生、依菩薩有。",
    "T17n0823_001:0855a22_2": "何以故？",
    "T17n0823_001:0855a22_3": "舍利弗！",
    "T17n0823_001:0855a22_4": "發菩提心常行不斷，次第相續乃至受記；得受記已，阿耨多羅三藐三菩提覺；阿耨多羅三藐三菩提覺已，轉于法輪，若諸沙門、若婆羅門、若天、若魔、若梵、若餘，皆不能轉如是正法。",
    "T17n0823_001:0855a27_0": "以聞法故出生四眾，所謂：比丘、比丘尼、優婆塞、優婆夷，以彼因緣得無量樂、得天人樂、得解脫樂。",
    "T17n0823_001:0855b01_0": "「舍利弗！",
    "T17n0823_001:0855b01_1": "汝意云何？",
    "T17n0823_001:0855b01_2": "此法何生？」",
    "T17n0823_001:0855b01_3": "慧命舍利弗白佛言：「世尊！",
    "T17n0823_001:0855b02_4": "從菩薩生。」",
    "T17n0823_001:0855b02_5": "佛言：「舍利弗！",
    "T17n0823_001:0855b02_6": "汝意云何？",
    "T17n0823_001:0855b03_7": "三有所攝，若利若養，隨何等物一切皆是菩薩先時所作之恩，豈有人能報恩者不？」",
    "T17n0823_001:0855b05_8": "慧命舍利弗言：「世尊！",
    "T17n0823_001:0855b05_9": "無能報也。",
    "T17n0823_001:0855b05_10": "何以故？",
    "T17n0823_001:0855b06_11": "菩薩出生一切法故。」",
    "T17n0823_001:0855b07_0": "佛言：「舍利弗！",
    "T17n0823_001:0855b07_1": "譬如有人貧無財物，有大富者多有財物，以悲愍心捨而施之，多百多千無量無數，百千萬億皆能捨與。",
    "T17n0823_001:0855b09_2": "如是次第施第二人、施第三人、施第四人，乃至百千乃至無量百千眾生，如是乃至一切眾生。",
    "T17n0823_001:0855b11_3": "彼大富者所有財物一切捨與；又復施與一切無畏，令除怖畏，所有怨憎、繫縛、鬪諍，如是等畏皆令免脫；又復令離惡道怖畏；又與無量天人安樂。",
    "T17n0823_001:0855b15_4": "彼受施中有一眾生為報恩故，破己一物以為百分，以一分物與前施者，既與物已，作如是心：『我已報恩。』",
    "T17n0823_001:0855b17_5": "舍利弗！",
    "T17n0823_001:0855b17_6": "汝意云何？",
    "T17n0823_001:0855b18_0": "若此丈夫如是饒益一切眾生，如是利益一切眾生，彼一眾生所破之物百分中一與前施者，報恩盡不？」",
    "T17n0823_001:0855b20_1": "慧命舍利弗言：「世尊！",
    "T17n0823_001:0855b20_2": "不能盡也。」",
    "T17n0823_001:0855b21_3": "佛言：「如是如是，舍利弗！",
    "T17n0823_001:0855b21_4": "菩薩亦爾。",
    "T17n0823_001:0855b21_5": "舍利弗！",
    "T17n0823_001:0855b22_6": "如悲心者利益一切，而一眾生一物百分與悲心者一分之物。",
    "T17n0823_001:0855b23_7": "如是如是，舍利弗！",
    "T17n0823_001:0855b23_8": "有一施者，一切欲樂供養瞻視大乘行者，乃至命盡，彼人雖作如是供養，猶不報恩。」",
    "T17n0823_001:0855b26_0": "爾時世尊告慧命舍利弗言：「善哉善哉！",
    "T17n0823_001:0855b26_1": "舍利弗！",
    "T17n0823_001:0855b27_2": "汝今真是我之弟子！",
    "T17n0823_001:0855b27_3": "隨順我教、善解我語。",
    "T17n0823_001:0855b28_0": "舍利弗！",
    "T17n0823_001:0855b28_1": "一切眾生於菩薩所，若捨自肉，若皮、若筋、若骨、若身，如是乃至百千到捨，於菩薩恩百分之中不報其一；如是乃至千分、億分、百千億分，乃至數分不報其一，算數譬喻所不能及。",
    "T17n0823_001:0855c03_2": "何以故？",
    "T17n0823_001:0855c03_3": "舍利弗！",
    "T17n0823_001:0855c03_4": "菩薩之恩，世間天、人、阿修羅等所不能報。",
    "T17n0823_001:0855c04_5": "「舍利弗！",
    "T17n0823_001:0855c04_6": "若善男子、若善女人發起如來一切智心，則能報恩。",
    "T17n0823_001:0855c05_7": "何以故？",
    "T17n0823_001:0855c06_8": "舍利弗！",
    "T17n0823_001:0855c06_9": "若有能發阿耨多羅三藐三菩提心者，一切眾生之所受用。",
    "T17n0823_001:0855c08_0": "「舍利弗！",
    "T17n0823_001:0855c08_1": "譬如此處閻浮提中生栴檀樹，始生牙時已能除滅童男、童女藥相應病；及其葉生能除婦女、男子之病；又時增長成栴檀樹，若有人來住其蔭中彼人離病；彼栴檀樹若出華時能與天樂；彼栴檀樹若生果時，光明周遍十方世界，光明既出隨何眾生心憶念者，則得不老不病之法；彼栴檀樹若有斫伐分析破裂，取其材木而將去者不畏貧窮；彼栴檀樹若有人能取其材木用為屋舍，入其中者不寒不熱、不飢不渴。",
    "T17n0823_001:0855c17_2": "如是如是！",
    "T17n0823_001:0855c17_3": "舍利弗！",
    "T17n0823_001:0855c18_4": "彼栴檀樹皆悉有用無不用者，樹始生時已住受用，生已有用、增長有用、華出有用、果出有用、斫伐破裂材木有用、作屋有用。",
    "T17n0823_001:0855c22_0": "「舍利弗！",
    "T17n0823_001:0855c22_1": "菩薩摩訶薩亦復如是，初發阿耨多羅三藐三菩提心，修四攝法與眾生樂如栴檀芽；既發心已三解脫門心得增長——何等為三？",
    "T17n0823_001:0855c25_2": "謂：空、無相、無願等門——如樹生葉；次後得住無生法忍如樹增長；次復成就一切智智如樹華出；次入無餘涅槃界中如樹有果；碎身舍利量如芥子，住持利益諸眾生界，如人斫伐彼栴檀樹將木而去，如來舍利利益眾生亦復如是；如栴檀樹取木作舍入者安樂，如是如來入涅槃已，諸修行人入如來寺除熱清涼。",
    "T17n0823_001:0856a03_3": "舍利弗！",
    "T17n0823_001:0856a03_4": "此門如是，應當善知。",
    "T17n0823_001:0856a04_0": "「舍利弗！",
    "T17n0823_001:0856a04_1": "若善男子若善女人！",
    "T17n0823_001:0856a04_2": "其有能發阿耨多羅三藐三菩提心者，佛法不斷，一切眾生得天人樂及解脫樂，常行不斷。",
    "T17n0823_001:0856a07_0": "「舍利弗！",
    "T17n0823_001:0856a07_1": "若天人樂及解脫樂常行不斷，舍利弗！",
    "T17n0823_001:0856a08_2": "豈有能說與其相似與等者不？」",
    "T17n0823_001:0856a08_3": "慧命舍利弗白佛言：「世尊！",
    "T17n0823_001:0856a09_4": "無能與等，彼富伽羅、人天，并梵、修羅、世間，雖與善樂不能報恩，若於一劫、若於百劫、若於千劫、若於億劫、若億千劫不能報恩。」",
    "T17n0823_001:0856a13_0": "佛言：「如是。",
    "T17n0823_001:0856a13_1": "舍利弗！",
    "T17n0823_001:0856a13_2": "若善男子、若善女人欲報無上一切恩者，彼人應發阿耨多羅三藐三菩提心。",
    "T17n0823_001:0856a15_3": "舍利弗！",
    "T17n0823_001:0856a15_4": "此發心者無上報恩，如恩相似相似報恩，無相似眾生、無譬喻眾生。",
    "T17n0823_001:0856a17_0": "欲報其恩者，生不相似心、生此無上心。",
    "T17n0823_001:0856a18_0": "「舍利弗！",
    "T17n0823_001:0856a18_1": "欲報過去如來恩者，唯應發此阿耨多羅三藐三菩提心。",
    "T17n0823_001:0856a19_2": "舍利弗！",
    "T17n0823_001:0856a19_3": "欲報未來如來恩者，亦惟發此阿耨多羅三藐三菩提心。",
    "T17n0823_001:0856a20_4": "舍利弗！",
    "T17n0823_001:0856a21_5": "欲報今時十方世界諸佛世尊現在、現命、現住如來無上恩者，亦唯發此阿耨多羅三藐三菩提心。",
    "T17n0823_001:0856a24_0": "「舍利弗！",
    "T17n0823_001:0856a24_1": "二富伽羅供養如來無上供養。",
    "T17n0823_001:0856a24_2": "何等為二？",
    "T17n0823_001:0856a25_3": "有富伽羅一切漏盡、有富伽羅發阿耨多羅三藐三菩提心。」",
    "T17n0823_001:0856a26_4": "爾時世尊即說偈言：「說二富伽羅，　　供養於如來！",
    "T17n0823_001:0856a28_0": "　菩薩阿羅漢，　　是二富伽羅。",
    "T17n0823_001:0856a29_0": "　非世間財物，　　三有中資生；　能作善供養，　　供養彼大人。",
    "T17n0823_001:0856b02_0": "　若以天人中，　　勝色聲味觸；　捨施彼大人，　　不名善供養。",
    "T17n0823_001:0856b04_0": "　若資生供養，　　非無上供養；　若發菩提心，　　是無上供養。",
    "T17n0823_001:0856b06_0": "　若天人世間，　　及以魔世間；　一切欲者與，　　非是勝報恩。",
    "T17n0823_001:0856b08_0": "　大人不乏少，　　不生悕望心；　如是之大人，　　更無勝供養。",
    "T17n0823_001:0856b10_0": "　若人心悕望，　　無上供養佛；　彼發菩提心，　　取未來成佛。",
    "T17n0823_001:0856b12_0": "　若人常悕望，　　欲作無量福；　彼發菩提心，　　堅固勤精進。",
    "T17n0823_001:0856b14_0": "　若人欲悕望，　　發心修無量；　彼人發精進，　　欲得佛菩提。",
    "T17n0823_001:0856b16_0": "　若人悕天樂，　　捨離一切苦；　彼人則修習，　　佛菩提因緣。",
    "T17n0823_001:0856b18_0": "　若欲見無量，　　阿僧祇諸佛；　正信慇重心，　　欲取佛菩提。",
    "T17n0823_001:0856b20_0": "　若人欲行到，　　無量異世界；　彼人勤精進，　　欲取佛菩提。",
    "T17n0823_001:0856b22_0": "　若欲見過佛，　　有如是憶念；　彼發菩提心，　　修行菩提行。",
    "T17n0823_001:0856b24_0": "　若人欲得見，　　未來世諸佛；　彼發菩提心，　　修行菩提行。",
    "T17n0823_001:0856b26_0": "　若欲見供養，　　現在世諸佛；　彼人心樂欲，　　利益諸眾生。",
    "T17n0823_001:0856b28_0": "　若人悲心普，　　愍一切眾生；　彼人欲發起，　　無上佛菩提。",
    "T17n0823_001:0856c01_0": "　若欲與眾生，　　無上無量樂；　彼人欲發起，　　第一佛菩提。",
    "T17n0823_001:0856c03_0": "　若見苦眾生，　　而生於悲心；　彼人欲發起，　　佛菩提因緣。",
    "T17n0823_001:0856c05_0": "　若生如是心，　　我覺無上道；　彼無量功德，　　一切不可說。」",
    "T17n0823_001:0856c07_0": "如是說已。",
    "T17n0823_001:0856c07_1": "慧命舍利弗白佛言：「世尊！",
    "T17n0823_001:0856c07_2": "世尊向來說如是法，幾許眾生發阿耨多羅三藐三菩提心？」",
    "T17n0823_001:0856c09_3": "佛告慧命舍利弗言：「舍利弗！",
    "T17n0823_001:0856c09_4": "汝且止止。",
    "T17n0823_001:0856c10_5": "舍利弗！",
    "T17n0823_001:0856c10_6": "汝今何用問如是義？",
    "T17n0823_001:0856c10_7": "何以故？",
    "T17n0823_001:0856c11_8": "舍利弗！",
    "T17n0823_001:0856c11_9": "若使如來一切智智說此義者，眾生迷惑。",
    "T17n0823_001:0856c12_10": "何以故？",
    "T17n0823_001:0856c12_11": "舍利弗！",
    "T17n0823_001:0856c12_12": "以佛如來有無量戒、無量三昧，有無量慧、無量神通，有無量智。",
    "T17n0823_001:0856c14_13": "舍利弗！",
    "T17n0823_001:0856c14_14": "譬如虛空不可量取，云何？",
    "T17n0823_001:0856c14_15": "虛空可思議不？」",
    "T17n0823_001:0856c15_16": "慧命舍利弗言：「世尊！",
    "T17n0823_001:0856c15_17": "不可思議。",
    "T17n0823_001:0856c16_0": "何以故？",
    "T17n0823_001:0856c16_1": "以彼虛空無人已知、今知、當知。」",
    "T17n0823_001:0856c16_2": "佛言：「如是如是。",
    "T17n0823_001:0856c17_3": "舍利弗！",
    "T17n0823_001:0856c17_4": "如來所知，一切眾生、一切聲聞、一切緣覺，不能已知、今知、當知。",
    "T17n0823_001:0856c18_5": "何以故？",
    "T17n0823_001:0856c19_6": "佛之所知，非諸聲聞、緣覺境界。」",
    "T17n0823_001:0856c20_0": "慧命舍利弗白佛言：「世尊！",
    "T17n0823_001:0856c20_1": "希有世尊！",
    "T17n0823_001:0856c20_2": "彼諸眾生乃有如是善決定意發阿耨多羅三藐三菩提心。」",
    "T17n0823_001:0856c22_3": "佛言：「如是如是。",
    "T17n0823_001:0856c22_4": "舍利弗！",
    "T17n0823_001:0856c22_5": "當有菩薩善決定意。」",
    "T17n0823_001:0856c23_6": "慧命舍利弗言：「世尊！",
    "T17n0823_001:0856c23_7": "菩薩云何善決定意？」",
    "T17n0823_001:0856c24_8": "佛言：「舍利弗！",
    "T17n0823_001:0856c24_9": "如閻浮提所有眾生，若在陸行、若在水行、若在空行、若在地行，彼如是等一切眾生，本身盡已皆得人身；若有一人教彼諸人令住五戒、十善業道。",
    "T17n0823_001:0856c27_10": "舍利弗！",
    "T17n0823_001:0856c28_11": "汝意云何？",
    "T17n0823_001:0856c28_12": "彼富伽羅以是因緣得多福不？」",
    "T17n0823_001:0856c29_13": "舍利弗言：「甚多。",
    "T17n0823_001:0856c29_14": "世尊！",
    "T17n0823_001:0856c29_15": "彼人福德不可譬喻。」",
    "T17n0823_001:0857a01_16": "佛言：「舍利弗！",
    "T17n0823_001:0857a01_17": "我復更說，汝今應知，如是之人教閻浮提一切眾生令住五戒、十善業道所有福德，若復有人令一眾生住信行法，其福勝彼。",
    "T17n0823_001:0857a04_18": "舍利弗！",
    "T17n0823_001:0857a04_19": "汝意云何？",
    "T17n0823_001:0857a04_20": "若復有人，令閻浮提一切眾生住信行法，彼富伽羅以是因緣得福多不？」",
    "T17n0823_001:0857a06_21": "舍利弗言：「甚多。",
    "T17n0823_001:0857a06_22": "世尊！",
    "T17n0823_001:0857a06_23": "彼人福德不可少分譬喻而說。」",
    "T17n0823_001:0857a07_24": "佛言：「舍利弗！",
    "T17n0823_001:0857a07_25": "如是之人令閻浮提一切眾生住信行道所有福德，若復有人令一眾生住法行道，其福勝彼。",
    "T17n0823_001:0857a11_0": "「舍利弗！",
    "T17n0823_001:0857a11_1": "汝意云何？",
    "T17n0823_001:0857a11_2": "若復有人令閻浮提一切眾生住法行道，彼富伽羅以是因緣得福多不？」",
    "T17n0823_001:0857a13_3": "舍利弗言：「甚多。",
    "T17n0823_001:0857a13_4": "世尊！",
    "T17n0823_001:0857a13_5": "彼人福德不可譬喻。」",
    "T17n0823_001:0857a14_0": "佛言：「舍利弗！",
    "T17n0823_001:0857a14_1": "如是之人令閻浮提一切眾生住法行道所有福德，若復有人令一眾生住於初果，其福勝彼。",
    "T17n0823_001:0857a17_0": "「舍利弗！",
    "T17n0823_001:0857a17_1": "汝意云何？",
    "T17n0823_001:0857a17_2": "若復有人令閻浮提一切眾生住於初果，彼富伽羅以是因緣得福多不？」",
    "T17n0823_001:0857a19_3": "舍利弗言：「甚多。",
    "T17n0823_001:0857a19_4": "世尊！",
    "T17n0823_001:0857a19_5": "彼人福德不可譬喻。」",
    "T17n0823_001:0857a20_6": "佛言：「舍利弗！",
    "T17n0823_001:0857a20_7": "如是之人令閻浮提一切眾生住於初果所有福德，若復有人令一眾生住第二果，其福勝彼。",
    "T17n0823_001:0857a23_0": "「舍利弗！",
    "T17n0823_001:0857a23_1": "汝意云何？",
    "T17n0823_001:0857a23_2": "若復有人令閻浮提一切眾生住第二果，彼富伽羅以是因緣得福多不？」",
    "T17n0823_001:0857a25_3": "舍利弗言：「甚多。",
    "T17n0823_001:0857a25_4": "世尊！",
    "T17n0823_001:0857a25_5": "彼人福德不可譬喻。」",
    "T17n0823_001:0857a26_6": "佛言舍利弗：「如是之人令閻浮提一切眾生住第二果所有福德，若復有人令一眾生住第三果，其福勝彼。",
    "T17n0823_001:0857a29_0": "「舍利弗！",
    "T17n0823_001:0857a29_1": "若復有人令閻浮提一切眾生住第三果所有福德，若復有人令一眾生住羅漢果，其福勝彼。",
    "T17n0823_001:0857b03_0": "「舍利弗！",
    "T17n0823_001:0857b03_1": "若復有人令閻浮提一切眾生住羅漢果所有福德，若復有人令一眾生得緣覺道，其福勝彼。",
    "T17n0823_001:0857b06_0": "「舍利弗！",
    "T17n0823_001:0857b06_1": "若復有人令閻浮提一切眾生住緣覺道所有福德，若復有人令一眾生住阿耨多羅三藐三菩提，其福勝彼。",
    "T17n0823_001:0857b09_0": "「舍利弗！",
    "T17n0823_001:0857b09_1": "若復有人令閻浮提一切眾生住阿耨多羅三藐三菩提所有福德，若復有人令一眾生住不退法，其福勝彼。",
    "T17n0823_001:0857b12_0": "「舍利弗！",
    "T17n0823_001:0857b12_1": "若復有人令閻浮提一切眾生住不退法所有福德，若復有人令一眾生畢竟安住無生法忍，其福勝彼。",
    "T17n0823_001:0857b15_0": "「舍利弗！",
    "T17n0823_001:0857b15_1": "若復有人令閻浮提一切眾生畢竟安住無生法忍所有福德；若復有人令一眾生速疾安住一切智智，其福勝彼。",
    "T17n0823_001:0857b18_0": "「舍利弗！",
    "T17n0823_001:0857b18_1": "若復有人令閻浮提一切眾生速疾安住一切智智所有福德；若復有人為他廣說能生菩提、能破壞魔，示陰無我能離諸界，破散諸入盡滅煩惱，淨分種子破壞染分，此一切法高王法門，其福勝彼。",
    "T17n0823_001:0857b23_0": "「舍利弗！",
    "T17n0823_001:0857b23_1": "置閻浮提一切眾生。",
    "T17n0823_001:0857b23_2": "舍利弗！",
    "T17n0823_001:0857b23_3": "譬如乃至遍四天下世界眾生，如是乃至一千世界、二千世界、三千世界，乃至無量百千世界，東西南北四維上下如是十方，於一一方恒河沙等世界眾生，有色、無色，陸行、水行，卵生、胎生、濕生、化生，如是乃至有想、無想，彼如是等一切眾生本身盡已皆得人身；若有一人教彼諸人令住五戒、十善業道。",
    "T17n0823_001:0857c01_4": "舍利弗！",
    "T17n0823_001:0857c01_5": "彼富伽羅以是因緣得福多不？」",
    "T17n0823_001:0857c02_6": "舍利弗言：「甚多。",
    "T17n0823_001:0857c03_0": "世尊！",
    "T17n0823_001:0857c03_1": "甚多。",
    "T17n0823_001:0857c03_2": "善逝！",
    "T17n0823_001:0857c03_3": "彼得無量阿僧祇福。」",
    "T17n0823_001:0857c04_0": "佛言：「舍利弗！",
    "T17n0823_001:0857c04_1": "汝今應知如是譬喻。",
    "T17n0823_001:0857c04_2": "舍利弗！",
    "T17n0823_001:0857c05_0": "如是十方諸世界中一切眾生，若人令住信行、法行、須陀洹果、斯陀含果、阿那含果、阿羅漢果、辟支佛道，住阿耨多羅三藐三菩提，住不退法、不生法忍、一切智智所有福德；若復有人為他廣說此一切法高王法門所得福德，舍利弗！",
    "T17n0823_001:0857c10_1": "此福德聚勝前福德，第一清淨無上無比。",
    "T17n0823_001:0857c12_0": "「舍利弗！",
    "T17n0823_001:0857c12_1": "此勝法門，善決定意菩薩摩訶薩之所修行，菩薩之行如是應知。",
    "T17n0823_001:0857c13_2": "舍利弗！",
    "T17n0823_001:0857c13_3": "若人得聞此一切法高王法門，當知是人即是菩薩摩訶薩也，彼人不退阿耨多羅三藐三菩提，是福田者、無等等者、不相似者、是憶念者、是過度者、是寂靜者、是調御者、性寂靜者、是解脫者、是丈夫者、是師子者、第一男者、勝丈夫者、大丈夫者、龍者天者、天中天者、無障礙者、是不縛者、作所作者、所作辦者、一切所作皆悉辦者，即是無邊功德聚者。」",
    "T17n0823_001:0857c22_0": "爾時世尊即說偈言：「若人行菩提，　　是決定眾生；　彼人無惡意，　　有無明如來。",
    "T17n0823_001:0857c25_0": "　若發菩提心，　　其福不可喻；　一切世間福，　　無如菩提福。",
    "T17n0823_001:0857c27_0": "　無邊世界中，　　所有諸眾生；　若人令勝上，　　轉轉更增上。",
    "T17n0823_001:0857c29_0": "　彼人轉上上，　　上上得福利；　於此菩提心，　　彼福如微塵。",
    "T17n0823_001:0858a02_0": "　若人廣說此，　　無上修多羅；　及學此經者，　　彼人是福田。",
    "T17n0823_001:0858a04_0": "　若人聞此經，　　盡本性清淨；　彼人名寂靜，　　是佛之真子。",
    "T17n0823_001:0858a06_0": "　若聞此經時，　　勇健審丈夫；　名調御解脫，　　天中天師子。",
    "T17n0823_001:0858a08_0": "　若人說此經，　　經中無上經；　天中天之天，　　眾生中無上。」",
    "T17n0823_001:0858a10_0": "如是說已。",
    "T17n0823_001:0858a10_1": "慧命舍利弗白佛言：「世尊！",
    "T17n0823_001:0858a10_2": "希有世尊！",
    "T17n0823_001:0858a11_3": "如來乃能於此經中，如是略說菩薩之行。",
    "T17n0823_001:0858a12_4": "菩薩乃於阿僧祇劫行菩薩行，猶故未得無上佛智。",
    "T17n0823_001:0858a13_5": "世尊！",
    "T17n0823_001:0858a13_6": "此經中說無上佛智，世尊！",
    "T17n0823_001:0858a14_0": "若有眾生從如來口聞此法門，如是眾生快得善利、第一善利。」",
    "T17n0823_001:0858a16_0": "慧命舍利弗白佛言：「世尊！",
    "T17n0823_001:0858a16_1": "如我解佛所說法義，乃至過去已入涅槃諸佛世尊，已為眾生說此法門，此法門者，彼過去佛所說法中最為第一。",
    "T17n0823_001:0858a19_2": "世尊！",
    "T17n0823_001:0858a19_3": "於未來世諸佛世尊當為眾生說此法門，此法門者，彼未來佛所說法中最為第一，謂一切法高王法門。",
    "T17n0823_001:0858a21_4": "世尊！",
    "T17n0823_001:0858a21_5": "於今現在、現命、現住諸佛世尊今為眾生說此法門，此法門者，彼現在佛所說法中最為第一。",
    "T17n0823_001:0858a23_6": "世尊！",
    "T17n0823_001:0858a24_7": "我從世尊先已曾聞多多法門，善哉世尊！",
    "T17n0823_001:0858a25_8": "今復為我說此法門。」",
    "T17n0823_001:0858a26_0": "佛告慧命舍利弗言：「舍利弗！",
    "T17n0823_001:0858a26_1": "此修多羅，佛自知時，如眾生心信解之相知心而說。",
    "T17n0823_001:0858a27_2": "舍利弗！",
    "T17n0823_001:0858a28_0": "是佛所知，非諸聲聞、緣覺境界」。",
    "T17n0823_001:0858a29_0": "「舍利弗！",
    "T17n0823_001:0858a29_1": "說此法時八萬四千人先未曾發菩提之心，今聞此經發菩提心，六十千眾生得無生法忍；有七十億欲界諸天先未曾發菩提之心，今聞此經發菩提心，三億眾生得柔順忍；無量地天、諸龍、夜叉，先未曾發菩提之心，今聞此經發菩提心。",
    "T17n0823_001:0858b05_2": "舍利弗！",
    "T17n0823_001:0858b05_3": "如來觀知如是義故，廣為眾生說此法門。」",
    "T17n0823_001:0858b07_0": "爾時無量百千眾生，比丘、比丘尼、優婆塞、優婆夷，合掌向佛瞻仰尊顏目不暫捨。",
    "T17n0823_001:0858b09_0": "爾時世尊怡然微笑，於面門中放無量色，種種色光遍照三千大千世界，此勝光明遍已，還入世尊面門。",
    "T17n0823_001:0858b12_0": "爾時慧命舍利弗白佛言：「世尊！",
    "T17n0823_001:0858b12_1": "云何世尊何因何緣如是微笑？",
    "T17n0823_001:0858b13_2": "唯願世尊為我解說。」",
    "T17n0823_001:0858b13_3": "佛告慧命舍利弗言：「舍利弗！",
    "T17n0823_001:0858b14_4": "此多比丘、比丘尼、優婆塞、優婆夷，合掌觀佛目不暫捨，汝為見不？」",
    "T17n0823_001:0858b16_0": "舍利弗言：「已見。",
    "T17n0823_001:0858b16_1": "世尊！」",
    "T17n0823_001:0858b16_2": "佛言：「舍利弗！",
    "T17n0823_001:0858b16_3": "此四部眾行大乘行、行菩薩行。",
    "T17n0823_001:0858b17_4": "舍利弗！",
    "T17n0823_001:0858b17_5": "如彼心行，我悉知之。",
    "T17n0823_001:0858b18_6": "舍利弗！",
    "T17n0823_001:0858b18_7": "若以如來過去不得、未來不得、現在不得。",
    "T17n0823_001:0858b19_8": "舍利弗！",
    "T17n0823_001:0858b19_9": "此眾生行，陰中不得、界中不得、入中不取。",
    "T17n0823_001:0858b20_10": "舍利弗！",
    "T17n0823_001:0858b20_11": "此菩薩行無上無等。」",
    "T17n0823_001:0858b21_12": "如來說此菩薩行時，於此三千大千世界皆悉大動，謂：動、遍動、等遍動；勇、遍勇、等遍勇；吼、遍吼、等遍吼；起、遍起、等遍起；覺、遍覺、等遍覺。",
    "T17n0823_001:0858b24_13": "魔王波旬退其宮殿，餘異魔身皆悉退墮。",
    "T17n0823_001:0858b25_14": "此有偈言：「朝壞魔軍力，　　不能更復起；　以正覺所說，　　一切無有餘。",
    "T17n0823_001:0858b28_0": "　陰魔煩惱魔，　　瘦弱無勢力；　以聞如來說，　　一切法空故。",
    "T17n0823_001:0858c01_0": "　見諸魔驚怖，　　聞不戲論法；　彼法既不生，　　云何得有死？」",
    "T17n0823_001:0858c03_0": "彼魔波旬既墮地已，即向如來而說偈言：「善哉獨大佛！",
    "T17n0823_001:0858c04_1": "　　願速安慰我；　我今恐命盡，　　愁憂之所縛。」",
    "T17n0823_001:0858c06_0": "時魔波旬得佛安慰，忽然不現。",
    "T17n0823_001:0858c07_0": "如來既說此法門已，慧命舍利弗心意歡喜，彼新出家無夏比丘，并諸天、人及阿修羅、乾闥婆等，聞世尊說皆大歡喜。",
    "T17n0823_001:0858c10_0": "佛說一切法高王經(丹本一名：一切法義王經)"
}