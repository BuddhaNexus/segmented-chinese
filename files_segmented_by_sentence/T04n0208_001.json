{
    "T04n0208_001:0531b06_0": "眾經撰雜譬喻卷上",
    "T04n0208_001:0531b08_0": "比丘道畧集",
    "T04n0208_001:0531b09_0": "姚秦三藏法師鳩摩羅什譯",
    "T04n0208_001:0531b10_0": "（一）智者思惟財物不可久保，譬如失火之家。",
    "T04n0208_001:0531b11_1": "黠慧之人明識火勢，火未至時急出財物，舍雖燒盡財寶全在，更修屋宅廣開利業。",
    "T04n0208_001:0531b13_2": "智人植福勤修布施亦復如是，知身危脆財物無常，遇值福田及時布施，亦如彼人火中出物，後世受樂，亦如彼人更修宅業福利自慰。",
    "T04n0208_001:0531b16_3": "愚惑之人但知惜念，怱怱營救狂惑失智，不量火勢猛風絕燄土石俱燋，須臾之頃蕩然滅盡，屋既不救財物喪失，飢寒凍餓憂苦畢世。",
    "T04n0208_001:0531b19_4": "慳惜之人亦復如是，不知身命無常須臾叵保，而便聚斂守護愛惜，死來無期忽然殞逝，形如土木財物俱棄，亦如愚人憂苦失計。",
    "T04n0208_001:0531b22_5": "明慧之人乃能覺悟，知身如幻財不可保，萬物無常惟福可恃，將人出苦可得成道。",
    "T04n0208_001:0531b25_0": "（二）菩薩布施不惜身命。",
    "T04n0208_001:0531b25_1": "如昔尸毘王以身施鴿，天帝釋故往試之，知有菩薩志不？",
    "T04n0208_001:0531b26_2": "釋語毘首羯磨天：「汝作鴿身，我當作鷹逐汝，汝便佯怖入王腋下。」",
    "T04n0208_001:0531b28_3": "俄毘首即自返身作鴿，釋返身作鷹，急飛逐鴿，鴿直入王腋下舉身戰怖。",
    "T04n0208_001:0531c01_4": "是時鷹住樹上，語王言：「汝還我鴿，此是我食，非是汝有。」",
    "T04n0208_001:0531c02_5": "王言：「我初發意，欲救一切眾生，欲令度苦。」",
    "T04n0208_001:0531c03_6": "鷹言：「王度一切眾生，我是一切眾生數，何以獨不見愍而奪我食耶？」",
    "T04n0208_001:0531c05_7": "王答言：「汝須何食？」",
    "T04n0208_001:0531c05_8": "鷹言：「我作誓，食新殺血肉。」",
    "T04n0208_001:0531c06_9": "菩薩言：「我作誓，一切眾生來歸我者，一心救護令不遭難。",
    "T04n0208_001:0531c08_0": "汝須何食？",
    "T04n0208_001:0531c08_1": "當相給與。」",
    "T04n0208_001:0531c08_2": "鷹言：「我所食者新殺血肉。」",
    "T04n0208_001:0531c09_3": "王即念言：「此亦難得，自非殺生則無由得，云何殺一與一？」",
    "T04n0208_001:0531c10_4": "思惟心定即呼人來：「持刀自割股肉與鷹。」",
    "T04n0208_001:0531c11_5": "鷹語王言：「唯以肉與我，當以道理令肉與鴿輕重正等，勿見欺也。」",
    "T04n0208_001:0531c13_6": "王言：「持秤來以肉對鴿。」",
    "T04n0208_001:0531c13_7": "鴿身轉重王肉轉輕，王令割二股肉盡亦輕不足，次割兩臗、兩乳、胸背，舉身肉盡，鴿身猶重。",
    "T04n0208_001:0531c15_8": "是時王舉身欲上，乃與鴿等。",
    "T04n0208_001:0531c16_9": "鷹語王言：「大王，此事難辦何用如此，以鴿還我。」",
    "T04n0208_001:0531c17_10": "王言：「鴿來歸我，終不與汝。",
    "T04n0208_001:0531c18_11": "我前後喪身不少，初不為法而有愛惜，今欲求佛便扳稱上心定無悔。」",
    "T04n0208_001:0531c20_12": "諸天龍神一切人民皆共讚言：「為一小鴿酸毒乃爾，是事希有。」",
    "T04n0208_001:0531c21_13": "地為大動，毘首讚善：「大士真實不虛，始是一切眾生福田。」",
    "T04n0208_001:0531c23_14": "釋及毘首還復天身，即令王身還復如故。",
    "T04n0208_001:0531c24_15": "求道如此乃可得佛。",
    "T04n0208_001:0531c25_0": "（三）昔有一人，受使遠行獨宿空舍，中夜有一鬼，擔死人來著其前，後有一鬼逐來瞋罵前鬼：「是死人是我許，汝何以擔來？」",
    "T04n0208_001:0531c27_1": "二鬼各捉一手諍之，前鬼言：「此有人可問，是死人是誰擔來？」",
    "T04n0208_001:0531c29_2": "是人思惟：「此二鬼力大，若實語亦當死，若妄語亦當死，二俱不免，何為妄語？」",
    "T04n0208_001:0532a02_3": "語言：「前鬼擔來。」",
    "T04n0208_001:0532a02_4": "後鬼大瞋捉手拔出著地，前鬼取死人一臂補之，即著。",
    "T04n0208_001:0532a03_5": "如是兩脚頭脅皆被拔出，以死人身安之如故，於是二鬼共食所易人身拭口而去。",
    "T04n0208_001:0532a05_6": "其人思惟：「我父母生我身，眼見二鬼食盡，今我此身盡是他身肉，我今定有身耶？",
    "T04n0208_001:0532a07_7": "為無身耶？",
    "T04n0208_001:0532a08_8": "若以有者盡是他身，若無者今現身如是。」",
    "T04n0208_001:0532a09_9": "思惟已其心迷悶，譬如狂人。",
    "T04n0208_001:0532a09_10": "明旦尋路而去到前國者，見有佛塔眾僧，不可問餘事，但問己身為有為無？",
    "T04n0208_001:0532a11_11": "諸比丘問：「汝是何人？」",
    "T04n0208_001:0532a12_12": "答言：「亦不自知是人非人？」",
    "T04n0208_001:0532a12_13": "即為眾僧廣說上事。",
    "T04n0208_001:0532a13_14": "諸比丘言：「此人自知無我，易可得度。」",
    "T04n0208_001:0532a14_15": "而語之言：「汝身從本已來恒自無我，非適今也！",
    "T04n0208_001:0532a15_16": "但此四大合故計為我身。」",
    "T04n0208_001:0532a16_0": "即度為道，斷諸煩惱即得羅漢道。",
    "T04n0208_001:0532a16_1": "是為能計無我虛，得道不遠。",
    "T04n0208_001:0532a18_0": "（四）持戒之人無事不得，破戒之人一切皆失。",
    "T04n0208_001:0532a19_1": "譬如有人常供養天，其人貧窮四方乞求，供養經十二年，求索富貴。",
    "T04n0208_001:0532a20_2": "人心既志，天愍此人自現其身，而問之曰：「汝求何等？」",
    "T04n0208_001:0532a22_0": "「我求富貴，欲令心之所願一切皆得。」",
    "T04n0208_001:0532a22_1": "天與一器名曰德瓶，而語之言：「君所願者悉從此瓶出。」",
    "T04n0208_001:0532a24_2": "其人得以隨意所欲無不得，得如意已具作好舍象馬車乘，七寶具足供給賓客事事無乏。",
    "T04n0208_001:0532a26_3": "客問之言：「汝先貧窮，今日云何得如此富？」",
    "T04n0208_001:0532a27_4": "答言：「我得天瓶，天瓶中出此種種物，故富如是。」",
    "T04n0208_001:0532a28_5": "客言：「出瓶，見視其所出物。」",
    "T04n0208_001:0532a29_6": "即為出瓶。",
    "T04n0208_001:0532a29_7": "瓶中引出種種諸物，其人驕逸捉瓶起舞，執之不固失手破瓶，一切諸物俱時滅去。",
    "T04n0208_001:0532b02_8": "持戒之人種種妙樂無願不得，若人毀戒驕逸自恣，亦如彼人破瓶失物。",
    "T04n0208_001:0532b04_9": "是以欲天樂及涅槃樂，當堅持禁戒，莫破所受戒；若破所受戒，永墜三塗受苦，乃無復出期。",
    "T04n0208_001:0532b06_10": "夫人欲求報應，常當修習善心相續不絕，若命終時，能却諸惡、受善果報。",
    "T04n0208_001:0532b08_11": "所以然者，若不先習善心，設命終時欲令心善，卒不從意。",
    "T04n0208_001:0532b09_12": "譬如西方有一國王素無馬，減損國藏四出推求，買五百匹馬以防外敵，足以安國。",
    "T04n0208_001:0532b11_13": "養馬既久國中無事，王便思惟：「五百匹馬食用不少，飼養煩勞無益國事。」",
    "T04n0208_001:0532b13_14": "便勅所典掩眼令磨，可得自食不損國藏。",
    "T04n0208_001:0532b14_15": "馬磨既久習於旋迴。",
    "T04n0208_001:0532b15_0": "忽然鄰國興兵入境，王便約勅被馬具莊，勇將乘騎如戰鬪法，鞭馬向陣欲直前入。",
    "T04n0208_001:0532b17_0": "諸馬得鞭盡旋迴走，無向敵意。",
    "T04n0208_001:0532b17_1": "鄰賊見之知無所能，即便直前大破王軍。",
    "T04n0208_001:0532b18_2": "以是故知，欲求善果報，臨命終時心馬不亂，則得隨意往。",
    "T04n0208_001:0532b20_3": "不可不先調直心馬，若不先調直心馬者，死賊卒至，心馬盤迴終不如意，猶如王馬不能破賊保全其國。",
    "T04n0208_001:0532b22_4": "是以行人善心，不可不常在於胸心。",
    "T04n0208_001:0532b24_0": "（五）貧窮之人割輟身口，持用布施其福無量。",
    "T04n0208_001:0532b25_1": "譬如往昔國王設會，諸佛及僧種種供養。",
    "T04n0208_001:0532b26_2": "時有一貧窮老母都無所有，常仰乞索以自活命。",
    "T04n0208_001:0532b27_3": "聞王請佛設會，心生歡喜意欲勸助，自惟無物，正有少豆欲勸助，而門人不聽前。",
    "T04n0208_001:0532b29_4": "於是佛見其善心，即以神力令此大豆遍墮眾食器之中。",
    "T04n0208_001:0532c01_5": "王見此豆即瞋厨兵：「何以使食中有此豆耶？」",
    "T04n0208_001:0532c02_6": "佛語王言：「非厨兵過也！",
    "T04n0208_001:0532c03_7": "乃是外貧窮老母所施。",
    "T04n0208_001:0532c03_8": "聞王設會無以勸助，持此少豆勸助於王，是以食中有此豆耳！」",
    "T04n0208_001:0532c05_9": "佛語大王：「此老母所施雖微，得福良多於大王。」",
    "T04n0208_001:0532c06_10": "王言：「何得多種種餚饍供養而得福少？",
    "T04n0208_001:0532c07_11": "此老母以少許物布施返得福多？」",
    "T04n0208_001:0532c08_12": "佛語王言：「王雖種種供養，盡出百姓於王無損；此老母貧窮正有少許豆，盡持勸助，是故得多。",
    "T04n0208_001:0532c10_13": "王得福少。」",
    "T04n0208_001:0532c10_14": "佛為王種種說法，王及老母皆得道跡。",
    "T04n0208_001:0532c11_15": "是以修福種德惟在至心，達解法相何憂不果。",
    "T04n0208_001:0532c13_0": "（六）昔有一婆羅門，居家貧窮正有一牸牛，[(殼-一)/牛]乳日得一斗，以自供活。",
    "T04n0208_001:0532c14_1": "聞說十五日飯諸眾僧沙門得大福德，便止不復[(殼-一)/牛]牛，停至一月并取，望得三斛持用供養諸沙門。",
    "T04n0208_001:0532c17_2": "至滿月便大請諸沙門至舍皆坐，時婆羅門即入[(殼-一)/牛]牛乳正得一斗，雖久不[(殼-一)/牛]乳而不多。",
    "T04n0208_001:0532c19_3": "諸人呵罵言：「汝癡人！",
    "T04n0208_001:0532c19_4": "云何日日不[(殼-一)/牛]，乃至一月也而望得多？」",
    "T04n0208_001:0532c20_5": "今世人亦如是，有財物時，不能隨多少布施，停積久後須多乃作，無常水火及以身命須臾難保，若當不遇一朝蕩盡虛無所獲，財物危身猶如毒蛇無得貪著。",
    "T04n0208_001:0532c24_6": "譬如昔日佛遊波斯匿王國中，見地有伏藏滿中寶物，佛語阿難：「汝見是毒蛇不？」",
    "T04n0208_001:0532c26_7": "阿難言：「已見。」",
    "T04n0208_001:0532c27_0": "時有人隨佛後行，聞此語試往看之，見有好寶，嫌佛此語謂為虛綺，此實是寶而言為毒陀。",
    "T04n0208_001:0532c29_1": "其人即時私將家人大小取此寶物，其家大富。",
    "T04n0208_001:0533a01_2": "有人向王言之：「此人隨得寶藏而不輸官。」",
    "T04n0208_001:0533a02_3": "王即收繫，責其寶物即時輸盡。",
    "T04n0208_001:0533a03_4": "王故不信更多方拷治之，痛毒備至而復不首。",
    "T04n0208_001:0533a04_5": "王大怒欲誅其七世，載出欲殺，王遣人微伺為何道說，即言：「佛語至誠，實是毒蛇。",
    "T04n0208_001:0533a06_6": "而我不信，今為毒蛇所由，知當何云。",
    "T04n0208_001:0533a07_7": "若為毒蛇所殺正可及身，而今乃及七世，實如所語。」",
    "T04n0208_001:0533a08_8": "使者具上事向王陳說，王聞此語即喚令還，語其人言：「佛是大功德人，而汝能憶佛往語。」",
    "T04n0208_001:0533a10_9": "王大歡喜還其寶物，放之令去。",
    "T04n0208_001:0533a11_10": "緣念佛語故得免死難，是以佛語不可不志心念之。",
    "T04n0208_001:0533a13_0": "（七）持戒之人寧失身命不違佛教。",
    "T04n0208_001:0533a13_1": "譬如往日有賈客乘船入海，時有二人欲至他國，傍載至於中流，值遇惡風吹破船舫，諸賈客取所依用以自濟。",
    "T04n0208_001:0533a16_2": "時下座道人得一板木，上座語言：「佛說法恭敬上座，汝與我板來，不畏犯戒也。」",
    "T04n0208_001:0533a18_3": "下座道人聞是語已，便自思惟：「何者為重？",
    "T04n0208_001:0533a19_4": "護戒為重。」",
    "T04n0208_001:0533a19_5": "思惟是已：「我寧當慎護佛教而死。」",
    "T04n0208_001:0533a20_6": "即以板木獻上座，下座便沒海水中。",
    "T04n0208_001:0533a21_7": "水神見道人持戒如是不違佛教，將是道人至於岸上，因此道人至誠持戒故，一船賈客皆得不死。",
    "T04n0208_001:0533a23_8": "水神讚道人言：「汝真是持戒之人也！」",
    "T04n0208_001:0533a24_9": "以是證故寧持戒而死，不犯戒而生。",
    "T04n0208_001:0533a25_10": "是以戒德可恃怙，能濟生死苦。",
    "T04n0208_001:0533a27_0": "（八）一切眾生貪著世樂不慮無常，不以大患為苦。",
    "T04n0208_001:0533a28_1": "譬如昔有一人遭事應死，繫在牢獄，恐死而逃走。",
    "T04n0208_001:0533a29_2": "國法若有死囚踰獄走者，即放狂象令蹈殺，於是放狂象令逐此罪囚。",
    "T04n0208_001:0533b02_3": "囚見象欲至走入墟井中，下有一大毒龍張口向上，復四毒蛇在井四邊，有一草根此囚怖畏一心急捉此草根，復有兩白鼠嚙此草根，時井上有一大樹，樹中有蜜，一日之中有一滴蜜墮此人口中，其人得此一滴，但憶此蜜不復憶種種眾苦，便不復欲出此井。",
    "T04n0208_001:0533b08_4": "是故聖人借以為喻：「獄者三界，囚眾生，狂象者無常，井眾生宅也，下毒龍者地獄也，四毒蛇者四大也，草根者人命根也，白鼠者日月也，日月尅食人命日日損減無有暫住，然眾生貪著世樂不思大患。」",
    "T04n0208_001:0533b13_5": "是故行者當觀無常以離眾苦。",
    "T04n0208_001:0533b14_0": "（九）昔有慳貪長者，佛欲度之，先遣舍利弗為說布施之福種種功德。",
    "T04n0208_001:0533b15_1": "長者慳貪都無施意，見日欲中，語舍利弗：「汝何不去？",
    "T04n0208_001:0533b16_2": "我無食與汝。」",
    "T04n0208_001:0533b17_3": "舍利弗知不可化，即還佛所。",
    "T04n0208_001:0533b18_0": "佛復遣目連，神足返化而為說法。",
    "T04n0208_001:0533b18_1": "長者復言：「汝欲得我物故作此幻術。」",
    "T04n0208_001:0533b19_2": "目連知其不可化，即還佛所。",
    "T04n0208_001:0533b20_3": "於是佛必破其慳貪自造其家，長者見佛自來，為作禮將佛入座。",
    "T04n0208_001:0533b21_4": "佛方便種種說法，語長者言：「汝能行五大施不？」",
    "T04n0208_001:0533b23_5": "長者白佛：「我小施猶尚不能，況復大施！」",
    "T04n0208_001:0533b24_0": "長者白佛：「云何五大施？」",
    "T04n0208_001:0533b24_1": "佛言：「五大施者，不得殺生，汝能作不？」",
    "T04n0208_001:0533b25_2": "長者思惟：「不殺生者，乃不用我財物又無所損。」",
    "T04n0208_001:0533b26_3": "即白佛言：「我能！」",
    "T04n0208_001:0533b27_4": "以是次第為說乃至不飲酒，皆言：「能作！」",
    "T04n0208_001:0533b28_5": "於是佛即為長者種種說法五戒義：「若能持此五戒，便為作五大施竟。」",
    "T04n0208_001:0533b29_6": "即大歡喜，欲以一張不好[疊*毛]施佛，即入庫求，無不好者，便以一張而奉施佛。",
    "T04n0208_001:0533c02_7": "庫中餘[疊*毛]盡相隨來，至於佛前。",
    "T04n0208_001:0533c03_8": "佛知長者施心不定，語長者言：「天帝釋與阿修羅共鬪，心不定故三返不如，後以定心故大破阿修羅軍。」",
    "T04n0208_001:0533c05_9": "長者聞已，知佛大聖深知人意，信心清淨，佛為說法，即得須陀洹道。",
    "T04n0208_001:0533c07_10": "明日魔知其心，即化作佛欲來壞之，而至其家，長者以未得他心智故，不知是魔歡喜迎之，善來將入座。",
    "T04n0208_001:0533c10_11": "魔佛語長者言：「我昨日所說者，盡非是佛語，汝速捨之！」",
    "T04n0208_001:0533c11_12": "長者聞此語已，甚大怪之：「形雖是佛而所說者非，如師子皮被驢，雖形似獅子而心是驢。」",
    "T04n0208_001:0533c13_13": "長者不信，魔知其心正，還復其身言：「我故來試汝，而汝心不可轉。」",
    "T04n0208_001:0533c15_14": "是故經言：「見諦之人尚不信佛語，何況餘道？",
    "T04n0208_001:0533c16_15": "以深察理故。」",
    "T04n0208_001:0533c16_16": "是故佛弟子要解深理，魔說佛說悉皆能知。",
    "T04n0208_001:0533c17_17": "是故義不可不學，施不可不修。",
    "T04n0208_001:0533c19_0": "（一〇）行者求道，不得貪著好美色，若貪破人功德之本。",
    "T04n0208_001:0533c20_1": "譬如昔有一阿羅漢，常入龍宮食，為龍說法。",
    "T04n0208_001:0533c21_2": "食已出於龍宮，持鉢授與沙彌令洗鉢中殘數粒飯。",
    "T04n0208_001:0533c22_3": "沙彌噉之大香甚美，便作方便入師繩床下，兩手捉繩床脚，至時與繩床俱入龍宮。",
    "T04n0208_001:0533c24_4": "龍曰：「此未得道何以將來？」",
    "T04n0208_001:0533c25_5": "師言：「不覺不知。」",
    "T04n0208_001:0533c25_6": "沙彌得飯食，又見龍女身體端正香妙無比，心大貪著即作誓願：「我當奪此龍處，居其宮。」",
    "T04n0208_001:0533c27_7": "龍言：「後更莫復將此沙彌來。」",
    "T04n0208_001:0533c28_8": "沙彌還已，一心布施持戒，專求所願早作龍身。",
    "T04n0208_001:0533c29_9": "是時遶寺，足下水出，自知必得作龍，徑至師本所入處大池水邊，以袈裟覆頭而入水中，即死。",
    "T04n0208_001:0534a03_0": "返為大龍，福德大故即殺彼王，舉池盡赤。",
    "T04n0208_001:0534a04_0": "未爾之前，諸師眾僧皆呵罵之，沙彌言：「我心已定諸相已出。」",
    "T04n0208_001:0534a05_1": "將諸眾僧就池見之。",
    "T04n0208_001:0534a06_0": "以是因緣故不當貪著好香美色，喪失善根見墮惡道。",
    "T04n0208_001:0534a08_0": "（一一）昔有天人食福欲盡，七證自知——一者頭上華萎、二者頸中光滅、三者形身損瘦、四者腋下汗出、五者蠅來著身、六者塵土坌衣、七者自然去離本座。",
    "T04n0208_001:0534a11_1": "自知福盡下生世間貧窮家，與疥癩母猪作子，愁憂不樂。",
    "T04n0208_001:0534a13_2": "更有一天人來問：「汝何以不樂？」",
    "T04n0208_001:0534a13_3": "答曰：「吾壽將終，下生為疥癩母猪作子，是故愁耳！」",
    "T04n0208_001:0534a15_4": "彼天曰：「釋迦文佛在忉利天宮為母說法，當往歸依，及比丘僧，可得免苦。」",
    "T04n0208_001:0534a16_5": "便往詣佛所志心歸命，七日之後壽盡。",
    "T04n0208_001:0534a17_6": "來生世間大長者家，母妊娠後恒聞三歸聲，至十月滿乃生墮地，長跪叉手歸命佛法僧。",
    "T04n0208_001:0534a20_0": "其母驚謂是不祥，便欲殺之，思惟言：「長者之子不可便爾，罪我不少。」",
    "T04n0208_001:0534a21_1": "即往白長者具說此意。",
    "T04n0208_001:0534a22_2": "長者言：「人生居世不知歸命三尊，而生此兒，纔生已知三尊，將是神人，好養之，勿怪也！」",
    "T04n0208_001:0534a24_3": "此兒之福才聰特異，父母愛重。",
    "T04n0208_001:0534a25_4": "至年五歲與同輩道邊戲，時舍利弗、目連過，前為作禮。",
    "T04n0208_001:0534a26_5": "舍利弗曰：「未見小兒作禮如此！」",
    "T04n0208_001:0534a27_6": "兒白道人：「不相識耶！」",
    "T04n0208_001:0534a27_7": "舍利弗即入定觀其本相，乃知是彼天人，便長跪詣舍利弗、目連：「願尊為請佛及僧，明日造鄙舍食。」",
    "T04n0208_001:0534b01_8": "即便許之。",
    "T04n0208_001:0534b01_9": "兒歸白父母言：「向請舍利弗、目連，願世尊明日屈意飯食。」",
    "T04n0208_001:0534b02_10": "父母歡喜即為竭財上饍食具。",
    "T04n0208_001:0534b03_11": "明日佛將諸大眾往到其家，兒及父母迎佛作禮。",
    "T04n0208_001:0534b04_12": "佛即就座，行水下食須臾已訖，佛為說法，父母及兒皆得無所從來法忍，百千天人發無上正真道意。",
    "T04n0208_001:0534b07_13": "經言，能竭慈可謂如此矣！",
    "T04n0208_001:0534b08_0": "（一二）昔有放牛人，在大澤中，見有金色華光明善好，自即生念：「佛去此不遠當取供養。」",
    "T04n0208_001:0534b10_0": "即採華數斛重擔而去。",
    "T04n0208_001:0534b10_1": "未至道中為牛所觝殺，心存佛故即生第二忉利天上，所受宮殿廣博嚴好，宮出四邊，陸生金色華，光明徹照，諸天之法適生天上，先觀宿命却食天福。",
    "T04n0208_001:0534b14_2": "時彼天人自觀宿命，具見採華為牛所殺，歡喜歎曰：「佛無量福祚！",
    "T04n0208_001:0534b15_3": "未及設供報已巍巍，況恒修德者？」",
    "T04n0208_001:0534b16_4": "便復取其宮邊華，并持種種餘供養具，欲遵本願。",
    "T04n0208_001:0534b17_5": "諸天見其取華，皆往問之：「汝方來受福，當五欲自樂，而採華為？」",
    "T04n0208_001:0534b19_6": "天子報言：「吾為人時，欲詣佛以華供養，竟不果願，尚得來生此，況得作者，今所以取華，欲遵本願增將來福。」",
    "T04n0208_001:0534b22_0": "爾時諸天皆生善心，有八萬四千天子，俱共來下作天伎樂，天花天香種種供養，諸塔寺中未見佛，復有上座得道比丘而為說法，諸天聞法心皆歡喜增諸功德，遂得見佛，鼓樂絃歌散眾名華，種種供養佛及眾僧，佛為說清淨妙法，其人及八萬四千諸天，皆得法眼淨。",
    "T04n0208_001:0534b28_1": "此天子之與八萬諸天，皆昔日善知識，今相發起一時得道。",
    "T04n0208_001:0534c01_0": "（一三）昔有外國有一大長者大富，惟有一子愛重無比，後日得病大困，治之不瘥遂到無常，臨命終時一心念佛，佛現形其前，心安意定便得生天。",
    "T04n0208_001:0534c04_1": "父母念子愁惱便欲自殺不能自解，因以火燒取其骨著銀瓶中，至月十五日，便施百味飲食持著其前，舉聲悲哭宛轉臥地。",
    "T04n0208_001:0534c07_2": "天子在上見其所為，自念：「我不現化意終不解。」",
    "T04n0208_001:0534c08_3": "即下作小兒，年八、九歲，在道邊放牛，牛卒死臥地，小兒便行取草着死牛口，舉以杖打牛，呼言：「起食！」",
    "T04n0208_001:0534c11_0": "父母大小見小兒所為，便共笑之，前問言：「卿誰家子？",
    "T04n0208_001:0534c12_1": "何癡乃爾？",
    "T04n0208_001:0534c12_2": "牛今已死，舉草着口，寧有食期？」",
    "T04n0208_001:0534c13_3": "而反笑言：「我牛今雖死，頭口故在，舉草不食，況君兒死來已久矣！",
    "T04n0208_001:0534c14_4": "加火燒之，唯少燋骨在地，以百味食著前而加啼哭，寧得食之不也！」",
    "T04n0208_001:0534c16_5": "其父意即開解問兒：「卿是何人？」",
    "T04n0208_001:0534c17_6": "兒言：「我是長者兒，今蒙佛恩得生天上，見父母悲惱太甚故來相化耳！」",
    "T04n0208_001:0534c19_7": "父意解大歡喜無復愁憂，天子忽爾不現。",
    "T04n0208_001:0534c20_8": "父母歸家即大布施，奉持禁戒讀經行道，得須陀洹果。",
    "T04n0208_001:0534c22_0": "（一四）昔無數世時，有一佛圖，中有沙門數千餘人止住其中。",
    "T04n0208_001:0534c23_1": "遣諸沙彌數百人行分衛供給眾僧，日輸米一斛，師便兼課一偈。",
    "T04n0208_001:0534c25_0": "有一沙彌，時過市中行且誦經。",
    "T04n0208_001:0534c25_1": "時肆上有賢者，見沙彌行誦，禮而問曰：「道人行何所說？」",
    "T04n0208_001:0534c27_2": "答曰：「分衛給僧兼誦一偈。」",
    "T04n0208_001:0534c27_3": "賢者又問：「若無事可誦幾偈？」",
    "T04n0208_001:0534c28_4": "答曰：「可得十餘偈。」",
    "T04n0208_001:0534c28_5": "又問：「分衛幾日？」",
    "T04n0208_001:0534c29_6": "曰：「九十日。",
    "T04n0208_001:0534c29_7": "當輸九十斛米。」",
    "T04n0208_001:0535a01_0": "賢者謂誦道人：「但還安意誦經，我當相代出米。」",
    "T04n0208_001:0535a02_1": "沙彌大喜，賢者與米九十斛，還報師已便閑讀經。",
    "T04n0208_001:0535a03_2": "經三月通千四百偈，啟師：「誦經已訖，要當詣檀越家試之。」",
    "T04n0208_001:0535a04_3": "師即聽。",
    "T04n0208_001:0535a05_4": "詣賢者所，報曰：「蒙君重惠得安誦經，今經已止故來說之。」",
    "T04n0208_001:0535a06_5": "沙彌誦，文句流利無有躓礙。",
    "T04n0208_001:0535a07_6": "賢者歡喜稽首為禮：「願我來世聰睿博達多聞不忘。」",
    "T04n0208_001:0535a08_7": "因此福願，世世所生明識強記，及到佛出世現為弟子，名曰阿難，常侍世尊特獨辯通博聞第一。",
    "T04n0208_001:0535a10_8": "師曰：「時賢者今阿難是，夫勸助學者志求願功德不虛，緣是福報隨願而得如是也！」",
    "T04n0208_001:0535a12_9": "須彌山南有一大樹，高四千里，諸鉢叉鳥棲宿其上，樹常不動，有小鳥形類鶉鴳，住止其上，樹即振搖，鉢叉鳥語樹神言：「無知我身將重而初不動。」",
    "T04n0208_001:0535a16_10": "小鳥未宿反更振動，樹神言：「此鳥雖小，從大海底來純食金剛，金剛為物所墮之處無不破壞，所以大怖不能自安。」",
    "T04n0208_001:0535a19_11": "經以為喻，若有凡人解深經一句口誦心念，身中三毒四魔八萬垢門皆不能自安，何況博採眾法為世橋梁者也。",
    "T04n0208_001:0535a22_0": "（一五）佛語目連：「汝對欲至。」",
    "T04n0208_001:0535a22_1": "目連言：「我有神力超蹈須彌山，對若東來我便向西，若北來我當趣南，那得我耶？」",
    "T04n0208_001:0535a24_2": "佛語目連：「罪福自然，不可得避。」",
    "T04n0208_001:0535a25_3": "遠飛不息乃墮山中。",
    "T04n0208_001:0535a25_4": "時有車輻老公，目連正墮其前，形狀似鬼，老公謂是惡物，舉車輻打之，即折其身。",
    "T04n0208_001:0535a27_5": "目連被痛甚羞懊惱，盡忘本識。",
    "T04n0208_001:0535a28_6": "佛哀念之授其威神。",
    "T04n0208_001:0535a29_7": "爾乃得自思惟，還復本形。",
    "T04n0208_001:0535a29_8": "是硑車輻老公，目連前世時父。",
    "T04n0208_001:0535b01_9": "目連與父諍，目連意中念言：「撾殺此公骨折快也！」",
    "T04n0208_001:0535b02_10": "是以得此罪殃。",
    "T04n0208_001:0535b03_11": "慎莫作不孝之罪，是以人生處世，不可不慎心口而孝養父母也。",
    "T04n0208_001:0535b05_0": "（一六）昔有沙門行草間，有大蛇言：「和尚道人。」",
    "T04n0208_001:0535b06_1": "道人驚，左右視之。",
    "T04n0208_001:0535b06_2": "蛇言：「道人！",
    "T04n0208_001:0535b06_3": "莫恐莫怖，願為我說經，令我脫此罪身？」",
    "T04n0208_001:0535b07_4": "蛇曰：「道人！",
    "T04n0208_001:0535b08_5": "聞有阿耆達王不？」",
    "T04n0208_001:0535b08_6": "答曰：「聞！」",
    "T04n0208_001:0535b08_7": "蛇曰：「我是也！」",
    "T04n0208_001:0535b09_0": "道人言：「阿耆達王立佛塔寺供養功德巍巍，當生天上，何緣乃爾也？」",
    "T04n0208_001:0535b10_1": "蛇言：「我臨命終時，邊人持扇墮我面上，令我瞋恚，受是蛇身。」",
    "T04n0208_001:0535b12_2": "道人即為說經，一心樂聽不食七日，命過生天。",
    "T04n0208_001:0535b13_3": "却後數月持花散佛，眾人怪之。",
    "T04n0208_001:0535b14_0": "在虛空曰：「我阿耆達王，蒙道人恩，聞法得生天上，今來奉花報佛恩耳！」",
    "T04n0208_001:0535b15_1": "是以臨命之人，傍側侍衛者不可不護病者心也。",
    "T04n0208_001:0535b17_0": "（一七）外國有一人治生，進金銀數千斤，意甚重之，欲藏著地中，恐螻蛄蟲鼠而侵盜之；欲藏著草澤中，復恐狐狸野獸取之；復不信家室中外兄弟、妻子，便著懷中出入行來恒恐失之。",
    "T04n0208_001:0535b21_1": "時長齋之月，四輩弟子盡詣塔寺燒香散花，此人觀視具見如是。",
    "T04n0208_001:0535b23_0": "復見塔寺前有一大鉢，四輩弟子繞塔，持金銀錢物投之鉢中。",
    "T04n0208_001:0535b24_1": "其人問曰：「何以投寶著此鉢中耶？」",
    "T04n0208_001:0535b25_2": "道人答曰：「此名布施，二名牢固藏，三名不知腐朽。」",
    "T04n0208_001:0535b26_3": "其人思惟：「真實如是人言，稱吾所求。」",
    "T04n0208_001:0535b27_4": "便持金銀盡投鉢中。",
    "T04n0208_001:0535b28_0": "道人為呪願又說：「牢固者，水不能沒，火不能燒，盜賊怨家不能侵害，投之寶藏不知腐壞，當來獲報百千萬倍，故名布施。」",
    "T04n0208_001:0535c02_0": "其人意解歡喜無量，即於塔前得須陀洹道。",
    "T04n0208_001:0535c03_1": "是以志心作福功不唐捐，自致得道。",
    "T04n0208_001:0535c04_0": "（一八）昔雀離寺有一長老比丘，得阿羅漢道，將一沙彌，時復來下入城遊觀，衣鉢大重令沙彌擔隨其後。",
    "T04n0208_001:0535c06_1": "沙彌於道中便作是念：「人生世間無不受苦，欲免此苦當興何等道？」",
    "T04n0208_001:0535c08_2": "作是思惟：「佛常讚歎：『菩薩為勝！』",
    "T04n0208_001:0535c08_3": "我今當發菩薩心。」",
    "T04n0208_001:0535c09_4": "適作是念，其師即以它心智，通照其所念，語沙彌言：「持衣鉢來。」",
    "T04n0208_001:0535c10_5": "沙彌便持衣鉢授與其師。",
    "T04n0208_001:0535c11_6": "師語沙彌：「汝在前行。」",
    "T04n0208_001:0535c11_7": "沙彌適在前行，復作是念：「菩薩之道甚大勤苦，求頭與頭、求眼與眼，此事極難非我所辦，不如早取羅漢疾得離苦。」",
    "T04n0208_001:0535c14_8": "師復知其所念，語沙彌言：「汝，汝擔衣鉢還隨我後。」",
    "T04n0208_001:0535c15_9": "如是三返，沙彌怪愕不知何意。",
    "T04n0208_001:0535c16_10": "前至所止處，叉手白師請問其意，師答曰：「汝於菩薩道三進故，我亦三返推汝在前，汝心三退故推汝在後。",
    "T04n0208_001:0535c19_11": "所以爾者，發菩薩心，其功德勝滿三千世界成阿羅漢者，不可為喻也。」",
    "T04n0208_001:0535c21_0": "（一九）昔迦葉佛時，有兄弟二人，出家俱為沙門。",
    "T04n0208_001:0535c22_1": "兄好持戒坐禪，一心求道而不好布施；弟好布施修福，而喜破戒。",
    "T04n0208_001:0535c23_2": "釋迦出世，其兄值佛出家修道，即得阿羅漢，而獨薄福常患衣食不充，與諸伴等遊行乞食，常獨不飽而還。",
    "T04n0208_001:0535c26_3": "其弟生象中，為象多力能却怨敵，為國王所愛，以好金銀珍寶瓔珞其身，封數百戶邑供給此象隨其所須。",
    "T04n0208_001:0535c28_4": "兄比丘者，值世大儉，遊行乞食七日不得，末後得少麤食殆得存命，先知此象是前世兄弟，便往詣象前，手捉象耳而語之言：「我與汝俱有罪耶！」",
    "T04n0208_001:0536a03_5": "象便思惟比丘語，即得自識宿命，見前世因緣，象便愁憂不復飲食。",
    "T04n0208_001:0536a04_6": "象子怖懼往白王言：「象不復飲食，不知何意？」",
    "T04n0208_001:0536a06_0": "王問象子：「先無人犯象不？」",
    "T04n0208_001:0536a06_1": "象子答王言：「無他異人，惟見一沙門來至象邊，須臾便去耳！」",
    "T04n0208_001:0536a08_2": "王即遣人四出覓此沙門。",
    "T04n0208_001:0536a08_3": "有人於林中樹間得，便便攝此沙門將詣王前。",
    "T04n0208_001:0536a09_4": "王問沙門言：「至我象邊何所道說？」",
    "T04n0208_001:0536a10_5": "沙門答王言：「無所多說，我直語象言：『我與汝俱有罪耳！』」",
    "T04n0208_001:0536a12_0": "時沙門便向王具說前世因緣事，王意便悟，即放此沙門令還所止。",
    "T04n0208_001:0536a13_1": "是以修福之家戒施兼行，莫偏執而功德不備也。",
    "T04n0208_001:0536a15_0": "（二〇）昔有一比丘被擯，懊惱悲歎啼泣而行。",
    "T04n0208_001:0536a16_0": "道逢一鬼，此鬼犯法，亦為毘沙門天王所擯。",
    "T04n0208_001:0536a17_1": "時鬼問比丘言：「汝有何事啼泣而行？」",
    "T04n0208_001:0536a18_0": "比丘答言：「犯僧事，眾僧所擯，一切檀越供養失盡，又惡名聲流布遠近，是故愁歎啼泣耳！」",
    "T04n0208_001:0536a20_1": "鬼語比丘言：「我能令汝滅惡名聲、大得供養，汝便可立我左肩上，我當擯汝虛空中行，人但見汝而不見我身，汝若大得供養當先與我。」",
    "T04n0208_001:0536a23_2": "彼鬼即時擔比丘，於先被擯聚落上虛空中行。",
    "T04n0208_001:0536a24_3": "時聚落人見皆驚怪，謂其得道，轉相謂言：「眾僧無狀，枉擯得道人。」",
    "T04n0208_001:0536a26_4": "時聚落人皆詣此寺訶責眾僧，即送此比丘住於寺內，遂大得供養。",
    "T04n0208_001:0536a27_5": "此比丘隨所得衣食諸物，輒先與鬼不違本要。",
    "T04n0208_001:0536a28_6": "此鬼異日復擔此比丘遊行空中，正值毘沙門天王官屬，鬼見伺官甚大驚怖，擲棄比丘絕力而走，此比丘遂墮地而死，身首碎爛。",
    "T04n0208_001:0536b03_0": "此喻行者宜應自修所向無疑，恃託豪勢一旦傾覆，與彼無異也。",
    "T04n0208_001:0536b05_0": "（二一）昔目連與弟子俱從耆闍崛山下，到王舍城乞食。",
    "T04n0208_001:0536b06_1": "目連於道中仰視虛空，悵然而歎，其弟子問：「何因緣歎？」",
    "T04n0208_001:0536b07_2": "目連答曰：「卿欲知者須還到佛所可便問也。」",
    "T04n0208_001:0536b08_3": "於是乞食訖還到佛所，其弟子便問向所歎事，目連答曰：「我見上虛空中有一餓鬼，身極長大其狀醜惡，有七枚熱鐵丸從口中入直下過，既下過已還從口入，舉身燒然苦痛宛轉，絕倒更起起復還倒，是故歎耳！",
    "T04n0208_001:0536b13_4": "非我獨見佛亦見之！」",
    "T04n0208_001:0536b14_5": "弟子問言：「以何因緣受苦如是？」",
    "T04n0208_001:0536b15_0": "目連答曰：「汝自以是問佛世尊。」",
    "T04n0208_001:0536b15_1": "其弟子即時白佛，問其因緣。",
    "T04n0208_001:0536b16_2": "時佛答言：「此餓鬼者前世曾為沙彌，時世極儉以豆為食，沙彌者為眾僧行食，至其師前偏多七枚豆，以是罪故受餓鬼身苦毒如是。」",
    "T04n0208_001:0536b19_3": "佛言：「我亦常見所以不說，恐人不信得極重罪也！」",
    "T04n0208_001:0536b20_4": "此喻世間少豆，偏為師故，而不自入，其罪猶爾！",
    "T04n0208_001:0536b22_0": "況當佛說般若而不生信，返更誹謗，其罪重於五逆，受地獄苦極重不可稱數也。",
    "T04n0208_001:0536b24_0": "（二二）昔有一居士其婦妊娠，請佛到舍供養畢，欲令如來占其婦後生子，欲知男女。",
    "T04n0208_001:0536b25_1": "佛言：「後當生男端正姝好，及至長大當於人中受天上樂，後當得羅漢道。」",
    "T04n0208_001:0536b27_2": "居士聞之心疑不信，後復請六師供養畢，復使占之。",
    "T04n0208_001:0536b29_0": "居士語六師言：「前使瞿曇沙門占之，言：『後當生男。』",
    "T04n0208_001:0536c01_1": "實是男不？」",
    "T04n0208_001:0536c01_2": "六師答言：「當生女。」",
    "T04n0208_001:0536c01_3": "彼六師等憎嫉佛法苟欲相反，還自思惟言：「若彼生男，居士當棄我奉事瞿曇。」",
    "T04n0208_001:0536c03_4": "便作詭語語居士言：「汝婦當生男，生男之後方大凶禍，家室親屬七世絕滅，以不吉故我先詭言是女也！」",
    "T04n0208_001:0536c06_5": "居士聞之心大惶怖不知所以。",
    "T04n0208_001:0536c07_6": "彼六師等便語居士：「欲得吉利唯當除去之。」",
    "T04n0208_001:0536c08_7": "六師便為居士婦按腹，欲令墮兒反害其母，居士婦遂便命終而兒不死。",
    "T04n0208_001:0536c09_8": "宿命福德故也！",
    "T04n0208_001:0536c10_9": "居士便棄其婦著死人處，大積薪燒之，火炎既盛，佛便將諸弟子，往就觀之。",
    "T04n0208_001:0536c12_10": "居士婦身始破壞，便見其兒在蓮華上坐，端正姝好顏貌如雪，佛令耆域取此兒來。",
    "T04n0208_001:0536c14_11": "耆域入火抱兒來出，還本居士，遂便養育，至年十六才美過人，便廣設多美飲食，請彼六師。",
    "T04n0208_001:0536c16_12": "六師既坐，未久之間便失笑，其人問：「何故笑也？」",
    "T04n0208_001:0536c17_13": "六師答言：「吾見五萬里有山，山下有水，有獼猴落水中，是以笑耳！」",
    "T04n0208_001:0536c19_14": "此兒知其虛妄，便鉢中盛種種好羹以飯覆上，使人擎與之。",
    "T04n0208_001:0536c20_15": "餘人鉢中下著飯上著羹，諸人皆食，唯六師獨瞋不食。",
    "T04n0208_001:0536c21_16": "主人問：「何故不食？」",
    "T04n0208_001:0536c22_17": "六師答言：「無羹，云何食？」",
    "T04n0208_001:0536c22_18": "主人言：「君眼乃見五萬里獼猴落水，何不見飯下羹耶？」",
    "T04n0208_001:0536c24_19": "於是六師大瞋，竟不食而還。",
    "T04n0208_001:0536c24_20": "居士及兒，因是止不奉事，歸命佛法僧。",
    "T04n0208_001:0536c25_21": "佛為種種說法，遂得道果，此喻極多，略記明真偽如是。",
    "T04n0208_001:0536c28_0": "眾經撰雜譬喻卷上"
}