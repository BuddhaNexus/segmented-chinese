{
    "T16n0660_009:0319c26_0": "佛說寶雨經卷第九",
    "T16n0660_009:0319c28_0": "唐天竺三藏達摩流支譯",
    "T16n0660_009:0319c29_0": "「復次，善男子！",
    "T16n0660_009:0319c29_1": "菩薩成就十種法，離慳悋、嫉妬。",
    "T16n0660_009:0320a01_0": "何等為十？",
    "T16n0660_009:0320a01_1": "一者、得自為施主；二者、能勸他布施；三者、能讚歎布施；四者、慶慰他施；五者、讚餘施主令得歡喜；六者、見施他時終不起念，但施於我勿施餘人，如是之物唯我應有；七者、菩薩發心令一切有情皆得利益，謂能濟彼活命資具；八者、菩薩發心令諸有情皆得安樂，所謂成就世、出世間所有安樂；九者、我當勤修為欲利益諸有情故；十者、我應發起捨離慳悋、嫉妬之心。",
    "T16n0660_009:0320a09_2": "善男子！",
    "T16n0660_009:0320a09_3": "菩薩成就此十種法，便能永離慳悋、嫉妬。",
    "T16n0660_009:0320a11_0": "「復次，善男子！",
    "T16n0660_009:0320a11_1": "菩薩成就十種法，能於一切有情得平等心。",
    "T16n0660_009:0320a12_2": "何等為十？",
    "T16n0660_009:0320a12_3": "一者、於一切有情得平等方便；二者、於一切有情得心無障礙；三者、於一切有情得無惱壞心；四者、修行布施；五者、修習持戒；六者、修習安忍；七者、修習正勤；八者、修習靜慮；九者、修習般若為欲利益諸有情故；十者、積集一切智因。",
    "T16n0660_009:0320a17_4": "「菩薩積集，終不依止二種之心，平等普為一切有情而積集故。",
    "T16n0660_009:0320a19_5": "菩薩若能如是積集，速證法性，能出一切生死熱惱，亦能令他出離生死。",
    "T16n0660_009:0320a20_6": "菩薩平等於諸有情，心不貪愛，亦無憎嫉。",
    "T16n0660_009:0320a21_7": "善男子！",
    "T16n0660_009:0320a21_8": "譬如長者有其六子，皆悉端嚴，稱可父意，長者憐愍，心無偏念，平等養育。",
    "T16n0660_009:0320a23_9": "然彼諸子幼小愚癡、未有善巧，長者舍宅忽然失火，是時諸子各各別處。",
    "T16n0660_009:0320a25_10": "善男子！",
    "T16n0660_009:0320a25_11": "於汝意云何，是時長者頗作是念，我令諸子前後出不？」",
    "T16n0660_009:0320a26_12": "止蓋菩薩言：「不也。",
    "T16n0660_009:0320a27_0": "世尊！",
    "T16n0660_009:0320a27_1": "何以故？",
    "T16n0660_009:0320a27_2": "由彼長者心平等故，於其諸子隨得隨出。」",
    "T16n0660_009:0320a28_3": "佛言：「如是，如是！",
    "T16n0660_009:0320a28_4": "菩薩亦爾！",
    "T16n0660_009:0320a28_5": "一切有情在於生死熱惱宅中，愚癡無智，復無善巧。",
    "T16n0660_009:0320b01_0": "如是有情，於六道中各各別住。",
    "T16n0660_009:0320b01_1": "菩薩以方便故，皆令得出，復能置於寂靜之界。",
    "T16n0660_009:0320b02_2": "善男子！",
    "T16n0660_009:0320b02_3": "菩薩成就此十種法，於一切有情得平等心。",
    "T16n0660_009:0320b04_0": "「復次，善男子！",
    "T16n0660_009:0320b04_1": "菩薩成就十種法，得善巧供養一切如來。",
    "T16n0660_009:0320b05_2": "何等為十？",
    "T16n0660_009:0320b05_3": "一者、以法供養，即供養一切如來，非財供養；二者、如說修行，即為供養一切如來，非財供養；三者、為利益安樂諸有情故，即為供養一切如來，非財供養；四者、為攝諸有情故，即為供養一切如來，非財供養；五者、隨所作事皆為利益諸有情故，即為供養一切如來，非財供養；六者、不捨離誓願，即為供養一切如來，非財供養；七者、不捨菩薩所作事業，即為供養一切如來，非財供養；八者、如理思惟故，即為供養一切如來，非財供養；九者、心無厭倦故，即為供養一切如來，非財供養；十者、不捨離菩提心故，即為供養一切如來，非財供養。",
    "T16n0660_009:0320b17_4": "「云何為法供養？",
    "T16n0660_009:0320b17_5": "善男子！",
    "T16n0660_009:0320b18_0": "以法身即是諸如來故，法供養已，即為供養一切如來。",
    "T16n0660_009:0320b19_1": "云何如說修行？",
    "T16n0660_009:0320b19_2": "謂如說修行成如來故。",
    "T16n0660_009:0320b20_3": "云何為利益安樂一切有情？",
    "T16n0660_009:0320b20_4": "謂如來出現為利益安樂一切有情故。",
    "T16n0660_009:0320b21_5": "云何為攝受諸有情？",
    "T16n0660_009:0320b22_6": "謂如來出現攝受一切諸有情故。",
    "T16n0660_009:0320b22_7": "云何為利益諸有情？",
    "T16n0660_009:0320b23_8": "以所作事業皆為利益諸有情故。",
    "T16n0660_009:0320b24_9": "云何不捨誓願？",
    "T16n0660_009:0320b24_10": "以捨離誓願不能利益諸有情故。",
    "T16n0660_009:0320b25_11": "云何不捨菩薩所作事業？",
    "T16n0660_009:0320b25_12": "若違背菩薩所作事業，即不能供養一切如來。",
    "T16n0660_009:0320b26_13": "云何如理思惟？",
    "T16n0660_009:0320b27_14": "謂不如理思惟，不能供養諸如來故。",
    "T16n0660_009:0320b28_15": "云何心不疲厭？",
    "T16n0660_009:0320b28_16": "謂心若疲厭，即不能供養一切如來。",
    "T16n0660_009:0320b29_17": "云何不捨菩提心？",
    "T16n0660_009:0320b29_18": "以捨離菩提心，即不能供養一切如來。",
    "T16n0660_009:0320c01_19": "何以故？",
    "T16n0660_009:0320c01_20": "善男子！",
    "T16n0660_009:0320c01_21": "以諸菩薩為利益有情，當得阿耨多羅三藐三菩提，若無有情則諸菩薩不現等覺。",
    "T16n0660_009:0320c03_22": "是故以法供養，即得供養一切如來，非財供養。",
    "T16n0660_009:0320c04_23": "善男子！",
    "T16n0660_009:0320c05_0": "菩薩成就此十種法即得善巧，承事供養一切如來。",
    "T16n0660_009:0320c07_0": "「復次，善男子！",
    "T16n0660_009:0320c07_1": "菩薩成就十種法，能降伏我慢。",
    "T16n0660_009:0320c08_0": "何等為十？",
    "T16n0660_009:0320c08_1": "一者、菩薩捨家出家，所有親屬皆捨離我，猶如死尸，以是因緣能降伏我慢；二者、我毀形好，著壞色衣，身貌異俗，由是因緣能伏我慢；三者、我剃除鬚髮，手執應器，巡家乞食，以是因緣能降伏我慢；四者、巡家乞食，如旃荼羅子，起下劣心，以是故能降伏我慢；五者、從他乞食，我命因他，應念己身如乞求者，由是故能降伏我慢；六者、我所得食雖為他人之所輕賤，為乞食故而無厭倦，由是故能降伏我慢；七者、供養尊者阿遮利耶，作福田想，由是故能降伏我慢；八者、我具威儀軌則所行，為欲令他同梵行者見皆歡喜，以是故能降伏我慢；九者、未得佛法願我當得，以是故能降伏我慢；十者、我能於彼忿怒、損害諸有情中常起忍辱，以是故能降伏我慢。",
    "T16n0660_009:0320c22_2": "善男子！",
    "T16n0660_009:0320c23_3": "菩薩成就此十種法，能降伏我慢。",
    "T16n0660_009:0320c24_0": "「復次，善男子！",
    "T16n0660_009:0320c24_1": "菩薩成就十種法，能得淨信。",
    "T16n0660_009:0320c24_2": "何等為十？",
    "T16n0660_009:0320c25_3": "一者、以宿植善根具足因緣故，出生福德；二者、不由師教而得正見；三者、捨離虛誑諂曲之行，得意樂具足；四者、無邪曲性，得質直心；五者、由利根故，得智慧具足；六者、以清淨心流注相續故，能捨離睡眠障礙；七者、捨離惡知識，依止善知識；八者、希求善法，不起我慢；九者、演說正法，無顛倒取；十者、以廣大信能知如來廣大威德。",
    "T16n0660_009:0321a03_4": "善男子！",
    "T16n0660_009:0321a03_5": "菩薩成就此十種法，得清信心。」",
    "T16n0660_009:0321a05_0": "止蓋菩薩白佛言：「世尊！",
    "T16n0660_009:0321a05_1": "我於如來廣大威德，願樂欲聞少分之義！」",
    "T16n0660_009:0321a06_2": "佛言：「善男子！",
    "T16n0660_009:0321a06_3": "汝應諦聽，善思念之！",
    "T16n0660_009:0321a07_4": "我今為汝宣說如來廣大威德少分之義！」",
    "T16n0660_009:0321a08_5": "止蓋白佛言：「善哉，世尊！",
    "T16n0660_009:0321a08_6": "願樂欲聞！」",
    "T16n0660_009:0321a08_7": "「善男子！",
    "T16n0660_009:0321a09_8": "如來成就大慈平等，普為一切有情。",
    "T16n0660_009:0321a09_9": "如來於一有情起於大慈，與一切有情而無有異。",
    "T16n0660_009:0321a11_10": "如來大慈雖遍有情界、盡虛空界，然大慈邊際實不可得。",
    "T16n0660_009:0321a12_11": "善男子！",
    "T16n0660_009:0321a12_12": "如來成就大悲，不與一切聲聞、緣覺、諸菩薩共。",
    "T16n0660_009:0321a13_13": "如來於一有情起大悲時，與一切有情而無有異。",
    "T16n0660_009:0321a14_14": "善男子！",
    "T16n0660_009:0321a14_15": "如來成就說法無盡，於無量劫、無量阿僧企耶，名言各別，道理不同，為一切有情能頓演說，然佛所說法無窮盡。",
    "T16n0660_009:0321a17_16": "善男子！",
    "T16n0660_009:0321a17_17": "如來成就無量問難，能答、能釋。",
    "T16n0660_009:0321a18_18": "善男子！",
    "T16n0660_009:0321a18_19": "假使一切有情乃至入於有情數者，同時問佛，名句文身各各有異，如來於一剎那或一臘縛、一牟呼栗多能答、能釋，而無窮盡。",
    "T16n0660_009:0321a21_20": "善男子！",
    "T16n0660_009:0321a21_21": "如來成就靜慮所行境界，得無障礙。",
    "T16n0660_009:0321a22_22": "善男子！",
    "T16n0660_009:0321a22_23": "假令一切有情皆住十地諸菩薩位，如是菩薩一時皆入無量百千諸三摩地，如是入時，經於無量百千諸劫，所入靜慮各各不同，實不能知佛三摩地及所行境界邊際可得。",
    "T16n0660_009:0321a26_24": "善男子！",
    "T16n0660_009:0321a26_25": "如來成就無量色身，若諸有情應以如來色身而教化者，如來即能於一剎那或一臘縛、一牟呼栗多，各各於彼有情之所示現如來色身之相。",
    "T16n0660_009:0321a29_26": "若諸有情應見種種別類有情色身之相，如來即能於一剎那或一臘縛或一牟呼栗多，各各於彼有情之前，示現種種別類有情色身之相。",
    "T16n0660_009:0321b04_27": "「善男子！",
    "T16n0660_009:0321b04_28": "如來眼所取境有無量種，諸有情等天眼所見、肉眼不見者，如是種類有情滿於超過算數思量世界之中，世尊如實觀見爾所有情，猶如掌中阿摩羅果。",
    "T16n0660_009:0321b07_29": "善男子！",
    "T16n0660_009:0321b07_30": "如來耳所取境有無量種，如前所說無量無邊諸世界中有情充滿，然彼世界一切有情於一剎那、一臘縛時、一牟呼栗多頃同時出聲，然彼諸聲音韻屈曲、言詞大小宣說有異。",
    "T16n0660_009:0321b11_31": "如來聞彼音聲各各差別，皆能了知。",
    "T16n0660_009:0321b12_32": "善男子！",
    "T16n0660_009:0321b12_33": "如來成就聖智無盡無量，猶若虛空。",
    "T16n0660_009:0321b13_34": "善男子！",
    "T16n0660_009:0321b13_35": "盡有情界所有眾生各各構畫、別別思惟，作種種業。",
    "T16n0660_009:0321b15_0": "如來於一剎那，於一臘縛、一牟呼栗多悉能了知，此諸有情如是搆畫、如是思惟、如是造業、得如是果。",
    "T16n0660_009:0321b17_1": "如來以無礙智，悉能了知彼諸有情三世業果。",
    "T16n0660_009:0321b18_2": "何以故？",
    "T16n0660_009:0321b18_3": "如來常在三摩呬多故。",
    "T16n0660_009:0321b19_4": "何以故？",
    "T16n0660_009:0321b19_5": "如來念無失故、諸根不散故、心不馳流故。",
    "T16n0660_009:0321b20_6": "何以故？",
    "T16n0660_009:0321b20_7": "善男子！",
    "T16n0660_009:0321b20_8": "如來住寂靜故，甚寂靜、極寂靜故，能斷一切諸煩惱故。",
    "T16n0660_009:0321b21_9": "善男子！",
    "T16n0660_009:0321b22_0": "若彼眾生有諸煩惱，心則馳散，不能得彼諸三摩地。",
    "T16n0660_009:0321b23_1": "如來無彼煩惱塵垢，起無漏智，證得一切諸法自在平等理性，通達一切諸三摩地、三摩鉢底所行境界。",
    "T16n0660_009:0321b25_2": "善男子！",
    "T16n0660_009:0321b25_3": "如來所有四種威儀，一一皆住於三摩地，乃至如來入於涅槃，經爾所時住三摩地，何況少時而不在定！",
    "T16n0660_009:0321b28_4": "善男子！",
    "T16n0660_009:0321b28_5": "如來於無量劫積集資糧，由是如來常住三摩呬多。",
    "T16n0660_009:0321b29_6": "善男子！",
    "T16n0660_009:0321b29_7": "如來不可測量、不可思惟、不可計度！」",
    "T16n0660_009:0321c01_8": "止蓋菩薩白佛言：「不也。",
    "T16n0660_009:0321c01_9": "世尊！",
    "T16n0660_009:0321c02_10": "以如來於三阿僧企耶積集資糧而證得故。」",
    "T16n0660_009:0321c03_11": "佛言：「善男子！",
    "T16n0660_009:0321c03_12": "我於無量劫積集資糧，證得如來不思議境，非唯於彼三僧祇劫而證得故。",
    "T16n0660_009:0321c05_13": "然由菩薩悟解平等諸法性已，方得入彼三僧祇數，非初發心。」",
    "T16n0660_009:0321c07_0": "止蓋菩薩言：「若諸有情得聞如來大威德者，能起淨信，歡喜悅樂。",
    "T16n0660_009:0321c08_1": "世尊！",
    "T16n0660_009:0321c08_2": "彼諸有情，當知即是有福德者、作諸善者、斷業障者。",
    "T16n0660_009:0321c09_3": "若起信解，則親近菩提，何況聞已受持讀誦，究竟通利，為他廣說！",
    "T16n0660_009:0321c11_4": "世尊！",
    "T16n0660_009:0321c11_5": "如是有情不久堪成如來威德。」",
    "T16n0660_009:0321c12_6": "佛言：「如是，如是！",
    "T16n0660_009:0321c12_7": "善男子！",
    "T16n0660_009:0321c12_8": "此諸有情當為無量諸佛攝受，當得承事無量諸佛，種諸善根。",
    "T16n0660_009:0321c14_9": "若善男子、善女人得聞如來廣大威德，終不應起猶豫、疑惑。",
    "T16n0660_009:0321c15_10": "於如來威德能意樂思惟，心淨勝解，著新淨衣，如法供養，能於七日七夜，專念思惟，心不散亂，滿七日七夜已，即於其夜得見如來。",
    "T16n0660_009:0321c18_11": "若所作法不具足者，是人臨命終時心不散亂，當得如來現前而住。」",
    "T16n0660_009:0321c20_0": "止蓋菩薩白佛言：「世尊！",
    "T16n0660_009:0321c20_1": "若諸有情聞說如來大威德時，生不信不？」",
    "T16n0660_009:0321c21_2": "佛言：「有。",
    "T16n0660_009:0321c21_3": "善男子！",
    "T16n0660_009:0321c21_4": "若諸有情，聞說如來大威德時，意樂猛利，麁惡楚毒，起損害心，於說法師起惡知識想。",
    "T16n0660_009:0321c23_5": "由是因緣，身壞之後生捺洛迦。",
    "T16n0660_009:0321c24_6": "善男子！",
    "T16n0660_009:0321c24_7": "若諸有情聞說如來廣大威德，心生淨信，於說法師起善知識想及導師想。",
    "T16n0660_009:0321c26_8": "善男子！",
    "T16n0660_009:0321c26_9": "決定應知此諸有情生生之處，曾聞如來廣大威德，或此諸有情作如是思惟：『我應往昔於諸佛會中曾聞此法門，由斯我等聞於如來廣大威德，心生淨信。",
    "T16n0660_009:0322a01_10": "如世尊說：「今聞如來廣大威德，生淨信者，以昔曾聞故。」』」",
    "T16n0660_009:0322a03_0": "爾時世尊即現舌相，覆於面輪，次覆於身及師子座并諸菩薩、聲聞之眾、釋、梵、護世乃至覆於一切大會。",
    "T16n0660_009:0322a05_1": "爾時世尊還攝舌相，告大眾言：「善男子！",
    "T16n0660_009:0322a06_2": "如是舌相，由如來得不妄語故。",
    "T16n0660_009:0322a06_3": "汝等應當深生淨信，能於長夜利益安樂。」",
    "T16n0660_009:0322a07_4": "說此法時，八萬四千菩薩得無生法忍；無量百千有情遠塵離垢，得法眼淨；其餘無量有情曾未能發菩提心者，皆得發心。",
    "T16n0660_009:0322a11_0": "爾時薄伽梵告止蓋菩薩言：「善男子！",
    "T16n0660_009:0322a11_1": "菩薩成就十種法，於世俗中而得善巧。",
    "T16n0660_009:0322a12_2": "何等為十？",
    "T16n0660_009:0322a12_3": "一者、於世俗諦施設有色，勝義諦中色不可得，亦無執著，於世俗中施設受、想、行、識，勝義諦中乃至於識皆不可得，亦無執著；二者、於世俗中施設地界，於勝義中地不可得，亦無執著，雖於世俗施設水、火、風界及空、識界，於勝義中乃至識界俱不可得，亦無執著；三者、雖於世俗施設眼處，於勝義中眼處不可得，亦無執著，雖於世俗施設耳處乃至意處，於勝義中乃至意處皆不可得，亦無執著；四者、雖於世俗施設有我，於勝義中我不可得，亦無執著；五者、雖於世俗施設有情，於勝義中有情不可得，亦無執著；六者、雖於世俗施設命者、養育、意生、補特伽羅、摩納縛迦，於勝義中皆不可得，亦無執著；七者、雖於世俗施設世間，於勝義中世間不可得，亦無執著；八者、雖於世俗施設有世間法，於勝義中世間法不可得，亦無執著；九者、雖於世俗施設佛法，於勝義中佛法不可得，亦無執著；十者、雖於世俗施設菩提，於勝義中所證菩提及能覺者俱不可得，亦無執著。",
    "T16n0660_009:0322b03_4": "善男子！",
    "T16n0660_009:0322b03_5": "因想施設所有言說，是名世俗。",
    "T16n0660_009:0322b04_6": "雖勝義中世俗不可得，離於世俗，則無勝義。",
    "T16n0660_009:0322b05_7": "善男子！",
    "T16n0660_009:0322b05_8": "若菩薩於世俗中能得善巧，非勝義諦，是故說名世俗善巧。",
    "T16n0660_009:0322b06_9": "善男子！",
    "T16n0660_009:0322b07_10": "菩薩成就此十種法，得世俗善巧。",
    "T16n0660_009:0322b08_0": "「復次，善男子！",
    "T16n0660_009:0322b08_1": "菩薩成就十種法，得勝義善巧。",
    "T16n0660_009:0322b09_0": "何等為十？",
    "T16n0660_009:0322b09_1": "一者、證得無生法性；二者、證得不滅法性；三者、證得不壞法性；四者、證得不入、不出法性；五者、證得超過言語所行法性；六者、證得無言說法性；七者、證得離戲論法性；八者、證得不可說法性；九者、證得寂靜法性；十者、證得聖者法性。",
    "T16n0660_009:0322b14_2": "何以故？",
    "T16n0660_009:0322b14_3": "善男子！",
    "T16n0660_009:0322b14_4": "以勝義諦不生、不滅、不壞，無入、無出，超過言路，非文字取故，非戲論證故，不可言說，湛然寂靜，為諸聖者自內所證。",
    "T16n0660_009:0322b17_5": "善男子！",
    "T16n0660_009:0322b17_6": "以諸如來若有出現、若不出現，其勝義理常住不壞。",
    "T16n0660_009:0322b18_7": "為是義故，菩薩剃除鬚髮，身服袈裟，心生正信，遠離於家，趣於非家，是名出家。",
    "T16n0660_009:0322b20_8": "得出家已，精勤修習，如頭繫繒綵為火所燒，無暇救火，專求勝義。",
    "T16n0660_009:0322b22_9": "若無勝義則梵行唐捐，諸佛出世亦無義利。",
    "T16n0660_009:0322b23_10": "善男子！",
    "T16n0660_009:0322b23_11": "由有勝義故，諸菩薩於此法中能得善巧。",
    "T16n0660_009:0322b24_12": "善男子！",
    "T16n0660_009:0322b24_13": "菩薩成就此十種法，得勝義善巧。",
    "T16n0660_009:0322b26_0": "「復次，善男子！",
    "T16n0660_009:0322b26_1": "菩薩成就十種法，得緣起善巧。",
    "T16n0660_009:0322b27_0": "何等為十？",
    "T16n0660_009:0322b27_1": "一者、能知空性；二者、能知無所有性；三者、能知不堅固性；四者、能知如影性；五者、能知如像性；六者、能知如響性；七者、能知如幻性；八者、能知無住性；九者、能知搖動性；十者、能知緣起性。",
    "T16n0660_009:0322c02_2": "「菩薩作是思惟：『諸法如是空、如是無所有、如是不堅固、如是喻影、如是喻像、如是喻響、如是喻幻、如是無住、如是搖動、如是緣起。』",
    "T16n0660_009:0322c05_3": "復作思惟：『於此諸法能了知生，能了知滅。』",
    "T16n0660_009:0322c06_4": "菩薩又復思念：『一切諸法何因故生？",
    "T16n0660_009:0322c07_5": "何因故滅？",
    "T16n0660_009:0322c07_6": "由無明為緣，能生諸法；無明是首、無明為依。",
    "T16n0660_009:0322c08_7": "依無明已，諸行得生；依諸行已，諸識得生；依識生已，名色得生；依名色已，六處得生；依六處已，諸觸得生；諸觸生已，施設於受；以有受故，施設於愛；愚夫為愛所逼迫故，施設於取；取謂受取，以取生故，有相續生；依止有故，而得於生；依止生故，而得有老；以有老故，補特伽羅皆有其死；以有死故，即能生於憂、悲、苦、惱，諸法積集為大苦聚。",
    "T16n0660_009:0322c15_8": "是故智者應當精勤壞滅無明，拔其根本，無明滅故，而諸法滅。』",
    "T16n0660_009:0322c17_9": "善男子！",
    "T16n0660_009:0322c17_10": "譬如命根滅已，餘根皆滅。",
    "T16n0660_009:0322c18_0": "如是無明滅故，即無所依；以無依故，煩惱不起；以生死因滅故，諸趣果滅，由是菩薩能證涅槃。",
    "T16n0660_009:0322c20_1": "善男子！",
    "T16n0660_009:0322c20_2": "菩薩成就此十種法，得緣起善巧。",
    "T16n0660_009:0322c22_0": "「復次，善男子！",
    "T16n0660_009:0322c22_1": "菩薩成就十種法，故能自了知。",
    "T16n0660_009:0322c23_0": "何等為十？",
    "T16n0660_009:0322c23_1": "「一者、菩薩觀察自身是誰種姓。",
    "T16n0660_009:0322c23_2": "於婆羅門、剎帝利種、若居士家？",
    "T16n0660_009:0322c24_3": "富、貴、貧、賤諸種姓中，何種姓生？",
    "T16n0660_009:0322c25_4": "菩薩雖能於諸富貴種姓中生，終不恃此而起憍慢。",
    "T16n0660_009:0322c26_5": "若於貧賤種姓中生，作是思惟：『我昔曾作諸雜業故，由是令我生此種姓。』",
    "T16n0660_009:0322c28_6": "以是因緣厭離諸有，以厭離故而求出家。",
    "T16n0660_009:0322c29_7": "「二者、得出家已，應作是念：『為何義利而求出家？』",
    "T16n0660_009:0323a01_8": "作是思惟：『我今出家為欲自度，令他得度；自得解脫，令他解脫。",
    "T16n0660_009:0323a02_9": "是故菩薩常應遠離懈怠、嬾惰。』",
    "T16n0660_009:0323a03_10": "「三者、菩薩應念：『我今出家於諸罪障不善之法皆應除滅。",
    "T16n0660_009:0323a04_11": "所以者何？",
    "T16n0660_009:0323a04_12": "若有諸罪已能斷除，應自心生歡喜悅樂；若未除斷，為令斷故，應勤修習。』",
    "T16n0660_009:0323a06_13": "「四者、菩薩應當如是觀察：『我既出家，一切善法皆得增長。",
    "T16n0660_009:0323a07_14": "所以者何？",
    "T16n0660_009:0323a08_0": "若諸善法已得增長，心生喜樂；若未增長，為令增長，慇懃修習。』",
    "T16n0660_009:0323a09_1": "「五者、菩薩又應如是觀察：『若增長善法，除滅罪障，我當依止如是尊者！』",
    "T16n0660_009:0323a11_2": "由是因緣，菩薩應隨鄔波馱耶——持戒、破戒，少聞、多聞、若有名稱、若無名稱——起導師想，猶如世尊，生於淨信，歡喜悅樂。",
    "T16n0660_009:0323a13_3": "「六者、菩薩當於阿遮利耶應常尊重，恭敬供養，作是思惟：『我今依止阿遮利耶故，於菩提分法未圓滿者，願得圓滿；於煩惱法未得除斷，願得除斷。",
    "T16n0660_009:0323a16_4": "菩薩奉事阿遮利耶，如鄔波馱耶想。",
    "T16n0660_009:0323a17_5": "若有善法，隨順攝受；若不善法，了知不作。』",
    "T16n0660_009:0323a18_6": "由此心生歡喜悅樂。",
    "T16n0660_009:0323a19_7": "「七者、菩薩應起思惟：『誰是我師？』",
    "T16n0660_009:0323a19_8": "復作是念：『一切智者是我之師。",
    "T16n0660_009:0323a20_9": "云何一切智者？",
    "T16n0660_009:0323a21_0": "謂了知諸法，哀愍世間；能起大悲，為大福田；與一切世間天、人、阿素洛等為大軌範。",
    "T16n0660_009:0323a22_1": "是我導師。』",
    "T16n0660_009:0323a23_2": "菩薩由此歡喜悅樂，得大利益。",
    "T16n0660_009:0323a23_3": "復作思惟：『諸佛、世尊是我之師。",
    "T16n0660_009:0323a24_4": "佛所演說聖道、學處我當修習，乃至命終亦無違犯。",
    "T16n0660_009:0323a25_5": "我應如是尊重諸佛，恭敬供養，心常隨順。』",
    "T16n0660_009:0323a26_6": "「八者、菩薩作是思惟：『我從誰乞而得於食？』",
    "T16n0660_009:0323a27_7": "菩薩復念：『我應從彼城、邑聚落諸婆羅門、剎帝利等而乞於食。",
    "T16n0660_009:0323a28_8": "我令如是諸有情等，以施食故獲大果報、獲大義利、獲大威德，故從乞食。』",
    "T16n0660_009:0323b01_9": "「九者、菩薩作是思惟：『城邑、聚落諸婆羅門、剎帝利等，應作何想而與我食？』",
    "T16n0660_009:0323b03_10": "菩薩復念：『彼應於我作沙門想、作苾芻想、作福田想，而與我食。",
    "T16n0660_009:0323b04_11": "我應思念，但是沙門及福田者所有功德，我皆修習。』",
    "T16n0660_009:0323b05_12": "「十者、菩薩作是思惟：『無始生死我今出離。",
    "T16n0660_009:0323b06_13": "云何出離？』",
    "T16n0660_009:0323b07_0": "菩薩思念：『我得出家，成苾芻法，是第一出離；我今成就沙門功德，是第二出離；我常精進，離於懈怠，證於法性故，能出離無始生死，是第三出離；我當於阿耨多羅三藐三菩提而現等覺，是第四出離。』",
    "T16n0660_009:0323b11_1": "菩薩由作如是觀察，能自了知。",
    "T16n0660_009:0323b12_2": "「善男子！",
    "T16n0660_009:0323b12_3": "菩薩成就此十種法，得自了知。",
    "T16n0660_009:0323b14_0": "「復次，善男子！",
    "T16n0660_009:0323b14_1": "菩薩成就十種法，能知於世。",
    "T16n0660_009:0323b14_2": "何等為十？",
    "T16n0660_009:0323b15_3": "一、於倨傲者，能自卑下；二、於憍慢者，能離憍慢；三、於邪曲者，能為質直；四、於虛誑者，能真實言；五、於惡語者，能為愛語；六、於堅強者，能柔軟語；七、於暴惡者，常能忍辱；八、於瞋怒者，能修於慈；九、於苦惱者，能修於悲；十、於慳悋者，能修於施。",
    "T16n0660_009:0323b20_4": "善男子！",
    "T16n0660_009:0323b20_5": "菩薩成就此十種法，能知於世。",
    "T16n0660_009:0323b22_0": "「復次，善男子！",
    "T16n0660_009:0323b22_1": "菩薩成就十種法，生清淨佛剎。",
    "T16n0660_009:0323b23_0": "何等為十？",
    "T16n0660_009:0323b23_1": "一者、成就於戒，無缺、無雜，戒無點污，戒得清淨；二者、為一切有情心得平等；三者、以能成就廣大善根；四者、於利養名稱、恭敬讚歎，心常捨離，無所染著；五者、得清淨信，心無疑惑；六者、常修精進，離懈怠心；七者、能入寂定，無散亂心；八者、能得多聞而無惡慧；九者、成就利智，非鈍根性；十者、有慈悲性，無損害心。」",
    "T16n0660_009:0323c01_2": "止蓋菩薩白佛言：「世尊！",
    "T16n0660_009:0323c01_3": "於此十法為要具足，方始得生，若有闕者能得生不？」",
    "T16n0660_009:0323c02_4": "佛言：「善男子！",
    "T16n0660_009:0323c03_5": "若有菩薩成就一法，得無缺減、無少違犯、鮮白清淨，彼諸菩薩即得具足成就十法。",
    "T16n0660_009:0323c05_6": "善男子！",
    "T16n0660_009:0323c05_7": "菩薩成就此十種法，生清淨佛剎。",
    "T16n0660_009:0323c07_0": "「復次，善男子！",
    "T16n0660_009:0323c07_1": "菩薩成就十種法，得處胎藏塵垢不染。",
    "T16n0660_009:0323c08_2": "何等為十？",
    "T16n0660_009:0323c08_3": "一者、造如來像；二者、修理破壞諸佛制多；三者、以諸妙香塗佛制多，而為供養；四者、以諸香水洗如來像，而為供養；五者、於佛制多中掃灑塗地，而為供養；六者、親能承事、供養父母；七者、親能供養阿遮利耶、鄔波馱耶；八者、親能供養修梵行者，而菩薩心無有悕望；九者、菩薩願以善根迴施有情，由我善根，令不染著胎垢而生；十者、菩薩如是迴向，意樂慇重、猛利甚深。",
    "T16n0660_009:0323c16_4": "善男子！",
    "T16n0660_009:0323c16_5": "菩薩成就此十種法，得處胎藏塵垢無染。",
    "T16n0660_009:0323c18_0": "「復次，善男子！",
    "T16n0660_009:0323c18_1": "菩薩成就十種法，得捨家出家。",
    "T16n0660_009:0323c19_0": "何等為十？",
    "T16n0660_009:0323c19_1": "一者、得無所取；二者、不雜亂住；三者、得厭背境界；四者、離境界愛著；五者、不起染著境界過患；六者、於佛施設所有學處恭敬尊重，能善修習，勇猛精進；七者、於飲食衣服、資具、醫藥隨所受物，心常知足；八者、於鉢多羅及袈裟資具，善能捨離一切積集；九者、於境界中心常怖畏，起於厭離；十者、常勤修習，能於現前寂靜而住。",
    "T16n0660_009:0323c26_2": "善男子！",
    "T16n0660_009:0323c26_3": "菩薩成就此十種法，得捨家出家。",
    "T16n0660_009:0323c28_0": "「復次，善男子！",
    "T16n0660_009:0323c28_1": "菩薩成就十種法，能得淨命。",
    "T16n0660_009:0323c28_2": "何等為十？",
    "T16n0660_009:0323c29_3": "一者、能善捨離為利養故矯詐諂曲；二者、能善捨離為利養故而現其相；三者、善能捨離為利養故虛言鼓動；四者、善能捨離惡求利養；五者、善能捨離非法利養；六者、善能捨離不淨利養；七者、不耽著利養；八者、得不染著利養；九者、得性不熱惱；十者、於如法利養善能知足。",
    "T16n0660_009:0324a06_4": "「善男子！",
    "T16n0660_009:0324a06_5": "云何善能捨離為利養故矯詐諂曲？",
    "T16n0660_009:0324a07_6": "謂此菩薩不為利養因緣故，身、語、心業而為矯詐。",
    "T16n0660_009:0324a08_7": "「云何身不矯詐？",
    "T16n0660_009:0324a08_8": "謂此菩薩若見施主及助施者，不現威儀。",
    "T16n0660_009:0324a09_9": "「云何不現威儀？",
    "T16n0660_009:0324a10_10": "謂此菩薩若舉足時，不詐徐步；若下足時，不前視一尋現思惟相，亦不詐偽不顧直視。",
    "T16n0660_009:0324a12_11": "「云何語不矯詐？",
    "T16n0660_009:0324a12_12": "謂此菩薩不為利養故安徐細語、柔軟愛語及隨順語。",
    "T16n0660_009:0324a13_13": "「云何心不矯詐？",
    "T16n0660_009:0324a14_0": "若有施主及助施者請喚之時，菩薩不為利養語現少欲、心廣貪求、內懷熱惱，是名菩薩不為利養故矯詐諂曲。",
    "T16n0660_009:0324a16_1": "「云何善能捨離為利養故而現其相？",
    "T16n0660_009:0324a17_2": "菩薩若見施主及助施者，終不現相自言我之衣、鉢、病緣醫藥，而彼施主及助施者雖不惠施，菩薩終不從彼乞求，是名菩薩善能捨離為利養故而現其相。",
    "T16n0660_009:0324a20_3": "「云何菩薩善能捨離為利養故虛言鼓動？",
    "T16n0660_009:0324a21_4": "菩薩若見施主及助施者，終不詐言：『某甲施主持某事物而惠施我，我以某物而報彼恩。』",
    "T16n0660_009:0324a23_5": "又言：『某甲以我持戒、多聞、少欲，持彼彼物而施與我。",
    "T16n0660_009:0324a25_6": "我起悲心憐愍彼故，而攝受之。』",
    "T16n0660_009:0324a25_7": "是名菩薩善能捨離為利養故虛言鼓動。",
    "T16n0660_009:0324a27_0": "佛說寶雨經卷第九"
}