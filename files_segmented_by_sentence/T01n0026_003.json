{
    "T01n0026_003:0433a06_0": "中阿含經卷第三",
    "T01n0026_003:0433a08_0": "東晉罽賓三藏瞿曇僧伽提婆譯",
    "T01n0026_003:0433a09_0": "業相應品第二(有十經)(初一日誦)　鹽喻、惒破、度　　羅云、思、伽藍　伽彌尼、師子　　尼乾、波羅牢（一一）中阿含業相應品鹽喻經第一我聞如是：一時，佛遊舍衛國，在勝林給孤獨園。",
    "T01n0026_003:0433a14_1": "爾時，世尊告諸比丘：「隨人所作業則受其報。",
    "T01n0026_003:0433a15_2": "如是，不行梵行不得盡苦，若作是說，隨人所作業則受其報。",
    "T01n0026_003:0433a16_3": "如是，修行梵行便得盡苦。",
    "T01n0026_003:0433a17_4": "所以者何？",
    "T01n0026_003:0433a17_5": "若使有人作不善業，必受苦果地獄之報。",
    "T01n0026_003:0433a18_6": "云何有人作不善業，必受苦果地獄之報？",
    "T01n0026_003:0433a19_7": "謂有一人不修身、不修戒、不修心、不修慧，壽命甚短，是謂有人作不善業，必受苦果地獄之報。",
    "T01n0026_003:0433a21_8": "猶如有人以一兩鹽投少水中，欲令水鹹不可得飲。",
    "T01n0026_003:0433a23_9": "於意云何？",
    "T01n0026_003:0433a23_10": "此一兩鹽，能令少水鹹叵飲耶？」",
    "T01n0026_003:0433a24_11": "答曰：「如是。",
    "T01n0026_003:0433a24_12": "世尊！",
    "T01n0026_003:0433a24_13": "所以者何？",
    "T01n0026_003:0433a24_14": "鹽多水少，是故能令鹹不可飲。」",
    "T01n0026_003:0433a25_15": "「如是，有人作不善業，必受苦果地獄之報。",
    "T01n0026_003:0433a26_16": "云何有人作不善業，必受苦果地獄之報？",
    "T01n0026_003:0433a27_17": "謂有一人不修身、不修戒、不修心、不修慧、壽命甚短，是謂有人作不善業，必受苦果地獄之報。」",
    "T01n0026_003:0433a29_18": "「復次，有人作不善業，必受苦果現法之報。",
    "T01n0026_003:0433b01_19": "云何有人作不善業，必受苦果現法之報？",
    "T01n0026_003:0433b02_20": "謂有一人修身、修戒、修心、修慧，壽命極長，是謂有人作不善業，必受苦果現法之報。",
    "T01n0026_003:0433b04_21": "猶如有人以一兩鹽投恒水中，欲令水鹹不可得飲。",
    "T01n0026_003:0433b06_22": "於意云何？",
    "T01n0026_003:0433b06_23": "此一兩鹽，能令恒水鹹叵飲耶？」",
    "T01n0026_003:0433b07_24": "答曰：「不也。",
    "T01n0026_003:0433b07_25": "世尊！",
    "T01n0026_003:0433b07_26": "所以者何？",
    "T01n0026_003:0433b07_27": "恒水甚多，一兩鹽少，是故不能令鹹叵飲。」",
    "T01n0026_003:0433b08_28": "「如是，有人作不善業，必受苦果現法之報。",
    "T01n0026_003:0433b09_29": "云何有人作不善業，必受苦果現法之報？",
    "T01n0026_003:0433b10_30": "謂有一人修身、修戒、修心、修慧、壽命極長，是謂有人作不善業，必受苦果現法之報。",
    "T01n0026_003:0433b12_31": "「復次，有人作不善業，必受苦果地獄之報。",
    "T01n0026_003:0433b13_32": "云何有人作不善業，必受苦果地獄之報？",
    "T01n0026_003:0433b14_33": "謂有一人不修身、不修戒、不修心、不修慧，壽命甚短，是謂有人作不善業，必受苦果地獄之報。",
    "T01n0026_003:0433b17_34": "猶如有人奪取他羊。",
    "T01n0026_003:0433b17_35": "云何有人奪取他羊？",
    "T01n0026_003:0433b18_36": "謂奪羊者，或王、王臣，極有威勢，彼羊主者，貧賤無力，彼以無力故便種種承望，叉手求索而作是說：『尊者！",
    "T01n0026_003:0433b20_37": "可見還羊，若見與直。』",
    "T01n0026_003:0433b21_38": "是謂有人奪取他羊。",
    "T01n0026_003:0433b21_39": "如是，有人作不善業，必受苦果地獄之報。",
    "T01n0026_003:0433b22_40": "云何有人作不善業，必受苦果地獄之報？",
    "T01n0026_003:0433b23_41": "謂有一人不修身、不修戒、不修心、不修慧，壽命甚短，是謂有人作不善業，必受苦果地獄之報。",
    "T01n0026_003:0433b25_42": "「復次，有人作不善業，必受苦果現法之報。",
    "T01n0026_003:0433b26_43": "云何有人作不善業，必受苦果現法之報？",
    "T01n0026_003:0433b27_44": "謂有一人修身、修戒、修心、修慧，壽命極長，是謂有人作不善業，必受苦果現法之報。",
    "T01n0026_003:0433b29_45": "猶如有人雖竊他羊，主還奪取。",
    "T01n0026_003:0433c01_46": "云何有人雖竊他羊，主還奪取？",
    "T01n0026_003:0433c02_47": "謂竊羊者貧賤無勢，彼羊主者或王、王臣，極有威力，以有力故收縛竊者，還奪取羊。",
    "T01n0026_003:0433c04_48": "是謂有人雖竊他羊，主還奪取。",
    "T01n0026_003:0433c05_0": "如是，有人作不善業，必受苦果現法之報。",
    "T01n0026_003:0433c06_0": "云何有人作不善業，必受苦果現法之報？",
    "T01n0026_003:0433c07_0": "謂有一人修身、修戒、修心、修慧，壽命極長，是謂有人作不善業，必受苦果現法之報。",
    "T01n0026_003:0433c09_0": "「復次，有人作不善業，必受苦果地獄之報。",
    "T01n0026_003:0433c10_0": "云何有人作不善業，必受苦果地獄之報？",
    "T01n0026_003:0433c11_0": "謂有一人不修身、不修戒、不修心、不修慧，壽命甚短，是謂有人作不善業，必受苦果地獄之報。",
    "T01n0026_003:0433c13_1": "猶如有人負他五錢，為主所縛，乃至一錢亦為主所縛。",
    "T01n0026_003:0433c14_2": "云何有人負他五錢，為主所縛，乃至一錢亦為主所縛？",
    "T01n0026_003:0433c16_0": "謂負債人貧無力勢，彼貧無力故，負他五錢，為主所縛，乃至一錢亦為主所縛。",
    "T01n0026_003:0433c17_1": "是謂有人負他五錢，為主所縛，乃至一錢亦為主所縛。",
    "T01n0026_003:0433c19_2": "如是有人作不善業，必受苦果地獄之報。",
    "T01n0026_003:0433c20_3": "云何有人作不善業，必受苦果地獄之報？",
    "T01n0026_003:0433c21_4": "謂有一人不修身、不修戒、不修心、不修慧，壽命甚短，是謂有人作不善業，必受苦果地獄之報。",
    "T01n0026_003:0433c23_5": "「復次，有人作不善業，必受苦果現法之報。",
    "T01n0026_003:0433c24_6": "云何有人作不善業，必受苦果現法之報？",
    "T01n0026_003:0433c25_7": "謂有一人修身、修戒、修心、修慧，壽命極長，是謂有人作不善業，必受苦果現法之報。",
    "T01n0026_003:0433c27_8": "猶如有人雖負百錢，不為主所縛，乃至千萬亦不為主所縛。",
    "T01n0026_003:0433c28_9": "云何有人雖負百錢，不為主所縛，乃至千萬亦不為主所縛？",
    "T01n0026_003:0434a01_10": "謂負債人產業無量，極有勢力，彼以是故，雖負百錢，不為主所縛，乃至千萬亦不為主所縛。",
    "T01n0026_003:0434a03_11": "是謂有人雖負百錢，不為主所縛，乃至千萬亦不為主所縛。",
    "T01n0026_003:0434a05_0": "如是，有人作不善業，必受苦果現法之報。",
    "T01n0026_003:0434a06_0": "云何有人作不善業，必受苦果現法之報？",
    "T01n0026_003:0434a07_0": "謂有一人修身、修戒、修心、修慧，壽命極長，是謂有人作不善業，必受苦果現法之報，彼於現法設受善惡業報而輕微也。」",
    "T01n0026_003:0434a09_1": "佛說如是。",
    "T01n0026_003:0434a10_2": "彼諸比丘聞佛所說，歡喜奉行。",
    "T01n0026_003:0434a11_0": "鹽喻經第一竟(千三百五十一字)",
    "T01n0026_003:0434a12_0": "（一二）中阿含業相應品惒破經第二(惒乎過反)(初",
    "T01n0026_003:0434a13_0": "一日誦)",
    "T01n0026_003:0434a14_0": "我聞如是：一時，佛遊釋羇瘦迦維羅衛，在尼拘類園。",
    "T01n0026_003:0434a15_1": "爾時，尊者大目乾連與比丘眾俱，於中食後有所為故，集坐講堂。",
    "T01n0026_003:0434a16_2": "是時，尼乾有一弟子，釋種，名曰惒破，中後彷徉至尊者大目乾連所，共相問訊，却坐一面。",
    "T01n0026_003:0434a19_3": "於是，尊者大目乾連問如此事：「於惒破意云何？",
    "T01n0026_003:0434a20_4": "若有比丘身、口、意護，汝頗見是處，因此生不善漏，令至後世耶？」",
    "T01n0026_003:0434a21_5": "惒破答曰：「大目乾連！",
    "T01n0026_003:0434a22_6": "若有比丘身、口、意護，我見是處，因此生不善漏令至後世。",
    "T01n0026_003:0434a23_7": "大目乾連！",
    "T01n0026_003:0434a24_0": "若有前世行不善行，因此生不善漏令至後世。」",
    "T01n0026_003:0434a25_1": "後時，世尊靜處宴坐，以淨天耳出過於人，聞尊者大目乾連與尼乾弟子釋惒破共論如是。",
    "T01n0026_003:0434a27_2": "世尊聞已，則於晡時從宴坐起，往詣講堂比丘眾前，敷座而坐。",
    "T01n0026_003:0434a28_3": "世尊坐已，問曰：「目乾連！",
    "T01n0026_003:0434b01_4": "向與尼乾弟子釋惒破共論何事？",
    "T01n0026_003:0434b02_5": "復以何事集坐講堂？」",
    "T01n0026_003:0434b02_6": "尊者大目乾連白曰：「世尊！",
    "T01n0026_003:0434b03_7": "我今日與比丘眾俱，於中食後有所為故，集坐講堂，此尼乾弟子釋惒破中後彷徉來至我所，共相問訊，却坐一面，我問如是：『於惒破意云何？",
    "T01n0026_003:0434b06_8": "若有比丘身、口、意護，汝頗見是處，因此生不善漏令至後世耶？』",
    "T01n0026_003:0434b08_9": "尼乾弟子釋惒破即答我言：『若有比丘身、口、意護，我見是處，因此生不善漏令至後世。",
    "T01n0026_003:0434b10_10": "大目乾連！",
    "T01n0026_003:0434b10_11": "若有前世行不善行，因此生不善漏令至後世。』",
    "T01n0026_003:0434b11_12": "世尊！",
    "T01n0026_003:0434b11_13": "向與尼乾弟子釋惒破共論如是，以此事故，集坐講堂。」",
    "T01n0026_003:0434b13_14": "於是，世尊語尼乾弟子釋惒破曰：「若我所說是者，汝當言是，若不是者，當言不是，汝有所疑，便可問我：『沙門瞿曇！",
    "T01n0026_003:0434b15_15": "此有何事，此有何義？』",
    "T01n0026_003:0434b16_16": "隨我所說，汝若能受者，我可與汝共論此事。」",
    "T01n0026_003:0434b17_17": "惒破答曰：「沙門瞿曇！",
    "T01n0026_003:0434b17_18": "若所說是，我當言是，若不是者，當言不是，我若有疑，當問瞿曇：『瞿曇！",
    "T01n0026_003:0434b19_19": "此有何事，此有何義？』",
    "T01n0026_003:0434b20_20": "隨沙門瞿曇所說，我則受持，沙門瞿曇但當與我共論此事。」",
    "T01n0026_003:0434b21_21": "世尊問曰：「於惒破意云何？",
    "T01n0026_003:0434b22_22": "若有比丘生不善身行、漏、煩熱、憂慼，彼於後時不善身行滅，不更造新業，棄捨故業，即於現世便得究竟而無煩熱，常住不變，謂聖慧所見、聖慧所知也。",
    "T01n0026_003:0434b25_23": "身生不善、口行不善、意行不善無明行、漏、煩熱、憂慼，彼於後時不善無明行滅，不更造新業，棄捨故業，即於現世便得究竟而無煩熱，常住不變，謂聖慧所見、聖慧所知。",
    "T01n0026_003:0434b29_24": "云何，惒破！",
    "T01n0026_003:0434c01_0": "如是比丘身、口、意護，汝頗見是處，因此生不善漏令至後世耶？」",
    "T01n0026_003:0434c02_1": "惒破答曰：「瞿曇！",
    "T01n0026_003:0434c02_2": "若有比丘如是身、口、意護，我不見是處，因此生不善漏令至後世。」",
    "T01n0026_003:0434c04_3": "世尊歎曰：「善哉！",
    "T01n0026_003:0434c04_4": "惒破！",
    "T01n0026_003:0434c05_0": "云何，惒破！",
    "T01n0026_003:0434c05_1": "若有比丘無明已盡，明已生，彼無明已盡，明已生，生後身覺便知生後身覺，生後命覺便知生後命覺，身壞命終，壽已畢訖，即於現世一切所覺便盡止息，當知至竟冷。",
    "T01n0026_003:0434c09_2": "猶如惒破，因樹有影，若使有人持利斧來斫彼樹根，段段斬截，破為十分，或為百分，火燒成灰，或大風吹，或著水中。",
    "T01n0026_003:0434c12_3": "於惒破意云何？",
    "T01n0026_003:0434c12_4": "影因樹有，彼影從是已絕其因，滅不生耶？」",
    "T01n0026_003:0434c13_5": "惒破答曰：「如是。",
    "T01n0026_003:0434c13_6": "瞿曇！」",
    "T01n0026_003:0434c14_7": "「惒破！",
    "T01n0026_003:0434c14_8": "當知比丘亦復如是，無明已盡，明已生，彼無明已盡，明已生，生後身覺便知生後身覺，生後命覺便知生後命覺，身壞命終，壽已畢訖，即於現世一切所覺便盡止息，當知至竟冷。",
    "T01n0026_003:0434c18_9": "惒破！",
    "T01n0026_003:0434c18_10": "比丘如是正心解脫，便得六善住處，云何為六？",
    "T01n0026_003:0434c19_11": "惒破！",
    "T01n0026_003:0434c19_12": "比丘眼見色，不喜不憂，捨求無為，正念正智，惒破！",
    "T01n0026_003:0434c20_13": "比丘如是正心解脫，是謂得第一善住處。",
    "T01n0026_003:0434c21_14": "如是，耳、鼻、舌、身、意知法，不喜不憂，捨求無為，正念正智，惒破！",
    "T01n0026_003:0434c23_15": "比丘如是正心解脫，是謂得第六善住處，惒破！",
    "T01n0026_003:0434c24_16": "比丘如是正心解脫，得此六善住處。」",
    "T01n0026_003:0434c25_17": "惒破白曰：「如是，瞿曇！",
    "T01n0026_003:0434c25_18": "多聞聖弟子如是正心解脫，得六善住處。",
    "T01n0026_003:0434c26_19": "云何為六？",
    "T01n0026_003:0434c27_0": "瞿曇！",
    "T01n0026_003:0434c27_1": "多聞聖弟子眼見色，不喜不憂，捨求無為，正念正智，瞿曇！",
    "T01n0026_003:0434c28_2": "多聞聖弟子如是正心解脫，是謂得第一善住處。",
    "T01n0026_003:0434c29_3": "如是，耳、鼻、舌、身、意知法，不喜不憂，捨求無為，正念正智。",
    "T01n0026_003:0435a01_4": "如是，瞿曇！",
    "T01n0026_003:0435a02_5": "多聞聖弟子如是正心解脫，是謂得第六善住處。",
    "T01n0026_003:0435a03_6": "如是，瞿曇！",
    "T01n0026_003:0435a03_7": "多聞聖弟子如是正心解脫，得此六善住處。」",
    "T01n0026_003:0435a04_8": "於是，惒破白世尊曰：「瞿曇！",
    "T01n0026_003:0435a05_9": "我已知，善逝，我已解。",
    "T01n0026_003:0435a05_10": "瞿曇猶明目人，覆者仰之，覆者發之，迷者示道，暗中施明，若有眼者便見於色；沙門瞿曇亦復如是，為我無量方便說法現義，隨其諸道。",
    "T01n0026_003:0435a09_11": "世尊！",
    "T01n0026_003:0435a09_12": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_003:0435a11_13": "「世尊！",
    "T01n0026_003:0435a11_14": "猶如有人養不良馬，望得其利，徒自疲勞而不獲利。",
    "T01n0026_003:0435a12_15": "世尊！",
    "T01n0026_003:0435a12_16": "我亦如是，彼愚癡尼乾不善曉了，不能解知，不識良田而不自審，長夜奉敬供養禮事，望得其利，唐苦無益。",
    "T01n0026_003:0435a15_17": "世尊！",
    "T01n0026_003:0435a15_18": "我今再自歸佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_003:0435a17_19": "「世尊！",
    "T01n0026_003:0435a17_20": "我本無知，於愚癡尼乾有信有敬，從今日斷。",
    "T01n0026_003:0435a18_21": "所以者何？",
    "T01n0026_003:0435a19_0": "欺誑我故。",
    "T01n0026_003:0435a19_1": "世尊！",
    "T01n0026_003:0435a19_2": "我今三自歸佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_003:0435a21_3": "佛說如是。",
    "T01n0026_003:0435a21_4": "釋惒破及諸比丘聞佛所說，歡喜奉行。",
    "T01n0026_003:0435a23_0": "惒破經第二竟(一千五百二字)",
    "T01n0026_003:0435a24_0": "（一三）中阿含業相應品度經第三(初一日誦)",
    "T01n0026_003:0435a25_0": "我聞如是：一時，佛遊舍衛國，在勝林給孤獨園。",
    "T01n0026_003:0435a26_1": "爾時，世尊告諸比丘：「有三度處，異姓、異名、異宗、異說，謂有慧者善受、極持而為他說，然不獲利。",
    "T01n0026_003:0435a28_2": "云何為三？",
    "T01n0026_003:0435a28_3": "或有沙門、梵志如是見、如是說，謂人所為一切皆因宿命造；復有沙門、梵志如是見、如是說，謂人所為一切皆因尊祐造；復有沙門、梵志如是見、如是說，謂人所為一切皆無因無緣。",
    "T01n0026_003:0435b03_4": "「於中若有沙門、梵志如是見、如是說，謂人所為一切皆因宿命造者，我便往彼，到已，即問：『諸賢！",
    "T01n0026_003:0435b05_5": "實如是見、如是說，謂人所為一切皆因宿命造耶？』",
    "T01n0026_003:0435b07_6": "彼答言：『爾。』",
    "T01n0026_003:0435b07_7": "我復語彼：『若如是者，諸賢等皆是殺生。",
    "T01n0026_003:0435b08_8": "所以者何？",
    "T01n0026_003:0435b08_9": "以其一切皆因宿命造故。",
    "T01n0026_003:0435b09_10": "如是，諸賢皆是不與取、邪婬、妄言，乃至邪見。",
    "T01n0026_003:0435b10_11": "所以者何？",
    "T01n0026_003:0435b10_12": "以其一切皆因宿命造故。",
    "T01n0026_003:0435b11_0": "諸賢！",
    "T01n0026_003:0435b11_1": "若一切皆因宿命造，見如真者，於內因內，作以不作，都無欲、無方便。",
    "T01n0026_003:0435b12_2": "諸賢！",
    "T01n0026_003:0435b12_3": "若於作以不作，不知如真者，便失正念、無正智，則無可以教，如沙門法如是說者，乃可以理伏彼沙門、梵志。』",
    "T01n0026_003:0435b15_4": "「於中若有沙門、梵志如是見、如是說，謂人所為一切皆因尊祐造者，我便往彼，到已，即問：『諸賢！",
    "T01n0026_003:0435b17_5": "實如是見、如是說，謂人所為一切皆因尊祐造耶？』",
    "T01n0026_003:0435b18_6": "彼答言：『爾。』",
    "T01n0026_003:0435b19_7": "我復語彼：『若如是者，諸賢等皆是殺生。",
    "T01n0026_003:0435b20_0": "所以者何？",
    "T01n0026_003:0435b20_1": "以其一切皆因尊祐造故。",
    "T01n0026_003:0435b20_2": "如是，諸賢皆是不與取、邪婬、妄言，乃至邪見。",
    "T01n0026_003:0435b21_3": "所以者何？",
    "T01n0026_003:0435b22_4": "以其一切皆因尊祐造故。",
    "T01n0026_003:0435b22_5": "諸賢！",
    "T01n0026_003:0435b22_6": "若一切皆因尊祐造，見如真者，於內因內，作以不作，都無欲、無方便。",
    "T01n0026_003:0435b24_7": "諸賢！",
    "T01n0026_003:0435b24_8": "若於作以不作，不知如真者，便失正念、無正智，則無可以教，如沙門法如是說者，乃可以理伏彼沙門、梵志。』",
    "T01n0026_003:0435b27_9": "「於中若有沙門、梵志如是見、如是說，謂人所為一切皆無因無緣者，我便往彼，到已，即問：『諸賢！",
    "T01n0026_003:0435b29_10": "實如是見、如是說，謂人所為一切皆無因無緣耶？』",
    "T01n0026_003:0435c01_11": "彼答言：『爾。』",
    "T01n0026_003:0435c01_12": "我復語彼：『若如是者，諸賢等皆是殺生。",
    "T01n0026_003:0435c02_13": "所以者何？",
    "T01n0026_003:0435c02_14": "以其一切皆無因無緣故。",
    "T01n0026_003:0435c03_15": "如是，諸賢皆是不與取、邪婬、妄言，乃至邪見。",
    "T01n0026_003:0435c04_16": "所以者何？",
    "T01n0026_003:0435c04_17": "以其一切皆無因無緣故。",
    "T01n0026_003:0435c05_18": "諸賢！",
    "T01n0026_003:0435c05_19": "若一切皆無因無緣，見如真者，於內因內，作以不作，都無欲、無方便。",
    "T01n0026_003:0435c07_0": "諸賢！",
    "T01n0026_003:0435c07_1": "若於作以不作，不知如真者，便失正念、無正智，則無可以教，如沙門法如是說者，乃可以理伏彼沙門、梵志。』",
    "T01n0026_003:0435c09_2": "「我所自知、自覺法，為汝說者，若沙門、梵志，若天、魔、梵及餘世間皆無能伏，皆無能穢，皆無能制。",
    "T01n0026_003:0435c11_3": "云何我所自知、自覺法為汝說，非為沙門、梵志，若天、魔、梵及餘世間所能伏、所能穢、所能制？",
    "T01n0026_003:0435c14_4": "謂有六處法，我所自知、自覺為汝說，非為沙門、梵志，若天、魔、梵及餘世間所能伏、所能穢、所能制。",
    "T01n0026_003:0435c16_5": "復有六界法，我所自知、自覺為汝說，非為沙門、梵志，若天、魔、梵及餘世間所能伏、所能穢、所能制。",
    "T01n0026_003:0435c18_6": "「云何六處法，我所自知、自覺為汝說？",
    "T01n0026_003:0435c19_7": "謂眼處，耳、鼻、舌、身、意處，是謂六處法，我所自知、自覺為汝說也。",
    "T01n0026_003:0435c21_8": "云何六界法，我所自知、自覺為汝說？",
    "T01n0026_003:0435c22_0": "謂地界，水、火、風、空、識界，是謂六界法，我所自知、自覺為汝說也。",
    "T01n0026_003:0435c23_1": "「以六界合故，便生母胎，因六界便有六處，因六處便有更樂，因更樂便有覺。",
    "T01n0026_003:0435c25_2": "比丘！",
    "T01n0026_003:0435c25_3": "若有覺者便知苦如真，知苦習、知苦滅、知苦滅道如真。",
    "T01n0026_003:0435c26_4": "云何知苦如真？",
    "T01n0026_003:0435c27_5": "謂生苦、老苦、病苦、死苦、怨憎會苦、愛別離苦、所求不得苦、略五盛陰苦，是謂知苦如真。",
    "T01n0026_003:0435c29_6": "云何知苦習如真？",
    "T01n0026_003:0435c29_7": "謂此愛受當來有，樂欲共俱，求彼彼有，是謂知苦習如真。",
    "T01n0026_003:0436a01_8": "云何知苦滅如真？",
    "T01n0026_003:0436a02_9": "謂此愛受當來有，樂欲共俱，求彼彼有斷無餘、捨、吐、盡、無欲、滅、止、沒，是謂知苦滅如真。",
    "T01n0026_003:0436a04_10": "云何知苦滅道如真？",
    "T01n0026_003:0436a04_11": "謂八支聖道，正見乃至正定，是為八，是謂知苦滅道如真。",
    "T01n0026_003:0436a06_12": "比丘！",
    "T01n0026_003:0436a06_13": "當知苦如真，當斷苦習，當苦滅作證，當修苦滅道。",
    "T01n0026_003:0436a07_14": "若比丘知苦如真，斷苦習，苦滅作證，修苦滅道者，是謂比丘一切漏盡，諸結已解，能以正智而得苦際。」",
    "T01n0026_003:0436a09_15": "佛說如是。",
    "T01n0026_003:0436a10_16": "彼諸比丘聞佛所說，歡喜奉行。",
    "T01n0026_003:0436a11_0": "度經第三竟(千一百八十四字)",
    "T01n0026_003:0436a12_0": "（一四）中阿含業相應品羅云經第四(初一日誦)",
    "T01n0026_003:0436a13_0": "我聞如是：一時，佛遊王舍城，在竹林迦蘭哆園。",
    "T01n0026_003:0436a14_1": "爾時，尊者羅云亦遊王舍城溫泉林中。",
    "T01n0026_003:0436a15_2": "於是，世尊過夜平旦，著衣持鉢入王舍城而行乞食，乞食已竟，至溫泉林羅云住處。",
    "T01n0026_003:0436a17_3": "尊者羅云遙見佛來，即便往迎，取佛衣鉢，為敷坐具，汲水洗足，佛洗足已，坐羅云座。",
    "T01n0026_003:0436a19_4": "於是，世尊即取水器，瀉留少水已，問曰：「羅云！",
    "T01n0026_003:0436a20_5": "汝今見我取此水器，瀉留少水耶？」",
    "T01n0026_003:0436a21_6": "羅云答曰：「見也。",
    "T01n0026_003:0436a21_7": "世尊！」",
    "T01n0026_003:0436a21_8": "佛告羅云：「我說彼道少，亦復如是，謂知已妄言，不羞不悔，無慚無愧，羅云！",
    "T01n0026_003:0436a23_9": "彼亦無惡不作。",
    "T01n0026_003:0436a23_10": "是故，羅云！",
    "T01n0026_003:0436a24_11": "當作是學，不得戲笑妄言。」",
    "T01n0026_003:0436a24_12": "世尊復取此少水器，盡瀉棄已，問曰：「羅云！",
    "T01n0026_003:0436a25_13": "汝復見我取少水器，盡瀉棄耶？」",
    "T01n0026_003:0436a26_14": "羅云答曰：「見也。",
    "T01n0026_003:0436a26_15": "世尊！」",
    "T01n0026_003:0436a27_16": "佛告羅云：「我說彼道盡棄，亦復如是，謂知已妄言，不羞不悔，無慚無愧，羅云！",
    "T01n0026_003:0436a28_17": "彼亦無惡不作。",
    "T01n0026_003:0436a29_18": "是故，羅云！",
    "T01n0026_003:0436a29_19": "當作是學，不得戲笑妄言。」",
    "T01n0026_003:0436b01_20": "世尊復取此空水器，覆著地已，問曰：「羅云！",
    "T01n0026_003:0436b02_21": "汝復見我取空水器，覆著地耶？」",
    "T01n0026_003:0436b03_0": "羅云答曰：「見也。",
    "T01n0026_003:0436b03_1": "世尊！」",
    "T01n0026_003:0436b03_2": "佛告羅云：「我說彼道覆，亦復如是，謂知已妄言，不羞不悔，無慚無愧，羅云！",
    "T01n0026_003:0436b05_3": "彼亦無惡不作。",
    "T01n0026_003:0436b05_4": "是故羅云！",
    "T01n0026_003:0436b05_5": "當作是學，不得戱笑妄言。」",
    "T01n0026_003:0436b06_6": "世尊復取此覆水器，發令仰已，問曰：「羅云！",
    "T01n0026_003:0436b07_7": "汝復見我取覆水器，發令仰耶？」",
    "T01n0026_003:0436b08_8": "羅云答曰：「見也。",
    "T01n0026_003:0436b08_9": "世尊！」",
    "T01n0026_003:0436b08_10": "佛告羅云：「我說彼道仰，亦復如是，謂知已妄言，不羞不悔，不慚不愧，羅云！",
    "T01n0026_003:0436b10_11": "彼亦無惡不作。",
    "T01n0026_003:0436b11_12": "是故，羅云！",
    "T01n0026_003:0436b11_13": "當作是學，不得戲笑妄言。",
    "T01n0026_003:0436b12_14": "「羅云！",
    "T01n0026_003:0436b12_15": "猶如王有大象入陣鬪時，用前脚、後脚、尾、髂、脊、脇、項、額、耳、牙，一切皆用，唯護於鼻，象師見已，便作是念：『此王大象猶故惜命。",
    "T01n0026_003:0436b15_16": "所以者何？",
    "T01n0026_003:0436b15_17": "此王大象入陣鬪時，用前脚、後脚、尾、髂、脊、脇、項、額、耳、牙，一切皆用，唯護於鼻。』",
    "T01n0026_003:0436b17_18": "羅云！",
    "T01n0026_003:0436b17_19": "若王大象入陣鬪時，用前脚、後脚、尾、髂、脊、脇、項、額、耳、牙、鼻，一切盡用，象師見已，便作是念：『此王大象不復惜命。",
    "T01n0026_003:0436b20_20": "所以者何？",
    "T01n0026_003:0436b20_21": "此王大象入陣鬪時，用前脚、後脚、尾、髂、脊、脇、項、額、耳、牙、鼻，一切盡用。』",
    "T01n0026_003:0436b21_22": "羅云！",
    "T01n0026_003:0436b22_23": "若王大象入陣鬪時，用前脚、後脚、尾、髂、脊、脇、項、額、耳、牙、鼻，一切盡用，羅云！",
    "T01n0026_003:0436b23_24": "我說此王大象入陣鬪時，無惡不作。",
    "T01n0026_003:0436b24_25": "如是，羅云！",
    "T01n0026_003:0436b25_0": "謂知已妄言，不羞不悔，無慚無愧，羅云！",
    "T01n0026_003:0436b25_1": "我說彼亦無惡不作。",
    "T01n0026_003:0436b26_2": "是故，羅云！",
    "T01n0026_003:0436b26_3": "當作是學，不得戲笑妄言。」",
    "T01n0026_003:0436b27_4": "於是，世尊即說頌曰：「人犯一法，　　謂妄言是，　不畏後世，　　無惡不作。",
    "T01n0026_003:0436c01_0": "　寧噉鐵丸，　　其熱如火，　不以犯戒，　　受世信施。",
    "T01n0026_003:0436c03_0": "　若畏於苦，　　不愛念者，　於隱顯處，　　莫作惡業。",
    "T01n0026_003:0436c05_0": "　若不善業，　　已作今作，　終不得脫，　　亦無避處。」",
    "T01n0026_003:0436c07_0": "佛說頌已，復問羅云：「於意云何？",
    "T01n0026_003:0436c07_1": "人用鏡為？」",
    "T01n0026_003:0436c08_0": "尊者羅云答曰：「世尊！",
    "T01n0026_003:0436c08_1": "欲觀其面，見淨不淨。」",
    "T01n0026_003:0436c09_2": "「如是。",
    "T01n0026_003:0436c09_3": "羅云！",
    "T01n0026_003:0436c09_4": "若汝將作身業，即觀彼身業：『我將作身業，彼身業為淨、為不淨，為自為、為他？』",
    "T01n0026_003:0436c11_5": "羅云！",
    "T01n0026_003:0436c11_6": "若觀時則知，我將作身業，彼身業淨，或自為，或為他，不善與苦果受於苦報。",
    "T01n0026_003:0436c13_7": "羅云！",
    "T01n0026_003:0436c13_8": "汝當捨彼將作身業。",
    "T01n0026_003:0436c13_9": "羅云！",
    "T01n0026_003:0436c13_10": "若觀時則知，我將作身業，彼身業不淨，或自為，或為他，善與樂果受於樂報。",
    "T01n0026_003:0436c15_11": "羅云！",
    "T01n0026_003:0436c15_12": "汝當受彼將作身業。",
    "T01n0026_003:0436c16_13": "「羅云！",
    "T01n0026_003:0436c16_14": "若汝現作身業，即觀此身業：『若我現作身業，此身業為淨、為不淨，為自為、為他？』",
    "T01n0026_003:0436c18_15": "羅云！",
    "T01n0026_003:0436c18_16": "若觀時則知，我現作身業，此身業淨，或自為，或為他，不善與苦果受於苦報。",
    "T01n0026_003:0436c20_17": "羅云！",
    "T01n0026_003:0436c20_18": "汝當捨此現作身業。",
    "T01n0026_003:0436c21_19": "羅云！",
    "T01n0026_003:0436c21_20": "若觀時則知，我現作身業，此身業不淨，或自為，或為他，善與樂果受於樂報。",
    "T01n0026_003:0436c23_0": "羅云！",
    "T01n0026_003:0436c23_1": "汝當受此現作身業。",
    "T01n0026_003:0436c23_2": "「羅云！",
    "T01n0026_003:0436c23_3": "若汝已作身業，即觀彼身業：『若我已作身業，彼身業已過去、滅盡、變易，為淨、為不淨，為自、或為他？』",
    "T01n0026_003:0436c26_4": "羅云！",
    "T01n0026_003:0436c26_5": "若觀時則知，我已作身業，彼身業已過去、滅盡、變易，彼身業淨，或自為，或為他，不善與苦果受於苦報。",
    "T01n0026_003:0436c28_6": "羅云！",
    "T01n0026_003:0436c28_7": "汝當詣善知識、梵行人所，彼已作身業，至心發露，應悔過說，慎莫覆藏，更善持護。",
    "T01n0026_003:0437a01_8": "羅云！",
    "T01n0026_003:0437a01_9": "若觀時則知，我已作身業，彼身業已過去滅盡變易，彼身業不淨，或自為，或為他，善與樂果受於樂報。",
    "T01n0026_003:0437a04_10": "羅云！",
    "T01n0026_003:0437a04_11": "汝當晝夜歡喜，住正念正智，口業亦復如是。",
    "T01n0026_003:0437a05_12": "「羅云！",
    "T01n0026_003:0437a05_13": "因過去行故，已生意業，即觀彼意業：『若因過去行故，已生意業，彼意業為淨、為不淨，為自為、為他？』",
    "T01n0026_003:0437a07_14": "羅云！",
    "T01n0026_003:0437a08_15": "若觀時則知，因過去行故，已生意業，彼意業已過去、滅盡、變易，彼意業淨，或自為，或為他，不善與苦果受於苦報。",
    "T01n0026_003:0437a10_16": "羅云！",
    "T01n0026_003:0437a10_17": "汝當捨彼過去意業，羅云！",
    "T01n0026_003:0437a11_18": "若觀時則知，因過去行故，已生意業已過去、滅盡、變易，彼意業不淨，或自為，或為他，善與樂果受於樂報。",
    "T01n0026_003:0437a13_19": "羅云！",
    "T01n0026_003:0437a14_20": "汝當受彼過去意業。",
    "T01n0026_003:0437a14_21": "「羅云！",
    "T01n0026_003:0437a14_22": "因未來行故，當生意業，即觀彼意業：『若因未來行故，當生意業，彼意業為淨、為不淨，為自為、為他？』",
    "T01n0026_003:0437a17_23": "羅云！",
    "T01n0026_003:0437a17_24": "若觀時則知，因未來行故，當生意業，彼意業淨，或自為，或為他，不善與苦果受於苦報。",
    "T01n0026_003:0437a19_25": "羅云！",
    "T01n0026_003:0437a19_26": "汝當捨彼未來意業。",
    "T01n0026_003:0437a20_0": "羅云！",
    "T01n0026_003:0437a20_1": "若觀時則知，因未來行故，當生意業，彼意業不淨，或自為，或為他，善與樂果受於樂報。",
    "T01n0026_003:0437a22_2": "羅云！",
    "T01n0026_003:0437a22_3": "汝當受彼未來意業。",
    "T01n0026_003:0437a22_4": "「羅云！",
    "T01n0026_003:0437a23_5": "因現在行故，現生意業，即觀此意業：『若因現在行故，現生意業，此意業為淨、為不淨，為自為、為他？』",
    "T01n0026_003:0437a25_6": "羅云！",
    "T01n0026_003:0437a25_7": "若觀時則知，因現在行故，現生意業，此意業淨，或自為，或為他，不善與苦果受於苦報。",
    "T01n0026_003:0437a27_8": "羅云！",
    "T01n0026_003:0437a27_9": "汝當捨此現在意業。",
    "T01n0026_003:0437a28_10": "羅云！",
    "T01n0026_003:0437a28_11": "若觀時則知，因現在行故，現生意業，此意業不淨，或自為，或為他，善與樂果受於樂報。",
    "T01n0026_003:0437b01_12": "羅云！",
    "T01n0026_003:0437b01_13": "汝當受此現在意業。",
    "T01n0026_003:0437b02_14": "「羅云！",
    "T01n0026_003:0437b02_15": "若有過去沙門、梵志，身、口、意業，已觀而觀，已淨而淨，彼一切即此身、口、意業，已觀而觀，已淨而淨。",
    "T01n0026_003:0437b04_16": "羅云！",
    "T01n0026_003:0437b04_17": "若有未來沙門、梵志，身、口、意業，當觀而觀，當淨而淨，彼一切即此身、口、意業，當觀而觀，當淨而淨，羅云！",
    "T01n0026_003:0437b07_0": "若有現在沙門、梵志，身、口、意業，現觀而觀，現淨而淨，彼一切即此身、口、意業，現觀而觀，現淨而淨。",
    "T01n0026_003:0437b09_1": "羅云！",
    "T01n0026_003:0437b09_2": "汝當如是學，我亦即此身、口、意業，現觀而觀，現淨而淨。」",
    "T01n0026_003:0437b10_3": "於是，世尊復說頌曰：「身業、口業、　　意業，羅云！",
    "T01n0026_003:0437b12_0": "　善不善法，　　汝應常觀。",
    "T01n0026_003:0437b13_0": "　知已妄言，　　羅云莫說，　禿從他活，　　何可妄言？",
    "T01n0026_003:0437b15_0": "　覆沙門法，　　空無真實，　謂說妄言，　　不護其口。",
    "T01n0026_003:0437b17_0": "　故不妄言，　　正覺之子，　是沙門法，　　羅云當學。",
    "T01n0026_003:0437b19_0": "　方方豐樂，　　安隱無怖，　羅云至彼，　　莫為害他。」",
    "T01n0026_003:0437b21_0": "佛說如是。",
    "T01n0026_003:0437b21_1": "尊者羅云及諸比丘，聞佛所說，歡喜奉行。",
    "T01n0026_003:0437b23_0": "羅云經第四竟(一千八百三十二字)（一五）中阿含業相應品思經第五(初一日誦)我聞如是：一時，佛遊舍衛國，在勝林給孤獨園。",
    "T01n0026_003:0437b26_1": "爾時，世尊告諸比丘：「若有故作業，我說彼必受其報，或現世受，或後世受；若不故作業，我說此不必受報。",
    "T01n0026_003:0437b28_2": "於中，身故作三業，不善與苦果受於苦報；口有四業，意有三業，不善與苦果受於苦報。",
    "T01n0026_003:0437c01_3": "「云何身故作三業，不善與苦果受於苦報？",
    "T01n0026_003:0437c02_4": "一曰殺生，極惡飲血，其欲傷害，不慈眾生，乃至蜫蟲。",
    "T01n0026_003:0437c03_5": "二曰不與取，著他財物以偷意取。",
    "T01n0026_003:0437c04_6": "三曰邪婬，彼或有父所護，或母所護，或父母所護，或姉妹所護，或兄弟所護，或婦父母所護，或親親所護，或同姓所護，或為他婦女，有鞭罰恐怖，及有名假賃至華鬘，親犯如此女。",
    "T01n0026_003:0437c08_7": "是謂身故作三業，不善與苦果受於苦報。",
    "T01n0026_003:0437c09_8": "「云何口故作四業，不善與苦果受於苦報？",
    "T01n0026_003:0437c10_9": "一曰妄言，彼或在眾，或在眷屬，或在王家，若呼彼問，汝知便說，彼不知言知，知言不知，不見言見，見言不見，為己為他，或為財物，知已妄言。",
    "T01n0026_003:0437c14_10": "二曰兩舌，欲離別他，聞此語彼，欲破壞此，聞彼語此，欲破壞彼，合者欲離，離者復離，而作群黨，樂於群黨，稱說群黨。",
    "T01n0026_003:0437c17_0": "三曰麤言，彼若有言，辭氣麤獷，惡聲逆耳，眾所不喜，眾所不愛，使他苦惱，令不得定，說如是言。",
    "T01n0026_003:0437c19_1": "四曰綺語，彼非時說，不真實說，無義說，非法說，不止息說，又復稱歎不止息事，違背於時而不善教，亦不善訶。",
    "T01n0026_003:0437c21_2": "是謂口故作四業，不善與苦果受於苦報。",
    "T01n0026_003:0437c22_3": "「云何意故作三業，不善與苦果受於苦報？",
    "T01n0026_003:0437c23_4": "一曰貪伺，見他財物諸生活具，常伺求望，欲令我得。",
    "T01n0026_003:0437c25_5": "二曰嫉恚，意懷憎嫉而作是念：『彼眾生者，應殺、應縛、應收、應免、應逐擯出。』",
    "T01n0026_003:0437c26_6": "其欲令彼受無量苦。",
    "T01n0026_003:0437c27_7": "三曰邪見，所見顛倒，如是見、如是說：無施、無齋、無有呪說，無善惡業，無善惡業報，無此世彼世，無父無母，世無真人往至善處、善去、善向，此世彼世，自知、自覺、自作證成就遊。",
    "T01n0026_003:0438a02_8": "是謂意故作三業，不善與苦果受於苦報。",
    "T01n0026_003:0438a03_9": "「多聞聖弟子捨身不善業，修身善業，捨口、意不善業，修口、意善業。",
    "T01n0026_003:0438a05_10": "彼多聞聖弟子如是具足精進戒德，成就身淨業，成就口、意淨業，離恚離諍，除去睡眠，無調貢高，斷疑、度慢，正念正智，無有愚癡，彼心與慈俱，遍滿一方成就遊，如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_003:0438a11_11": "彼作是念：『我本此心少不善修，我今此心無量善修。』",
    "T01n0026_003:0438a12_12": "多聞聖弟子其心如是無量善修，若本因惡知識，為放逸行，作不善業，彼不能將去，不能穢汙，不復相隨。",
    "T01n0026_003:0438a15_13": "若有幼少童男、童女，生便能行慈心解脫者，而於後時，彼身、口、意寧可復作不善業耶？」",
    "T01n0026_003:0438a17_14": "比丘答曰：「不也。",
    "T01n0026_003:0438a17_15": "世尊！",
    "T01n0026_003:0438a17_16": "所以者何？",
    "T01n0026_003:0438a17_17": "自不作惡業，惡業何由生？」",
    "T01n0026_003:0438a18_18": "「是以男女在家、出家，常當勤修慈心解脫，若彼男女在家、出家修慈心解脫者，不持此身往至彼世，但隨心去此。",
    "T01n0026_003:0438a21_19": "比丘應作是念：『我本放逸，作不善業，是一切今可受報，終不後世。』",
    "T01n0026_003:0438a22_20": "若有如是行慈心解脫無量善修者，必得阿那含，或復上得。",
    "T01n0026_003:0438a24_21": "如是，悲、喜、心與捨俱，無結無怨，無恚無諍，極廣甚大，無量善修，遍滿一切世間成就遊，彼作是念：『我本此心少不善修，我今此心無量善修。』",
    "T01n0026_003:0438a27_22": "多聞聖弟子其心如是無量善修，若本因惡知識，為放逸行，作不善業，彼不能將去，不能穢汙，不復相隨。",
    "T01n0026_003:0438b01_23": "若有幼少童男、童女，生便能行捨心解脫者，而於後時，彼身、口、意寧可復作不善業耶？」",
    "T01n0026_003:0438b03_24": "比丘答曰：「不也。",
    "T01n0026_003:0438b03_25": "世尊！",
    "T01n0026_003:0438b03_26": "所以者何？",
    "T01n0026_003:0438b03_27": "自不作惡業，惡業何由生？」",
    "T01n0026_003:0438b04_28": "「是以男女在家、出家，常當勤修捨心解脫。",
    "T01n0026_003:0438b05_29": "若彼男女在家、出家修捨心解脫者，不持此身往至彼世，但隨心去此。",
    "T01n0026_003:0438b07_30": "比丘應作是念：『我本放逸，作不善業，是一切今可受報，終不後世。』",
    "T01n0026_003:0438b08_31": "若有如是行捨心解脫無量善修者，必得阿那含，或復上得。」",
    "T01n0026_003:0438b10_32": "佛說如是。",
    "T01n0026_003:0438b10_33": "彼諸比丘聞佛所說，歡喜奉行。",
    "T01n0026_003:0438b12_0": "思經第五竟(千一百七十四字)",
    "T01n0026_003:0438b13_0": "（一六）中阿含業相應品伽藍經第六(初一日誦)",
    "T01n0026_003:0438b14_0": "我聞如是：一時，佛遊伽藍園，與大比丘眾俱，至羇舍子，住羇舍子村北尸攝惒林中。",
    "T01n0026_003:0438b16_0": "爾時，羇舍子伽藍人聞沙門瞿曇釋種子捨釋宗族，出家學道，遊伽藍園，與大比丘眾俱，來至此羇舍子，住羇舍子村北尸攝惒林中。",
    "T01n0026_003:0438b19_1": "彼沙門瞿曇有大名稱，周聞十方，沙門瞿曇如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_003:0438b21_2": "彼於此世，天及魔、梵，沙門、梵志，從人至天，自知自覺，自作證成就遊。",
    "T01n0026_003:0438b23_3": "彼若說法，初善、中善、竟亦善，有義有文，具足清淨，顯現梵行，若見如來、無所著、等正覺，尊重禮拜，供養承事者，快得善利。",
    "T01n0026_003:0438b26_4": "我等應共往見沙門瞿曇，禮事供養。",
    "T01n0026_003:0438b27_0": "羇舍子伽藍人聞已，各與等類眷屬相隨從羇舍子出，北行至尸攝惒林，欲見世尊禮事供養。",
    "T01n0026_003:0438b29_1": "往詣佛已，彼伽藍人或稽首佛足，却坐一面；或問訊佛，却坐一面；或叉手向佛，却坐一面；或遙見佛已，默然而坐。",
    "T01n0026_003:0438c02_2": "彼時，伽藍人各坐已定，佛為說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_003:0438c05_3": "時，伽藍人，佛為說法，勸發渴仰，成就歡喜已，各從坐起，偏袒著衣，叉手向佛，白世尊曰：「瞿曇！",
    "T01n0026_003:0438c07_4": "有一沙門梵志來詣伽藍！",
    "T01n0026_003:0438c08_5": "但自稱歎己所知見，而呰毀他所知所見。",
    "T01n0026_003:0438c09_6": "瞿曇！",
    "T01n0026_003:0438c09_7": "復有一沙門梵志來詣伽藍，亦自稱歎己所知見，而呰毀他所知所見。",
    "T01n0026_003:0438c10_8": "瞿曇！",
    "T01n0026_003:0438c11_0": "我等聞已，便生疑惑：『此沙門梵志何者為實，何者為虛？』」",
    "T01n0026_003:0438c12_1": "世尊告曰：「伽藍！",
    "T01n0026_003:0438c12_2": "汝等莫生疑惑。",
    "T01n0026_003:0438c13_0": "所以者何？",
    "T01n0026_003:0438c13_1": "因有疑惑，便生猶豫。",
    "T01n0026_003:0438c13_2": "伽藍！",
    "T01n0026_003:0438c13_3": "汝等自無淨智，為有後世，為無後世？",
    "T01n0026_003:0438c14_4": "伽藍！",
    "T01n0026_003:0438c14_5": "汝等亦無淨智，所作有罪，所作無罪？",
    "T01n0026_003:0438c15_6": "伽藍！",
    "T01n0026_003:0438c15_7": "當知諸業有三，因習本有。",
    "T01n0026_003:0438c16_8": "云何為三？",
    "T01n0026_003:0438c16_9": "伽藍！",
    "T01n0026_003:0438c16_10": "謂貪是諸業，因習本有。",
    "T01n0026_003:0438c17_11": "伽藍！",
    "T01n0026_003:0438c17_12": "恚及癡是諸業，因習本有。",
    "T01n0026_003:0438c18_13": "伽藍！",
    "T01n0026_003:0438c18_14": "貪者為貪所覆，心無厭足，或殺生，或不與取，或行邪婬，或知已妄言，或復飲酒。",
    "T01n0026_003:0438c20_15": "伽藍！",
    "T01n0026_003:0438c20_16": "恚者為恚所覆，心無厭足，或殺生，或不與取，或行邪婬，或知已妄言，或復飲酒。",
    "T01n0026_003:0438c22_17": "伽藍！",
    "T01n0026_003:0438c22_18": "癡者為癡所覆，心無厭足，或殺生，或不與取，或行邪婬，或知已妄言，或復飲酒。",
    "T01n0026_003:0438c24_19": "「伽藍！",
    "T01n0026_003:0438c24_20": "多聞聖弟子離殺斷殺，棄捨刀杖，有慚有愧，有慈悲心，饒益一切，乃至蜫蟲，彼於殺生淨除其心。",
    "T01n0026_003:0438c26_21": "伽藍！",
    "T01n0026_003:0438c26_22": "多聞聖弟子離不與取，斷不與取，與之乃取，樂於與取，常好布施，歡喜無悋，不望其報，彼於不與取淨除其心。",
    "T01n0026_003:0438c29_23": "伽藍！",
    "T01n0026_003:0438c29_24": "多聞聖弟子離非梵行，斷非梵行，勤修梵行，精勤妙行，清淨無穢，離欲斷婬，彼於非梵行淨除其心。",
    "T01n0026_003:0439a02_25": "伽藍！",
    "T01n0026_003:0439a02_26": "多聞聖弟子離妄言，斷妄言，真諦言，樂真諦，住真諦不移動，一切可信，不欺世間，彼於妄言淨除其心。",
    "T01n0026_003:0439a05_27": "「伽藍！",
    "T01n0026_003:0439a05_28": "多聞聖弟子離兩舌，斷兩舌，行不兩舌，不破壞他，不聞此語彼，欲破壞此，不聞彼語此，欲破壞彼，離者欲合，合者歡喜，不作群黨，不樂群黨，不稱群黨，彼於兩舌淨除其心。",
    "T01n0026_003:0439a09_29": "伽藍！",
    "T01n0026_003:0439a09_30": "多聞聖弟子離麤言，斷麤言，若有所言，辭氣麤獷，惡聲逆耳，眾所不喜，眾所不愛，使他苦惱，令不得定，斷如是言。",
    "T01n0026_003:0439a12_31": "若有所說，清和柔潤，順耳入心，可喜可愛，使他安樂，言聲具了，不使人畏，令他得定，說如是言，彼於麤言淨除其心。",
    "T01n0026_003:0439a15_32": "伽藍！",
    "T01n0026_003:0439a15_33": "多聞聖弟子離綺語，斷綺語，時說、真說、法說、義說、止息說，樂止息說，事順時得宜，善教善訶，彼於綺語淨除其心。",
    "T01n0026_003:0439a18_34": "伽藍！",
    "T01n0026_003:0439a18_35": "多聞聖弟子離貪伺，斷貪伺，心不懷諍，見他財物諸生活具，不起貪伺，欲令我得，彼於貪伺淨除其心。",
    "T01n0026_003:0439a20_36": "「伽藍！",
    "T01n0026_003:0439a20_37": "多聞聖弟子離恚，斷恚，有慚有愧，有慈悲心，饒益一切，乃至蜫虫，彼於嫉恚淨除其心。",
    "T01n0026_003:0439a22_38": "伽藍！",
    "T01n0026_003:0439a23_39": "多聞聖弟子離邪見，斷邪見，行於正見而不顛倒，如是見，如是說，有施有齋，亦有呪說，有善惡業報，有此世彼世，有父有母；世有真人往至善處、善去、善向，此世彼世，自知、自覺、自作證成就遊，彼於邪見淨除其心。",
    "T01n0026_003:0439a28_40": "「如是，伽藍！",
    "T01n0026_003:0439a28_41": "多聞聖弟子成就身淨業，成就口、意淨業，離恚離諍，除去睡眠，無調貢高，斷疑、度慢，正念正智，無有愚癡，彼心與慈俱，遍滿一方成就遊。",
    "T01n0026_003:0439b02_42": "如是，二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_003:0439b05_43": "如是，悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_003:0439b07_44": "「如是，伽藍！",
    "T01n0026_003:0439b07_45": "多聞聖弟子心無結無怨，無恚無諍，便得四安隱住處。",
    "T01n0026_003:0439b09_46": "云何為四？",
    "T01n0026_003:0439b09_47": "有此世彼世，有善惡業報，我得此正見相應業，受持具足，身壞命終，必至善處，乃生天上。",
    "T01n0026_003:0439b11_48": "如是，伽藍！",
    "T01n0026_003:0439b11_49": "多聞聖弟子心無結無怨，無恚無諍，是謂得第一安隱住處。",
    "T01n0026_003:0439b13_50": "復次，伽藍！",
    "T01n0026_003:0439b13_51": "無此世彼世，無善惡業報，如是我於現法中，非以此故為他所毀，但為正智所稱譽，精進人、正見人說其有。",
    "T01n0026_003:0439b15_52": "如是，伽藍！",
    "T01n0026_003:0439b16_53": "多聞聖弟子心無結無怨，無恚無諍，是謂得第二安隱住處。",
    "T01n0026_003:0439b17_54": "復次，伽藍！",
    "T01n0026_003:0439b17_55": "若有所作，必不作惡，我不念惡。",
    "T01n0026_003:0439b18_56": "所以者何？",
    "T01n0026_003:0439b18_57": "自不作惡，苦何由生？",
    "T01n0026_003:0439b19_58": "如是，伽藍！",
    "T01n0026_003:0439b19_59": "多聞聖弟子心無結無怨，無恚無諍，是謂得第三安隱住處。",
    "T01n0026_003:0439b21_60": "復次，伽藍！",
    "T01n0026_003:0439b21_61": "若有所作，必不作惡，我不犯世怖與不怖，常當慈愍一切世間，我心不與眾生共諍，無濁歡悅。",
    "T01n0026_003:0439b23_62": "如是，伽藍！",
    "T01n0026_003:0439b23_63": "多聞聖弟子心無結無怨，無恚無諍，是謂得第四安隱住處。",
    "T01n0026_003:0439b25_64": "如是，伽藍！",
    "T01n0026_003:0439b25_65": "多聞聖弟子心無結無怨，無恚無諍，是謂得四安隱住處。」",
    "T01n0026_003:0439b26_66": "伽藍白世尊曰：「如是，瞿曇！",
    "T01n0026_003:0439b27_67": "多聞聖弟子心無結無怨，無恚無諍，得四安隱住處。",
    "T01n0026_003:0439b28_68": "云何為四？",
    "T01n0026_003:0439b29_69": "有此世彼世，有善惡業報，我得此正見相應業，受持具足，身壞命終，必至善處，乃至天上。",
    "T01n0026_003:0439c02_70": "如是，瞿曇！",
    "T01n0026_003:0439c02_71": "多聞聖弟子心無結無怨，無恚無諍，是謂得第一安隱住處。",
    "T01n0026_003:0439c03_72": "復次，瞿曇！",
    "T01n0026_003:0439c04_73": "若無此世彼世，無善惡業報，我於現法中，非以此故為他所毀，但為正智所稱譽，精進人、正見人說其有。",
    "T01n0026_003:0439c06_74": "如是，瞿曇！",
    "T01n0026_003:0439c06_75": "多聞聖弟子心無結無怨，無恚無諍，是謂得第二安隱住處。",
    "T01n0026_003:0439c08_76": "復次，瞿曇！",
    "T01n0026_003:0439c08_77": "若有所作，必不作惡，我不念惡。",
    "T01n0026_003:0439c09_78": "所以者何？",
    "T01n0026_003:0439c09_79": "自不作惡，苦何由生？",
    "T01n0026_003:0439c10_80": "如是，瞿曇！",
    "T01n0026_003:0439c10_81": "多聞聖弟子心無結無怨，無恚無諍，是謂得第三安隱住處。",
    "T01n0026_003:0439c11_82": "復次，瞿曇！",
    "T01n0026_003:0439c12_0": "若有所作，必不作惡，我不犯世怖與不怖，常當慈愍一切世間，我心不與眾生共諍，無濁歡悅。",
    "T01n0026_003:0439c14_1": "如是，瞿曇！",
    "T01n0026_003:0439c14_2": "多聞聖弟子心無結無怨，無恚無諍，是謂得第四安隱住處。",
    "T01n0026_003:0439c16_0": "如是，瞿曇！",
    "T01n0026_003:0439c16_1": "多聞聖弟子心無結無怨，無恚無諍，是謂得四安隱住處。",
    "T01n0026_003:0439c17_2": "瞿曇！",
    "T01n0026_003:0439c17_3": "我已知，善逝，我已解。",
    "T01n0026_003:0439c18_4": "世尊！",
    "T01n0026_003:0439c18_5": "我等盡自歸佛、法及比丘眾，唯願世尊受我等為優婆塞，從今日始，終身自歸，乃至命盡。」",
    "T01n0026_003:0439c20_6": "佛說如是。",
    "T01n0026_003:0439c20_7": "一切伽藍人及諸比丘，聞佛所說，歡喜奉行。",
    "T01n0026_003:0439c22_0": "伽藍經第六竟(一千九百八十七字)（一七）中阿含業相應品伽彌尼經第七(伽音巨羅反)(初一日誦)我聞如是：一時，佛遊那難陀園，在墻村捺林。",
    "T01n0026_003:0439c26_1": "爾時，阿私羅天有子名伽彌尼，色像巍巍，光耀煒曄，夜將向旦，往詣佛所，稽首佛足，却住一面。",
    "T01n0026_003:0439c28_2": "阿私羅天子伽彌尼白曰：「世尊！",
    "T01n0026_003:0439c28_3": "梵志自高，事若干天，若眾生命終者，彼能令自在往來善處，生於天上，世尊為法主，唯願世尊使眾生命終得至善處，生於天中。」",
    "T01n0026_003:0440a02_4": "世尊告曰：「伽彌尼！",
    "T01n0026_003:0440a03_5": "我今問汝，隨所解答。",
    "T01n0026_003:0440a03_6": "伽彌尼！",
    "T01n0026_003:0440a04_7": "於意云何？",
    "T01n0026_003:0440a04_8": "若村邑中或有男女，懈不精進，而行惡法，成就十種不善業道，殺生、不與取、邪婬、妄言，乃至邪見，彼命終時，若眾人來，各叉手向稱歎求索，作如是語：『汝等男女，懈不精進，而行惡法，成就十種不善業道，殺生、不與取、邪婬、妄言，乃至邪見，汝等因此緣此，身壞命終，必至善處，乃生天上。』",
    "T01n0026_003:0440a10_9": "如是，伽彌尼！",
    "T01n0026_003:0440a11_10": "彼男女等，懈不精進，而行惡法，成就十種不善業道，殺生、不與取、邪婬、妄言，乃至邪見，寧為眾人各叉手向稱歎求索，因此緣此，身壞命終，得至善處，生天上耶？」",
    "T01n0026_003:0440a15_11": "伽彌尼答曰：「不也。",
    "T01n0026_003:0440a15_12": "世尊！」",
    "T01n0026_003:0440a15_13": "世尊歎曰：「善哉！",
    "T01n0026_003:0440a15_14": "伽彌尼！",
    "T01n0026_003:0440a16_15": "所以者何？",
    "T01n0026_003:0440a16_16": "彼男女等，懈不精進，而行惡法，成就十種不善業道，殺生、不與取、邪婬、妄言，乃至邪見，若為眾人各叉手向稱歎求索，因此緣此，身壞命終，得至善處，乃生天上者，是處不然。",
    "T01n0026_003:0440a20_17": "伽彌尼！",
    "T01n0026_003:0440a20_18": "猶去村不遠有深水淵，於彼有人以大重石擲著水中，若眾人來，各叉手向稱歎求索，作如是語：『願石浮出。』",
    "T01n0026_003:0440a23_19": "伽彌尼！",
    "T01n0026_003:0440a23_20": "於意云何？",
    "T01n0026_003:0440a23_21": "此大重石寧為眾人各叉手向稱歎求索，因此緣此，而當出耶？」",
    "T01n0026_003:0440a25_0": "伽彌尼答曰：「不也。",
    "T01n0026_003:0440a25_1": "世尊！」",
    "T01n0026_003:0440a25_2": "「如是。",
    "T01n0026_003:0440a25_3": "伽彌尼！",
    "T01n0026_003:0440a25_4": "彼男女等，懈不精進，而行惡法，成就十種不善業道，殺生、不與取、邪婬、妄言，乃至邪見，若為眾人各叉手向稱歎求索，因此緣此，身壞命終，得至善處，生天上者，是處不然。",
    "T01n0026_003:0440a29_5": "所以者何？",
    "T01n0026_003:0440b01_6": "謂此十種不善業道，黑有黑報，自然趣下，必至惡處。",
    "T01n0026_003:0440b02_7": "「伽彌尼！",
    "T01n0026_003:0440b02_8": "於意云何？",
    "T01n0026_003:0440b02_9": "若村邑中或有男女，精進勤修，而行妙法，成十善業道，離殺、斷殺、不與取、邪婬、妄言，乃至離邪見，斷邪見，得正見，彼命終時，若眾人來，各叉手向稱歎求索，作如是語：『汝男女等，精進勤修，而行妙法，成十善業道，離殺、斷殺、不與取、邪婬、妄言，乃至離邪見，斷邪見，得正見，汝等因此緣此，身壞命終，當至惡處，生地獄中。』",
    "T01n0026_003:0440b10_10": "伽彌尼！",
    "T01n0026_003:0440b10_11": "於意云何？",
    "T01n0026_003:0440b10_12": "彼男女等，精進勤修，而行妙法，成十善業道，離殺、斷殺、不與取、邪婬、妄言，乃至離邪見，斷邪見，得正見，寧為眾人各叉手向稱歎求索，因此緣此，身壞命終，得至惡處，生地獄中耶？」",
    "T01n0026_003:0440b14_13": "伽彌尼答曰：「不也。",
    "T01n0026_003:0440b15_14": "世尊！」",
    "T01n0026_003:0440b15_15": "世尊歎曰：「善哉！",
    "T01n0026_003:0440b15_16": "伽彌尼！",
    "T01n0026_003:0440b15_17": "所以者何？",
    "T01n0026_003:0440b16_18": "伽彌尼！",
    "T01n0026_003:0440b16_19": "彼男女等，精進勤修，而行妙法，成十善業道，離殺、斷殺、不與取、邪婬、妄言，乃至離邪見，斷邪見，得正見，若為眾人各叉手向稱歎求索，因此緣此，身壞命終，得生惡處，生地獄中者，是處不然。",
    "T01n0026_003:0440b20_20": "所以者何？",
    "T01n0026_003:0440b21_21": "伽彌尼！",
    "T01n0026_003:0440b21_22": "謂此十善業道，白有白報，自然昇上，必至善處。",
    "T01n0026_003:0440b22_23": "伽彌尼！",
    "T01n0026_003:0440b22_24": "猶去村不遠有深水淵，於彼有人以酥油瓶投水而破，滓瓦沈下，酥油浮上。",
    "T01n0026_003:0440b24_25": "如是，伽彌尼！",
    "T01n0026_003:0440b24_26": "彼男女等，精進勤修，而行妙法，成十善業道，離殺、斷殺、不與取，邪婬、妾言乃至離邪見，斷邪見，得正見。",
    "T01n0026_003:0440b27_27": "彼命終時，謂身麤色四大之種從父母生，衣食長養，坐臥按摩，澡浴強忍，是破壞法，是滅盡法，離散之法；彼命終後，或烏鳥啄，或虎狼食，或燒或埋，盡為粉塵，彼心、意、識常為信所熏，為精進、多聞、布施、智慧所熏，彼因此緣此，自然昇上，生於善處。",
    "T01n0026_003:0440c03_28": "伽彌尼！",
    "T01n0026_003:0440c03_29": "彼殺生者，離殺、斷殺，園觀之道、昇進之道、善處之道。",
    "T01n0026_003:0440c05_30": "伽彌尼！",
    "T01n0026_003:0440c05_31": "不與取、邪婬、妄言，乃至邪見者，離邪見，得正見，園觀之道、昇進之道、善處之道。",
    "T01n0026_003:0440c07_0": "伽彌尼！",
    "T01n0026_003:0440c07_1": "復有園觀之道、昇進之道、善處之道。",
    "T01n0026_003:0440c08_0": "伽彌尼！",
    "T01n0026_003:0440c08_1": "云何復有園觀之道、昇進之道、善處之道？",
    "T01n0026_003:0440c09_2": "謂八支聖道，正見乃至正定，是為八。",
    "T01n0026_003:0440c09_3": "伽彌尼！",
    "T01n0026_003:0440c10_4": "是謂復有園觀之道、昇進之道、善處之道。」",
    "T01n0026_003:0440c12_0": "佛說如是。",
    "T01n0026_003:0440c12_1": "伽彌尼及諸比丘，聞佛所說，歡喜奉行。",
    "T01n0026_003:0440c14_0": "伽彌尼經第七竟(千二百一十三字)中阿含經卷第三(一萬二百四十七字)"
}