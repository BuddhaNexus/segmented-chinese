{
    "T08n0261_009:0904b13_0": "大乘理趣六波羅蜜多經卷第九",
    "T08n0261_009:0904b15_0": "罽賓國三藏般若奉　詔譯",
    "T08n0261_009:0904b16_0": "靜慮波羅蜜多品第九之餘",
    "T08n0261_009:0904b17_0": "佛告慈氏：「菩薩摩訶薩修行靜慮波羅蜜多，應當修習大悲無量，為此大悲於諸善業而為導首。",
    "T08n0261_009:0904b19_1": "譬如命根於出入息而為其先，輪王七寶輪寶為先，大乘萬行大悲為先。",
    "T08n0261_009:0904b20_2": "譬如長者唯有一子，父母鍾念徹於骨髓。",
    "T08n0261_009:0904b21_3": "菩薩大悲亦復如是，於諸有情住於極愛一子之地。",
    "T08n0261_009:0904b22_4": "云何大悲？",
    "T08n0261_009:0904b23_5": "大名麼賀，麼者名我，我以大悲利樂有情故名大悲。",
    "T08n0261_009:0904b24_6": "又賀者名性，自性大悲能濟有情，不由他教，故名大悲。",
    "T08n0261_009:0904b25_7": "又娑嚩者名屬已分，一切有情我應救護故名大悲。",
    "T08n0261_009:0904b26_8": "又迦者名護。",
    "T08n0261_009:0904b27_9": "不令他人得其便故，名為大悲。",
    "T08n0261_009:0904b27_10": "又此大悲者能作方便，成辦一切助菩提故。",
    "T08n0261_009:0904b28_11": "又此大悲能悟無師自然智故。",
    "T08n0261_009:0904b29_12": "又此大悲能除一切自心熱惱，隨順有情為饒益故。",
    "T08n0261_009:0904c02_0": "「復次，慈氏！",
    "T08n0261_009:0904c02_1": "此大悲心有五十種。",
    "T08n0261_009:0904c02_2": "云何大悲？",
    "T08n0261_009:0904c02_3": "無諂諛故。",
    "T08n0261_009:0904c03_4": "云何大悲？",
    "T08n0261_009:0904c03_5": "身口相應故。",
    "T08n0261_009:0904c03_6": "云何大悲？",
    "T08n0261_009:0904c03_7": "無虛誑故。",
    "T08n0261_009:0904c04_8": "云何大悲？",
    "T08n0261_009:0904c04_9": "住實際故。",
    "T08n0261_009:0904c04_10": "云何大悲？",
    "T08n0261_009:0904c04_11": "不退轉故。",
    "T08n0261_009:0904c05_12": "云何大悲？",
    "T08n0261_009:0904c05_13": "了本覺故。",
    "T08n0261_009:0904c05_14": "云何大悲？",
    "T08n0261_009:0904c05_15": "無詐偽故。",
    "T08n0261_009:0904c06_16": "云何大悲？",
    "T08n0261_009:0904c06_17": "自性清淨故。",
    "T08n0261_009:0904c06_18": "云何大悲？",
    "T08n0261_009:0904c06_19": "行質直故。",
    "T08n0261_009:0904c07_20": "云何大悲？",
    "T08n0261_009:0904c07_21": "住正性故。",
    "T08n0261_009:0904c07_22": "云何大悲？",
    "T08n0261_009:0904c07_23": "求佛身故。",
    "T08n0261_009:0904c08_24": "云何大悲？",
    "T08n0261_009:0904c08_25": "求佛壽故。",
    "T08n0261_009:0904c08_26": "云何大悲？",
    "T08n0261_009:0904c08_27": "不起一切過故。",
    "T08n0261_009:0904c09_28": "云何大悲？",
    "T08n0261_009:0904c09_29": "護有情故。",
    "T08n0261_009:0904c09_30": "云何大悲？",
    "T08n0261_009:0904c09_31": "所度有情無有量故。",
    "T08n0261_009:0904c10_32": "云何大悲？",
    "T08n0261_009:0904c10_33": "同虛空故。",
    "T08n0261_009:0904c10_34": "云何大悲？",
    "T08n0261_009:0904c11_0": "不捨貧窮諸眾生故。",
    "T08n0261_009:0904c11_1": "云何大悲？",
    "T08n0261_009:0904c11_2": "拔諸苦故。",
    "T08n0261_009:0904c11_3": "云何大悲？",
    "T08n0261_009:0904c12_4": "自性不動荷負一切故。",
    "T08n0261_009:0904c12_5": "云何大悲？",
    "T08n0261_009:0904c12_6": "行清淨行不誑自他故。",
    "T08n0261_009:0904c13_7": "云何大悲？",
    "T08n0261_009:0904c13_8": "能作自利諸善業故。",
    "T08n0261_009:0904c14_9": "云何大悲？",
    "T08n0261_009:0904c14_10": "普與樂故。",
    "T08n0261_009:0904c14_11": "云何大悲？",
    "T08n0261_009:0904c14_12": "不生疲倦故。",
    "T08n0261_009:0904c15_13": "云何大悲？",
    "T08n0261_009:0904c15_14": "能除重擔示勝義故。",
    "T08n0261_009:0904c15_15": "云何大悲？",
    "T08n0261_009:0904c16_16": "堅持施忍精勤行故。",
    "T08n0261_009:0904c16_17": "云何大悲？",
    "T08n0261_009:0904c16_18": "能忍下劣所輕慢故。",
    "T08n0261_009:0904c17_19": "云何大悲？",
    "T08n0261_009:0904c17_20": "不懷一切宿憾恨故。",
    "T08n0261_009:0904c18_0": "云何大悲？",
    "T08n0261_009:0904c18_1": "作無上醫故。",
    "T08n0261_009:0904c18_2": "云何大悲？",
    "T08n0261_009:0904c18_3": "以大乘慧攝下劣乘，等無二故。",
    "T08n0261_009:0904c19_4": "云何大悲？",
    "T08n0261_009:0904c19_5": "善覆自德讚他善故。",
    "T08n0261_009:0904c20_6": "云何大悲？",
    "T08n0261_009:0904c20_7": "能與無漏真法樂故。",
    "T08n0261_009:0904c20_8": "云何大悲？",
    "T08n0261_009:0904c21_9": "能捨所愛心無悋故。",
    "T08n0261_009:0904c21_10": "云何大悲？",
    "T08n0261_009:0904c21_11": "為諸有情心無悔故。",
    "T08n0261_009:0904c22_12": "云何大悲？",
    "T08n0261_009:0904c22_13": "善持淨戒護毀禁故。",
    "T08n0261_009:0904c23_0": "云何大悲？",
    "T08n0261_009:0904c23_1": "能忍己苦，令諸有情得佛樂故。",
    "T08n0261_009:0904c23_2": "云何大悲？",
    "T08n0261_009:0904c24_3": "成就有情住法身故。",
    "T08n0261_009:0904c24_4": "云何大悲？",
    "T08n0261_009:0904c24_5": "不惜自身捨支節故。",
    "T08n0261_009:0904c25_6": "云何大悲？",
    "T08n0261_009:0904c25_7": "樂修功德不求報故。",
    "T08n0261_009:0904c26_8": "云何大悲？",
    "T08n0261_009:0904c26_9": "能調有情修靜慮故。",
    "T08n0261_009:0904c26_10": "云何大悲？",
    "T08n0261_009:0904c27_0": "了三界空不染著故。",
    "T08n0261_009:0904c27_1": "云何大悲？",
    "T08n0261_009:0904c27_2": "積集善根離不善故。",
    "T08n0261_009:0904c28_3": "云何大悲？",
    "T08n0261_009:0904c28_4": "能滿一切有情所求願故。",
    "T08n0261_009:0904c29_0": "云何大悲？",
    "T08n0261_009:0904c29_1": "不捨普願住無為故。",
    "T08n0261_009:0904c29_2": "云何大悲？",
    "T08n0261_009:0904c29_3": "捨有為法故。",
    "T08n0261_009:0905a01_4": "云何大悲？",
    "T08n0261_009:0905a01_5": "慳貪有情令行捨故。",
    "T08n0261_009:0905a01_6": "云何大悲？",
    "T08n0261_009:0905a02_7": "能令有情住佛戒故。",
    "T08n0261_009:0905a02_8": "云何大悲？",
    "T08n0261_009:0905a02_9": "多瞋有情令住忍故。",
    "T08n0261_009:0905a03_10": "云何大悲？",
    "T08n0261_009:0905a03_11": "懈怠有情令精進故。",
    "T08n0261_009:0905a04_12": "云何大悲？",
    "T08n0261_009:0905a04_13": "散亂有情令住定故。",
    "T08n0261_009:0905a04_14": "云何大悲？",
    "T08n0261_009:0905a05_0": "愚癡有情令智慧故。」",
    "T08n0261_009:0905a05_1": "佛告慈氏：「如是大悲，能令自他一切善根皆得成就，是則名為大悲無量。",
    "T08n0261_009:0905a08_0": "「復次，慈氏！",
    "T08n0261_009:0905a08_1": "菩薩摩訶薩修行靜慮波羅蜜多，云何修習大喜無量？",
    "T08n0261_009:0905a09_2": "所謂憶念一切佛法愛樂恭敬，不住生死、不壞喜心，除諸邪見、離五欲蓋，能安有情住真實際，恒求如來三十二相、八十種好，聽聞正法順第一義，恒樂修行達於彼岸，圓滿具足喜慶心生。",
    "T08n0261_009:0905a13_3": "譬如世間大節會日，一切親族善友集會，勝妙五欲歡娛喜悅。",
    "T08n0261_009:0905a15_4": "菩薩亦爾，起大神變遊戲之時，八部龍天四眾雲集，戒、定、智慧、解脫、知見悅樂其心，是名大喜。",
    "T08n0261_009:0905a17_5": "又此喜者，於諸有情無損害心，勤求一切諸佛妙法，已得未得心無暫捨。",
    "T08n0261_009:0905a18_6": "於大乘法心恒正解，於二乘法不生取著。",
    "T08n0261_009:0905a19_7": "捨離慳悋增長檀那，見乞者來心樂惠施。",
    "T08n0261_009:0905a20_8": "於他持戒生淨信心，見毀禁人極懷憐愍。",
    "T08n0261_009:0905a21_9": "於己尸羅清淨圓滿，離三惡怖迴向法身，設有毀罵安忍受之。",
    "T08n0261_009:0905a23_10": "於軌範師奉順言教，頂戴尊重勤而行之。",
    "T08n0261_009:0905a24_11": "於諸有情善言含笑，遠離嚬慼先意問訊。",
    "T08n0261_009:0905a25_12": "住真寂定，無諂無誑不麁不曲，常讚人善不說他過，樂與眾同行六和敬，作大法師開示涅槃顯真實相。",
    "T08n0261_009:0905a27_13": "於尊重所起父母想，等視眾生猶如一子。",
    "T08n0261_009:0905a28_14": "於親教師尊重如佛，於修行者猶海導師，諸波羅蜜如無價寶，於說法人如如意珠，無漏法林自在遊戲。",
    "T08n0261_009:0905b01_15": "教授我者深自慶喜，聞說過非如醫示病，聞說正法如病獲藥是名為喜。",
    "T08n0261_009:0905b03_16": "了苦、無常、無我、不淨，隨順涅槃常樂我淨一相一味，故名為喜。",
    "T08n0261_009:0905b04_17": "又大喜者，體真勝義性無生滅，不沈不舉、無去無來、常爾一心，名真喜悅。",
    "T08n0261_009:0905b06_18": "又大喜者，如聞善言身心適悅，安住不動猶若須彌。",
    "T08n0261_009:0905b07_19": "又大喜者，明了因果無迷謬故。",
    "T08n0261_009:0905b08_20": "又大喜者，如地不動為所依故。",
    "T08n0261_009:0905b09_21": "又大喜者，如威德人無能敵故。",
    "T08n0261_009:0905b09_22": "又大喜者，如勝義諦不毀壞故。",
    "T08n0261_009:0905b10_23": "又大喜者，如佛法僧功德圓滿求無厭故。",
    "T08n0261_009:0905b11_24": "慈氏！",
    "T08n0261_009:0905b11_25": "當知此即名為菩薩摩訶薩大喜無量。",
    "T08n0261_009:0905b13_0": "「復次，慈氏！",
    "T08n0261_009:0905b13_1": "菩薩摩訶薩修行靜慮波羅蜜多。",
    "T08n0261_009:0905b14_0": "云何修習大捨無量？",
    "T08n0261_009:0905b14_1": "菩薩摩訶薩修捨無量，總有三種。",
    "T08n0261_009:0905b15_2": "云何為三？",
    "T08n0261_009:0905b15_3": "一者煩惱捨，二者護自他捨，三者時非時捨。",
    "T08n0261_009:0905b16_4": "云何名為煩惱捨？",
    "T08n0261_009:0905b16_5": "若遇恭敬心不高舉，設遇輕慢不鄙卑賤，得利不喜、失利不憂，毀罵不瞋、讚亦無喜，稱揚不欣、聞譏不恚，遭苦難時觀空無我，悅樂事至恒觀無常，於所愛境心無貪著，設見嫌恨亦不生瞋，於怨於親、持戒破戒其心平等，作善作惡、若愛若憎都無二相，聞善惡言正不正法亦復如是，於諸有情其心平等，於身命財不生慳悋，是則名為煩惱大捨。",
    "T08n0261_009:0905b24_6": "云何名為護自他捨？",
    "T08n0261_009:0905b25_7": "菩薩摩訶薩若有人來節節支解，菩薩於彼無瞋恨心。",
    "T08n0261_009:0905b26_8": "如是菩薩於身語中未甞變易，是名為捨。",
    "T08n0261_009:0905b27_9": "復次乞叉(二合、上聲)多者，是名雙義及瘡痕義，謂眼及色，如有二人於菩薩所，一人打罵、一則香塗，菩薩觀之等心無二。",
    "T08n0261_009:0905b29_10": "瘡痕義者，菩薩觀之，第一義中誰為打者、誰為塗者？",
    "T08n0261_009:0905c02_11": "不見損益亦無彼我，不害自他，是名為捨。",
    "T08n0261_009:0905c03_0": "眼根色境雙義既然，耳聲、鼻香、舌味、身觸、意法，寂滅平等亦復如是。",
    "T08n0261_009:0905c04_1": "於毀讚者及我六根，第一義中無傷無害，故名為捨。",
    "T08n0261_009:0905c05_2": "設被傷害亦不損他，是名為捨。",
    "T08n0261_009:0905c06_3": "或護自他俱無傷損，是名為捨。",
    "T08n0261_009:0905c07_4": "於利非利常爾一心無害自他，故名為捨。",
    "T08n0261_009:0905c08_5": "常自覺察護他人心，離於諍訟，亦名為捨。",
    "T08n0261_009:0905c09_0": "復深觀察無有是非，是名為捨。",
    "T08n0261_009:0905c09_1": "如是名為護自他捨。",
    "T08n0261_009:0905c10_2": "云何名為時、非時捨？",
    "T08n0261_009:0905c10_3": "若諸有情不受教誨非法器者，菩薩不瞋，名非時捨。",
    "T08n0261_009:0905c11_4": "於聲聞人觀四聖諦，獲苦法忍趣羅漢果，菩薩不障，名非時捨。",
    "T08n0261_009:0905c13_5": "行布施時且止持戒，修淨戒時且止於施，忍辱、精進、禪定、智慧亦復如是，名非時捨。",
    "T08n0261_009:0905c15_6": "若於諸法應成就事決定應作，精進勇猛長時無倦，無暇無退不辭勞苦，乃至事畢方可故捨，是名時捨。",
    "T08n0261_009:0905c17_7": "如是名為時、非時捨。",
    "T08n0261_009:0905c17_8": "如是修習慈悲喜捨，但名靜慮，不得名為波羅蜜多。」",
    "T08n0261_009:0905c20_0": "爾時慈氏白佛言：「世尊！",
    "T08n0261_009:0905c20_1": "如是修習靜慮為因，悉能具足神通智慧。",
    "T08n0261_009:0905c21_2": "云何名為神通智慧？」",
    "T08n0261_009:0905c21_3": "爾時薄伽梵告慈氏言：「善男子！",
    "T08n0261_009:0905c22_4": "是神通者，能以通力見極微色，是名神通；以淨法眼，知色性空亦不取著，是名智慧。",
    "T08n0261_009:0905c24_5": "復次，聞諸世間極微小聲，是名神通；於諸音聲，悟無言說離諸譬喻，是名智慧。",
    "T08n0261_009:0905c26_6": "復次，能知一切有情心行，是名神通；了諸有情妄心非心，是名智慧。",
    "T08n0261_009:0905c27_7": "復次，於過未際悉皆憶念，是名神通；了佛土空，是名智慧。",
    "T08n0261_009:0905c29_8": "復次，了知根性差別之相，是名神通；了勝義空，是名智慧。",
    "T08n0261_009:0906a01_9": "復次，能知諸法，是名神通；了俗如幻，是名智慧。",
    "T08n0261_009:0906a02_10": "復次，力能超彼釋、梵、四王，是名神通；超過一切聲聞、獨覺，是名智慧。",
    "T08n0261_009:0906a04_11": "慈氏！",
    "T08n0261_009:0906a04_12": "當知如是名為菩薩摩訶薩修真靜慮得不思議神通果報。",
    "T08n0261_009:0906a06_0": "「復次，慈氏！",
    "T08n0261_009:0906a06_1": "一切眾生恒為無量煩惱擾亂其心。",
    "T08n0261_009:0906a07_2": "菩薩摩訶薩得真三昧，隨彼有情煩惱品類，現如是等諸三昧門令其解脫。",
    "T08n0261_009:0906a08_3": "菩薩摩訶薩勤加精進住是三昧，令諸有情安住如是平等法中。",
    "T08n0261_009:0906a10_4": "所謂得心平等、行平等、相應平等，布施、持戒、忍辱、精進、禪定、智慧悉皆平等，即一切法普皆平等，是名法性三昧。",
    "T08n0261_009:0906a13_0": "「復次，慈氏！",
    "T08n0261_009:0906a13_1": "此三昧平等即菩提平等，菩提平等即一切有情平等，一切有情平等即一切法平等。",
    "T08n0261_009:0906a15_2": "得如是平等法已，是名住真三昧。",
    "T08n0261_009:0906a16_0": "「復次，慈氏！",
    "T08n0261_009:0906a16_1": "此菩提平等即虛空平等，虛空平等即一切有情平等，一切有情平等即一切法平等。",
    "T08n0261_009:0906a18_2": "得如是平等法已，是則名為住真三昧。",
    "T08n0261_009:0906a20_0": "「復次，慈氏！",
    "T08n0261_009:0906a20_1": "一切世間性平等即清淨性平等，清淨性平等即一切有情平等，一切有情平等即一切法平等。",
    "T08n0261_009:0906a22_2": "得此一切法平等，是則名為住真三昧。",
    "T08n0261_009:0906a24_0": "「復次，慈氏！",
    "T08n0261_009:0906a24_1": "若知自心平等，即知一切有情心平等，是則名為住真三昧。",
    "T08n0261_009:0906a26_0": "「復次，慈氏！",
    "T08n0261_009:0906a26_1": "若諸有情，能於我身作於饒益及不饒益，我於彼等，心如大地普皆平等，其心不動。",
    "T08n0261_009:0906a28_2": "所以者何？",
    "T08n0261_009:0906a28_3": "由住是三昧平等性故。",
    "T08n0261_009:0906a28_4": "以住三昧，無散亂語、無率爾語，了達諸法、解第一義，善知時節隨順而說，八風不動。",
    "T08n0261_009:0906b01_5": "菩薩能住如是平等法性，不捨三昧、不離世間，自在無礙，是名菩薩摩訶薩方便智慧靜慮波羅蜜多。",
    "T08n0261_009:0906b05_0": "「復次，慈氏！",
    "T08n0261_009:0906b05_1": "云何菩薩摩訶薩修行出世方便智慧？",
    "T08n0261_009:0906b06_2": "若菩薩修靜慮時，於諸有情起慈悲心，名為方便；觀法寂滅，是名智慧。",
    "T08n0261_009:0906b07_3": "復次，修靜慮時歸依於佛，是名方便；了無取著，是名智慧。",
    "T08n0261_009:0906b09_0": "求一切法，是名方便；了法性空，是名智慧。",
    "T08n0261_009:0906b09_1": "觀佛色身，是名方便；觀佛身空，是名智慧。",
    "T08n0261_009:0906b10_2": "觀佛梵音，是名方便；了無言說，是名智慧。",
    "T08n0261_009:0906b11_3": "若正觀時，是名方便；觀照亦空，是名智慧。",
    "T08n0261_009:0906b12_4": "拔濟有情，是名方便；了眾生空，是名智慧。",
    "T08n0261_009:0906b13_5": "知眾生根，是名方便；根性亦空，是名智慧。",
    "T08n0261_009:0906b14_6": "觀佛土淨，是名方便；了佛土空，是名智慧。",
    "T08n0261_009:0906b15_7": "得佛菩提，是名方便；了本寂滅，是名智慧。",
    "T08n0261_009:0906b16_8": "請轉法輪，是名方便；法無轉相，是名智慧。",
    "T08n0261_009:0906b17_9": "觀七覺支，是名方便；了真本覺，是名智慧。",
    "T08n0261_009:0906b18_10": "菩薩摩訶薩如是相應修習靜慮波羅蜜多，一切天魔不得其便，即能成就無上菩提。」",
    "T08n0261_009:0906b21_0": "爾時薄伽梵說此靜慮波羅蜜多時，會中三萬二千菩薩得日燈三昧，此日燈三昧亦名一莊嚴三昧。",
    "T08n0261_009:0906b23_1": "云何名為日燈三昧？",
    "T08n0261_009:0906b23_2": "如日出時，一切燈燭星月無復光明。",
    "T08n0261_009:0906b24_3": "菩薩得此三昧者亦復如是，有學無學聲聞、獨覺。",
    "T08n0261_009:0906b25_4": "諸有情智映蔽不現，是故名為日燈三昧。",
    "T08n0261_009:0906b26_5": "復次，云何名一莊嚴三昧？",
    "T08n0261_009:0906b27_6": "所言一者即是無生，無生者即是法空。",
    "T08n0261_009:0906b28_7": "又一者名遍一切處，譬如油麻油遍麻中。",
    "T08n0261_009:0906b29_8": "無生法者亦復如是，體遍一切，是名一莊嚴三昧。",
    "T08n0261_009:0906c01_9": "此一莊嚴亦名一增長三昧，一者即婀，婀即法界，所謂契經令法界現前，法界現前已。",
    "T08n0261_009:0906c03_10": "所有諸法神通增長明了現前，是故名為一增長三昧。",
    "T08n0261_009:0906c04_11": "此一增長亦名一法界三昧，所言一者即是法界，法界亦空，以定力故其空現前，是名一法界莊嚴三昧。",
    "T08n0261_009:0906c06_12": "此一法界亦名一空三昧，所言一者猶如虛空，一切萬物生長空中，菩薩真空現在前時，信等善法悉皆增長，是故名為一空三昧。",
    "T08n0261_009:0906c10_0": "「復次，慈氏！",
    "T08n0261_009:0906c10_1": "菩薩摩訶薩住此靜慮波羅蜜多時，能入俱胝那庾多百千三昧。",
    "T08n0261_009:0906c11_2-0": "今為汝說小分名字，所謂電光三昧，月光三昧，善增長三昧，毗盧遮那三昧，增長不思議三昧，如如光照三昧，無垢三昧，海德三昧，能自在轉一切法輪三昧，成就禁戒三昧，無憂三昧，堅固三昧，蘇迷盧三昧，法炬三昧，法勇三昧，轉法智自在三昧，散積聚法三昧，持一切法三昧，持白法三昧，知他心三昧，莊嚴寶幢三昧，滅煩惱三昧，壞四魔三昧，",
    "T08n0261_009:0906c11_2-1": "發起十力三昧，無著三昧，斷縛著三昧，燈手三昧，聞施名三昧，持地三昧，安住心三昧，須彌燈三昧，摧伏怨敵三昧，智炬三昧，發生智三昧，教授三昧，自在轉無邊法門三昧，令心堪任三昧，知勝妙善三昧，震日月音三昧，無所行三昧，壞魔三昧，無種種想三昧，善調伏心三昧，釋師子三昧，念佛三昧，念法三昧，念僧三昧，不退轉三昧，",
    "T08n0261_009:0906c11_2-2": "不眴三昧，最勝無我三昧，似空處三昧，常覺悟三昧，除煩惱緣三昧，如虛空三昧，入功能三昧，念慧覺三昧，無盡辯三昧，大悲聲三昧，現真諦三昧，不毀壞三昧，善行三昧，有情歡喜三昧，知愛樂三昧，生愛樂三昧，勝慈三昧，性靜三昧，大悲三昧，大喜三昧，無所捨著三昧，法義三昧，法悲三昧，慧炬三昧，智海三昧，無動三昧，善調伏身三昧，",
    "T08n0261_009:0906c11_2-3": "解脫智自在三昧，金剛幢三昧，勝蓮花道場三昧，離世間法三昧，勝智三昧，佛觀行三昧，威光三昧，威焰三昧，與解脫智三昧，佛身莊嚴三昧，光明普遍三昧，剎土遍淨三昧，入有情性三昧，滿一切願三昧，順菩提路三昧，波羅蜜莊嚴三昧，寶髻三昧，覺花三昧，與解脫果三昧，甘露音三昧，無滯三昧，疾風行三昧，寶冠三昧，截海流三昧，",
    "T08n0261_009:0906c11_2-4": "金剛峯三昧，大神通三昧，出生義三昧，見無邊佛三昧，憶持一切所聞三昧，與剎那智三昧，清淨無邊功德三昧，如是無量俱胝三昧。",
    "T08n0261_009:0907a16_3": "若諸菩薩摩訶薩得是三昧者，是則名為靜慮波羅蜜多。」",
    "T08n0261_009:0907a17_4": "時薄伽梵說此靜慮波羅蜜多時，會中七十八那庾多人天發阿耨多羅三藐三菩提心，三萬二千菩薩證無生法忍。",
    "T08n0261_009:0907a21_0": "般若波羅蜜多品第十之一",
    "T08n0261_009:0907a22_0": "爾時薄伽梵處於種種摩尼寶王師子座上，現種種相，純以菩薩摩訶薩眾而共圍遶。",
    "T08n0261_009:0907a23_1": "時慈氏菩薩摩訶薩即從座起，偏袒右肩右膝著地，合掌恭敬而白佛言：「大聖世尊已為利益安樂諸菩薩故，說靜慮波羅蜜多，唯願世尊為諸菩薩說般若波羅蜜多。",
    "T08n0261_009:0907a27_2": "又此般若波羅蜜多復有幾種？",
    "T08n0261_009:0907a28_3": "修何方便而能得之？",
    "T08n0261_009:0907a28_4": "唯願如來分別解說。」",
    "T08n0261_009:0907b01_0": "爾時薄伽梵告慈氏菩薩摩訶薩言：「善男子！",
    "T08n0261_009:0907b02_1": "汝今諦聽，善思念之，吾當為汝分別解說。",
    "T08n0261_009:0907b03_0": "若諸菩薩修行布施波羅蜜多，乃至靜慮波羅蜜多，皆從般若波羅蜜多本母所生而為根本。",
    "T08n0261_009:0907b05_1": "譬如眼等五根發生五識，能取五塵皆有作用，如是一一皆以識心而為根本，若離其心無所成辦。",
    "T08n0261_009:0907b07_2": "菩薩摩訶薩修前五種波羅蜜多，恒以智慧而為其母，若離智慧無所剋獲。",
    "T08n0261_009:0907b09_3": "亦如有情身有命根能有所作，命根謝已無復堪任，修行諸度若無智慧亦復如是。",
    "T08n0261_009:0907b10_4": "譬如國境無有智臣，陰陽失序，一切人民皆不安樂。",
    "T08n0261_009:0907b12_5": "法王國土若無智慧亦復如是，修行布施乃至靜慮波羅蜜多皆不成就，解脫涅槃終不能得。",
    "T08n0261_009:0907b14_6": "亦如商主入海採寶，要得船師方達寶所隨意而取。",
    "T08n0261_009:0907b15_7": "菩薩亦爾，於生死海以五波羅蜜多而為舟舡，載功德寶，要因般若波羅蜜多無上舡師至於彼岸。」",
    "T08n0261_009:0907b17_8": "爾時薄伽梵而說頌言：「智慧為根本，　　能生善法芽，　佛果大菩提，　　無非智所作。",
    "T08n0261_009:0907b21_0": "　如人遭苦難，　　智者能救護，　愚者造諸惡，　　如石投深水。",
    "T08n0261_009:0907b23_0": "　若無真智慧，　　多聞妄分別，　斯人不解義，　　如器安知味。",
    "T08n0261_009:0907b25_0": "　所謂長老相，　　不必在耆年，　雖少有智慧，　　是為真長老。",
    "T08n0261_009:0907b27_0": "　如世有德人，　　正直無邪曲，　不能辯邪正，　　寧知理是非。",
    "T08n0261_009:0907b29_0": "　正智聞深法，　　智與理相應，　隨順於大乘，　　是名真智者。",
    "T08n0261_009:0907c02_0": "　於得失無著，　　憂喜不能動，　安住如須彌，　　是名真智者。",
    "T08n0261_009:0907c04_0": "　恭敬不生喜，　　輕慢無瞋恚，　智慧如大海，　　是名真智者。",
    "T08n0261_009:0907c06_0": "　不說他人過，　　亦不稱己德，　智照無自他，　　當獲大名稱，　勇猛勤精進，　　遠離一切相，　我慢悉皆除，　　是名真智者。",
    "T08n0261_009:0907c10_0": "　常當正觀察，　　不見他人過，　深信善惡報，　　是名真智慧。",
    "T08n0261_009:0907c12_0": "　智者在眾中，　　不說自功德，　若人所稱讚，　　愧心無取著。",
    "T08n0261_009:0907c14_0": "　成就諸功德，　　虛己常謙下，　如果樹繁熟，　　枝條自低屈。",
    "T08n0261_009:0907c16_0": "　福智生豪族，　　雖貴無憍慢，　愚者自矜高，　　智者應觀察。",
    "T08n0261_009:0907c18_0": "　智慧為善伴，　　遠離惡知識，　斷滅諸煩惱，　　自然得解脫。",
    "T08n0261_009:0907c20_0": "　樂將護惡人，　　亦當常遠離，　崇重於賢善，　　是名真智慧。",
    "T08n0261_009:0907c22_0": "　菩薩多悲智，　　損惱猶慈愍，　如斫栴檀樹，　　流香普芬馥。",
    "T08n0261_009:0907c24_0": "　不念他人惡，　　常思其善事，　智慧離分別，　　人中最第一。",
    "T08n0261_009:0907c26_0": "　智者住空寂，　　被毀心無惱，　諸惡不能燒，　　如火煖大海。",
    "T08n0261_009:0907c28_0": "　大悲離分別，　　見惡常憐愍，　如日放光明，　　不棄旃荼舍。",
    "T08n0261_009:0908a01_0": "　智人雖小過，　　為益應同住，　如入瞻蔔林，　　自然皆蒙熏。",
    "T08n0261_009:0908a03_0": "　正智離分別，　　如日無私照，　亦如清涼月，　　能淨諸雲翳。",
    "T08n0261_009:0908a05_0": "　智者多慈悲，　　常濟於貧乏，　見乞不輕賤，　　應生歡喜心。",
    "T08n0261_009:0908a07_0": "　如樹初生長，　　日夜無休息，　智者樂修行，　　增長亦如是。",
    "T08n0261_009:0908a09_0": "　智者遇大怨，　　慈悲猶不捨，　如折蓮花莖，　　藕絲恒不斷。",
    "T08n0261_009:0908a11_0": "　生死如毒樹，　　悟即法身果，　生死與涅槃，　　本性皆平等。",
    "T08n0261_009:0908a13_0": "　淨慧賢聖行，　　大悲常利物，　不擇於怨親，　　恒離於分別。",
    "T08n0261_009:0908a15_0": "　耆年多智慧，　　淨戒悉圓滿，　親近如是人，　　速成安樂行。",
    "T08n0261_009:0908a17_0": "　智慧無垢人，　　三業恒清淨，　應親近是人，　　尊重過父母。",
    "T08n0261_009:0908a19_0": "　無智難親近，　　能壞善人心，　如火燒枯木，　　應當常遠離。",
    "T08n0261_009:0908a21_0": "　供給於惡人，　　欲益反招損，　如人飼猛獸，　　無不傷害者。",
    "T08n0261_009:0908a23_0": "　供養智慧人，　　小善獲多福，　如人飲甘露，　　求得安隱樂。」",
    "T08n0261_009:0908a25_0": "佛告慈氏菩薩摩訶薩：「此般若波羅蜜多，皆從善友聞正法生，邪見之人是智慧怨，汝等應當親近善友、遠惡知識。",
    "T08n0261_009:0908a27_1": "此般若波羅蜜多，非唯出生一切善法，過去未來現在諸佛皆從此生，當知此經即是一切諸佛之母。",
    "T08n0261_009:0908b01_0": "「復次，慈氏！",
    "T08n0261_009:0908b01_1": "菩薩摩訶薩行布施時，有二種智：一者小智，二者大智。",
    "T08n0261_009:0908b02_2": "小智施者，為求人、天、二乘解脫，如是施者但名布施，不得名為波羅蜜多。",
    "T08n0261_009:0908b04_3": "大智施者，心無所得，無所得故得佛菩提，如是施者名檀波羅蜜。",
    "T08n0261_009:0908b05_4": "以是故知，檀波羅蜜從智慧生。",
    "T08n0261_009:0908b06_5": "尸波羅蜜亦有二種：一者小智，二者大智。",
    "T08n0261_009:0908b07_6": "小智持戒，怖三惡道，求生人、天、二乘解脫，如是持戒心不清淨，不得名為尸波羅蜜。",
    "T08n0261_009:0908b09_7": "大智持戒，普為利樂一切有情，不住於相而無所得，趣大菩提，如是持戒是則名為尸波羅蜜。",
    "T08n0261_009:0908b11_8": "以是故知，戒波羅蜜從智慧生。",
    "T08n0261_009:0908b11_9": "忍辱波羅蜜多亦從般若波羅蜜多生，一切有情本智如日，無明覆蔽忍光不現。",
    "T08n0261_009:0908b13_10": "修安忍者除斷無明，聖智現前佛日斯照。",
    "T08n0261_009:0908b14_11": "譬如國邑無有智臣，識用不均人民流散，設有智者亦當迴避，無忍慧者亦復如是。",
    "T08n0261_009:0908b16_12": "又此智慧如明眼人，遙見毒虵即便遠避，有智慧眼避瞋恚蛇亦復如是。",
    "T08n0261_009:0908b18_13": "無慧眼者，謂於過去無量劫中修行諸善，無安忍力及智慧眼，一念瞋火燒滅無餘，如乾草積飈火入中焚燒皆盡。",
    "T08n0261_009:0908b20_14": "智慧之人有安忍力，設遇惡人打罵訶責，正智安忍能調伏之。",
    "T08n0261_009:0908b22_15": "譬如香象既已調伏，臨陣驅策能破敵軍。",
    "T08n0261_009:0908b23_16": "菩薩摩訶薩亦復如是，住無相忍不起瞋恚，無緣大悲廣度一切。",
    "T08n0261_009:0908b24_17": "以是當知，安忍波羅蜜從般若波羅蜜生。",
    "T08n0261_009:0908b25_18": "精進波羅蜜亦從般若波羅蜜多而得發生。",
    "T08n0261_009:0908b26_19": "何以故？",
    "T08n0261_009:0908b26_20": "若無般若波羅蜜多，一切所作皆不成就大菩提果，無邊法門安住最勝，巧便大智周遍觀察，要精進力方能圓滿六波羅蜜。",
    "T08n0261_009:0908b29_21": "以是當知，精進波羅蜜皆從般若波羅蜜生。",
    "T08n0261_009:0908c01_22": "禪波羅蜜亦從般若波羅蜜生。",
    "T08n0261_009:0908c02_23": "所以者何？",
    "T08n0261_009:0908c02_24": "意業微細難可測量，身口所作則易除滅，妄心所起難可制伏。",
    "T08n0261_009:0908c03_25": "如風飄火猛焰可制，如海濤波亦可息之，唯有妄心甚難調伏。",
    "T08n0261_009:0908c05_26": "何以故？",
    "T08n0261_009:0908c05_27": "無始無明迷心性故。",
    "T08n0261_009:0908c05_28": "譬如世間多思覺者，妄起尋求而伺察之。",
    "T08n0261_009:0908c06_29": "如是妄想設入定門心猶取著，無智慧故經百千劫，終不能得三昧現前。",
    "T08n0261_009:0908c08_30": "亦如愚人妄執諸見，或執我常、或執我斷，見不清淨，云何能得三昧現前？",
    "T08n0261_009:0908c10_31": "有智慧人觀察二事：一者見其自身多有疾病苦樂等事，皆由先世妄想顛倒，造作諸業而今受之。",
    "T08n0261_009:0908c12_32": "若無癡愛，何有病耶？",
    "T08n0261_009:0908c12_33": "身本自空，因緣幻有，無造無作，誰受苦耶？",
    "T08n0261_009:0908c13_34": "二者復應重更觀察，雖無我相，所作福業皆不唐捐。",
    "T08n0261_009:0908c14_35": "當願法界一切有情，無盡福德滌令清淨，悉得成就六波羅蜜，戒、定、智慧以為莊嚴。",
    "T08n0261_009:0908c16_36": "以是故知，一切萬行皆以般若波羅蜜而為其母。",
    "T08n0261_009:0908c17_37": "猶如大地皆依虛空而得安立，而彼虛空無有所依。",
    "T08n0261_009:0908c19_38": "般若波羅蜜亦復如是。",
    "T08n0261_009:0908c19_39": "以是故知，禪波羅蜜，智慧為母。",
    "T08n0261_009:0908c20_40": "非唯五度從智慧生，一切世間福德名聞人天果報，乃至出世無漏善根，皆以智慧而為生處，猶如大地皆依虛空而得安立。",
    "T08n0261_009:0908c23_41": "一切眾生執我取相，有五怖畏：一不活畏，常積資財恐不活故。",
    "T08n0261_009:0908c24_42": "二惡趣畏，造不善業恐墮三塗恒怖畏故。",
    "T08n0261_009:0908c25_43": "三者死畏，愛惜身命恐喪失故。",
    "T08n0261_009:0908c26_44": "四者惡名畏，恒作諸惡以自覆藏，恐人聞知常怖畏故。",
    "T08n0261_009:0908c27_45": "五者大眾威德畏，於大眾中所發言詞懷怖畏故。",
    "T08n0261_009:0908c28_46": "菩薩摩訶薩智慧觀察具證二空，能益自他，無不活畏。",
    "T08n0261_009:0908c29_47": "除斷邪行具淨尸羅，必至涅槃，無惡趣畏。",
    "T08n0261_009:0909a01_48": "深入緣起了本無生，則無死畏。",
    "T08n0261_009:0909a02_49": "住無相理身心寂靜，無自他相，離惡名畏。",
    "T08n0261_009:0909a03_50": "成就微妙四無礙辯，處眾無畏猶師子王，是故名為無大眾畏。",
    "T08n0261_009:0909a05_0": "「復次，慈氏！",
    "T08n0261_009:0909a05_1": "一切眾生根性差別，慳貪者令惠施，瞋恚者令慈忍，我慢者令謙下，愚癡者得智慧，開示涅槃顯真實相無量功德，皆從般若波羅蜜生。",
    "T08n0261_009:0909a08_2": "一切諸佛及諸菩薩、天龍八部咸皆讚歎，尊重恭敬猶如父母。",
    "T08n0261_009:0909a09_3": "譬如慈母唯有一子，鞠育誨示漸漸成長令得尊貴。",
    "T08n0261_009:0909a10_4": "菩薩亦爾，憐愛有情等如一子，般若甘露而為法食，五波羅蜜為大資糧，十力、四無所畏、十八不共法諸妙功德莊嚴法身，成就無上法王之位。",
    "T08n0261_009:0909a15_0": "「復次，慈氏！",
    "T08n0261_009:0909a15_1": "有十種事能障智燈，掩蔽光明不能顯了，增長癡闇無所覺知。",
    "T08n0261_009:0909a16_2": "一者懶惰，於世事業皆不成就，豈能修行出世妙善。",
    "T08n0261_009:0909a17_3": "二者近惡知識，造諸惡業增長無明。",
    "T08n0261_009:0909a18_4": "三者耽著睡眠身心昏昧，不能修習無上菩提。",
    "T08n0261_009:0909a19_5": "四者聽聞大乘尋復忘失。",
    "T08n0261_009:0909a20_6": "五者樂習世間一切技藝，不知如幻而生執著。",
    "T08n0261_009:0909a21_7": "六者我慢覆藏，雖遇善友不能諮問無上正法。",
    "T08n0261_009:0909a22_8": "七者於大乘教微妙深理不能解悟，我慢自高便生退屈。",
    "T08n0261_009:0909a23_9": "八者恥己愚昧，不能親近有智之人。",
    "T08n0261_009:0909a24_10": "九者攻乎異端詐謂知見，有所論難皆涉邪徒。",
    "T08n0261_009:0909a25_11": "十者於最上乘不生信樂，設有所聞師心邪解。",
    "T08n0261_009:0909a26_12": "由是十事障礙大乘，正法不聞，淪溺生死。",
    "T08n0261_009:0909a27_13": "離此十事有十勝法，便能悟入無上菩提。",
    "T08n0261_009:0909a28_14": "一者精勤樂習禪定。",
    "T08n0261_009:0909a29_15": "二者親近善友聽聞正法。",
    "T08n0261_009:0909a29_16": "三者損減睡眠恒自覺悟。",
    "T08n0261_009:0909b01_17": "四者於大乘法所聞不忘。",
    "T08n0261_009:0909b01_18": "五者順世事業，常觀如幻無所著故。",
    "T08n0261_009:0909b02_19": "六者無所藏隱，決眾疑故。",
    "T08n0261_009:0909b03_20": "七者不輕己身，勤修行故。",
    "T08n0261_009:0909b03_21": "八者常樂法施，興大會故。",
    "T08n0261_009:0909b04_22": "九者恒自謙下，不誑眾生故。",
    "T08n0261_009:0909b05_23": "十者不自師心，深入佛慧故。",
    "T08n0261_009:0909b05_24": "菩薩摩訶薩以此十事具足圓滿六波羅蜜，成就法身清淨解脫。",
    "T08n0261_009:0909b08_0": "「復次，慈氏菩薩摩訶薩！",
    "T08n0261_009:0909b08_1": "此般若波羅蜜多，不與十六種法而為相應。",
    "T08n0261_009:0909b09_2": "一者不與十二因緣相應，所謂無明乃至老死。",
    "T08n0261_009:0909b10_3": "二者不與無明滅乃至老死滅而為相應，菩薩摩訶薩離分別心、無二相故。",
    "T08n0261_009:0909b12_4": "三者不與身見、邊見乃至六十二見而為相應。",
    "T08n0261_009:0909b13_5": "四者不與世間八風相應，所謂利、養、稱讚、譏毀、苦、樂、衰、損等事而為相應。",
    "T08n0261_009:0909b15_0": "五者不與隨煩惱等忿恨相應。",
    "T08n0261_009:0909b15_1": "六者不與我慢、增上慢等相應。",
    "T08n0261_009:0909b16_2": "七者不與根本貪、瞋、癡等而為相應。",
    "T08n0261_009:0909b17_3": "八者不與煩惱魔、死魔等而為相應。",
    "T08n0261_009:0909b18_4": "九者不與我相、人相、作者、受者、養育、士夫、補特伽羅、意生、儒童、業障、報障、煩惱等障而為相應。",
    "T08n0261_009:0909b20_5": "十者不與妄念分別、見聞覺知而為相應。",
    "T08n0261_009:0909b21_6": "十一者不與四顛倒法而為相應——無常計常、常計無常，無樂計樂、樂計無樂，無我計我、我計無我，不淨計淨、淨計不淨。",
    "T08n0261_009:0909b23_7": "如是妄計名顛倒法，有情心行乃至諸塵勞門而為相應。",
    "T08n0261_009:0909b25_8": "十二者不與慳悋、犯戒、瞋恚、懈怠、散亂、愚癡而為相應，亦不與有相行施、持戒、忍辱、精進、禪定、智慧相應。",
    "T08n0261_009:0909b27_9": "十三者不與不善等法——性罪遮罪、有漏有為——而為相應，亦不分別世出世善法——有漏無漏——而為相應。",
    "T08n0261_009:0909b29_10": "十四者不與二十二根相應，所謂眼、耳、鼻、舌、身根相應，亦不與苦、樂、憂、喜、捨受相應，亦不與男女等根、意根、命根、信等五根、三無漏根而為相應。",
    "T08n0261_009:0909c03_11": "十五者不與三界五趣種種有情而為相應，亦不分別大乘小乘佛法僧寶差別之相而為相應。",
    "T08n0261_009:0909c06_12": "十六者不分別真諦俗諦、有為無為、有智無智、有識無識、作意無作意、有體性無體性、有相無相心意差別而為相應。",
    "T08n0261_009:0909c08_13": "慈氏、當知摩訶般若波羅蜜多，無染無著，離諸分別，平等清淨，一相一味，不與如是差別等法而為相應。",
    "T08n0261_009:0909c12_0": "「復次，慈氏！",
    "T08n0261_009:0909c12_1": "菩薩摩訶薩善巧方便行深般若波羅蜜多時，住奢摩他、毘鉢舍那，住身寂靜，了因緣法如幻如化，順勝義諦，離有離無非斷非常，隨順因果，無我人相真實不動，不壞威儀住三解脫門而不取證。",
    "T08n0261_009:0909c16_2": "無動無靜是如來禪，遊戲神通深入實際，不住生死不入涅槃，不盡有為不住無為，雖觀無相不捨大悲，雖住三界而恒出離，知真無染而不修證，離於戲論常樂宣說。",
    "T08n0261_009:0909c21_0": "「復次，慈氏！",
    "T08n0261_009:0909c21_1": "菩薩摩訶薩修行般若波羅蜜多，應於善友聽聞正法，具足八十四種勝上之心，方能發生般若波羅蜜多微妙勝慧。",
    "T08n0261_009:0909c23_2": "所謂住真實相，最極微妙相，般若相應相，善知識相，離憍慢相，恭敬相，右遶相，無量相，善言相，至誠相，善作意相，無亂相，無定相，妙寶相，妙藥相，除病相，法器相，示導相，入智慧相，聞法無厭相，增長捨相，善調象馬相，敬事多聞相，樂聞深法相，觀身寂滅相，清淨適悅相，聞法無倦相，聞義相，聞法相，隨說修行相，為他說法相，聞所未聞相，聞神通相，不求餘乘相，樂聞般若相，樂聞菩薩藏相，樂聞善巧方便相，四攝法相，聞梵行相，念正定相，能生善巧無生相，大慈悲心相，緣起相，無常相，苦相，空相，無我相，不淨相，寂靜相，空相，無相相，無願相，無不善行相，勝義諦相，不壞相，自在相，護自心相，不捨精進相，思惟妙法相，對治煩惱相，宗重正法相，對治邪見相，獲聖財相，除斷貧窮相，智者稱讚相，智人極喜相，智者所樂相，崇重賢善相，見諦相，觀蘊過失相，有為過患相，依法相，依義相，依智相，依了義經相，不依不了義經相，不作諸惡相，自利益相，利益他相，善作業相，無熱惱相，勝行相，獲一切諸佛法門相。",
    "T08n0261_009:0910a15_3": "慈氏！",
    "T08n0261_009:0910a15_4": "當知聽法之人具足如是勝妙之心，能善聽聞甚深般若波羅蜜多，知一切法無我、無人、本來清淨。",
    "T08n0261_009:0910a17_5": "生死、涅槃平等無二。",
    "T08n0261_009:0910a18_6": "復次，菩薩摩訶薩觀於眼等五根苦樂等受，男女意、命，能起煩惱生死根本；信等五根、三無漏根，能捨煩惱是涅槃因。",
    "T08n0261_009:0910a20_7": "知煩惱性從本以來，不生不滅性相常住，如是修習是名般若波羅蜜多。",
    "T08n0261_009:0910a23_0": "「復次，慈氏！",
    "T08n0261_009:0910a23_1": "菩薩摩訶薩所修勝行，與智慧相應及不相應，無有分別、二智平等，不捨眾生恒起大悲，普覆一切清淨不動。",
    "T08n0261_009:0910a25_2": "如是修習，是則名為般若波羅蜜多。」",
    "T08n0261_009:0910a27_0": "佛告慈氏：「此般若波羅蜜多句義不可思議，是相應句、如理句、如量句、佛語句、了緣句、無礙句、無滅句、大捨句、不動句、一切不動句、無依止句、平等句、無難句、無高下句、實際句、不變易句、無著句、無住句、無所住句、對治句、寂靜句、極寂靜句、遍寂靜句、無戲論句、無起句、即真句、不缺句、無餘句、無際句、無對治句、最勝句、真實句、如如句、絕言句、不別異句、無彼此句、三世平等句、無三世句、不住五蘊句、不住六界句、不住十二處句、不住十八界句、依法句、依義句、依智句、依了義句。",
    "T08n0261_009:0910b08_1": "如是句義，是菩薩摩訶薩修行般若波羅蜜多不可思議，離言說故、真勝義故、不可思議故、無因喻故、無比量故、無有上故、自利利他故、大希有故，唯佛與佛能證能說，餘無測知。",
    "T08n0261_009:0910b12_2": "何以故？",
    "T08n0261_009:0910b13_3": "般若波羅蜜多無性無相、無比無喻，唯佛如來方能究盡。",
    "T08n0261_009:0910b15_0": "「復次，慈氏！",
    "T08n0261_009:0910b15_1": "此般若波羅蜜多，非即蘊、處、界，無依無止、不生不滅，不內不外不在中間。",
    "T08n0261_009:0910b16_2": "是故般若波羅蜜多不可思議。」",
    "T08n0261_009:0910b17_3": "爾時，慈氏菩薩聞是般若波羅蜜多，歡喜踊躍，以偈讚曰：「大雄世尊智無量，　　十力無畏真解脫，　神通廣大無邊際，　　一切無能測量者。",
    "T08n0261_009:0910b21_0": "　昔曾侍覲無量佛，　　獲得甚深微妙智，　難行苦行恒沙劫，　　是故能成調御師。",
    "T08n0261_009:0910b23_0": "　佛證自然一切智，　　住真寂滅難思議，　唯佛如來自證知，　　能現無邊佛境界。",
    "T08n0261_009:0910b25_0": "　法性真常離二邊，　　寂滅無為出三有，　煩惱業苦悉皆除，　　法身清淨真解脫。",
    "T08n0261_009:0910b27_0": "　菩提道場成正覺，　　唯有諸佛能證知，　清淨湛然無去來，　　無相無行無說示。",
    "T08n0261_009:0910b29_0": "　涅槃無比無能喻，　　凡夫二乘莫能測，　等覺菩薩不能知，　　唯佛世尊獨明了。",
    "T08n0261_009:0910c02_0": "　佛會一切聲聞眾，　　逮得己利如來讚，　漏盡皆住最後身，　　此等不知佛境界。",
    "T08n0261_009:0910c04_0": "　一切辟支佛利智，　　遍滿十方如稻麻，　百千萬劫共思惟，　　不能測知佛智慧。」",
    "T08n0261_009:0910c06_0": "大乘理趣六波羅蜜多經卷第九"
}