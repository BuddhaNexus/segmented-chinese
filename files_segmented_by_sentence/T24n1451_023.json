{
    "T24n1451_023:0312b02_0": "根本說一切有部毘奈耶雜事",
    "T24n1451_023:0312b03_0": "卷第二十三",
    "T24n1451_023:0312b05_0": "三藏法師義淨奉　制譯",
    "T24n1451_023:0312b06_0": "內攝頌曰：　牛護獵師死，　　放宮天授歸；　猛光向得叉，　　殺人聲八夢。",
    "T24n1451_023:0312b09_0": "時猛光王曾於寐後作如是念：「牛護太子，我喪之後能有智力紹王位不？",
    "T24n1451_023:0312b10_1": "我今宜可試其智策。」",
    "T24n1451_023:0312b11_2": "令使喚來，告言：「我於內宮少有營務須經七日，汝可權時代知國事。」",
    "T24n1451_023:0312b12_3": "太子即便受命監國，於利非利賞罰適宜，有姦非者官司執送，太子見已問男女曰：「共相愛不？」",
    "T24n1451_023:0312b14_4": "答言：「相愛。」",
    "T24n1451_023:0312b15_5": "太子聞已告諸臣曰：「彼既相愛，何不隨情？」",
    "T24n1451_023:0312b16_0": "告左右曰：「自今已後勿禁姦非。」",
    "T24n1451_023:0312b16_1": "諸人聞已恣情造過。",
    "T24n1451_023:0312b17_2": "太子每於國事嚴加撿察。",
    "T24n1451_023:0312b17_3": "王經七日尋自出宮，問增養曰：「我之亡後，牛護太子能紹位不？」",
    "T24n1451_023:0312b19_4": "增養曰：「彼能紹繼，然於姦私者縱其造惡。」",
    "T24n1451_023:0312b20_5": "王問：「何故？」",
    "T24n1451_023:0312b20_6": "增養以事具答，王作是念：「牛護太子為當於他女人情無妬忌，為當於己妻室亦無妬耶？",
    "T24n1451_023:0312b22_7": "我且試驗。」",
    "T24n1451_023:0312b22_8": "時有北方健陀羅客寄住城中，王聞有智，告曰：「汝可與彼牛護大妃共行非法。」",
    "T24n1451_023:0312b24_9": "彼聞即便以手掩耳：「若作此非，我無活路。」",
    "T24n1451_023:0312b25_10": "王曰：「王事須然，此無有過，若不作者便成違勅。」",
    "T24n1451_023:0312b26_11": "答言：「大王！",
    "T24n1451_023:0312b26_12": "必須然者，此難倉卒，要須漸次方可得為。」",
    "T24n1451_023:0312b27_13": "王曰：「隨汝所須次第當作。」",
    "T24n1451_023:0312b28_14": "答言：「大王！",
    "T24n1451_023:0312b28_15": "先近彼宅造大店舍，王當給我貨物之直，作斯方便望漸相親。」",
    "T24n1451_023:0312b29_16": "王即依言給其錢物，彼即造店收諸貨物廣列芳筵。",
    "T24n1451_023:0312c02_17": "時太子妃母有一婢使，遂來店處買諸香藥。",
    "T24n1451_023:0312c03_18": "時健陀羅問其婢曰：「小女！",
    "T24n1451_023:0312c03_19": "汝為誰買？」",
    "T24n1451_023:0312c03_20": "答曰：「是牛護妻母令我來買。」",
    "T24n1451_023:0312c04_21": "問曰：「彼母何名？」",
    "T24n1451_023:0312c04_22": "報言：「字某。」",
    "T24n1451_023:0312c05_23": "答曰：「彼即與我母字是同，我今看彼與母無異。」",
    "T24n1451_023:0312c06_24": "即少取其價多與香物。",
    "T24n1451_023:0312c06_25": "婢至家已其母問曰：「有何因緣，先將此直得物全少，今乃極多？」",
    "T24n1451_023:0312c08_26": "彼以上事具答其母，母言：「大善！",
    "T24n1451_023:0312c08_27": "彼即我子。」",
    "T24n1451_023:0312c09_28": "如是再三見其物多，遂遙歡喜。",
    "T24n1451_023:0312c09_29": "後時店主報其婢曰：「汝可白母，我欲參見。」",
    "T24n1451_023:0312c10_30": "婢便白母，母曰：「任來。」",
    "T24n1451_023:0312c11_31": "婢還報已，遂乃多持香物行造彼家，亦既相見抱母而哭，母曰：「汝何意哭？」",
    "T24n1451_023:0312c13_0": "答言：「阿母顏狀一同我母，情生悲感由是哭泣。」",
    "T24n1451_023:0312c14_1": "母曰：「我是汝母更無勞泣。」",
    "T24n1451_023:0312c14_2": "遂令彼此愛念情深。",
    "T24n1451_023:0312c15_3": "其牛護妻在傍而立，母曰：「爾來！",
    "T24n1451_023:0312c15_4": "此是汝兄，可執其足慇懃致敬。」",
    "T24n1451_023:0312c16_5": "女隨言作。",
    "T24n1451_023:0312c16_6": "遂問母曰：「此女何名？」",
    "T24n1451_023:0312c17_7": "答其名字，報曰：「我家長嫂亦如是名，形貌相似即為我嫂。」",
    "T24n1451_023:0312c18_8": "母曰：「善哉！」",
    "T24n1451_023:0312c18_9": "從茲已後倍增憐念。",
    "T24n1451_023:0312c19_10": "既至宅已，于時店主情懷詭誑佯病而眠，時彼婢使來買塗香，報言：「少女！",
    "T24n1451_023:0312c21_11": "我病極困，母何不來暫相看也。」",
    "T24n1451_023:0312c21_12": "答曰：「彼不知患，我當還報。」",
    "T24n1451_023:0312c22_13": "婢歸報知母即來問，問言：「愛子！",
    "T24n1451_023:0312c23_14": "汝何所患？」",
    "T24n1451_023:0312c23_15": "答言：「我患極困。」",
    "T24n1451_023:0312c23_16": "母曰：「當問醫人隨病設藥。」",
    "T24n1451_023:0312c24_17": "答曰：「阿母！",
    "T24n1451_023:0312c24_18": "斯非藥療，我緣此病必定命終。」",
    "T24n1451_023:0312c25_19": "母曰：「汝勿憂愁，作何方便能令病愈？」",
    "T24n1451_023:0312c26_20": "答曰：「有療病藥，然得之無由。」",
    "T24n1451_023:0312c26_21": "母曰：「但使有者我皆為辦。」",
    "T24n1451_023:0312c27_22": "答言：「阿母！",
    "T24n1451_023:0312c27_23": "我若得與牛護大妃歡愛通者，病可得差。」",
    "T24n1451_023:0312c28_24": "母聞大怒曰：「汝貧寒人，欲得王妃，何不命斷？」",
    "T24n1451_023:0312c29_25": "彼即振衣捨之而去。",
    "T24n1451_023:0313a01_26": "是時店主復行詭詐，便作契書：「我身死後，宅及財物悉皆與彼太子妃母。」",
    "T24n1451_023:0313a02_27": "遂將書與母，母讀書已忿怒即除，便作是念：「我懷瞋色棄背而來，彼更於我倍生殷重，情義無歇，難得其類，我緣此事，為問女看，勿使因斯致傾身命。」",
    "T24n1451_023:0313a06_28": "即便喚女為說：「店主久故恩情，彼是汝叔，遇病嬰纏不暫看問？」",
    "T24n1451_023:0313a07_29": "答言：「阿母！",
    "T24n1451_023:0313a07_30": "豈無醫人為其療疾？」",
    "T24n1451_023:0313a08_31": "母曰：「彼病難治或當致死，我聞彼說：『若得長嫂共為歡愛者此病可除。』」",
    "T24n1451_023:0313a09_32": "女便怒曰：「此貧寒人，欲得王妃共行非者，何不即日以取命終？」",
    "T24n1451_023:0313a11_33": "母曰：「貴賤無定汝今頗知，大公根本是誰所生？」",
    "T24n1451_023:0313a12_34": "答言：「不知。」",
    "T24n1451_023:0313a12_35": "母曰：「從蝎所生，今得為王有大兵眾，汝之夫主是長者婦生，當亦為王。",
    "T24n1451_023:0313a14_36": "汝可共彼而為歡愛，若有子者當得為王，此亦何損？」",
    "T24n1451_023:0313a15_37": "由母勸故彼遂許通。",
    "T24n1451_023:0313a15_38": "母便遣信報健陀羅曰：「見汝慇懃女已相許，汝自知時可來相就。」",
    "T24n1451_023:0313a17_39": "是時店主聞已報王，事將成辦，暫令牛護出彼宅中。",
    "T24n1451_023:0313a18_40": "王作是念：「我亡之後牛護為王，牛護有子當紹帝業。",
    "T24n1451_023:0313a19_41": "若健陀羅共妃生子，此若為王絕我宗嗣，可與其藥令不生子。」",
    "T24n1451_023:0313a21_0": "即便與藥告健陀羅曰：「汝共彼女行非法時先服此藥。」",
    "T24n1451_023:0313a22_1": "王報牛護曰：「汝且少時勿還宅內，有別籌度。」",
    "T24n1451_023:0313a23_2": "彼便不去。",
    "T24n1451_023:0313a23_3": "健陀羅服藥與女交通一處而睡，王作是念：「彼應事畢。」",
    "T24n1451_023:0313a24_4": "報言：「牛護！",
    "T24n1451_023:0313a25_0": "汝可還家。」",
    "T24n1451_023:0313a25_1": "既至舍已，見健陀羅與妃一處垂臂而睡，太子即舉其手并將衣覆。",
    "T24n1451_023:0313a26_2": "彼二通宵共寢乃至天明，遂作是念：「無人見不？」",
    "T24n1451_023:0313a27_3": "即便還店。",
    "T24n1451_023:0313a28_4": "既至明日，王語太子：「我夜夢見汝婦與外人私通。」",
    "T24n1451_023:0313a29_5": "答言：「大王夢見，我眼親觀。」",
    "T24n1451_023:0313a29_6": "王曰：「汝如何見？」",
    "T24n1451_023:0313b01_7": "彼即具說。",
    "T24n1451_023:0313b01_8": "王曰：「汝於女處無妬心耶？」",
    "T24n1451_023:0313b02_9": "答曰：「我無。」",
    "T24n1451_023:0313b02_10": "王曰：「此有何因？」",
    "T24n1451_023:0313b02_11": "答言：「大王暫聽！",
    "T24n1451_023:0313b03_12": "我從生來知宿命事。",
    "T24n1451_023:0313b03_13": "我憶往昔為商主婦，其夫持貨興易他方。",
    "T24n1451_023:0313b04_14": "我報夫曰：『願欲隨行。』",
    "T24n1451_023:0313b05_15": "夫曰：『誰當與汝共相給侍？",
    "T24n1451_023:0313b05_16": "由斯辛苦不可相隨。』",
    "T24n1451_023:0313b06_17": "婦便啼泣。",
    "T24n1451_023:0313b06_18": "餘人見已告商主曰：『仁婦啼泣欲得相隨。』",
    "T24n1451_023:0313b07_19": "商主具報難事，餘人告曰：『但令將去，我為供給。』",
    "T24n1451_023:0313b08_20": "遂即將去。",
    "T24n1451_023:0313b08_21": "於險路中有五百群賊，來破商營遂殺商主。",
    "T24n1451_023:0313b09_22": "時五百賊共婦行非，時諸賊旅更破商營，得一少女皆生愛著。",
    "T24n1451_023:0313b11_23": "時婦見已起嫉妬心：『此女共我爭夫主耶？』",
    "T24n1451_023:0313b12_0": "便即命人擲空井中，因斯命斷。",
    "T24n1451_023:0313b12_1": "大王！",
    "T24n1451_023:0313b12_2": "往時婦者即我身是。",
    "T24n1451_023:0313b13_3": "我念往昔共五百賊行其婬欲尚無足心，何況一男而有足日。",
    "T24n1451_023:0313b14_4": "我憶是事，不復於女生嫉妬情。",
    "T24n1451_023:0313b15_5": "以此觀知，世間愚人多將女婦，置於宮內共為衛護，理合男子防諸女人，豈容女人防守男子。」",
    "T24n1451_023:0313b17_6": "王曰：「誠如汝說，能斷妬心世間難事，雖有此理我未能行。」",
    "T24n1451_023:0313b18_7": "爾時嗢逝尼城有一獵師，其妻端正情極愛重，欲去畋遊作如是念：「我若留妻往山林者，恐與他人作諸非法；我若不去，既無別業餬口交無，宜可携將共行林野。」",
    "T24n1451_023:0313b22_8": "即便共去同居草庵，為畋獵事殺諸禽獸賣以充糧。",
    "T24n1451_023:0313b23_9": "後於異時猛光王因獵而出，其馬驚馳至獵人處，獵人記識遙唱：「善來！」",
    "T24n1451_023:0313b25_10": "王便下乘息一樹陰，獵人自念：「我今豈得以舊宿肉奉灌頂大王？",
    "T24n1451_023:0313b26_11": "宜取新者以相供侍。」",
    "T24n1451_023:0313b27_12": "即持弓箭行湊荒林。",
    "T24n1451_023:0313b27_13": "時王周眄見其少婦，儀容可愛起染著心，欲惱既纏共行非法。",
    "T24n1451_023:0313b29_14": "是時獵者獲得新肉持以歸來，見婦共王作不軌事，因生忿怒作如是念：「此王違法，今可殺除。」",
    "T24n1451_023:0313c02_15": "復念：「寧容為小婦女而害大王。」",
    "T24n1451_023:0313c02_16": "時有師子忽然而至殺其獵師，欲命終時便於王處起慈愍心，遂得託生四大王天。",
    "T24n1451_023:0313c04_17": "王見夫死作如是念：「此之少女我與交通，無宜輕棄。」",
    "T24n1451_023:0313c06_18": "即便安慰置在傍邊。",
    "T24n1451_023:0313c06_19": "時王大臣周旋顧覓，共至王所，問言：「此是誰女？」",
    "T24n1451_023:0313c07_20": "王曰：「是我境中，此何足問？",
    "T24n1451_023:0313c08_21": "宜可將去置於後宮。」",
    "T24n1451_023:0313c08_22": "王罷旋遊還至城闕。",
    "T24n1451_023:0313c09_23": "然王宮內多有宮人，王作是念：「此捕獵人將一少婦，獨住林野尚不護得，況我而能守多宮女？」",
    "T24n1451_023:0313c11_24": "即便搖鈴吹角鳴鼓，普告城邑：「諸人當知！",
    "T24n1451_023:0313c12_25": "若有舊住或復新來咸應聽語，我今中宮所有內人，悉皆放捨隨其所樂，任意縱橫與外人交通不以為過。」",
    "T24n1451_023:0313c14_26": "又告內人曰：「我今放汝，夜出宮外隨意歡遊，鼓聲纔動即須還入。",
    "T24n1451_023:0313c16_27": "若有違者當斷汝命。」",
    "T24n1451_023:0313c16_28": "但是女人皆樂男子，況復王宮鎮被幽縶。",
    "T24n1451_023:0313c17_29": "時諸宮女皆夜出外以求男子，隨其所樂在處遊行。",
    "T24n1451_023:0313c18_30": "唯有安樂夫人、牛護之母及星光妃，為護王情不出於外。",
    "T24n1451_023:0313c19_31": "王告安樂曰：「汝可出外覓別丈夫。」",
    "T24n1451_023:0313c20_32": "答曰：「我實不能捨王出外別覓餘人。」",
    "T24n1451_023:0313c21_33": "時王復告星光妃曰：「汝何不去求外丈夫？」",
    "T24n1451_023:0313c22_34": "然被年少容華情色難忍，於他男子常有愛心，雖在宮中情希出外，聞王數告默受其言，即便夜向市中見賣香男子顏容端正，告曰：「汝可共我為相愛事。」",
    "T24n1451_023:0313c26_35": "報言：「暫為持燈，待我計算費用之數方可隨情。」",
    "T24n1451_023:0313c27_36": "時彼男子取受既多卒難周悉，通宵計算乃至天明，既動鼓聲無遑更住。",
    "T24n1451_023:0313c28_37": "星光棄燈在地便欲出門，男子曰：「且可須臾共為歡愛。」",
    "T24n1451_023:0314a01_0": "答曰：「無容更住。",
    "T24n1451_023:0314a01_1": "王有教令鼓聲亦動，不入宮者當斬其頭，我無二首寧容久住。」",
    "T24n1451_023:0314a02_2": "遂別而去。",
    "T24n1451_023:0314a03_3": "王見問曰：「星光！",
    "T24n1451_023:0314a03_4": "汝共外人為歡戲不？」",
    "T24n1451_023:0314a03_5": "答言：「無暇。」",
    "T24n1451_023:0314a04_6": "王曰：「何意？」",
    "T24n1451_023:0314a04_7": "彼便次第具說向王，王時默然。",
    "T24n1451_023:0314a05_8": "王重宣令如前告知：「皆放宮人夜中任意與外交通。」",
    "T24n1451_023:0314a06_9": "其嚮遠聞流遍餘處。",
    "T24n1451_023:0314a07_0": "時憍閃毘國出光王，聞猛光王有斯教令，皆放宮內夜出私行，便問大臣瑜健那曰：「我聞猛光王放諸宮人任行私好，我欲暫往共彼交歡。」",
    "T24n1451_023:0314a10_1": "答言：「彼猛光王於大王處常懷不忍事，若怨家聞王自來定為非義。」",
    "T24n1451_023:0314a11_2": "答曰：「丈夫為事好惡須決，汝宜住此我且他行。」",
    "T24n1451_023:0314a12_3": "答曰：「大王意正誰敢相留？",
    "T24n1451_023:0314a13_4": "幸願前途好為謹慎。」",
    "T24n1451_023:0314a13_5": "時出光王極愛女色，違大臣諫便往嗢逝尼城，遂於夜中見星光女，問知是已，復觀儀容挺特舉世無雙，報言：「剎帝利種美女星光，可來與我共為歡戲。」",
    "T24n1451_023:0314a17_6": "答言：「隨意！",
    "T24n1451_023:0314a17_7": "可敷氈席。」",
    "T24n1451_023:0314a17_8": "王曰：「汝可敷之。」",
    "T24n1451_023:0314a18_9": "時彼二人各懷高慢，不敷臥褥。",
    "T24n1451_023:0314a18_10": "已徹天明，鼓聲既動女便欲去，王曰：「且住！",
    "T24n1451_023:0314a19_11": "可共交歡。」",
    "T24n1451_023:0314a19_12": "答曰：「王有教令鼓聲亦發，不入宮者當斷其命，我今無暇更得久停。」",
    "T24n1451_023:0314a21_13": "星光遂即於王指上，脫取金環手持而去。",
    "T24n1451_023:0314a22_14": "其出光王亦歸本邑。",
    "T24n1451_023:0314a22_15": "王問星光曰：「汝得男子共交歡不？」",
    "T24n1451_023:0314a23_16": "答言：「不得。」",
    "T24n1451_023:0314a23_17": "問其何故，彼即次第具說因緣，并出指環：「此是彼物我脫將來。」",
    "T24n1451_023:0314a25_18": "王讀印已告增養曰：「其出光王將大軍眾，來入城內無人警覺，與我宮人密求歡愛，寧得於彼為放捨耶？」",
    "T24n1451_023:0314a27_19": "答言：「大王！",
    "T24n1451_023:0314a28_0": "此迴竊至我不豫知，如若重來必不相放。」",
    "T24n1451_023:0314a29_0": "時出光王還已聞知，遂告大臣瑜健那，如前所說，大臣諫曰：「王前竊去彼不覺知，遂令安隱得歸本邑。",
    "T24n1451_023:0314b02_1": "今時彼王極為防衛，若重去者必不平安，不去為勝。」",
    "T24n1451_023:0314b03_2": "臣雖苦諫王不受語，王既發引臣亦隨行，至嗢逝尼城止一宅內。",
    "T24n1451_023:0314b04_3": "增養覺已，令多壯人於其宅邊拔劍防守，告言：「此宅若有女人出者放去，勿放男子。」",
    "T24n1451_023:0314b06_4": "時瑜健那知其事勢，作如是念：「我今不應見王遭難默而棄捨，作何方便令其走出。」",
    "T24n1451_023:0314b08_5": "遂即令王著婢使衣，頭戴水器令人隨後以杖驅行，云：「汝取水速可歸來，王待澡漱。」",
    "T24n1451_023:0314b10_6": "時守衛人謂是婢使遂不禁止，既至池邊棄瓨而走。",
    "T24n1451_023:0314b11_7": "增養入宅覓王不得，但見瑜健那，即將見王：「秪由此人令出光王走。」",
    "T24n1451_023:0314b13_8": "時瑜健那前白王曰：「我比蒙王身命存活，今令走出正是其宜。",
    "T24n1451_023:0314b14_9": "此諸臣等受王封祿，縱其走去豈成道理？」",
    "T24n1451_023:0314b15_10": "王乃大責增養曰：「何有敵國害王來此行私，君等公然令其走去？",
    "T24n1451_023:0314b17_11": "若餘方便獲得者善，若不得者當受極刑。」",
    "T24n1451_023:0314b18_12": "聞已驚惶思求方便。",
    "T24n1451_023:0314b18_13": "時是南方有機巧師新來至此，增養問曰：「汝有智力，能作如是如是機關物不？」",
    "T24n1451_023:0314b20_14": "答言：「我且學作，望有成功。」",
    "T24n1451_023:0314b21_15": "是時增養遂藏王家葦山大象，遍告城邑：「葦山大象走出外處莫知所在。」",
    "T24n1451_023:0314b22_16": "遠近悉皆聞斯嚮已，報工人曰：「應以木作葦山象形。」",
    "T24n1451_023:0314b24_0": "彼即隨言作機關象，於此象中安五十人，象糞及水多貯象內，告言：「汝等宜動機關，可令此象往憍閃毘不遠而住。",
    "T24n1451_023:0314b26_1": "王若四兵共來看者象可迴還，若獨來者即捉其王，置於象內急走歸國。」",
    "T24n1451_023:0314b28_2": "工人聞教並依言作，遂令大象至憍閃毘不遠而住。",
    "T24n1451_023:0314b29_3": "是時牧牛羊人及諸雜役者，見象奇絕咸共觀望，有說：「此象從山林來。」",
    "T24n1451_023:0314c02_0": "復云：「此是猛光王所失大象，遠來至此。」",
    "T24n1451_023:0314c02_1": "有來白王說其所以：「比聞猛光王有葦山大象，世所超絕。",
    "T24n1451_023:0314c04_2": "由王福力自來至此，遠近都會有千億人皆來瞻視。」",
    "T24n1451_023:0314c05_3": "王聞是已極生大喜，告瑜健那曰：「可即鳴鼓遍告皇都，共整四兵多持羂索，領諸人眾共出城闉，看縛大象。」",
    "T24n1451_023:0314c07_4": "臣依王教次第皆為，扈從雲屯俱集坰野。",
    "T24n1451_023:0314c08_5": "時象內人見王兵至，遂便却走，大臣奏曰：「於縛象事王先善知，作何誘引得令相近？」",
    "T24n1451_023:0314c10_6": "王曰：「四兵且退我獨往看。」",
    "T24n1451_023:0314c11_7": "于時眾退唯王獨行，并將妙響琵琶自隨而進。",
    "T24n1451_023:0314c12_8": "其象內人見王獨來，即便住象。",
    "T24n1451_023:0314c13_9": "王至象所，諸人便出捉王入象，遂動機關猶如疾風還歸本國。",
    "T24n1451_023:0314c14_10": "時出光王既被收執，有大兵眾俱發大聲：「王被賊捉！",
    "T24n1451_023:0314c15_11": "王被賊捉！」",
    "T24n1451_023:0314c15_12": "遂多加兵趁至國界，大臣告曰：「既至他境，無宜更入並可還歸，王既被將別思方便。」",
    "T24n1451_023:0314c18_0": "時出光王被他所執，至嗢逝尼城，增養大臣將出光王至猛光王所，白言：「大王！",
    "T24n1451_023:0314c19_1": "此是出光王。」",
    "T24n1451_023:0314c20_2": "王見欣喜，椎鍾鳴鼓人眾雲奔，巨億百千衢路闐噎，王勅增養曰：「可依國法棄彼出光。」",
    "T24n1451_023:0314c22_0": "臣曰：「此出光王，於調象法善知其妙，王若殺者此法墮滅，且復令人就其受學，解盡妙術除棄不難。」",
    "T24n1451_023:0314c24_1": "王曰：「若如是者，卿可自學。」",
    "T24n1451_023:0314c24_2": "答曰：「此即便是受學大師，如何當害？",
    "T24n1451_023:0314c25_3": "既有斯事與世相違。」",
    "T24n1451_023:0314c26_4": "王曰：「誰堪就學？」",
    "T24n1451_023:0314c26_5": "答言：「王女天授稟性勤策明識通達，人皆共知，令彼就學當盡其妙。」",
    "T24n1451_023:0314c28_6": "王然其計即語女曰：「有一丈夫具十八種惡相，彼人善解調象文書，以幔隔障汝可就學，我當於汝後漸學習，汝亦無宜見惡人面，若其見者定死不疑。」",
    "T24n1451_023:0315a02_7": "即便隔幔就學其文。",
    "T24n1451_023:0315a02_8": "時瑜健那在憍閃毘國作如是念：「我今宜應覓王消息，如其命在作解縛緣，必也不存別求紹繼。」",
    "T24n1451_023:0315a05_9": "瑜健那妹名曰金鬘，機巧多情倍勝兄智。",
    "T24n1451_023:0315a06_0": "報言：「小妹！",
    "T24n1451_023:0315a06_1": "汝今宜往嗢逝尼城問王消息。",
    "T24n1451_023:0315a06_2": "如其命在作解縛緣，必若身亡別興繼嗣。」",
    "T24n1451_023:0315a07_3": "聞已默然內思其事，即便變服為外道女形，乞丐自資著故衣服，漸漸行去至嗢逝尼城，問守門人曰：「出光大王今命存不？」",
    "T24n1451_023:0315a10_4": "門人答曰：「彼王於汝有何怨惡？」",
    "T24n1451_023:0315a11_5": "答曰：「殺夫并子財物收將。」",
    "T24n1451_023:0315a12_0": "門人曰：「王在未死，現教王女調象經書。」",
    "T24n1451_023:0315a12_1": "如是展轉於王四門悉皆具問，彼並同答。",
    "T24n1451_023:0315a13_2": "遂作種種方便求及於人，匿影藏形與出光王相見，周旋四顧出細音聲，問言：「大王！",
    "T24n1451_023:0315a15_3": "今得存在。」",
    "T24n1451_023:0315a16_0": "彼亦驚惶周迴顧眄，答言：「小妹！",
    "T24n1451_023:0315a16_1": "今且未亡。」",
    "T24n1451_023:0315a16_2": "復作餘緣親觀天授，問言：「少女！",
    "T24n1451_023:0315a17_3": "汝今就誰學調象法？」",
    "T24n1451_023:0315a18_4": "答言：「阿母！",
    "T24n1451_023:0315a18_5": "有一丈夫具十八種惡相，我於彼邊隔幔而學。」",
    "T24n1451_023:0315a19_6": "答曰：「寧有丈夫具十八種惡相？",
    "T24n1451_023:0315a20_7": "此是出光大王，儀貌端正、眾相具足，世間希有。",
    "T24n1451_023:0315a21_8": "誰復誑汝作此惡言？",
    "T24n1451_023:0315a21_9": "若謂是虛，褰帷目擊。」",
    "T24n1451_023:0315a22_10": "彼聞其說情喜內充，遂即褰帷覩王顏狀，心生愛染如猛風吹，報言：「阿母！",
    "T24n1451_023:0315a23_11": "實如所說，頗有方便能令國主與我通不？」",
    "T24n1451_023:0315a24_12": "母曰：「我今告汝，雖復遠求難逢此類，況汝自愛正是其宜。",
    "T24n1451_023:0315a26_13": "此是剎帝利王灌頂受位，我為方便令契汝心。」",
    "T24n1451_023:0315a27_14": "既遣言交即便歡合，天授與王極相愛念。",
    "T24n1451_023:0315a28_15": "于時金鬘速便遣信，報其兄曰：「幸當安心勿為遠慮，王女天授從出光王學調象法。」",
    "T24n1451_023:0315b01_0": "兄得信已便著五種屏處瓔珞，上覆草衣自號春花，佯作癲狀即便行詣嗢逝尼城，遂於街巷康莊之所，或臥或起口出狂言，而為歌曰：「春時可遊戲，　　春時可為樂；　我即是春花，　　共為遊賞事。」",
    "T24n1451_023:0315b07_0": "若有人識云：「此是瑜健那。」",
    "T24n1451_023:0315b07_1": "者，即解金瓔密相求及。",
    "T24n1451_023:0315b08_2": "若不知者云：「是狂人。」",
    "T24n1451_023:0315b08_3": "不相齒錄。",
    "T24n1451_023:0315b08_4": "所到之處若是王家或大臣舍，皆得衣食以當朝飢，漸復窺覦得至出光王處略申言議。",
    "T24n1451_023:0315b10_5": "後時其女天授報出光曰：「我父若知必為重戮，可豫為方便走出為佳。」",
    "T24n1451_023:0315b12_6": "出光答曰：「若爾，汝今可於王處作如是語：『我學調象且讀其文，走策驅馳未親目見，願王與我賢善母象，隨意乘騎看其去就與經文合不？』」",
    "T24n1451_023:0315b15_7": "即以此議奏大王知，王語掌象人曰：「賢善母象可與天授隨意乘騎，或旦出中還、或晡來昏去、或初更後夜往返無恒、或復宵歸或時晨至。」",
    "T24n1451_023:0315b18_8": "時瑜健那作逃走計，背負象糞以出城門，門人問曰：「春花！",
    "T24n1451_023:0315b20_9": "用糞何為？」",
    "T24n1451_023:0315b20_10": "答曰：「王家設會充歡喜團。」",
    "T24n1451_023:0315b20_11": "人謂狂言不以為意。",
    "T24n1451_023:0315b21_12": "以草裹糞，於憍閃毘路挂在樹枝，象尿瓨盛負持而出。",
    "T24n1451_023:0315b22_13": "門人見問，答曰：「王家設會用作飲漿。」",
    "T24n1451_023:0315b23_14": "人皆共笑竟無採錄。",
    "T24n1451_023:0315b23_15": "還於走路瓨挂樹枝。",
    "T24n1451_023:0315b24_16": "時出光王與其大臣及金鬘、天授，並於某時某處期欵不移，時出光王遂與天授乘其母象到所期處，大臣、金鬘及妙音琵琶一時俱發共生歡喜，王即彈琵琶，大臣唱歌曰：「共乘賢善象，　　和彈妙音曲：　天授與春花，　　手舞同歸去。",
    "T24n1451_023:0315c02_0": "　王自為商主，　　得還憍閃毘；　畢我忠臣願，　　長歌且為樂。」",
    "T24n1451_023:0315c04_0": "出光去後失其時節不入宮中，猛光王報增養曰：「何故移時天授不入？」",
    "T24n1451_023:0315c05_1": "增養遂覓，知其已走，白王曰：「其出光王乘賢善象，并將天授逃走出城。」",
    "T24n1451_023:0315c07_2": "王聞驚怒告曰：「汝可急乘葦山大象趁彼惡人將來見我。」",
    "T24n1451_023:0315c08_3": "即乘大象隨路而去。",
    "T24n1451_023:0315c09_0": "大象奔馳相望欲及，瑜健那即於樹枝取其象糞棄地而去。",
    "T24n1451_023:0315c10_1": "大象遂嗅不肯前行，逡巡之間母象遂遠，經多踰繕那復還趁及。",
    "T24n1451_023:0315c11_2": "瑜健那取象尿瓨擲之于地，大象復嗅更得前行，至自邊疆情離憂怖。",
    "T24n1451_023:0315c13_3": "其時增養作如是念：「此是他界宜可迴還，或此大象亦被將去。」",
    "T24n1451_023:0315c14_4": "既不遂意失望而歸。",
    "T24n1451_023:0315c15_5": "至本城已，王問之曰：「有何消息？」",
    "T24n1451_023:0315c16_6": "答曰：「已走至國，無可追尋。」",
    "T24n1451_023:0315c16_7": "王便掌頰憂愁而住。",
    "T24n1451_023:0315c18_0": "爾時出光王既還本國死而復存，遂即請命沙門、婆羅門、商人、貴勝親族、知識、貧窶無依，遠近星奔皆至王所，廣行檀捨為大設會。",
    "T24n1451_023:0315c20_1": "與天授夫人隨意歡樂，後於樓上共天授戲曰：「我行誑術將得汝來。」",
    "T24n1451_023:0315c22_2": "夫人曰：「我父亦行誑術囚禁王身，僅得存命。」",
    "T24n1451_023:0315c23_3": "王曰：「我若不將汝父來至憍閃毘國為織師者，我即不名為出光王也。」",
    "T24n1451_023:0315c25_4": "彼懷瞋忿默爾而住。",
    "T24n1451_023:0315c26_0": "時出光王語瑜健那曰：「卿頗能得解我憂耶？」",
    "T24n1451_023:0315c27_0": "答曰：「欲何所作？」",
    "T24n1451_023:0315c27_1": "王曰：「當以長繩繫猛光頸，牽來至此令學織工。」",
    "T24n1451_023:0315c28_2": "答曰：「將賢善象天授隨來安隱歸還，豈非憂解？",
    "T24n1451_023:0315c29_3": "如王所說，我更思量未知得不？」",
    "T24n1451_023:0316a01_4": "既思策已報王得去，遂便收取嗢逝尼城所須貨物，覓好商主求妙美人，瓔珞嚴身皆令具足為商主婦。",
    "T24n1451_023:0316a03_5": "作是事已商旅便發，漸至嗢逝尼城。",
    "T24n1451_023:0316a04_6": "其猛光王聞大商旅來至我城，王自出觀收其稅直。",
    "T24n1451_023:0316a05_7": "既至營所，問言：「商主住在何處？」",
    "T24n1451_023:0316a06_8": "引人指撝，王便到彼開門而入，直進中庭覩商主婦，顏容挺特昔所未見，莊嚴美妙逈絕人間，於此城中無與等者，王起染意，報言：「賢首！",
    "T24n1451_023:0316a09_9": "共我交歡。」",
    "T24n1451_023:0316a09_10": "女曰：「此是床褥，隨意所須。」",
    "T24n1451_023:0316a10_11": "既為欲染嬰纏無所不作，即便坐臥共作交通，志意惛迷不記先後。",
    "T24n1451_023:0316a11_12": "商主即便以衣遍覆，令四人舁床，大眾歌唱，出嗢逝尼城後門而去，因即長行。",
    "T24n1451_023:0316a13_13": "時諸從者，或復搖鈴而為歌曰：「人間蚊子能食月，　　毘沙門王債主牽；　大地及樹上虛空，　　婬女能將猛光去。」",
    "T24n1451_023:0316a17_0": "是時城中所有商人見此歡樂，皆云商旅欲發悉皆隨去。",
    "T24n1451_023:0316a18_1": "城中人物皆悉不知王之去處，增養怪王隨處求覓。",
    "T24n1451_023:0316a19_2": "彼諸商旅將猛光王，漸至憍閃毘國，諸臣慶賀曰：「大王！",
    "T24n1451_023:0316a20_3": "國位昌延所願皆遂，其猛光王將來至此。」",
    "T24n1451_023:0316a21_4": "王曰：「與著鎖械令學織工，仍勿使人輒報天授。」",
    "T24n1451_023:0316a22_5": "後時王與天授，共在高樓隨意遊觀，其猛光王因有少緣出織師舍。",
    "T24n1451_023:0316a24_6": "于時出光樓上遙見，報天授曰：「汝識彼人不？」",
    "T24n1451_023:0316a25_7": "王先闥額女細觀望，遂便憶識流淚交襟，作如是念：「今此惡王躓頓我父到斯苦處，我若不殺此惡王者，我更不名為天授也，我雖行殺令彼不知。」",
    "T24n1451_023:0316a28_8": "王性利根知其懷恨，告大臣曰：「我於猛光已報怨訖，卿宜為彼洗沐身體，盛設香飡廣作威儀送其還國。」",
    "T24n1451_023:0316b01_9": "彼依王教次第悉為放令歸故。",
    "T24n1451_023:0316b02_10": "是時天授作如是念：「我若即今為殺方便，彼有惡智便見猜疑，且復引時更待他日。」",
    "T24n1451_023:0316b04_11": "強為言笑以送愁情。",
    "T24n1451_023:0316b04_12": "天授忽然著垢弊衣臥破床上，出光見已問言：「何故？」",
    "T24n1451_023:0316b06_13": "答曰：「天神瞋我。」",
    "T24n1451_023:0316b06_14": "王曰：「夫人何乏有願不酬？」",
    "T24n1451_023:0316b07_0": "答曰：「我先所許，卒不可求。」",
    "T24n1451_023:0316b07_1": "王曰：「汝何所許豫生憂懼？",
    "T24n1451_023:0316b08_2": "意所須者悉當為辦。」",
    "T24n1451_023:0316b08_3": "答曰：「我父昔日幽禁王時，遂於天神情生啟告：『我若與王安隱得達憍閃毘者，我當共王七日七夜不御飲食，日既滿已，將好花鬘從足指端，纏至于頸，輿置城頭。",
    "T24n1451_023:0316b12_4": "我即為王設大施會，命婆羅門眾數滿千人盛興供養。』",
    "T24n1451_023:0316b13_5": "大王今日多有內宮，豈復於我能生憂念？",
    "T24n1451_023:0316b14_6": "以此籌量定死無惑。」",
    "T24n1451_023:0316b15_7": "王曰：「此即是汝為我祈天，更不須憂，悉皆為作。」",
    "T24n1451_023:0316b16_8": "從是已後作殺方便，即於城下繫二狗兒，日日常與美肉令食，如是長大乃至食肉，與人身量等。",
    "T24n1451_023:0316b18_9": "遂即與王要心七日飲食俱斷，天授於夜私自飽飡。",
    "T24n1451_023:0316b19_10": "王於七日期心不食，身體羸瘦不自支持，既滿七日天授遂喚諸結鬘人：「汝可麁線多作香鬘速將來進。」",
    "T24n1451_023:0316b21_11": "勅瑜健那曰：「今日大王戒期已滿，卿可嚴飾城隍廣修施會，設婆羅門一千餘眾。」",
    "T24n1451_023:0316b23_12": "諸大臣輩各作驅馳，不欲令知內宮密事。",
    "T24n1451_023:0316b24_13": "時瑜健那奉勅皆作，掃拭街衢香水灑沃，香爐寶蓋無不普薰，散諸雜花在處充滿，甚可愛樂如歡喜園，處處皆有種種鼓樂，音聲遍合舞妓翩翻。",
    "T24n1451_023:0316b28_0": "當此鬧時天授遂即將王上城，令其臥地以花鬘纏繞，從足至頂間無空處，即便推下。",
    "T24n1451_023:0316b29_1": "既落城根，二犬俱食血肉皆盡白骨殘餘。",
    "T24n1451_023:0316c01_2": "時有鵄烏鵰鷲野干之屬食肉，禽獸舐啄殘骸。",
    "T24n1451_023:0316c02_3": "時大城中所有人眾驚惶震懾，傳云大王自立城上，觀其設會墮落城隅，因此命終被犬所食。",
    "T24n1451_023:0316c05_4": "人眾聞已號叫囂聲，拔髮椎胸喧滿城廓。",
    "T24n1451_023:0316c06_0": "時諸苾芻咸皆四散，或向餘處或詣給園。",
    "T24n1451_023:0316c06_1": "諸大臣等眾聚共議：「何為大王而自上城？",
    "T24n1451_023:0316c07_2": "城下何因有犬來食？」",
    "T24n1451_023:0316c08_3": "諸臣僉議見花鬘線，方知定是天授豫為惡計殺我大王。",
    "T24n1451_023:0316c09_4": "既生忿怒即以紫礦作室，令天授入中以火焚燒受苦而卒。",
    "T24n1451_023:0316c11_0": "故知怨讎相報未有休日。",
    "T24n1451_023:0316c11_1": "時諸苾芻咸起疑心請世尊曰：「大德！",
    "T24n1451_023:0316c12_2": "其出光王先作何業？",
    "T24n1451_023:0316c12_3": "由彼業力生被犬食。」",
    "T24n1451_023:0316c13_4": "佛言：「諸苾芻！",
    "T24n1451_023:0316c13_5": "此出光王昔自造業因緣會遇，成熟現前如瀑流水無能遮礙。",
    "T24n1451_023:0316c15_6": "出光作業誰當代受？",
    "T24n1451_023:0316c15_7": "諸苾芻！",
    "T24n1451_023:0316c15_8": "凡所作業，非於外四大而得成熟，但於自己蘊界處中受苦樂報，如有頌言：「『假令經百劫，　　所作業不亡；　　因緣會遇時，　　果報還自受。』",
    "T24n1451_023:0316c20_0": "「汝等苾芻！",
    "T24n1451_023:0316c20_1": "乃往古昔於一都城，有婆羅門大臣依彼而住。",
    "T24n1451_023:0316c21_2": "當時無佛，有獨覺者出現於世，憐愍貧窮樂居靜處，世間唯有此一福田。",
    "T24n1451_023:0316c22_3": "有一獨覺遊行人間，遇至此城於一靜林依而止宿，至天曉已執持衣鉢入城乞食。",
    "T24n1451_023:0316c24_4": "時彼大臣將諸犬等出城遊獵，見此獨覺一無愆犯有大人相，遂放犬令食。",
    "T24n1451_023:0316c26_5": "諸苾芻！",
    "T24n1451_023:0316c26_6": "於汝意云何？",
    "T24n1451_023:0316c27_0": "勿為異念，彼大臣者豈異人乎？",
    "T24n1451_023:0316c27_1": "今出光是。",
    "T24n1451_023:0316c28_0": "於無罪過聖人之所，放犬令食。",
    "T24n1451_023:0316c28_1": "以斯業力，五百生中常遭犬食而取命終。",
    "T24n1451_023:0316c29_2": "汝等苾芻當知！",
    "T24n1451_023:0317a01_0": "若純黑業得純黑報，若純白業得純白報，若作雜業當得雜報，以是因緣應捨黑雜二業，當修白業。",
    "T24n1451_023:0317a03_1": "汝等苾芻，當如是學。」",
    "T24n1451_023:0317a04_0": "時憍閃毘國出光王死，嗢逝尼猛光王無有怨讎安樂而住。",
    "T24n1451_023:0317a05_1": "曾於一時在高殿上，與諸大臣作非法言論，問諸人曰：「何處城邑聚落之中有好婬女？」",
    "T24n1451_023:0317a07_2": "有云：「大王！",
    "T24n1451_023:0317a07_3": "得叉尸羅城王名圓勝，於此城中有一倡女，顏容姝妙善六十四能，於此人間大地之內，未有丈夫纔相見時不生耽染。」",
    "T24n1451_023:0317a10_4": "王纔聞說容顏智慧，即生愛著，報增養曰：「縱使遠求如斯女類卒難可得，我今宜往共彼交歡。」",
    "T24n1451_023:0317a12_5": "答言：「大王！",
    "T24n1451_023:0317a12_6": "彼圓勝王於長夜中是王怨隙，彼即常在得叉尸羅。",
    "T24n1451_023:0317a13_7": "王自往者，彼若知時定為非義。」",
    "T24n1451_023:0317a14_8": "答曰：「我今意正，事不可違。",
    "T24n1451_023:0317a15_9": "卿住於斯，我當行矣！」",
    "T24n1451_023:0317a15_10": "答言：「上命難違，去時隨意，然須謹慎。」",
    "T24n1451_023:0317a16_11": "時王即乘葦山大象行向彼城，於其路中有右杵山，安象此中身詣城內。",
    "T24n1451_023:0317a18_12": "既至彼已便脫頸上勝妙珠瓔價直千萬，與彼淫女便共交通。",
    "T24n1451_023:0317a19_13": "時嗢逝尼城大臣人眾婆羅門等，怪不見王莫知去處？",
    "T24n1451_023:0317a20_14": "共相謂曰：「王非凡庶，去必人知。」",
    "T24n1451_023:0317a21_15": "又曰：「王既豐足內宮更何所覓？」",
    "T24n1451_023:0317a22_16": "又曰：「我等宜應共問增養。」",
    "T24n1451_023:0317a22_17": "即便俱至問曰：「大王今者不知去處？」",
    "T24n1451_023:0317a23_18": "答曰：「君等何乃疾欲見王？",
    "T24n1451_023:0317a24_19": "且復忍心，不久當見。」",
    "T24n1451_023:0317a24_20": "問曰：「何時可見？」",
    "T24n1451_023:0317a25_21": "答曰：「滿十二年。」",
    "T24n1451_023:0317a25_22": "諸人皆忿報言：「仁今殺王欲擬自立，能出如是不義之言。",
    "T24n1451_023:0317a26_23": "若七日內見王者善，若不見者當立餘王斷汝形命。」",
    "T24n1451_023:0317a28_0": "增養聞已默然懷憂而住。",
    "T24n1451_023:0317a28_1": "時牛護母國大夫人，見增養愁，命而問曰：「卿今何故情事憂惶？」",
    "T24n1451_023:0317b01_0": "答曰：「夫人！",
    "T24n1451_023:0317b01_1": "大婆羅門及諸臣等，作如是語具告前事，我今寧得情不憂耶？」",
    "T24n1451_023:0317b02_2": "夫人曰：「卿可以蜜和酥塗糠麥子，盛以金盤持至上厩馬所，當前而跪作如是語：『若有能得今日行到得叉尸羅城者，可食金盤酥蜜糠麥。』」",
    "T24n1451_023:0317b05_3": "馬雖聞告竟無一食。",
    "T24n1451_023:0317b06_4": "是時有一瘦弱老馬，別在一邊垂耳而住，便至其所手捧金盤，具如前說。",
    "T24n1451_023:0317b07_5": "彼聞語已就盤盡食。",
    "T24n1451_023:0317b08_6": "即以此事具告夫人。",
    "T24n1451_023:0317b08_7": "夫人曰：「可去被鞍，若見異狀卿不須怖，宜可對前現雄猛勢，有勇氣者物不能欺。」",
    "T24n1451_023:0317b10_8": "即便往彼舉鞍欲被，馬遂奮迅變異形儀，告言：「丈夫！",
    "T24n1451_023:0317b11_9": "汝頗曾見如是馬耶？」",
    "T24n1451_023:0317b12_10": "彼便拔刀答言：「智馬藥叉！",
    "T24n1451_023:0317b12_11": "汝頗曾見如是騎馬人乎？」",
    "T24n1451_023:0317b13_12": "答言：「不見。」",
    "T24n1451_023:0317b13_13": "報言：「智馬藥叉！",
    "T24n1451_023:0317b14_14": "若能不變常則而行去者善，若不去者當斬汝首血流于地。」",
    "T24n1451_023:0317b15_15": "答曰：「丈夫！",
    "T24n1451_023:0317b15_16": "共立要期，我當為去，勿更將我重至此間。」",
    "T24n1451_023:0317b16_17": "答曰：「隨意共去，我不負心。」",
    "T24n1451_023:0317b17_18": "即乘其馬漸至得叉尸羅城。",
    "T24n1451_023:0317b18_0": "根本說一切有部毘奈耶雜事卷第二十三"
}