{
    "T34n1719_006:0255c04_0": "法華文句記卷第六(上)",
    "T34n1719_006:0255c06_0": "唐天台沙門湛然述",
    "T34n1719_006:0255c07_0": "次偈文者，上云偈文領解各陳，前長行中以身為領、以意為解，全似各陳。",
    "T34n1719_006:0255c08_1": "而言合者，領中合解、解中合領，故云合耳。",
    "T34n1719_006:0255c09_2": "今言各者，三業各有領之與解，雖似合明，但一一業中自分領解，故名各耳。",
    "T34n1719_006:0255c11_3": "略須分節後可依文，既分為三即標、釋、結。",
    "T34n1719_006:0255c12_4": "初通標者，「我聞」標口、「歡喜」標心。",
    "T34n1719_006:0255c13_5": "言「兼佛」者，兼從佛也，即是兼標身也。",
    "T34n1719_006:0255c14_6": "既是總標且以我聞。",
    "T34n1719_006:0255c14_7": "「是法音」下領也。",
    "T34n1719_006:0255c15_8": "「心懷大歡喜」解也。",
    "T34n1719_006:0255c15_9": "次釋三業，初一行半頌身領解中，初一行身領也，次半行身解也。",
    "T34n1719_006:0255c17_0": "次「我處」下十一行明口領解，於中又二：初九行明身遠，次二行明入法性。",
    "T34n1719_006:0255c18_1": "初又二：初八行明口領，次一行明口解，以領解昔口之過。",
    "T34n1719_006:0255c20_2": "入法性中二：初一行半明口領，次半行明口解，以領解昔口之得故。",
    "T34n1719_006:0255c21_3": "次「而今」下九行半意領解中，初八行意領，次一行半意解。",
    "T34n1719_006:0255c23_0": "後二行半通結中，初一行半結領，次一行結解，領謂外領佛說，解即內受佛意。",
    "T34n1719_006:0255c24_1": "所以長行中合偈頌離者，共為一意故也。",
    "T34n1719_006:0255c25_2": "又總此九行半意領解文，頌上心得妙解，且依前文同以解為名，然須於中更曲細分，亦可為八：初二行領昔非實；次一行正頌聞於初周妙解，即頌方便中顯實；三一行却頌上法說周初略說之時，而生疑悔；四一行頌上諸佛章門，種種頌上開權，譬喻頌上曇華；五「佛說」下一行頌過去佛章門；六「現在」下一行頌現未佛章門；七「如今」下一行頌上釋迦章門；八「世尊」下一行半悔過自責，驗知初疑過在於我。",
    "T34n1719_006:0256a06_3": "前身領中，《經》云「金色三十二乃至十八不共」等者，並如《止觀》第七。",
    "T34n1719_006:0256a07_4": "今文屬圓，比說可見。",
    "T34n1719_006:0256a08_5": "又八十種好，準《大經》文佛好無量，此應色中唯八十者，世間眾生事八十神，故佛具之以生尊敬。",
    "T34n1719_006:0256a10_6": "今經文意總言敘昔失耳。",
    "T34n1719_006:0256a11_7": "然八十好各具四悉以利於他，不必全為八十神也，故一一好無非好海。",
    "T34n1719_006:0256a12_8": "今聞開權正領昔失，不思議好具如下調達中。",
    "T34n1719_006:0256a14_9": "言「我嘗於日夜等」者，若諸聖者還以昏曉而為昏夜，於此思惟，何足可述？",
    "T34n1719_006:0256a15_10": "是故此中應從所表。",
    "T34n1719_006:0256a16_11": "釋有二重並約昔教，機中任運冥有此疑未得彰灼，有此說也。",
    "T34n1719_006:0256a17_12": "若生死中有即大乘意，若生死中無即小乘意，既得小已，不知此證為在何許？",
    "T34n1719_006:0256a19_13": "「嘗」猶曾也。",
    "T34n1719_006:0256a19_14": "昔曾機中有此疑來，此乃以藏對衍而為中外，若今獲悟此疑必遣。",
    "T34n1719_006:0256a21_15": "又「生死」下，次以生死涅槃俱名為夜，得聞中理名之為日。",
    "T34n1719_006:0256a22_16": "此乃別圓以對藏通冥生疑也。",
    "T34n1719_006:0256a23_17": "後聞開顯此疑方除，此於方等、般若並聞故也。",
    "T34n1719_006:0256a24_18": "然疏文語少，應更云中道實理為日，在昔於大聞此中理，雖對已證冥生猶預，未證此中如日仍隱，適聞略開尚有此疑。",
    "T34n1719_006:0256a27_19": "況在昔居小，今聞五佛廣顯實權，方二疑俱遣如日出也。",
    "T34n1719_006:0256a29_0": "「又世人」等者，意譬聲聞歷諸座席，或訶或被、或喜或憂，來至法華備經艱苦，自行利物無不聞知，但謂非已所任自他少別，故與諸味草創者殊，故知始自微賤具歷文武，歷淺階深知物可否，如香積菩薩更學雙流，故草創者少諳眾行，然又兩途互為勝劣，不可一向。",
    "T34n1719_006:0256b06_1": "言「五味淘汰」者，通指五味以為淘汰，非獨般若。",
    "T34n1719_006:0256b07_2": "《經》云「無漏難思議」等者，昔謂無漏但至無餘，今乃方知至實道場。",
    "T34n1719_006:0256b08_3": "「解魔非魔」等者，昔聞異本謂佛為魔，今方知本愚覺所誤是佛，故云也。",
    "T34n1719_006:0256b10_4": "《經》云「佛以種種緣」等者，前以釋迦開權釋諸佛顯實，云我以無數方便種種因緣譬喻言辭等，乃至三世佛章一一皆云亦以乃至是法皆為一佛乘故。",
    "T34n1719_006:0256b14_5": "結中云「結成」者，又可為二：初一行半頌結，次一行頌成。",
    "T34n1719_006:0256b15_6": "初結中三：初三句結佛音聲，即口喜。",
    "T34n1719_006:0256b16_7": "次三句結意喜，還以聞佛用兼於身。",
    "T34n1719_006:0256b17_8": "故有歡喜疑除，所證所成感報作用。",
    "T34n1719_006:0256b18_0": "述成上三意者，見佛述身喜，聞法述口喜，悟解述意意。",
    "T34n1719_006:0256b19_1": "昔尚曾教大，何但今日得身近耶？",
    "T34n1719_006:0256b20_2": "雖復中迷，曾聞非謬，則顯今日重聞之緣，中途教小尚不為小，今還得聞信由昔教，驗今意解準昔不虛，然見佛等三通有三領。",
    "T34n1719_006:0256b23_3": "言「見佛緣」者，由昔大見，乃為今日得實之緣，實方名見故也。",
    "T34n1719_006:0256b24_4": "言「憂悔聞法緣」者，自中忘來由取於小。",
    "T34n1719_006:0256b25_5": "又聞兩酥至略說來，凡憂悔者皆由昔小故也。",
    "T34n1719_006:0256b26_6": "言「不虛」者，昔元聞大信今不虛。",
    "T34n1719_006:0256b27_7": "次引《十住》以釋無上、次引《瓔珞》以釋道者，且借別名以顯圓義。",
    "T34n1719_006:0256b29_0": "義圓名別一切皆然，他無此意不可濫用。",
    "T34n1719_006:0256c01_0": "此七無上文列兩重：初重者，前一為果、後六在因，於六因中初二六和，次二福智，次二證行，雖分三二，互相與力，是故六因並名無上，望果行因故果先因後。",
    "T34n1719_006:0256c04_1": "言六和者，初受持無上即身口意，以有三和故自利益彼，大乘六和攝諸法盡，二障秖是煩惱、所知。",
    "T34n1719_006:0256c07_2": "此之二障，若別論者，在別地前，無知唯是界外塵沙，若通上下，無知即攝內外無知及以無明，故知但是開合異耳。",
    "T34n1719_006:0256c09_3": "行無上中秖語聖梵無餘三者，天是所證，病兒果用，修二證一有斯二能，是故但二不列餘三。",
    "T34n1719_006:0256c11_4": "次重者更從果立，即以六因從果立稱，尋名委釋以出經旨。",
    "T34n1719_006:0256c13_5": "下既結云，如是種種明無上道，故道義無量隨何教成，故云今經圓無上道也。",
    "T34n1719_006:0256c15_6": "即是無上家之道名無上道，一一無上皆具諸道之無上也。",
    "T34n1719_006:0256c16_7": "「昔雖大化」等者，界內無明亦未曾破故云惑暗，若初心圓修縱未破見思，所聞一句納種在識永劫不失，以暗望明暗尚非謬真悟寧虛？",
    "T34n1719_006:0256c19_8": "況悟真者有次有超，具如前說。",
    "T34n1719_006:0256c20_9": "故惑暗者，指六根已前，六根雖即未破無明，似位不退且名不暗。",
    "T34n1719_006:0256c22_10": "「若得大解」下徵問。",
    "T34n1719_006:0256c22_11": "「記有四意」下答須記意。",
    "T34n1719_006:0256c23_12": "此之四記具在三周，中周四中但除第二意中中字，故至下周但三無四。",
    "T34n1719_006:0256c24_13": "又此四中初意具有下之三意。",
    "T34n1719_006:0256c25_14": "又初四對昔，二三唯今。",
    "T34n1719_006:0256c26_15": "又初四唯自，二三約他。",
    "T34n1719_006:0256c26_16": "又第三通當現，初一唯現在，第二唯未來，第四唯過去。",
    "T34n1719_006:0256c27_17": "嘉祥十意繁而不會，今粗點示令知繁略：一證解不虛；二令無疑悔。",
    "T34n1719_006:0256c29_18": "此二屬述成，何須更云記？",
    "T34n1719_006:0257a01_19": "三引物生信，屬今第三。",
    "T34n1719_006:0257a01_20": "四令身子慕果，此屬章初歎五佛二智，為欲開權兼令慕極，今此但是授八相記，初住自得不須云慕。",
    "T34n1719_006:0257a04_21": "五為引八部故，正引同類八部乃旁，此同今文第二旁意，昔未記二乘，故二乘根性永絕斯望，而今記之，旁引八部故云須記。",
    "T34n1719_006:0257a07_22": "六為引物往生，與今意同。",
    "T34n1719_006:0257a07_23": "七顯經祕密，祕密屬理、記小屬事。",
    "T34n1719_006:0257a08_24": "又記屬顯露不名祕密，此屬昔教。",
    "T34n1719_006:0257a09_25": "八欲成大乘，此屬初意。",
    "T34n1719_006:0257a10_26": "九和會大小，云如昔訶彌勒得認等，和會是開權別名，由開權故方可與記。",
    "T34n1719_006:0257a12_0": "十為引有緣，亦第三意。",
    "T34n1719_006:0257a12_1": "十意數多義少，仍闕今文第四意也。",
    "T34n1719_006:0257a13_2": "元發大心皆期記莂，故知十義繁而不足，彼疏諸文斯例甚眾，餘不可敘。",
    "T34n1719_006:0257a15_3": "正授記中，行因等十經文各二，時節中有世、有數；行因中有供佛、修行；得果中有通號、別號；國淨中有國名、國淨；說法中有三乘、一乘，經文雖無一乘之言，既酬願說三說一為正，旁正兼具；劫名中有標、有解；眾數中有人、有行；壽量中有佛壽、人壽，單論成佛後壽，故除王子；補處中有依、有正；法住中有正、有像。",
    "T34n1719_006:0257a22_4": "於圓淨中先立名，「其土」下相也。",
    "T34n1719_006:0257a23_5": "無高下曰平、不偏曰正。",
    "T34n1719_006:0257a23_6": "「安隱」下土用，「瑠璃」下重明勝相。",
    "T34n1719_006:0257a24_7": "說法中準今釋迦故云「亦以」，「舍利」下明說三意，土淨唯一、酬願說三，即施即廢。",
    "T34n1719_006:0257a26_8": "問：何處願說？",
    "T34n1719_006:0257a26_9": "答：準《大悲空藏經》，於六十劫行菩薩道，因婆羅門乞眼退時，願成佛日開三乘法。",
    "T34n1719_006:0257a28_10": "問：既得記已，何故更經若干劫耶？",
    "T34n1719_006:0257a29_11": "答：若記菩薩但通途云得無生等，今記聲聞須約劫國，應佛成處須有機緣，此諸聲聞昔未曾有淨土之行，蒙記已後與物結緣，物機不同致劫多少。",
    "T34n1719_006:0257b04_12": "龍女雖畜，以乘急故，先習方便，若據權迹此復別論。",
    "T34n1719_006:0257b05_13": "又諸聲聞時不同者，為逗物宜隨機長短，機緣不等初住何殊。",
    "T34n1719_006:0257b06_14": "世人覩聲聞受記，則嫌劫數長遠，見龍女作佛，乃疑時節短促，或疑少過獲罪太廣，或思小善招功自多，或譏佛說迴或不定，或責菩薩示迹參差，或聞勝行多劫疑教門虛構，聞諸佛神變謂世術相兼，或疑六十小劫以為半日，或迷一剎那經無量劫，如是邪言不可知數。",
    "T34n1719_006:0257b13_15": "乃由邪見種彊宿熏力弱，端拱守弊空談是非；但信教仰理何須臆度？",
    "T34n1719_006:0257b15_0": "赴緣益物非世所知，當知是人豈了初住得八相記，十方作佛種種示現，雖種種示現與法身記殊，若不為物修淨土行，成佛之處為誰取土？",
    "T34n1719_006:0257b18_1": "頌中經云「十力」等者，即指佛果方名為力。",
    "T34n1719_006:0257b19_2": "初住分得名為功德。",
    "T34n1719_006:0257b19_3": "所言「等」者，非唯供佛兼淨土行，或可由得十力功德分故，成初住記。",
    "T34n1719_006:0257b21_4": "若引《大論》菩薩有十種力分者，此明入住菩薩具足十力因耳。",
    "T34n1719_006:0257b23_0": "《經》云「各各脫衣」等者，此中通語四眾八部出家二眾。",
    "T34n1719_006:0257b24_1": "言上衣者，即大衣也。",
    "T34n1719_006:0257b24_2": "若論三衣，俱不可捨，以西方法多但三衣，如《大品》中三百比丘聞般若已，皆以僧伽梨而用供養。",
    "T34n1719_006:0257b27_0": "《論》中或云：「亡相為法」，或云：「當日更得」。",
    "T34n1719_006:0257b27_1": "若通說之以兼俗故，或如《大論》。",
    "T34n1719_006:0257b28_2": "《經》云「而自迴轉」者，表聞身子得記，法性自然而轉，因果依正自他悉轉。",
    "T34n1719_006:0257c01_3": "《經》言「最大法輪」者，「最」是今經圓中開也。",
    "T34n1719_006:0257c02_4": "「大」是人等四種妙也，或境等十、或佛等三。",
    "T34n1719_006:0257c03_5": "妙法之輪名妙法輪。",
    "T34n1719_006:0257c03_6": "此略對初後，不述中間方等般若，具如《玄》文。",
    "T34n1719_006:0257c04_7": "華嚴十事名轉法輪，此乃通方。",
    "T34n1719_006:0257c05_8": "又云：圓音不當大小，眾生自殊。",
    "T34n1719_006:0257c06_9": "此乃却貶妙法，何名稱歎？",
    "T34n1719_006:0257c06_10": "何謂弘經？",
    "T34n1719_006:0257c07_11": "後四行半自述者，但列三名，於中應分初一行自述，次二行半隨喜，三一行迴向，應須對文細述其意。",
    "T34n1719_006:0257c09_12": "五悔之中無餘三者，已預記莂無罪可悔，已獲分記故無勸請，已有所至略無發願；若望極果，唯除懺悔餘四非無。",
    "T34n1719_006:0257c12_13": "五悔具如《止觀》第七記。",
    "T34n1719_006:0257c12_14": "「如身子」等者，於前四文但述三段者，法先共聞不假重述，但見身子領解等三，我今同聞亦應共得。",
    "T34n1719_006:0257c15_15": "並是權者，秖緣實行未熟權行同生，故四十餘年不顯真實，纔聞五佛妙理豁然，即破無明尋堪與記，實病既愈權疾亦痊，豈一代化功全任實行？",
    "T34n1719_006:0257c18_16": "「未愈」下「云云」者，應廣敘諸土示疾及愈。",
    "T34n1719_006:0257c20_0": "○「獲記」下「云云」者，亦應騰於此，及下周四段，皆約譬及因緣。",
    "T34n1719_006:0257c21_1": "「後文在法師品中云云」者，宿世文後四眾歡喜，指〈法師〉中初段長行，初出人類中具列四眾三乘人已，云「如是等類咸於佛前，聞妙法華經一句一偈，一念隨喜」，亦當歡喜文也。",
    "T34n1719_006:0257c25_2": "「今新運大悲」等者，初周本為自疑，此中一向利物新運大悲，此即更須修淨土行，是菩薩行之基也。",
    "T34n1719_006:0257c27_3": "準此釋前意則可見。",
    "T34n1719_006:0257c28_4": "「有人」下，古人意云：身子法譬二周之初，各有一疑故云新舊，以千二百初周未疑，故止有新。",
    "T34n1719_006:0258a01_5": "「今謂」等者，上根初聞略說動執生疑，蒙五佛章便獲大悟；中根執重，略說之時與上同疑，法說未悟其疑猶存，豈非中根疑多於上？",
    "T34n1719_006:0258a04_6": "故身子自敘云「我今無復疑悔」。",
    "T34n1719_006:0258a05_7": "是諸千二百等述同輩有惑，云何却云身子疑多？",
    "T34n1719_006:0258a06_8": "問：凡夫亦有一聽便悟，已聞略廣五佛開權，及聞身子領述得記，龍鬼尚能引例，中下何頓猶迷？",
    "T34n1719_006:0258a08_9": "答：此有二義：一者久執，二者入位。",
    "T34n1719_006:0258a09_10": "解即破執、執破入住，凡夫無此或當易領。",
    "T34n1719_006:0258a10_11": "聲聞之人以二義故，雖聞未證，於執久中根性不同，故分三品。",
    "T34n1719_006:0258a12_0": "《經》「聞所未聞」等者，聞身子四段，昔教所無，準五佛章門我非佛知見，驗昔所得知無真實，今昔真實同異不分，故云疑惑。",
    "T34n1719_006:0258a14_1": "「為四眾普請」等者，問：前法說中亦前三後一，聞既不悟，今還請於前三後一，與前何別？",
    "T34n1719_006:0258a16_2": "答：言因緣者，即是前三後一始末根由，故云因緣。",
    "T34n1719_006:0258a18_3": "四佛章略、釋迦稍廣，雖以五濁用釋於權，始末未明，故使中根於茲不曉。",
    "T34n1719_006:0258a19_4": "譬說委明輪迴之相，具列三車出宅之由，兼示索三與一之意，廣敘等賜等子等心，此乃方酬因緣之請。",
    "T34n1719_006:0258a22_5": "此中四眾於前四中，非但當機、結緣二眾，發言領解即是發起、影響二眾。",
    "T34n1719_006:0258a23_6": "「懟」怨恨也。",
    "T34n1719_006:0258a24_7": "「開譬」者，準《大經》喻可云遍喻，通界內外及大小乘等；亦可云非喻，世間無此火宅。",
    "T34n1719_006:0258a26_8": "始終及救火者，必以車運，先與後奪先三後一。",
    "T34n1719_006:0258a27_9": "然譬與合互有廣略，若譬略合廣，先攝合文來對譬竟，至合更須委悉消之。",
    "T34n1719_006:0258a28_10": "若譬廣合略，世尊豈可徒施悠言，須委消譬、合但略對。",
    "T34n1719_006:0258b01_11": "總譬中云「一門」者，上云種種對不種種，即一門也。",
    "T34n1719_006:0258b02_12": "上舉所施對佛道說，佛道即是一門，種種即是施權。",
    "T34n1719_006:0258b03_13": "今出所顯唯云一門，亦是各出其能，以能對所其意不別，思之可見。",
    "T34n1719_006:0258b05_14": "「名如賓」等者，行在我已、名從他傳，實行則親、權行則疎，行親名遠遍於三土，行疎名近唯在同居，方便實報迭為遠近，雖復親疎更互相顯，名行相稱他無謬傳，所以行高則名遠、名厚必行親，故以處表之驗名行不濫。",
    "T34n1719_006:0258b10_15": "「封彊」等者，封謂所統之限域，彊即所封之界神。",
    "T34n1719_006:0258b11_16": "小曰邦，大曰國。",
    "T34n1719_006:0258b11_17": "又云：天子建國故以最遠處為國。",
    "T34n1719_006:0258b12_18": "宰為宰主，有主所治為邑，邑內各居名為聚落。",
    "T34n1719_006:0258b13_19": "故邑與聚落等降漸狹。",
    "T34n1719_006:0258b14_20": "「不用舊釋」者，唯以虛空對於三千同居之土，闕於方便、實報二土，是故不用。",
    "T34n1719_006:0258b16_21": "次引《論》意者，泛論同異，凡云立譬取捨不同，《論》則因果並論。",
    "T34n1719_006:0258b17_22": "今且單語果報，且譬長者果佛故也。",
    "T34n1719_006:0258b18_23": "修因之義非今所論，於極果中仍以依顯正，極果說成必遍三土，土體雖即橫豎相帶二而不二，今從土用唯約豎論，故寬狹不等以顯居遍。",
    "T34n1719_006:0258b21_24": "「從本垂迹」等者，今日之前從寂光本垂三土迹，至法華會攝三土迹歸寂光本。",
    "T34n1719_006:0258b23_25": "行所契理，本也；名所及處，迹也。",
    "T34n1719_006:0258b24_26": "理遍三土化境必周，終無行劣而名廣也，即體用相稱，故云無賓主之異，即名行身土皆相稱也。",
    "T34n1719_006:0258b26_27": "如舊所解不取二土，乃以慈悲被處為國，則令同居與邑不別，故不知慈悲所彼廣狹而為國也，則全失於實報方便。",
    "T34n1719_006:0258b29_28": "「彪」虎文也，「炳」明也，即文彩分明可畏之相。",
    "T34n1719_006:0258c01_29": "「洋溢」者，內滿外充也。",
    "T34n1719_006:0258c01_30": "內滿故行周，外充故名布。",
    "T34n1719_006:0258c02_31": "「三皇」者，伏羲、神農、黃帝。",
    "T34n1719_006:0258c02_32": "「五帝」者，少昊、顓頊、高辛、唐、虞。",
    "T34n1719_006:0258c03_33": "彼唯剎利等二，且借此以類彼。",
    "T34n1719_006:0258c04_34": "「黃」者中也，「帝」者德象天地，此土諸姓誰不承之，一往且以非其中途，偏僻別得者為其本裔。",
    "T34n1719_006:0258c06_35": "「裔」者衣末也，有本可承故也。",
    "T34n1719_006:0258c07_36": "有云：苗裔者，草之初生曰苗，即得姓之始也。",
    "T34n1719_006:0258c08_37": "承嗣不雜，如苗初裔後也。",
    "T34n1719_006:0258c08_38": "「左貂右插」者，「貂」者，《說文》云：「似鼠。」",
    "T34n1719_006:0258c09_39": "徐廣《車服注》云：「即侍中冠，左貂右蟬，如蟬之清高飲露不食。」",
    "T34n1719_006:0258c11_40": "又云：「右插者，簪也。」",
    "T34n1719_006:0258c11_41": "「左輔右弼」，丞相也。",
    "T34n1719_006:0258c11_42": "「鹽梅阿衡」者，釋丞相也。",
    "T34n1719_006:0258c12_43": "如殷高宗聘傳說，具如《止觀》第七記。",
    "T34n1719_006:0258c13_44": "「阿」倚也，倚寄也。",
    "T34n1719_006:0258c13_45": "「衡」平也。",
    "T34n1719_006:0258c13_46": "「銅陵」等者，如鄧通，漢文帝夢墮井為通所接，乃召通至。",
    "T34n1719_006:0258c15_47": "占者云：不免餓死。",
    "T34n1719_006:0258c15_48": "帝乃令人於蜀銅山鑄錢供之，豈餓死耶？",
    "T34n1719_006:0258c16_49": "後哀帝登位，被告私鑄，因在囹圄餓死也。",
    "T34n1719_006:0258c17_50": "有人云：秖是文帝時為他所嫉，後遂餓死。",
    "T34n1719_006:0258c18_51": "一往且借初富為言，如《晉書》云：「石崇有金谷，在洛陽東爾。」",
    "T34n1719_006:0258c19_52": "「延」進也，亦導也。",
    "T34n1719_006:0258c20_53": "謂威以肅物不厲而成，嚴潔如霜。",
    "T34n1719_006:0258c21_54": "「隆」高也。",
    "T34n1719_006:0258c21_55": "高而且重不令而行。",
    "T34n1719_006:0258c21_56": "智則坐計帷帳折衝萬里，猶如武庫何器而無？",
    "T34n1719_006:0258c22_57": "用之則行，捨之則藏。",
    "T34n1719_006:0258c23_58": "「白珪」者，纖上玉也。",
    "T34n1719_006:0258c23_59": "《說文》云：「瑞玉也。",
    "T34n1719_006:0258c24_60": "上圓下方。」",
    "T34n1719_006:0258c24_61": "《白虎通》云：「玉之潔者也。」",
    "T34n1719_006:0258c24_62": "「式」瞻仰也。",
    "T34n1719_006:0258c25_63": "「一人」者，《孝經》云：「天子也。」",
    "T34n1719_006:0258c25_64": "出世長者，十文具足。",
    "T34n1719_006:0258c26_65": "「佛從」下姓也，「功成」下位也，「法財」下富也，「十力」下威也，「一心」下智也，「早成」下耆也，「三業」下行也，「具佛」下禮也，「十方」下敬也，「七種」下歸也。",
    "T34n1719_006:0258c29_66": "若以果望因，應云圓教自等覺來，以其實因發心畢竟二不別故，故此十德皆從極果；若從當分，果分權實，則權三實一十德名同，名下之體當教辯異，故使實際三諦不同，乃至所歸多少亦別，所以長者名通今須從別，以別冠通即跨節也。",
    "T34n1719_006:0259a05_67": "觀心十者，「觀心」下姓也，「三惑」下位也，「三諦」下富也，「正觀」下威也，「中道」下智也，「久積」下耆也，「此觀」下行也，「歷緣」下禮也，「能如」下敬也，「天龍」下歸也。",
    "T34n1719_006:0259a08_68": "此之十德不出境智行三，雖未入位如王子胎，故名觀行如來十德。",
    "T34n1719_006:0259a10_69": "若對出世，還隨其教觀別果別，準教望觀因果自分，即以三觀對於四教，具覽德相以歎於觀，使後學者修因具足，以觀十德成果十德，以能一心具照三法，即是觀心十德具足，故引佛子等文以為觀心之證，如《止觀》中具成威儀等。",
    "T34n1719_006:0259a16_0": "又此十德即十法成乘，次第合之甚有深致。",
    "T34n1719_006:0259a17_0": "何者？",
    "T34n1719_006:0259a17_1": "實相即是正境故，緣理起誓故名住忍，由心安理稱理含藏，除三諦惑得破遍名，中道雙照無塞不通，無作道品過七方便，助使三業於理無過，對境無失由依真位，信解既深故能安忍，不生法愛方感下供。",
    "T34n1719_006:0259a22_2": "三教十法展轉釋出，令成今經觀心十法。",
    "T34n1719_006:0259a23_3": "如此十觀不但橫在觀行位中，初心至後十觀具足，故此十德義復豎深，復與橫豎十乘泯合，況復十德帖經義足。",
    "T34n1719_006:0259a25_4": "「分略周贍」者，部分謀略故有周贍大度通見。",
    "T34n1719_006:0259a26_5": "「貲」者，《說文》云：「貲，財也。」",
    "T34n1719_006:0259a27_6": "所以須立三長者者，長者之號本用世道以譬出世，出世之由莫不須觀，故知直語出世觀心，不分權教及以遠本，仍是存略，此中已成因緣、約教、觀心三釋。",
    "T34n1719_006:0259b01_7": "「略則十八」等者，釋能託之智，門雖略廣不出所入之宅。",
    "T34n1719_006:0259b03_8": "言略廣者，一境一空，亦可境境具一十八，故云無量。",
    "T34n1719_006:0259b04_9": "如以一色一心皆具十八，如色對根，根內色外及內外俱，此空亦空故云空空。",
    "T34n1719_006:0259b06_10": "若得此意乃至無法有法準說可知。",
    "T34n1719_006:0259b07_11": "但從總說，空十八有名十八空，故云略耳。",
    "T34n1719_006:0259b08_12": "於十八中廣略多少，具如《止觀》第五記，及《法界次第》、《大論》廣明。",
    "T34n1719_006:0259b09_13": "「若論」下舉福慧以釋田宅。",
    "T34n1719_006:0259b10_14": "「多有田宅」者，一宅一門其門尚多，況家富宅廣，一宅多門理合無量。",
    "T34n1719_006:0259b11_15": "門謂出宅之路，入宅路門不可一故。",
    "T34n1719_006:0259b12_16": "田謂養命之方，對命田不可狹。",
    "T34n1719_006:0259b13_17": "又復遍該權實，故曰多門。",
    "T34n1719_006:0259b13_18": "若依四觀同觀則車門宅門不異。",
    "T34n1719_006:0259b14_19": "「僮僕至具足」者，僮僕名具如《止觀》第七記。",
    "T34n1719_006:0259b15_20": "夫僮僕者資於身命，故知並是一實定慧之餘助也。",
    "T34n1719_006:0259b16_21": "所資無闕故云「具足」。",
    "T34n1719_006:0259b17_22": "用與權變故云「和光」等。",
    "T34n1719_006:0259b18_0": "「穴穴」者，剩也，亦位外散官也。",
    "T34n1719_006:0259b18_1": "眾生居聖位之外，故云穴穴。",
    "T34n1719_006:0259b19_2": "於餘教觀尚無所屬，況復能屬極聖位耶？",
    "T34n1719_006:0259b20_3": "「皆宅」者，宅居也。",
    "T34n1719_006:0259b20_4": "不出三界久而居之，故云宅也。",
    "T34n1719_006:0259b21_5": "世無不然，故云皆也。",
    "T34n1719_006:0259b22_6": "如來誘物統而家之，「統」主也。",
    "T34n1719_006:0259b22_7": "「家」亦居也。",
    "T34n1719_006:0259b23_0": "有人以第八識為家，等是隨迷，何不總八而言第八耶？",
    "T34n1719_006:0259b24_1": "道場觀意理為智通，理既是一門豈容二？",
    "T34n1719_006:0259b25_2": "出必由門故無異路。",
    "T34n1719_006:0259b25_3": "光宅以教為門。",
    "T34n1719_006:0259b26_4": "「宅」者，三界也。",
    "T34n1719_006:0259b26_5": "「九十」者，文語從略，即九十六也。",
    "T34n1719_006:0259b27_6": "九十六者，眾路也。",
    "T34n1719_006:0259b27_7": "若欲出宅唯有一門，九十六道雖各謂道真，如交橫馳走，故《九十六道經》云：「唯有一道是正，餘者悉邪。」",
    "T34n1719_006:0259c01_8": "有人引多論云：六師各有十五弟子，并本師六，即九十六也。",
    "T34n1719_006:0259c02_9": "準《九十六道經》，無此說也。",
    "T34n1719_006:0259c03_10": "彼論自是一途，豈可六師必定各秖十五弟子。",
    "T34n1719_006:0259c04_11": "九十六中有邪有正，具如《止觀》第三記。",
    "T34n1719_006:0259c05_12": "「今明」去，破二家也。",
    "T34n1719_006:0259c05_13": "於中為五：先破二師，「若單理」下先難道場，理是所通，若以所為能，則能通是所，更何所通？",
    "T34n1719_006:0259c07_14": "門義不成，故云「何門之謂」？",
    "T34n1719_006:0259c08_15": "「單教」下次破光宅，若不為所立能得能者，眾終不至所，然理不容多，門豈唯一？",
    "T34n1719_006:0259c10_16": "今言一者，具如後釋，宅既所棲唯應立一，尚云多有，況能通門？",
    "T34n1719_006:0259c11_17": "即《淨名》中不二之門有八千也。",
    "T34n1719_006:0259c12_18": "今理教相望不可單論。",
    "T34n1719_006:0259c13_0": "次「今取」下定其門相，即取理家之教為門。",
    "T34n1719_006:0259c14_0": "理既是一教不容二，且總為一，秖此一句雙破二家，則取所家之能，故從能有至，雖不正破道場用智，智望於教同是能取，教能既廢、智能亦然。",
    "T34n1719_006:0259c17_1": "但智必依教而觀於境，義已兼於能所，又不可云得智者也。",
    "T34n1719_006:0259c18_2": "雖然，現違經文，經云「教門」，而觀師云「理智」，故亦與光宅同壞。",
    "T34n1719_006:0259c20_3": "三「文云」下引證。",
    "T34n1719_006:0259c20_4": "教是能詮、涅槃是所，並異二師。",
    "T34n1719_006:0259c21_5": "四「門又二」下分別解釋。",
    "T34n1719_006:0259c21_6": "釋中二，先簡大小雖同有能所大小天隔，是故須辯權實二能，若識二能則二所有在，若識實所權之，能所俱成實能，善分判已後方論會。",
    "T34n1719_006:0259c25_7": "五「若宅」下設難，且以今昔相待為難，宅是所出、車是所入，宅門是所出之路，車門是所入之路，既二路不同出入各異，是故宅門非車門也。",
    "T34n1719_006:0259c28_8": "故今難云：若車宅門一，何故出宅仍未得車？",
    "T34n1719_006:0259c29_9": "若絕待者，今應徵云：若大車門非宅門者，索時亦應別有出路，何故還從所出索大，長者亦秖於此與大？",
    "T34n1719_006:0260a02_10": "又問：得宅門已、未得車門，住在何處？",
    "T34n1719_006:0260a03_11": "答：大小異途，是故云別。",
    "T34n1719_006:0260a04_12": "開小即大，同異如何？",
    "T34n1719_006:0260a04_13": "故今申之，斥則車宅永殊，開則二門不異，宅與車一，二門何殊？",
    "T34n1719_006:0260a06_14": "是故三乘具有二義，承教出宅不見小車，中間已經二味調熟，乃從父索先所許車，既索須與，開彼小門無非大教，門下小理終無別途，絕理無二麁妙體一，法住法位世間相常，三界尚如何別之有？",
    "T34n1719_006:0260a10_15": "若不先異，何所論同？",
    "T34n1719_006:0260a11_16": "沒苦之人於今咸會。",
    "T34n1719_006:0260a11_17": "「安隱對不安隱法」者，如來已住安隱涅槃，對彼五濁不安之法，機感相遇故名為對，不安隱處亦復如是。",
    "T34n1719_006:0260a14_18": "「牆壁譬四大」者，應通三界無非減損，無色雖無四大造色，定果所為皆是牆壁，三界皆以意識維持；若約諸宗，無色非全無四大色，雅合其宜。",
    "T34n1719_006:0260a17_19": "「欲令」下觀解者，前則通於三界己他，故屬於事，此觀己身即觀心義。",
    "T34n1719_006:0260a19_20": "有人至此具以依正二報合喻，有何不可？",
    "T34n1719_006:0260a20_21": "且如成壞各二十中，已無有情如何釋濁？",
    "T34n1719_006:0260a21_22": "燒義稍隔故不用之。",
    "T34n1719_006:0260a21_23": "故今文但約三界正報因果，以正攝依其義自足。",
    "T34n1719_006:0260a23_0": "「歘然」等者，若唯約小乘無始相續，乃成本有，念念生滅乃是今無。",
    "T34n1719_006:0260a24_1": "今附大乘性理本無，無明故有，故云本無今有。",
    "T34n1719_006:0260a25_2": "故無明之言含於麁細。",
    "T34n1719_006:0260a26_3": "今指麁是細豈可餘途？",
    "T34n1719_006:0260a26_4": "然本無之言人之常說，斯為至難，故《大經》云：「本無今有本有今無，三世有法無有是處」，今雖引一句，與三句相關，故須略辯識其大旨。",
    "T34n1719_006:0260a29_5": "然此一偈四處出之，古人名為涅槃四柱，亦云四出偈，故知釋不當理涅槃室傾。",
    "T34n1719_006:0260b02_6": "言四出者，謂第九、十五、二十五、二十六，大理雖同對文小別。",
    "T34n1719_006:0260b04_7": "第九釋〈菩薩品〉，明差別無差別義；第十五釋〈梵行品〉，明得即無得無得即得；二十五〈師子吼品〉，釋有不定有無不定無；二十六破定性明無性。",
    "T34n1719_006:0260b07_8": "古來解釋隨情不同，成論師云：「金剛心前無常，常則本有今無，無常則本無今有。」",
    "T34n1719_006:0260b09_9": "又云：「本有煩惱今無般若，如此有無並在於昔，故在金剛前後三世有法無有是處。」",
    "T34n1719_006:0260b11_10": "地論師云：「常法體用本有今無。」",
    "T34n1719_006:0260b12_11": "章安難云：「本隱今顯亦應顯已復沒。」",
    "T34n1719_006:0260b12_12": "三藏云：「眾生無始而有終、涅槃無終而有始。」",
    "T34n1719_006:0260b13_13": "今難之：「無始之法方乃無終，無終之法必須無始，若煩惱有終是可壞法，可壞之法義必有始，有始有終皆從緣生，何得涅槃而言有始？",
    "T34n1719_006:0260b17_14": "有始必終全同煩惱，應言煩惱無始體即菩提是故無終。",
    "T34n1719_006:0260b18_15": "菩提無始即煩惱是，涅槃生死亦可準知。」",
    "T34n1719_006:0260b19_16": "今即約大，是故且云本無今有，其實本有即生死之涅槃，以從迷故而今無也；理淨本無從迷今有，故云本無今有。",
    "T34n1719_006:0260b22_17": "小宗若云：「本無今有從緣生故，故云無明。」",
    "T34n1719_006:0260b23_18": "觀諸師意與涅槃理都不相當。",
    "T34n1719_006:0260b24_19": "章安五解，初約三諦，次約常無常，三約三智，四約四悉，五約四門。",
    "T34n1719_006:0260b25_20": "今文正與第二義同，本無今有常即無常云云。",
    "T34n1719_006:0260b26_21": "單準小宗，秖應準下偈初釋久故義，而云三界無始為久，非今所造稱故，今開妙教須附妙宗，故釋欻然云本無今有。",
    "T34n1719_006:0260b29_22": "但依章安第二釋意，文義則合，故知且用無常一邊，即常一邊義當且覆。",
    "T34n1719_006:0260c02_23": "又他人至此廣列八苦四生義章，非文正意但知而已。",
    "T34n1719_006:0260c03_24": "「無此機是五百人」者，諸子語通、三十指別，故知前通五道，今在結緣，無此之言却指前列，是則語五百唯有正因，論三十別在緣了。",
    "T34n1719_006:0260c06_25": "文中列者，以此五百是生機處故。",
    "T34n1719_006:0260c07_26": "「或小乘攝」等者，值佛世不值佛世不同故耳。",
    "T34n1719_006:0260c08_27": "「皆云十」者，文中合說云或十二十乃至三十。",
    "T34n1719_006:0260c09_28": "意云三乘各十而已。",
    "T34n1719_006:0260c10_29": "「皆云內有智性」者，智必具十，望《大品》十一智，無如實智耳。",
    "T34n1719_006:0260c11_30": "言十智者，謂世智、他心智、苦集滅道智、法比智、盡無生智，略如《玄》文智妙中說，廣如《俱舍．智品》中明。",
    "T34n1719_006:0260c13_31": "彼文總為六門解釋：一有漏無漏，二展轉相攝，三與三三昧相應，四與根相應，五明緣境多少等，如此十智三藏三乘始末俱修，故三乘人乘之出宅。",
    "T34n1719_006:0260c17_32": "非今正意，不暇廣云。",
    "T34n1719_006:0260c17_33": "「身受」等者，倒所依也。",
    "T34n1719_006:0260c18_34": "「從此」下倒相也。",
    "T34n1719_006:0260c18_35": "略如《止觀》第七文及記。",
    "T34n1719_006:0260c19_36": "準經論次立，此前須立五停心位。",
    "T34n1719_006:0260c19_37": "《俱舍》云：「入修要二門，不淨觀數息，貪尋增上者，如次第應修。",
    "T34n1719_006:0260c21_38": "為通治四貪，且辯觀骨鎖，廣至海復略，名初習業位。",
    "T34n1719_006:0260c22_39": "除足至頭半，名為已熟修；繫心在眉間，名超作意位。」",
    "T34n1719_006:0260c23_40": "所言貪者，顯色形色供奉妙觸，望《大論》六，闕人相音聲恣態。",
    "T34n1719_006:0260c25_41": "數息等者，阿那此云遣來，般那此云遣去，秖是息出入耳。",
    "T34n1719_006:0260c26_42": "「八苦」者，倒果也。",
    "T34n1719_006:0260c27_0": "《大經》十二云：「所言苦者，逼迫為義。」",
    "T34n1719_006:0260c27_1": "言逼迫者，三苦八苦。",
    "T34n1719_006:0260c28_2": "言三苦者，依三受生，苦受生苦苦，生在欲界苦等三途，故云苦苦。",
    "T34n1719_006:0260c29_3": "三界已苦欲界復苦，故云苦苦。",
    "T34n1719_006:0261a01_4": "樂受生壞苦，樂壞時苦等於三途，故云壞苦。",
    "T34n1719_006:0261a02_5": "處中苦者，名為行苦，通至無色。",
    "T34n1719_006:0261a03_6": "《俱舍》云：「如以一睫毛置掌人不覺，若置眼睛上，為損極不安。」",
    "T34n1719_006:0261a04_7": "凡夫如手掌，不覺行苦睫，故《大經》云：「於下苦中橫生樂想」。",
    "T34n1719_006:0261a06_8": "別論雖爾通遍三界，各具三苦。",
    "T34n1719_006:0261a07_9": "言八苦者，即生等是。",
    "T34n1719_006:0261a07_10": "生苦有五：一生苦即初受胎時，二至終，三增長，四出胎，五種類。",
    "T34n1719_006:0261a09_11": "老有二種，念念、終身。",
    "T34n1719_006:0261a09_12": "又有二種，增長、滅壞。",
    "T34n1719_006:0261a10_13": "病苦者，一四大不調，即有二種，謂身病、心病。",
    "T34n1719_006:0261a11_14": "死苦者，有三：一業報，二惡對，三時節代謝。",
    "T34n1719_006:0261a12_15": "復有二種，病死、外緣云云。",
    "T34n1719_006:0261a12_16": "愛別離者，捨所愛故，即是壞苦。",
    "T34n1719_006:0261a13_17": "怨憎會者，即是苦心，苦心領於苦境故也。",
    "T34n1719_006:0261a14_18": "求不得者，還約愛離怨會以說。",
    "T34n1719_006:0261a15_19": "五盛陰者，經釋前七是五盛陰。",
    "T34n1719_006:0261a15_20": "迦葉難言，是義不然，如佛昔說一切眾生皆求於色，色若是苦不應求色。",
    "T34n1719_006:0261a17_21": "佛言：苦有三種，即三受是，雖求不得不苦如前。",
    "T34n1719_006:0261a18_22": "「若知」去起念處觀，《俱舍》云：「修五停已，次修念處，謂以止觀自相共相修身受心法，自相別修也。」",
    "T34n1719_006:0261a21_23": "一切有為皆無常相，一切有漏皆是苦相及一切法空相，除此三外，自餘一切皆法念處攝，一一各有三緣，謂自、他、俱，總成十二，從麁至細。",
    "T34n1719_006:0261a24_24": "言總相者，或總二三四。",
    "T34n1719_006:0261a24_25": "此總仍別唯法念總，具如《玄》文四句分別。",
    "T34n1719_006:0261a25_26": "四生者，胎、卵、濕、化，具如《俱舍》第八〈世品〉明。",
    "T34n1719_006:0261a26_27": "《論》云：「於中有四生，有情謂卵等，人旁生具四，地獄及諸天，中有唯化生，鬼通胎化二。」",
    "T34n1719_006:0261a28_28": "「即大驚怖」至「有苦」者，長者大悲小應，與其退大之心同時而起。",
    "T34n1719_006:0261b01_29": "無樂有苦之言義兼大小，昔曾聞大義如有樂，退大流轉亡其觀解，慈念無樂唯有其苦，苦故宜悲，大小應法須釋出之。",
    "T34n1719_006:0261b04_30": "「我雖」至「之義」者，雖出而入故成慈悲。",
    "T34n1719_006:0261b04_31": "次「雖是」下却釋雖字，於中先通釋大意，次別釋所境之門。",
    "T34n1719_006:0261b06_32": "初文者，長者先已安隱得出，雖安而驚、雖出須入，方知如來恒住大悲，安處涅槃而不離三界，故以安隱得出釋驚怖也。",
    "T34n1719_006:0261b09_33": "生見子有大志如久已安隱，由退墮苦更起小悲如始驚怖，安隱不久故名為雖。",
    "T34n1719_006:0261b11_34": "「而眾生」下釋驚怖由，由未與父同安隱故。",
    "T34n1719_006:0261b12_35": "「如來」下明入火由，由小悲也。",
    "T34n1719_006:0261b12_36": "子已墮苦，從子苦處以釋安隱，故云不為八苦四倒等也。",
    "T34n1719_006:0261b14_37": "故佛智之言雖通本實，且分權迹而為正教，故下釋門從詮小釋。",
    "T34n1719_006:0261b15_38": "次「經言」下別明門義以釋疑也。",
    "T34n1719_006:0261b16_39": "先重舉經，次「今問」下別釋。",
    "T34n1719_006:0261b17_40": "初立疑，「救云」下他人雖救救仍未通，恐燒教有過，乃避教燒人。",
    "T34n1719_006:0261b18_41": "人猶被燒，何須是教？",
    "T34n1719_006:0261b19_42": "「如門」下他人立喻。",
    "T34n1719_006:0261b19_43": "今問縱使不燒，從人得名，人定燒不？",
    "T34n1719_006:0261b20_44": "人若定燒，何殊九十？",
    "T34n1719_006:0261b21_0": "況經云以佛教門出三界苦，人何曾燒？",
    "T34n1719_006:0261b21_1": "若爾，二俱不燒則有二失：一者俱常，此未明常；二者違經，經云所燒之門安隱得出令無此妨。",
    "T34n1719_006:0261b24_2": "從「又問」下重難意者，重立燒家難也。",
    "T34n1719_006:0261b25_0": "若不許燒，教應常住。",
    "T34n1719_006:0261b25_1": "今欲正解，「今解」去正釋，有譬、有合，意明小教既非色即中道法界，此教安得不名無常？",
    "T34n1719_006:0261b27_2": "然小理不滅、大教抑之，小教無常義同被燒猶如門楗，理非無常猶如門空，燒與安隱二義俱成。",
    "T34n1719_006:0261b29_3": "若依古人，人既被燒不得名為安隱得出，立門本意令其不燒，唯燒無出，門義不成。",
    "T34n1719_006:0261c02_4": "「大經」下引證。",
    "T34n1719_006:0261c03_5": "經以十仙前因義同能詮，以因望果亦可借用，如因小證大，小無無常大豈無常？",
    "T34n1719_006:0261c05_6": "「若小」下此更將小通對衍門。",
    "T34n1719_006:0261c05_7": "言「文字即解脫」等者，大小色教並皆是常，但有即不即殊，乃成燒不燒別，隨宜故不即，順理故無燒，今皆開顯即燒無燒。",
    "T34n1719_006:0261c08_8": "「若就」下更以權實二智對釋，從施權邊故云權從所燒，同體之權本自常住，縱從覆說權為所燒，仍須分別，則三教權中唯三藏權生滅名燒，餘二少別，故先作下引證，佛元欲用實智凡案，事不獲已施於無常，無常即是所燒權智。",
    "T34n1719_006:0261c14_9": "有人云：約不信者名為所燒，佛昔從出故云安隱。",
    "T34n1719_006:0261c15_10": "雖是一途，不及今文。",
    "T34n1719_006:0261c15_11": "經云「若不時出必為所焚」，故得出之言非獨長者，被燒之語豈唯不信？",
    "T34n1719_006:0261c17_12": "故知教法生滅名為所燒，非由眾生不信故滅。",
    "T34n1719_006:0261c18_13": "宅以濁故被燒，教門何濁之有？",
    "T34n1719_006:0261c19_14": "但聲教不住義同生滅，生滅云燒故須分判。",
    "T34n1719_006:0261c20_15": "「樂著」等者，先分字釋，嬉遊樂也。",
    "T34n1719_006:0261c21_16": "遊名遍樂，故譬見惑遍於三界，戲雖亦樂隨處非遍，於三界中所繫別故。",
    "T34n1719_006:0261c22_17": "又「耽湎」去合字解者，此兩字義通名樂故，故以兩字俱通見修，以著愛見俱喪道故，愛見是集集必招苦，具苦集故必無道滅。",
    "T34n1719_006:0261c26_0": "法華文句記卷第六(上)"
}