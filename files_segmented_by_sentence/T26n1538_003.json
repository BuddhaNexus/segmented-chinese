{
    "T26n1538_003:0519a08_0": "施設論卷第三",
    "T26n1538_003:0519a10_0": "西天譯經三藏朝散大夫",
    "T26n1538_003:0519a11_0": "試光祿卿傳梵大師賜紫",
    "T26n1538_003:0519a12_0": "沙門臣法護等奉　詔譯",
    "T26n1538_003:0519a13_0": "對法大論中因施設門第四之二",
    "T26n1538_003:0519a14_0": "「又復阿難！",
    "T26n1538_003:0519a14_1": "我出母胎未久之間，即觀四方，乃作是念：『我當得成如來、應供、正等正覺已，當為眾生演說四聖諦法。』",
    "T26n1538_003:0519a16_2": "此是菩薩先現瑞相。",
    "T26n1538_003:0519a17_0": "「又復阿難！",
    "T26n1538_003:0519a17_1": "我出胎未久，即作是言：『今我此身是邊際生。』",
    "T26n1538_003:0519a18_2": "乃作是念：『我當得成如來、應供、正等正覺已，當為一切眾生普盡生死邊際。』",
    "T26n1538_003:0519a19_3": "此是菩薩先現瑞相。",
    "T26n1538_003:0519a21_0": "「又復阿難！",
    "T26n1538_003:0519a21_1": "我出胎未久，空中自然雨眾天花，謂優鉢羅花、俱母陀花、鉢訥摩花、奔拏利伽花等。",
    "T26n1538_003:0519a23_2": "又雨眾妙沈水薰陸、旃檀香粖及散天花。",
    "T26n1538_003:0519a24_3": "乃作是念：『我當得成如來、應供、正等正覺已，具大智慧、具大福德，飲食衣服、床座醫藥諸受用具悉皆豐足。』",
    "T26n1538_003:0519a26_4": "此是菩薩先現瑞相。",
    "T26n1538_003:0519a28_0": "「又復阿難！",
    "T26n1538_003:0519a28_1": "我出胎未久，空中自然奏天音樂。",
    "T26n1538_003:0519a29_0": "乃作是念：『我當得成如來、應供、正等正覺已、聲聞十方。』",
    "T26n1538_003:0519b02_0": "「又復阿難！",
    "T26n1538_003:0519b02_1": "我昔宮中，與諸宮屬同處床座。",
    "T26n1538_003:0519b03_0": "乃作是念：『從今已往我不復處王宮之座。",
    "T26n1538_003:0519b03_1": "今我此座是即最後所處之座。』",
    "T26n1538_003:0519b04_2": "作是念已從床座起，詣王宮門志欲求出。",
    "T26n1538_003:0519b05_3": "時有聖賢密開其門，我於是時出宮門已，漸次前詣重重宮禁，一一門首皆有聖賢為開其門。",
    "T26n1538_003:0519b07_4": "我於爾時即作是念：『我當得成如來、應供、正等正覺已，普為眾生開甘露門。』",
    "T26n1538_003:0519b09_5": "此是菩薩先現瑞相。",
    "T26n1538_003:0519b10_0": "「又復阿難！",
    "T26n1538_003:0519b10_1": "我時乘彼迦蹉迦馬王出王城已，至於他邦即時下馬。",
    "T26n1538_003:0519b11_2": "乃作是念：『今此是我最後所乘王宮寶馬。』",
    "T26n1538_003:0519b12_3": "我時所有眾莊嚴具及迦蹉迦馬王而悉不受，還其馭者。",
    "T26n1538_003:0519b13_4": "乃起是念：『今此是我最後所有世間嚴具，而悉棄置不復受之。』",
    "T26n1538_003:0519b15_5": "阿難當知！",
    "T26n1538_003:0519b15_6": "我時即持妙色寶劍，自斷頂髻。",
    "T26n1538_003:0519b16_7": "斷已復念：『今此是我最後自斷頂髮寶髻，不復重生。』",
    "T26n1538_003:0519b17_8": "即時見一被袈裟衣者，儀相調善。",
    "T26n1538_003:0519b18_9": "見已歡喜，前詣彼所而謂之曰：『我今奉汝迦尸迦衣，汝可授我袈裟法衣。』",
    "T26n1538_003:0519b19_10": "即作是念：『今此是我最後所棄王宮之服，不復重以俗服被體。』",
    "T26n1538_003:0519b22_0": "「又復阿難！",
    "T26n1538_003:0519b22_1": "其後我於吉祥長者所受吉祥草，詣菩提樹下自敷其草，端身正念加趺而坐，作是念言：『我若不成阿耨多羅三藐三菩提果，誓願不起于座。』",
    "T26n1538_003:0519b25_2": "又作是念：『我今快得善利。",
    "T26n1538_003:0519b26_3": "何以故？",
    "T26n1538_003:0519b26_4": "一切眾生處無明中、住著無明，無明卵[穀-禾+卵]障覆慧眼。",
    "T26n1538_003:0519b27_5": "我當破無明卵，令諸眾生吉祥安樂。』",
    "T26n1538_003:0519b29_0": "「又復阿難！",
    "T26n1538_003:0519b29_1": "我成佛未久，觀見眾生世間所生亦世間老，有利根者、有中根者、有下根者。",
    "T26n1538_003:0519c01_2": "其下根者，隨其行相而調伏之。",
    "T26n1538_003:0519c02_3": "乃至不聞正法諸缺減者，彼等眾生我觀見已，於彼彼所起大悲心，為說正法而化度之。",
    "T26n1538_003:0519c05_0": "「又復阿難！",
    "T26n1538_003:0519c05_1": "我復作是念：『我今快得善利。",
    "T26n1538_003:0519c05_2": "我於世間雜染中生而無雜染心意所行。』」",
    "T26n1538_003:0519c07_0": "對法大論中因施設門第五",
    "T26n1538_003:0519c08_0": "總說頌曰：　如子下族并貧族，　　賊難劫初至十歲，　牛貨勝身俱盧洲，　　無我及彼欲色界，　佛從定起入涅槃，　　最後大衣不焚爇。",
    "T26n1538_003:0519c12_0": "又問：何因菩薩於一切眾生中最上最勝，有不發大菩提心而能正信出家者邪？",
    "T26n1538_003:0519c13_1": "答：菩薩長時觀諸眾生等同一子，勤修善業長養成熟，勝妙果報現前克成，法爾如是。",
    "T26n1538_003:0519c15_2": "殑伽沙等諸菩薩眾，未有不發大菩提心而能正信出家之者。",
    "T26n1538_003:0519c17_3": "如其所說，即是不能受欲樂故。",
    "T26n1538_003:0519c18_0": "又問：何因菩薩不於下族中生？",
    "T26n1538_003:0519c18_1": "答：下族生者，習近慢心。",
    "T26n1538_003:0519c19_2": "菩薩長時遠離諸慢、親近善法修習施作，是故菩薩決定於其上族中生。",
    "T26n1538_003:0519c20_3": "又若菩薩下族生者，即起謗訕。",
    "T26n1538_003:0519c22_0": "又問：何因菩薩不於貧族中生？",
    "T26n1538_003:0519c22_1": "答：貧族生者，習近慳吝。",
    "T26n1538_003:0519c23_2": "菩薩長時離慳吝垢，親近修習廣多施作無慳吝法，是故菩薩決定於其富族中生。",
    "T26n1538_003:0519c25_3": "謂以菩薩諸有所得色聲香味觸等諸境，不歷艱苦自他平等而受用之。",
    "T26n1538_003:0519c26_4": "又若菩薩生貧族者，即起謗訕。",
    "T26n1538_003:0519c28_0": "又問：何因菩薩不生極邊國土及多賊難鄙惡之方？",
    "T26n1538_003:0519c29_1": "答：邊惡國土於戒於見而悉艱苦，不與菩薩相似同等。",
    "T26n1538_003:0520a01_2": "而菩薩者，勤修諸善長養成熟，現前勝妙果報克成，是故菩薩決定於其大國中生。",
    "T26n1538_003:0520a03_3": "設有利根清淨眾生，值遇菩薩大威德者，然亦不能發起最上無漏善法，所謂無上正等菩提、緣覺菩提、聲聞菩提到彼岸法，及餘最上無漏善根。",
    "T26n1538_003:0520a07_0": "又問：何因菩薩不於劫初時生，彼時人壽始八萬歲？",
    "T26n1538_003:0520a08_1": "答：劫初時人軟品根性，所行愚鈍，朴質種類，不與菩薩相似同等。",
    "T26n1538_003:0520a09_2": "菩薩大士大威德者，於長時中勤修善法長養成熟。",
    "T26n1538_003:0520a10_3": "設有利根清淨眾生值遇菩薩大威德者，然亦不能發起最上無漏善法。",
    "T26n1538_003:0520a13_0": "又問：何因菩薩不於人壽最後十歲時生？",
    "T26n1538_003:0520a13_1": "答：人壽十歲之時，廣多罪業、廣多煩惱，不與菩薩相似同等。",
    "T26n1538_003:0520a15_2": "是故菩薩大威德者，不於人壽十歲時生。",
    "T26n1538_003:0520a17_0": "又問：何因菩薩不生西瞿陀尼洲？",
    "T26n1538_003:0520a17_1": "答：西瞿陀尼洲人軟品根性，所行愚鈍，朴質種類，不與菩薩相似同等。",
    "T26n1538_003:0520a19_2": "菩薩大士大威德者，勤修善法長養成熟，現前勝妙果報克成，是故菩薩決定於其大國中生。",
    "T26n1538_003:0520a21_3": "設有利根清淨眾生，值遇菩薩大威德者，然亦不能發起最上無漏善法，所謂無上正等菩提、緣覺菩提、聲聞菩提到彼岸法，及餘最上無漏善根。",
    "T26n1538_003:0520a25_0": "又問：何因菩薩不生東勝身洲？",
    "T26n1538_003:0520a25_1": "答：如西瞿陀尼洲其事廣說。",
    "T26n1538_003:0520a27_0": "又問：何因菩薩不生北俱盧洲？",
    "T26n1538_003:0520a27_1": "答：北俱盧洲人軟品根性，所行愚鈍，朴質種類隨作艱辛，不與菩薩相以同等。",
    "T26n1538_003:0520a29_2": "菩薩大士大威德者，於長時中勤修諸善長養成熟，現前勝妙果報克成，是故菩薩決定於其大國中生。",
    "T26n1538_003:0520b03_0": "設有利根清淨眾生，值遇菩薩大威德者，然亦不能於一切處發起最上無漏善根。",
    "T26n1538_003:0520b04_1": "而北俱盧洲人無我所執。",
    "T26n1538_003:0520b05_2": "此中問言：北俱盧洲人何故無我所執邪？",
    "T26n1538_003:0520b06_3": "答？",
    "T26n1538_003:0520b06_4": "謂以眾生數多、境界廣大、所受境界咸皆悅意平等無差，故無我所。",
    "T26n1538_003:0520b09_0": "又問：何因菩薩不生欲界諸天？",
    "T26n1538_003:0520b09_1": "答：謂欲界中諸天子眾，著諸境界、愛樂放逸，不與菩薩相似同等。",
    "T26n1538_003:0520b11_2": "雖能修持少分梵行，不能廣為比丘、比丘尼、優婆塞、優婆夷等四眾廣大宣演梵行，令諸天人各獲利益。",
    "T26n1538_003:0520b13_3": "以是緣故，不生欲界諸天。",
    "T26n1538_003:0520b15_0": "又問：何因菩薩不生色界諸天：答：謂色界中諸天子眾，雖能修持少分梵行，而亦不能廣為四眾別別開演所有梵行，令諸天人各獲利益。",
    "T26n1538_003:0520b18_1": "又復菩薩不於色界諸天趣證涅槃。",
    "T26n1538_003:0520b19_0": "此中應問：何故色界天中不入涅槃？",
    "T26n1538_003:0520b19_1": "答：謂無色相正受處故，但作意已正入涅槃。",
    "T26n1538_003:0520b21_0": "又問：若如此說者，不善心入邪、無記心入邪？",
    "T26n1538_003:0520b22_0": "答：此說應知無記心入。",
    "T26n1538_003:0520b23_0": "又問：何因諸佛世尊住世教化？",
    "T26n1538_003:0520b23_1": "何故賢上大聲聞眾先入涅槃，佛乃後入？",
    "T26n1538_003:0520b24_2": "答：以諸聲聞長時無間勤修善法長養成熟，現前勝妙果報克成。",
    "T26n1538_003:0520b26_3": "若見世尊入涅槃者，彼諸聲聞所有勝報即不圓成。",
    "T26n1538_003:0520b27_4": "又復法爾，殑伽沙數等諸佛世尊所有賢上大聲聞眾，皆先涅槃，佛乃後入。",
    "T26n1538_003:0520b29_0": "如其所說入涅槃者，諸佛世尊於第四禪不動地中現前證入。",
    "T26n1538_003:0520c01_1": "此中應問：云何世尊入涅槃邪、或復起邪？",
    "T26n1538_003:0520c02_2": "答：若有所起，即無所入。",
    "T26n1538_003:0520c03_0": "又問：何因如來世尊入涅槃已，聖體既焚，大衣如故，若內若外都無所損？",
    "T26n1538_003:0520c04_1": "答：天威力故，謂以諸天於佛世尊極生淨信。",
    "T26n1538_003:0520c05_2": "又復二種制止不燒：一者內身；二者外財。",
    "T26n1538_003:0520c06_3": "當知皆是佛神力故。",
    "T26n1538_003:0520c08_0": "對法大論中因施設門第六之一",
    "T26n1538_003:0520c09_0": "總說頌曰：　二緣及彼二眾出，　　聲聞三千大千界，　大慈大悲二種心，　　不思議及隨順法，　眾中差別所行中，　　如象王住地獄等。",
    "T26n1538_003:0520c13_0": "又問：何因佛及輪王皆具三十二大丈夫相，一謂如來、應供、正等正覺，二謂轉輪聖王。",
    "T26n1538_003:0520c14_1": "答：轉輪聖王者，往昔修因其事廣大，於長時中常起是念：「我當廣行布施、植諸勝福，長養一切眾生，淨持戒行。",
    "T26n1538_003:0520c17_2": "世間癡暗無歸救者，悉為救度。」",
    "T26n1538_003:0520c18_3": "如來、應供、正等正覺者，隨諸所作一切善法，普施世間一切眾生。",
    "T26n1538_003:0520c19_4": "廣發大願，如願所行，捨家出家成等正覺。",
    "T26n1538_003:0520c20_5": "以是因故，轉輪聖王、如來應供正等正覺皆具大丈夫相。",
    "T26n1538_003:0520c22_0": "又問：何因佛與緣覺於一時中不相值遇？",
    "T26n1538_003:0520c22_1": "答：諸緣覺眾於長時中修緣覺法，勝妙果報現前克成，無所願求，於最上法無復施作，亦不樂欲親近恭敬瞻覩如來。",
    "T26n1538_003:0520c25_2": "由是因故，佛與緣覺不同時出。",
    "T26n1538_003:0520c27_0": "又問：何因二轉輪王不同時出？",
    "T26n1538_003:0520c27_1": "答：轉輪聖王往昔修因其事廣大，謂於長時勤修諸善，同一妙蓋普覆一切。",
    "T26n1538_003:0520c29_2": "一輪王出，觀諸眾生同一子想。",
    "T26n1538_003:0521a01_3": "一輪王出，同一境界尊重供養，隨所應作一切善業，勝願果報現前克成。",
    "T26n1538_003:0521a02_4": "由是因故，二轉輪王不同時出。",
    "T26n1538_003:0521a04_0": "又問：何因二佛如來、應供、正等正覺不同時出？",
    "T26n1538_003:0521a05_1": "答：菩薩往昔修因其事廣大，謂於長時，唯一師教、一種修習，作諸善法，隨其所作同一解脫、唯一所尊、唯一大智。",
    "T26n1538_003:0521a07_2": "作諸善業，長養成熟，於一時中無二果報現前所起。",
    "T26n1538_003:0521a08_3": "此復云何？",
    "T26n1538_003:0521a09_4": "答：二難並故。",
    "T26n1538_003:0521a09_5": "以是因故，於一時中二佛如來、應供、正等正覺不同出世。",
    "T26n1538_003:0521a11_0": "又問：何因女人不作轉輪聖王、不成帝釋、不成梵王、不成魔王、不證緣覺菩提、不證無上正等菩提？",
    "T26n1538_003:0521a13_1": "答：謂諸女人善力劣弱，男子勝善樂欲根力之所建立，以其極生善欲心故。",
    "T26n1538_003:0521a14_2": "女無勢力，皆是男子善業因作。",
    "T26n1538_003:0521a15_3": "又復女人無其利根，唯彼男子善力成故。",
    "T26n1538_003:0521a16_4": "又彼男子善力增極，乃能獲得利根勝業。",
    "T26n1538_003:0521a17_5": "以如是因故，女人不作轉輪聖王、不成帝釋、不成梵王、不成魔王、不證緣覺菩提、不證無上正等菩提。",
    "T26n1538_003:0521a20_0": "又問：何因佛世尊者具無邊智、具無邊慧無邊辯才？",
    "T26n1538_003:0521a21_1": "答菩薩長時於其三慧親近修習廣多施作，謂聞所成慧、思所成慧、修所成慧，增極勤勇。",
    "T26n1538_003:0521a23_2": "以如是因故，佛世尊具無邊智慧無邊辯才。",
    "T26n1538_003:0521a25_0": "又問：何因佛世尊出清淨妙音，普聞三千大千世界悉令曉了？",
    "T26n1538_003:0521a26_1": "答：以佛世尊成道未久，住梵界已，普令親近得聞解脫。",
    "T26n1538_003:0521a27_2": "頌句頌曰：「安住諸佛正教中，　　發起精進求出離，　能破生死大力軍，　　猶如狂象在草舍。",
    "T26n1538_003:0521b02_0": "　今此清淨正法律，　　不放逸心善所行，　即能斷滅生死輪，　　乃盡一切苦邊際。」",
    "T26n1538_003:0521b04_0": "如是頌句，一一世界、一一眾生普皆得聞，分明曉了。",
    "T26n1538_003:0521b05_1": "此是如來清淨妙音，普聞三千大千世界。",
    "T26n1538_003:0521b07_0": "施設論卷第三"
}