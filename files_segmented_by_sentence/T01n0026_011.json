{
    "T01n0026_011:0493a03_0": "中阿含經卷第十一",
    "T01n0026_011:0493a05_0": "東晉罽賓三藏瞿曇僧伽提婆譯",
    "T01n0026_011:0493a06_0": "中阿含王相應品第六(有七經王相應品本有十四經分後七經屬第二誦)(初二日誦)　七寶、相、四洲　　牛糞、摩竭王　鞞婆麗陵耆　　天使最在後（五八）中阿含王相應品七寶經第一我聞如是：一時，佛遊舍衛國，在勝林給孤獨園。",
    "T01n0026_011:0493a12_1": "爾時，世尊告諸比丘：「若轉輪王出於世時，當知便有七寶出世。",
    "T01n0026_011:0493a13_2": "云何為七？",
    "T01n0026_011:0493a13_3": "輪寶、象寶、馬寶、珠寶、女寶、居士寶、主兵臣寶，是謂為七。",
    "T01n0026_011:0493a15_4": "若轉輪王出於世時，當知有此七寶出世。",
    "T01n0026_011:0493a16_5": "如是如來、無所著、等正覺出於世時，當知亦有七覺支寶出於世間。",
    "T01n0026_011:0493a17_6": "云何為七？",
    "T01n0026_011:0493a18_7": "念覺支寶、擇法覺支、精進覺支、喜覺支、息覺支、定覺支、捨覺支寶，是謂為七。",
    "T01n0026_011:0493a19_8": "如來、無所著、等正覺出於世時，當知有此七覺支寶出於世間。」",
    "T01n0026_011:0493a21_9": "佛說如是。",
    "T01n0026_011:0493a21_10": "彼諸比丘聞佛所說，歡喜奉行。",
    "T01n0026_011:0493a23_0": "七寶經第一竟(一百八十二字)",
    "T01n0026_011:0493a24_0": "（五九）中阿含王相應品三十二相經第二",
    "T01n0026_011:0493a25_0": "(初一日誦)",
    "T01n0026_011:0493a26_0": "我聞如是：一時，佛遊舍衛國，在勝林給孤獨園。",
    "T01n0026_011:0493a27_1": "爾時，諸比丘於中食後集坐講堂，共論此事：「諸賢！",
    "T01n0026_011:0493a28_2": "甚奇！",
    "T01n0026_011:0493a28_3": "甚特！",
    "T01n0026_011:0493a28_4": "大人成就三十二相，必有二處真諦不虛。",
    "T01n0026_011:0493a29_5": "若在家者，必為轉輪王，聰明智慧，有四種軍，整御天下，由己自在；如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0493b06_6": "若剃除鬚髮，著袈裟衣，至信、捨家、無家、學道者，必得如來、無所著、等正覺，名稱流布，周聞十方。」",
    "T01n0026_011:0493b08_7": "爾時，世尊在於燕坐，以淨天耳出過於人，聞諸比丘於中食後集坐講堂，共論此事：「諸賢！",
    "T01n0026_011:0493b10_8": "甚奇！",
    "T01n0026_011:0493b10_9": "甚特！",
    "T01n0026_011:0493b11_10": "大人成就三十二相，必有二處真諦不虛。",
    "T01n0026_011:0493b12_0": "若在家者，必為轉輪王，聰明智慧，有四種軍，整御天下，由己自在；如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0493b17_1": "若剃除鬚髮，著袈裟衣，至信、捨家、無家、學道者，必得如來、無所著、等正覺，名稱流布，周聞十方。」",
    "T01n0026_011:0493b20_0": "世尊聞已，則於晡時從燕坐起，往詣講堂比丘眾前敷座而坐，問諸比丘：「汝等今日共論何事集坐講堂？」",
    "T01n0026_011:0493b22_1": "時，諸比丘白曰：「世尊！",
    "T01n0026_011:0493b22_2": "我等今日集坐講堂共論此事：『諸賢！",
    "T01n0026_011:0493b23_3": "甚奇！",
    "T01n0026_011:0493b23_4": "甚特！",
    "T01n0026_011:0493b24_5": "大人成就三十二相，必有二處真諦不虛。",
    "T01n0026_011:0493b25_0": "若在家者，必為轉輪王，聰明智慧，有四種軍，整御天下，由己自在；如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0493c01_1": "若剃除鬚髮，著袈裟衣，至信、捨家、無家、學道者，必得如來、無所著、等正覺，名稱流布，周聞十方。』",
    "T01n0026_011:0493c04_2": "世尊！",
    "T01n0026_011:0493c04_3": "我等共論如此事故集坐講堂。」",
    "T01n0026_011:0493c05_0": "於是，世尊告曰：「比丘！",
    "T01n0026_011:0493c05_1": "汝等欲得從如來聞三十二相耶？",
    "T01n0026_011:0493c06_2": "謂大人所成，必有二處真諦不虛。",
    "T01n0026_011:0493c07_3": "若在家者，必為轉輪王，聰明智慧，有四種軍，整御天下，由己自在；如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0493c13_4": "若剃除鬚髮，著袈裟衣，至信、捨家、無家、學道者，必得如來、無所著、等正覺，名稱流布，周聞十方。」",
    "T01n0026_011:0493c15_5": "時，諸比丘聞已，白曰：「世尊！",
    "T01n0026_011:0493c15_6": "今正是時。",
    "T01n0026_011:0493c16_7": "善逝！",
    "T01n0026_011:0493c16_8": "今正是時。",
    "T01n0026_011:0493c16_9": "若世尊為諸比丘說三十二相者，諸比丘聞已當善受持。」",
    "T01n0026_011:0493c17_10": "世尊告曰：「諸比丘！",
    "T01n0026_011:0493c18_11": "諦聽，諦聽！",
    "T01n0026_011:0493c18_12": "善思念之，吾當為汝廣分別說。」",
    "T01n0026_011:0493c19_13": "時，諸比丘受教而聽。",
    "T01n0026_011:0493c19_14": "佛言：「大人足安平立，是謂大人大人之相。",
    "T01n0026_011:0493c20_15": "復次，大人足下生輪，輪有千輻，一切具足，是謂大人大人之相。",
    "T01n0026_011:0493c22_16": "復次，大人足指纖長，是謂大人大人之相。",
    "T01n0026_011:0493c23_17": "復次，大人足周正直，是謂大人大人之相。",
    "T01n0026_011:0493c24_0": "復次，大人足跟踝後兩邊平滿，是謂大人大人之相。",
    "T01n0026_011:0493c25_1": "復次，大人足兩踝傭，是謂大人大人之相。",
    "T01n0026_011:0493c26_2": "復次，大人身毛上向，是謂大人大人之相。",
    "T01n0026_011:0493c27_3": "復次，大人手足網縵，猶如鴈王，是謂大人大人之相。",
    "T01n0026_011:0493c28_4": "復次，大人手足極妙柔弱軟敷，猶兜羅華，是謂大人大人之相。",
    "T01n0026_011:0493c29_5": "復次，大人肌皮軟細，塵水不著，是謂大人大人之相。",
    "T01n0026_011:0494a01_6": "「復次，大人一一毛，一一毛者，身一孔一毛生，色若紺青，如螺右旋，是謂大人大人之相。",
    "T01n0026_011:0494a03_7": "復次，大人鹿[蹲酋+(十/田/ㄙ)]腸，猶如鹿王，是謂大人大人之相。",
    "T01n0026_011:0494a05_8": "復次，大人陰馬藏，猶良馬王，是謂大人大人之相。",
    "T01n0026_011:0494a06_9": "復次，大人身形圓好，猶如尼拘類樹，上下圓相稱，是謂大人大人之相。",
    "T01n0026_011:0494a07_10": "復次，大人身不阿曲，身不曲者，平立申手以摩其膝，是謂大人大人之相。",
    "T01n0026_011:0494a09_11": "復次，大人身黃金色，如紫磨金，是謂大人大人之相。",
    "T01n0026_011:0494a10_12": "復次，大人身七處滿，七處滿者，兩手、兩足、兩肩及頸，是謂大人大人之相。",
    "T01n0026_011:0494a12_13": "復次，大人其上身大，猶如師子，是謂大人大人之相。",
    "T01n0026_011:0494a13_14": "復次，大人師子頰車，是謂大人大人之相。",
    "T01n0026_011:0494a14_15": "「復次，大人脊背平直，是謂大人大人之相。",
    "T01n0026_011:0494a15_16": "復次，大人兩肩上連，通頸平滿，是謂大人大人之相。",
    "T01n0026_011:0494a16_17": "復次，大人四十齒牙、平齒、不踈齒、白齒、通味第一味，是謂大人大人之相。",
    "T01n0026_011:0494a18_18": "復次，大人梵音可愛，其聲猶如加羅毘伽，是謂大人大人之相。",
    "T01n0026_011:0494a19_19": "復次，大人廣長舌，廣長舌者，舌從口出遍覆其面，是謂大人大人之相。",
    "T01n0026_011:0494a21_20": "復次，大人承淚處滿，猶如牛王，是謂大人大人之相。",
    "T01n0026_011:0494a22_21": "復次，大人眼色紺青，是謂大人大人之相。",
    "T01n0026_011:0494a23_22": "復次，大人頂有肉髻，團圓相稱，髮螺右旋，是謂大人大人之相。",
    "T01n0026_011:0494a25_23": "復次，大人眉間生毛，潔白右縈，是謂大人大人之相。",
    "T01n0026_011:0494a26_24": "「諸比丘！",
    "T01n0026_011:0494a26_25": "大人成就此三十二相，必有二處真諦不虛。",
    "T01n0026_011:0494a27_26": "若在家者，必為轉輪王，聰明智慧，有四種軍，整御天下，由己自在；如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0494b04_27": "若剃除鬚髮，著袈裟衣，至信、捨家、無家、學道者，必得如來、無所著、等正覺，名稱流布，周聞十方。」",
    "T01n0026_011:0494b06_28": "佛說如是。",
    "T01n0026_011:0494b07_0": "彼諸比丘聞佛所說，歡喜奉行。",
    "T01n0026_011:0494b08_0": "三十二相經第二竟(千六百八字)",
    "T01n0026_011:0494b09_0": "（六〇）中阿含王相應品四洲經第三(初一日誦)",
    "T01n0026_011:0494b10_0": "我聞如是：一時，佛遊舍衛國，在勝林給孤獨園。",
    "T01n0026_011:0494b11_1": "爾時，尊者阿難在安靜處，燕坐思惟而作是念：「世人甚少少能於欲有滿足意，少有厭患於欲而命終者；世人於欲有滿足意，厭患於欲而命終者，為甚難得。」",
    "T01n0026_011:0494b14_2": "尊者阿難則於晡時從燕坐起，往詣佛所，到已作禮，却住一面，白曰：「世尊！",
    "T01n0026_011:0494b16_3": "我今在安靜處，燕坐思惟而作是念：『世人甚少少能於欲有滿足意，少有厭患於欲而命終者；世人於欲有滿足意，厭患於欲而命終者，為甚難得。』」",
    "T01n0026_011:0494b20_4": "佛告阿難：「如是，如是。",
    "T01n0026_011:0494b20_5": "世人甚少少能於欲有滿足意，少有厭患於欲而命終者。",
    "T01n0026_011:0494b22_0": "阿難！",
    "T01n0026_011:0494b22_1": "世人於欲有滿足意，厭患於欲而命終者，為甚難得。",
    "T01n0026_011:0494b23_2": "阿難！",
    "T01n0026_011:0494b23_3": "世人極甚難得，極甚難得於欲有滿足意，厭患於欲而命終者。",
    "T01n0026_011:0494b25_0": "阿難！",
    "T01n0026_011:0494b25_1": "但世間人甚多甚多，於欲無滿足意，不厭患欲而命終也。",
    "T01n0026_011:0494b26_2": "所以者何？",
    "T01n0026_011:0494b26_3": "阿難！",
    "T01n0026_011:0494b26_4": "往昔有王名曰頂生，作轉輪王，聰明智慧，有四種軍，整御天下，由己自在，如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。",
    "T01n0026_011:0494c04_0": "阿難！",
    "T01n0026_011:0494c04_1": "彼頂生王而於後時極大久遠，便作是念：『我有閻浮洲，極大富樂，多有人民，我有七寶，千子具足，我欲於宮雨寶七日，積至于膝。』",
    "T01n0026_011:0494c07_2": "阿難！",
    "T01n0026_011:0494c07_3": "彼頂生王有大如意足，有大威德，有大福祐，有大威神，適發心已，即於宮中雨寶七日，積至于膝。",
    "T01n0026_011:0494c09_4": "「阿難！",
    "T01n0026_011:0494c09_5": "彼頂生王而於後時極大久遠，復作是念：『我有閻浮洲，極大富樂，多有人民，我有七寶，千子具足，及於宮中雨寶七日，積至于膝。",
    "T01n0026_011:0494c12_6": "我憶曾從古人聞之，西方有洲名瞿陀尼，極大富樂，多有人民。",
    "T01n0026_011:0494c14_7": "我今欲往見瞿陀尼洲，到已整御。』",
    "T01n0026_011:0494c15_8": "阿難！",
    "T01n0026_011:0494c15_9": "彼頂生王有大如意足，有大威德，有大福祐，有大威神，適發心已，即以如意足乘虛而去，及四種軍。",
    "T01n0026_011:0494c17_10": "阿難！",
    "T01n0026_011:0494c17_11": "彼頂生王即時往到住瞿陀尼洲。",
    "T01n0026_011:0494c18_12": "阿難！",
    "T01n0026_011:0494c18_13": "彼頂生王住已整御瞿陀尼洲，乃至無量百千萬歲。",
    "T01n0026_011:0494c19_14": "「阿難！",
    "T01n0026_011:0494c20_0": "彼頂生王而於後時極大久遠，復作是念：『我有閻浮洲，極大富樂，多有人民，我有七寶，千子具足，及於宮中雨寶七日，積至于膝，我亦復有瞿陀尼洲。",
    "T01n0026_011:0494c23_1": "我復曾從古人聞之，東方有洲名弗婆鞞陀提，極大富樂，多有人民。",
    "T01n0026_011:0494c25_2": "我今欲往見弗婆鞞陀提洲，到已整御。』",
    "T01n0026_011:0494c26_3": "阿難！",
    "T01n0026_011:0494c26_4": "彼頂生王有大如意足，有大威德，有大福祐，有大威神，適發心已，即以如意足乘虛而去，及四種軍。",
    "T01n0026_011:0494c28_5": "阿難！",
    "T01n0026_011:0494c28_6": "彼頂生王即時往到住弗婆鞞陀提洲。",
    "T01n0026_011:0494c29_7": "阿難！",
    "T01n0026_011:0494c29_8": "彼頂生王住已整御弗婆鞞陀提洲，乃至無量百千萬歲。",
    "T01n0026_011:0495a02_9": "「阿難！",
    "T01n0026_011:0495a02_10": "彼頂生王而於後時極大久遠，復作是念：『我有閻浮洲，極大富樂，多有人民，我有七寶，千子具足，及於宮中雨寶七日，積至于膝，我亦復有瞿陀尼洲，亦有弗婆鞞陀提洲。",
    "T01n0026_011:0495a06_11": "我復曾從古人聞之，北方有洲名欝單曰，極大富樂，多有人民，彼雖無我想亦無所受。",
    "T01n0026_011:0495a08_12": "我今欲往見欝單曰洲，到已整御，及諸眷屬。』",
    "T01n0026_011:0495a09_13": "阿難！",
    "T01n0026_011:0495a09_14": "彼頂生王有大如意足，有大威德，有大福祐，有大威神，適發心已，即以如意足乘虛而去，及四種軍。",
    "T01n0026_011:0495a11_15": "「阿難！",
    "T01n0026_011:0495a11_16": "彼頂生王遙見平地白，告諸臣曰：『卿等見欝單曰平地白耶？』",
    "T01n0026_011:0495a13_17": "諸臣對曰：『見也。",
    "T01n0026_011:0495a13_18": "天王！』",
    "T01n0026_011:0495a13_19": "王復告曰：『卿等知不？",
    "T01n0026_011:0495a14_20": "彼是欝單曰人自然粳米，欝單曰人常所食者，卿等亦應共食此食。』",
    "T01n0026_011:0495a16_0": "阿難！",
    "T01n0026_011:0495a16_1": "彼頂生王復遙見欝單曰洲中，若干種樹，淨妙嚴飾，種種綵色，在欄楯裏，告諸臣曰：『卿等見欝單曰洲中，若干種樹，淨妙嚴飾，種種綵色，在欄楯裏耶？』",
    "T01n0026_011:0495a19_2": "諸臣對曰：『見也。",
    "T01n0026_011:0495a19_3": "天王！』",
    "T01n0026_011:0495a20_4": "王復告曰：『卿等知不？",
    "T01n0026_011:0495a20_5": "是欝單曰人衣樹，欝單曰人取此衣著，卿等亦應取此衣著。』",
    "T01n0026_011:0495a22_6": "阿難！",
    "T01n0026_011:0495a22_7": "彼頂生王即時往到住欝單曰洲。",
    "T01n0026_011:0495a23_0": "阿難！",
    "T01n0026_011:0495a23_1": "彼頂生王住已整御欝單曰洲，乃至無量百千萬歲，及諸眷屬。",
    "T01n0026_011:0495a24_2": "「阿難！",
    "T01n0026_011:0495a24_3": "彼頂生王而於後時極大久遠，復作是念：『我有閻浮洲，極大富樂，多有人民，我有七寶，千子具足，及於宮中雨寶七日，積至于膝，我亦復有瞿陀尼洲，亦有弗婆鞞陀提洲，亦有欝單曰洲。",
    "T01n0026_011:0495a29_0": "我復曾從古人聞之，有天名曰三十三天。",
    "T01n0026_011:0495b01_0": "我今欲往見三十三天。』",
    "T01n0026_011:0495b01_1": "阿難！",
    "T01n0026_011:0495b01_2": "彼頂生王有大如意足，有大威德，有大福祐，有大威神，適發心已，即以如意足乘虛而往，及四種軍，向日光去。",
    "T01n0026_011:0495b04_3": "「阿難！",
    "T01n0026_011:0495b04_4": "彼頂生王遙見三十三天中，須彌山王上猶如大雲，告諸臣曰：『卿等見三十三天中，須彌山王上猶如大雲耶？』",
    "T01n0026_011:0495b07_0": "諸臣對曰：『見也。",
    "T01n0026_011:0495b07_1": "天王！』",
    "T01n0026_011:0495b07_2": "王復告曰：『卿等知不？",
    "T01n0026_011:0495b07_3": "是三十三天晝度樹也。",
    "T01n0026_011:0495b08_4": "三十三天在此樹下，於夏四月，具足五欲，而自娛樂。』",
    "T01n0026_011:0495b09_5": "阿難！",
    "T01n0026_011:0495b09_6": "彼頂生王復遙見三十三天中，須彌山王上近於南邊猶如大雲，告諸臣曰：『卿等見三十三天中，須彌山王上近於南邊猶如大雲耶？』",
    "T01n0026_011:0495b12_7": "諸臣對曰：『見也。",
    "T01n0026_011:0495b13_8": "天王！』",
    "T01n0026_011:0495b13_9": "王復告曰：『卿等知不？",
    "T01n0026_011:0495b13_10": "是三十三天正法之堂，三十三天於此堂中，八日、十四日、十五日，為天為人，思法思義。』",
    "T01n0026_011:0495b15_11": "「阿難！",
    "T01n0026_011:0495b16_0": "彼頂生王即到三十三天。",
    "T01n0026_011:0495b16_1": "彼頂生王到三十三天已，即入法堂。",
    "T01n0026_011:0495b17_2": "於是，天帝釋便與頂生王半座令坐，彼頂生王即坐天帝釋半座。",
    "T01n0026_011:0495b19_3": "於是，頂生王及天帝釋都無差別，光光無異，色色無異，形形無異，威儀禮節及其衣服亦無有異，唯眼眴異。",
    "T01n0026_011:0495b21_4": "「阿難！",
    "T01n0026_011:0495b21_5": "彼頂生王而於後時極大久遠，復作是念：『我有閻浮洲，極大富樂，多有人民，我有七寶，千子具足，及於宮中雨寶七日，積至于膝。",
    "T01n0026_011:0495b24_6": "我亦復有瞿陀尼洲，亦有弗婆鞞陀提洲，亦有欝單曰洲。",
    "T01n0026_011:0495b26_7": "我又已見三十三天雲集大會，我已得入諸天法堂。",
    "T01n0026_011:0495b27_8": "又天帝釋與我半座，我已得坐帝釋半座，我與帝釋都無差別，光光無異，色色無異，形形無異，威儀禮節及其衣服亦無有異，唯眼眴異。",
    "T01n0026_011:0495c01_9": "我今寧可驅帝釋去，奪取半座，作天人王，由己自在。』",
    "T01n0026_011:0495c02_10": "「阿難！",
    "T01n0026_011:0495c03_11": "彼頂生王適發此念，不覺已下在閻浮洲，便失如意足，生極重病。",
    "T01n0026_011:0495c04_12": "命將終時，諸臣往詣頂生王所白曰：『天王！",
    "T01n0026_011:0495c05_13": "若有梵志、居士及臣人民，來問我等：「頂生王臨命終時說何等事？",
    "T01n0026_011:0495c07_14": "天王！",
    "T01n0026_011:0495c07_15": "我等當云何答梵志、居士及臣人民？」』",
    "T01n0026_011:0495c08_16": "「時，頂生王告諸臣曰：『若梵志、居士及臣人民，來問卿等：「頂生王臨命終時說何等事？」",
    "T01n0026_011:0495c10_17": "卿等應當如是答之：「頂生王得閻浮洲，意不滿足而命終。",
    "T01n0026_011:0495c11_18": "頂生王得七寶，意不滿足而命終。",
    "T01n0026_011:0495c12_19": "千子具足，意不滿足而命終。",
    "T01n0026_011:0495c12_20": "頂生王七日雨寶，意不滿足而命終。",
    "T01n0026_011:0495c13_21": "頂生王得瞿陀尼洲，意不滿足而命終。",
    "T01n0026_011:0495c14_22": "頂生王得弗婆鞞陀提洲，意不滿足而命終。",
    "T01n0026_011:0495c15_23": "頂生王得欝單曰洲，意不滿足而命終。",
    "T01n0026_011:0495c16_24": "頂生王見諸天集會，意不滿足而命終。",
    "T01n0026_011:0495c17_25": "頂生王具足五欲功德色、聲、香、味、觸，意不滿足而命終。」",
    "T01n0026_011:0495c18_26": "若梵志、居士及臣人民，來問卿等：「頂生王臨命終時說何等事？」",
    "T01n0026_011:0495c20_27": "卿等應當如是答之。』」",
    "T01n0026_011:0495c20_28": "於是，世尊而說頌曰：「天雨妙珍寶，　　欲者無厭足，　欲苦無有樂，　　慧者應當知。",
    "T01n0026_011:0495c24_0": "　若有得金積，　　猶如大雪山，　一一無有足，　　慧者作是念。",
    "T01n0026_011:0495c26_0": "　得天妙五欲，　　不以此五樂，　斷愛不著欲，　　等正覺弟子。」",
    "T01n0026_011:0495c28_0": "於是，世尊告曰：「阿難！",
    "T01n0026_011:0495c28_1": "昔頂生王，汝謂異人耶？",
    "T01n0026_011:0495c29_2": "莫作斯念，當知即是我也。",
    "T01n0026_011:0495c29_3": "阿難！",
    "T01n0026_011:0495c29_4": "我於爾時為自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_011:0496a03_5": "爾時說法不至究竟，不究竟白淨，不究竟梵行，不究竟梵行訖。",
    "T01n0026_011:0496a04_6": "爾時不離生老病死、啼哭憂慼，亦未能得脫一切苦。",
    "T01n0026_011:0496a06_0": "阿難！",
    "T01n0026_011:0496a06_1": "我今出世，如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_011:0496a08_2": "我今自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_011:0496a10_3": "我今說法得至究竟，究竟白淨，究竟梵行，究竟梵行訖。",
    "T01n0026_011:0496a11_4": "我今得離生老病死、啼哭憂慼，我今已得脫一切苦。」",
    "T01n0026_011:0496a12_5": "佛說如是。",
    "T01n0026_011:0496a12_6": "尊者阿難及諸比丘，聞佛所說，歡喜奉行。",
    "T01n0026_011:0496a14_0": "四洲經第三竟(二千三百五十三字)（六一）中阿含王相應品牛糞喻經第四(初一日誦)我聞如是：一時，佛遊舍衛國，在勝林給孤獨園。",
    "T01n0026_011:0496a18_1": "爾時，有一比丘在安靜處，燕坐思惟而作是念：「頗復有色常住不變，而一向樂，恒久存耶？",
    "T01n0026_011:0496a20_2": "頗有覺、想、行、識常住不變，而一向樂，恒久存耶？」",
    "T01n0026_011:0496a21_3": "彼一比丘則於晡時從燕坐起，往詣佛所，稽首作禮，却坐一面，白曰：「世尊！",
    "T01n0026_011:0496a22_4": "我今在安靜處燕坐思惟而作是念：『頗復有色常住不變，而一向樂，恒久存耶？",
    "T01n0026_011:0496a24_5": "頗有覺、想、行、識常住不變，而一向樂，恒久存耶？』」",
    "T01n0026_011:0496a25_6": "佛告比丘：「無有一色常住不變，而一向樂，恒久存者，無有覺、想、行、識常住不變，而一向樂，恒久存者。」",
    "T01n0026_011:0496a28_7": "於是，世尊以手指爪抄少牛糞，告曰：「比丘！",
    "T01n0026_011:0496a29_8": "汝今見我以手指爪抄少牛糞耶？」",
    "T01n0026_011:0496a29_9": "比丘白曰：「見也。",
    "T01n0026_011:0496b01_10": "世尊！」",
    "T01n0026_011:0496b01_11": "佛復告曰比丘：「如是，無有少色常住不變，而一向樂，恒久存也。",
    "T01n0026_011:0496b02_12": "如是，無有少覺、想、行、識常住不變，而一向樂，恒久存也。",
    "T01n0026_011:0496b04_13": "所以者何？",
    "T01n0026_011:0496b04_14": "比丘！",
    "T01n0026_011:0496b04_15": "我憶昔時長夜作福，長作福已，長受樂報。",
    "T01n0026_011:0496b05_16": "比丘！",
    "T01n0026_011:0496b05_17": "我在昔時七年行慈，七反成敗，不來此世，世敗壞時，生晃昱天，世成立時，來下生空梵宮殿中，於彼梵中作大梵天，餘處千反，作自在天王，三十六反，作天帝釋，復無量反，作剎利頂生王。",
    "T01n0026_011:0496b09_18": "「比丘！",
    "T01n0026_011:0496b10_19": "我作剎利頂生王時，有八萬四千大象，被好乘具，眾寶校飾，白珠珞覆，于娑賀象王為首。",
    "T01n0026_011:0496b12_20": "比丘！",
    "T01n0026_011:0496b12_21": "我作剎利頂生王時，有八萬四千馬，被好乘具，眾寶莊飾，金銀珓珞，[馬*毛]馬王為首。",
    "T01n0026_011:0496b14_22": "比丘！",
    "T01n0026_011:0496b14_23": "我作剎利頂生王時，有八萬四千車，四種校飾，莊以眾好、師子、虎豹斑文之皮，織成雜色，種種莊飾，極利疾名樂聲車為首。",
    "T01n0026_011:0496b17_24": "比丘！",
    "T01n0026_011:0496b17_25": "我作剎利頂生王時，有八萬四千大城，極大富樂，多有人民，拘舍惒堤王城為首。",
    "T01n0026_011:0496b19_26": "比丘！",
    "T01n0026_011:0496b19_27": "我作剎利頂生王時，有八萬四千樓，四種寶樓，金、銀、琉璃及水精，正法殿為首。",
    "T01n0026_011:0496b21_28": "「比丘！",
    "T01n0026_011:0496b21_29": "我作剎利頂生王時，有八萬四千御座，四種寶座，金、銀、琉璃及水精，敷以氍氀、毾[毯炎+登]，覆以錦綺羅縠，有襯體被，兩頭安枕，加陵伽波惒邏、波遮悉多羅那。",
    "T01n0026_011:0496b25_30": "比丘！",
    "T01n0026_011:0496b25_31": "我作剎利頂生王時，有八萬四千雙衣，初摩衣、錦衣、繒衣、劫貝衣、加陵伽波惒邏衣。",
    "T01n0026_011:0496b27_32": "比丘！",
    "T01n0026_011:0496b27_33": "我作剎利頂生王時，有八萬四千女，身體光澤，晈潔明淨，美色過人，小不及天，姿容端正，覩者歡悅，眾寶瓔珞嚴飾具足，盡剎利種女，餘族無量。",
    "T01n0026_011:0496c01_34": "比丘！",
    "T01n0026_011:0496c01_35": "我作剎利頂生王時，有八萬四千種食，晝夜常供，為我故設，欲令我食。",
    "T01n0026_011:0496c03_36": "「比丘！",
    "T01n0026_011:0496c03_37": "彼八萬四千種食中，有一種食，極美淨潔，無量種味，是我常所食。",
    "T01n0026_011:0496c05_0": "比丘！",
    "T01n0026_011:0496c05_1": "彼八萬四千女中，有一剎利女，最端正姝好，常奉侍我。",
    "T01n0026_011:0496c06_2": "比丘！",
    "T01n0026_011:0496c06_3": "彼八萬四千雙衣中，有一雙衣，或初摩衣、或錦衣、或繒衣、或劫貝衣、或加陵伽波惒邏衣，是我常所著。",
    "T01n0026_011:0496c08_4": "比丘！",
    "T01n0026_011:0496c08_5": "彼八萬四千御座中，有一御座，或金、或銀、或琉璃、或水精，敷以氍氀、毾[毯炎+登]，覆以錦綺羅縠，有襯體被，兩頭安枕，加陵伽波惒邏、波遮悉多羅那，是我常所臥。",
    "T01n0026_011:0496c12_6": "比丘！",
    "T01n0026_011:0496c12_7": "彼八萬四千樓觀中，有一樓觀，或金、或銀、或琉璃、或水精，名正法殿，是我常所住。",
    "T01n0026_011:0496c14_8": "「比丘！",
    "T01n0026_011:0496c14_9": "彼八萬四千大城中，而有一城，極大富樂，多有人民，名拘舍惒堤，是我常所居。",
    "T01n0026_011:0496c16_10": "比丘！",
    "T01n0026_011:0496c16_11": "彼八萬四千車中，而有一車，莊以眾好、師子、虎豹斑文之皮，織成雜色，種種莊飾，極利疾名樂聲車，是我常所載，至觀望園觀。",
    "T01n0026_011:0496c19_12": "比丘！",
    "T01n0026_011:0496c19_13": "彼八萬四千馬中，而有一馬，體紺青色，頭像如烏，名[馬*毛]馬王，是我常所騎，至觀望園觀。",
    "T01n0026_011:0496c21_14": "比丘！",
    "T01n0026_011:0496c21_15": "彼八萬四千大象中，而有一象，舉體極白，七支盡正，名于娑賀象王，是我常所乘，至觀望園觀。",
    "T01n0026_011:0496c23_16": "「比丘！",
    "T01n0026_011:0496c24_0": "我作此念：『是何業果，為何業報，令我今日有大如意足，有大威德，有大福祐，有大威神？』",
    "T01n0026_011:0496c26_1": "比丘！",
    "T01n0026_011:0496c26_2": "我復作此念：『是三業果，為三業報，令我今日有大如意足，有大威德，有大福祐，有大威神。",
    "T01n0026_011:0496c28_3": "一者布施，二者調御，三者守護。』",
    "T01n0026_011:0496c29_0": "比丘！",
    "T01n0026_011:0496c29_1": "汝觀彼一切所有盡滅，如意足亦失。",
    "T01n0026_011:0496c29_2": "比丘！",
    "T01n0026_011:0497a01_3": "於意云何？",
    "T01n0026_011:0497a01_4": "色為有常，為無常耶？」",
    "T01n0026_011:0497a01_5": "答曰：「無常也。",
    "T01n0026_011:0497a02_6": "世尊！」",
    "T01n0026_011:0497a02_7": "復問曰：「若無常者，是苦，非苦耶？」",
    "T01n0026_011:0497a03_0": "答曰：「苦、變易也。",
    "T01n0026_011:0497a03_1": "世尊！」",
    "T01n0026_011:0497a03_2": "復問曰：「若無常、苦、變易法者，是多聞聖弟子頗受是我，是我所，我是彼所耶？」",
    "T01n0026_011:0497a05_3": "答曰：「不也。",
    "T01n0026_011:0497a05_4": "世尊！」",
    "T01n0026_011:0497a05_5": "復問曰：「比丘！",
    "T01n0026_011:0497a05_6": "於意云何？",
    "T01n0026_011:0497a06_7": "覺、想、行、識為有常，為無常耶？」",
    "T01n0026_011:0497a06_8": "答曰：「無常也。",
    "T01n0026_011:0497a07_9": "世尊！」",
    "T01n0026_011:0497a07_10": "復問曰：「若無常者，是苦，非苦耶？」",
    "T01n0026_011:0497a07_11": "答曰：「苦、變易也。",
    "T01n0026_011:0497a08_12": "世尊！」",
    "T01n0026_011:0497a08_13": "復問曰：「若無常、苦、變易法者，是多聞聖弟子頗受是我，是我所，我是彼所耶？」",
    "T01n0026_011:0497a10_14": "答曰：「不也。",
    "T01n0026_011:0497a10_15": "世尊！」",
    "T01n0026_011:0497a10_16": "「是故，比丘！",
    "T01n0026_011:0497a10_17": "汝應如是學。",
    "T01n0026_011:0497a11_18": "若有色，或過去、或未來、或現在，或內、或外，或麤、或細，或好、或惡，或近、或遠，彼一切非我，非我所，我非彼所，當以慧觀知如真。",
    "T01n0026_011:0497a13_19": "若有覺、想、行、識，或過去、或未來、或現在，或內、或外，或麤、或細，或好、或惡，或近、或遠，彼一切非我，非我所，我非彼所，當以慧觀知如真。",
    "T01n0026_011:0497a17_0": "比丘！",
    "T01n0026_011:0497a17_1": "若多聞聖弟子如是觀者，彼便厭色，厭覺、想、行、識，厭已便無欲，無欲已便解脫，解脫已便知解脫，生已盡，梵行已立，所作已辦，不更受有，知如真。」",
    "T01n0026_011:0497a20_2": "於是，彼比丘聞佛所說，善受善持，即從坐起，稽首佛足，繞三匝而去。",
    "T01n0026_011:0497a22_3": "彼比丘受佛化已，獨住遠離，心無放逸，修行精勤，彼獨住遠離，心無放逸，修行精勤已，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_011:0497a27_4": "如是彼比丘知法已，乃至得阿羅訶。",
    "T01n0026_011:0497a28_5": "佛說如是。",
    "T01n0026_011:0497a28_6": "彼諸比丘聞佛所說，歡喜奉行。",
    "T01n0026_011:0497b01_0": "牛糞喻經第四竟(千六百三十三字)（六二）中阿含王相應品頻鞞娑邏王迎佛經第五(初一日誦)我聞如是：一時，佛遊摩竭陀國，與大比丘眾俱，比丘一千悉無著、至真，本皆編髮，往詣王舍城摩竭陀邑。",
    "T01n0026_011:0497b06_1": "於是，摩竭陀王頻鞞娑邏聞世尊遊摩竭陀國，與大比丘眾俱，比丘一千悉無著、至真，本皆編髮，來此王舍城摩竭陀邑。",
    "T01n0026_011:0497b09_2": "摩竭陀王頻鞞娑邏聞已，即集四種軍，象軍、馬軍、車軍，步軍，集四種軍已，與無數眾俱，長一由延，往詣佛所。",
    "T01n0026_011:0497b11_3": "於是，世尊遙見摩竭陀王頻鞞娑邏來，則便避道，往至善住尼拘類樹王下，敷尼師檀，結跏趺坐，及比丘眾。",
    "T01n0026_011:0497b14_4": "摩竭陀王頻鞞娑邏遙見世尊在林樹間，端正姝好，猶星中月，光耀煒曄，晃若金山，相好具足，威神巍巍，諸根寂定，無有蔽礙，成就調御，息心靜默，見已下車。",
    "T01n0026_011:0497b17_5": "若諸王剎利以水灑頂，得為人主，整御大地，有五儀式：一者劍，二者蓋，三者天冠，四者珠柄拂，五者嚴飾屣，一切除却，及四種軍，步進詣佛。",
    "T01n0026_011:0497b21_6": "到已作禮，三自稱名姓：「世尊！",
    "T01n0026_011:0497b22_7": "我是摩竭陀王洗尼頻鞞娑邏。」",
    "T01n0026_011:0497b22_8": "如是至三。",
    "T01n0026_011:0497b23_9": "於是，世尊告曰：「大王！",
    "T01n0026_011:0497b23_10": "如是，如是。",
    "T01n0026_011:0497b23_11": "汝是摩竭陀王洗尼頻鞞娑邏。」",
    "T01n0026_011:0497b24_12": "於是，摩竭陀王洗尼頻鞞娑邏再三自稱名姓已，為佛作禮，却坐一面。",
    "T01n0026_011:0497b26_13": "諸摩竭陀人或禮佛足，却坐一面，或問訊佛，却坐一面，或叉手向佛，却坐一面，或遙見佛已，默然而坐。",
    "T01n0026_011:0497b28_14": "爾時，尊者欝毘邏迦葉亦在眾坐。",
    "T01n0026_011:0497b29_15": "尊者欝毘羅迦葉是摩竭陀人意之所係，謂大尊師，是無著真人。",
    "T01n0026_011:0497c01_16": "於是，摩竭陀人悉作是念：「沙門瞿曇從欝毘羅迦葉學梵行耶？",
    "T01n0026_011:0497c03_17": "為欝毘羅迦葉從沙門瞿曇學梵行耶？」",
    "T01n0026_011:0497c04_18": "爾時，世尊即知摩竭陀人心之所念，便向尊者欝毘羅迦葉而說頌曰：「欝毘見何等，　　斷火來就此？",
    "T01n0026_011:0497c07_0": "　迦葉為我說，　　所由不事火。",
    "T01n0026_011:0497c08_0": "　飲食種種味，　　為欲故事火，　生中見如此，　　是故不樂事。",
    "T01n0026_011:0497c10_0": "　迦葉意不樂，　　飲食種種味，　何不樂天人？",
    "T01n0026_011:0497c11_1": "　　迦葉為我說。」",
    "T01n0026_011:0497c12_0": "「見寂靜滅盡，　　無為不欲有，　更無有尊天，　　是故不事火。",
    "T01n0026_011:0497c14_0": "　世尊為最勝，　　世尊不邪思，　了解覺諸法，　　我受最勝法。」",
    "T01n0026_011:0497c16_0": "於是，世尊告曰：「迦葉！",
    "T01n0026_011:0497c16_1": "汝今當為現如意足，令此眾會咸得信樂。」",
    "T01n0026_011:0497c17_2": "於是，尊者欝毘羅迦葉即如其像作如意足，便在坐沒，從東方出，飛騰虛空，現四種威儀，一行、二住、三坐、四臥。",
    "T01n0026_011:0497c20_3": "復次，入於火定，尊者欝毘羅迦葉入火定已，身中便出種種火焰，青、黃、赤、白中水精色，下身出火，上身出水，上身出火，下身出水，如是南、西、北方，飛騰虛空，現四種威儀，一行，二住，三坐，四臥。",
    "T01n0026_011:0497c24_4": "復次，入於火定，尊者欝毘羅迦葉入火定已，身中便出種種火焰，青、黃、赤、白中水精色，下身出火，上身出水，上身出火，下身出水。",
    "T01n0026_011:0497c27_5": "於是，尊者欝毘羅迦葉止如意足已，為佛作禮，白曰：「世尊！",
    "T01n0026_011:0497c29_0": "佛是我師，我是佛弟子，佛一切智，我無一切智。」",
    "T01n0026_011:0498a01_1": "世尊告曰：「如是。",
    "T01n0026_011:0498a01_2": "迦葉！",
    "T01n0026_011:0498a01_3": "如是。",
    "T01n0026_011:0498a01_4": "迦葉！",
    "T01n0026_011:0498a01_5": "我有一切智，汝無一切智。」",
    "T01n0026_011:0498a02_6": "爾時，尊者欝毘羅迦葉因自己故，而說頌曰：「昔無所知時，　　為解脫事火，　雖老猶生盲，　　邪不見真際。",
    "T01n0026_011:0498a06_0": "　我今見上跡，　　無上龍所說，　無為盡脫苦，　　見已生死盡。」",
    "T01n0026_011:0498a08_0": "諸摩竭陀人見如此已，便作是念：「沙門瞿曇不從欝毘羅迦葉學梵行，欝毘羅迦葉從沙門瞿曇學梵行也。」",
    "T01n0026_011:0498a10_1": "世尊知諸摩竭陀人心之所念，便為摩竭陀王洗尼頻鞞娑邏說法，勸發渴仰，成就歡喜，無量方便為彼說法，勸發渴仰，成就歡喜已。",
    "T01n0026_011:0498a13_2": "如諸佛法，先說端正法，聞者歡悅，謂說施、說戒、說生天法，毀呰欲為災患，生死為穢，稱歎無欲為妙道品白淨，世尊為彼大王說之。",
    "T01n0026_011:0498a17_0": "佛已知彼有歡喜心、具足心、柔軟心、堪耐心、昇上心、一向心、無疑心、無盡心，有能、有力堪受正法，謂如諸佛所說正要，世尊即為彼說苦、習、滅、道。",
    "T01n0026_011:0498a20_1": "「大王！",
    "T01n0026_011:0498a20_2": "色生滅，汝當知色生滅。",
    "T01n0026_011:0498a21_3": "大王！",
    "T01n0026_011:0498a21_4": "覺、想、行、識生滅，汝當知識生滅。",
    "T01n0026_011:0498a21_5": "大王！",
    "T01n0026_011:0498a22_6": "猶如大雨時，水上之泡或生或滅。",
    "T01n0026_011:0498a22_7": "大王！",
    "T01n0026_011:0498a23_0": "色生滅亦如是，汝當知色生滅。",
    "T01n0026_011:0498a23_1": "大王！",
    "T01n0026_011:0498a23_2": "覺、想、行、識生滅，汝當知識生滅。",
    "T01n0026_011:0498a24_3": "「大王！",
    "T01n0026_011:0498a24_4": "若族姓子知色生滅，便知不復生當來色。",
    "T01n0026_011:0498a25_5": "大王！",
    "T01n0026_011:0498a25_6": "若族姓子知覺、想、行、識生滅，便知不復生當來識。",
    "T01n0026_011:0498a27_7": "大王！",
    "T01n0026_011:0498a27_8": "若族姓子知色如真，便不著色，不計色，不染色，不住色，不樂色是我。",
    "T01n0026_011:0498a28_9": "大王！",
    "T01n0026_011:0498a28_10": "若族姓子知覺、想、行、識如真，便不著識，不計識，不染識，不住識，不樂識是我。",
    "T01n0026_011:0498b01_11": "大王！",
    "T01n0026_011:0498b01_12": "若族姓子不著色，不計色，不染色，不住色，不樂色是我者，便不復更受當來色。",
    "T01n0026_011:0498b03_13": "大王！",
    "T01n0026_011:0498b03_14": "若族姓子不著覺、想、行、識，不計識，不染識，不住識，不樂識是我者，便不復更受當來識。",
    "T01n0026_011:0498b06_0": "大王！",
    "T01n0026_011:0498b06_1": "此族姓子無量、不可計、無限，得息寂，若捨此五陰已，則不更受陰也。」",
    "T01n0026_011:0498b07_2": "於是，諸摩竭陀人而作是念：「若使色無常，覺、想、行、識無常者，誰活？",
    "T01n0026_011:0498b09_3": "誰受苦樂？」",
    "T01n0026_011:0498b09_4": "世尊即知摩竭陀人心之所念，便告比丘：「愚癡凡夫不有所聞，見我是我而著於我，但無我、無我所，空我、空我所。",
    "T01n0026_011:0498b12_5": "法生則生，法滅則滅，皆由因緣合會生苦，若無因緣，諸苦便滅。",
    "T01n0026_011:0498b13_6": "眾生因緣會相連續則生諸法，如來見眾生相連續生已，便作是說：『有生有死，我以清淨天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。",
    "T01n0026_011:0498b18_7": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_011:0498b20_8": "若此眾生成就身善行，口、意善行，不誹謗聖人，正見成就正見業，彼因緣此，身壞命終，必昇善處，乃至天上。』",
    "T01n0026_011:0498b23_0": "我知彼如是，然不語彼，此是我為能覺、能語、作教、作起、教起，謂彼彼處受善惡業報，於中或有作是念：『此不相應，此不得住，其行如法，因此生彼，若無此因便不生彼，因此有彼，若此滅者，彼便滅也。』",
    "T01n0026_011:0498b27_1": "所謂緣無明有行，乃至緣生有老死，若無明滅，則行便滅，乃至生滅則老死滅。",
    "T01n0026_011:0498b29_2": "大王！",
    "T01n0026_011:0498b29_3": "於意云何？",
    "T01n0026_011:0498b29_4": "色為有常，為無常耶？」",
    "T01n0026_011:0498c01_5": "答曰：「無常也。",
    "T01n0026_011:0498c01_6": "世尊！」",
    "T01n0026_011:0498c01_7": "復問曰：「若無常者，是苦，非苦耶？」",
    "T01n0026_011:0498c02_8": "答曰：「苦、變易也。",
    "T01n0026_011:0498c02_9": "世尊！」",
    "T01n0026_011:0498c03_10": "復問曰：「若無常、苦、變易法者，是多聞聖弟子頗受是我，是我所，我是彼所耶？」",
    "T01n0026_011:0498c04_11": "答曰：「不也。",
    "T01n0026_011:0498c05_12": "世尊！」",
    "T01n0026_011:0498c05_13": "「大王！",
    "T01n0026_011:0498c05_14": "於意云何？",
    "T01n0026_011:0498c05_15": "覺、想、行、識為有常，為無常耶？」",
    "T01n0026_011:0498c06_16": "答曰：「無常也。",
    "T01n0026_011:0498c06_17": "世尊！」",
    "T01n0026_011:0498c06_18": "復問曰：「若無常者，是苦，非苦耶？」",
    "T01n0026_011:0498c07_19": "答曰：「苦、變易也。",
    "T01n0026_011:0498c07_20": "世尊！」",
    "T01n0026_011:0498c07_21": "復問曰：「若無常、苦、變易法者，是多聞聖弟子頗受是我，是我所，我是彼所耶？」",
    "T01n0026_011:0498c09_22": "答曰：「不也。",
    "T01n0026_011:0498c09_23": "世尊！」",
    "T01n0026_011:0498c09_24": "「大王。",
    "T01n0026_011:0498c10_25": "是故汝當如是學。",
    "T01n0026_011:0498c10_26": "若有色，或過去、或未來、或現在，或內、或外，或麤、或細，或好、或惡，或近、或遠，彼一切非我，非我所，我非彼所，當以慧觀知如真，大王。",
    "T01n0026_011:0498c13_27": "若有覺、想、行、識，或過去、或未來、或現在，或內、或外，或麤、或細，或好、或惡，或近、或遠，彼一切非我，非我所，我非彼所，當以慧觀知如真。",
    "T01n0026_011:0498c16_28": "大王！",
    "T01n0026_011:0498c16_29": "若多聞聖弟子如是觀者，彼便厭色，厭覺、想、行、識，厭已便無欲，無欲已便得解脫，解脫已便知解脫，生已盡，梵行已立，所作已辦，不更受有，知如真。」",
    "T01n0026_011:0498c20_30": "佛說此法時，摩竭陀王洗尼頻鞞娑邏遠塵離垢，諸法法眼生，及八萬天、摩竭陀諸人萬二千，遠塵離垢，諸法法眼生。",
    "T01n0026_011:0498c22_31": "於是，摩竭陀王洗尼頻鞞娑邏見法得法，覺白淨法，斷疑度惑，更無餘尊，不復從他，無有猶豫，已住果證，於世尊法得無所畏，即從坐起，稽首佛足，白曰：「世尊！",
    "T01n0026_011:0498c26_32": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_011:0498c28_33": "佛說如是。",
    "T01n0026_011:0498c29_34": "摩竭陀王洗尼頻鞞娑邏及八萬天，摩竭諸人萬二千，及千比丘，聞佛所說，歡喜奉行。",
    "T01n0026_011:0499a02_0": "頻鞞娑邏王迎佛經第五竟(二千二百二十字)中阿含經卷第十一(七千九百九十六字)"
}