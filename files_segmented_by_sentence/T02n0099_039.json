{
    "T02n0099_039:0283a17_0": "雜阿含經卷第三十九",
    "T02n0099_039:0283a19_0": "宋天竺三藏求那跋陀羅譯",
    "T02n0099_039:0283a20_0": "（一〇八一）如是我聞：一時，佛住波羅[木*奈]國鹿野苑中。",
    "T02n0099_039:0283a21_1": "爾時，世尊晨朝著衣持鉢，入波羅[木*奈]城乞食。",
    "T02n0099_039:0283a22_2": "時，有異比丘著衣持鉢，入城乞食，於其路邊，住一樹下，起不善覺，以依惡貪。",
    "T02n0099_039:0283a24_3": "爾時，世尊見彼比丘住一樹下，以生不善覺，依惡貪嗜，而告之曰：「比丘！",
    "T02n0099_039:0283a25_4": "比丘！",
    "T02n0099_039:0283a26_5": "莫種苦種，而發熏生臭，汁漏流出。",
    "T02n0099_039:0283a26_6": "若比丘種苦種子，自發生臭，汁漏流出者，欲令蛆蠅不競集者，無有是處！」",
    "T02n0099_039:0283a28_7": "時，彼比丘作是念：「世尊知我心之惡念。」",
    "T02n0099_039:0283a29_8": "即生恐怖，身毛皆竪。",
    "T02n0099_039:0283b01_9": "爾時，世尊入城乞食畢，還精舍，舉衣鉢，洗足已，入室坐禪。",
    "T02n0099_039:0283b02_10": "晡時從禪覺，至於僧中，於眾前敷座而坐，告諸比丘：「我今晨朝著衣持鉢，入城乞食，見一比丘住於樹下，以生不善覺，依惡貪嗜。",
    "T02n0099_039:0283b05_11": "我時見已，即告之言：『比丘！",
    "T02n0099_039:0283b06_12": "比丘！",
    "T02n0099_039:0283b06_13": "莫種苦種，發熏生臭，惡汁流出。",
    "T02n0099_039:0283b07_14": "若有比丘種苦種子，發熏生臭，惡汁流出，蛆蠅不集，無有是處！』",
    "T02n0099_039:0283b08_15": "時，彼比丘即思念：『佛已知我心之所念。』",
    "T02n0099_039:0283b09_16": "慚愧恐怖，心驚毛竪，隨路而去。」",
    "T02n0099_039:0283b10_17": "時，有異比丘從坐起，整衣服，偏袒右肩，合掌白佛：「世尊！",
    "T02n0099_039:0283b11_18": "云何苦種？",
    "T02n0099_039:0283b11_19": "云何生臭？",
    "T02n0099_039:0283b12_20": "云何汁流？",
    "T02n0099_039:0283b12_21": "云何蛆蠅？」",
    "T02n0099_039:0283b12_22": "佛告比丘：「忿怒煩怨，名曰苦種。",
    "T02n0099_039:0283b13_23": "五欲功德，名為生臭。",
    "T02n0099_039:0283b13_24": "於六觸入處不攝律儀，是名汁流。",
    "T02n0099_039:0283b14_25": "謂觸入處不攝已，貪、憂、諸惡不善心競生，是名蛆蠅。」",
    "T02n0099_039:0283b16_0": "爾時，世尊即說偈言：「耳目不防護，　　貪欲從是生，　是名為苦種。",
    "T02n0099_039:0283b18_1": "　　生臭汁潛流，　諸覺觀氣味，　　依於惡貪嗜，　聚落及空處，　　若於晝若夜，　遠離修梵行，　　究竟於苦邊，　若內心寂靜，　　決定諦明了。",
    "T02n0099_039:0283b23_0": "　臥覺常安樂，　　諸惡蛆蠅滅，　正士所習近，　　善說賢聖路。",
    "T02n0099_039:0283b25_0": "　了知八正道，　　不還更受身。」",
    "T02n0099_039:0283b26_0": "佛說此經已，諸比丘聞佛所說，歡喜奉行。",
    "T02n0099_039:0283b27_0": "（一〇八二）如是我聞：一時，佛住舍衛國祇樹給孤獨園。",
    "T02n0099_039:0283b28_1": "爾時，世尊晨朝著衣持鉢，入舍衛城乞食。",
    "T02n0099_039:0283b29_2": "食畢，還精舍，洗足已，入安陀林坐禪。",
    "T02n0099_039:0283c01_3": "時，有異比丘亦復晨朝著衣持鉢，入舍衛城乞食。",
    "T02n0099_039:0283c02_4": "食畢，還精舍，洗足已，入安陀林，坐一樹下，入晝正受。",
    "T02n0099_039:0283c03_5": "是比丘入晝正受時，有惡不善覺起，依貪嗜心。",
    "T02n0099_039:0283c04_6": "時，有天神，依安陀林住止者，作是念：「此比丘不善不類，於安陀林坐禪而起不善覺，心依惡貪，我當往呵責。」",
    "T02n0099_039:0283c07_7": "作是念已，往語比丘言：「比丘！",
    "T02n0099_039:0283c07_8": "比丘！",
    "T02n0099_039:0283c08_9": "作瘡疣耶？」",
    "T02n0099_039:0283c08_10": "比丘答言：「當治令愈！」",
    "T02n0099_039:0283c08_11": "天神語比丘：「瘡如鐵鑊，云何可復？」",
    "T02n0099_039:0283c09_12": "比丘答言：「正念正智，足能令復。」",
    "T02n0099_039:0283c10_13": "天神白言：「善哉！",
    "T02n0099_039:0283c10_14": "善哉！",
    "T02n0099_039:0283c10_15": "此是真賢治瘡，如是治瘡，究竟能愈，無有發時。」",
    "T02n0099_039:0283c12_16": "爾時，世尊晡時從禪覺，還祇樹給孤獨園。",
    "T02n0099_039:0283c13_17": "入僧中，於大眾前敷座而坐，告諸比丘：「我今晨朝著衣持鉢，入舍衛城乞食。",
    "T02n0099_039:0283c14_18": "乞食還，至安陀林坐禪，入晝正受。",
    "T02n0099_039:0283c15_19": "有一比丘亦乞食還至安陀林，坐一樹下，入晝正受，而彼比丘起不善覺，心依惡貪。",
    "T02n0099_039:0283c17_20": "有天神依安陀林住，語比丘言：『比丘！",
    "T02n0099_039:0283c18_21": "比丘！",
    "T02n0099_039:0283c18_22": "作瘡疣耶？』",
    "T02n0099_039:0283c19_23": "……」如上廣說，乃至「『如是，比丘！",
    "T02n0099_039:0283c19_24": "善哉！",
    "T02n0099_039:0283c19_25": "善哉！",
    "T02n0099_039:0283c19_26": "此治眾賢。』」",
    "T02n0099_039:0283c20_27": "爾時，世尊即說偈言：「士夫作瘡疣，　　自生於苦患，　願求世間欲，　　心依於惡貪。",
    "T02n0099_039:0283c23_0": "　以生瘡疣故，　　蛆蠅競來集，　愛欲為瘡疣，　　蛆蠅諸惡覺。",
    "T02n0099_039:0283c25_0": "　及諸貪嗜心，　　皆悉從意生，　鑽鑿士夫心，　　以求華名利。",
    "T02n0099_039:0283c27_0": "　欲火轉熾然，　　妄想不善覺，　身心日夜羸，　　遠離寂靜道。",
    "T02n0099_039:0283c29_0": "　若內心寂靜，　　決定智明了，　無有斯瘡疣，　　見佛安隱路。",
    "T02n0099_039:0284a02_0": "　正士所遊跡，　　賢聖善宣說，　明智所知道，　　不復受諸有。」",
    "T02n0099_039:0284a04_0": "佛說此經已，諸比丘聞佛所說，歡喜奉行。",
    "T02n0099_039:0284a05_0": "（一〇八三）如是我聞：一時，佛住毘舍離國獼猴池側重閣講堂。",
    "T02n0099_039:0284a06_1": "時，有眾多比丘晨朝著衣持鉢，入毘舍離乞食。",
    "T02n0099_039:0284a07_2": "時，有年少比丘出家未久，不閑法、律，當乞食時，不知先後次第。",
    "T02n0099_039:0284a08_3": "餘比丘見已而告之言：「汝是年少，出家未久，未知法、律，莫越！",
    "T02n0099_039:0284a10_4": "莫重！",
    "T02n0099_039:0284a10_5": "前後失次而行乞食，長夜當得不饒益苦。」",
    "T02n0099_039:0284a11_6": "年少比丘言：「諸上座亦復越次，不隨前後，非獨我也。」",
    "T02n0099_039:0284a12_7": "如是再三，不能令止。",
    "T02n0099_039:0284a13_8": "眾多比丘乞食已，還精舍，舉衣鉢，洗足已，詣佛所，稽首禮足，退坐一面，白佛言：「世尊！",
    "T02n0099_039:0284a15_9": "我等晨朝著衣持鉢，入毘舍離乞食，有一年少比丘！",
    "T02n0099_039:0284a16_10": "於此法、律出家未久，行乞食時不以次第，前後復重。",
    "T02n0099_039:0284a17_11": "諸比丘等再三諫不受，而作是言：『諸上座亦不次第，何故呵我？』",
    "T02n0099_039:0284a19_12": "我等諸比丘三呵不受，故來白世尊。",
    "T02n0099_039:0284a20_13": "唯願世尊為除非法，哀愍故！」",
    "T02n0099_039:0284a20_14": "佛告諸比丘：「如空澤中有大湖水，有大龍象而居其中，拔諸藕根，洗去泥土，然後食之。",
    "T02n0099_039:0284a23_15": "食已，身體肥悅，多力多樂，以是因緣，常喜樂住。",
    "T02n0099_039:0284a24_16": "有異種族象，形體羸小，効彼龍象，拔其藕根，洗不能淨，合泥土食。",
    "T02n0099_039:0284a25_17": "食之不消，體不肥悅，轉轉羸弱，緣斯致死，或同死苦。",
    "T02n0099_039:0284a27_0": "「如是，宿德比丘學道日久，不樂嬉戲，久修梵行，大師所歎，諸餘明智修梵行者亦復加歎。",
    "T02n0099_039:0284a29_1": "是等比丘依止城邑聚落，晨朝著衣持鉢，入城乞食，善護身口，善攝諸根，專心繫念，能令彼人不信者信、信者不異，若得財利、衣被、飲食、床臥、湯藥，不染、不著、不貪、不嗜、不迷、不逐，見其過患，見其出離，然復食之。",
    "T02n0099_039:0284b05_0": "食已，身心悅澤，得色得力，以是因緣，常得安樂。",
    "T02n0099_039:0284b06_1": "「彼年少比丘出家未久，未閑法、律，依諸長老，依止聚落，著衣持鉢，入村乞食，不善護身，不守根門，不專繫念，不能令彼不信者信、信者不變。",
    "T02n0099_039:0284b09_2": "若得財利、衣被、飲食、臥具、湯藥，染著貪逐，不見過患，不見出離，以嗜欲心食，不能令身悅澤，安隱快樂。",
    "T02n0099_039:0284b11_3": "緣斯食故，轉向於死，或同死苦。",
    "T02n0099_039:0284b12_4": "所言死者，謂捨戒還俗，失正法、正律。",
    "T02n0099_039:0284b13_5": "同死苦者，謂犯正法、律，不識罪相，不知除罪。」",
    "T02n0099_039:0284b14_6": "爾時，世尊即說偈言：「龍象拔藕根，　　水洗而食之，　異族象効彼，　　合泥而取食。",
    "T02n0099_039:0284b18_0": "　因雜泥食故，　　羸病遂至死。」",
    "T02n0099_039:0284b19_0": "佛說此經已，諸比丘聞佛所說，歡喜奉行。",
    "T02n0099_039:0284b20_0": "（一〇八四）如是我聞：一時，佛住王舍城寒林中丘塚間。",
    "T02n0099_039:0284b21_1": "爾時，世尊告諸比丘：「壽命甚促，轉就後世，應勤習善法，修諸梵行。",
    "T02n0099_039:0284b22_2": "無有生而不死者，而世間人不勤方便專修善法、修賢修義。」",
    "T02n0099_039:0284b24_3": "時，魔波旬作是念：「沙門瞿曇住王舍城寒林中丘塚間，為諸聲聞如是說法：『人命甚促，乃至不修賢修義。』",
    "T02n0099_039:0284b26_4": "我今當往，為作嬈亂。」",
    "T02n0099_039:0284b27_5": "時，魔波旬化作年少，往住佛前，而說偈言：「常逼迫眾生，　　得人間長壽，　迷醉放逸心，　　亦不向死處。」",
    "T02n0099_039:0284c02_0": "爾時，世尊作是念：「此是惡魔來作惱亂。",
    "T02n0099_039:0284c02_1": "即說偈言：「常逼迫眾生，　　受生極短壽，　當勤修精進，　　猶如救頭然。",
    "T02n0099_039:0284c06_0": "　勿得須臾懈，　　令死魔忽至，　知汝是惡魔，　　速於此滅去。」",
    "T02n0099_039:0284c08_0": "天魔波旬作是念：「沙門瞿曇已知我心。」",
    "T02n0099_039:0284c08_1": "慚愧憂慼，即沒不現。",
    "T02n0099_039:0284c10_0": "（一〇八五）如是我聞：一時，佛住王舍城寒林中丘塚間。",
    "T02n0099_039:0284c11_1": "爾時，世尊告諸比丘：「一切行無常，一切行不恒、不安，非穌息，變易之法，乃至當止一切有為行，厭離、不樂、解脫。」",
    "T02n0099_039:0284c13_2": "時，魔波旬作是念：「今沙門瞿曇住王舍城寒林中，為諸聲聞說如是法：『一切行無常、不恒，非穌息，變易之法，乃至當止一切有為，厭離、不樂、解脫。』",
    "T02n0099_039:0284c17_3": "我當往彼，為作嬈亂。」",
    "T02n0099_039:0284c17_4": "即化作年少，往詣佛所，住於佛前，而說偈言：「壽命日夜流，　　無有窮盡時，　壽命當來去，　　猶如車輪轉。」",
    "T02n0099_039:0284c21_0": "爾時，世尊作是念：「此是惡魔欲作嬈亂。」",
    "T02n0099_039:0284c21_1": "即說偈言：「日夜常遷流，　　壽亦隨損減，　人命漸消亡，　　猶如小河水。",
    "T02n0099_039:0284c25_0": "　我知汝惡魔，　　便自消滅去。」",
    "T02n0099_039:0284c26_0": "時，魔波旬作是念：「沙門瞿曇已知我心。」",
    "T02n0099_039:0284c26_1": "慚愧憂慼，即沒不現。",
    "T02n0099_039:0284c28_0": "（一〇八六）如是我聞：一時，佛住王舍城迦蘭陀竹園。",
    "T02n0099_039:0284c29_1": "爾時，世尊夜起經行，至於後夜，洗足入室，斂身正坐，專心繫念。",
    "T02n0099_039:0285a01_2": "時，魔波旬作是念：「今沙門瞿曇於王舍城迦蘭陀竹園，夜起經行，於後夜時，洗足入室，正身端坐，繫念禪思。",
    "T02n0099_039:0285a04_3": "我今當往，為作嬈亂。」",
    "T02n0099_039:0285a04_4": "即化作年少，住於佛前，而說偈言：「我心於空中，　　執長繩羂下，　政欲縛沙門，　　不令汝得脫。」",
    "T02n0099_039:0285a08_0": "爾時，世尊作是念：「惡魔波旬欲作嬈亂。」",
    "T02n0099_039:0285a08_1": "即說偈言：「我說於世間，　　五欲意第六，　於彼永已離，　　一切苦已斷。",
    "T02n0099_039:0285a12_0": "　我已離彼欲，　　心意識亦滅，　波旬我知汝，　　速於此滅去。」",
    "T02n0099_039:0285a14_0": "時，魔波旬作是念：「沙門已知我心。」",
    "T02n0099_039:0285a14_1": "慚愧憂慼，即沒不現。",
    "T02n0099_039:0285a16_0": "（一〇八七）如是我聞：一時，佛住王舍城迦蘭陀竹園。",
    "T02n0099_039:0285a17_1": "爾時，世尊夜起經行，至後夜時，洗足入室，右脇臥息，繫念明相，正念正智，作起覺想。",
    "T02n0099_039:0285a19_2": "時，魔波旬作是念：「今沙門瞿曇住王舍城迦蘭陀竹園，乃至作起覺想。",
    "T02n0099_039:0285a20_3": "我今當往，為作留難。」",
    "T02n0099_039:0285a21_4": "即化作年少，往住佛前，而說偈言：「何眠何故眠？",
    "T02n0099_039:0285a22_5": "　　已滅何復眠？",
    "T02n0099_039:0285a23_0": "　空舍何以眠，　　得出復何眠？」",
    "T02n0099_039:0285a24_0": "爾時，世尊作是念：「惡魔波旬欲作嬈亂。」",
    "T02n0099_039:0285a24_1": "即說偈言：「愛網故染著，　　無愛誰持去，　一切有餘盡，　　唯佛得安眠，　汝惡魔波旬，　　於此何所說。」",
    "T02n0099_039:0285a29_0": "時，魔波旬作是念：「沙門瞿曇已知我心。」",
    "T02n0099_039:0285a29_1": "慚愧憂慼，即沒不現。",
    "T02n0099_039:0285b02_0": "（一〇八八）如是我聞：一時，佛住王舍城耆闍崛山中。",
    "T02n0099_039:0285b03_1": "爾時，世尊於夜闇時，天小微雨，電光睒現，出房經行。",
    "T02n0099_039:0285b04_2": "時，魔波旬作是念：「今沙門瞿曇住王舍城耆闍崛山中，夜闇微雨，電光時現，出房經行。",
    "T02n0099_039:0285b06_3": "我今當往，為作留難。」",
    "T02n0099_039:0285b06_4": "執大團石，兩手調弄，到於佛前，碎成微塵。",
    "T02n0099_039:0285b07_5": "爾時，世尊作是念：「惡魔波旬欲作嬈亂。」",
    "T02n0099_039:0285b08_6": "即說偈言：「若耆闍崛山，　　於我前令碎，　於佛等解脫，　　不能動一毛。",
    "T02n0099_039:0285b11_0": "　假令四海內，　　一切諸山地，　放逸之親族，　　令其碎成塵。",
    "T02n0099_039:0285b13_0": "　亦不能傾動，　　如來一毛髮。」",
    "T02n0099_039:0285b14_0": "時，魔波旬作是念：「沙門瞿曇已知我心。」",
    "T02n0099_039:0285b14_1": "內懷憂慼，即沒不現。",
    "T02n0099_039:0285b16_0": "（一〇八九）如是我聞：一時，佛住王舍城耆闍崛山中。",
    "T02n0099_039:0285b17_1": "爾時，世尊夜起經行，至後夜時，洗足入房，正身端坐，繫念在前。",
    "T02n0099_039:0285b18_2": "時，魔波旬作是念：「今沙門瞿曇住王舍城耆闍崛山中，夜起經行，後夜入房，正身端坐，繫念在前。",
    "T02n0099_039:0285b20_3": "我今當往，為作留難。」",
    "T02n0099_039:0285b21_4": "即化作大龍，遶佛身七匝，舉頭臨佛頂上，身如大船，頭如大帆，眼如銅鑪，舌如曳電，出息入息若雷雹聲。",
    "T02n0099_039:0285b23_5": "爾時，世尊作是念：「惡魔波旬欲作嬈亂。」",
    "T02n0099_039:0285b24_6": "即說偈言：「猶如空舍宅，　　牟尼心虛寂，　於中而旋轉，　　佛身亦如是。",
    "T02n0099_039:0285b27_0": "　無量凶惡龍，　　蚊虻蠅蚤等，　普集食其身，　　不能動毛髮。",
    "T02n0099_039:0285b29_0": "　破裂於虛空，　　傾覆於大地，　一切眾生類，　　悉來作恐怖。",
    "T02n0099_039:0285c02_0": "　刀矛槍利箭，　　悉來害佛身，　如是諸暴害，　　不能傷一毛。」",
    "T02n0099_039:0285c04_0": "時，魔波旬作是念：「沙門瞿曇已知我心。」",
    "T02n0099_039:0285c04_1": "內懷憂慼，即沒不現。",
    "T02n0099_039:0285c06_0": "（一〇九〇）如是我聞：一時，佛住王舍城毘婆羅山七葉樹林石室中。",
    "T02n0099_039:0285c07_1": "爾時，世尊夜起露地，或坐或經行。",
    "T02n0099_039:0285c08_2": "至後夜時，洗足入室，安身臥息，右脇著地，足足相累，繫念明相，正念正智，作起覺想。",
    "T02n0099_039:0285c10_3": "時，魔波旬作是念：「沙門瞿曇住王舍城毘婆羅山七葉樹林石室中，夜起露地若坐若行，至後夜時，洗足入室而坐，右脇臥息，足足相累，繫念明相，正念正智，作起覺想。",
    "T02n0099_039:0285c14_0": "我今當往，為作留難。」",
    "T02n0099_039:0285c14_1": "化作年少，往住佛前，而說偈言：「為因我故眠，　　為是後邊故，　多有錢財寶，　　何故守空閑？",
    "T02n0099_039:0285c18_0": "　獨一無等侶，　　而著於睡眠。」",
    "T02n0099_039:0285c19_0": "爾時，世尊作是念：「惡魔波旬欲作嬈亂。」",
    "T02n0099_039:0285c19_1": "即說偈言：「不因汝故眠，　　非為最後邊，　亦無多錢財，　　唯集無憂寶。",
    "T02n0099_039:0285c23_0": "　哀愍世間故，　　右脇而臥息，　覺亦不疑惑，　　眠亦不恐怖。",
    "T02n0099_039:0285c25_0": "　若晝若復夜，　　無增亦無損，　為哀眾生眠，　　故無有損減。",
    "T02n0099_039:0285c27_0": "　正復以百槍，　　貫身常掘動，　猶得安隱眠，　　已離內槍故。」",
    "T02n0099_039:0285c29_0": "時，魔波旬作是念：「沙門瞿曇已知我心。」",
    "T02n0099_039:0285c29_1": "內懷憂慼，即沒不現。",
    "T02n0099_039:0286a02_0": "（一〇九一）如是我聞：一時，佛住王舍城毘婆羅山七葉樹林石室中。",
    "T02n0099_039:0286a03_1": "時，有尊者瞿低迦，住王舍城仙人山側黑石室中，獨一思惟，不放逸行，修自饒益，時受意解脫身作證，數數退轉；一、二、三、四、五、六反退，還復得，時受意解脫身作證，尋復退轉。",
    "T02n0099_039:0286a07_2": "彼尊者瞿低迦作是念：「我獨一靜處思惟，不放逸行，精勤修習，以自饒益，時受意解脫身作證，而復數數退轉；乃至六反，猶復退轉。",
    "T02n0099_039:0286a10_3": "我今當以刀自殺，莫令第七退轉。」",
    "T02n0099_039:0286a11_4": "時，魔波旬作是念：「沙門瞿曇住王舍城毘婆羅山側七葉樹林石窟中，有弟子瞿低迦住王舍城仙人山側黑石室中，獨一靜處，專精思惟，得時受意解脫身作證，六反退轉，而復還得。",
    "T02n0099_039:0286a15_5": "彼作是念：『我已六反退，而復還得，莫令我第七退轉，我寧以刀自殺，莫令第七退轉。』",
    "T02n0099_039:0286a17_6": "若彼比丘以刀自殺者，莫令自殺，出我境界去，我今當往告彼大師。」",
    "T02n0099_039:0286a18_7": "爾時，波旬執琉璃柄琵琶，詣世尊所，鼓絃說偈：「大智大方便，　　自在大神力，　得熾然弟子，　　而今欲取死。",
    "T02n0099_039:0286a22_0": "　大牟尼當制，　　勿令其自殺，　何聞佛世尊，　　正法律聲聞。",
    "T02n0099_039:0286a24_0": "　學其所不得，　　而取於命終。」",
    "T02n0099_039:0286a25_0": "時，魔說此偈已，世尊說偈答言：「波旬放逸種，　　以自事故來，　堅固具足士，　　常住妙禪定。",
    "T02n0099_039:0286a28_0": "　晝夜勤精進，　　不顧於性命，　見三有可畏，　　斷除彼愛欲。",
    "T02n0099_039:0286b01_0": "　已摧伏魔軍，　　瞿低般涅槃，　波旬心憂惱，　　琵琶落於地。",
    "T02n0099_039:0286b03_0": "　內懷憂慼已，　　即沒而不現。」",
    "T02n0099_039:0286b04_0": "爾時，世尊告諸比丘：「汝等當來，共至仙人山側黑石室所，觀瞿低迦比丘以刀自殺。」",
    "T02n0099_039:0286b05_1": "爾時，世尊與眾多比丘往至仙人山側黑石室中，見瞿低迦比丘殺身在地，告諸比丘：「汝等見此瞿低迦比丘殺身在地不？」",
    "T02n0099_039:0286b08_2": "諸比丘白佛：「唯然，已見，世尊！」",
    "T02n0099_039:0286b09_3": "佛告比丘：「汝等見瞿低迦比丘周匝遶身黑闇烟起，充滿四方不？」",
    "T02n0099_039:0286b10_4": "比丘白佛：「已見，世尊！」",
    "T02n0099_039:0286b11_5": "佛告比丘：「此是惡魔波旬於瞿低迦善男子身側，周匝求其識神，然比丘瞿低迦以不住心，執刀自殺。」",
    "T02n0099_039:0286b13_6": "爾時，世尊為瞿低迦比丘受第一記。",
    "T02n0099_039:0286b14_7": "爾時，波旬而說偈言：「上下及諸方，　　遍求彼識神，　都不見其處，　　瞿低何所之？」",
    "T02n0099_039:0286b18_0": "爾時，世尊復說偈言：「如是堅固士，　　一切無所求，　拔恩愛根本，　　瞿低般涅槃。」",
    "T02n0099_039:0286b21_0": "佛說此經已，諸比丘聞佛所說，歡喜奉行。",
    "T02n0099_039:0286b22_0": "（一〇九二）如是我聞：一時，佛住欝鞞羅聚落尼連禪河側，於菩提樹下成佛未久。",
    "T02n0099_039:0286b23_1": "時，魔波旬作是念：「今沙門瞿曇住欝鞞羅聚落尼連禪河側，於菩提樹下成佛未久。",
    "T02n0099_039:0286b25_2": "我當往彼，為作留難。」",
    "T02n0099_039:0286b26_3": "即化作年少，往住佛前，而說偈言：「獨入一空處，　　禪思靜思惟，　已捨國財寶，　　於此復何求？",
    "T02n0099_039:0286c01_0": "　若求聚落利，　　何不習近人，　既不習近人，　　終竟何所得。」",
    "T02n0099_039:0286c03_0": "爾時，世尊作是念：「惡魔波旬欲作嬈亂。」",
    "T02n0099_039:0286c03_1": "即說偈言：「已得大財利，　　志足安寂滅，　摧伏諸魔軍，　　不著於色欲。",
    "T02n0099_039:0286c07_0": "　獨一而禪思，　　服食禪妙樂，　是故不與人，　　周旋相習近。」",
    "T02n0099_039:0286c09_0": "魔復說偈言：「瞿曇若自知，　　安隱涅槃道，　獨善無為樂，　　何為強化人。」",
    "T02n0099_039:0286c12_0": "佛復說偈答言：「非魔所制處，　　來問度彼岸，　我則以正答，　　令彼得涅槃。",
    "T02n0099_039:0286c15_0": "　時得不放逸，　　不隨魔自在。」",
    "T02n0099_039:0286c16_0": "魔復說偈言：「有石似凝膏，　　飛烏欲來食，　竟不得其味，　　損觜還歸空。",
    "T02n0099_039:0286c19_0": "　我今亦如彼，　　徒勞歸天宮。」",
    "T02n0099_039:0286c20_0": "魔說是已，內懷憂慼，心生變悔，低頭伏地，以指畫地。",
    "T02n0099_039:0286c21_1": "魔有三女，一名愛欲，二名愛念，三名愛樂，來至波旬所，而說偈言：「父今何愁慼，　　士夫何足憂，　我以愛欲繩，　　縛彼如調象。",
    "T02n0099_039:0286c25_0": "　牽來至父前，　　令隨父自在。」",
    "T02n0099_039:0286c26_0": "魔答女言：「彼已離恩愛，　　非欲所能招，　已出於魔境，　　是故我憂愁。」",
    "T02n0099_039:0286c29_0": "時，魔三女身放光焰，熾如雲中電，來詣佛所，稽首禮足，退住一面，白佛言：「我今歸世尊足下，給侍使令。」",
    "T02n0099_039:0287a02_1": "爾時，世尊都不顧視。",
    "T02n0099_039:0287a02_2": "知如來離諸愛欲，心善解脫。",
    "T02n0099_039:0287a03_3": "如是第二、第三說。",
    "T02n0099_039:0287a04_4": "時，三魔女自相謂言：「士夫有種種隨形愛欲，今當各各變化，作百種童女色、作百種初嫁色、作百種未產色、作百種已產色、作百種中年色、作百種宿年色，作此種種形類，詣沙門瞿曇所，作是言：『今悉歸尊足下，供給使令。』」",
    "T02n0099_039:0287a09_5": "作此議已，即作種種變化，如上所說，詣世尊所，稽首禮足，退住一面，白佛言：「世尊！",
    "T02n0099_039:0287a11_6": "我等今日歸尊足下，供給使令。」",
    "T02n0099_039:0287a12_0": "爾時，世尊都不顧念。",
    "T02n0099_039:0287a12_1": "「如來法離諸愛欲。」",
    "T02n0099_039:0287a12_2": "如是再三說已。",
    "T02n0099_039:0287a13_3": "時，三魔女自相謂言：「若未離欲士夫，見我等種種妙體，心則迷亂，欲氣衝擊，胸臆破裂，熱血熏面。",
    "T02n0099_039:0287a15_4": "然今沙門瞿曇於我等所都不顧眄，如其如來離欲解脫，得善解脫想。",
    "T02n0099_039:0287a17_5": "我等今日當復各各說偈而問。」",
    "T02n0099_039:0287a18_0": "復到佛前，稽首禮足，退住一面。",
    "T02n0099_039:0287a18_1": "愛欲天女即說偈言：「獨一禪寂默，　　捨俗錢財寶，　既捨於世利，　　今復何所求？",
    "T02n0099_039:0287a22_0": "　若求聚落利，　　何不習近人，　竟不習近人，　　終竟何所得？」",
    "T02n0099_039:0287a24_0": "佛說偈答言：「已得大財利，　　志足安寂滅，　摧伏諸魔軍，　　不著於色欲。",
    "T02n0099_039:0287a27_0": "　是故不與人，　　周旋相習近。」",
    "T02n0099_039:0287a28_0": "愛念天女復說偈言：「多修何妙禪，　　而度五欲流？",
    "T02n0099_039:0287b01_0": "　復以何方便，　　度於第六海？",
    "T02n0099_039:0287b02_0": "　云何修妙禪，　　於諸深廣欲，　得度於彼岸，　　不為愛所持？」",
    "T02n0099_039:0287b04_0": "爾時，世尊說偈答言：「身得止息樂，　　心得善解脫，　無為無所作，　　正念不傾動，　了知一切法，　　不起諸亂覺，　愛恚睡眠覆，　　斯等皆已離。",
    "T02n0099_039:0287b09_0": "　如是多修習，　　得度於五欲，　亦於第六海，　　悉得度彼岸。",
    "T02n0099_039:0287b11_0": "　如是修習禪，　　於諸深廣欲，　悉得度彼岸，　　不為彼所持。」",
    "T02n0099_039:0287b13_0": "時，愛樂天女復說偈言：「已斷除恩愛，　　淳厚積集欲，　多生人淨信，　　得度於欲流。",
    "T02n0099_039:0287b16_0": "　開發明智慧，　　超踰死魔境。」",
    "T02n0099_039:0287b17_0": "爾時，世尊說偈答言：「大方便廣度，　　入如來法律，　斯等皆已度，　　慧者復何憂？」",
    "T02n0099_039:0287b20_0": "時，三天女志願不滿，還詣其父魔波旬所。",
    "T02n0099_039:0287b20_1": "時，魔波旬遙見女來，說偈弄之：「汝等三女子，　　自誇說堪能，　咸放身光焰，　　如電雲中流，　至大精進所，　　各現其容姿，　反為其所破，　　如風飄其綿。",
    "T02n0099_039:0287b26_0": "　欲以爪破山，　　齒齧破鐵丸，　欲以髮藕絲，　　旋轉於大山。",
    "T02n0099_039:0287b28_0": "　和合悉解脫，　　而望亂其心，　若能縛風足，　　令月空中墮。",
    "T02n0099_039:0287c01_0": "　以手抒大海，　　氣歔動雪山，　和合悉解脫，　　亦可令傾動。",
    "T02n0099_039:0287c03_0": "　於深巨海中，　　而求安足地，　如來於一切，　　和合悉解脫。",
    "T02n0099_039:0287c05_0": "　正覺大海中，　　求傾動亦然。」",
    "T02n0099_039:0287c06_0": "時魔波旬弄三女已，即沒不現。",
    "T02n0099_039:0287c07_0": "（一〇九三）如是我聞：一時，佛住欝鞞羅處尼連禪河側大菩提樹下，初成佛道。",
    "T02n0099_039:0287c08_1": "天魔波旬作是念：「此沙門瞿曇在欝鞞羅住處尼連禪河側菩提樹下，初成佛道。",
    "T02n0099_039:0287c10_2": "我今當往，為作留難。」",
    "T02n0099_039:0287c11_3": "即自變身，作百種淨、不淨色，詣佛所。",
    "T02n0099_039:0287c11_4": "佛遙見波旬百種淨、不淨色，作是念：「惡魔波旬作百種淨、不淨色，欲作嬈亂。」",
    "T02n0099_039:0287c13_5": "即說偈言：「長夜生死中，　　作淨不淨色，　汝何為作此，　　不度苦彼岸。",
    "T02n0099_039:0287c16_0": "　若諸身口意，　　不作留難者，　魔所不能教，　　不隨魔自在。",
    "T02n0099_039:0287c18_0": "　如是知惡魔，　　於是自滅去。」",
    "T02n0099_039:0287c19_0": "時，魔波旬作是念：「沙門瞿曇已知我心。」",
    "T02n0099_039:0287c19_1": "內懷憂慼，即沒不現。",
    "T02n0099_039:0287c21_0": "（一〇九四）如是我聞：一時，佛住欝鞞羅處尼連禪河側菩提樹下，初成正覺。",
    "T02n0099_039:0287c22_1": "爾時，世尊獨一靜處，專心禪思，作如是念：「我今解脫苦行。",
    "T02n0099_039:0287c24_0": "善哉！",
    "T02n0099_039:0287c24_1": "我今善解脫苦行，先修正願，今已果得無上菩提。」",
    "T02n0099_039:0287c25_2": "時，魔波旬作是念：「今沙門瞿曇住欝鞞羅處尼連禪河側菩提樹下，初成正覺。",
    "T02n0099_039:0287c27_3": "我今當往，為作留難。」",
    "T02n0099_039:0287c27_4": "即化作年少，住於佛前，而說偈言：「大修苦行處，　　能令得清淨，　而今反棄捨，　　於此何所求？",
    "T02n0099_039:0288a02_0": "　欲於此求淨，　　淨亦無由得。」",
    "T02n0099_039:0288a03_0": "爾時，世尊作是念：「此魔波旬欲作嬈亂。」",
    "T02n0099_039:0288a03_1": "即說偈言：「知諸修苦行，　　皆與無義俱，　終不獲其利，　　如弓彈有聲。",
    "T02n0099_039:0288a07_0": "　戒定聞慧道，　　我已悉修習，　得第一清淨，　　其淨無有上。」",
    "T02n0099_039:0288a09_0": "時，魔波旬作是念：「沙門瞿曇已知我心。」",
    "T02n0099_039:0288a09_1": "內懷憂慼，即沒不現。",
    "T02n0099_039:0288a11_0": "（一〇九五）如是我聞：一時，佛住娑羅婆羅門聚落。",
    "T02n0099_039:0288a12_1": "爾時，世尊晨朝著衣持鉢，入婆羅聚落乞食。",
    "T02n0099_039:0288a13_2": "時，魔波旬作是念：「今沙門瞿曇晨朝著衣持鉢，入婆羅聚落乞食，我今當往，先入其舍，語諸信心婆羅門長者，令沙門瞿曇空鉢而出。」",
    "T02n0099_039:0288a16_3": "時，魔波旬隨逐佛後，作是唱言：「沙門！",
    "T02n0099_039:0288a17_4": "沙門！",
    "T02n0099_039:0288a17_5": "都不得食耶？」",
    "T02n0099_039:0288a17_6": "爾時，世尊作是念：「惡魔波旬欲作嬈亂。」",
    "T02n0099_039:0288a18_7": "即說偈言：「汝新於如來，　　獲得無量罪，　汝謂呼如來，　　受諸苦惱耶？」",
    "T02n0099_039:0288a21_0": "時，魔波旬作是言：「瞿曇！",
    "T02n0099_039:0288a21_1": "更入聚落，當令得食。」",
    "T02n0099_039:0288a22_2": "爾時，世尊而說偈言：「正使無所有，　　安樂而自活，　如彼光音天，　　常以欣悅食。",
    "T02n0099_039:0288a25_0": "　正使無所有，　　安樂而自活，　常以欣悅食，　　不依於有身。」",
    "T02n0099_039:0288a27_0": "時，魔波旬作是念：「沙門瞿曇已知我心。」",
    "T02n0099_039:0288a27_1": "內懷憂慼，即沒不現。",
    "T02n0099_039:0288a29_0": "（一〇九六）如是我聞：一時，佛住波羅[木*奈]國仙人住處鹿野苑中。",
    "T02n0099_039:0288b01_1": "爾時，世尊告諸比丘：「我已解脫人天繩索，汝等亦復解脫人天繩索。",
    "T02n0099_039:0288b03_2": "汝等當行人間，多所過度，多所饒益，安樂人天，不須伴行，一一而去。",
    "T02n0099_039:0288b04_3": "我今亦往欝鞞羅住處人間遊行。」",
    "T02n0099_039:0288b05_4": "時，魔波旬作是念：「沙門瞿曇住波羅[木*奈]仙人住處鹿野苑中，為諸聲聞如是說法：『我已解脫人天繩索，汝等亦能。",
    "T02n0099_039:0288b08_5": "汝等各別人間教化，乃至我亦當至欝鞞羅住處人間遊行。』",
    "T02n0099_039:0288b09_6": "我今當往，為作留難。」",
    "T02n0099_039:0288b10_7": "即化作年少，住於佛前，而說偈言：「不脫作脫想，　　謂呼已解脫，　為大縛所縛，　　我今終不放。」",
    "T02n0099_039:0288b13_0": "爾時，世尊作是念：「惡魔波旬欲作嬈亂。」",
    "T02n0099_039:0288b13_1": "即說偈言：「我已脫一切，　　人天諸繩索，　已知汝波旬，　　即自消滅去。」",
    "T02n0099_039:0288b17_0": "時，魔波旬作是念：「沙門瞿曇已知我心。」",
    "T02n0099_039:0288b17_1": "內懷憂慼，即沒不現。",
    "T02n0099_039:0288b19_0": "（一〇九七）如是我聞：一時，佛住釋氏石主釋氏聚落。",
    "T02n0099_039:0288b20_1": "時，石主釋氏聚落多人疫死。",
    "T02n0099_039:0288b20_2": "處處人民，若男若女，從四方來受持三歸，其諸病人，若男若女，若大若小，皆因來者自稱名字：「我某甲等，歸佛、歸法、歸比丘僧。」",
    "T02n0099_039:0288b23_3": "舉村舉邑，皆悉如是。",
    "T02n0099_039:0288b24_4": "爾時，世尊勤為聲聞說法。",
    "T02n0099_039:0288b24_5": "時，諸信心歸三寶者，斯則皆生人、天道中。",
    "T02n0099_039:0288b25_6": "時，魔波旬作是念：「今沙門瞿曇住於釋氏石主釋氏聚落，勤為四眾說法。",
    "T02n0099_039:0288b27_7": "我今當往，為作留難。」",
    "T02n0099_039:0288b28_8": "化作年少，往住佛前，而說偈言：「何為勤說法，　　教化諸人民，　相違不相違，　　不免於驅馳，　以有繫縛故，　　而為彼說法？」",
    "T02n0099_039:0288c03_0": "爾時，世尊作是念：「惡魔波旬欲作嬈亂。」",
    "T02n0099_039:0288c03_1": "即說偈言：「汝夜叉當知，　　眾生群集生，　諸有智慧者，　　孰能不哀愍？",
    "T02n0099_039:0288c07_0": "　以有哀愍故，　　不能不教化，　哀愍諸眾生，　　法自應如是。」",
    "T02n0099_039:0288c09_0": "惡魔波旬作是念：「沙門瞿曇已知我心。」",
    "T02n0099_039:0288c09_1": "內懷憂慼，即沒不現。",
    "T02n0099_039:0288c11_0": "（一〇九八）如是我聞：一時，佛住釋氏石主釋氏聚落。",
    "T02n0099_039:0288c12_1": "爾時，世尊獨一靜處，禪思思惟，作是念：「頗有作王，能得不殺，不教人殺，一向行法，不行非法耶？」",
    "T02n0099_039:0288c14_2": "時，魔波旬作是念：「今沙門瞿曇住石主釋氏聚落，獨一禪思，作是念：『頗有作王，不殺生，不教人殺，一向行法，不行非法耶？』",
    "T02n0099_039:0288c17_3": "我今當往，為其說法。」",
    "T02n0099_039:0288c17_4": "化作年少，往住佛前，作是言：「如是，世尊！",
    "T02n0099_039:0288c18_5": "如是，善逝！",
    "T02n0099_039:0288c19_6": "可得作王，不殺生，不教人殺，一向行法，不行非法。",
    "T02n0099_039:0288c20_7": "世尊！",
    "T02n0099_039:0288c20_8": "今可作王，善逝！",
    "T02n0099_039:0288c20_9": "今可作王，必得如意。」",
    "T02n0099_039:0288c21_10": "爾時，世尊作是念：「惡魔波旬欲作嬈亂。」",
    "T02n0099_039:0288c22_11": "而告魔言：「汝魔波旬！",
    "T02n0099_039:0288c22_12": "何故作是言：『作王！",
    "T02n0099_039:0288c23_13": "世尊！",
    "T02n0099_039:0288c23_14": "作王！",
    "T02n0099_039:0288c23_15": "善逝！",
    "T02n0099_039:0288c23_16": "可得如意。』",
    "T02n0099_039:0288c23_17": "？」",
    "T02n0099_039:0288c24_0": "魔白佛言：「我面從佛聞作是說：『若四如意足修習多修習已，欲令雪山王變為真金，即作不異。』",
    "T02n0099_039:0288c26_1": "世尊今有四如意足，修習多修習，令雪山王變為真金，如意不異。",
    "T02n0099_039:0288c27_2": "是故，我白世尊：『作王！",
    "T02n0099_039:0288c28_3": "世尊！",
    "T02n0099_039:0288c28_4": "作王！",
    "T02n0099_039:0288c28_5": "善逝！",
    "T02n0099_039:0288c28_6": "可得如意。』」",
    "T02n0099_039:0288c29_7": "佛告波旬：「我都無心欲作國王，云何當作？",
    "T02n0099_039:0289a01_8": "我亦無心欲令雪山王變為真金，何由而變？」",
    "T02n0099_039:0289a02_9": "爾時，世尊即說偈言：「正使有真金，　　如雪山王者，　一人得此金，　　亦復不知足。",
    "T02n0099_039:0289a05_0": "　是故智慧者，　　金石同一觀。」",
    "T02n0099_039:0289a06_0": "時，魔波旬作是念：「沙門瞿曇已知我心。」",
    "T02n0099_039:0289a06_1": "內懷憂慼，即沒不現。",
    "T02n0099_039:0289a08_0": "（一〇九九）如是我聞：一時，佛住釋氏石主釋氏聚落。",
    "T02n0099_039:0289a09_1": "時，有眾多比丘集供養堂，為作衣事。",
    "T02n0099_039:0289a10_2": "時，魔波旬作是念：「今沙門瞿曇住於釋氏石主釋氏聚落，眾多比丘集供養堂，為作衣故，我今當往，為作留難。」",
    "T02n0099_039:0289a12_3": "化作少壯婆羅門像，作大縈髮，著獸皮衣，手執曲杖，詣供養堂，於眾多比丘前默然而住。",
    "T02n0099_039:0289a14_4": "須臾，語諸比丘言：「汝等年少出家，膚白髮黑，年在盛時，應受五欲莊嚴自娛，如何違親背族，悲泣別離，信於非家，出家學道？",
    "T02n0099_039:0289a17_5": "何為捨現世樂，而求他世非時之樂？」",
    "T02n0099_039:0289a18_6": "諸比丘語婆羅門：「我不捨現世樂求他世非時之樂，乃是捨非時樂就現世樂。」",
    "T02n0099_039:0289a20_7": "波旬復問：「云何捨非時樂就現世樂？」",
    "T02n0099_039:0289a21_8": "比丘答言：「如世尊說，他世樂少味多苦，少利多患；世尊說現世樂者，離諸熾然，不待時節，能自通達，於此觀察，緣自覺知。",
    "T02n0099_039:0289a24_9": "婆羅門！",
    "T02n0099_039:0289a24_10": "是名現世樂。」",
    "T02n0099_039:0289a24_11": "時，婆羅門三反掉頭瘖瘂，以杖築地，即沒不現。",
    "T02n0099_039:0289a26_0": "時，諸比丘即生恐怖，身毛皆竪，此是何等婆羅門像，來此作變？",
    "T02n0099_039:0289a27_1": "即詣佛所，稽首禮足，退坐一面，白佛言：「世尊！",
    "T02n0099_039:0289a28_2": "我等眾多比丘集供養堂，為作衣故。",
    "T02n0099_039:0289a29_3": "有一盛壯婆羅門，縈髮大髻，來詣我所，作是言：『汝等年少出家……』」如上廣說，乃至三反掉頭瘖瘂，以杖築地，即沒不現。",
    "T02n0099_039:0289b03_4": "「我等即生恐怖，身毛皆竪，是何婆羅門像，來作此變？」",
    "T02n0099_039:0289b04_5": "佛告諸比丘：「此非婆羅門，是魔波旬來至汝所，欲作嬈亂。」",
    "T02n0099_039:0289b05_6": "爾時，世尊即說偈言：「凡生諸苦惱，　　皆由於愛欲，　知世皆劍刺，　　何人樂於欲？",
    "T02n0099_039:0289b09_0": "　覺世間有餘，　　皆悉為劍刺，　是故黠慧者，　　當勤自調伏。",
    "T02n0099_039:0289b11_0": "　巨積真金聚，　　猶如雪山王，　一人受用者，　　意猶不知足。",
    "T02n0099_039:0289b13_0": "　是故黠慧者，　　當修平等觀。」",
    "T02n0099_039:0289b14_0": "佛說此經已，諸比丘聞佛所說，歡喜奉行。",
    "T02n0099_039:0289b15_0": "（一一〇〇）如是我聞：一時，佛住釋氏石主釋氏聚落。",
    "T02n0099_039:0289b16_1": "時，有尊者善覺，晨朝著衣持鉢，入石主釋氏聚落乞食。",
    "T02n0099_039:0289b17_2": "食已，還精舍，舉衣鉢，洗足已，持尼師壇，置右肩上，入林中，坐一樹下，修晝正受，作是念：「我得善利！",
    "T02n0099_039:0289b19_3": "於正法、律出家學道；我得善利！",
    "T02n0099_039:0289b20_4": "遭遇大師如來、等正覺；我得善利！",
    "T02n0099_039:0289b21_5": "得在梵行、持戒、備德、賢善真實眾中。",
    "T02n0099_039:0289b22_6": "我今當得賢善命終，於當來世亦當賢善。」",
    "T02n0099_039:0289b23_7": "時，魔波旬作是念：「今沙門瞿曇往石主釋氏聚落，有聲聞弟子名曰善覺，著衣持鉢……」如上廣說，乃至「賢善命終，後世亦賢。",
    "T02n0099_039:0289b26_8": "我今當往，為作留難。」",
    "T02n0099_039:0289b26_9": "化作大身，盛壯多力，見者怖畏，謂其力能翻發動大地，至善覺比丘所。",
    "T02n0099_039:0289b28_10": "善覺比丘遙見大身勇盛壯士，即生恐怖。",
    "T02n0099_039:0289b29_11": "從坐起，詣佛所，稽首禮足，退住一面，白佛言：「世尊！",
    "T02n0099_039:0289c01_12": "我今晨朝著衣持鉢……」廣說如上，乃至「賢善命終，後世亦賢。",
    "T02n0099_039:0289c02_13": "見有大身士夫，勇壯熾盛，力能動地，見生恐怖，心驚毛竪。」",
    "T02n0099_039:0289c04_14": "佛告善覺：「此非大身士夫，是魔波旬欲作嬈亂。",
    "T02n0099_039:0289c05_15": "汝且還去，依彼樹下，修前三昧，動作彼魔，因斯脫苦。」",
    "T02n0099_039:0289c06_16": "時，尊者善覺即還本處，至於晨朝，著衣持鉢，入石主釋氏聚落乞食。",
    "T02n0099_039:0289c08_17": "食已，還精舍……如上廣說，乃至「賢善命終，後世亦賢。」",
    "T02n0099_039:0289c09_18": "時，魔波旬復作是念：「此沙門瞿曇住於釋氏，有弟子名曰善覺……」如上廣說，乃至「賢善命終，後世亦賢。",
    "T02n0099_039:0289c11_19": "我今當往，為作留難。」",
    "T02n0099_039:0289c12_20": "復化作大身，勇壯熾盛，力能發地，往住其前。",
    "T02n0099_039:0289c13_21": "善覺比丘復遙見之。",
    "T02n0099_039:0289c13_22": "即說偈言：「我正信非家，　　而出家學道，　於佛無價寶，　　正念繫心住。",
    "T02n0099_039:0289c17_0": "　隨汝變形色，　　我心不傾動，　覺汝為幻化，　　便可從此滅。」",
    "T02n0099_039:0289c19_0": "時，魔波旬作是念：「是沙門已知我心。」",
    "T02n0099_039:0289c19_1": "內懷憂慼，即沒不現。",
    "T02n0099_039:0289c21_0": "（一一〇一）如是我聞：一時，佛住波羅[木*奈]國仙人住處鹿野苑中。",
    "T02n0099_039:0289c22_1": "爾時，世尊告諸比丘：「如來聲聞作師子吼，說言：『已知！",
    "T02n0099_039:0289c23_2": "已知！』",
    "T02n0099_039:0289c23_3": "不知如來聲聞於何等法已知、已知故作師子吼？",
    "T02n0099_039:0289c24_4": "謂苦聖諦、苦集聖諦、苦滅聖諦、苦滅道跡聖諦。」",
    "T02n0099_039:0289c26_0": "時，天魔波旬作是念：「沙門瞿曇住波羅[木*奈]國仙人住處鹿野苑中，為諸聲聞說法，乃至已知四聖諦。",
    "T02n0099_039:0289c28_1": "我今當往，為作留難。」",
    "T02n0099_039:0289c28_2": "化作年少，住於佛前，而說偈言：「何於大眾中，　　無畏師子吼，　謂呼無有敵，　　望調伏一切？」",
    "T02n0099_039:0290a03_0": "爾時，世尊作是念：「惡魔波旬欲作嬈亂。」",
    "T02n0099_039:0290a03_1": "即說偈言：「如來於一切，　　甚深正法律，　方便師子吼，　　於法無所畏。",
    "T02n0099_039:0290a07_0": "　若有智慧者，　　何故自憂怖？」",
    "T02n0099_039:0290a08_0": "時，魔波旬作是念：「沙門瞿曇已知我心。」",
    "T02n0099_039:0290a08_1": "內懷憂慼，即沒不現。",
    "T02n0099_039:0290a10_0": "（一一〇二）如是我聞：一時，佛住王舍城多眾踐蹈曠野中，與五百比丘眾俱，而為說法，以五百鉢置於中庭。",
    "T02n0099_039:0290a12_1": "爾時，世尊為五百比丘說五受陰生滅之法。",
    "T02n0099_039:0290a13_2": "時，魔波旬作是念：「沙門瞿曇住王舍城多眾踐蹈曠野中，與五百比丘俱，乃至說五受陰是生滅法。",
    "T02n0099_039:0290a15_3": "我今當往，為作留難。」",
    "T02n0099_039:0290a16_4": "化作大牛，往詣佛所，入彼五百鉢間，諸比丘即驅，莫令壞鉢。",
    "T02n0099_039:0290a17_5": "爾時，世尊告諸比丘：「此非是牛，是魔波旬欲作嬈亂。」",
    "T02n0099_039:0290a18_6": "即說偈言：「色受想行識，　　非我及我所，　若知真實義，　　於彼無所著。",
    "T02n0099_039:0290a22_0": "　心無所著法，　　超出色結縛，　了達一切處，　　不住魔境界。」",
    "T02n0099_039:0290a24_0": "佛說此經已，諸比丘聞佛所說，歡喜奉行。",
    "T02n0099_039:0290a25_0": "（一一〇三）如是我聞：一時，佛住王舍城多眾踐蹈曠野中，與六百比丘眾俱，為諸比丘說六觸入處集、六觸集、六觸滅。",
    "T02n0099_039:0290a27_1": "時，魔波旬作是念：「今沙門瞿曇住王舍城多眾踐蹈曠野，為六百比丘說六觸入處是集法、是滅法，我今當往，為作留難。」",
    "T02n0099_039:0290b01_2": "化作壯士，大身勇盛，力能動地，來詣佛所。",
    "T02n0099_039:0290b02_3": "彼諸比丘遙見壯士，身大勇盛，見生怖畏，身毛皆竪，共相謂言：「彼為何等，形狀可畏？」",
    "T02n0099_039:0290b04_4": "爾時，世尊告諸比丘：「此是惡魔，欲作嬈亂。」",
    "T02n0099_039:0290b05_5": "爾時，世尊即說偈言：「色聲香味觸，　　及第六諸法，　愛念適可意，　　世間唯有此。",
    "T02n0099_039:0290b08_0": "　此是最惡貪，　　能繫著凡夫，　超越斯等者，　　是佛聖弟子。",
    "T02n0099_039:0290b10_0": "　度於魔境界，　　如日無雲翳。」",
    "T02n0099_039:0290b11_0": "時，魔波旬作是念：「沙門瞿曇已知我心。」",
    "T02n0099_039:0290b11_1": "內懷憂慼，即沒不現。",
    "T02n0099_039:0290b13_0": "雜阿含經卷第三十九"
}