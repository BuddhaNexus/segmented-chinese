{
    "T26n1536_017:0436c12_0": "阿毘達磨集異門足論卷第十七",
    "T26n1536_017:0436c14_0": "尊者舍利子說",
    "T26n1536_017:0436c15_0": "三藏法師玄奘奉　詔譯",
    "T26n1536_017:0436c16_0": "七法品第八之二",
    "T26n1536_017:0436c17_0": "七非妙法者，云何為七？",
    "T26n1536_017:0436c17_1": "答：一、不信；二、無慚；三、無愧；四、懈怠；五、失念；六、不定；七、惡慧。",
    "T26n1536_017:0436c18_2": "云何不信？",
    "T26n1536_017:0436c19_3": "答：諸不信不信性、不現前信性，不隨順、不印可、不已忍樂、不當忍樂、不現忍樂，心不清淨，是名不信。",
    "T26n1536_017:0436c21_4": "云何無慚？",
    "T26n1536_017:0436c21_5": "答：諸無慚乃至廣說，是名無慚。",
    "T26n1536_017:0436c22_6": "云何無愧？",
    "T26n1536_017:0436c22_7": "答：諸無愧乃至廣說，是名無愧。",
    "T26n1536_017:0436c23_8": "云何懈怠？",
    "T26n1536_017:0436c23_9": "答：諸下精進性、劣精進性、怯精進性、懼精進性，廣說乃至心懈怠懈怠性、心不勇悍不勇悍性，是名懈怠。",
    "T26n1536_017:0436c25_10": "云何失念？",
    "T26n1536_017:0436c26_11": "答：諸空念性、虛念性、失念性、心外念性，是名失念。",
    "T26n1536_017:0436c27_12": "云何不定？",
    "T26n1536_017:0436c27_13": "答：心散亂性。",
    "T26n1536_017:0436c27_14": "云何心散亂性？",
    "T26n1536_017:0436c28_15": "答？",
    "T26n1536_017:0436c28_16": "諸心散性，若心亂性、心躁擾性、心流蕩性、不一境性、不安住性，是名心散亂性。",
    "T26n1536_017:0436c29_17": "云何惡慧？",
    "T26n1536_017:0437a01_18": "答：於不如理所引簡擇，執為如理所引；於如理所引簡擇，執為不如理所引，是名惡慧。",
    "T26n1536_017:0437a03_19": "如是七種名非妙法。",
    "T26n1536_017:0437a03_20": "問：何緣是七名非妙法？",
    "T26n1536_017:0437a04_21": "答：非妙謂非善士，此是彼法，名非妙法。",
    "T26n1536_017:0437a05_22": "謂此諸法非善士邊可獲可得，此是彼士所有現有故，說是七名非妙法。",
    "T26n1536_017:0437a07_0": "七妙法者，云何為七？",
    "T26n1536_017:0437a07_1": "答：一、信；二、慚；三、愧；四、精進；五、念；六、定；七慧。",
    "T26n1536_017:0437a08_2": "云何信？",
    "T26n1536_017:0437a08_3": "答：諸信信性、現前信性，隨順印可、已忍樂、當忍樂、現忍樂，心清淨，是名信。",
    "T26n1536_017:0437a10_4": "云何慚？",
    "T26n1536_017:0437a10_5": "答：諸慚慚性乃至廣說，是名慚。",
    "T26n1536_017:0437a11_6": "云何愧？",
    "T26n1536_017:0437a11_7": "答：諸愧愧性乃至廣說，是名愧。",
    "T26n1536_017:0437a12_0": "云何精進，答：諸非下精進性乃至廣說，是名精進。",
    "T26n1536_017:0437a13_1": "云何念？",
    "T26n1536_017:0437a13_2": "答：諸念隨念，廣說乃至心明記性，是名念。",
    "T26n1536_017:0437a14_3": "云何定？",
    "T26n1536_017:0437a14_4": "答：諸心住，廣說乃至心一境性，是名定。",
    "T26n1536_017:0437a15_5": "云何慧？",
    "T26n1536_017:0437a15_6": "答：於如理所引簡擇覺為如理所引，於不如理所引簡擇覺為不如理所引，是名慧。",
    "T26n1536_017:0437a17_7": "如是七種名為妙法。",
    "T26n1536_017:0437a17_8": "問：何緣是七名為妙法？",
    "T26n1536_017:0437a18_9": "答：妙謂善士，此是彼法，故名妙法。",
    "T26n1536_017:0437a19_10": "謂此諸法唯善士邊可獲可得，此是彼士所有現有故，說是七名為妙法。",
    "T26n1536_017:0437a21_0": "復有七非妙法者，云何為七？",
    "T26n1536_017:0437a21_1": "答：一、不知法；二、不知義；三、不知時；四、不知量；五、不自知；六、不知眾；七、不知補特伽羅有勝有劣。",
    "T26n1536_017:0437a23_2": "不知法者，謂不了知如來教法，謂契經、應誦、記說、伽他、自說、因緣、譬喻、本事、本生、方廣、希法、論議，是名不知法。",
    "T26n1536_017:0437a26_3": "不知義者，謂不了知彼彼語義，謂如是如是語有如是如是義，是名不知義。",
    "T26n1536_017:0437a27_4": "不知時者，謂不了知是時非時，謂此時應修止相、此時應修舉相、此時應修捨相等，是名不知時。",
    "T26n1536_017:0437b01_5": "不知量者，謂不了知種種分量，謂所飲所食所嘗所噉、若行若住若坐若臥、若睡若覺若語若默、若解勞悶等所有分量，是名不知量。",
    "T26n1536_017:0437b04_6": "不自知者，謂不了知自德多少，謂自所有若信若戒、若聞若捨若慧若教、若證若念若族姓若辯才等，是名不自知。",
    "T26n1536_017:0437b06_7": "不知眾者，謂不了知眾會勝劣，謂此是剎帝利眾、此是婆羅門眾、此是長者眾、此是居士眾、此是沙門眾、此是外道眾，我於此中應如是行、應如是住、應如是坐、應如是語、應如是默等，是名不知眾。",
    "T26n1536_017:0437b11_8": "不知補特伽羅有勝有劣者，謂不了知補特伽羅德行勝劣，謂如是如是補特伽羅有如是如是德行或勝或劣，是名不知補特伽羅有勝有劣。",
    "T26n1536_017:0437b14_9": "如是七種名非妙法。",
    "T26n1536_017:0437b15_10": "問：何緣是七名非妙法？",
    "T26n1536_017:0437b15_11": "答：非妙謂非善士，此是彼法，名非妙法。",
    "T26n1536_017:0437b16_12": "謂此諸法非善士邊可獲可得，此是彼士所有現有故，說是七名非妙法。",
    "T26n1536_017:0437b18_13": "復有七妙法者，云何為七？",
    "T26n1536_017:0437b18_14": "答：一、知法；二、知義；三、知時；四、知量；五、自知；六、知眾；七、知補特伽羅有勝有劣。",
    "T26n1536_017:0437b20_15": "知法者，謂正了知如來教法，謂契經、應誦、記說、伽他、自說、因緣、譬喻、本事、本生、方廣、希法、論議，是名知法。",
    "T26n1536_017:0437b22_16": "知義者，謂正了知彼彼語義，謂如是如是語有如是如是義，是名知義。",
    "T26n1536_017:0437b24_17": "知時者，謂正了知是時非時，謂此時應修止相、此時應修舉相、此時應修捨相等，是名知時。",
    "T26n1536_017:0437b26_18": "知量者，謂正了知種種分量，謂所飲所食所嘗所噉、若行若住若坐若臥、若睡若覺若語若默、若解勞悶等所有分量，是名知量。",
    "T26n1536_017:0437b29_19": "自知者，謂正了知自德多少，謂自所有若信若戒、若聞若捨若慧、若教若證若念、若族姓若辯才等，是名自知。",
    "T26n1536_017:0437c02_20": "知眾者，謂正了知眾會勝劣，謂此是剎帝利眾、此是婆羅門眾、此是長者眾、此是居士眾、此是沙門眾、此是外道眾，我於此中應如是行、應如是住、應如是坐、應如是語、應如是默等，是名知眾。",
    "T26n1536_017:0437c07_21": "知補特伽羅有勝有劣者，謂正了知補特伽羅德行勝劣，謂如是如是補特伽羅有如是如是德行或勝或劣，是名知補特伽羅有勝有劣。",
    "T26n1536_017:0437c10_22": "如是七種名為妙法。",
    "T26n1536_017:0437c10_23": "問：何緣是七名為妙法？",
    "T26n1536_017:0437c11_24": "答：妙謂善士，此是彼法，故名妙法。",
    "T26n1536_017:0437c12_25": "謂此諸法唯善士邊可獲可得，此是彼士所有現有，故名妙法。",
    "T26n1536_017:0437c13_26": "七識住者，云何為七？",
    "T26n1536_017:0437c14_0": "答：有色有情種種身種種想，如人及一分天，是名第一識住。",
    "T26n1536_017:0437c15_1": "有色有情種種身一種想，如梵眾天劫初起位，是名第二識住。",
    "T26n1536_017:0437c16_2": "有色有情一種身種種想，如光音天，是名第三識住。",
    "T26n1536_017:0437c17_3": "有色有情一種身一種想，如遍淨天，是名第四識住。",
    "T26n1536_017:0437c19_4": "無色有情超一切色想滅有對想，不思惟種種想，入無邊空空無邊處具足住，如空無邊處天，是名第五識住。",
    "T26n1536_017:0437c21_5": "無色有情超一切空無邊處，入無邊識識無邊處具足住，如識無邊處天，是名第六識住。",
    "T26n1536_017:0437c23_6": "無色有情超一切識無邊處，入無所有無所有處具足住，如無所有處天，是名第七識住。",
    "T26n1536_017:0437c25_7": "此中有色者，謂彼有情，有色施設、有色身有、有色處有、有色界、有色蘊，故名有色。",
    "T26n1536_017:0437c27_8": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0438a02_9": "種種身者，謂彼有情有種種顯色身、種種相、種種形，非一顯色、非一相、非一形，故名種種身。",
    "T26n1536_017:0438a04_10": "種種想者，謂彼有情有樂想、苦想、不苦不樂想，故名種種想。",
    "T26n1536_017:0438a05_11": "如人及一分天者，謂總顯示人及欲界天，故名如人及一分天。",
    "T26n1536_017:0438a07_12": "是名第一者，漸次順次相續次第數為第一。",
    "T26n1536_017:0438a08_13": "識住者，云何識住？",
    "T26n1536_017:0438a08_14": "答：即此所繫所有色受想行識蘊，總名識住。",
    "T26n1536_017:0438a09_15": "有色者，謂彼有情有色施設、有色身有、有色處有、有色界、有色蘊，故名有色。",
    "T26n1536_017:0438a11_16": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0438a15_17": "種種身者，謂彼有情有種種顯色身、種種相、種種形，非一顯色、非一相、非一形故，名種種身。",
    "T26n1536_017:0438a17_18": "一種想者，謂諸有情有時有分，於此世界劫將壞時，多往生上光音等天眾同分中。",
    "T26n1536_017:0438a19_19": "於彼具足意成色身，根無缺減，支分圓滿形顯清淨，喜為所噉喜為所食，長壽久住有時有分。",
    "T26n1536_017:0438a21_20": "於此世界劫初成時，於下空中有空宮殿欻然而起，有一有情由壽盡故、業盡故、福盡故，先從光音等天眾同分沒，生下梵世空宮殿中，獨一無二無諸侍者長壽久住。",
    "T26n1536_017:0438a24_21": "時彼有情長時住已，欻然生愛及生不樂，作如是念：「云何當令諸餘有情生我同分為我伴侶？」",
    "T26n1536_017:0438a27_22": "當彼有情起此心願，有餘有情亦壽盡故、業盡故、福盡故，復從光音等天眾同分沒，生下梵宮與前有情共為伴侶。",
    "T26n1536_017:0438a29_23": "時前生者便作是念：「我先於此獨一無二見壽久住，長時住已欻然生愛及生不樂，作如是念：『云何當令諸餘有情生我同分為我伴侶？』",
    "T26n1536_017:0438b03_24": "我起如是心願之時，是諸有情便生此處，滿我意願為我伴侶。",
    "T26n1536_017:0438b05_25": "是故當知此有情類是我所化，我於此類及餘世間，是自在者、作者、化者、生者、起者，是真父祖。」",
    "T26n1536_017:0438b07_26": "時諸有情亦作是念：「我等曾見如是有情獨一無二長壽久住。",
    "T26n1536_017:0438b08_27": "時彼有情長時住已，欻然生愛及生不樂，作如是念：『云何當令諸餘有情生我同分為我伴侶？』",
    "T26n1536_017:0438b10_28": "於彼正起此心願時，我等便生彼同分內為彼伴侶。",
    "T26n1536_017:0438b11_29": "由斯我等是彼所化，彼於有情及世間物，是自在者、作者、化者、生者、起者，是真父祖。」",
    "T26n1536_017:0438b13_30": "故名一想。",
    "T26n1536_017:0438b14_31": "如梵眾天者，謂此義中總顯生在梵眾等天，有種種身唯有一想。",
    "T26n1536_017:0438b15_32": "劫初起住者，謂劫初生時。",
    "T26n1536_017:0438b16_33": "是名第二者，漸次順次相續次第數為第二。",
    "T26n1536_017:0438b17_34": "識住者，云何識住？",
    "T26n1536_017:0438b17_35": "答即此所繫所有色受想行識蘊，總名識住。",
    "T26n1536_017:0438b18_36": "有色者，謂彼有情有色施設、有色身有、有色處有、有色界、有色蘊，故名有色。",
    "T26n1536_017:0438b20_37": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0438b24_38": "一種身者，謂彼有情有一顯色身、一種相、一種形，無種種顯色、無種種相、無種種形，故名一種身。",
    "T26n1536_017:0438b26_39": "種種想者，謂彼有情有樂想、不苦不樂想，故名種種想。",
    "T26n1536_017:0438b27_40": "如光音天者，謂總顯示光音等天。",
    "T26n1536_017:0438b28_41": "是名第三者，漸次順次相續次第數為第三。",
    "T26n1536_017:0438b29_42": "識住者，云何識住？",
    "T26n1536_017:0438b29_43": "答即此所繫所有色受想行識蘊，總名識住。",
    "T26n1536_017:0438c01_44": "有色者，謂彼有情有色施設、有色身有、有色處有、有色界、有色蘊，故名有色。",
    "T26n1536_017:0438c03_45": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅。",
    "T26n1536_017:0438c07_46": "故名有情。",
    "T26n1536_017:0438c07_47": "一種身者，謂彼有情有一顯色身、一種相、一種形，無種種顯色、無種種相、無種種形，故名一種身。",
    "T26n1536_017:0438c09_48": "一種想者，謂彼有情唯有樂想，故名一種想。",
    "T26n1536_017:0438c10_49": "如遍淨天者，謂總顯示遍淨等天。",
    "T26n1536_017:0438c11_50": "是名第四者，漸次順次相續次第數為第四。",
    "T26n1536_017:0438c12_51": "識住者，云何識住？",
    "T26n1536_017:0438c12_52": "答即此所繫所有色受想行識蘊，名識住。",
    "T26n1536_017:0438c13_53": "無色者，謂彼有情無色施設、無色身、無有色處、無有色界、無色蘊，故名無色。",
    "T26n1536_017:0438c15_54": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0438c19_55": "超一切色想者，謂超一切眼識身相應想。",
    "T26n1536_017:0438c20_56": "滅有對想者，謂滅四識身相應想。",
    "T26n1536_017:0438c20_57": "不思惟種種想者，謂無五身識所引意識相應緣色等種種障礙定想。",
    "T26n1536_017:0438c22_58": "入無邊空空無邊處具足住，如空無邊處天者，謂總顯示空無邊天。",
    "T26n1536_017:0438c24_0": "是名第五者，漸次順次相續次第數為第五。",
    "T26n1536_017:0438c25_0": "識住者，云何識住，答即此所繫所有受想行識蘊，總名識住。",
    "T26n1536_017:0438c26_1": "無色者，謂彼有情無色施設、無色身、無有色處、無有色界、無色蘊，故名無色。",
    "T26n1536_017:0438c28_2": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0439a02_3": "超一切空無邊處，入無邊識識無邊處具足住，如識無邊處天者，謂總顯示識無邊處天。",
    "T26n1536_017:0439a04_4": "是名第六者，漸次順次相續次第數為第六。",
    "T26n1536_017:0439a05_5": "識住者，云何識住？",
    "T26n1536_017:0439a06_6": "答：即此所繫所有受想行識蘊，總名識住。",
    "T26n1536_017:0439a07_7": "無色者，謂彼有情無色施設、無色身、無有色處、無有色界、無色蘊，故名無色。",
    "T26n1536_017:0439a08_8": "有情者，謂諦義勝義雖諸有情不可獲不可得無所有非現有，而依蘊界處假立有情，諸想等想施設言說轉，謂有情、人、意生、儒童、命者、生者、養者、士夫、補特伽羅，故名有情。",
    "T26n1536_017:0439a12_9": "超一切識無邊處，入無所有無所有處具足住，如無所有處天者，謂總顯示無所有處天。",
    "T26n1536_017:0439a14_10": "是名第七者，漸次順次相續次第數為第七。",
    "T26n1536_017:0439a15_11": "識住者，云何識住？",
    "T26n1536_017:0439a16_12": "答即此所繫所有受想行識蘊，總名識住。",
    "T26n1536_017:0439a18_0": "七隨眠者，云何為七？",
    "T26n1536_017:0439a18_1": "答：一、欲貪隨眠；二、瞋隨眠；三、有貪隨眠；四、慢隨眠；五、無明隨眠；六、見隨眠；七、疑隨眠。",
    "T26n1536_017:0439a20_2": "云何欲貪隨眠？",
    "T26n1536_017:0439a20_3": "答：若於諸欲諸貪等貪，乃至廣說，是名欲貪隨眠。",
    "T26n1536_017:0439a21_4": "云何瞋隨眠？",
    "T26n1536_017:0439a22_5": "答：若於有情欲為損害，乃至廣說，是名瞋隨眠。",
    "T26n1536_017:0439a23_6": "云何有貪隨眠？",
    "T26n1536_017:0439a23_7": "答：於色無色諸貪等貪，乃至廣說，是名有貪隨眠。",
    "T26n1536_017:0439a24_8": "云何慢隨眠？",
    "T26n1536_017:0439a24_9": "答：諸慢恃執，乃至廣說，是名慢隨眠。",
    "T26n1536_017:0439a25_10": "云何無明隨眠？",
    "T26n1536_017:0439a26_11": "答：三界無智是名無明隨眠。",
    "T26n1536_017:0439a26_12": "云何見隨眠？",
    "T26n1536_017:0439a27_13": "答：五見是名見隨眠，謂有身見、邊執見、邪見、見取、戒禁取，如是五見名見隨眠。",
    "T26n1536_017:0439a28_14": "云何疑隨眠？",
    "T26n1536_017:0439a29_15": "答：於諦猶豫是名疑隨眠。",
    "T26n1536_017:0439b01_0": "七無過失事者，云何為七？",
    "T26n1536_017:0439b01_1": "具壽當知，有聖弟子，於如來所修植淨信根生安住，不為沙門或婆羅門或天魔梵或餘世間如法引奪，是名第一無過失事。",
    "T26n1536_017:0439b04_2": "復次具壽，有聖弟子，安住淨戒精勤守護，別解脫律儀軌則所行無不具足，於微小罪見大怖畏，受學學處常無毀犯，是名第二無過失事。",
    "T26n1536_017:0439b07_3": "復次具壽，有聖弟子，親近善友，善為伴侶與善交通，是名第三無過失事。",
    "T26n1536_017:0439b09_4": "復次具壽，有聖弟子，樂居閑寂具二遠離，謂身遠離及心遠離，是名第四無過失事。",
    "T26n1536_017:0439b11_5": "復次具壽，有聖弟子，勤精進住有勢有勤有勇堅猛，於諸善法常不捨軛，是名第五無過失事。",
    "T26n1536_017:0439b13_6": "復次具壽，有聖弟子具念安住，成就最勝常委念支，久作久說皆能憶念，是名第六無過失事。",
    "T26n1536_017:0439b15_7": "復次具壽，有聖弟子具慧安住，成就世間有出沒慧、聖慧、出慧、善通達慧，彼所作慧正盡苦慧，是名第七無過失事。",
    "T26n1536_017:0439b17_8": "於如來所修植淨信者，云何如來？",
    "T26n1536_017:0439b18_9": "答：應正等覺說名如來。",
    "T26n1536_017:0439b19_10": "云何淨信？",
    "T26n1536_017:0439b19_11": "答：若依出離遠離所生善法，諸信信性廣說乃至心清淨性，故名淨信。",
    "T26n1536_017:0439b21_0": "即此淨信於如來所，已修植當修植現修植，是故說為於如來所修植淨信根生等言，如前廣說。",
    "T26n1536_017:0439b23_1": "是名第一者，漸次順次相續次第數為第一。",
    "T26n1536_017:0439b24_2": "無過失事者，謂能顯示清淨永斷。",
    "T26n1536_017:0439b24_3": "安住淨戒者，云何淨戒？",
    "T26n1536_017:0439b25_4": "答：諸所作業，謂身律儀、語律儀、命清淨，是名淨戒。",
    "T26n1536_017:0439b26_5": "安住者，謂成就淨戒，修行勝行進趣契會，故名安住。",
    "T26n1536_017:0439b27_6": "精勤守護別解脫律儀者，云何別解脫？",
    "T26n1536_017:0439b28_7": "答：謂諸如來、應、正等覺廣說，乃至佛薄伽梵自知自見，為諸苾芻半月半月常所宣說別解脫契經，是名別解脫。",
    "T26n1536_017:0439c02_8": "問：何緣說此名別解脫？",
    "T26n1536_017:0439c02_9": "答：最勝善法由此為門、此為上首、此為初緣，別行別住，由斯故立別解脫名。",
    "T26n1536_017:0439c04_10": "精勤守護此律儀者，謂於如是別解脫法，恒隨作恒隨轉，由斯故說精勤守護別解脫律儀。",
    "T26n1536_017:0439c06_11": "軌則所行無不具足者，謂諸苾芻眾有五非軌則及五非所行。",
    "T26n1536_017:0439c07_12": "云何名為五非軌則？",
    "T26n1536_017:0439c08_13": "答：一、他勝罪；二、眾餘罪；三、墮煮罪；四、別首罪；五、惡作罪。",
    "T26n1536_017:0439c09_14": "云何名為五非所行？",
    "T26n1536_017:0439c10_15": "答：一、國王家；二、執惡家；三、婬女家；四、音樂家；五、酤酒家。",
    "T26n1536_017:0439c11_16": "諸聖弟子於此所說五非軌則、五非所行，常樂遠離止息棄捨，於正軌則及正所行具足成就，由斯故說軌則所行無不具足。",
    "T26n1536_017:0439c14_17": "於微小罪見大怖畏者，謂於小罪起極怖想，由斯故說於微小罪見大怖畏。",
    "T26n1536_017:0439c15_18": "受學學處常無毀犯者，謂聖弟子不作是念：「我於如是如是學處應勤修學、我於如是如是學處不勤修學。」",
    "T26n1536_017:0439c18_19": "諸聖弟子常作是念：「一切如來、應、正等覺，廣說乃至佛薄伽梵自知自見，凡所制立一切學處，我皆受學常無毀犯。」",
    "T26n1536_017:0439c20_20": "由斯故說受學學處常無毀犯。",
    "T26n1536_017:0439c21_21": "是名第二者，漸次順次相續次第數為第二。",
    "T26n1536_017:0439c22_22": "無過失事者，謂能顯示清淨永斷。",
    "T26n1536_017:0439c23_23": "親近善友者，云何善友？",
    "T26n1536_017:0439c23_24": "答：一切如來、應、正等覺及佛弟子皆名善友。",
    "T26n1536_017:0439c24_25": "復次若有補特伽羅具戒具德，乃至廣說，故名善友。",
    "T26n1536_017:0439c26_0": "於斯善友親近等親近極親近，隨順承奉供養恭敬，是故說為親近善友。",
    "T26n1536_017:0439c27_1": "云何名為善為伴侶？",
    "T26n1536_017:0439c28_2": "答：於斷生命、若不與取、若欲邪行、若虛誑語、若飲諸酒，皆能遠離止息棄捨厭患永斷，說名謂善。",
    "T26n1536_017:0440a01_3": "與此善者為伴為侶，隨順趣向身心無二，是故說為善為伴侶。",
    "T26n1536_017:0440a02_4": "云何名為與善交通？",
    "T26n1536_017:0440a03_5": "答：若於具信具戒多聞具捨具慧，隨轉隨屬隨順不逆，是故說為與善交通。",
    "T26n1536_017:0440a04_6": "復次若於具足出離遠離善法，隨轉隨屬隨順不逆，是故說為與善交通。",
    "T26n1536_017:0440a06_7": "復次若於具足出離遠離善法，一樂一欲一喜一愛、同樂同欲同喜同愛，是故說為與善交通。",
    "T26n1536_017:0440a08_8": "是名第三者，漸次順次相續次第數為第三。",
    "T26n1536_017:0440a09_9": "無過失事者，謂能顯示清淨永斷。",
    "T26n1536_017:0440a10_10": "樂居閑寂者，云何名為樂居閑寂？",
    "T26n1536_017:0440a11_11": "答：諸空逈舍皆名閑寂。",
    "T26n1536_017:0440a11_12": "若住此中歡喜愛樂，不生愁思心無厭怖，是故說為樂居閑寂。",
    "T26n1536_017:0440a13_13": "具二遠離謂身遠離乃心遠離者，謂住此中能勤修學，內心寂止不離靜慮，成就妙觀，長空逈舍勤修自義。",
    "T26n1536_017:0440a15_14": "能勤修學內心寂止者，謂住此中能勤精進，修學世間四種靜慮。",
    "T26n1536_017:0440a17_15": "不離靜慮者，謂於世間四種靜慮常勤思慕，不下不劣無怯無斷，是故說為不離靜慮。",
    "T26n1536_017:0440a19_0": "成就妙觀者，謂於世間四種靜慮相應妙慧具足成就，是故說為成就妙觀。",
    "T26n1536_017:0440a20_1": "長空逈舍者，謂住閑寂空逈舍中，由簡擇力歡喜愛樂，不生愁思心無厭怖，增長身心及諸善法，是故說為長空逈舍。",
    "T26n1536_017:0440a23_2": "勤修自義者，謂諸愛盡離滅涅槃，名最上義亦名自義，於如是義精勤修學求疾證得，是故說為勤修自義。",
    "T26n1536_017:0440a25_3": "是名第四者，漸次順次相續次第數為第四。",
    "T26n1536_017:0440a26_4": "無過失事者，謂能顯示清淨增語。",
    "T26n1536_017:0440a27_5": "勤精進住者。",
    "T26n1536_017:0440a27_6": "云何精進？",
    "T26n1536_017:0440a28_7": "答：若於出離遠離所生善法，精勤勇猛勢用策勵，不可制伏策心相續，是名精進。",
    "T26n1536_017:0440a29_8": "由彼成就如是精進，於所修習能行勝行進趣證會，是故說為勤精進。",
    "T26n1536_017:0440b02_9": "住有勢者，謂彼上品精進圓滿，故名有勢。",
    "T26n1536_017:0440b03_10": "有勤者，謂即顯示精進堅固，故名有勤。",
    "T26n1536_017:0440b04_11": "有勇堅猛者，謂由成就精進力故，勇決而取、堅住而取、猛利而取，諸有所取是善非惡，隨所取相守護不捨，如獲他國善能守護，是故說為有勇堅猛。",
    "T26n1536_017:0440b07_12": "於諸善法常不捨軛者，謂於善法不捨勤勇，熾然精進無間無斷，是故說為於諸善法常不捨軛。",
    "T26n1536_017:0440b09_13": "是名第五者，漸次順次相續次第數為第五。",
    "T26n1536_017:0440b10_14": "無過失事者，謂能顯示清淨增語。",
    "T26n1536_017:0440b11_15": "具念安住者，云何為念？",
    "T26n1536_017:0440b12_16": "答：若依出離遠離所生善法，諸念隨念乃至廣說，是名為念。",
    "T26n1536_017:0440b13_17": "成就最勝常委念支者，謂八支聖道說名常委，此念是彼一支所攝，謂正念支，是故說為成就最勝常委念支。",
    "T26n1536_017:0440b15_18": "久作久說皆能憶念者，謂由此念，於曾更事不忘不失令心明記，是故記為久作久說皆能憶念。",
    "T26n1536_017:0440b18_19": "是名第六者，漸次順次相續次第數為第六。",
    "T26n1536_017:0440b19_20": "無過失事者，謂能顯示清淨增語。",
    "T26n1536_017:0440b19_21": "具慧安住者，云何名慧？",
    "T26n1536_017:0440b20_22": "答：若依出離遠離所生善法：於諸法相能簡擇極簡擇：廣說乃至毘鉢舍那：是名為慧。",
    "T26n1536_017:0440b22_23": "言安住者，謂由成就如是慧故，於諸法相能行勝行進趣證會，由斯故說具慧安住。",
    "T26n1536_017:0440b24_24": "成就世間有出沒慧者，世間謂五取蘊。",
    "T26n1536_017:0440b25_25": "云何為五？",
    "T26n1536_017:0440b25_26": "謂色取蘊受想行識取蘊。",
    "T26n1536_017:0440b26_0": "彼由成就如是慧故，能如實知此五取蘊生及變壞，由斯故說成就世間有出沒慧。",
    "T26n1536_017:0440b27_1": "言聖慧者，有二種聖：一者善故聖；二者無漏故聖。",
    "T26n1536_017:0440b29_0": "此慧具由二種聖故，說名為聖故名聖慧。",
    "T26n1536_017:0440b29_1": "言出慧者，謂彼成就如是慧故，能出離欲界及能出離色無色界，故名出慧。",
    "T26n1536_017:0440c02_2": "善通達慧者，謂彼成就如是慧故，於苦集滅道諦、由苦集滅道相，能通達、善通達、各別通達，是故名為善通達慧。",
    "T26n1536_017:0440c05_3": "彼所作慧者，謂彼所引學無間道所有勝慧，此中說為彼所作慧。",
    "T26n1536_017:0440c06_4": "正盡苦慧者，云何名正？",
    "T26n1536_017:0440c07_5": "答：因故、門故、理趣故、行相故，說名為正。",
    "T26n1536_017:0440c08_6": "盡苦慧者，五取蘊名為苦，此慧能令五取蘊盡等盡遍盡，證永盡故，名盡苦慧。",
    "T26n1536_017:0440c09_7": "是名第七者，漸次順次相續次第數為第七。",
    "T26n1536_017:0440c10_8": "無過失事者，謂能顯示清淨增語。",
    "T26n1536_017:0440c11_9": "此中世尊說伽他曰：「具信戒善友，　　居寂樂精勤，　成就念正知，　　名七無過事。」",
    "T26n1536_017:0440c15_0": "七止諍法者，云何為七？",
    "T26n1536_017:0440c15_1": "答：一、現前毘柰耶；二、憶念毘柰耶；三、不癡毘柰耶；四、求彼自性毘柰耶；五、取多人語毘柰耶；六、取自言持毘柰耶；七、如草覆地毘柰耶。",
    "T26n1536_017:0440c18_2": "如是名為七止諍法。",
    "T26n1536_017:0440c19_0": "問：何緣是七名止諍法？",
    "T26n1536_017:0440c19_1": "答：諍謂彼此鬪訟違諍。",
    "T26n1536_017:0440c20_2": "由斯七法隨一現前，令所起諍皆調止息，由此因緣名止諍法。",
    "T26n1536_017:0440c22_0": "說一切有部集異門足論卷第十七"
}