{
    "T12n0387_004:1094a12_0": "大方等無想經卷第四",
    "T12n0387_004:1094a14_0": "北涼天竺三藏曇無讖譯",
    "T12n0387_004:1094a15_0": "大雲初分如來涅槃健度第三十六",
    "T12n0387_004:1094a16_0": "於是，眾中有大梵王，名曰健行，持諸供具，供養於佛，合掌恭敬，右遶三匝，上昇虛空，高七多羅樹，白佛言：「世尊！",
    "T12n0387_004:1094a18_1": "大乘經典，凡有幾種三昧總持，所修行道祕蜜之藏，樂說無礙？",
    "T12n0387_004:1094a19_2": "如來境界國土世間，復有幾種？",
    "T12n0387_004:1094a20_3": "如來大慈、憐愍一切，故我今日，敢生此問，願二足尊，哀矜宣說。",
    "T12n0387_004:1094a22_4": "說已，我當頂戴受持。」",
    "T12n0387_004:1094a22_5": "時，有天子名無盡意，在大眾中，承佛威神，即為梵天而說偈言：「善哉大梵王，　　問佛真實義，　佛當如實答，　　廣度諸眾生。",
    "T12n0387_004:1094a26_0": "　應當至心聽，　　恭敬而尊重，　一一方等經，　　恒沙義難解。",
    "T12n0387_004:1094a28_0": "　如來大法王，　　廣開闡法界，　佛得總持法，　　非二乘所解。",
    "T12n0387_004:1094b01_0": "「大梵！",
    "T12n0387_004:1094b01_1": "大乘經義，非惟一種，乃至萬種。",
    "T12n0387_004:1094b01_2": "假使有人，智如阿難，所得壽命，如恒河沙，不能受持知其義理。",
    "T12n0387_004:1094b03_3": "復使是人，其舌辯利，數如恒沙，說亦不盡。",
    "T12n0387_004:1094b04_4": "何以故？",
    "T12n0387_004:1094b04_5": "是大乘經，其義深邃，不可思議，不可稱量，境界難知，過去未來現在諸佛，說其句義猶不可盡。",
    "T12n0387_004:1094b06_6": "梵天！",
    "T12n0387_004:1094b06_7": "譬如醫師，為療病故，所說藥方，亦不能盡。",
    "T12n0387_004:1094b07_8": "諸佛世尊，亦復如是。",
    "T12n0387_004:1094b08_9": "梵天！",
    "T12n0387_004:1094b08_10": "譬如女人，惟有一子，欲令長大，漸令服蘇，諸佛世尊亦復如是。",
    "T12n0387_004:1094b09_11": "梵天已為眾生興發此問，我當至心聽受其義。」",
    "T12n0387_004:1094b11_0": "爾時，大雲密藏菩薩白佛言：「世尊！",
    "T12n0387_004:1094b11_1": "此經中說四百三昧，其義甚深，難可得解，惟願如來，分別解說。」",
    "T12n0387_004:1094b13_2": "佛言：「善哉善哉！",
    "T12n0387_004:1094b13_3": "善男子！",
    "T12n0387_004:1094b13_4": "如汝所問，欲療眾生雜惡、穢垢，令得忍辱、正信之心，正精進心、念心、定心，欲令未來薄福之人，生福德故，故發此問。",
    "T12n0387_004:1094b16_5": "「善男子！",
    "T12n0387_004:1094b16_6": "若有國土、城邑、聚落四部之眾，受持、讀誦、書寫、解說如是經者，時旱則雨，雨過則止。",
    "T12n0387_004:1094b18_7": "善男子！",
    "T12n0387_004:1094b18_8": "隨有國土，其中眾生受持、讀誦、書寫、解說、聽此經者，當知是人得金剛身。",
    "T12n0387_004:1094b20_9": "何以故？",
    "T12n0387_004:1094b20_10": "是經典中，有神呪故。",
    "T12n0387_004:1094b20_11": "為眾生故，三世諸佛，悉共宣說：「郁究隷　牟究隷　頭坻　比頭坻　陀尼羯坻　陀那賴坻　陀那僧塔兮「若有四眾，讀誦此呪，則為諸佛之所稱讚。",
    "T12n0387_004:1094b24_12": "若有國土，欲祈雨者，六齋之日，其王應當淨自洗浴，供養三寶，尊重、讚嘆稱龍王名。",
    "T12n0387_004:1094b26_13": "善男子！",
    "T12n0387_004:1094b27_0": "四大之性，可令變易；誦持此呪，天不降雨，無有是處。",
    "T12n0387_004:1094b28_1": "汝先所問四百三昧義，至心諦聽，當為汝說。",
    "T12n0387_004:1094b29_2": "「善男子！",
    "T12n0387_004:1094b29_3": "此經中，有諸佛菩薩甚深淨水大海三昧，非諸聲聞、緣覺所知，故名甚深；能斷一切生死、渴乏，故名淨水；邊不可得，故名大海；諸佛世尊，同平等故，故名三昧。",
    "T12n0387_004:1094c03_4": "若有菩薩，具是三昧，則得常樂我淨之身，得多聞海、多聞寶藏，於菩提心，無有動轉，不退佛慧常住之身，無有變易、心無疑礙，不離法雨，常遇三寶，值善知識，成就一切真正福德。",
    "T12n0387_004:1094c07_5": "善男子！",
    "T12n0387_004:1094c08_6": "汝當受持如是三昧。",
    "T12n0387_004:1094c08_7": "持已，則得具足成就無量功德。",
    "T12n0387_004:1094c09_8": "「復次，善男子！",
    "T12n0387_004:1094c09_9": "復有甚深淨水大海所入三昧，無有三昧而能宣說是三昧相，故名甚深；洗濯生死，故名為水；無能得底，故曰大海；得不動身，常樂我淨，故名為入；畢竟故，故名三昧。",
    "T12n0387_004:1094c13_10": "善男子！",
    "T12n0387_004:1094c13_11": "若有菩薩，具是三昧，則能變為諸天形像。",
    "T12n0387_004:1094c14_12": "見事梵者，即作梵像，為破梵事而心不著；見事自在天，作自在天像；見事八臂，作八臂像；見事建馱，作建馱像；見事天母，作天母像；見事鬼者，即作鬼像。",
    "T12n0387_004:1094c17_13": "雖示如是種種形像，為壞彼見，心實無著。",
    "T12n0387_004:1094c18_14": "見有屠者，即現屠像，為欲化彼，令不殺生，酒家乃至旃陀羅像，亦復如是；見有博弈、戲笑之處，悉現其像，為斷貧窮。",
    "T12n0387_004:1094c21_15": "現畜、妻息、奴婢、僕從，而其內心，常修梵行，雖服寶飾，心常清淨。",
    "T12n0387_004:1094c22_16": "示現服食甘美眾膳，內常法喜，以自充潤。",
    "T12n0387_004:1094c23_17": "入諸婬舍，為化欲惡、諸不善者。",
    "T12n0387_004:1094c24_18": "博士、卜噬、鳥鷲之身，乃至一切畜生雜類，亦復現入一切形殘，身不具足，為欲宣說，身過患故；乃至九十五種邪道，隨示其像，破彼見故。",
    "T12n0387_004:1094c27_19": "示現自身四百四病，為治眾生內外病故；讀誦外書，解種種語。",
    "T12n0387_004:1094c28_20": "示現奴婢、僕從、男女、老少之像，及示生老病死等像，為欲調伏諸眾生故。",
    "T12n0387_004:1095a01_21": "能解一切鳥獸等語，現作香、華、藥草、果蓏。",
    "T12n0387_004:1095a02_22": "或示王身、王子、大臣、長者身像，或示沙門、婆羅門像，帝釋天王、轉輪聖王、日月等像。",
    "T12n0387_004:1095a04_23": "所以示現四大天王，為欲擁護四天下故。",
    "T12n0387_004:1095a05_24": "示現諸佛自在神通，終不畢竟入於涅槃。",
    "T12n0387_004:1095a06_25": "變作眾色，不壞色性。",
    "T12n0387_004:1095a06_26": "雖得往生諸佛淨土，終不分別國土之相。",
    "T12n0387_004:1095a07_27": "獲得諸佛甚深三昧，而於法界，無所分別。",
    "T12n0387_004:1095a08_28": "為人天主，心無憍慢。",
    "T12n0387_004:1095a09_29": "雖說夢事，不見夢相。",
    "T12n0387_004:1095a09_30": "外現魔事，實無魔業。",
    "T12n0387_004:1095a10_31": "行於世間，世法不污，猶如蓮華，處污不染。",
    "T12n0387_004:1095a11_0": "善男子！",
    "T12n0387_004:1095a11_1": "如是之果，名為成就甚深大海所入三昧。」",
    "T12n0387_004:1095a12_2": "爾時，眾中有婆羅門，名曰善德，白佛言：「世尊！",
    "T12n0387_004:1095a13_3": "如來之法，甚深祕密，為諸眾生，分別演說。",
    "T12n0387_004:1095a14_4": "而是薄福、鈍根、愚癡提婆達多，不聽不受，不知恩分，純與六群弊惡比丘，同其所行，增長地獄，出佛身血，破壞眾僧。",
    "T12n0387_004:1095a16_5": "生於釋種，增長憍慢，實非人類，強名為人，察其行迹，畜生無別。",
    "T12n0387_004:1095a18_6": "復從無量阿僧祇世，常於如來生惡逆心，其有施者，無有果報，自所修善，亦不成就，如尼乾子等無差別。",
    "T12n0387_004:1095a20_7": "尼乾子說無受、無施，提婆達多，亦復如是，真是魔黨，非佛眷屬。",
    "T12n0387_004:1095a21_8": "何以故？",
    "T12n0387_004:1095a22_0": "常於如來，起害心故。",
    "T12n0387_004:1095a22_1": "雖名沙門，無沙門義。",
    "T12n0387_004:1095a22_2": "猶如袈裟裹覆利刀，實是禿人，名為無命，所有徒眾，亦復如是。",
    "T12n0387_004:1095a24_3": "實非世尊，作世尊想。",
    "T12n0387_004:1095a24_4": "世尊如來，若是一切智者，何故聽此弊惡之人，出家剃髮，受具足戒？",
    "T12n0387_004:1095a26_5": "如來所說，普令眾生生於善根，是人何故獨不得生？",
    "T12n0387_004:1095a27_6": "如來慈哀，常以樂說，為諸眾生，廣宣正法，聞者蒙潤，善根開敷。",
    "T12n0387_004:1095a28_7": "提婆達多，何故不得預斯利益？",
    "T12n0387_004:1095a29_8": "如來性淨、身淨、心淨、眷屬應淨，何故眾中，而有此輩？」",
    "T12n0387_004:1095b01_9": "爾時，大雲密藏菩薩，承佛神力，語善德言：「善哉善哉！",
    "T12n0387_004:1095b03_0": "大婆羅門、一切聲聞、辟支佛等，於是事中，都不能問；汝今乃能諮問是義。",
    "T12n0387_004:1095b04_1": "至心諦聽！",
    "T12n0387_004:1095b04_2": "我當承佛威神、道力，為汝廣說。",
    "T12n0387_004:1095b05_3": "「汝不應言提婆達多不知恩分。",
    "T12n0387_004:1095b06_4": "是人知恩，非不知也。",
    "T12n0387_004:1095b06_5": "雖與六群，同其所行，不名為惡。",
    "T12n0387_004:1095b07_6": "提婆達多，不可思議，所修業行，皆同如來。",
    "T12n0387_004:1095b08_7": "如來業行，即是提婆達多業行。",
    "T12n0387_004:1095b09_8": "一切眾生，不能開顯如來、世尊真實功德；提婆達多能開示人，令阿僧祇無量眾生，安住善根。",
    "T12n0387_004:1095b11_9": "如來業行，非地獄種，云何而言提婆達多是地獄人？",
    "T12n0387_004:1095b12_10": "汝言同於六群所行。",
    "T12n0387_004:1095b12_11": "汝今當知，六群比丘，實非弊惡，所行之法，亦同佛行。",
    "T12n0387_004:1095b14_0": "「大婆羅門！",
    "T12n0387_004:1095b14_1": "如來身血，實無有出，提婆達多亦不能出。",
    "T12n0387_004:1095b15_2": "若言樹影有出血者，無有是處。",
    "T12n0387_004:1095b15_3": "如來之身，亦復如是。",
    "T12n0387_004:1095b16_4": "若言出血，當知即是善權方便、不可思議。",
    "T12n0387_004:1095b17_5": "大婆羅門！",
    "T12n0387_004:1095b17_6": "釋迦如來種性，清淨如紺琉璃，所有弟子，無有毀禁。",
    "T12n0387_004:1095b18_7": "我亦不見，如來弟子有破戒者。",
    "T12n0387_004:1095b19_8": "如來所說，無上正法，實令聞者，生於善根，非不生也。",
    "T12n0387_004:1095b20_9": "如來大眾，成就持戒，悉入佛境，徒眾、眷屬，如栴檀林，純以栴檀而為圍遶，不可沮壞，如金剛山，亦不見有能得壞者。",
    "T12n0387_004:1095b23_10": "有怖畏者，則可破壞；如來弟子，永無憂怖，若無憂怖，云何可壞？",
    "T12n0387_004:1095b24_11": "不可破壞，如師子群，如來法王，如師子王，純以師子而為眷屬。",
    "T12n0387_004:1095b26_12": "如是眷屬，難可測度，非是聲聞、緣覺境界，不可毀滅，如灰覆火。",
    "T12n0387_004:1095b27_13": "如來無上一切智人，若聽剃髮，受具戒者，終無毀禁。",
    "T12n0387_004:1095b28_14": "一切眾生，皆入如來所知境界，是故如來名一切智。",
    "T12n0387_004:1095b29_15": "提婆達多，具足如是，不名壞僧。",
    "T12n0387_004:1095c01_16": "「大婆羅門！",
    "T12n0387_004:1095c01_17": "假使千萬無量諸魔，亦不能壞。",
    "T12n0387_004:1095c02_18": "若言弊惡提婆達多壞眾僧者，當知即是善方便也，云何而言行同畜生？",
    "T12n0387_004:1095c04_19": "提婆達多，真實生於釋迦如來淨種姓中，不生畜生。",
    "T12n0387_004:1095c05_20": "若言釋種作諸惡者，無有是處。",
    "T12n0387_004:1095c06_0": "提婆達多所行惡行，為欲顯示釋迦如來功德力故。",
    "T12n0387_004:1095c07_1": "釋種中生名禿人者，亦無是處。",
    "T12n0387_004:1095c07_2": "提婆達多，善能護持解脫淨戒，云何而言尼乾子耶？",
    "T12n0387_004:1095c09_3": "有惡欲者乃名惡人，提婆達多心無惡欲，云何而言惡比丘耶？",
    "T12n0387_004:1095c10_4": "修行如來善方便者，提婆達多即其人也。",
    "T12n0387_004:1095c11_5": "「大婆羅門！",
    "T12n0387_004:1095c11_6": "若有人言：『提婆達多集地獄業。』",
    "T12n0387_004:1095c12_7": "當知即是菩薩業也！",
    "T12n0387_004:1095c12_8": "菩薩業者，即是神通，為化眾生，故在地獄，當知實亦不處地獄。",
    "T12n0387_004:1095c14_9": "譬如二人，道路共行，後各別去，一東一西。",
    "T12n0387_004:1095c15_10": "若言是人，故和合者，亦無是處；若言如來、提婆達多，相遠離者，亦無是處。",
    "T12n0387_004:1095c16_11": "「大婆羅門！",
    "T12n0387_004:1095c17_12": "有人殺生，造作惡業，法應無量百千世中，地獄受果；有人修善，法應無量百千世中，天上受報。",
    "T12n0387_004:1095c19_13": "有修善者，地獄受果；行惡之人，天上受報。",
    "T12n0387_004:1095c20_14": "此乃諸佛如來境界，非諸聲聞、緣覺所知。",
    "T12n0387_004:1095c21_15": "如來成就無量、微妙、真實功德，云何而言提婆達多能壞佛身？",
    "T12n0387_004:1095c22_16": "實無量世中，於如來所，生惡逆心，提婆達多實無害心。",
    "T12n0387_004:1095c23_17": "何以故？",
    "T12n0387_004:1095c23_18": "是人真實決定，了知善惡報故。",
    "T12n0387_004:1095c24_19": "知一念惡，無量世中，地獄受報。",
    "T12n0387_004:1095c25_20": "以是義故，提婆達多，終不造惡。",
    "T12n0387_004:1095c26_21": "「如來已於無量世中，永斷諸惡，云何眾生能於如來起惡心耶？",
    "T12n0387_004:1095c27_22": "若言：『提婆達多是地獄人。』",
    "T12n0387_004:1095c28_23": "云何得與如來法王同一種姓？",
    "T12n0387_004:1095c28_24": "地獄眾生得與如來同眷屬者，亦無是處。",
    "T12n0387_004:1095c29_25": "若言：『提婆達多，無量世中，造作諸惡，應無量世，地獄受報。』",
    "T12n0387_004:1096a02_0": "云何得與如來一處？",
    "T12n0387_004:1096a02_1": "若與如來同一處者，當知是人，非是弊惡。",
    "T12n0387_004:1096a03_2": "若提婆達多真實惡人，云何得與如來和合？",
    "T12n0387_004:1096a04_3": "「如彼二人，東、西路乖，理無和合。",
    "T12n0387_004:1096a05_4": "提婆達多隨順佛語，聞東則東，不違聖旨，云何當名地獄人耶？",
    "T12n0387_004:1096a06_5": "若令至東，故違西去，則不得名非地獄人。",
    "T12n0387_004:1096a07_6": "若言：『提婆達多地獄人』者，是無惡人。",
    "T12n0387_004:1096a08_7": "所以者何？",
    "T12n0387_004:1096a08_8": "地者，名人；獄者，名天；往來人天，名地獄人。",
    "T12n0387_004:1096a09_9": "復次！",
    "T12n0387_004:1096a09_10": "地者，名常；獄名無相，提婆達多亦常無相，故名地獄。",
    "T12n0387_004:1096a10_11": "復次！",
    "T12n0387_004:1096a10_12": "地，名為樂；獄者，名斷；樂斷生死，故名地獄。",
    "T12n0387_004:1096a11_13": "復次！",
    "T12n0387_004:1096a12_0": "地者，名善方便；獄，名能說說善方便，故名地獄。",
    "T12n0387_004:1096a13_1": "「大婆羅門！",
    "T12n0387_004:1096a13_2": "如來世尊有善方便，復能宣說不名地獄，云何得名提婆達多為地獄人？",
    "T12n0387_004:1096a15_0": "提婆達多所有境界，實非聲聞、緣覺所知。",
    "T12n0387_004:1096a15_1": "大婆羅門！",
    "T12n0387_004:1096a16_2": "如來世尊，常所稱讚『黃頭大士』，即是提婆達多比丘。",
    "T12n0387_004:1096a17_3": "六群比丘，亦大菩薩，提婆達多與共同行，云何得名地獄人耶？",
    "T12n0387_004:1096a18_4": "如栴檀樹，栴檀圍遶；如香象蹴踏，非驢所堪，還是香象之所能忍。",
    "T12n0387_004:1096a20_5": "大婆羅門！",
    "T12n0387_004:1096a20_6": "如來、世尊、大香象王，亦復如是。",
    "T12n0387_004:1096a21_7": "所說深義，非是二乘之所能知，還是香象諸大菩薩，乃能受持。",
    "T12n0387_004:1096a22_8": "提婆達多，成就如是無量功德，汝應懺悔、恭敬、供養、尊重、讚歎。",
    "T12n0387_004:1096a24_0": "「大婆羅門！",
    "T12n0387_004:1096a24_1": "比丘、比丘尼、優婆塞、優婆夷，能知提婆達多功德，了了不疑，當知是人，真佛弟子，得佛功德二分之一，得佛一目，得佛半身。",
    "T12n0387_004:1096a27_0": "大婆羅門！",
    "T12n0387_004:1096a27_1": "提婆達多所有功德，一切眾生，所不能知；如來功德，所有境界，一切眾生，亦不能知，復不能見如來法身。",
    "T12n0387_004:1096a29_2": "「大婆羅門！",
    "T12n0387_004:1096a29_3": "提婆達多，真實能知，如來所有微妙功德，聲聞、緣覺實所不知。",
    "T12n0387_004:1096b02_4": "惟有提婆達多，了了不疑，亦能示現如來所現無量神通，能示眾生如來所行，知佛如來所有國土。",
    "T12n0387_004:1096b04_5": "提婆達多，是大丈夫，如來所遊，在在處處，提婆達多，亦隨逐行。",
    "T12n0387_004:1096b05_6": "以是義，故名大丈夫。",
    "T12n0387_004:1096b06_7": "諸佛如來，境界甚深，祕密之言，不可思議！",
    "T12n0387_004:1096b07_8": "惟有提婆達多比丘，能得了知。",
    "T12n0387_004:1096b08_0": "如來今者，當開密語，仁可善聽！」",
    "T12n0387_004:1096b08_1": "爾時，大眾異口同音，而讚頌曰：「假使魔波旬，　　其數無有量，　盡其神通力，　　不能壞眾僧。",
    "T12n0387_004:1096b12_0": "　如來無上尊！",
    "T12n0387_004:1096b12_1": "　　大慈憐愍心，　為諸眾生故，　　示現業果報。」",
    "T12n0387_004:1096b14_0": "爾時，世尊讚歎大雲密藏菩薩摩訶薩言：「善哉善哉！",
    "T12n0387_004:1096b15_1": "汝今快說，提婆達多真實功德，一切聲聞、辟支佛等，不能解了大乘方等功德勢力。",
    "T12n0387_004:1096b17_2": "汝將欲壞一切眾生所有疑心，是故開顯提婆達多菩薩功德。",
    "T12n0387_004:1096b19_0": "「復次，善男子！",
    "T12n0387_004:1096b19_1": "此經復有諸佛菩薩深進大海水潮三昧，若有菩薩，成就、具足是三昧者，須彌山王，高大堅鞕，能以口吹，令其碎破猶如微塵，入葶藶糩，而亭歷糩亦不增長。",
    "T12n0387_004:1096b22_2": "四大天王，亦不驚怖、不破、不壞，不自覺知，所安之處，三十三天，亦復如是。",
    "T12n0387_004:1096b24_3": "善男子！",
    "T12n0387_004:1096b24_4": "是名菩薩成就具足深進大海水潮三昧。",
    "T12n0387_004:1096b25_5": "「復次，善男子！",
    "T12n0387_004:1096b25_6": "若有菩薩成就具足是三昧者，以四大海水入一毛孔，不嬈黿鼉、龜龍魚鼈水性之屬，壽命如常，無有損夭。",
    "T12n0387_004:1096b28_7": "諸龍王、阿修羅、乾闥婆，不自覺知，所至之處。",
    "T12n0387_004:1096b29_8": "能以三千大千世界，安置右掌，斷取大地，如陶家輪，擲置他方恒沙界外，其中眾生，都不覺有往來之想；取彼世界安置此土，亦復如是。」",
    "T12n0387_004:1096c04_0": "爾時，善德以諸香、華、幡蓋、伎樂供養於佛，合掌恭敬，白佛言：「世尊大慈，憐愍一切如羅睺羅，今欲啟請，惟願聽許。」",
    "T12n0387_004:1096c06_1": "爾時，世尊默然不答。",
    "T12n0387_004:1096c07_0": "是時，眾中有梨車童子，名曰一切眾生樂見，語善德言：「如來默然，已不相許。",
    "T12n0387_004:1096c08_1": "我今當答，隨疑致問。」",
    "T12n0387_004:1096c09_2": "婆羅門言：「梨車！",
    "T12n0387_004:1096c09_3": "我曾從他，聞如是義：『若能供養如來舍利如芥子許，福報應得忉利天主。』",
    "T12n0387_004:1096c11_4": "梨車！",
    "T12n0387_004:1096c11_5": "是《大雲經》，其義甚深，如來密語，難可得解，非諸聲聞、緣覺所知，何況我等邊地之人？",
    "T12n0387_004:1096c13_6": "我今欲得如來舍利如芥子許，恭敬禮拜，冀處忉利，為彼天主。",
    "T12n0387_004:1096c14_7": "我從昔來，常有此願。」",
    "T12n0387_004:1096c15_8": "爾時，梨車即說偈言：「假使恒河中，　　駛流生蓮花，　拘抧羅鳥白，　　舍利乃可得；　假使龜生毛，　　任作僧伽梨，　冬日能消氷，　　舍利乃可得；　假使蚊子脚，　　堪任作橋梁，　能度一切眾，　　舍利乃可得；　假使水中蛭，　　忽然生白齒，　大如香象牙，　　舍利乃可得；　假使兔生角，　　堪任作梯橙，　高至淨居天，　　舍利乃可得；　假使鼠、蟲等，　　緣於兔角梯，　在上而食月，　　舍利乃可得；　假使蠅能飲，　　鍾石淳好酒，　迷荒而耽醉，　　舍利乃可得；　假使驢口脣，　　形如頻婆果，　善能歌詠舞，　　舍利乃可得；　假使烏角鵄，　　同共一樹棲，　飲食不相離，　　舍利乃可得；　假使棘刺葉，　　周遍覆三千，　大千世界上，　　舍利乃可得；　假使小舟船，　　能載須彌山，　度於大海水，　　舍利乃可得；　假使小鳥雀，　　[口*(隹/乃)]銜大香山，　移置於他處，　　舍利乃可得。」",
    "T12n0387_004:1097a11_0": "時，婆羅門即說偈頌，答梨車言：「善哉！",
    "T12n0387_004:1097a12_1": "梨車子！",
    "T12n0387_004:1097a12_2": "　　能知深方便，　今當至心聽，　　我說佛功德。",
    "T12n0387_004:1097a14_0": "　佛境難思議，　　所得已畢竟；　諸佛常無變，　　是故無生處；　諸佛色平等，　　是名佛法界；　如來非作法，　　亦復非有生；　如來金剛身，　　不可得破壞，　以是故舍利，　　真實不可得。",
    "T12n0387_004:1097a20_0": "　如來無舍利，　　乃至如芥子，　無有血、肉、骨，　　云何有舍利？",
    "T12n0387_004:1097a22_0": "　如來為眾生，　　現受方便身，　諸佛身常住，　　法界亦復然。",
    "T12n0387_004:1097a24_0": "　隨應諸眾生，　　方便為說法，　亦隨其所宜，　　而現種種身。",
    "T12n0387_004:1097a26_0": "　若佛有慈愍，　　普及諸眾生，　何故不見為，　　分身施舍利？」",
    "T12n0387_004:1097a28_0": "爾時，眾中有一天女，名曰淨光，復以香、華、幡蓋、伎樂供養於佛，合掌恭敬，白佛言：「世尊！",
    "T12n0387_004:1097a29_1": "如是二賢，成就甚深、微妙智慧，能開如來祕密之藏，從何處來？",
    "T12n0387_004:1097b02_2": "惟願演說！」",
    "T12n0387_004:1097b02_3": "佛言：「善哉善哉！",
    "T12n0387_004:1097b02_4": "天女！",
    "T12n0387_004:1097b03_5": "汝為眾生，故問是義，諦聽諦聽！",
    "T12n0387_004:1097b03_6": "吾當說之。",
    "T12n0387_004:1097b04_0": "如是二人，是佛真子；如香象王，是大丈夫。",
    "T12n0387_004:1097b04_1": "為眾生故，樂處生死；知恩報恩，我所護念。",
    "T12n0387_004:1097b05_2": "善能護持諸佛種姓，為佛重任熾燃法燈。",
    "T12n0387_004:1097b06_3": "「天女！",
    "T12n0387_004:1097b06_4": "過去無量億那由他阿僧祇劫，爾時有佛，號同性燈如來、應、正遍知、明行足、善逝、世間解、無上士、調御丈夫、天人師、佛、世尊。",
    "T12n0387_004:1097b09_5": "時，閻浮提多有眾生，無量無邊，不可算數，悉皆成就安隱快樂，無諸飢渴、苦惱等患。",
    "T12n0387_004:1097b11_6": "其地廣博，清淨嚴事，廣縱六萬八千由旬，多有諸城七萬八千，一一大城，七寶所作，其城四壁，有九萬却敵。",
    "T12n0387_004:1097b15_0": "「爾時，大城名曰寶聚，即是今之王舍城也。",
    "T12n0387_004:1097b15_1": "時寶聚城有八萬千億人，同姓燈佛出生彼城，彼城所有無量眾生，悉發阿耨多羅三藐三菩提心，成就神通，人中象王。",
    "T12n0387_004:1097b18_2": "「天女！",
    "T12n0387_004:1097b18_3": "爾時，如來在大眾中，作師子吼，宣說如是大雲經典。",
    "T12n0387_004:1097b19_4": "時，彼城中有王，名曰大精進龍王，王有夫人，名曰護法，有一大臣，名法林聚。",
    "T12n0387_004:1097b21_5": "爾時，國王與其夫人及其大臣，往彼佛所，供養恭敬，合掌作禮，右遶三匝，却坐一面。",
    "T12n0387_004:1097b23_6": "爾時，同姓燈佛，知大精進龍王心中所念，放大光明，名無所畏。",
    "T12n0387_004:1097b24_7": "王遇此光，心得法喜。",
    "T12n0387_004:1097b25_8": "爾時，大臣承佛神力，白佛言：『世尊！",
    "T12n0387_004:1097b26_9": "如來舍利為可得不？』",
    "T12n0387_004:1097b26_10": "爾時，世尊默然不答。",
    "T12n0387_004:1097b27_0": "「天女！",
    "T12n0387_004:1097b27_1": "爾時，大王為正法故，即共大臣，翻覆往反，論講舍利。",
    "T12n0387_004:1097b28_2": "時佛聞已，即讚歎言：『善哉善哉！』",
    "T12n0387_004:1097b29_3": "彼佛眾中，有大弟子，字摩訶男，心生善欲，而作是念：『善哉！",
    "T12n0387_004:1097c01_4": "大王！",
    "T12n0387_004:1097c01_5": "善解如來甚深法界。』",
    "T12n0387_004:1097c01_6": "時，佛即為時會大眾，說王所解深法妙義，大眾已聞，皆生驚疑。",
    "T12n0387_004:1097c03_7": "時，佛即告諸大眾言：『此王功德，不可思議，深不可測，非是汝等，所能得解。』",
    "T12n0387_004:1097c05_0": "爾時，大王聞佛稱讚己之功德，心大歡喜，即起供養，右遶千匝，以採寶華，用散佛上，而復讚嘆，即發願言：『未來當有釋迦如來興出於世，以大方便示法滅時，我當於中出家修道，受持淨戒，具大勢力。",
    "T12n0387_004:1097c09_1": "見有破戒、行惡比丘，我當驅擯，至於邊方無佛法處。",
    "T12n0387_004:1097c10_2": "為正法故，不惜身命。』",
    "T12n0387_004:1097c11_3": "爾時，大臣復作是願：『釋迦如來以大方便現涅槃已，我當於中作大國王，護持如來無上正法。",
    "T12n0387_004:1097c13_4": "見惡比丘，唱令驅出；有持法者，恭敬供養。』",
    "T12n0387_004:1097c14_5": "是時，夫人復作是願：『釋迦如來出現之時，令我勢力，能伏邪見。』",
    "T12n0387_004:1097c15_6": "時，摩訶男復作是願：『使我爾時，為彼如來作大弟子，得大神通，於佛功德，能師子吼。』",
    "T12n0387_004:1097c17_7": "「天女！",
    "T12n0387_004:1097c17_8": "如是四人，今於我世，為法重任。",
    "T12n0387_004:1097c18_9": "不但今日，方於未來，復當護持我之正法。」",
    "T12n0387_004:1097c19_10": "是時，天女即白佛言：「我今未知，如是四人，斯為是誰？",
    "T12n0387_004:1097c20_11": "惟願如來，說其名字。」",
    "T12n0387_004:1097c20_12": "佛言：「善哉天女！",
    "T12n0387_004:1097c21_13": "至心諦聽諦聽！",
    "T12n0387_004:1097c21_14": "吾當為汝，分別解說。",
    "T12n0387_004:1097c22_15": "爾時大臣，即今善德婆羅門是。",
    "T12n0387_004:1097c22_16": "是婆羅門，於我滅後百二十年，王閻浮提，字阿叔迦，住於波梨弗羅城中，姓無邪氏，得轉輪王所有福德二分之一，於閻浮提得大自在；護持正法，大師子吼，為法流布，大得舍利，供養、恭敬、尊重、讚嘆，見惡比丘，治令修善。」",
    "T12n0387_004:1097c27_17": "天女復言：「惟願解說。」",
    "T12n0387_004:1097c28_18": "爾時，佛告天女：「且待須臾，我今先當說汝因緣。」",
    "T12n0387_004:1097c29_19": "是時，天女聞是說已，即生慚愧，低頭伏地。",
    "T12n0387_004:1098a01_20": "佛即讚言：「善哉善哉！",
    "T12n0387_004:1098a01_21": "夫慚愧者，即是眾生善法衣服。",
    "T12n0387_004:1098a02_22": "天女！",
    "T12n0387_004:1098a02_23": "時王夫人，即汝身是。",
    "T12n0387_004:1098a03_0": "汝於彼佛，暫得一聞《大涅槃經》，以是因緣，今得天身，值我出世，復聞深義，捨是天形，即以女身，當王國土，得轉輪王所統領處四分之一；得大自在，受持五戒，作優婆夷，教化所屬城邑、聚落，男子、女人、大小。",
    "T12n0387_004:1098a07_1": "受持五戒，守護正法，摧伏外道諸邪異見。",
    "T12n0387_004:1098a08_2": "汝於爾時，實是菩薩，為化眾生，現受女身。",
    "T12n0387_004:1098a09_3": "是時王者，即今一切眾生樂見梨車子。",
    "T12n0387_004:1098a10_4": "是深達正法甚深之義，能開如來微密法藏，護持佛法，無所虧損。",
    "T12n0387_004:1098a11_5": "時摩訶男者，即今大雲密藏菩薩是，得我真身二分之一，知恩報恩，護持正法，能答深義，無所滯礙。",
    "T12n0387_004:1098a14_6": "天女！",
    "T12n0387_004:1098a14_7": "我今此眾，雖有上智大迦葉等，不能宣辯甚深之義，如大雲密藏菩薩摩訶薩也。」",
    "T12n0387_004:1098a17_0": "爾時，眾中有一天子，字曰奇才，與千天子，即起向佛，以諸華、香、幡蓋、伎樂供養於佛，合掌恭敬，以偈讚佛：「大海可度量，　　須彌可稱知，　如來法境界，　　難可得思議！」",
    "T12n0387_004:1098a22_0": "說是法時，無數千人發阿耨多羅三藐三菩提心。",
    "T12n0387_004:1098a24_0": "爾時，如來告善德言：「善哉善哉！",
    "T12n0387_004:1098a24_1": "大婆羅門！",
    "T12n0387_004:1098a24_2": "汝今善發歡喜之心，得無上果。",
    "T12n0387_004:1098a25_3": "大婆羅門！",
    "T12n0387_004:1098a25_4": "從是南去，度三十萬恒河沙等世界，彼有世界，名須曼那，有佛世尊，號淨光祕密如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。",
    "T12n0387_004:1098a29_5": "從彼南去，復度五十萬恒河沙等世界，彼有世界，名法喜寶，佛號法藏如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。",
    "T12n0387_004:1098b04_6": "從彼南去，復過六十萬恒河沙世界，彼有世界，名一切池，佛號師子吼神足王如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。",
    "T12n0387_004:1098b08_7": "從彼南去，復過三十六萬恒河沙等世界，彼有世界，名曰華幡，佛號高須彌，十號具足，乃至轉正法輪。",
    "T12n0387_004:1098b11_8": "從彼南去，復過八十萬恒河沙等世界，彼有世界，名曰寶手，佛號法護，十號具足，乃至轉正法輪。",
    "T12n0387_004:1098b13_9": "「大婆羅門！",
    "T12n0387_004:1098b13_10": "如是諸佛世界，嚴淨其土，無有山陵、塠埠、石沙、穢惡。",
    "T12n0387_004:1098b14_11": "其地柔軟，如迦陵伽衣。",
    "T12n0387_004:1098b15_12": "世無五濁，亦無女身、二乘之人，乃至無有二乘之名、女人名字，純諸菩薩摩訶薩等，甘樂大乘、護持大乘、樂說大乘。",
    "T12n0387_004:1098b17_13": "「大婆羅門！",
    "T12n0387_004:1098b18_0": "若有善男子、善女人，受持如是諸佛名號，墮三惡道者，無有是處；必定當得阿耨多羅三藐三菩提。",
    "T12n0387_004:1098b20_1": "大婆羅門！",
    "T12n0387_004:1098b20_2": "以是義故，我涅槃後，是經當於南方國土，廣行流布。",
    "T12n0387_004:1098b21_3": "正法欲滅餘四十年，當至北方，北方有王，名曰安樂，見有受持、書寫經卷，讀、誦、說者，隨時給施，四事無乏。",
    "T12n0387_004:1098b24_0": "爾時，北方當有八萬四千眾生，受持是經卷。",
    "T12n0387_004:1098b25_0": "善男子！",
    "T12n0387_004:1098b25_1": "若有人聞如是經已，捨放遠離，無有是處。",
    "T12n0387_004:1098b26_2": "若有善男子、善女人，頂戴、受持諸佛名號，若中兵毒、水火、盜賊，無有是處，除其宿業。",
    "T12n0387_004:1098b28_0": "復次，大婆羅門！",
    "T12n0387_004:1098b28_1": "若內四部，若外眾生，為供養故，為怖畏故，為壞法故，奉持如是諸佛名號，終不墮於三惡道中，若至三惡，無有是處。」",
    "T12n0387_004:1098c02_0": "爾時，善德復作是言：「世尊！",
    "T12n0387_004:1098c02_1": "若有眾生，聞是經名，尚得如是無量善利，況有受持、讀誦、書寫、解說之者？",
    "T12n0387_004:1098c04_2": "若得聞彼諸佛名號，則為已得無上大寶，阿耨多羅三藐三菩提已在其手，諸佛如來已到其舍。",
    "T12n0387_004:1098c06_3": "其地金剛，其身亦爾，心堅不動，不可移轉。",
    "T12n0387_004:1098c07_4": "世尊！",
    "T12n0387_004:1098c07_5": "我今亦當恭敬供養如是之人。」",
    "T12n0387_004:1098c08_6": "佛言：「善哉善哉！",
    "T12n0387_004:1098c08_7": "大婆羅門！",
    "T12n0387_004:1098c08_8": "汝今善知、善解如來功德之力。",
    "T12n0387_004:1098c09_9": "若有眾生，聞彼佛名，敬信不疑，無諸怖畏，所謂王怖、人怖、鬼怖，無諸疾病。",
    "T12n0387_004:1098c11_10": "常為諸佛學道弟子、八部鬼神，及其眷屬之所守護，諸佛所念。」",
    "T12n0387_004:1098c13_0": "爾時，眾中有乾闥婆王，名曰喜見，從座而起，往至佛所，合掌恭敬白佛言：「世尊！",
    "T12n0387_004:1098c14_1": "如來滅後，何等眾生，能受持是經，廣令流布？",
    "T12n0387_004:1098c15_2": "何等眾生，不能受持，令法毀滅？」",
    "T12n0387_004:1098c16_3": "爾時，如來默然不答。",
    "T12n0387_004:1098c16_4": "時，大迦葉語喜見言：「善男子！",
    "T12n0387_004:1098c17_5": "如來真實無有涅槃，法無滅盡，云何而言：『如來滅後，誰受是經？』」",
    "T12n0387_004:1098c19_0": "喜見王言：「大德！",
    "T12n0387_004:1098c19_1": "一切眾生，狂愚無智，惟願大德，宣說如來所以不滅；一切眾生，癡闇所覆，願燃法燈，令得開明。",
    "T12n0387_004:1098c21_2": "我於未來，亦當廣為一切眾生，開發是義。",
    "T12n0387_004:1098c22_3": "惟願大德，哀愍故說！」",
    "T12n0387_004:1098c22_4": "大迦葉言：「善男子！",
    "T12n0387_004:1098c23_5": "如來法身，不名肉身。",
    "T12n0387_004:1098c23_6": "佛身金剛，非破壞身，成就具足無量功德方便之身，不名食身，如是之身，云何言滅？」",
    "T12n0387_004:1098c25_7": "喜見王言：「大德！",
    "T12n0387_004:1098c26_0": "我今定知，如來世尊，方便涅槃，非畢竟滅。」",
    "T12n0387_004:1098c26_1": "爾時，迦葉讚喜見言：「善哉善哉！",
    "T12n0387_004:1098c27_2": "實如所說。",
    "T12n0387_004:1098c27_3": "善男子！",
    "T12n0387_004:1098c28_4": "大海可量，如來功德不可稱知。」",
    "T12n0387_004:1098c28_5": "喜見王言：「如來何時當畢竟滅？」",
    "T12n0387_004:1098c29_6": "大迦葉言：「假使一切所有眾生，乃至蚊蟻，悉得阿耨多羅三藐三菩提，入於涅槃，如來爾時，乃當涅槃。」",
    "T12n0387_004:1099a02_7": "喜見王言：「大德！",
    "T12n0387_004:1099a03_8": "如來成就如是無量無邊功德，一切眾生，何故不發阿耨多羅三藐三菩提心？",
    "T12n0387_004:1099a04_9": "苦哉苦哉！",
    "T12n0387_004:1099a05_10": "眾生薄福，不知如來常住不變金剛之身，非雜食身。",
    "T12n0387_004:1099a06_11": "大德！",
    "T12n0387_004:1099a06_12": "如是之身，惟佛能知，非諸聲聞、緣覺所及。」",
    "T12n0387_004:1099a08_0": "迦葉復言：「善男子！",
    "T12n0387_004:1099a08_1": "一切眾生，悉有佛性，得菩提心。」",
    "T12n0387_004:1099a09_2": "說是法時，二萬二千天子，發阿耨多羅三藐三菩提心，異口同音而說偈言：「如來不涅槃，　　真法無有滅，　為諸眾生故，　　示現有滅度；　如來常不滅，　　為眾方便說，　如來不思議，　　法僧亦復然！」",
    "T12n0387_004:1099a14_3": "◎大方等無想經卷第四"
}