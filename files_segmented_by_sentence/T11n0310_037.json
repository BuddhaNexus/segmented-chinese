{
    "T11n0310_037:0208b08_0": "大寶積經卷第三十七",
    "T11n0310_037:0208b10_0": "大唐三藏法師玄奘奉　詔譯",
    "T11n0310_037:0208b11_0": "菩薩藏會第十二之三如來不思議性品第四之一爾時佛告舍利子：「是諸菩薩摩訶薩善住如是清淨信已，復能信受如來、應、正遍知十種不可思議法，諦奉清淨無惑無疑不異分別，倍復踊躍深生歡喜發希奇想。",
    "T11n0310_037:0208b16_1": "舍利子！",
    "T11n0310_037:0208b16_2": "何等名為如來十種不思議法？",
    "T11n0310_037:0208b17_3": "舍利子！",
    "T11n0310_037:0208b17_4": "一者信受如來不思議身，二者信受如來不思議音聲，三者信受如來不思議智，四者信受如來不思議光，五者信受如來不思議尸羅及以等觀，六者信受如來不思議神通，七者信受如來不思議力，八者信受如來不思議無畏，九者信受如來不思議大悲，十者信受如來不思議不共佛法。",
    "T11n0310_037:0208b24_5": "舍利子！",
    "T11n0310_037:0208b24_6": "是名十種不思議法。",
    "T11n0310_037:0208b25_0": "若有菩薩摩訶薩為求法故興起正勤，不怯不退不生捨離發如是心：『我今未得不思議法，寧使風所轉身皮肉筋骨受大苦惱，或復血肉乾枯竭盡，要必勤行精進中無暫廢。』",
    "T11n0310_037:0208b28_1": "如是舍利子！",
    "T11n0310_037:0208b29_2": "已得信解諸菩薩摩訶薩，若聞如是如來十種不思議法，信受諦奉清淨無疑，倍復踊躍深生歡喜發希奇想。」",
    "T11n0310_037:0208c02_3": "爾時世尊欲重宣此義而說頌曰：「佛身難思議，　　為真法身顯，　無相不可觀，　　唯佛子能信。",
    "T11n0310_037:0208c06_0": "　諸趣雜種類，　　音聲不可思，　隨音為說法，　　信諸佛境界。",
    "T11n0310_037:0208c08_0": "　一切種群生，　　三世諸根異，　佛皆能覺了，　　信是不思議。",
    "T11n0310_037:0208c10_0": "　諸佛無邊光，　　光網不思議，　遍滿十方界，　　無邊佛土海。",
    "T11n0310_037:0208c12_0": "　佛戒超世間，　　不依止世法，　神足不思議，　　菩薩能信受。",
    "T11n0310_037:0208c14_0": "　眾生不能知，　　如來之境界，　如來常在定，　　解脫不思議。",
    "T11n0310_037:0208c16_0": "　法界不相雜，　　唯佛力能知，　大仙諸智力，　　猶若空無際。",
    "T11n0310_037:0208c18_0": "　為利一眾生，　　住無邊劫海，　令其得調伏，　　大悲心如是。",
    "T11n0310_037:0208c20_0": "　一切諸群生，　　種種問難海，　一音令悅解，　　無畏不思議。",
    "T11n0310_037:0208c22_0": "　成一切種智，　　隨覺於諸法，　及不共佛法，　　遍智皆能見。",
    "T11n0310_037:0208c24_0": "　一切難思議，　　諸佛法如是，　有能奉信者，　　是為善住信。」",
    "T11n0310_037:0208c26_0": "爾時佛告舍利子：「云何菩薩摩訶薩於如來不思議身，信受諦奉清淨無疑，倍復踊躍深生歡喜發希奇想？",
    "T11n0310_037:0208c28_1": "舍利子！",
    "T11n0310_037:0208c28_2": "所謂如來身者，永斷一切惡不善法。",
    "T11n0310_037:0208c29_3": "何以故？",
    "T11n0310_037:0208c29_4": "由能成就一切微妙諸善法故。",
    "T11n0310_037:0209a01_5": "如來身者，遠離一切不淨洟唾痰癊膿血大小便利。",
    "T11n0310_037:0209a02_6": "何以故？",
    "T11n0310_037:0209a02_7": "如來久已解脫一切骨肉筋脈故。",
    "T11n0310_037:0209a03_8": "如來身者自性清徹。",
    "T11n0310_037:0209a03_9": "何以故？",
    "T11n0310_037:0209a04_10": "如來久已遠離一切煩惱諸垢穢故。",
    "T11n0310_037:0209a04_11": "如來身者出過世間。",
    "T11n0310_037:0209a05_12": "何以故？",
    "T11n0310_037:0209a05_13": "不為世法之所染污故。",
    "T11n0310_037:0209a06_14": "如來身者無量功德，久已積集福智資糧，一切眾生慧命依止。",
    "T11n0310_037:0209a07_15": "如來身者無量淨戒之所熏修，無量等觀及無量慧、解脫、解脫智見之所熏修。",
    "T11n0310_037:0209a09_16": "如來身者諸功德華之所嚴飾。",
    "T11n0310_037:0209a09_17": "如來身者如淨鏡中微妙之像，如淨水中明滿之月，又如光影之所照耀。",
    "T11n0310_037:0209a11_18": "如來身者不可思議，等虛空界極法界性。",
    "T11n0310_037:0209a12_19": "如來身者清淨無染，遠離一切諸染穢濁。",
    "T11n0310_037:0209a13_20": "如來身者即是無為，遠離一切諸有為相。",
    "T11n0310_037:0209a14_21": "如來身者是虛空身、是無等身、無等等身、一切三界無與等身。",
    "T11n0310_037:0209a15_22": "如來身者無譬喻身、無相似身。",
    "T11n0310_037:0209a16_23": "如來身者清淨無垢，離諸煩惱自性清徹。",
    "T11n0310_037:0209a17_24": "又舍利子，如來身者不可以前際求、不可以後際求、不可以現在求、不可以生處種姓求。",
    "T11n0310_037:0209a19_25": "如來身者不可以色求、不可以相求、不可以好求。",
    "T11n0310_037:0209a20_26": "如來身者不可以心求、不可以意求、不可以識求。",
    "T11n0310_037:0209a21_27": "如來身者不可以見求、不可以聞求、不可以念求、不可以了別求。",
    "T11n0310_037:0209a23_28": "如來身者不可以蘊求、不可以界求、不可以處求。",
    "T11n0310_037:0209a24_29": "如來身者不可以生求、不可以住求、不可以壞滅求。",
    "T11n0310_037:0209a25_30": "如來身者不可以取求、不可以捨求、不可以出離求、不可以行求。",
    "T11n0310_037:0209a27_0": "如來身者不可以顯色求、不可以相貌求、不可以形色求、不可以來求、不可以去求。",
    "T11n0310_037:0209a28_1": "如來身者不可以淨戒作意求、不可以等觀作意求、不可以正慧作意求、不可以解脫作意求、不可以解脫智見作意求。",
    "T11n0310_037:0209b02_2": "如來身者不可以有相求、不可以無相求、不可以諸法相求。",
    "T11n0310_037:0209b03_3": "如來身者不可以力增益求、不可以無畏增益求、不可以無礙辯增益求、不可以神通增益求、不可以大悲增益求、不可以不共佛法增益求。",
    "T11n0310_037:0209b07_4": "舍利子！",
    "T11n0310_037:0209b07_5": "菩薩摩訶薩欲求如來身者，當應如幻如焰如水中月如是自性求如來身。",
    "T11n0310_037:0209b09_0": "「舍利子！",
    "T11n0310_037:0209b09_1": "如來身者即是空無相無願解脫之身、無變異身、無動壞身、無分別身、無依止身、無思慮身。",
    "T11n0310_037:0209b11_2": "如來身者即是安住善住得不動身。",
    "T11n0310_037:0209b12_3": "如來身者即是無色色自性身、即是無受受自性身、即是無想想自性身、即是無行行自性身、即是無識識自性身。",
    "T11n0310_037:0209b14_4": "舍利子！",
    "T11n0310_037:0209b14_5": "如來身者無有無生、無四大身，如來身者即是希有希有法身。",
    "T11n0310_037:0209b16_6": "如來身者非眼所起，不在色中亦不在外；不依於耳，不在聲內亦不在外；非鼻所知，不在香中亦不在外；非舌所顯，不在味中亦不在外；不與身合，不在觸中亦不在外。",
    "T11n0310_037:0209b20_7": "如來身者不依心轉、不依意轉、不依識轉，安住不動，非是旋還亦不隨轉。",
    "T11n0310_037:0209b21_8": "舍利子！",
    "T11n0310_037:0209b22_0": "如來身者等量虛空，如來身者極於法界，如來身者盡虛空界。",
    "T11n0310_037:0209b23_1": "舍利子！",
    "T11n0310_037:0209b23_2": "是名第一如來不思議身。",
    "T11n0310_037:0209b24_3": "是諸菩薩摩訶薩聞如來不思議身如虛空已，信受諦奉清淨無疑，倍復踊躍深生歡喜發希奇想。」",
    "T11n0310_037:0209b26_4": "爾時世尊欲重宣此義而說頌曰：「拘胝那庾劫，　　行無量大行，　善淨身三業，　　獲無等佛身。",
    "T11n0310_037:0209c01_0": "　慈心遍十方，　　起大悲行施，　常離邪婬行，　　得勝虛空身。",
    "T11n0310_037:0209c03_0": "　於世尊福田，　　佛子廣行施，　捨淨珍服等，　　如無量殑沙。",
    "T11n0310_037:0209c05_0": "　奉持於淨戒，　　如犛牛護尾，　假使碎身苦，　　於怨大忍生。",
    "T11n0310_037:0209c07_0": "　正勤波羅蜜，　　修行極疲苦，　發弘大誓願，　　求常住佛身。",
    "T11n0310_037:0209c09_0": "　樂觀諸定境，　　樂廣慧方便，　樂觀於法界，　　願等法界身。",
    "T11n0310_037:0209c11_0": "　於佛行善已，　　成無等妙覺，　獲大虛空身，　　清白離塵染。",
    "T11n0310_037:0209c13_0": "　無我人性空，　　無相不可說，　證是牟尼身，　　過諸眼境界。",
    "T11n0310_037:0209c15_0": "　意淨離色聲，　　本空無起作，　見真如身者，　　則見十方佛。",
    "T11n0310_037:0209c17_0": "　如種種幻化，　　象馬狂夫等，　誑惑愚倒者，　　如是觀十方。",
    "T11n0310_037:0209c19_0": "　三世無量佛，　　同處法性身，　無等等虛空，　　極清淨法界。",
    "T11n0310_037:0209c21_0": "「如是舍利子！",
    "T11n0310_037:0209c21_1": "是名如來不可思議身。",
    "T11n0310_037:0209c21_2": "菩薩摩訶薩信受諦奉清淨無疑，倍復踊躍深生歡喜發希奇想。」",
    "T11n0310_037:0209c24_0": "爾時佛告舍利子：「云何菩薩摩訶薩於如來不思議音聲，信受諦奉清淨無疑，乃至發希奇想？",
    "T11n0310_037:0209c26_1": "舍利子！",
    "T11n0310_037:0209c26_2": "如來出世愍諸含識敷演法化，所發音聲齊於眾會。",
    "T11n0310_037:0209c27_3": "由所調伏眾生力故，如來音聲普遍十方無量世界，令諸眾生心歡喜故。",
    "T11n0310_037:0209c29_4": "舍利子！",
    "T11n0310_037:0209c29_5": "然諸如來所出音聲，雖遍世界不作是念：『我為苾芻眾說法，我為苾芻尼眾說法，我為鄔波索迦眾、鄔波斯迦眾、婆羅門眾、剎帝利眾、長者眾、天眾、梵眾，如是等眾而為說法。』",
    "T11n0310_037:0210a04_6": "亦不作是念：『我今演說契經、應頌、記莂、伽他、自說、緣起、本事、本生、方廣、希法、譬喻、解釋，如是等趣十二分教。』",
    "T11n0310_037:0210a06_7": "初未生念為之敷演。",
    "T11n0310_037:0210a07_8": "舍利子！",
    "T11n0310_037:0210a07_9": "如來隨諸眾集，所謂苾芻乃至梵眾，如其所聞種種正勤而為說法。",
    "T11n0310_037:0210a08_10": "是諸眾生樂聞法故，各自謂聞如來法聲面門而發。",
    "T11n0310_037:0210a10_11": "然是法聲於其所說，種類言詞不相障礙，各別悟解自所了法，是則名為不可思議。",
    "T11n0310_037:0210a11_12": "舍利子！",
    "T11n0310_037:0210a12_13": "諸佛如來先福所感，果報音聲其相無量。",
    "T11n0310_037:0210a13_14": "所謂慈潤聲、可意聲、意樂聲、清淨聲、離垢聲、美妙聲、喜聞聲、辯了聲、不[革*卬]聲、不澁聲、令身適悅聲、心生踊躍聲、心歡悅豫聲、發起喜樂聲、易解聲、易識聲、正直聲、可愛聲、可喜聲、慶悅聲、意悅聲、師子王吼聲、大雷震聲、大海震聲、緊捺洛歌聲、羯羅頻伽聲、梵天聲、天鼓聲、吉祥聲、柔軟聲、顯暢聲、大雷深遠聲、一切含識諸根喜聲、稱可一切眾會聲、成就一切微妙相聲。",
    "T11n0310_037:0210a21_15": "舍利子！",
    "T11n0310_037:0210a21_16": "如是等如來音聲，具足如是殊勝功德，及餘無量無邊功德之所莊嚴。",
    "T11n0310_037:0210a23_17": "舍利子！",
    "T11n0310_037:0210a23_18": "是名第二如來不思議音聲。",
    "T11n0310_037:0210a24_19": "是諸菩薩摩訶薩聞如來不思議音聲，具足無量殊勝功德，信受諦奉清淨無疑，倍復踊躍深生歡喜發希奇想。」",
    "T11n0310_037:0210a26_20": "爾時世尊欲重宣此義而說頌曰：「導師演妙音，　　所謂梵音聲，　由是法具足，　　令諸梵歡喜。",
    "T11n0310_037:0210b01_0": "　牟尼演妙音，　　從大悲流涌，　謂與慈相應，　　喜捨亦如是。",
    "T11n0310_037:0210b03_0": "　如是具足音，　　滅眾生貪火，　息除瞋恚毒，　　壞裂諸癡暗。",
    "T11n0310_037:0210b05_0": "　假使贍部洲，　　無量種人聲，　縱獲遍聞已，　　終不悟解脫。",
    "T11n0310_037:0210b07_0": "　天地虛空聲，　　不悟亦如是，　若聞聖主聲，　　必能證寂滅。",
    "T11n0310_037:0210b09_0": "　二足及四足，　　多足及無足，　悉同彼音聲，　　悟之善惡法。",
    "T11n0310_037:0210b11_0": "　三千世界內，　　下中上音聲，　隨彼種類音，　　化令證解脫。",
    "T11n0310_037:0210b13_0": "　演無分別聲，　　無縛無攝受，　處定開真諦，　　聞者息煩惱。",
    "T11n0310_037:0210b15_0": "　無邊眾生聞，　　佛法僧音聲，　及施戒聞忍，　　如來聲如是。",
    "T11n0310_037:0210b17_0": "　彼聲非有量，　　聲智俱無邊，　信佛聲無疑，　　唯聰慧菩薩。」",
    "T11n0310_037:0210b19_0": "爾時佛告舍利子：「云何菩薩摩訶薩於如來不思議大智，信受諦奉清淨無疑，倍復踊躍深生歡喜發希奇想？",
    "T11n0310_037:0210b21_1": "舍利子！",
    "T11n0310_037:0210b21_2": "如來無礙智見不可思議，於一切法中依之而起。",
    "T11n0310_037:0210b22_3": "諸菩薩摩訶薩則能信受諦奉，乃至發希奇想。",
    "T11n0310_037:0210b23_4": "舍利子！",
    "T11n0310_037:0210b24_0": "如來為生信故，依如來智波羅蜜多廣說譬喻，諸有智者便得開解。",
    "T11n0310_037:0210b25_1": "舍利子！",
    "T11n0310_037:0210b25_2": "假使有人以殑伽沙等世界中所有草木莖幹枝葉，下至量齊四指積為大聚，以火焚之乃變成墨，擲置他方殑伽沙等世界海中，於百千歲就以磨之盡為墨汁。",
    "T11n0310_037:0210b29_3": "舍利子！",
    "T11n0310_037:0210b29_4": "如來成就如是無礙智見。",
    "T11n0310_037:0210c01_5": "以是智故從彼如是大海之中取一墨滴，以智力故分析了知是某世界如是樹成，某根某莖、某枝某條、花果葉等，類別所作皆悉了知。",
    "T11n0310_037:0210c04_6": "何以故？",
    "T11n0310_037:0210c04_7": "舍利子！",
    "T11n0310_037:0210c04_8": "由如來善通達法界故，而能如是了知此墨從某世界某樹而來。",
    "T11n0310_037:0210c06_0": "如是次第乃至廣說。",
    "T11n0310_037:0210c06_1": "舍利子！",
    "T11n0310_037:0210c06_2": "是名如來、應、正遍知具足如是大神通力、具足如是大威德力、具足如是大宗勢力。",
    "T11n0310_037:0210c08_3": "是故舍利子！",
    "T11n0310_037:0210c08_4": "若有善男子善女人於如來大智清淨信受，又於佛所起愛敬心者，彼善男子善女人所有善根叵知其邊速盡苦際。",
    "T11n0310_037:0210c11_5": "何以故？",
    "T11n0310_037:0210c11_6": "舍利子！",
    "T11n0310_037:0210c11_7": "如來善通達法界故。",
    "T11n0310_037:0210c12_8": "由通達故，若有眾生於如來所起微善者，盡於苦際畢竟不壞。",
    "T11n0310_037:0210c13_9": "「舍利子！",
    "T11n0310_037:0210c13_10": "我今為汝復說譬喻，令有智者因此喻故於義解了。",
    "T11n0310_037:0210c15_11": "舍利子！",
    "T11n0310_037:0210c15_12": "如有男子壽命百年，此人持一毛端散分以為百五十分，取毛一分霑水一滴，來至我所而作是言：『敢以滴水持用相寄，後若須者當還賜我。』",
    "T11n0310_037:0210c18_13": "爾時如來取其滴水置殑伽河中，而為彼河流浪洄澓之所旋轉，和合引注至于大海。",
    "T11n0310_037:0210c20_14": "是人滿百年已來至我所，而白我言：『先寄滴水今請還我。』",
    "T11n0310_037:0210c21_15": "舍利子！",
    "T11n0310_037:0210c21_16": "如來成就不思議智，由是智故如來、應、正等覺知彼水滴在于大海，便以一分毛端就大海內霑本水滴用還是人。",
    "T11n0310_037:0210c24_17": "舍利子！",
    "T11n0310_037:0210c24_18": "此譬喻者義何謂耶？",
    "T11n0310_037:0210c25_19": "所謂眾生曾以一滴微善之水寄置如來福田手中久而不失。",
    "T11n0310_037:0210c26_20": "如是舍利子！",
    "T11n0310_037:0210c26_21": "若有善男子善女人，於如來不思議智清淨信受起愛敬心，緣念如來興諸供養，又以名花散空奉獻，是人所有善根叵知其邊速盡苦際。",
    "T11n0310_037:0210c29_22": "何以故？",
    "T11n0310_037:0211a01_23": "舍利子！",
    "T11n0310_037:0211a01_24": "如來善通達法界故。",
    "T11n0310_037:0211a01_25": "若人於如來所起一念善心者，盡於苦際畢竟不壞。」",
    "T11n0310_037:0211a03_0": "爾時長老舍利子白佛言：「世尊！",
    "T11n0310_037:0211a03_1": "如來不思議大智離識而轉不？」",
    "T11n0310_037:0211a04_2": "佛言：「不也。」",
    "T11n0310_037:0211a04_3": "舍利子復白佛言：「世尊！",
    "T11n0310_037:0211a05_4": "若如是者，云何為智？",
    "T11n0310_037:0211a05_5": "云何為識？」",
    "T11n0310_037:0211a05_6": "佛言：「舍利子！",
    "T11n0310_037:0211a06_7": "有四識住識，依此住故名識住。",
    "T11n0310_037:0211a06_8": "何者為四？",
    "T11n0310_037:0211a07_9": "所謂色識住者，識緣於色、識住色中，由如此故生喜住著，轉加增長堅固廣大。",
    "T11n0310_037:0211a08_10": "受識住者，識緣於受、識住受中，由如此故生喜住著，轉加增長堅固廣大。",
    "T11n0310_037:0211a10_11": "想識住者，識緣於想、識住想中，由如此故生喜住著，轉加增長堅固廣大。",
    "T11n0310_037:0211a12_12": "行識住者，識緣於行、識住行中，由如此故生喜住著，轉加增長堅固廣大。",
    "T11n0310_037:0211a13_13": "舍利子！",
    "T11n0310_037:0211a14_0": "如是等相名之為識。",
    "T11n0310_037:0211a14_1": "復以何等名之為智？",
    "T11n0310_037:0211a14_2": "所謂不住五受蘊中、了達識蘊，是名為智。",
    "T11n0310_037:0211a15_3": "又舍利子！",
    "T11n0310_037:0211a16_4": "所言識者，謂能了別地界水界火界風界，是名為識。",
    "T11n0310_037:0211a17_5": "所言智者，若有不住四大界中，能善通達識之法界不相離者，是名為智。",
    "T11n0310_037:0211a18_6": "又舍利子！",
    "T11n0310_037:0211a19_7": "所言識者，謂能了別眼所知色、耳所知聲、鼻所知香、舌所知味、身所知觸、意所知法，是名為識。",
    "T11n0310_037:0211a21_8": "所言智者，於內寂靜不行於外，唯依於智，不於一法而生分別及種種分別，是名為智。",
    "T11n0310_037:0211a23_9": "又舍利子！",
    "T11n0310_037:0211a23_10": "從境界生是名為識，從作意生是名為識，從分別生是名為識。",
    "T11n0310_037:0211a24_11": "無取無執、無有所緣、無所了別、無有分別，是名為智。",
    "T11n0310_037:0211a26_12": "又舍利子！",
    "T11n0310_037:0211a26_13": "所言識者，住有為法。",
    "T11n0310_037:0211a26_14": "何以故？",
    "T11n0310_037:0211a27_0": "無為法中識不能行。",
    "T11n0310_037:0211a27_1": "若能了達無為之法，是名為智。",
    "T11n0310_037:0211a28_2": "又舍利子！",
    "T11n0310_037:0211a28_3": "住生滅者名之為識。",
    "T11n0310_037:0211a28_4": "不生不滅無有所住是名為智。",
    "T11n0310_037:0211a29_5": "舍利子！",
    "T11n0310_037:0211a29_6": "如是諸相若識若智，是名如來第三不思議大智。",
    "T11n0310_037:0211b01_7": "若諸菩薩摩訶薩聞如是不思議大智無障無礙，一切法中依之而起，信受諦奉清淨無疑，倍復踊躍深生歡喜發希奇想。」",
    "T11n0310_037:0211b04_8": "爾時世尊欲重宣此義而說頌曰：「無量殑伽沙，　　十方界草木，　盡焚成墨灰，　　億載磨于海。",
    "T11n0310_037:0211b08_0": "　十力智深妙，　　取滴示含生，　如實分別知，　　此某界樹等。",
    "T11n0310_037:0211b10_0": "　如是十方界，　　塵水示如來，　佛智等虛空，　　遍曉無疑滯。",
    "T11n0310_037:0211b12_0": "　十方眾生心，　　發貪瞋癡行，　如實悉能知，　　無增減解脫。",
    "T11n0310_037:0211b14_0": "　十力世尊智，　　照明於法界，　無分別離思，　　佛子能信受。」",
    "T11n0310_037:0211b16_0": "爾時佛告舍利子：「云何菩薩摩訶薩於如來不思議大光，信受諦奉清淨無疑，倍復踊躍深生歡喜發希奇想？",
    "T11n0310_037:0211b18_1": "舍利子！",
    "T11n0310_037:0211b18_2": "諸佛如來善通達法界故不可思議。",
    "T11n0310_037:0211b19_3": "由通達故，一切如來放大光明，遍照三千大千佛之世界而無障礙。",
    "T11n0310_037:0211b21_4": "舍利子！",
    "T11n0310_037:0211b21_5": "譬如空中無諸雲霧，日輪炎盛放大光明遍照於世。",
    "T11n0310_037:0211b22_6": "如是舍利子！",
    "T11n0310_037:0211b22_7": "如來、應、正等覺放大光明遍照一切亦復如是。",
    "T11n0310_037:0211b23_8": "又舍利子！",
    "T11n0310_037:0211b24_0": "如世間中燈油之光，於螢火光為廣為大，顯照明淨超過最勝。",
    "T11n0310_037:0211b25_1": "燭炬之耀超勝燈光，庭燎火聚又勝燭炬，藥草發光踰於火聚，星宿之光倍過藥草，滿月流光又過星耀，炎盛日光踰超於月，四天王天身所發光、宮殿光、牆壁光、莊嚴具光，倍勝於前不可為喻。",
    "T11n0310_037:0211b29_2": "如是展轉乃至他化自在天身、宮殿、牆壁、身莊嚴具，皆發光明又倍於上。",
    "T11n0310_037:0211c02_3": "梵身天光、梵輔天光、梵眾天光、大梵天光，如是少光、無量光、光淨、少淨，乃至遍淨、廣果、有想、無想、無煩、無熱、善現、善見、色究竟天，所有身光、宮殿光、牆壁光、莊嚴具光，比前諸光為最第一。",
    "T11n0310_037:0211c06_4": "如是色究竟天所有光明，比於如來正遍知光，而如來光超過於彼，微妙顯照最勝明淨，廣大第一不可為喻。",
    "T11n0310_037:0211c09_5": "何以故？",
    "T11n0310_037:0211c09_6": "舍利子！",
    "T11n0310_037:0211c09_7": "如來光者不可思議，從無量戒聚生，從等持聚生，慧聚、解脫聚、解脫智見聚生，從如是等無量功德之所由生。",
    "T11n0310_037:0211c12_8": "又舍利子！",
    "T11n0310_037:0211c12_9": "三千大千世界所有諸光，比如來光，百倍不及其一，乃至優波尼商倍不及其一，如是算數譬喻所不能及。",
    "T11n0310_037:0211c14_10": "復次舍利子！",
    "T11n0310_037:0211c15_11": "如贍部捺陀金置凡金中，令彼凡金猶如墨聚失於明照。",
    "T11n0310_037:0211c16_12": "如是舍利子！",
    "T11n0310_037:0211c16_13": "於此三千大千世界中所有光明，若於如來光前不能明照亦復如是。",
    "T11n0310_037:0211c18_14": "又一切世間所有諸光，於如來光前不可說言，有光、有淨、有勝、有上、有無上也。",
    "T11n0310_037:0211c21_0": "「復次舍利子！",
    "T11n0310_037:0211c21_1": "汝今當知，如來不為憐愍眾生攝持此光令周一尋者，但以一分業所生光則能遍照三千大千佛之世界，令日月光悉不復現。",
    "T11n0310_037:0211c24_2": "若如是者，不可分別有晝有夜，不可分別有月半月，及以時節歲數分齊；但為憐愍諸眾生故現周一尋。",
    "T11n0310_037:0211c26_3": "舍利子！",
    "T11n0310_037:0211c26_4": "若如來、應、正遍知發意欲以光明遍滿無量無數無邊世界，則能遍照。",
    "T11n0310_037:0211c28_5": "何以故？",
    "T11n0310_037:0211c28_6": "舍利子！",
    "T11n0310_037:0211c28_7": "如來以得第一般若波羅蜜多故。",
    "T11n0310_037:0211c29_8": "舍利子！",
    "T11n0310_037:0211c29_9": "我今為汝更說譬喻重明此義，諸有智者倍增顯了。",
    "T11n0310_037:0212a01_10": "舍利子！",
    "T11n0310_037:0212a01_11": "假使有人以此三千大千世界碎為微塵，置衣襟中往至東方，過爾所微塵數世界乃下一塵，如是展轉盡此微塵，而此東方所有世界未盡其邊。",
    "T11n0310_037:0212a05_12": "如是南西北方四維上下亦復如是。",
    "T11n0310_037:0212a06_13": "舍利子！",
    "T11n0310_037:0212a06_14": "於汝意云何？",
    "T11n0310_037:0212a06_15": "頗有人能得是世界諸邊際不？」",
    "T11n0310_037:0212a07_16": "舍利子言：「不也。",
    "T11n0310_037:0212a07_17": "薄伽梵！",
    "T11n0310_037:0212a07_18": "不也。",
    "T11n0310_037:0212a07_19": "蘇揭多！」",
    "T11n0310_037:0212a08_20": "「舍利子！",
    "T11n0310_037:0212a08_21": "是諸世界所有諸光無量無邊不可思議，而如來光最為第一。",
    "T11n0310_037:0212a09_22": "彼一切光於如來光，百倍不及其一，乃至優波尼商分不及其一，如是算數譬喻所不能及。",
    "T11n0310_037:0212a11_23": "舍利子！",
    "T11n0310_037:0212a11_24": "如來發意欲以光明遍照一切世界，則能遍照。",
    "T11n0310_037:0212a12_25": "何以故？",
    "T11n0310_037:0212a13_26": "由如來得第一般若波羅蜜多故。",
    "T11n0310_037:0212a13_27": "舍利子！",
    "T11n0310_037:0212a14_28": "如來光者無有障礙，所有牆壁、若樹若木、若輪圍山、大輪圍山、乾陀摩達那山、目脂隣陀山、大目脂隣陀山、伊沙陀羅山、雪山、黑山及蘇迷盧山王，如是等皆不能障，佛之光明悉能洞徹，遍照三千大千世界。",
    "T11n0310_037:0212a18_29": "舍利子！",
    "T11n0310_037:0212a18_30": "少智眾生不能信解如來光者，或有眾生見如來光唯照一尋，次有智者見如來光照於二尋，次有智者見如來光照拘盧舍，次大智者乃至能見如來光明遍照三千大千世界。",
    "T11n0310_037:0212a22_31": "舍利子！",
    "T11n0310_037:0212a23_32": "乃至百千世界主梵天王，能見如來光明遍照百千世界。",
    "T11n0310_037:0212a24_33": "如是展轉，乃至已登上地諸大菩薩摩訶薩，能見如來光明遍照無量無邊世界。",
    "T11n0310_037:0212a26_34": "舍利子！",
    "T11n0310_037:0212a26_35": "如來為欲憐愍諸眾生故，又放光明遍照如虛空等諸眾生界。",
    "T11n0310_037:0212a27_36": "舍利子！",
    "T11n0310_037:0212a28_0": "是名第四如來不思議光。",
    "T11n0310_037:0212a28_1": "諸菩薩摩訶薩聞如來說是大光不可思議如虛空已，無惑無疑清淨信受，倍復踊躍深生歡喜發希奇想。」",
    "T11n0310_037:0212b02_0": "爾時世尊欲重宣此義而說頌曰：「日月等光明，　　及諸釋梵等，　乃至色究竟，　　無光等佛者。",
    "T11n0310_037:0212b05_0": "　色究竟天光，　　遍照三千界，　比佛一毛光，　　十六不及一。",
    "T11n0310_037:0212b07_0": "　如來所放光，　　遍滿虛空界，　諸大慧眾生，　　方能見如是。",
    "T11n0310_037:0212b09_0": "　佛光無有邊，　　量等虛空性，　隨所化眾生，　　見光有差別。",
    "T11n0310_037:0212b11_0": "　如有生盲者，　　不見日光明，　彼不見光照，　　謂日光無有。",
    "T11n0310_037:0212b13_0": "　下劣諸眾生，　　不見佛光明，　彼不見光照，　　謂佛光無有。",
    "T11n0310_037:0212b15_0": "　或見光一尋，　　或見拘盧舍，　或及一由旬，　　或滿三千界。",
    "T11n0310_037:0212b17_0": "　已住於大地，　　大慧光菩薩，　或住八九地，　　至于十地者。",
    "T11n0310_037:0212b19_0": "　如來超彼地，　　光輪無有邊，　不思議佛土，　　施作諸佛事。",
    "T11n0310_037:0212b21_0": "　諸佛不思議，　　佛光不思議，　信者及獲福，　　亦爾難思議。」",
    "T11n0310_037:0212b23_0": "爾時佛告舍利子：「云何菩薩摩訶薩於如來不可思議淨尸羅眾及三摩地眾，信受諦奉清淨無疑，倍復踊躍深生歡喜發希奇想？",
    "T11n0310_037:0212b25_1": "舍利子！",
    "T11n0310_037:0212b26_2": "汝等應知如是正說，若諸含識在于世間奉持尸羅清淨無染，由清淨故，當知是人成就清淨身業、成就清淨語業、成就清淨意業。",
    "T11n0310_037:0212b29_3": "是人雖復常處世間，而不為彼世法所染。",
    "T11n0310_037:0212c01_0": "當知是人為婆羅門、為離諸惡、為沙門者、為寂靜者，是名第一修靜慮者、得第一三摩地波羅蜜多者。",
    "T11n0310_037:0212c03_1": "舍利子！",
    "T11n0310_037:0212c03_2": "如是含識則是如來。",
    "T11n0310_037:0212c03_3": "如是說者是名正說。",
    "T11n0310_037:0212c04_4": "何以故？",
    "T11n0310_037:0212c04_5": "舍利子！",
    "T11n0310_037:0212c04_6": "我初不見諸天世間，若魔若梵若沙門若婆羅門，及餘天人阿素洛等，具有如是無量無邊不可思議清淨尸羅三摩地眾等如來者。",
    "T11n0310_037:0212c07_7": "何以故？",
    "T11n0310_037:0212c07_8": "舍利子！",
    "T11n0310_037:0212c08_9": "如來以得第一尸羅三摩地波羅蜜多故。",
    "T11n0310_037:0212c09_10": "舍利子！",
    "T11n0310_037:0212c09_11": "汝今欲聞佛說如來尸羅波羅蜜多譬喻不？」",
    "T11n0310_037:0212c10_12": "舍利子言：「今正是時。",
    "T11n0310_037:0212c10_13": "薄伽梵！",
    "T11n0310_037:0212c10_14": "今正是時。",
    "T11n0310_037:0212c11_15": "蘇揭多！",
    "T11n0310_037:0212c11_16": "世尊！",
    "T11n0310_037:0212c11_17": "若諸苾芻聞佛所說如來尸羅波羅蜜多譬喻者，如所聞已當共受持。」",
    "T11n0310_037:0212c13_0": "佛告舍利子：「善哉善哉！",
    "T11n0310_037:0212c13_1": "吾當為汝分別解說。",
    "T11n0310_037:0212c14_0": "舍利子！",
    "T11n0310_037:0212c14_1": "於汝意云何？",
    "T11n0310_037:0212c14_2": "諸眾生界與大地界，何者最多？」",
    "T11n0310_037:0212c15_3": "舍利子言：「如我解佛所說義者，眾生界多，非地界也。」",
    "T11n0310_037:0212c16_4": "佛言：「如是如是。",
    "T11n0310_037:0212c16_5": "舍利子！",
    "T11n0310_037:0212c16_6": "眾生界多，非如地界。",
    "T11n0310_037:0212c17_7": "舍利子！",
    "T11n0310_037:0212c17_8": "假使三千大千世界所有眾生，卵生胎生濕生化生，若有色若無色，若有想若無想若非有想非無想所有眾生。",
    "T11n0310_037:0212c20_9": "彼一切眾生於一剎那頃、或一牟呼羅多頃、或一羅婆頃，假使同時皆得人身。",
    "T11n0310_037:0212c21_10": "舍利子！",
    "T11n0310_037:0212c22_0": "彼一切眾生得人身已，於一剎那乃至一羅婆頃，假使同時悉成阿耨多羅三藐三菩提。",
    "T11n0310_037:0212c24_0": "是一一如來復化作爾所如來，是一一所化如來各有千頭，是一一頭各有千口，是一一口各有千舌。",
    "T11n0310_037:0212c26_1": "時彼一切諸化如來，皆悉成就如來十力、四無所畏、四無礙解，又成就佛無障無礙無盡辯才。",
    "T11n0310_037:0212c28_2": "舍利子！",
    "T11n0310_037:0212c28_3": "是諸如來以爾所舌，布演無礙無盡辯才，依一如來尸羅波羅蜜多眾無量稱讚，雖經拘胝那庾多百千大劫如是稱讚，而如來戒眾猶不能盡。",
    "T11n0310_037:0213a02_4": "舍利子！",
    "T11n0310_037:0213a03_5": "如來戒眾無量無邊無有窮盡不可思議，是諸如來無上智慧無礙無障無盡辯才亦無窮盡不可思議。",
    "T11n0310_037:0213a05_6": "乃至諸化如來未至同時入大涅槃，讚說如來戒眾亦不能盡。",
    "T11n0310_037:0213a06_7": "何以故，如來戒眾及諸世尊無上智慧無礙辯才，此二俱是不可思議故，無量無數與虛空界平等平等。",
    "T11n0310_037:0213a09_8": "舍利子！",
    "T11n0310_037:0213a09_9": "且置三千大千世界所有眾生。",
    "T11n0310_037:0213a10_10": "假使東方殑伽沙等世界中所有眾生，如是南西北方四維上下十方殑伽沙等世界中所有眾生，彼一切眾生於一剎那頃乃至羅婆頃，同時皆得人身，俱成阿耨多羅三藐三菩提。",
    "T11n0310_037:0213a14_11": "如是廣說，乃至如來戒眾及諸如來無上智慧無礙辯才，俱是不可思議無量無數與虛空界平等平等。",
    "T11n0310_037:0213a16_12": "何以故？",
    "T11n0310_037:0213a16_13": "舍利子！",
    "T11n0310_037:0213a17_0": "由如來證得第一尸羅波羅蜜多故。」",
    "T11n0310_037:0213a18_0": "爾時佛告舍利子：「汝今欲聞佛說如來三摩地波羅蜜多譬喻不？」",
    "T11n0310_037:0213a19_1": "舍利子言：「今正是時。",
    "T11n0310_037:0213a19_2": "若諸苾芻聞佛所說如來三摩地波羅蜜多譬喻者，如所聞已當共奉持。」",
    "T11n0310_037:0213a21_3": "佛告舍利子：「假使有時於此世間劫將欲燒，由第七日彼日出故，三千大千世界一時燒然，如是極然、遍極然、大洞然。",
    "T11n0310_037:0213a24_4": "舍利子！",
    "T11n0310_037:0213a24_5": "當知如來於此大洞然等世界之內隨於一處，假使如來在中若依經行若住若坐若臥，當知此處成就十種甚希奇法不可思議。",
    "T11n0310_037:0213a27_6": "舍利子！",
    "T11n0310_037:0213a27_7": "何等名為十希奇法？",
    "T11n0310_037:0213a28_0": "所謂如來遊止之處，不加功力坦然平正猶如掌中。",
    "T11n0310_037:0213a29_1": "舍利子！",
    "T11n0310_037:0213a29_2": "是名此處成就第一甚希奇法。",
    "T11n0310_037:0213b02_0": "「復次舍利子！",
    "T11n0310_037:0213b02_1": "假使如上世界乃至大洞然等，如來在中若依經行若住坐臥，其處自然高踊顯敞無雜瓦石。",
    "T11n0310_037:0213b04_2": "舍利子！",
    "T11n0310_037:0213b04_3": "是名此處成就第二甚希奇法。",
    "T11n0310_037:0213b05_4": "「復次舍利子！",
    "T11n0310_037:0213b05_5": "假使如上世界乃至大洞然等，如來在中若依經行若住坐臥，其處自然平博嚴淨而為如來之所受用。",
    "T11n0310_037:0213b07_6": "舍利子！",
    "T11n0310_037:0213b08_7": "是名此處成就第三甚希奇法。",
    "T11n0310_037:0213b09_0": "「復次舍利子！",
    "T11n0310_037:0213b09_1": "假使如上世界乃至大洞然等，如來在中若依經行若住坐臥，其處自然生諸香草，光色青翠卷軟右旋，具細滑觸如迦遮隣地。",
    "T11n0310_037:0213b12_2": "舍利子！",
    "T11n0310_037:0213b12_3": "是名此處成就第四甚希奇法。",
    "T11n0310_037:0213b14_0": "「復次舍利子！",
    "T11n0310_037:0213b14_1": "假使如上世界乃至大洞然等，如來在中若依經行若住坐臥，其處自然八功德水出現於地，所謂一輕、二冷、三軟、四澄靜、五無穢、六清淨、七樂飲、八多飲無患。",
    "T11n0310_037:0213b17_2": "舍利子！",
    "T11n0310_037:0213b18_3": "是名此處成就第五甚希奇法。",
    "T11n0310_037:0213b19_0": "「復次舍利子！",
    "T11n0310_037:0213b19_1": "假使如上世界乃至大洞然等，如來在中若依經行若住坐臥，其處自然涼風和暢輕靡相發，此是如來先業所感。",
    "T11n0310_037:0213b21_2": "舍利子，譬如極炎熱時，於日後分有一丈夫，熱所逼故奔趣殑河，投于水中沐浴身體，熱乏既息清涼悅樂，往返遊戲度至餘岸經行往來。",
    "T11n0310_037:0213b25_0": "遙見不遠有大樹林，枝葉翠盛陰影厚密，便往林中。",
    "T11n0310_037:0213b26_1": "復見施妙床座敷勝氍毹，上加綿蓐，覆以迦遮隣地之帔，輕妙鮮支重覆其上，排軟倚枕置床兩頭。",
    "T11n0310_037:0213b28_2": "彼大丈夫昇于此床若坐若臥，於床四面清風微動輕扇相續。",
    "T11n0310_037:0213b29_3": "如是舍利子！",
    "T11n0310_037:0213c01_4": "如來於此大洞然等世界之中行住坐臥，自然涼風微扇相續亦復如是。",
    "T11n0310_037:0213c02_5": "舍利子！",
    "T11n0310_037:0213c02_6": "是名此處成就第六甚希奇法。",
    "T11n0310_037:0213c04_0": "「復次舍利子！",
    "T11n0310_037:0213c04_1": "假使如上世界乃至大洞然等，如來在中若依經行若住坐臥，其處自然江河池沼有水生花種種出現，所謂殟鉢羅花、鉢特摩花、拘貿陀花、奔荼利花，其花芬馥光彩映發見者悅樂。",
    "T11n0310_037:0213c08_2": "舍利子！",
    "T11n0310_037:0213c08_3": "是名此處成就第七甚希奇法。",
    "T11n0310_037:0213c10_0": "「復次舍利子！",
    "T11n0310_037:0213c10_1": "假使如上世界乃至大洞然等，如來於中行住坐臥，其處自然原陸陵阜皆生妙花種種出現，所謂阿底目多迦花、瞻博迦花、蘇末那花、婆使迦花、阿輸迦花、波吒羅花、迦膩羅花、怛羅尼花、瞿怛羅尼花，如是等花開敷鮮榮色香具足，眾生見者得未曾有。",
    "T11n0310_037:0213c16_0": "舍利子！",
    "T11n0310_037:0213c16_1": "是名此處成就第八甚希奇法。",
    "T11n0310_037:0213c17_0": "「復次舍利子！",
    "T11n0310_037:0213c17_1": "假使如上世界乃至大洞然等，如來於中行住坐臥，其處自然金剛為體堅固難壞。",
    "T11n0310_037:0213c19_2": "舍利子！",
    "T11n0310_037:0213c19_3": "是名此處成就第九甚希奇法。",
    "T11n0310_037:0213c21_0": "「復次舍利子！",
    "T11n0310_037:0213c21_1": "假使如上三千大千世界劫欲盡時，乃至燒、極燒、遍極燒，然、極然、遍極然、大洞然等，是諸世界如來在中若依經行若住坐臥，當知其處是佛靈廟諸天世間，若魔若梵、若沙門若婆羅門、天及人民阿素洛等，恭敬供養尊重之處。",
    "T11n0310_037:0213c26_2": "舍利子！",
    "T11n0310_037:0213c26_3": "是名此處成就第十甚希奇法。",
    "T11n0310_037:0213c28_0": "「復次舍利子！",
    "T11n0310_037:0213c28_1": "汝今當知，如是十種甚希奇法，皆是如來先世業力之所成就。",
    "T11n0310_037:0213c29_2": "何以故？",
    "T11n0310_037:0213c29_3": "舍利子！",
    "T11n0310_037:0214a01_4": "如來善通達法界故。",
    "T11n0310_037:0214a01_5": "由通達故，如來、應、正遍知入是三摩地，依此定心受樂不退，雖經殑伽沙等諸大劫住，然如來未曾退起三摩地心。",
    "T11n0310_037:0214a04_6": "舍利子！",
    "T11n0310_037:0214a04_7": "如來、應、正遍知依此定心經一食頃，或住一劫、百劫、千劫或住百千劫，或住一拘胝劫、百拘胝劫、千拘胝劫、百千拘胝劫，或復乃至過於上數。",
    "T11n0310_037:0214a07_8": "何以故？",
    "T11n0310_037:0214a07_9": "如來、應、正遍知成就第一三摩地波羅蜜多故。",
    "T11n0310_037:0214a08_10": "由成就故，如來具足如是大神通力，具足如是大威德力，具足如是大宗勢力。",
    "T11n0310_037:0214a10_11": "舍利子！",
    "T11n0310_037:0214a10_12": "如彼非想非非想處諸天子生，識緣一境經八萬四千劫住，乃至三摩地壽命未盡已來，此識不為餘境界識之所移轉。",
    "T11n0310_037:0214a13_13": "舍利子！",
    "T11n0310_037:0214a13_14": "彼諸天子尚以世定之力經爾所時，何況如來三摩地波羅蜜多而無久住。",
    "T11n0310_037:0214a16_0": "「復次舍利子！",
    "T11n0310_037:0214a16_1": "如來、應、正遍知初證阿耨多羅三藐三菩提夜，乃至入無餘大般涅槃界夜，於其中間，如來之心於三摩地未曾有起。",
    "T11n0310_037:0214a18_2": "故名此定無迴轉心、無所行心、無觀察心、無動慮心、無流蕩心、無攝眾聚心、無散亂心、無高舉心、無沈下心、無防護心、無覆藏心、無欣勇心、無違逆心、無萎悴心、無動搖心、無驚喜心、無惛沈心、無分別心、無異分別心、無遍分別心。",
    "T11n0310_037:0214a24_3": "又此定者不隨識心、不依眼心、不依耳鼻舌身意心、不依色心、不依聲香味觸法心、不趣諸法心、不起智心、不觀過去心、不觀未來心、不觀現在心。",
    "T11n0310_037:0214a27_4": "舍利子！",
    "T11n0310_037:0214a27_5": "如來、應、正遍知住三摩地如是離心，無有一法而可得者，於一切法中無礙智見生，以無功用故。",
    "T11n0310_037:0214a29_6": "又舍利子！",
    "T11n0310_037:0214b01_0": "如來不起於三摩地，離心意識而能作諸佛事，以無功用故。",
    "T11n0310_037:0214b02_1": "如是舍利子！",
    "T11n0310_037:0214b02_2": "是諸菩薩摩訶薩聞如來不思議尸羅及三摩地已，信受諦奉清淨無疑，倍復踊躍深生歡喜發希奇想。」",
    "T11n0310_037:0214b05_0": "爾時世尊欲重宣此義而說頌曰：「無量無等百千劫，　　昔有趣中行覺行，　戒聞定忍不放逸，　　導師能修妙覺因。",
    "T11n0310_037:0214b08_0": "　最勝業果淨如是，　　妙廣淨戒超諸有，　十力尊戒如空淨，　　難說無垢譬虛空。",
    "T11n0310_037:0214b10_0": "　從佛初得菩提夜，　　至後入於寂滅夜，　佛心無行無異行，　　大靜慮定未曾起。",
    "T11n0310_037:0214b12_0": "　十力戒聚無退分，　　解脫神力亦如是，　一心住經無量劫，　　大聖無思無異思。",
    "T11n0310_037:0214b14_0": "　佛智如空非思境，　　明達無緣照三世，　無心意思無改變，　　唯有佛子能信受。」",
    "T11n0310_037:0214b16_0": "爾時佛告舍利子：「云何菩薩摩訶薩於如來不思議神力，信受諦奉清淨無疑，倍復踊躍深生歡喜發希奇想？",
    "T11n0310_037:0214b18_1": "舍利子！",
    "T11n0310_037:0214b18_2": "如來、應、正遍知所獲神通，不可思議不可宣說，今當為汝方便開顯。",
    "T11n0310_037:0214b20_3": "舍利子！",
    "T11n0310_037:0214b20_4": "如來常說我聲聞眾中得神通者，所謂長老大目犍連最為第一。",
    "T11n0310_037:0214b21_5": "舍利子！",
    "T11n0310_037:0214b22_0": "如是所得神通，若以稱量觀察聲聞神通，不見有與菩薩神通等者。",
    "T11n0310_037:0214b23_1": "若以稱量觀察聲聞菩薩所得神通，不見有與諸佛如來神通等者。",
    "T11n0310_037:0214b25_2": "舍利子！",
    "T11n0310_037:0214b25_3": "是名如來不可思議神通。",
    "T11n0310_037:0214b25_4": "是諸菩薩摩訶薩為欲證得如來神通者，倍應發起上品正勤則能獲證。",
    "T11n0310_037:0214b27_5": "舍利子！",
    "T11n0310_037:0214b27_6": "汝等今者欲於如來所聞說不思議神通譬喻不？」",
    "T11n0310_037:0214b28_7": "舍利子言：「今正是時。",
    "T11n0310_037:0214b29_8": "若諸苾芻聞佛所說神通譬喻者，如所聞已當共受持。」",
    "T11n0310_037:0214c01_9": "佛告舍利子：「諦聽諦聽，當為汝說。」",
    "T11n0310_037:0214c02_10": "舍利子言：「如是世尊！",
    "T11n0310_037:0214c02_11": "願樂欲聞。」",
    "T11n0310_037:0214c03_12": "佛告舍利子：「於汝意云何？",
    "T11n0310_037:0214c03_13": "尊者大目揵連有大神通不？」",
    "T11n0310_037:0214c04_14": "舍利子言：「我昔從佛受持是語，尊者大目揵連於聲聞僧中神通第一。」",
    "T11n0310_037:0214c05_15": "佛言：「如是如是。",
    "T11n0310_037:0214c06_16": "舍利子！",
    "T11n0310_037:0214c06_17": "今當為汝廣說譬喻。",
    "T11n0310_037:0214c06_18": "假使三千大千世界滿中聲聞，皆得神通如大目揵連，譬如甘蔗竹葦稻麻叢林。",
    "T11n0310_037:0214c08_19": "是諸聲聞以諸正勤迅速勢力神通變化顯現之時，欲比如來神通變化，百分、千分、百千萬分不及其一，拘胝分、百拘胝分、千拘胝分、百千拘胝分不及其一，如是僧佉分、迦羅分、伽拏那分、漚波摩分、優波尼商分不及其一。",
    "T11n0310_037:0214c13_20": "何以故？",
    "T11n0310_037:0214c13_21": "如來、應、正遍知以得第一神通變化波羅蜜多故。",
    "T11n0310_037:0214c16_0": "「復次舍利子！",
    "T11n0310_037:0214c16_1": "假使如來以一芥子投之于地，彼聲聞眾以諸正勤迅速勢力神通變化大顯現時，終不能動所投芥子如毛端許。",
    "T11n0310_037:0214c18_2": "何以故？",
    "T11n0310_037:0214c19_3": "如來、應、正遍知以得第一神通變化故。",
    "T11n0310_037:0214c20_0": "又舍利子！",
    "T11n0310_037:0214c20_1": "且置三千大千世界。",
    "T11n0310_037:0214c20_2": "假使東方乃至如殑伽沙等世界中所有眾生，如是十方殑伽沙等世界眾生，若卵生若胎生乃至非想非非想處，一切眾生俱是聲聞，成就第一神通變化皆如尊者大目揵連。",
    "T11n0310_037:0214c24_3": "如是聲聞以諸正勤迅速勢力神通變化大顯現時，終不能動所投芥子如毛端許。",
    "T11n0310_037:0214c26_4": "何以故？",
    "T11n0310_037:0214c26_5": "如來以得第一波羅蜜神通波羅蜜多故。",
    "T11n0310_037:0214c27_6": "舍利子！",
    "T11n0310_037:0214c27_7": "是名如來具足如是大神通力，具足如是大威德力，具足如是大宗勢力。」",
    "T11n0310_037:0215a01_0": "爾時薄伽梵復告長老舍利子言：「舍利子！",
    "T11n0310_037:0215a01_1": "汝頗曾聞風劫起時，世有大風名僧伽多。",
    "T11n0310_037:0215a02_2": "彼風所吹，舉此三千大千世界蘇迷盧山王、輪圍山、大輪圍山，及四大洲八萬小洲大山大海，舉離本處高踰繕那碎為末不？」",
    "T11n0310_037:0215a05_3": "舍利子言：「我昔面於佛前親聞受持如是之事。」",
    "T11n0310_037:0215a06_4": "佛言：「如是如是。",
    "T11n0310_037:0215a07_5": "舍利子！",
    "T11n0310_037:0215a07_6": "又風災起，更有大風名僧伽多。",
    "T11n0310_037:0215a08_7": "彼風所吹，舉此三千大千世界并蘇迷盧山、輪圍山等，及諸大海，舉高百踰繕那已碎末為塵。",
    "T11n0310_037:0215a10_8": "或復舉高二百踰繕那，或高四百五百，乃至舉高千踰繕那，或高三千四千踰繕那已碎末為塵，乃至或高無量百千踰繕那已碎末為塵。",
    "T11n0310_037:0215a13_9": "而此諸塵隨風散滅了不可得，何況山石當有存者。",
    "T11n0310_037:0215a14_10": "此風又上，擊散壞滅焰摩天宮，乃至諸塵散滅，何況宮殿當有存者。",
    "T11n0310_037:0215a16_0": "如是展轉次第而上，擊散壞滅覩史多天、樂變化天、他化自在天、魔羅眾天、婆摩天、淨光天、遍淨天所有宮殿，乃至彼諸微塵亦皆散滅不可而得，何況宮殿牆壁而可存者。",
    "T11n0310_037:0215a19_1": "舍利子！",
    "T11n0310_037:0215a20_2": "假使如上大風卒起摧壞世界，即以此風吹如來衣一毛端際尚不能動，何況衣角及全衣者。",
    "T11n0310_037:0215a22_3": "何以故？",
    "T11n0310_037:0215a22_4": "如來、應、正等覺成就不可思議神通，不可思議威儀，不可思議妙行，不可思議大悲故。",
    "T11n0310_037:0215a24_5": "復次舍利子！",
    "T11n0310_037:0215a24_6": "假使十方如殑伽河沙等世界有如是等大風輪起，將欲吹壞此諸世界。",
    "T11n0310_037:0215a26_7": "爾時如來以一指端持此世界往至餘處，或令風輪無力能吹颯然還返，然於如來神通變化及一切力無有退減。",
    "T11n0310_037:0215a28_8": "舍利子！",
    "T11n0310_037:0215a29_0": "如來神通不可思議難聞難信，唯有諸大菩薩摩訶薩乃能信受諦奉清淨無惑無疑，倍復踊躍深生歡喜發希奇想。」",
    "T11n0310_037:0215b02_1": "爾時世尊欲重宣此義而說頌曰：「假使三界諸含靈，　　一切變成聲聞眾，　盡得神通波羅蜜，　　譬如尊者目揵連。",
    "T11n0310_037:0215b06_0": "　獲大神通力如來，　　以一芥子投于地，　一切聲聞現神通，　　未能搖轉毛端量。",
    "T11n0310_037:0215b08_0": "　假使十方世界中，　　所有殑伽河沙等，　吠嵐僧伽大猛風，　　吹碎如斯諸世界。",
    "T11n0310_037:0215b10_0": "　如是諸風大猛盛，　　將吹一切智衣服，　盡其勢力不能動，　　乃至如一毛端量。",
    "T11n0310_037:0215b12_0": "　大牟尼尊以一毛，　　能障彼風令不起，　佛具如斯大神力，　　等彼虛空無邊際。",
    "T11n0310_037:0215b14_0": "「如是舍利子！",
    "T11n0310_037:0215b14_1": "是名如來不可思議大神通力。",
    "T11n0310_037:0215b15_0": "菩薩摩訶薩信受諦奉清淨無疑，倍復踊躍深生歡喜發希奇想。」",
    "T11n0310_037:0215b17_0": "大寶積經卷第三十七"
}