{
    "T09n0264_006:0180c02_0": "添品妙法蓮華經卷第六",
    "T09n0264_006:0180c04_0": "隋天竺三藏闍那崛多共笈多譯",
    "T09n0264_006:0180c05_0": "◎隨喜功德品第十七",
    "T09n0264_006:0180c06_0": "爾時彌勒菩薩摩訶薩白佛言：「世尊！",
    "T09n0264_006:0180c06_1": "若有善男子、善女人，聞是《法華經》隨喜者，得幾所福？」",
    "T09n0264_006:0180c08_0": "而說偈言：「世尊滅度後，　　其有聞是經，　若能隨喜者，　　為得幾所福？」",
    "T09n0264_006:0180c11_0": "爾時佛告彌勒菩薩摩訶薩：「阿逸多！",
    "T09n0264_006:0180c11_1": "如來滅後，若比丘、比丘尼、優婆塞、優婆夷，及餘智者若長、若幼，聞是經隨喜已，從法會出至於餘處，若在僧坊，若空閑地，若城邑、巷陌、聚落、田里，如其所聞，為父母、宗親、善友、知識，隨力演說，是諸人等聞已隨喜，復行轉教，餘人聞已亦隨喜轉教，如是展轉至第五十。",
    "T09n0264_006:0180c17_2": "阿逸多！",
    "T09n0264_006:0180c18_0": "其第五十善男子、善女人隨喜功德，我今說之，汝當善聽。",
    "T09n0264_006:0180c19_1": "若四百萬億阿僧祇世界，六趣四生眾生，卵生、胎生、濕生、化生，若有形、無形，有想、無想，非有想、非無想，無足、二足、四足、多足，如是等在眾生數者，有人求福，隨其所欲娛樂之具皆給與之，一一眾生，與滿閻浮提金、銀、琉璃、車璩、馬瑙、珊瑚、虎珀、諸妙珍寶，及象、馬、車乘，七寶所成宮殿、樓閣等，是大施主如是布施，滿八十年已，而作是念：『我已施眾生娛樂之具，隨意所欲。",
    "T09n0264_006:0180c27_2": "然此眾生皆已衰老，年過八十，髮白、面皺，將死不久，我當以佛法而訓導之。』",
    "T09n0264_006:0180c29_3": "即集此眾生，宣布法化示教利喜，一時皆得須陀洹道、斯陀含道、阿那含道、阿羅漢道，盡諸有漏，於深禪定皆得自在，具八解脫。",
    "T09n0264_006:0181a03_4": "於汝意云何？",
    "T09n0264_006:0181a03_5": "是大施主所得功德，寧為多不？」",
    "T09n0264_006:0181a04_6": "彌勒白佛言：「世尊！",
    "T09n0264_006:0181a04_7": "是人功德甚多，無量無邊；若是施主，但施眾生一切樂具，功德無量，何況令得阿羅漢果。」",
    "T09n0264_006:0181a07_0": "佛告彌勒：「我今分明語汝，是人以一切樂具，施於四百萬億阿僧祇世界六趣眾生，又令得阿羅漢果，所得功德，不如是第五十人聞《法華經》一偈隨喜功德，百分、千分、百千萬億分，不及其一，乃至算數譬喻所不能知。",
    "T09n0264_006:0181a11_1": "阿逸多！",
    "T09n0264_006:0181a12_2": "如是第五十人，展轉聞《法華經》隨喜功德，尚無量無邊阿僧祇，何況最初於會中聞而隨喜者，其福復勝無量無邊阿僧祇不可得比。",
    "T09n0264_006:0181a15_3": "又阿逸多！",
    "T09n0264_006:0181a15_4": "若人為是經故，往詣僧坊，若坐、若立須臾聽受，緣是功德轉身所生，得好上妙象、馬、車乘、珍寶輦輿及乘天宮；若復有人於講法處坐，更有人來，勸令坐聽，若分座令坐，是人功德，轉身得帝釋坐處，若梵王坐處，若轉輪聖王所坐之處。",
    "T09n0264_006:0181a20_5": "阿逸多！",
    "T09n0264_006:0181a20_6": "若復有人語餘人言，有經名《法華》，可共往聽，即受其教，乃至須臾間聞，是人功德，轉身得與陀羅尼菩薩共生一處，利根智慧，百千萬世終不瘖瘂，口氣不臭，舌常無病，口亦無病，齒不垢黑，不黃、不踈，亦不缺落，不差、不曲，唇不下垂，亦不褰縮、不麁澁、不瘡胗，亦不缺壞，亦不喎斜，不厚、不大，亦不黧黑，無諸可惡；鼻不[月*扁][月*弟]，亦不曲戾；面色不黑，亦不狹長，亦不窊曲，無有一切不可憙相；唇、舌、牙齒悉皆嚴好，鼻脩高直，面貌圓滿，眉高而長，額廣平正，人相具足，世世所生，見佛聞法，信受教誨。",
    "T09n0264_006:0181b03_7": "阿逸多！",
    "T09n0264_006:0181b03_8": "汝且觀是勸於一人令往聽法，功德如此，何況一心聽說、讀誦，而於大眾為人分別如說修行。」",
    "T09n0264_006:0181b05_9": "爾時世尊，欲重宣此義，而說偈言：「若人於法會，　　得聞是經典，　乃至於一偈，　　隨喜為他說；　如是展轉教，　　至于第五十，　最後人獲福，　　今當分別之。",
    "T09n0264_006:0181b11_0": "　如有大施主，　　供給無量眾，　具滿八十歲，　　隨意之所欲；　見彼衰老相，　　髮白而面皺，　齒踈形枯竭，　　念其死不久。",
    "T09n0264_006:0181b15_0": "　我今應當教，　　令得於道果；　即為方便說，　　涅槃真實法。",
    "T09n0264_006:0181b17_0": "　世皆不牢固，　　如水沫泡焰，　汝等咸應當，　　疾生厭離心。",
    "T09n0264_006:0181b19_0": "　諸人聞是法，　　皆得阿羅漢，　具足六神通，　　三明八解脫。",
    "T09n0264_006:0181b21_0": "　最後第五十，　　聞一偈隨喜，　是人福勝彼，　　不可為譬喻。",
    "T09n0264_006:0181b23_0": "　如是展轉聞，　　其福尚無量，　何況於法會，　　初聞隨喜者。",
    "T09n0264_006:0181b25_0": "　若有勸一人，　　將引聽《法華》，　言此經深妙，　　千萬劫難遇。",
    "T09n0264_006:0181b27_0": "　即受教往聽，　　乃至須臾聞，　斯人之福報，　　今當分別說。",
    "T09n0264_006:0181b29_0": "　世世無口患，　　齒不踈黃黑；　唇不厚褰缺，　　無有可惡相。",
    "T09n0264_006:0181c02_0": "　舌不乾黑短，　　鼻高脩且直；　額廣而平正，　　面目悉端嚴。",
    "T09n0264_006:0181c04_0": "　為人所憙見，　　口氣無臭穢，　優鉢華之香，　　常從其口出。",
    "T09n0264_006:0181c06_0": "　若故詣僧坊，　　欲聽《法華經》，　須臾聞歡喜，　　今當說其福。",
    "T09n0264_006:0181c08_0": "　後生天人中，　　得妙象馬車，　珍寶之輦輿，　　及乘天宮殿。",
    "T09n0264_006:0181c10_0": "　若於講法處，　　勸人坐聽經，　是福因緣得，　　釋梵轉輪座。",
    "T09n0264_006:0181c12_0": "　何況一心聽，　　解說其義趣，　如說而修行，　　其福不可限。」",
    "T09n0264_006:0181c14_0": "添品妙法蓮華經法師功德品第十八",
    "T09n0264_006:0181c15_0": "爾時佛告常精進菩薩摩訶薩：「若善男子、善女人，受持是《法華經》，若讀、若誦、若解說、若書寫，是人當得八百眼功德，千二百耳功德，八百鼻功德，千二百舌功德，八百身功德，千二百意功德，以是功德莊嚴六根，皆令清淨；是善男子、善女人，父母所生清淨肉眼，見於三千大千世界內外所有山林、河、海，下至阿鼻地獄上至有頂，亦見其中一切眾生，及業因緣、果報、生處，悉見、悉知。」",
    "T09n0264_006:0181c23_1": "爾時世尊，欲重宣此義，而說偈言：「若於大眾中，　　以無所畏心，　說是《法華經》，　　汝聽其功德。",
    "T09n0264_006:0181c27_0": "　是人得八百，　　功德殊勝眼；　以是莊嚴故，　　其目甚清淨。",
    "T09n0264_006:0181c29_0": "　父母所生眼，　　悉見三千界，　內外彌樓山，　　須彌及鐵圍，　并諸餘山林，　　大海江河水，　下至阿鼻獄，　　上至有頂處，　其中諸眾生，　　一切皆悉見；　雖未得天眼，　　肉眼力如是。",
    "T09n0264_006:0182a06_0": "「復次，常精進！",
    "T09n0264_006:0182a06_1": "若善男子、善女人，受持此經，若讀、若誦、若解說、若書寫，得千二百耳功德，以是清淨耳，聞三千大千世界，下至阿鼻地獄上至有頂，其中內、外種種所有語言、音聲，象聲、馬聲、牛聲、車聲，啼哭聲、愁歎聲，螺聲、鼓聲、鐘聲、鈴聲，笑聲、語聲，男聲、女聲、童子聲、童女聲，法聲、非法聲，苦聲、樂聲，凡夫聲、聖人聲，喜聲、不喜聲，天聲、龍聲、夜叉聲、乾闥婆聲、阿修羅聲、迦樓羅聲、緊那羅聲、摩睺羅伽聲，火聲、水聲、風聲、地獄聲、畜生聲、餓鬼聲，比丘聲、比丘尼聲、聲聞聲、辟支佛聲，菩薩聲、佛聲，以要言之，三千大千世界中，一切內、外所有諸聲，雖未得天耳，以父母所生清淨常耳，皆悉聞知，如是分別種種音聲，而不壞耳根。」",
    "T09n0264_006:0182a19_2": "爾時世尊，欲重宣此義，而說偈言：「父母所生耳，　　清淨無濁穢，　以此常耳聞，　　三千世界聲，　象馬車牛聲，　　鍾鈴螺鼓聲，　琴瑟箜篌聲，　　簫笛之音聲，　清淨好歌聲，　　聽之而不著；　無數種人聲，　　聞悉能解了；　又聞諸天聲，　　微妙之歌音；　及聞男女聲，　　童子童女聲，　山川險谷中，　　迦陵頻伽聲，　命命等諸鳥，　　悉聞其音聲。",
    "T09n0264_006:0182b02_0": "　地獄眾苦痛，　　種種楚毒聲，　餓鬼飢渴逼，　　求索飲食聲，　諸阿修羅等，　　居在大海邊，　自共言語時，　　出於大音聲；　如是說法者，　　安住於此間，　遙聞是眾聲，　　而不壞耳根；　十方世界中，　　禽獸鳴相呼，　其說法之人，　　於此悉聞之。",
    "T09n0264_006:0182b10_0": "　其諸梵天上，　　光音及遍淨，　乃至有頂天，　　言語之音聲，　法師住於此，　　悉皆得聞之。",
    "T09n0264_006:0182b13_0": "　一切比丘眾，　　及諸比丘尼，　若讀誦經典，　　若為他人說，　法師住於此，　　悉皆得聞之。",
    "T09n0264_006:0182b16_0": "　復有諸菩薩，　　讀誦於經法，　若為他人說，　　撰集解其義，　如是諸音聲，　　悉皆得聞之。",
    "T09n0264_006:0182b19_0": "　諸佛大聖尊，　　教化眾生者，　於諸大會中，　　演說微妙法，　持此《法華》者，　　悉皆得聞之。",
    "T09n0264_006:0182b22_0": "　三千大千界，　　內外諸音聲，　下至阿鼻獄，　　上至有頂天，　皆聞其音聲，　　而不壞耳根；　其耳聰利故，　　悉能分別知，　持是《法華》者，　　雖未得天耳，　但用所生耳，　　功德已如是。",
    "T09n0264_006:0182b28_0": "「復次，常精進！",
    "T09n0264_006:0182b28_1": "若善男子、善女人，受持是經，若讀、若誦、若解說、若書寫，成就八百鼻功德，以是清淨鼻根，聞於三千大千世界，上、下、內、外種種諸香，須曼那華香、闍提華香、末利華香、瞻蔔華香、波羅羅華香、赤蓮華香、青蓮華香、白蓮華香、華樹香、果樹香、栴檀香、沈水香、多摩羅跋香、多伽羅香、及千萬種和香，若末、若丸、若塗香，持是經者，於此間住，悉能分別。",
    "T09n0264_006:0182c07_2": "又復別知眾生之香，象香、馬香、牛、羊等香，男香、女香、童子香、童女香，及草、木、叢林香，若近、若遠所有諸香，悉皆得聞分別不錯。",
    "T09n0264_006:0182c09_3": "持是經者，雖住於此，亦聞天上諸天之香，波利質多羅、拘鞞陀羅樹香，及曼陀羅華香、摩訶曼陀羅華香，曼殊沙華香、摩訶曼殊沙華香，栴檀、沈水種種末香，諸雜華香，如是等天香，和合所出之香，無不聞知。",
    "T09n0264_006:0182c14_4": "又聞諸天身香，釋提桓因在勝殿上，五欲娛樂嬉戲時香；若在妙法堂上，為忉利諸天說法時香；若於諸園遊戲時香，及餘天等男女身香，皆悉遙聞；如是展轉，乃至梵天，上至有頂，諸天身香，亦皆聞之；并聞諸天所燒之香，及聲聞香、辟支佛香，菩薩香、諸佛身香，亦皆遙聞知其所在。",
    "T09n0264_006:0182c21_5": "雖聞此香，然於鼻根不壞不錯，若欲分別為他人說，憶念不謬。」",
    "T09n0264_006:0182c22_6": "爾時世尊，欲重宣此義，而說偈言：「是人鼻清淨，　　於此世界中，　若香若臭物，　　種種悉聞知。",
    "T09n0264_006:0182c26_0": "　須曼那闍提、　　多摩羅栴檀、　沈水及桂香，　　種種華果香，　及知眾生香，　　男子女人香，　說法者遠住，　　聞香知所在。",
    "T09n0264_006:0183a01_0": "　大勢轉輪王，　　小轉輪及子，　群臣諸宮人，　　聞香知所在。",
    "T09n0264_006:0183a03_0": "　身所著珍寶，　　及地中寶藏，　轉輪王寶女，　　聞香知所在。",
    "T09n0264_006:0183a05_0": "　諸人嚴身具，　　衣服及瓔珞，　種種所塗香，　　聞則知其身。",
    "T09n0264_006:0183a07_0": "　諸天若行坐、　　遊戲及神變，　持是法華者，　　聞香悉能知。",
    "T09n0264_006:0183a09_0": "　諸樹華果實，　　及穌油香氣，　持經者住此，　　悉知其所在。",
    "T09n0264_006:0183a11_0": "　諸山深險處，　　栴檀樹華敷，　眾生在中者，　　聞香悉能知。",
    "T09n0264_006:0183a13_0": "　鐵圍山大海、　　地中諸眾生，　持經者聞香，　　悉知其所在。",
    "T09n0264_006:0183a15_0": "　阿脩羅男女，　　及其諸眷屬；　鬪諍遊戲時，　　聞香皆能知。",
    "T09n0264_006:0183a17_0": "　曠野險隘處，　　師子象虎狼、　野牛水牛等，　　聞香知所在。",
    "T09n0264_006:0183a19_0": "　若有懷妊者，　　未辨其男女；　無根及非人，　　聞香悉能知。",
    "T09n0264_006:0183a21_0": "　以聞香力故，　　知其初懷妊，　成就不成就，　　安樂產福子。",
    "T09n0264_006:0183a23_0": "　以聞香力故，　　知男女所念，　染欲癡恚心，　　亦知修善者。",
    "T09n0264_006:0183a25_0": "　地中眾伏藏，　　金銀諸珍寶，　銅器之所盛，　　聞香悉能知。",
    "T09n0264_006:0183a27_0": "　種種諸瓔珞，　　無能識其價，　聞香知貴賤、　　出處及所在。",
    "T09n0264_006:0183a29_0": "　天上諸華等，　　曼陀曼殊沙、　波利質多樹，　　聞香悉能知。",
    "T09n0264_006:0183b02_0": "　天上諸宮殿，　　上中下差別，　眾寶華莊嚴，　　聞香悉能知。",
    "T09n0264_006:0183b04_0": "　天園林勝殿、　　諸觀妙法堂，　在中而娛樂，　　聞香悉能知。",
    "T09n0264_006:0183b06_0": "　諸天若聽法，　　或受五欲時，　來往行坐臥，　　聞香悉能知。",
    "T09n0264_006:0183b08_0": "　天女所著衣，　　好華香莊嚴，　周旋遊戲時，　　聞香悉能知。",
    "T09n0264_006:0183b10_0": "　如是展轉上，　　乃至於梵天，　入禪出禪者，　　聞香悉能知。",
    "T09n0264_006:0183b12_0": "　光音遍淨天，　　乃至於有頂，　初生及退沒，　　聞香悉能知。",
    "T09n0264_006:0183b14_0": "　諸比丘眾等，　　於法常精進，　若坐若經行，　　及讀誦經法，　或在林樹下，　　專精而坐禪，　持經者聞香，　　悉知其所在。",
    "T09n0264_006:0183b18_0": "　菩薩志堅固，　　坐禪若讀經，　或為人說法，　　聞香悉能知。",
    "T09n0264_006:0183b20_0": "　在在方世尊，　　一切所恭敬，　愍眾而說法，　　聞香悉能知。",
    "T09n0264_006:0183b22_0": "　眾生在佛前，　　聞經皆歡喜，　如法而修行，　　聞香悉能知。",
    "T09n0264_006:0183b24_0": "　雖未得菩薩，　　無漏法生鼻，　而是持經者，　　先得此鼻相。",
    "T09n0264_006:0183b26_0": "「復次，常精進！",
    "T09n0264_006:0183b26_1": "若善男子、善女人，受持是經，若讀、若誦、若解說、若書寫，得千二百舌功德，若好、若醜、若美、不美，及諸苦澁物，在其舌根，皆變成上味，如天甘露，無不美者。",
    "T09n0264_006:0183b29_2": "若以舌根，於大眾中有所演說，出深妙聲，能入其心，皆令歡喜快樂。",
    "T09n0264_006:0183c02_3": "又諸天子、天女、釋梵諸天，聞是深妙音聲，有所演說、言論次第，皆悉來聽。",
    "T09n0264_006:0183c04_0": "及諸龍、龍女，夜叉、夜叉女，乾闥婆、乾闥婆女，阿修羅、阿修羅女，迦樓羅、迦樓羅女，緊那羅、緊那羅女，摩睺羅伽、摩睺羅伽女，為聽法故，皆來親近，恭敬供養；及比丘、比丘尼、優婆塞、優婆夷，國王、王子、群臣、眷屬，小轉輪王、大轉輪王，七寶千子，內外眷屬，乘其宮殿，俱來聽法；以是菩薩善說法故，婆羅門、居士國內人民，盡其形壽，隨侍供養；又諸聲聞、辟支佛、菩薩、諸佛，常樂見之，是人所在方面，諸佛皆向其處說法，悉能受持一切佛法，又能出於深妙法音。」",
    "T09n0264_006:0183c14_1": "爾時世尊，欲重宣此義，而說偈言：「是人舌根淨，　　終不受惡味，　其有所食噉，　　悉皆成甘露。",
    "T09n0264_006:0183c18_0": "　以深淨妙聲，　　於大眾說法，　以諸因緣喻，　　引導眾生心。",
    "T09n0264_006:0183c20_0": "　聞者皆歡喜，　　設諸上供養，　諸天龍夜叉，　　及阿修羅等，　皆以恭敬心，　　而共來聽法。",
    "T09n0264_006:0183c23_0": "　是說法之人，　　若欲以妙音，　遍滿三千界，　　隨意即能至。",
    "T09n0264_006:0183c25_0": "　大小轉輪王，　　及千子眷屬，　合掌恭敬心，　　常來聽受法。",
    "T09n0264_006:0183c27_0": "　諸天龍夜叉，　　羅剎毘舍闍，　亦以歡喜心，　　常樂來供養。",
    "T09n0264_006:0183c29_0": "　梵天王魔王，　　自在大自在，　如是諸天眾，　　常來至其所；　諸佛及弟子，　　聞其說法音，　常念而守護，　　或時為現身。",
    "T09n0264_006:0184a04_0": "「復次，常精進！",
    "T09n0264_006:0184a04_1": "若善男子、善女人，受持是經，若讀、若誦、若解說、若書寫，得八百身功德，得清淨身，如淨琉璃；眾生憙見其身淨故，三千大千世界眾生，生時、死時、上、下、好、醜，生善處、惡處，悉於中現，及鐵圍山、大鐵圍山、彌樓山、摩訶彌樓山等諸山，及其中眾生悉於中現。",
    "T09n0264_006:0184a10_0": "下至阿鼻地獄，上至有頂，所有及眾生，悉於中現。",
    "T09n0264_006:0184a11_1": "若聲聞、辟支佛、菩薩、諸佛說法，皆於身中現其色像。」",
    "T09n0264_006:0184a12_2": "爾時世尊，欲重宣此義，而說偈言：「若持《法華》者，　　其身甚清淨，　如彼淨琉璃，　　眾生皆憙見。",
    "T09n0264_006:0184a16_0": "　又如淨明鏡，　　悉見諸色像，　菩薩於淨身，　　皆見世所有。",
    "T09n0264_006:0184a18_0": "　唯獨自明了，　　餘人所不見；　三千世界中，　　一切諸群萌，　天人阿修羅，　　地獄鬼畜生，　如是諸色像，　　皆於身中現。",
    "T09n0264_006:0184a22_0": "　諸天等宮殿，　　乃至於有頂，　鐵圍及彌樓，　　摩訶彌樓山，　諸大海水等，　　皆於身中現。",
    "T09n0264_006:0184a25_0": "　諸佛及聲聞，　　佛子菩薩等，　若獨若在眾，　　說法悉皆現。",
    "T09n0264_006:0184a27_0": "　雖未得無漏，　　法性之妙身，　以清淨常體，　　一切於中現。",
    "T09n0264_006:0184a29_0": "「復次，常精進！",
    "T09n0264_006:0184a29_1": "若善男子、善女人，如來滅後受持是經，若讀、若誦、若解說、若書寫，得千二百意功德，以是清淨意根，乃至聞一偈、一句，通達無量無邊之義；解是義已，能演說一句、一偈，至於一月、四月，乃至一歲，諸所說法隨其義趣，皆與實相不相違背。",
    "T09n0264_006:0184b05_2": "若說俗間經書、治世語言、資生業等，皆順正法，三千大千世界，六趣眾生，心之所行、心所動作、心所戲論，皆悉知之。",
    "T09n0264_006:0184b08_3": "雖未得無漏智慧，而其意根清淨如此，是人有所思惟籌量言說，皆是佛法無不真實，亦是先佛經中所說。」",
    "T09n0264_006:0184b10_4": "爾時世尊，欲重宣此義，而說偈言：「是人意清淨，　　明利無穢濁，　以此妙意根，　　知上中下法，　乃至聞一偈，　　通達無量義，　次第如法說，　　月四月至歲。",
    "T09n0264_006:0184b16_0": "　是世界內外，　　一切諸眾生，　若天龍及人，　　夜叉鬼神等，　其在六趣中，　　所念若干種，　持《法華》之報，　　一時皆悉知。",
    "T09n0264_006:0184b20_0": "　十方無數佛，　　百福莊嚴相，　為眾生說法，　　悉聞能受持，　思惟無量義，　　說法亦無量，　終始不忘錯，　　以持《法華》故。",
    "T09n0264_006:0184b24_0": "　悉知諸法相，　　隨義識次第，　達名字語言，　　如所知演說。",
    "T09n0264_006:0184b26_0": "　此人有所說，　　皆是先佛法，　以演此法故，　　於眾無所畏。",
    "T09n0264_006:0184b28_0": "　持《法華經》者，　　意根淨若斯；　雖未得無漏，　　先有如是相。",
    "T09n0264_006:0184c01_0": "　是人持此經，　　安住希有地，　為一切眾生，　　歡喜而愛敬。",
    "T09n0264_006:0184c03_0": "　能以千萬種，　　善巧之語言，　分別而說法，　　持《法華經》故。」",
    "T09n0264_006:0184c04_1": "◎◎添品妙法蓮華經常不輕菩薩品第十九爾時佛告得大勢菩薩摩訶薩：「汝今當知！",
    "T09n0264_006:0184c06_2": "若比丘、比丘尼、優婆塞、優婆夷，持《法華經》者，若有惡口、罵詈、誹謗，獲大罪報如前所說；其所得功德，如向所說，眼、耳、鼻、舌、身、意清淨。",
    "T09n0264_006:0184c09_3": "得大勢！",
    "T09n0264_006:0184c10_4": "乃往古昔過無量無邊不可思議阿僧祇劫，有佛，名威音王如來、應供、正遍知、明行足、善逝、世間解、無上士、調御丈夫、天人師、佛、世尊，劫名離衰，國名大成。",
    "T09n0264_006:0184c13_5": "其威音王佛，於彼世中，為天、人、阿脩羅說法，為求聲聞者，說應四諦法，度生、老、病、死究竟涅槃。",
    "T09n0264_006:0184c15_6": "為求辟支佛者，說應十二因緣法。",
    "T09n0264_006:0184c16_7": "為諸菩薩，因阿耨多羅三藐三菩提，說應六波羅蜜法，究竟佛慧。",
    "T09n0264_006:0184c18_8": "得大勢！",
    "T09n0264_006:0184c18_9": "是威音王佛壽四十萬億那由他恒河沙劫，正法住世劫數，如一閻浮提微塵；像法住世劫數，如四天下微塵；其佛饒益眾生已，然後滅度。",
    "T09n0264_006:0184c21_10": "正法、像法滅盡之後，於此國土復有佛出，亦號威音王如來、應供、正遍知、明行足、善逝、世間解、無上士、調御丈夫、天人師、佛、世尊，如是次第有二萬億佛，皆同一號。",
    "T09n0264_006:0184c25_11": "最初威音王如來，既已滅度，正法滅後，於像法中增上慢比丘有大勢力。",
    "T09n0264_006:0184c26_12": "爾時有一菩薩比丘，名常不輕。",
    "T09n0264_006:0184c27_13": "得大勢！",
    "T09n0264_006:0184c27_14": "以何因緣名常不輕？",
    "T09n0264_006:0184c28_15": "是比丘凡有所見，若比丘、比丘尼、優婆塞、優婆夷，皆悉禮拜讚歎，而作是言：『我深敬汝等，不敢輕慢。",
    "T09n0264_006:0185a01_16": "所以者何？",
    "T09n0264_006:0185a01_17": "汝等皆行菩薩道，當得作佛。』",
    "T09n0264_006:0185a02_18": "而是比丘，不專讀誦經典，但行禮拜；乃至遠見四眾，亦復故往禮拜讚歎，而作是言：『我不敢輕於汝等，汝等皆當作佛。』",
    "T09n0264_006:0185a05_0": "四眾之中，有生瞋恚心不淨者，惡口、罵詈，言是無智比丘從何所來，自言：『我不輕汝，而與我等授記，當得作佛。",
    "T09n0264_006:0185a07_1": "我等不用如是虛妄授記。』",
    "T09n0264_006:0185a08_2": "如此經歷多年，常被罵詈，不生瞋恚，常作是言：『汝當作佛。』",
    "T09n0264_006:0185a09_3": "說是語時，眾人或以杖木、瓦、石，而打擲之。",
    "T09n0264_006:0185a10_4": "避走遠住，猶高聲唱言：『我不敢輕汝，汝等皆當作佛。』",
    "T09n0264_006:0185a11_5": "以其常作是語故，增上慢比丘、比丘尼、優婆塞、優婆夷，號之為常不輕。",
    "T09n0264_006:0185a13_6": "「是比丘臨欲終時，於虛空中具聞威音王佛先所說《法華經》，二十千萬億偈，悉能受持，即得如上眼根清淨，耳、鼻、舌、身、意根清淨，得是六根清淨已，更增壽命二百萬億那由他歲，廣為人說是《法華經》。",
    "T09n0264_006:0185a17_7": "於時增上慢四眾，比丘、比丘尼、優婆塞、優婆夷，輕賤是人為作不輕名者，見其得大神通力、樂說辯力、大善寂力，聞其所說，皆信伏隨從。",
    "T09n0264_006:0185a20_8": "是菩薩復化千萬億眾，令住阿耨多羅三藐三菩提，命終之後，得值二千億佛，皆號日月燈明，於其法中說是《法華經》，以是因緣，復值二千億佛，皆同號雲自在燈王。",
    "T09n0264_006:0185a24_9": "於此諸佛法中，受持讀誦，為諸四眾說此經典故，得是常眼清淨，耳、鼻、舌、身、意諸根清淨，於四眾中說法心無所畏。",
    "T09n0264_006:0185a27_10": "「得大勢！",
    "T09n0264_006:0185a27_11": "是常不輕菩薩摩訶薩，供養如是若干諸佛，恭敬、尊重、讚歎，種諸善根，於後復值千萬億佛，亦於諸佛法中說是經典，功德成就當得作佛。",
    "T09n0264_006:0185b01_12": "得大勢！",
    "T09n0264_006:0185b01_13": "於意云何？",
    "T09n0264_006:0185b01_14": "爾時常不輕菩薩，豈異人乎？",
    "T09n0264_006:0185b02_15": "則我身是。",
    "T09n0264_006:0185b02_16": "若我於宿世不受持讀誦此經為他人說者，不能疾得阿耨多羅三藐三菩提；我於先佛所，受持讀誦此經為他人說故，疾得阿耨多羅三藐三菩提。",
    "T09n0264_006:0185b06_17": "得大勢！",
    "T09n0264_006:0185b06_18": "彼時四眾比丘、比丘尼、優婆塞、優婆夷，以瞋恚意輕賤我故，二百億劫，常不值佛、不聞法、不見僧，千劫於阿鼻地獄受大苦惱；畢是罪已，復遇常不輕菩薩教化阿耨多羅三藐三菩提。",
    "T09n0264_006:0185b10_19": "得大勢！",
    "T09n0264_006:0185b10_20": "於汝意云何？",
    "T09n0264_006:0185b11_0": "爾時四眾常輕是菩薩者，豈異人乎？",
    "T09n0264_006:0185b11_1": "今此會中，跋陀婆羅等五百菩薩，師子月等五百比丘尼，思佛等五百優婆塞，皆於阿耨多羅三藐三菩提不退轉者是。",
    "T09n0264_006:0185b14_2": "得大勢！",
    "T09n0264_006:0185b14_3": "當知是《法華經》，大饒益諸菩薩摩訶薩，能令至於阿耨多羅三藐三菩提，是故諸菩薩摩訶薩，於如來滅後，常應受持、讀誦、解說、書寫是經。」",
    "T09n0264_006:0185b17_4": "爾時世尊，欲重宣此義，而說偈言：「過去有佛，　　號威音王；　　神智無量，　將導一切，　　天人龍神，　　所共供養。",
    "T09n0264_006:0185b21_0": "　是佛滅後，　　法欲盡時，　　有一菩薩，　名常不輕。",
    "T09n0264_006:0185b22_1": "　　時諸四眾，　　計著於法，　不輕菩薩，　　往到其所，　　而語之言：『我不輕汝，　　汝等行道，　　皆當作佛。』",
    "T09n0264_006:0185b25_0": "　諸人聞已，　　輕毀罵詈；　　不輕菩薩，　能忍受之；　　其罪畢已，　　臨命終時，　得聞此經，　　六根清淨，　　神通力故，　增益壽命，　　復為諸人，　　廣說是經。",
    "T09n0264_006:0185b29_0": "　諸著法眾，　　皆蒙菩薩，　　教化成就，　令住佛道。",
    "T09n0264_006:0185c01_1": "　　不輕命終，　　值無數佛，　說是經故，　　得無量福；　　漸具功德，　疾成佛道。",
    "T09n0264_006:0185c03_2": "　　彼時不輕，　　則我身是。",
    "T09n0264_006:0185c04_0": "　時四部眾，　　著法之者，　　聞不輕言：『汝當作佛。』",
    "T09n0264_006:0185c05_1": "　　以是因緣，　　值無數佛。",
    "T09n0264_006:0185c06_0": "　此會菩薩，　　五百之眾，　　并及四部，　清信士女，　　今於我前，　　聽法者是。",
    "T09n0264_006:0185c08_0": "　我於前世，　　勸是諸人，　　聽受斯經，　第一之法；　　開示教人，　　令住涅槃，　世世受持，　　如是經典。",
    "T09n0264_006:0185c10_1": "　　億億萬劫，　至不可議，　　時乃得聞，　　是《法華經》。",
    "T09n0264_006:0185c12_0": "　億億萬劫，　　至不可議，　　諸佛世尊，　時說是經；　　是故行者，　　於佛滅後，　聞如是經，　　勿生疑惑；　　應當一心，　廣說此經，　　世世值佛，　　疾成佛道。」",
    "T09n0264_006:0185c16_0": "添品妙法蓮華經如來神力品第二十",
    "T09n0264_006:0185c17_0": "爾時千世界微塵等菩薩摩訶薩，從地踊出者，皆於佛前一心合掌，瞻仰尊顏，而白佛言：「世尊！",
    "T09n0264_006:0185c19_1": "我等於佛滅後，世尊分身所在國土滅度之處，當廣說此經。",
    "T09n0264_006:0185c20_2": "所以者何？",
    "T09n0264_006:0185c20_3": "我等亦自欲得是真淨大法，受持、讀誦、解說、書寫而供養之。」",
    "T09n0264_006:0185c22_4": "爾時世尊，於文殊師利等無量百千萬億舊住娑婆世界菩薩摩訶薩，及諸比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切眾前，現大神力，出廣長舌，上至梵世，一切毛孔放於無量無數色光，皆悉遍照十方世界。",
    "T09n0264_006:0185c28_5": "眾寶樹下，師子座上諸佛，亦復如是，出廣長舌放無量光。",
    "T09n0264_006:0185c29_6": "釋迦牟尼佛及寶樹下諸佛，現神力時滿百千歲，然後還攝舌相，一時謦欬俱共彈指，是二音聲，遍至十方諸佛世界，地皆六種震動。",
    "T09n0264_006:0186a03_7": "其中眾生，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，以佛神力故，皆見此娑婆世界無量無邊百千萬億眾寶樹下師子座上諸佛；及見釋迦牟尼佛共多寶如來在寶塔中坐師子座；又見無量無邊百千萬億菩薩摩訶薩；及諸四眾恭敬圍遶釋迦牟尼佛。",
    "T09n0264_006:0186a09_8": "既見是已，皆大歡喜得未曾有。",
    "T09n0264_006:0186a10_9": "即時諸天，於虛空中高聲唱言：「過此無量無邊百千萬億阿僧祇世界，有國名娑婆，是中有佛，名釋迦牟尼，今為諸菩薩摩訶薩，說大乘經，名『妙法蓮華教菩薩法佛所護念』，汝等當深心隨喜，亦當禮拜供養釋迦牟尼佛。」",
    "T09n0264_006:0186a15_10": "彼諸眾生，聞虛空中聲已，合掌向娑婆世界，作如是言：「南無釋迦牟尼佛！",
    "T09n0264_006:0186a17_11": "南無釋迦牟尼佛！」",
    "T09n0264_006:0186a17_12": "以種種華香、瓔珞、幡蓋及諸嚴身之具，珍寶妙物，皆共遙散娑婆世界，所散諸物從十方來，譬如雲集，變成寶帳，遍覆此間諸佛之上；于時十方世界通達無礙，如一佛土。",
    "T09n0264_006:0186a21_13": "爾時佛告上行等菩薩大眾：「諸佛神力如是，無量無邊不可思議，若我以是神力，於無量無邊百千萬億阿僧祇劫，為囑累故，說此經功德，猶不能盡；以要言之，如來一切所有之法，如來一切自在神力，如來一切祕要之藏，如來一切甚深之事，皆於此經宣示顯說。",
    "T09n0264_006:0186a27_14": "是故汝等，於如來滅後，應一心受持、讀誦、解說、書寫、如說修行。",
    "T09n0264_006:0186a29_15": "所在國土，若有受持、讀誦、解說、書寫、如說修行，若經卷所住之處，若於園中，若於林中，若於樹下，若於僧坊，若白衣舍，若在殿堂，若山谷、曠野，是中皆應起塔供養。",
    "T09n0264_006:0186b03_16": "所以者何？",
    "T09n0264_006:0186b04_0": "當知是處即是道場，諸佛於此得阿耨多羅三藐三菩提，諸佛於此轉于法輪，諸佛於此而般涅槃。」",
    "T09n0264_006:0186b06_1": "爾時世尊，欲重宣此義，而說偈言：「諸佛救世者，　　住於大神通，　為悅眾生故，　　現無量神力。",
    "T09n0264_006:0186b10_0": "　舌相至梵天，　　身放無數光，　為求佛道者，　　現此希有事。",
    "T09n0264_006:0186b12_0": "　諸佛謦欬聲，　　及彈指之聲，　周聞十方國，　　地皆六種動。",
    "T09n0264_006:0186b14_0": "　以佛滅度後，　　能持是經故，　諸佛皆歡喜，　　現無量神力，　囑累是經故，　　讚美受持者，　於無量劫中，　　猶故不能盡。",
    "T09n0264_006:0186b18_0": "　是人之功德，　　無邊無有窮，　如十方虛空，　　不可得邊際。",
    "T09n0264_006:0186b20_0": "　能持是經者，　　則為已見我，　亦見多寶佛，　　及諸分身者，　又見我今日，　　教化諸菩薩。",
    "T09n0264_006:0186b23_0": "　能持是經者，　　令我及分身，　滅度多寶佛，　　一切皆歡喜。",
    "T09n0264_006:0186b25_0": "　十方現在佛，　　并過去未來，　亦見亦供養，　　亦令得歡喜。",
    "T09n0264_006:0186b27_0": "　諸佛坐道場，　　所得祕要法，　能持是經者，　　不久亦當得。",
    "T09n0264_006:0186b29_0": "　能持是經者，　　於諸法之義，　名字及言辭，　　樂說無窮盡，　如風於空中，　　一切無障礙。",
    "T09n0264_006:0186c03_0": "　於如來滅後，　　如佛所說經，　因緣及次第，　　隨義如實說，　如日月光明，　　能除諸幽冥。",
    "T09n0264_006:0186c06_0": "　斯人行世間，　　能滅眾生闇，　教無量菩薩，　　畢竟住一乘；　是故有智者，　　聞此功德利，　於我滅度後，　　應受持斯經，　是人於佛道，　　決定無有疑。」",
    "T09n0264_006:0186c11_0": "妙法蓮華經陀羅尼品第二十一",
    "T09n0264_006:0186c12_0": "爾時藥王菩薩即從座起，偏袒右肩合掌向佛，而白佛言：「世尊！",
    "T09n0264_006:0186c13_1": "若善男子、善女人，有能受持《法華經》者，若讀誦通利，若有書寫經卷，得幾所福？」",
    "T09n0264_006:0186c15_2": "佛告藥王：「若有善男子、善女人，供養八百萬億那由他恒河沙等諸佛，於汝意云何？",
    "T09n0264_006:0186c17_3": "其所得福寧為多不？」",
    "T09n0264_006:0186c17_4": "「甚多，世尊！」",
    "T09n0264_006:0186c17_5": "佛言：「若善男子、善女人，能於是經，乃至受持一四句偈，讀誦、解義、如說修行，功德甚多。」",
    "T09n0264_006:0186c20_0": "爾時藥王菩薩白佛言：「世尊！",
    "T09n0264_006:0186c20_1": "我今當與說法者陀羅尼呪以守護之。」",
    "T09n0264_006:0186c21_2": "即說呪曰：「◎怛(都割)姪(地夜)他(一)　安埿(如帝)(二)　曼(莫安)埿(三)　未泥(奴羝)(四)　磨(莫賀)磨泥(五)　質羝(六)　折(之熱)唎[羊*(句-口+瓦)](七)　攝迷(八)　攝寐多鼻(九)　奢(舒迦)安[羊*(句-口+瓦)](十)　目訖[羊*(句-口+瓦)](十一)　目訖跢(都箇)檐(都灆)迷糝(穌灆)迷(十二)　[禾*憂](烏合)鼻釤迷(十三)　糝磨糝迷(十四)　社(時夜)頤(余羝)(十五)　憩(欹債)頤(十六)　惡憩頤(十七)　惡敧嬭(奴皆)(十八)　奢安[羊*(句-口+瓦)]攝寐(十九)　陁邏膩(奴寄)(二十)　阿(長聲)盧迦婆拪(二十一)　鉢囉[譧-兼+氏](都夜)鞞剎(駈察)膩(二十二)　鼻鼻[口*路](二十三)　[禾*憂]便(扶延)哆[這-言+囉]儞(奴棄)鼻瑟[〦/(刀*ㄚ*(留-刀-田))/齒](都皆)(二十四)　頞(烏割)顛跢波唎秫(鼠出)啼(二十五)　郁(於竹)究犁(二十六)　目究犁(二十七)　頞[這-言+囉]第(屠皆二十八)　鉢[這-言+囉]第(二十九)　恕(鼠注)迦欹(三十)　頞糝磨糝迷(三十一)　勃地鼻盧吉[羊*(句-口+瓦)](三十二)　達磨鉢離器[羊*(句-口+瓦)](三十三)　僧伽涅瞿殺嬭(三十四)　跋耶(余哥)跋夜(余箇)輸達泥(三十五)　曼窒(都結)[口*梨](三十六)　曼怛[這-言+囉]憩夜[羊*(句-口+瓦)](三十七)　護路跢憍(俱昭)舍利頤(三十八)　惡叉夜(三十九)　惡叉跋奈(奴箇)多夜(四十)　跋盧優曼禰(奴夜)奈多夜「世尊！",
    "T09n0264_006:0187a07_3": "是陀羅尼神呪，六十二億恒河沙等諸佛所說，若有侵毀此法師者，則為侵毀是諸佛已。」",
    "T09n0264_006:0187a09_4": "時釋迦牟尼佛讚藥王菩薩言：「善哉，善哉！",
    "T09n0264_006:0187a10_5": "藥王！",
    "T09n0264_006:0187a10_6": "汝愍念擁護此法師故，說是陀羅尼，於諸眾生多所饒益。」",
    "T09n0264_006:0187a12_0": "爾時勇施菩薩白佛言：「世尊！",
    "T09n0264_006:0187a12_1": "我亦為擁護、讀誦、受持《法華經》者，說陀羅尼；若此法師得是陀羅尼，若夜叉、若羅剎、若富單那、若吉蔗、若鳩槃荼、若餓鬼等，伺求其短無能得便。」",
    "T09n0264_006:0187a15_2": "即於佛前，而說呪曰：「怛姪他(一)　涉皤(菩播)犁(二)　莫訶涉皤犁(三)　郁雞(四)　目雞(五)　頞第(六)　頞荼(屠迦)皤底(都棄)(七)　涅唎致(都寄)頤(八)　涅唎致耶跋底(九)　壹郅(都筆)儞(十)　比(扶必)郅儞(十一)　質郅儞(十二)　涅唎哲(都八)儞(十三)　涅唎吒(都家反)跋儞(十四)「世尊！",
    "T09n0264_006:0187a21_3": "是陀羅尼神呪，恒河沙等諸佛所說，亦皆隨喜，若有侵毀此法師者，則為侵毀是諸佛已。」",
    "T09n0264_006:0187a24_0": "爾時毘沙門天王護世者白佛言：「世尊！",
    "T09n0264_006:0187a24_1": "我亦為愍念眾生，擁護此法師故，說是陀羅尼。」",
    "T09n0264_006:0187a25_2": "即說呪曰：「怛姪他(一)　頞[齒*來](都皆)(二)　捺(奴割)[齒*來](三)　訥(奴骨)捺[齒*來](四)　案那廚(拏句)(五)　那稚(徒寄)(六)　捃(俱運)奈(奴箇)稚「世尊！",
    "T09n0264_006:0187a29_3": "以是神呪擁護法師，我亦自當擁護持是經者，令百由旬內無諸衰患。」",
    "T09n0264_006:0187b01_4": "爾時持國天王在此會中，與千萬億那由他乾闥婆眾恭敬圍遶，前詣佛所，合掌白佛言：「世尊！",
    "T09n0264_006:0187b03_5": "我亦以陀羅尼神呪，擁護持《法華經》者。」",
    "T09n0264_006:0187b04_6": "即說呪曰：「怛姪他(一)　惡揭(其羯)嬭(奴皆)揭嬭(二)　瞿唎(三)　犍(伽安)陀唎(四)　旃荼(徒家)利(五)　摩登祇(渠棄)(六)　北羯肆(七)　僧句犁(八)　部[口*留]薩利(九)「世尊！",
    "T09n0264_006:0187b08_7": "是陀羅尼神呪，四十二億諸佛所說，若有侵毀此法師者，則為侵毀是諸佛已。」",
    "T09n0264_006:0187b10_0": "爾時有羅剎女等，一名藍婆，二名毘藍婆，三名曲齒，四名華齒，五名黑齒，六名多髮，七名無厭足，八名持瓔珞，九名睪帝，十名奪一切眾生精氣，是十羅剎女，與鬼子母并其子及眷屬，俱詣佛所，同聲白佛言：「世尊！",
    "T09n0264_006:0187b14_1": "我亦欲擁護讀誦受持《法華經》者，除其衰患，若有伺求法師短者，令不得便。」",
    "T09n0264_006:0187b16_2": "即於佛前，而說呪曰：「怛姪他壹底(都棄)迷(此一句五遍道)儞(奴棄)迷(亦五遍)護[口*路]醯(呼羝亦五遍道)薩跢(都箇)醯(亦五遍道)「寧上我頭上，莫惱於法師，若夜叉、若羅剎、若餓鬼、若富單那、若吉蔗、若毘陀羅、若乾馱、若烏摩勒伽、若阿跋摩羅、若夜叉吉蔗、若人吉蔗、若熱病、若一日、若二日、若三日、若四日乃至七日、若常熱病、若男形、若女形、若童男形、若童女形，乃至夢中亦復莫惱。」",
    "T09n0264_006:0187b24_3": "即於佛前，而說偈言：「若不順我呪，　　惱亂說法者；　頭破作七分，　　如摩利闍迦，　如殺父母罪，　　亦如壓油殃，　斗秤欺誑人，　　調達破僧罪，　犯此法師者，　　當獲如是殃。」",
    "T09n0264_006:0187c02_0": "諸羅剎女，說此偈已白佛言：「世尊！",
    "T09n0264_006:0187c02_1": "我等亦當身自擁護受持、讀誦、修行是經者，令得安隱離諸衰患，消眾毒藥。」",
    "T09n0264_006:0187c04_2": "佛告諸羅剎女：「善哉，善哉！",
    "T09n0264_006:0187c05_3": "汝等但能擁護受持《法華》名者，福不可量，何況擁護具足受持，供養經卷，華香、瓔珞、末香、塗香、燒香、幡蓋、伎樂；然種種燈，穌燈、油燈、諸香油燈、穌摩那華油燈、瞻蔔華油燈、婆師迦華油燈、優波羅華油燈，如是等百千種供養者，睪諦！",
    "T09n0264_006:0187c10_4": "汝等及眷屬，應當擁護如是法師。」",
    "T09n0264_006:0187c11_5": "說此陀羅尼呪品時，六萬八千人得無生法忍。",
    "T09n0264_006:0187c13_0": "妙法蓮華經藥王菩薩本事品第二十二爾時宿王花菩薩白佛言：「世尊！",
    "T09n0264_006:0187c14_1": "藥王菩薩，云何遊於娑婆世界？",
    "T09n0264_006:0187c15_2": "世尊！",
    "T09n0264_006:0187c15_3": "是藥王菩薩，有若干百千萬億那由他難行苦行。",
    "T09n0264_006:0187c16_4": "善哉！",
    "T09n0264_006:0187c16_5": "世尊！",
    "T09n0264_006:0187c17_0": "願少解說。",
    "T09n0264_006:0187c17_1": "諸天、龍神、夜叉、乾闥婆、阿修羅、迦樓羅、緊那羅、摩睺羅伽、人非人等，又他國土諸來菩薩及此聲聞眾，聞皆歡喜。」",
    "T09n0264_006:0187c19_2": "爾時佛告宿王花菩薩：「乃往過去無量恒河沙劫有佛，號日月淨明德如來、應供、正遍知、明行足、善逝、世間解、無上士、調御丈夫、天人師、佛、世尊，其佛有八十億大菩薩摩訶薩，七十二恒河沙大聲聞眾，佛壽四萬二千劫，菩薩壽命亦等。",
    "T09n0264_006:0187c25_0": "彼國無有女人、地獄、餓鬼、畜生、阿修羅等及以諸難，地平如掌，琉璃所成，寶樹莊嚴，寶帳覆上，垂寶花幡，寶瓶香爐，周遍國界，七寶為臺，一樹一臺，其樹去臺盡一箭道；此諸寶樹，皆有菩薩聲聞而坐其下；諸寶臺上，各有百億諸天，作天伎樂，歌歎於佛，以為供養。",
    "T09n0264_006:0188a02_0": "「爾時彼佛，為一切眾生憙見菩薩及眾菩薩諸聲聞眾，說《法華經》。",
    "T09n0264_006:0188a03_1": "是一切眾生憙見菩薩樂習苦行，於日月淨明德佛法中，精進經行、一心求佛，滿萬二千歲已，得現一切色身三昧，得此三昧已，心大歡喜，即作念言：『我得現一切色身三昧，皆是得聞《法華經》力，我今當供養日月淨明德佛及《法華經》。』",
    "T09n0264_006:0188a08_2": "即時入是三昧，於虛空中，雨曼陀羅華、摩訶曼陀羅華、細粖堅黑栴檀，滿虛空中如雲而下；又雨海此岸栴檀之香，此香六銖，價直娑婆世界，以供養佛。",
    "T09n0264_006:0188a12_3": "「作是供養已，從三昧起，而自念言：『我雖以神力供養於佛，不如以身供養。』",
    "T09n0264_006:0188a14_0": "即服諸香、栴檀、薰陸、兜樓婆、畢力迦、沈水、膠香，又飲瞻蔔諸華香油，滿千二百歲已，香油塗身，於日月淨明德佛前，以天寶衣而自纏身，灌諸香油，以神通力願而自然身，光明遍照八十億恒河沙世界。",
    "T09n0264_006:0188a18_1": "其中諸佛同時讚言：『善哉，善哉！",
    "T09n0264_006:0188a19_2": "善男子！",
    "T09n0264_006:0188a19_3": "是真精進，是名真法供養如來。",
    "T09n0264_006:0188a20_4": "若以華香、瓔珞、燒香、粖香、塗香、天繒、幡蓋及海此岸栴檀之香，如是等種種諸物供養，所不能及；假使國城、妻子布施，亦所不及。",
    "T09n0264_006:0188a23_5": "善男子！",
    "T09n0264_006:0188a23_6": "是名第一之施，於諸施中最尊、最上，以法供養諸如來故。』",
    "T09n0264_006:0188a24_7": "作是語已而各嘿然。",
    "T09n0264_006:0188a25_8": "「其身火然千二百歲，過是已後其身乃盡。",
    "T09n0264_006:0188a26_9": "一切眾生憙見菩薩，作如是法供養已，命終之後，復生日月淨明德佛國中，於淨德王家，結加趺坐，忽然化生。",
    "T09n0264_006:0188a28_10": "即為其父，而說偈言：「『大王今當知，　　我經行彼處，　　即時得一切，　　現諸身三昧，　　勤行大精進，　　捨所愛之身。』",
    "T09n0264_006:0188b04_0": "「說是偈已，而白父言：『日月淨明德佛今故現在，我先供養佛已，得解一切眾生語言陀羅尼。",
    "T09n0264_006:0188b06_1": "復聞是《法華經》八百千萬億那由他甄迦羅、頻婆羅、阿閦婆等偈。",
    "T09n0264_006:0188b07_2": "大王！",
    "T09n0264_006:0188b07_3": "我今當還供養此佛。』",
    "T09n0264_006:0188b08_4": "白已即坐七寶之臺，上昇虛空高七多羅樹，往到佛所頭面禮足，合十指爪以偈讚佛：「『容顏甚奇妙，　　光明照十方；　　我適曾供養，　　今復還親覲。』",
    "T09n0264_006:0188b13_0": "「爾時一切眾生喜見菩薩，說是偈已，而白佛言：『世尊！",
    "T09n0264_006:0188b14_1": "世尊猶故在世。』",
    "T09n0264_006:0188b14_2": "「爾時日月淨明德佛告一切眾生憙見菩薩：『善男子！",
    "T09n0264_006:0188b15_3": "我涅槃時到，滅盡時至，汝可安施床座，我於今夜當般涅槃。』",
    "T09n0264_006:0188b17_4": "又勅一切眾生喜見菩薩：『善男子！",
    "T09n0264_006:0188b17_5": "我以佛法囑累於汝及諸菩薩大弟子，并阿耨多羅三藐三菩提法，亦以三千大千七寶世界，諸寶樹、寶臺及給侍諸天，悉付於汝；我滅度後所有舍利，亦付囑汝；當令流布廣設供養，應起若干千塔。』",
    "T09n0264_006:0188b22_6": "如是日月淨明德佛勅一切眾生憙見菩薩已，於夜後分入於涅槃。",
    "T09n0264_006:0188b23_7": "「爾時一切眾生憙見菩薩，見佛滅度，悲感懊惱戀慕於佛，即以海此岸栴檀為[卄/積]，供養佛身而以燒之；火滅已後收取舍利，作八萬四千寶瓶，以起八萬四千塔，高三世界表剎莊嚴，垂諸幡蓋懸眾寶鈴。",
    "T09n0264_006:0188b28_8": "「爾時一切眾生憙見菩薩，復自念言：『我雖作是供養，心猶未足，我今當更供養舍利。』",
    "T09n0264_006:0188c01_9": "便語諸菩薩大弟子及天、龍、夜叉等一切大眾：『汝等當一心念：「我今供養日月淨明德佛舍利。」』",
    "T09n0264_006:0188c03_10": "作是語已，即於八萬四千塔前，然百福莊嚴臂，七萬二千歲而以供養，令無數求聲聞眾，無量阿僧祇人發阿耨多羅三藐三菩提心，皆使得住現一切色身三昧。",
    "T09n0264_006:0188c07_11": "「爾時諸菩薩、天、人、阿修羅等見其無臂，憂惱悲哀而作是言：『此一切眾生憙見菩薩，是我等師，教化我者，而今燒臂，身不具足。』",
    "T09n0264_006:0188c10_0": "于時一切眾生憙見菩薩，於大眾中立此誓言：『我捨兩臂，必當得佛金色之身，若實不虛，令我兩臂還復如故。』",
    "T09n0264_006:0188c12_1": "作是誓已，自然還復，由斯菩薩福德智慧淳厚所致。",
    "T09n0264_006:0188c13_2": "當爾之時，三千大千世界六種震動，天雨寶華，一切人天得未曾有。」",
    "T09n0264_006:0188c15_3": "佛告宿王華菩薩：「於汝意云何？",
    "T09n0264_006:0188c16_0": "一切眾生憙見菩薩，豈異人乎？",
    "T09n0264_006:0188c16_1": "今藥王菩薩是也。",
    "T09n0264_006:0188c17_2": "其所捨身布施如是，無量百千萬億那由他數。",
    "T09n0264_006:0188c19_0": "「宿王華！",
    "T09n0264_006:0188c19_1": "若有發心欲得阿耨多羅三藐三菩提者，能燃手指乃至足一指供養佛塔，勝以國城妻子及三千大千國土山林河池諸珍寶物而供養者。",
    "T09n0264_006:0188c22_2": "若復有人，以七寶滿三千大千世界，供養於佛及大菩薩、辟支佛、阿羅漢，是人所得功德，不如受持此《法華經》乃至一四句偈，其福最多。",
    "T09n0264_006:0188c25_3": "宿王華！",
    "T09n0264_006:0188c25_4": "譬如一切川流、江河諸水之中，海為第一；此《法華經》亦復如是，於諸如來所說經中最為深大。",
    "T09n0264_006:0188c27_5": "又如土山、黑山、小鐵圍山、大鐵圍山及十寶山，眾山之中須彌山為第一；此《法華經》亦復如是，於諸經中最為其上。",
    "T09n0264_006:0189a01_6": "又如眾星之中月天子最為第一；此《法華經》亦復如是，於千萬億種諸經法中，最為照明。",
    "T09n0264_006:0189a03_7": "又如日天子能除諸闇；此經亦復如是，能破一切不善之闇。",
    "T09n0264_006:0189a04_8": "又如諸小王中轉輪聖王最為第一；此經亦復如是，於眾經中最為其尊。",
    "T09n0264_006:0189a06_9": "又如帝釋於三十三天中王；此經亦復如是，諸經中王。",
    "T09n0264_006:0189a07_10": "又如大梵天王一切眾生之父；此經亦復如是，一切賢聖學、無學及發菩薩心者之父。",
    "T09n0264_006:0189a09_11": "又如一切凡夫人中須陀洹、斯陀含、阿那含、阿羅漢、辟支佛為第一；此經亦復如是，一切如來所說，若菩薩所說，若聲聞所說，諸經法中最為第一。",
    "T09n0264_006:0189a12_12": "有能受持是經典者，亦復如是，於一切眾生中亦為第一。",
    "T09n0264_006:0189a14_13": "一切聲聞、辟支佛中，菩薩為第一；此經亦復如是，於一切諸經法中，最為第一。",
    "T09n0264_006:0189a16_0": "如佛為諸法王；此經亦復如是，諸經中王。",
    "T09n0264_006:0189a16_1": "「宿王華！",
    "T09n0264_006:0189a17_2": "此經能救一切眾生者，此經能令一切眾生離諸苦惱，此經能大饒益一切眾生，充滿其願，如清涼池，能滿一切諸渴乏者，如寒者得火，如裸者得衣，如商人得主，如子得母，如渡得船，如病得醫，如闇得燈，如貧得寶，如民得王，如賈客得海，如炬除闇；此《法華經》亦復如是，能令眾生離一切苦，一切病痛，能解一切生死之縛。",
    "T09n0264_006:0189a24_3": "若人得聞此《法華經》，若自書，若使人書，所得功德，以佛智慧籌量多少，不得其邊。",
    "T09n0264_006:0189a26_4": "若書是經卷，華香、瓔珞、燒香、粖香、塗香、幡蓋、衣服，種種之燈，穌燈、油燈、諸香油燈、瞻蔔油燈、須曼那油燈、波羅羅油燈、婆利師迦油燈、那婆摩利油燈供養，所得功德亦復無量。",
    "T09n0264_006:0189b01_5": "「宿王華！",
    "T09n0264_006:0189b01_6": "若有人聞是〈藥王菩薩本事品〉者，亦得無量無邊功德。",
    "T09n0264_006:0189b02_7": "若有女人，聞是〈藥王菩薩本事品〉，能受持者，盡是女身，後不復受。",
    "T09n0264_006:0189b04_8": "若如來滅後後五百歲中，若有女人，聞是經典如說修行，於此命終，即往安樂世界阿彌陀佛、大菩薩眾圍遶住處，生蓮花中寶座之上，不復為貪欲所惱，亦復不為瞋恚、愚癡所惱，亦復不為憍慢、嫉妬諸垢所惱，得菩薩神通，無生法忍。",
    "T09n0264_006:0189b09_9": "得是忍已眼根清淨，以是清淨眼根，見七百萬二千億那由他恒河沙等諸佛如來。",
    "T09n0264_006:0189b11_10": "是時諸佛遙共讚言：『善哉，善哉！",
    "T09n0264_006:0189b12_11": "善男子！",
    "T09n0264_006:0189b12_12": "汝能於釋迦牟尼佛法中，受持、讀誦、思惟是經，為他人說，所得福德無量無邊，火不能焚，水不能漂，汝之功德，千佛共說不能令盡，汝今已能破諸魔賊，壞生死軍，諸餘怨敵皆悉摧滅。",
    "T09n0264_006:0189b16_13": "善男子！",
    "T09n0264_006:0189b16_14": "百千諸佛以神通力，共守護汝，於一切世間天、人之中，無如汝者，唯除如來。",
    "T09n0264_006:0189b18_15": "其諸聲聞、辟支佛乃至菩薩，智慧、禪定無有與汝等者。』",
    "T09n0264_006:0189b19_16": "「宿王華！",
    "T09n0264_006:0189b20_17": "此菩薩成就如是功德智慧之力，若有人聞是〈藥王菩薩本事品〉，能隨喜、讚善者，是人現世口中，常出青蓮華香，身毛孔中，常出牛頭栴檀之香，所得功德如上所說。",
    "T09n0264_006:0189b23_18": "是故宿王華！",
    "T09n0264_006:0189b24_19": "以此〈藥王菩薩本事品〉囑累於汝，我滅度後，後五百歲中，廣宣流布於閻浮提，無令斷絕，惡魔、魔民、諸天、龍、夜叉、鳩槃茶等，得其便也。",
    "T09n0264_006:0189b27_20": "宿王華！",
    "T09n0264_006:0189b27_21": "汝當以神通之力守護是經。",
    "T09n0264_006:0189b28_22": "所以者何？",
    "T09n0264_006:0189b28_23": "此經則為閻浮提人病之良藥，若人有病，得聞是經，病即消滅，不老、不死。",
    "T09n0264_006:0189c01_0": "宿王華！",
    "T09n0264_006:0189c01_1": "汝若見有受持是經者，應以青蓮華盛滿粖香供散其上，散已作是念言：『此人不久，必當取草坐於道場破諸魔軍，當吹法螺，擊大法鼓，度脫一切眾生、老、病、死海。』",
    "T09n0264_006:0189c04_2": "是故求佛道者，見有受持是經典人，應當如是生恭敬心。」",
    "T09n0264_006:0189c06_3": "說是〈藥王菩薩本事品〉時，八萬四千菩薩，得解一切眾生語言陀羅尼。",
    "T09n0264_006:0189c07_4": "多寶如來於寶塔中，讚宿王華菩薩言：「善哉，善哉！",
    "T09n0264_006:0189c08_5": "宿王華！",
    "T09n0264_006:0189c09_6": "汝成就不可思議功德，乃能問釋迦牟尼佛如此之事，利益無量一切眾生。」",
    "T09n0264_006:0189c10_7": "◎添品妙法蓮華經卷第六「◎安爾(一)　曼爾(二)　摩禰(三)　摩摩禰(四)　旨隷(五)　遮梨第(六)　賒咩(羊鳴音)賒履(罔雉切)多瑋(七)　羶(輸千切)帝(八)　目帝(九)　目多履(十)　娑履(十一)　阿瑋娑履(十二)　桑履(十三)　娑履(十四)　叉裔(十五)　阿叉裔(十六)　阿耆膩(十七)　羶帝(十八)　賒履(十九)　陀羅尼(二十)　阿盧伽婆娑(蘇奈切)簸遮毘叉膩(二十一)　禰毘剃(二十二)　阿便哆(都餓切)邏禰履剃(二十三)　阿亶哆波隷輸地(途置切)(二十四)　漚究隷(二十五)　牟究隷(二十六)　阿羅隷(二十七)　波羅隷(二十八)　首迦差(初几切)(二十九)　阿三磨三履(三十)　佛陀毘吉利袠帝(三十一)　達磨波利差(初離切)帝(三十二)　僧伽涅瞿沙禰(三十三)　婆舍婆舍輸地(三十四)　曼哆邏(三十五)　曼哆邏叉夜多(三十六)　郵樓哆(三十七)　郵樓哆憍舍略(來加切)(三十八)　惡叉邏(三十九)　惡叉冶多冶(四十)　阿婆盧(四十一)　阿摩若(荏蔗切)那多夜(四十二)」「痤(誓螺切)隷(一)　摩訶痤隷(二)　郁枳(三)　目枳(四)　阿隷(五)　阿羅婆第(六)　涅隷第(七)　涅隷多婆第(八)　伊緻(猪履切)抳(九)　韋緻抳(十)　旨緻抳(十一)　涅隷墀抳(十二)　涅梨墀婆底(十三)」「阿梨(一)　那梨(二)　[少/兔]那梨(三)　阿那盧(四)　那履(五)　拘那履(六)」「阿伽禰(一)　伽禰(二)　瞿利(三)　乾陀利(四)　旃陀利(五)　摩蹬耆(六)　常求利(七)　浮樓莎抳(八)　頞底(九)」「伊提履(一)　伊提泯(二)　伊提履(三)　阿提履(四)　伊提履(五)　泥履(六)　泥履(七)　泥履(八)　泥履(九)　泥履(十)　樓醯(十一)　樓醯(十二)　樓醯(十三)　樓醯(十四)　多醯(十五)　多醯(十六)　多醯(十七)　兜醯(十八)　[少/兔]醯(十九)」"
}