{
    "T02n0125_035:0741b20_0": "增壹阿含經卷第三十五",
    "T02n0125_035:0741b22_0": "東晉罽賓三藏瞿曇僧伽提婆譯",
    "T02n0125_035:0741b23_0": "七日品之餘",
    "T02n0125_035:0741b24_0": "（七）聞如是：一時，佛在阿踰闍江水邊，與大比丘眾五百人俱。",
    "T02n0125_035:0741b25_1": "時，大均頭在閑靜之處，而作是念：「頗有此義，恒益功德？",
    "T02n0125_035:0741b26_2": "為無此理？」",
    "T02n0125_035:0741b27_3": "是時，均頭即從座起，往至世尊所，頭面禮足，在一面坐。",
    "T02n0125_035:0741b28_4": "爾時，均頭白佛言：「世尊！",
    "T02n0125_035:0741b28_5": "向者在閑靜之處，而作是念：『頗有此理，所行眾事，得益功德耶？』",
    "T02n0125_035:0741c01_6": "我今問世尊！",
    "T02n0125_035:0741c01_7": "唯願說之。」",
    "T02n0125_035:0741c02_0": "世尊告曰：「可得增益功德。」",
    "T02n0125_035:0741c02_1": "均頭白佛言：「云何得增益功德？」",
    "T02n0125_035:0741c03_2": "世尊告曰：「增益有七事，其福不可稱量，亦復無人能算計此者。",
    "T02n0125_035:0741c04_3": "云何為七？",
    "T02n0125_035:0741c05_4": "於是，族姓子、若族姓女未曾起僧伽藍處，於中興立者，此福不可計。",
    "T02n0125_035:0741c06_5": "「復次，均頭！",
    "T02n0125_035:0741c07_6": "若善男子、善女人能持床座施彼僧伽藍者及與比丘僧，是謂，均頭！",
    "T02n0125_035:0741c08_7": "第二之福不可稱計。",
    "T02n0125_035:0741c09_8": "「復次，均頭！",
    "T02n0125_035:0741c09_9": "若善男子、善女人以食施彼比丘僧，是謂，均頭！",
    "T02n0125_035:0741c10_10": "第三之福不可稱計。",
    "T02n0125_035:0741c11_11": "「復次，均頭。",
    "T02n0125_035:0741c11_12": "若善男子、善女人以遮雨衣給施比丘僧者，是謂，均頭！",
    "T02n0125_035:0741c12_13": "第四功德其福不可量。",
    "T02n0125_035:0741c13_14": "「復次，均頭！",
    "T02n0125_035:0741c13_15": "若族姓子、女若以藥施比丘僧者，是謂第五之福不可稱計。",
    "T02n0125_035:0741c15_0": "「復次，均頭！",
    "T02n0125_035:0741c15_1": "若善男子、善女人曠野作好井者！",
    "T02n0125_035:0741c16_0": "是謂，均頭！",
    "T02n0125_035:0741c16_1": "第六之功德也，不可稱計。",
    "T02n0125_035:0741c16_2": "「復次，均頭！",
    "T02n0125_035:0741c17_3": "善男子、善女人近道作舍，使當來過去得止宿者，是謂，均頭！",
    "T02n0125_035:0741c18_4": "第七功德不可稱計。",
    "T02n0125_035:0741c19_5": "「是謂，均頭！",
    "T02n0125_035:0741c19_6": "七功德之法，其福不可量。",
    "T02n0125_035:0741c20_0": "若行，若坐，正使命終，其福隨後，如影隨形，其德不可稱計，言當有爾許之福，亦如大海水不可升斗量之，言當有爾許之水。",
    "T02n0125_035:0741c23_1": "此七功德亦復如是，其福不可稱限。",
    "T02n0125_035:0741c23_2": "是故，均頭！",
    "T02n0125_035:0741c24_3": "善男子、善女人當求方便，成辦七功德。",
    "T02n0125_035:0741c25_4": "如是，均頭！",
    "T02n0125_035:0741c25_5": "當作是學。」",
    "T02n0125_035:0741c25_6": "爾時，均頭聞佛所說，歡喜奉行。",
    "T02n0125_035:0741c27_0": "（八）聞如是：一時，佛在舍衛國祇樹給孤獨園。",
    "T02n0125_035:0741c28_1": "爾時，世尊告諸比丘：「汝等當修行死想，思惟死想。」",
    "T02n0125_035:0741c29_2": "時，彼座上有一比丘白世尊言：「我常修行、思惟死想。」",
    "T02n0125_035:0742a01_3": "世尊告曰：「汝云何思惟、修行死想？」",
    "T02n0125_035:0742a02_4": "比丘白佛言：「思惟死想時，意欲存七日，思惟七覺意，於如來法中多所饒益，死後無恨。",
    "T02n0125_035:0742a04_5": "如是，世尊！",
    "T02n0125_035:0742a04_6": "我思惟死想。」",
    "T02n0125_035:0742a04_7": "世尊告曰：「止！",
    "T02n0125_035:0742a05_8": "止！",
    "T02n0125_035:0742a05_9": "比丘！",
    "T02n0125_035:0742a05_10": "此非行死想之行，此名為放逸之法。」",
    "T02n0125_035:0742a06_11": "復有一比丘白世尊言：「我能堪任修行死想。」",
    "T02n0125_035:0742a07_12": "世尊告曰：「汝云何修行、思惟死想？」",
    "T02n0125_035:0742a08_13": "比丘白佛言：「我今作是念：『意欲存在六日，思惟如來正法已，便取命終，此則有所增益。』",
    "T02n0125_035:0742a10_14": "如是思惟死想。」",
    "T02n0125_035:0742a10_15": "世尊告曰：「止！",
    "T02n0125_035:0742a10_16": "止！",
    "T02n0125_035:0742a11_0": "比丘！",
    "T02n0125_035:0742a11_1": "汝亦是放逸之法，非思惟死想也。」",
    "T02n0125_035:0742a11_2": "復有比丘白佛言：「欲存在五日。」",
    "T02n0125_035:0742a12_3": "或言四日，或言三日、二日、一日者。",
    "T02n0125_035:0742a13_4": "爾時，世尊告諸比丘：「止！",
    "T02n0125_035:0742a14_5": "止！",
    "T02n0125_035:0742a14_6": "比丘！",
    "T02n0125_035:0742a14_7": "此亦是放逸之法，非為思惟死想。」",
    "T02n0125_035:0742a15_8": "爾時，復有一比丘白世尊言：「我能堪忍修行死想。」",
    "T02n0125_035:0742a16_9": "比丘白佛言：「我到時，著衣持鉢，入舍衛城乞食已，還出舍衛城，歸所在，入靜室中，思惟七覺意而取命終，此則思惟死想。」",
    "T02n0125_035:0742a20_0": "世尊告曰：「止！",
    "T02n0125_035:0742a20_1": "止！",
    "T02n0125_035:0742a20_2": "比丘！",
    "T02n0125_035:0742a20_3": "此亦非思惟、修行死想。",
    "T02n0125_035:0742a21_4": "汝等諸比丘所說者，皆是放逸之行，非是修行死想之法。」",
    "T02n0125_035:0742a22_5": "是時，世尊重告比丘：「其能如婆迦利比丘者，此則名為思惟死想。",
    "T02n0125_035:0742a23_6": "彼比丘者，善能思惟死想，厭患此身惡露不淨。",
    "T02n0125_035:0742a25_0": "若比丘思惟死想，繫意在前，心不移動，念出入息往還之數，於其中間思惟七覺意，則於如來法多所饒益。",
    "T02n0125_035:0742a27_1": "所以然者，一切諸行皆空、皆寂，起者、滅者皆是幻化，無有真實。",
    "T02n0125_035:0742a29_2": "是故，比丘！",
    "T02n0125_035:0742a29_3": "當於出入息中思惟死想，便脫生、老、病、死、愁、憂、苦、惱。",
    "T02n0125_035:0742b01_4": "如是，比丘！",
    "T02n0125_035:0742b01_5": "當知作如是學。」",
    "T02n0125_035:0742b02_6": "爾時，諸比丘聞佛所說，歡喜奉行。",
    "T02n0125_035:0742b03_0": "（九）聞如是：一時，佛在舍衛國祇樹給孤獨園。",
    "T02n0125_035:0742b04_1": "爾時，波斯匿王即勅群臣：「速嚴寶羽之車，吾欲往世尊所，禮拜問訊。」",
    "T02n0125_035:0742b05_2": "是時，大王即出城至世尊所，頭面禮足，在一面坐。",
    "T02n0125_035:0742b06_3": "爾時，如來與無央數之眾，圍遶說法。",
    "T02n0125_035:0742b07_4": "是時，七尼健子，復有七裸形人，復有七黑梵志，復有七裸形婆羅門，去世尊不遠而過。",
    "T02n0125_035:0742b09_5": "是時，波斯匿王見此諸人去世尊不遠而過，即白佛言：「觀此諸人經過不住，皆是少欲知足，無有家業。",
    "T02n0125_035:0742b12_6": "今此世間阿羅漢者，此人最為上首。",
    "T02n0125_035:0742b13_7": "所以然者，於眾人中極為苦行，不貪利養。」",
    "T02n0125_035:0742b14_8": "世尊告曰：「大王！",
    "T02n0125_035:0742b14_9": "竟未識真人羅漢，不以裸形露體名為阿羅漢。",
    "T02n0125_035:0742b15_10": "大王當知，此皆非真實之行，當念觀察久遠來變。",
    "T02n0125_035:0742b16_11": "又復當觀可親、知親、可近、知近。",
    "T02n0125_035:0742b17_12": "所以然者，過去久遠世時有七梵志，在一處學，年極衰弊，以草為衣裳，食以菓蓏，起諸邪見，各生此念：『我等持此苦行之法，使後作大國王，或求釋、梵、四天王。』",
    "T02n0125_035:0742b21_13": "「爾時，有阿私陀天師，是諸婆羅門祖父，知彼梵志心中所念，即從梵天上沒，來至七婆羅門所。",
    "T02n0125_035:0742b23_14": "是時，阿私陀天師去天服飾，作婆羅門形，在露地經行。",
    "T02n0125_035:0742b24_15": "是時，七梵志遙見阿私陀經行，各懷瞋恚，而作是語：『此是何等著欲之人，在我等梵行人前行，今當呪灰滅之。』",
    "T02n0125_035:0742b27_16": "是七梵志即手掬水灑彼，梵志呪曰：『汝今速為灰土！』",
    "T02n0125_035:0742b28_17": "然婆羅門遂懷瞋恚，天師顏色倍更端政。",
    "T02n0125_035:0742b29_18": "所以然者，慈能滅瞋。",
    "T02n0125_035:0742c01_19": "是時，七梵志便作是念：『我等將不為禁戒退轉乎？",
    "T02n0125_035:0742c02_20": "我等正起瞋恚，彼人便自端政。』",
    "T02n0125_035:0742c03_21": "「爾時，七人與天師便說此偈：「『為天乾沓和，　　羅剎鬼神乎？",
    "T02n0125_035:0742c05_0": "　　是時名何等，　　我等欲知之。』",
    "T02n0125_035:0742c06_0": "「是時，阿私陀師即時報偈曰：「『非天乾沓和，　　非鬼羅剎神，　　天師阿私陀，　　今我身是也。",
    "T02n0125_035:0742c09_0": "「『我今知汝心中所念，故從梵天上來下耳。",
    "T02n0125_035:0742c10_0": "梵天去此極為玄遠，彼帝釋身亦復如是，轉輪聖王亦不可得，不可以此苦行作釋、梵、四天王。』",
    "T02n0125_035:0742c12_1": "「是時，天師阿私陀便說此偈：「『心內若干念，　　外服而麁獷，　　但勤修正見，　　遠離於惡道。",
    "T02n0125_035:0742c15_0": "　　心戒清淨行，　　口行亦復然，　　遠離於惡念，　　必當生天上。』",
    "T02n0125_035:0742c17_0": "「是時，七梵志白天師曰：『審是天師乎？』",
    "T02n0125_035:0742c17_1": "報曰：『是也。",
    "T02n0125_035:0742c18_2": "但今梵志不以裸形得生天上；未必修此苦行，得生梵天之處，又非露暴形體，作若干苦行，得生彼處；能攝心意，使不移動，便生天上。",
    "T02n0125_035:0742c21_3": "不可以卿等所習得生彼處。』",
    "T02n0125_035:0742c22_4": "大王！",
    "T02n0125_035:0742c22_5": "觀察此義，不以裸形名為阿羅漢，其凡夫之人欲知真人者，此事不然，然復真人能分別所習凡夫之行。",
    "T02n0125_035:0742c24_6": "又復凡夫之人不能知凡夫之行，真人便能知凡夫之行。",
    "T02n0125_035:0742c26_7": "但大王知之，當方便知久遠已來，非適今也。",
    "T02n0125_035:0742c27_8": "當以觀之。",
    "T02n0125_035:0742c27_9": "如是，大王！",
    "T02n0125_035:0742c27_10": "當以方便學之。」",
    "T02n0125_035:0742c28_11": "爾時，波斯匿王白世尊言：「如來所說甚為快哉！",
    "T02n0125_035:0742c29_12": "非世人所能曉了。",
    "T02n0125_035:0742c29_13": "然國事猥多，欲還所止。」",
    "T02n0125_035:0743a01_14": "佛告王曰：「王宜知時。」",
    "T02n0125_035:0743a01_15": "爾時，王即從坐起，禮世尊足，便退而去。",
    "T02n0125_035:0743a02_16": "爾時，波斯匿王聞佛所說，歡喜奉行。",
    "T02n0125_035:0743a04_0": "（一〇）聞如是：一時，佛在釋翅迦毘羅衛國尼拘屢園，與大比丘眾五百人俱。",
    "T02n0125_035:0743a05_1": "爾時，世尊食後，從尼拘屢園往至毘羅耶致聚中，在一樹下坐。",
    "T02n0125_035:0743a07_2": "是時，執杖釋種出迦毘羅越至世尊所，在前默然而住。",
    "T02n0125_035:0743a08_3": "爾時，執杖釋種問世尊言：「沙門作何勅教？",
    "T02n0125_035:0743a09_4": "為何等論？」",
    "T02n0125_035:0743a09_5": "世尊告曰：「梵志當知，我之所論，非天、龍、鬼神所能及也；亦非著世，復非住世。",
    "T02n0125_035:0743a11_6": "我之所論，正謂斯耳。」",
    "T02n0125_035:0743a12_7": "是時，執杖釋種儼頭嘆吒已，便退而去。",
    "T02n0125_035:0743a12_8": "爾時，如來即從座起，還詣所止。",
    "T02n0125_035:0743a13_9": "爾時，世尊告諸比丘：「向者，在彼園中坐，有執杖釋種來至我所，而問我言：『沙門為作何等論？』",
    "T02n0125_035:0743a15_10": "吾報之曰：『我之所論，非天、世人所能及也；亦非著世，復非住世，我之所論，正謂斯耳。』",
    "T02n0125_035:0743a17_11": "是時，執杖釋種聞此語已，便退而去。」",
    "T02n0125_035:0743a18_12": "爾時，有一比丘白世尊言：「云何亦不著世，復非住世？」",
    "T02n0125_035:0743a20_13": "世尊告曰：「如我所論者，都不著世，如今於欲而得解脫，斷於釋種狐疑，無有眾想。",
    "T02n0125_035:0743a22_14": "我之所論者，正謂此耳。」",
    "T02n0125_035:0743a22_15": "世尊作此語已，即起入室。",
    "T02n0125_035:0743a23_16": "是時，諸比丘各相謂言：「世尊向所論者，略說其義，誰能堪任廣說此義乎？」",
    "T02n0125_035:0743a24_17": "是時，諸比丘自相謂言：「世尊恒嘆譽尊者大迦栴延，今唯有迦栴延能說此義耳。」",
    "T02n0125_035:0743a26_18": "是時，眾多比丘語迦栴延曰：「向者，如來略說其義，唯願尊者當廣演說之，事事分別，使諸人得解。」",
    "T02n0125_035:0743a29_19": "迦栴延報曰：「猶如聚落有人出於彼村，欲求真實之物。",
    "T02n0125_035:0743b01_20": "彼若見大樹，便取斫殺，取其枝葉而捨之去。",
    "T02n0125_035:0743b02_21": "然今汝等亦復如是，捨如來已，來從枝求實。",
    "T02n0125_035:0743b03_22": "然彼如來皆觀見之，靡不周遍，照明世間，為天、人導，如來者是法之真主，汝等亦當有此時節，自然當遇如來說此義。」",
    "T02n0125_035:0743b06_23": "時，諸比丘對曰：「如來雖是法之真主，廣演其義；然尊者為世尊記，堪任廣說其義。」",
    "T02n0125_035:0743b08_24": "迦栴延報曰：「汝等諦聽！",
    "T02n0125_035:0743b08_25": "善思念之。",
    "T02n0125_035:0743b09_26": "吾當演說分別其義。」",
    "T02n0125_035:0743b09_27": "諸比丘對曰：「甚善。」",
    "T02n0125_035:0743b10_28": "是時，諸比丘即受其教。",
    "T02n0125_035:0743b10_29": "迦栴延告曰：「今如來所言：『我之所論，非天、龍、鬼神之所能及，亦非著世，復非住世，然我於彼而得解脫，斷諸狐疑，無復猶豫，如今眾生之徒，好喜鬪訟，起諸亂想。』",
    "T02n0125_035:0743b14_30": "又如來言：『我不於中起染著心。』",
    "T02n0125_035:0743b15_31": "此是貪欲使，瞋恚、邪見、欲世間使，憍慢使，疑使，無明使，或遇刀杖苦痛之報，與人鬪訟，起若干不善之行，起諸亂想，興不善行。",
    "T02n0125_035:0743b18_32": "若眼見色而起識想，三事相因便有更樂，以有更樂便有痛，以有痛便有所覺，以有覺便有想，以有想便稱量之，起若干種想著之念。",
    "T02n0125_035:0743b21_33": "耳聞聲、鼻嗅香、舌甞味、身更細滑、意知法，而起識想，三事相因便有更樂，以有更樂便有痛，以有痛便有覺，以有覺便有想，以有想便稱量之，於中起若干種想著之念。",
    "T02n0125_035:0743b25_34": "此是貪欲之使、瞋恚使、邪見使、憍慢使、欲世間使、癡使、疑使，皆起刀杖之變，興若干種之變，不可稱計。",
    "T02n0125_035:0743b28_35": "「若有人作是說：『亦無眼，亦無色，而有更樂。』",
    "T02n0125_035:0743b29_36": "此事不然。",
    "T02n0125_035:0743b29_37": "設復言：『無更樂，有痛者。』",
    "T02n0125_035:0743c01_38": "此亦不然。",
    "T02n0125_035:0743c01_39": "設言：『無痛而有想著者。』",
    "T02n0125_035:0743c02_0": "此事不然。",
    "T02n0125_035:0743c02_1": "設復有人言：『無耳、無聲，無鼻、無香，無舌、無味，無身、無細滑，無意、無法，而言有識者。』",
    "T02n0125_035:0743c04_2": "終無此理也。",
    "T02n0125_035:0743c04_3": "設言：『無識而有更樂者。』",
    "T02n0125_035:0743c05_4": "此事不然。",
    "T02n0125_035:0743c05_5": "設：『無更樂而言有痛者。』",
    "T02n0125_035:0743c06_0": "此事不然。",
    "T02n0125_035:0743c06_1": "設言：『無痛而有想著者。』",
    "T02n0125_035:0743c06_2": "此事不然。",
    "T02n0125_035:0743c07_3": "若復人言：『有眼、有色於中起識。』",
    "T02n0125_035:0743c07_4": "此是必然。",
    "T02n0125_035:0743c08_5": "若言：『耳聲、鼻香、舌味、身細滑、意法於中起識者。』",
    "T02n0125_035:0743c09_6": "此事必然。",
    "T02n0125_035:0743c09_7": "諸賢當知，由此因緣，世尊說曰：『我之所論，天及世人、魔、若魔天不能及者，亦不著世，復不住世，然我於欲而得解脫，斷於狐疑，無復猶豫。』",
    "T02n0125_035:0743c12_8": "世尊因此緣略說其義耳。",
    "T02n0125_035:0743c13_9": "汝等心不解者，更至如來所，重問此義。",
    "T02n0125_035:0743c14_10": "設如來有所說者，好念奉持。」",
    "T02n0125_035:0743c14_11": "是時，眾多比丘聞迦栴延所說，亦不言善，復不言非，即從座起而去。",
    "T02n0125_035:0743c16_12": "自相謂言：「我等當持此義往問如來，設世尊有所說者，當奉行之。」",
    "T02n0125_035:0743c18_13": "是時，眾多比丘往至世尊所，頭面禮足，在一面坐。",
    "T02n0125_035:0743c19_14": "爾時，眾多比丘以此緣本，具白世尊。",
    "T02n0125_035:0743c20_15": "爾時，如來告比丘曰：「迦栴延比丘聰明辯才，廣演其義，設汝等至吾所問此義，我亦當以此與汝說之。」",
    "T02n0125_035:0743c22_16": "爾時，阿難在如來後。",
    "T02n0125_035:0743c23_17": "是時，阿難白佛言：「此經義理極為甚深，猶如有人行路而遇甘露，取而食之，極為香美，食無厭足。",
    "T02n0125_035:0743c25_18": "此亦如是，其善男子、善女人所至到處，聞此法而無厭足。」",
    "T02n0125_035:0743c26_19": "重白世尊：「此經名何等，當云何奉行。」",
    "T02n0125_035:0743c27_20": "佛告阿難：「此經名曰甘露法味，當念奉行。」",
    "T02n0125_035:0743c28_21": "爾時，阿難聞佛所說，歡喜奉行。",
    "T02n0125_035:0744a01_0": "增壹阿含經莫畏品第四十一",
    "T02n0125_035:0744a02_0": "（一）聞如是：一時，佛在釋翅迦毘羅衛尼拘屢園中。",
    "T02n0125_035:0744a03_1": "是時，摩呵男釋往至世尊所，頭面禮足，在一面坐。",
    "T02n0125_035:0744a04_2": "爾時，摩呵男釋白世尊言：「躬從如來受此言教：『諸有善男子、善女人斷三結使，成須陀洹，名不退轉，必成道果，更不求諸外道異學，亦復不觀察餘人所說。』",
    "T02n0125_035:0744a08_3": "設當爾者，此事不然。",
    "T02n0125_035:0744a08_4": "我若見暴牛、馬、駱駝，即時恐懼，衣毛皆竪，復作是念：『設我今日懷此恐懼，當取命終者，為生何處？』」",
    "T02n0125_035:0744a10_5": "世尊告摩呵男：「勿起恐畏之心，設當取命終，不墮三惡趣。",
    "T02n0125_035:0744a12_6": "所以然者，今有三消滅之義。",
    "T02n0125_035:0744a12_7": "云何為三？",
    "T02n0125_035:0744a13_8": "如有著於婬欲而起惱亂，復起害心向他人，已無此欲，則不起殺害之心，於現法中不起苦惱，諸有惡不善法欲自害己；設無此者，則無擾亂，便無愁憂。",
    "T02n0125_035:0744a16_9": "是謂，摩呵男，此三義，諸惡不善法便墮在下，諸善之法便在於上。",
    "T02n0125_035:0744a18_10": "亦如酥瓶在水中壞，是時瓦石便沈在下，酥便浮在上。",
    "T02n0125_035:0744a19_11": "此亦如是，諸惡不善之法便在於下，諸善之法便浮在上。",
    "T02n0125_035:0744a21_12": "摩呵男！",
    "T02n0125_035:0744a21_13": "當知我昔日未成佛道，在優留毘六年勤苦，不食美味，身體羸瘦，如似百年之人，皆由不食之所致。",
    "T02n0125_035:0744a23_14": "若我欲起時，便自墮地。",
    "T02n0125_035:0744a24_15": "時，我復作是念：『設我於中命終者，當生何處？』",
    "T02n0125_035:0744a25_16": "時，我復作是念：『我今命終者，必不生惡道中。』",
    "T02n0125_035:0744a26_17": "然復義趣不可從樂至樂，要當由苦然復至樂。",
    "T02n0125_035:0744a27_18": "「我爾時復遊在仙人窟中。",
    "T02n0125_035:0744a28_19": "爾時，有多尼揵子在彼學道。",
    "T02n0125_035:0744a29_0": "是時，尼揵子舉手指日，曝體學道，或復有蹲而學道。",
    "T02n0125_035:0744b01_1": "我爾時往至彼所，語尼揵子：『汝等何故離坐舉手翹足乎？』",
    "T02n0125_035:0744b02_2": "彼尼揵子曰：『瞿曇當知，昔我先師作不善行，今所以苦者，欲滅其罪；今雖露形體，有慚辱分，亦有消滅此事。",
    "T02n0125_035:0744b05_3": "瞿曇當知，行盡苦亦盡，苦盡行亦盡，苦行已盡，便至涅槃。』",
    "T02n0125_035:0744b06_4": "「我爾時復語尼揵子曰：『此事不然，亦無由行盡苦亦盡，亦不由苦盡行亦盡，得至涅槃；但今苦行盡得至涅槃者，此事然矣！",
    "T02n0125_035:0744b09_5": "但不可從樂至樂。』",
    "T02n0125_035:0744b10_6": "尼揵子曰：『頻毘娑羅王從樂至樂，有何苦哉？』",
    "T02n0125_035:0744b11_7": "我爾時復語尼揵子曰：『頻毘娑羅王樂，何如我樂？』",
    "T02n0125_035:0744b12_8": "尼揵子報我言：『頻毘娑羅王樂，勝汝樂也。』",
    "T02n0125_035:0744b13_9": "我爾時復語尼揵子曰：『頻毘娑羅王能使我七日七夜結跏趺坐，形體不移動乎？",
    "T02n0125_035:0744b15_10": "正使六、五、四、三、二，乃至一日結跏趺坐乎？』",
    "T02n0125_035:0744b16_11": "尼揵子報曰：『不也。",
    "T02n0125_035:0744b17_0": "瞿曇！』",
    "T02n0125_035:0744b17_1": "世尊告曰：『我能堪任結跏趺坐，形不移動。",
    "T02n0125_035:0744b18_2": "云何，尼揵子！",
    "T02n0125_035:0744b18_3": "誰者為樂？",
    "T02n0125_035:0744b18_4": "頻毘娑羅王樂耶？",
    "T02n0125_035:0744b19_5": "為我樂耶？』",
    "T02n0125_035:0744b19_6": "尼揵子曰：『瞿曇沙門樂。』",
    "T02n0125_035:0744b19_7": "「如是。",
    "T02n0125_035:0744b20_8": "摩呵男！",
    "T02n0125_035:0744b20_9": "當作此方便，知不可從樂至樂，要當從苦至樂。",
    "T02n0125_035:0744b21_10": "猶如，摩呵男！",
    "T02n0125_035:0744b21_11": "大村左右有大池水，縱廣一由旬，水滿其中。",
    "T02n0125_035:0744b22_12": "若復有人，來取彼一渧水。",
    "T02n0125_035:0744b23_13": "云何，摩呵男！",
    "T02n0125_035:0744b23_14": "水何者為多？",
    "T02n0125_035:0744b24_15": "一渧水多？",
    "T02n0125_035:0744b24_16": "為池水多乎？」",
    "T02n0125_035:0744b24_17": "摩呵男曰：「池水多，非一渧水多也。」",
    "T02n0125_035:0744b25_18": "世尊告曰：「此亦如是。",
    "T02n0125_035:0744b26_0": "賢聖弟子諸苦已盡，永無復有，餘存在者如一渧水耳。",
    "T02n0125_035:0744b27_1": "如我眾中最下道者，不過七死七生而盡苦際。",
    "T02n0125_035:0744b28_2": "若復勇猛精進，便為家家，即得道跡。」",
    "T02n0125_035:0744b29_3": "爾時，世尊重與摩呵男說微妙之法，彼聞法已，即從座起而去。",
    "T02n0125_035:0744c01_4": "爾時，摩呵男聞佛所說，歡喜奉行。",
    "T02n0125_035:0744c03_0": "（二）聞如是：一時，尊者那伽波羅在鹿野城中。",
    "T02n0125_035:0744c04_1": "是時，有一婆羅門年垂朽邁，昔與尊者那伽婆羅少小舊欵。",
    "T02n0125_035:0744c05_2": "是時，婆羅門往至那伽婆羅所，共相問訊，在一面坐。",
    "T02n0125_035:0744c06_3": "爾時，梵志語那伽婆羅曰：「汝今於樂之中，最為快樂。」",
    "T02n0125_035:0744c08_4": "那伽婆羅曰：「汝觀何等義，而作是說：『於樂之中，最為快樂。』",
    "T02n0125_035:0744c09_5": "？」",
    "T02n0125_035:0744c09_6": "婆羅門報曰：「我頻七日中，七男兒死，皆勇猛高才，智慧難及；近六日之中，十二作使人無常，能堪作使，無有懈怠；近五日已來，四兄弟無常，多諸妓術，無事不閑；近四日已來，父母命終，年向百歲，捨我去世；近三日已來，二婦復死，顏貌端政，世之希有；又復家中有八窖珍寶，昨日求之而不知處；如我今日遭此苦惱，不可稱計。",
    "T02n0125_035:0744c17_7": "然，尊者！",
    "T02n0125_035:0744c17_8": "今日永離彼患，無復愁憂，正以道法而自娛樂，我觀此義已，故作是說：『於樂之中，最為快樂！』」",
    "T02n0125_035:0744c19_9": "是時，尊者那伽婆羅告彼梵志曰：「汝何為不作方便，使彼爾許之人而不命終乎？」",
    "T02n0125_035:0744c21_10": "梵志對曰：「我亦多作方便，欲令不死，又不失財，亦復隨時布施，作諸功德，祠祀諸天，供養諸長老梵志，擁護諸神，誦諸呪術，亦能瞻視星宿，亦復能和合藥草，亦以甘饌飲食施彼窮厄，如此之比不可稱也。",
    "T02n0125_035:0744c26_11": "然復不能濟彼命根。」",
    "T02n0125_035:0744c27_12": "是時，尊者那伽婆羅便說此偈：「藥草諸呪術，　　衣被飲食具，　雖施而無益，　　猶抱身苦行。",
    "T02n0125_035:0745a01_0": "　正使祭神祠，　　香花及沐浴，　計挍此原本，　　無能療治者。",
    "T02n0125_035:0745a03_0": "　假使施諸物，　　精進持梵行，　計挍此原本，　　無能療治者。」",
    "T02n0125_035:0745a05_0": "是時，梵志問曰：「當行何法，使無此苦惱之患？」",
    "T02n0125_035:0745a06_1": "是時，尊者那伽婆羅便說此偈：「恩愛無明本，　　興諸苦惱患，　彼滅而無餘，　　便無復有苦。」",
    "T02n0125_035:0745a09_0": "是時，彼梵志正聞語已，即時便說此偈：「雖老不極老，　　所行如弟子，　願聽出家學，　　使得離此災。」",
    "T02n0125_035:0745a12_0": "是時，尊者那伽婆羅即授彼三衣，使出家學，又告之曰：「汝今，比丘！",
    "T02n0125_035:0745a13_1": "當觀此身從頭至足，此髮、毛、爪、齒為從何來？",
    "T02n0125_035:0745a14_2": "形體、皮宍、骨髓、腸胃悉從何來？",
    "T02n0125_035:0745a15_3": "設從此去，當至何所？",
    "T02n0125_035:0745a15_4": "是故，比丘！",
    "T02n0125_035:0745a16_5": "勿多憂念世間苦惱，又當觀此毛孔之中，求方便成四諦。」",
    "T02n0125_035:0745a17_6": "是時，尊者那伽婆羅便說此偈：「除想勿多憂，　　不久成法眼，　無常行如電，　　不遇此大幸。",
    "T02n0125_035:0745a21_0": "　一一觀毛孔，　　生者滅者原，　無常行如電，　　施心向涅槃。」",
    "T02n0125_035:0745a23_0": "是時，彼長老比丘受如是言教，在閑靜之處，思惟此業。",
    "T02n0125_035:0745a24_1": "所以然族姓子，剃除鬚髮，以信堅固，出家學道者，欲修無上梵行，生死已盡，梵行已立，所作已辦，更不復受胎，如實知之。",
    "T02n0125_035:0745a27_2": "是時，彼比丘便成阿羅漢。",
    "T02n0125_035:0745a27_3": "是時，有天是彼比丘舊知識，見彼比丘成阿羅漢已，便往至那伽婆羅所，在虛空中而說此偈：「以得具足戒，　　在彼閑靜處，　得道心無著，　　除諸原惡本。」",
    "T02n0125_035:0745b04_0": "是時，彼天復以天華散尊者上，即於空中沒不現。",
    "T02n0125_035:0745b05_1": "爾時，彼比丘及天聞尊者那伽婆羅所說，歡喜奉行。",
    "T02n0125_035:0745b07_0": "（三）聞如是：一時，佛在舍衛國祇樹給孤獨園。",
    "T02n0125_035:0745b08_1": "爾時，世尊告諸比丘：「當觀七處之善，又察四法，於此現法之中名為上人。",
    "T02n0125_035:0745b09_2": "云何，比丘！",
    "T02n0125_035:0745b10_3": "觀七處之善？",
    "T02n0125_035:0745b10_4": "於是，比丘！",
    "T02n0125_035:0745b10_5": "以慈心遍滿一方、二方、三方、四方，四維上下，亦復如是，盡於世間以慈心遍滿其中。",
    "T02n0125_035:0745b12_6": "悲、喜、護心，空，無相、願，亦復如是。",
    "T02n0125_035:0745b13_7": "諸根具足，飲食自量，恒自覺悟。",
    "T02n0125_035:0745b14_8": "如是，比丘！",
    "T02n0125_035:0745b14_9": "觀七處。",
    "T02n0125_035:0745b14_10": "「云何，比丘！",
    "T02n0125_035:0745b14_11": "察四處之法？",
    "T02n0125_035:0745b15_12": "於是，比丘！",
    "T02n0125_035:0745b15_13": "內自觀身，除去愁憂，身意止，外復觀身身意止；內外觀身身意止。",
    "T02n0125_035:0745b16_14": "內自觀痛痛意止；外自觀痛痛意止；內外觀痛痛意止。",
    "T02n0125_035:0745b18_15": "內觀心心意止；外觀心心意止；內外觀心心意止，除去愁憂，無復苦患。",
    "T02n0125_035:0745b19_16": "內觀法法意止；外觀法法意止，內外觀法法意止。",
    "T02n0125_035:0745b21_17": "如是，比丘！",
    "T02n0125_035:0745b21_18": "觀四法之善。",
    "T02n0125_035:0745b21_19": "「若復，比丘！",
    "T02n0125_035:0745b21_20": "如是七處善及察四法，於此現法中為上人。",
    "T02n0125_035:0745b23_21": "是故，比丘！",
    "T02n0125_035:0745b23_22": "當求方便，辦七處之善及觀四法。",
    "T02n0125_035:0745b24_23": "如是，比丘！",
    "T02n0125_035:0745b24_24": "當作是學。」",
    "T02n0125_035:0745b24_25": "爾時，諸比丘聞佛所說，歡喜奉行。",
    "T02n0125_035:0745b26_0": "（四）聞如是：一時，佛在釋翅迦毘羅越城尼拘屢園，與大比丘眾五百人俱。",
    "T02n0125_035:0745b27_1": "是時，眾多比丘往至世尊所，頭面禮足，在一面坐。",
    "T02n0125_035:0745b28_2": "爾時，眾多比丘白世尊言：「我等欲詣北方遊化。」",
    "T02n0125_035:0745c01_0": "世尊告曰：「宜知是時。」",
    "T02n0125_035:0745c01_1": "世尊復告比丘曰：「汝等為辭舍利弗比丘乎？」",
    "T02n0125_035:0745c02_2": "諸比丘對曰：「不也。",
    "T02n0125_035:0745c03_3": "世尊！」",
    "T02n0125_035:0745c03_4": "爾時，世尊告諸比丘：「汝等往辭舍利弗比丘。",
    "T02n0125_035:0745c04_5": "所以然者，舍利弗比丘恒與諸梵行人教誡其法，說法無厭足。」",
    "T02n0125_035:0745c05_6": "爾時，世尊與諸比丘說微妙之法，諸比丘聞法已，即從座起，禮世尊足，遶佛三匝，便退而去。",
    "T02n0125_035:0745c07_7": "爾時，舍利弗在釋翅神寺中遊。",
    "T02n0125_035:0745c08_8": "爾時，眾多比丘往至舍利弗所，共相問訊，在一面坐。",
    "T02n0125_035:0745c09_9": "是時，眾多比丘白舍利弗言：「我等欲詣北方人間遊化，今以辭世尊。」",
    "T02n0125_035:0745c11_10": "舍利弗言：「卿等當知，北方人民、沙門、婆羅門皆悉聰明，智慧難及，復有人民憙來相試。",
    "T02n0125_035:0745c13_11": "若當來問卿：『諸賢師，作何等論？』",
    "T02n0125_035:0745c14_12": "設當作是問者，欲云何報之？」",
    "T02n0125_035:0745c15_13": "諸比丘報曰：「設當有人來問者，我當以此義報之：『色者無常，其無常者即是苦也；苦者無我，無我者空，以空無我、彼空，如是智者之所觀也。",
    "T02n0125_035:0745c18_14": "痛、想、行、識亦復無常、苦、空、無我，其實空者彼無我、空，如是智者之所學也。",
    "T02n0125_035:0745c20_15": "此五盛陰皆空、皆寂，因緣合會皆歸於磨滅，不得久住。",
    "T02n0125_035:0745c21_16": "八種之道，將從有七，我師所說正謂此耳。』",
    "T02n0125_035:0745c22_17": "若剎利、婆羅門、人民之類，來問我義者，我等當以此義報之。」",
    "T02n0125_035:0745c23_18": "是時，舍利弗語眾多比丘曰：「汝等堅持心意，勿為輕舉。」",
    "T02n0125_035:0745c25_19": "是時，舍利弗具足與諸比丘說微妙之法，即從座起而去。",
    "T02n0125_035:0745c26_20": "是時，眾多比丘去不遠，舍利弗告比丘：「當云何行八種之道及七種之法？」",
    "T02n0125_035:0745c28_21": "是時，眾多比丘白舍利弗言：「我等乃從遠來，欲聞其義，唯願說之。」",
    "T02n0125_035:0745c29_22": "舍利弗報曰：「汝等諦聽！",
    "T02n0125_035:0746a01_23": "諦聽，善思念之，吾今當說。」",
    "T02n0125_035:0746a01_24": "是時，比丘而受其教。",
    "T02n0125_035:0746a02_25": "舍利弗告曰：「若一心念正見者，念覺意不亂也；等治者，念一心一切諸法，法覺意也；等語者，身意精進，精進覺意也；等業者，一切諸法得生，喜覺意也；等命者，知足於賢聖之財，悉捨家財，安其形體，猗覺意也；等方便者，得賢聖四諦，盡除去諸結，定覺意也；等念者，觀四意止，身無牢固，皆空無我，護覺意也；等三昧者，不獲者獲，不度者度，不得證者使得證也。",
    "T02n0125_035:0746a10_26": "設當有人來問此義：『云何修八種道及七法？』",
    "T02n0125_035:0746a11_27": "汝等當如是報之。",
    "T02n0125_035:0746a12_28": "所以然者，八種道及七法，其有比丘修此者，有漏心便得解脫。",
    "T02n0125_035:0746a14_0": "「我今重告汝，其有比丘修行思惟八種道及七法者，彼比丘便成二果而無狐疑，得阿羅漢。",
    "T02n0125_035:0746a16_1": "且捨此事。",
    "T02n0125_035:0746a16_2": "若不能多，一日之中行此八種道及七法者，其福不可稱計，得阿那含、若阿羅漢。",
    "T02n0125_035:0746a18_3": "是故，諸賢，當求方便，行此八種道及七法者，於取道無有狐疑。」",
    "T02n0125_035:0746a20_0": "爾時，諸比丘聞舍利弗所說，歡喜奉行。",
    "T02n0125_035:0746a21_0": "（五）聞如是：一時，佛在舍衛國祇樹給孤獨園。",
    "T02n0125_035:0746a22_1": "爾時，世尊語迦葉曰：「汝今年已朽邁，無少壯之意，宜可受諸長者衣裳及其飲食。」",
    "T02n0125_035:0746a24_2": "大迦葉白佛言：「我不堪任受彼衣食，今此納衣隨時乞食，快樂無比。",
    "T02n0125_035:0746a25_3": "所以然者，將來當有比丘！",
    "T02n0125_035:0746a26_4": "形體柔軟，心貪好衣食，便於禪退轉，不復能行苦業，又當作是語：『過去佛時，諸比丘等亦受人請、受人衣食，我等何為不法古時聖人乎？』",
    "T02n0125_035:0746a29_5": "坐貪著衣食故，便當捨服為白衣，使諸聖賢無復威神，四部之眾漸漸減少；聖眾已減少，如來神寺復當毀壞；如來神寺已毀壞故，經法復當凋落。",
    "T02n0125_035:0746b04_6": "是時，眾生無復精光，以無精光，壽命遂短。",
    "T02n0125_035:0746b05_7": "是時，彼眾生命終已，皆墮三惡趣。",
    "T02n0125_035:0746b05_8": "猶如今日眾生之類，為福多者皆生天上，當來之世為罪多者，盡入地獄。」",
    "T02n0125_035:0746b07_9": "世尊告曰：「善哉！",
    "T02n0125_035:0746b07_10": "善哉！",
    "T02n0125_035:0746b08_11": "迦葉多所饒益，為世人民作良友福田。",
    "T02n0125_035:0746b09_12": "迦葉當知，吾般涅槃後千歲餘，當有比丘於禪退轉，不復行頭陀之法；亦無乞食、著補納衣，貪受長者請其衣食；亦復不在樹下閑居之處，好喜莊飾房舍，亦不用大小便為藥，但著餘藥草，極甘美者；或於其中貪著財貨，悋惜房舍，恒共鬪諍。",
    "T02n0125_035:0746b15_0": "爾時，檀越施主篤信佛法，好喜惠施，不惜財物。",
    "T02n0125_035:0746b16_1": "是時，檀越施主命終之後盡生天上，比丘懈怠者，死入地獄中。",
    "T02n0125_035:0746b17_2": "如是，迦葉！",
    "T02n0125_035:0746b17_3": "一切諸行皆悉無常，不得久保。",
    "T02n0125_035:0746b18_4": "「又迦葉當知，將來之世，當有比丘剃鬚髮而習家業，左抱男，右抱女，又執箏簫在街巷乞食。",
    "T02n0125_035:0746b20_5": "爾時，檀越施主受福無窮，況復今日至誠乞食者。",
    "T02n0125_035:0746b21_6": "如是，迦葉！",
    "T02n0125_035:0746b22_7": "一切行無常，不可久停。",
    "T02n0125_035:0746b22_8": "「迦葉當知，將來之世，若有沙門比丘當捨八種道及七種之法，如我今日於三阿僧祇劫所集法寶。",
    "T02n0125_035:0746b25_0": "將來諸比丘以為歌曲，在眾人中乞食以自濟命，然後檀越施主飯彼比丘眾，猶獲其福，況復今日而不得其福乎！",
    "T02n0125_035:0746b27_1": "「我今持此法付授迦葉及阿難比丘。",
    "T02n0125_035:0746b28_2": "所以然者，吾今年老以向八十，然如來不久當取滅度，今持法寶付囑二人，善念誦持，使不斷絕，流布世間。",
    "T02n0125_035:0746c02_3": "其有遏絕聖人言教者，便為墮邊際。",
    "T02n0125_035:0746c03_4": "是故，今日囑累汝經法，無令脫失。」",
    "T02n0125_035:0746c03_5": "是時，大迦葉及阿難即從座起，長跪叉手，白世尊言：「以何等故，以此經法付授二人，不囑累餘人乎？",
    "T02n0125_035:0746c06_6": "又復如來眾中，神通第一不可稱計，然不囑累？」",
    "T02n0125_035:0746c07_7": "世尊告迦葉曰：「我於天上、人中，終不見此人，能受持此法寶，如迦葉、阿難之比。",
    "T02n0125_035:0746c09_8": "然聲聞中亦復不出二人上者，過去諸佛亦復有此二人受持經法，如今迦葉、阿難比丘之比，極為殊妙。",
    "T02n0125_035:0746c11_9": "所以然者，過去諸佛頭陀行比丘，法存則存，法沒則沒。",
    "T02n0125_035:0746c13_0": "然我今日迦葉比丘留住在世，彌勒佛出世然後取滅度。",
    "T02n0125_035:0746c14_1": "由此因緣，今迦葉比丘勝過去時比丘之眾。",
    "T02n0125_035:0746c15_2": "又阿難比丘云何得勝過去侍者？",
    "T02n0125_035:0746c16_3": "過去時諸佛侍者，聞他所說，然後乃解。",
    "T02n0125_035:0746c17_4": "然今日阿難比丘，如來未發語便解，如來不復語是，皆悉知之。",
    "T02n0125_035:0746c18_5": "由此因緣，阿難比丘勝過去時諸佛侍者。",
    "T02n0125_035:0746c19_6": "是故，迦葉！",
    "T02n0125_035:0746c19_7": "阿難！",
    "T02n0125_035:0746c19_8": "吾今付授汝、囑累汝此法寶，無令缺減。」",
    "T02n0125_035:0746c20_9": "爾時，世尊便說偈言：「一切行無常，　　起者必有滅，　無生則無死，　　此滅最為樂。」",
    "T02n0125_035:0746c24_0": "是時，大迦葉及阿難聞佛所說，歡喜奉行。",
    "T02n0125_035:0746c25_0": "增壹阿含經卷第三十五"
}