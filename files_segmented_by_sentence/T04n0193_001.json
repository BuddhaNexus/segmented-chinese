{
    "T04n0193_001:0054c12_0": "佛本行經卷第一(一名佛本行讚傳)宋涼州沙門釋寶雲譯因緣品第一　今粗頒宣法，　　慈心專聽受；　佛眾經要義，　　聖師之言辭。",
    "T04n0193_001:0054c18_0": "　傳佛之典籍，　　最利益於世；　受者蒙大慶，　　潤及一切生。",
    "T04n0193_001:0054c20_0": "　普一切諸佛，　　仙聖明王智；　慈心稱名者，　　獲福不可量。",
    "T04n0193_001:0054c22_0": "　今故演吉祥，　　憂苦永滅亡；　所至之方域，　　莫不得安隱。",
    "T04n0193_001:0054c24_0": "　撿情專守心，　　各各靜意聽；　其有奉持者，　　雪除諸垢穢。",
    "T04n0193_001:0054c26_0": "　以清淨法水，　　勤加浣濯心；　入滅度深池，　　受色甚鮮明。",
    "T04n0193_001:0054c28_0": "　五欲猶奔馬，　　普世隨之迷；　迴旋無出要，　　勞欲所欺誤。",
    "T04n0193_001:0055a01_0": "　或馳於盲冥，　　獨周旋五道；　以智慧之勒，　　善御迴愚心。",
    "T04n0193_001:0055a03_0": "　當以無常策，　　捶制情欲馬；　挫折饕餮意，　　令志捨諛諂。",
    "T04n0193_001:0055a05_0": "　六欲江河流，　　趣惡甚速疾；　當以智慧力，　　設牢厚堤塘。",
    "T04n0193_001:0055a07_0": "　樂生死勤苦，　　未曾得休息；　以無厭足意，　　迷醉於五欲。",
    "T04n0193_001:0055a09_0": "　八種之湯藥，　　和合甚神良；　順服甘露味，　　迷醉尋醒悟。",
    "T04n0193_001:0055a11_0": "　三界眾生類，　　倒見手所指；　顛倒於五道，　　猶如拍毱跳。",
    "T04n0193_001:0055a13_0": "　垂脫盡苦際，　　還復墮生死；　今聞聖明教，　　宜息迷惑心。",
    "T04n0193_001:0055a15_0": "　慈悲之光明，　　普照耀於世；　愚覩熱時焰，　　癡心自迷惑。",
    "T04n0193_001:0055a17_0": "　生死猶廣澤，　　孤麑迷於中；　宜服飲法乳，　　除久飢虛渴。",
    "T04n0193_001:0055a19_0": "　眾生從久來，　　為老死所吸；　不喜見良藥，　　逆罵謗醫師。",
    "T04n0193_001:0055a21_0": "　醫合三十七，　　雜藥神良膏；　宜以方便求，　　勤服以除患。",
    "T04n0193_001:0055a23_0": "　塵勞之長夜，　　眾生甚安眠；　宜辦甘露鼓，　　寤令莫睡眠。",
    "T04n0193_001:0055a25_0": "　佛日出於世，　　照曜法豐秋；　宜以智慧眼，　　勤心普遍觀。",
    "T04n0193_001:0055a27_0": "　眾生心如水，　　躁擾濁不明；　以法渟使清，　　猶如秋時水。",
    "T04n0193_001:0055a29_0": "　眾生善御心，　　定意不躁濁；　速疾得歸趣，　　入于泥洹海。",
    "T04n0193_001:0055b02_0": "　種種變形體，　　於生死長遠；　天人三惡趣，　　地獄鬼畜生。",
    "T04n0193_001:0055b04_0": "　今宜捨嶮欺，　　諂偽[仁-二+豈][仁-二+磊]形；　入滅琉璃城，　　合為一種色。",
    "T04n0193_001:0055b06_0": "　有王名阿育，　　無憂厚國土；　能使怨憂恐，　　歸附者喜敬。",
    "T04n0193_001:0055b08_0": "　普於此地立，　　八萬四千塔；　天龍鬼神喜，　　聲震於天下。",
    "T04n0193_001:0055b10_0": "　時金剛力士，　　聞是震動聲；　佛法更盛明，　　因是追念佛。",
    "T04n0193_001:0055b12_0": "　低頭拄頰悶，　　惟佛在世時；　諸天有問曰：　　「唯仁何為愁？」",
    "T04n0193_001:0055b14_0": "　諦視良久間，　　然後乃長歎；　懷悲聲戰悵，　　發言報之曰：「佛天中天師，　　施善教天人；　追憶佛聖尊，　　是以愁悶耳！」",
    "T04n0193_001:0055b18_0": "　是諸天人等，　　後生不見佛；　佛去世之後，　　乃生於天上。",
    "T04n0193_001:0055b20_0": "　始聞佛名號，　　衣毛皆起竪，　因以慈敬心，　　問於金剛神：「唯仁佛是誰？",
    "T04n0193_001:0055b22_1": "　　有何善妙德？",
    "T04n0193_001:0055b23_0": "　有何智慧力？",
    "T04n0193_001:0055b23_1": "　　有何律禁法？",
    "T04n0193_001:0055b24_0": "　其形貌何類？",
    "T04n0193_001:0055b24_1": "　　以何自嚴飾？",
    "T04n0193_001:0055b25_0": "　唯仁垂顧屈，　　為吾等具說。」",
    "T04n0193_001:0055b26_0": "　以是光明言，　　勸進金剛神；　發言猶花敷，　　含笑和顏曰：「所問深妙法，　　難可倉卒說；　諸聖不能究，　　獨我安能陳。",
    "T04n0193_001:0055c01_0": "　若能以手指，　　舉拂世界地；　四海諸淵池，　　一吸能令盡。",
    "T04n0193_001:0055c03_0": "　若能都渾吞，　　鐵圍金剛山；　以蓮花根絲，　　繫懸須彌山。",
    "T04n0193_001:0055c05_0": "　若欲圍纏裹，　　窮盡虛空表；　若復欲計知，　　十方眾生數。",
    "T04n0193_001:0055c07_0": "　是事猶易致，　　學之或可得；　欲歎佛功德，　　無能盡具者。",
    "T04n0193_001:0055c09_0": "　願承佛威神，　　令意不謬誤；　能少少頒宣，　　歎佛之德善。",
    "T04n0193_001:0055c11_0": "　今我之所說，　　猶如鸚鵡言；　以歡悅仁等，　　可專意諦聽。」",
    "T04n0193_001:0055c13_0": "佛本行經稱歎如來品第二",
    "T04n0193_001:0055c14_0": "　今欲昇清虛，　　翔佛無外法；　適欲稱發言，　　心為之沈疑。",
    "T04n0193_001:0055c16_0": "　吾心之羽翮，　　勢弱不能強；　佛之空無慧，　　包愽虛空外。",
    "T04n0193_001:0055c18_0": "　假令有力士，　　盡力射虛空；　箭行過劫數，　　不能至空際。",
    "T04n0193_001:0055c20_0": "　若干賢聖明，　　於佛大空慧；　以無量辯才，　　不歎盡佛德。",
    "T04n0193_001:0055c22_0": "　已度苦海岸，　　枯竭愛欲河；　塞生老死淵，　　開立大法海。",
    "T04n0193_001:0055c24_0": "　天人及異術，　　不能盡意源；　是故佛慧海，　　深邃無涯底。",
    "T04n0193_001:0055c26_0": "　須彌眾山王，　　諸天遊居上；　佛德喻須彌，　　莫能見頂者。",
    "T04n0193_001:0055c28_0": "　魔王進三女，　　來欲亂道意；　所至靡不惑，　　唯佛慈能護。",
    "T04n0193_001:0056a01_0": "　魔王十八億，　　變形來欲戰；　佛從衣出臂，　　如日照雲赤。",
    "T04n0193_001:0056a03_0": "　以百福相手，　　擬地勝魔王；　不敢當佛德，　　猶冥眺日光。",
    "T04n0193_001:0056a05_0": "　諸天無能毀，　　魔王貢高幢；　唯佛能碎壞，　　佛竪大法幢。",
    "T04n0193_001:0056a07_0": "　其餘塵勞王，　　強力含怒害；　愚癡及死魔，　　軍率諸子孫。",
    "T04n0193_001:0056a09_0": "　愛生五蓋子，　　先登纏覆世；　有餘懷害進，　　變形若干種。",
    "T04n0193_001:0056a11_0": "　怒害疾慳妬，　　熱惱慢貢高；　倒見貪欲界，　　邪癡塵勞王。",
    "T04n0193_001:0056a13_0": "　其弊懷害強，　　圍繞求對戰；　結布塵勞陣，　　各現武備力。",
    "T04n0193_001:0056a15_0": "　各放剛猛弩，　　以中凡愚夫；　其箭如毒蛇，　　又有如熾火。",
    "T04n0193_001:0056a17_0": "　迦葉佛已來，　　無與為對者；　佛德障其箭，　　益甚放燋燃。",
    "T04n0193_001:0056a19_0": "　乘戒德之車，　　被忍辱牢鎧；　駕以精進馬，　　入滅塵勞陣。",
    "T04n0193_001:0056a21_0": "　以正見利鉾，　　以正思為箭；　以正言為羽，　　以正行為筈。",
    "T04n0193_001:0056a23_0": "　以正路為矢，　　意筩中拔箭；　放慈弓駃發，　　佛箭名四等。",
    "T04n0193_001:0056a25_0": "　一發滅塵勞，　　震三千世界；　慧熾燒塵欲，　　猶如軍被燒。",
    "T04n0193_001:0056a27_0": "　施戒忍進定，　　慧信及堅固；　守志不移動，　　猶眾川歸海。",
    "T04n0193_001:0056a29_0": "　世清空中明，　　十方普蒙安；　心一定堅固，　　思惟世起滅。",
    "T04n0193_001:0056b02_0": "　以得金剛心，　　壞碎塵勞山；　以佛眼觀見，　　三千界如鏡。",
    "T04n0193_001:0056b04_0": "　外學諸神仙，　　久學無所覺；　一切智無師，　　名諸師之師。",
    "T04n0193_001:0056b06_0": "　強慧金剛觜，　　潰壞癡堅卵；　脫出愚冥獄，　　陵無為清虛。",
    "T04n0193_001:0056b08_0": "　天上食甘露，　　食隨蘭馬麥；　不甘著天味，　　不患厭馬麥。",
    "T04n0193_001:0056b10_0": "　調達怒放石，　　羅云立其前；　俱以慈眼視，　　見毒栴檀等。",
    "T04n0193_001:0056b12_0": "　外學所誹謗，　　天人所稱嘆；　於二意不動，　　猶口吹須彌。",
    "T04n0193_001:0056b14_0": "　名聞三千世，　　佛是普世師；　好首所虛謗，　　心等無喜慼。",
    "T04n0193_001:0056b16_0": "　愚利衰毀譽，　　若稱譏苦樂；　八法不能染，　　猶如水蓮花。",
    "T04n0193_001:0056b18_0": "　天上人間樂，　　視皆為不實；　觀世如愚戲，　　有形皆空無。",
    "T04n0193_001:0056b20_0": "　三惡趣眾生，　　開其難開門；　空三惡趣獄，　　導天人無為。",
    "T04n0193_001:0056b22_0": "　經趣度三世，　　縛阿須倫憍；　勸導眾善本，　　雨三寶於世。",
    "T04n0193_001:0056b24_0": "　往古轉輪王，　　自在於四方；　於己不自從，　　免死至無為。",
    "T04n0193_001:0056b26_0": "　佛修種種業，　　治理法空城；　濟脫塵勞賊，　　將至無為城。",
    "T04n0193_001:0056b28_0": "　日明照晝不及夜，　　不曜天上三惡趣；　佛光晝夜三千世，　　及至一切眾生心。",
    "T04n0193_001:0056c01_0": "　佛神妙暉常盛明，　　千萬無數難可喻；　月之盛明十五日，　　其暉曜夜無益晝。",
    "T04n0193_001:0056c03_0": "　天帝懷憂悴，　　壽命臨終沒；　垂退失天福，　　詣佛還見諦。",
    "T04n0193_001:0056c05_0": "　日月世眼目，　　阿須倫所嬈；　佛慈濟世間，　　救令不遭厄。",
    "T04n0193_001:0056c07_0": "　憂烟想如焰，　　樂欲如服藥；　愛著喻盛火，　　佛滅以法水。",
    "T04n0193_001:0056c09_0": "　懷恚甚怒害，　　飲醉狂惑亂；　鴦崛魔醉象，　　佛以慈制伏。",
    "T04n0193_001:0056c11_0": "　無量生死堅纏裹，　　愚癡之賊蔽其目；　佛以言箄智慧藥，　　決除欝鞞迦葉賊。",
    "T04n0193_001:0056c13_0": "　是三人等塵甚厚，　　假令聲聞如恒沙；　無有能動其毛者，　　唯佛濟使覩道明。",
    "T04n0193_001:0056c15_0": "　容貌甚憍慢，　　因寶黼黻服；　迸沙最矜高，　　見佛屈修禮。",
    "T04n0193_001:0056c17_0": "　頭如戴火焰，　　牙長眼正赤；　怒則擲火燒，　　佛降阿臘鬼。",
    "T04n0193_001:0056c19_0": "　龍王懷毒怒，　　雹害魔竭國；　佛動地崩山，　　威勢滅龍毒。",
    "T04n0193_001:0056c21_0": "　佛猶大象王，　　入生死華池；　踐蹈塵勞草，　　竚立泥洹中。",
    "T04n0193_001:0056c23_0": "　佛導度生死，　　如牛渡流河；　眾生渡至今，　　如群牛隨導。",
    "T04n0193_001:0056c25_0": "　佛如八解池，　　生法芙蓉花；　天人如蜂集，　　服香則離苦。",
    "T04n0193_001:0056c27_0": "　諸天聞海水，　　底有不死藥；　以海大龍王，　　纏繞須彌山。",
    "T04n0193_001:0056c29_0": "　諸天阿須倫，　　攬海至千歲；　設若干方便，　　盡力甚勤苦。",
    "T04n0193_001:0057a02_0": "　引萬種藥精，　　進令水上凝；　謂是不死藥，　　接盛以金瓶。",
    "T04n0193_001:0057a04_0": "　服者不永壽，　　不離老病死；　意謬持神藥，　　轉輪無邊際。",
    "T04n0193_001:0057a06_0": "　佛以七覺意，　　慧力攬大海；　圍繞以滅定，　　引以精進力。",
    "T04n0193_001:0057a08_0": "　致出甘露藥，　　永安滅老病；　最樂滅眾苦，　　服者離生死。",
    "T04n0193_001:0057a10_0": "　佛明喻日不亂精，　　盛喻月滿而不寒；　樂過六天而消欲，　　燄如盛火無所燒。",
    "T04n0193_001:0057a12_0": "　法甚微妙德行具，　　眾善伏藏稱福聚；　普集天人之善好，　　歎視佛德無厭足。",
    "T04n0193_001:0057a14_0": "　光耀如日明如月，　　悅目如華聲雷震；　步如象王忍如地，　　普勝世間佛獨最。",
    "T04n0193_001:0057a16_0": "　如是無量清妙歎，　　眾聖窮劫不能盡；　況吾愚淺欲究竟，　　猶無舟船欲渡海。",
    "T04n0193_001:0057a18_0": "　諸天皆叉手，　　懷悅謂金剛；　願佛下兜術，　　即受許為說。",
    "T04n0193_001:0057a20_0": "佛本行經降胎品第三",
    "T04n0193_001:0057a21_0": "　處兜術宮時，　　以天眼普觀；　覩眾生苦惱，　　追憶往古誓。",
    "T04n0193_001:0057a23_0": "　本願安眾生，　　累劫勞求佛；　生生遭艱難，　　不厭種德本。",
    "T04n0193_001:0057a25_0": "　第一上祠祀，　　從發意以來；　以金遍布施，　　惠施手成德。",
    "T04n0193_001:0057a27_0": "　從初種種施，　　聞者衣毛竪；　頭目身手足，　　妻子所愛重。",
    "T04n0193_001:0057a29_0": "　嚴駕名象馬，　　寶車垂真珠；　若當合聚此，　　普地不容受。",
    "T04n0193_001:0057b02_0": "　勤施聲雷震，　　如天降時雨；　累劫以慧水，　　普潤飽眾生。",
    "T04n0193_001:0057b04_0": "　施酪池乳江，　　福山酥如泉；　蜜壍石蜜積，　　普嚴飾此地。",
    "T04n0193_001:0057b06_0": "　未曾違求者，　　與與無所逆；　水灌受者手，　　喻於四大海。",
    "T04n0193_001:0057b08_0": "　奉父母明師，　　慈心具種事；　所施無涯限，　　成施度無極。",
    "T04n0193_001:0057b10_0": "　所生守戒勝，　　沒命不穢禁；　剃頭為沙門，　　髮積喻大山。",
    "T04n0193_001:0057b12_0": "　生愚夫五欲，　　遭沒命危難；　不動毀淨禁，　　具戒度無極。",
    "T04n0193_001:0057b14_0": "　生得尊自由，　　未曾施人惡；　截頭目手足，　　心定得忍辱。",
    "T04n0193_001:0057b16_0": "　情悟發求佛，　　逮進超九劫；　彌勒等應先，　　勇猛出其前。",
    "T04n0193_001:0057b18_0": "　貪慕深妙法，　　因身受慧義；　入火投山巖，　　支節鐵針釘。",
    "T04n0193_001:0057b20_0": "　十八法智慧，　　奉行無發勞；　覺了一切原，　　度智無極岸。",
    "T04n0193_001:0057b22_0": "　施戒忍進定，　　智慧江海淵；　慈悲傷眾生，　　成喜悅光耀。",
    "T04n0193_001:0057b24_0": "　毛孔雜色光，　　明動兜術宮；　諸天懷疑集，　　肅敬禮菩薩。",
    "T04n0193_001:0057b26_0": "　即時種種擊金鼓，　　任資賦與七覺籌；　誰欲與吾降世間？",
    "T04n0193_001:0057b27_1": "　　故相延請法賓會。",
    "T04n0193_001:0057b28_0": "　光從兜術照四方，　　樂役力渚閻浮提；　即勅侍臣卿月猛：　　「汝識世間大國王。",
    "T04n0193_001:0057c01_0": "「何國可託生？",
    "T04n0193_001:0057c01_1": "　　不違古典制；　應遭遇菩薩，　　奉順佛言教。」",
    "T04n0193_001:0057c03_0": "　對曰：「唯聖聽，　　有大豪尊王，　有王名善求，　　典主王舍城。",
    "T04n0193_001:0057c05_0": "　婆羅奈城主，　　王名曰善猛，　蝎國王百才，　　欝禪王名巢，　光燄王留生，　　又王名勇武，　王善臂之子，　　又名白雪王。",
    "T04n0193_001:0057c09_0": "「是八大王有名聞，　　不審為可託生不？」",
    "T04n0193_001:0057c10_0": "　曰：「有是王穢不真，　　遍更察觀真正者。」",
    "T04n0193_001:0057c11_0": "　思惟斯須曰：「更有，　　轉輪王種壽興後，　王最盈後名師子，　　其子白淨釋中尊。」",
    "T04n0193_001:0057c13_0": "「善妙稱吾意，　　應託生為子。",
    "T04n0193_001:0057c14_0": "　白淨男中上，　　妙后女中英；　諸城邑之中，　　迦夷羅越最。",
    "T04n0193_001:0057c16_0": "　今日吾當降，　　施善於世間；　示眾生以正，　　牢縛欲枷鏁。",
    "T04n0193_001:0057c18_0": "　破壞生死獄，　　開示無為路；　示眾生方便，　　令出生死獄。",
    "T04n0193_001:0057c20_0": "　卿等誰欲樂，　　離苦滅度安；　欲自度苦者，　　與吾俱降下。」",
    "T04n0193_001:0057c22_0": "　頒宣是法已，　　便下兜術宮；　顯乘令普知，　　白象如銀山。",
    "T04n0193_001:0057c24_0": "　菩薩乘象王，　　如日照白雲；　諸天鼓樂舞，　　普雨雜色花。",
    "T04n0193_001:0057c26_0": "　日精之明珠，　　光照耀王宮；　降神下生時，　　現瑞甚微妙。",
    "T04n0193_001:0057c28_0": "　菩薩降入胎，　　如鴈處清淵；　如秋盛月照，　　如象處花池。",
    "T04n0193_001:0058a01_0": "　日以光照好，　　月以盛明珠；　菩薩無可喻，　　唯與善福俱。",
    "T04n0193_001:0058a03_0": "　處妙后胎已，　　地六反震動；　猶如水中船，　　空中崩雷聲。",
    "T04n0193_001:0058a05_0": "　海池肅肅動，　　眾流淨澄清；　諸天於空中，　　布華如帳縵。",
    "T04n0193_001:0058a07_0": "　稱慶踊躍喜，　　地神欣然笑；　諸華盡敷鮮，　　遍地無空缺。",
    "T04n0193_001:0058a09_0": "　樹神見眾花，　　開張如目視；　魔王愛樂樹，　　即萎憔悴愁。",
    "T04n0193_001:0058a11_0": "　妙后寐寤尋憶夢，　　諸根寂然喜踊躍；　舉目四向遍察視，　　王顏怡悅蓮華色。",
    "T04n0193_001:0058a13_0": "　即啟王曰：「唯願聽，　　夢中所見甚吉祥；　大白象王有六牙，　　忽然來至在我前。」",
    "T04n0193_001:0058a15_0": "　王聞后所夢，　　懷疑喜踊躍；　即召梵志占，　　為說夢所見。",
    "T04n0193_001:0058a17_0": "　明達善占夢，　　思惟乃發言；　按典籍占夢，　　唯聽今諦說：「女夢日光明入腹，　　因此懷妊生吉子；　如日赫照普地界，　　其子德尊主十方。",
    "T04n0193_001:0058a21_0": "　夢見月滿眾生俱，　　光照女腹因懷胎；　生子聖達轉金輪，　　典主四方正法治。",
    "T04n0193_001:0058a23_0": "「此女夢白象，　　趣入其右脅；　此子無瑕穢，　　天人稽首禮；　一切無不知，　　所生必為佛。",
    "T04n0193_001:0058a26_0": "　此典古聖讖，　　王后夢白象；　當生寶聖子，　　神仙獨象步。",
    "T04n0193_001:0058a28_0": "　安卦以占之，　　必生天人師；　其唯有二趣，　　樂家為聖王；　捨家除鬚髮，　　成佛眾聖師。」",
    "T04n0193_001:0058b02_0": "　喜其占夢諦，　　賜金恣其意；　王后聞甚喜，　　以善事啟王：「自夢此以來，　　甜如服甘露；　體性眾惡除，　　唯願樂眾善。",
    "T04n0193_001:0058b06_0": "　不樂名寶衣，　　唯善潔素服；　不好寶名扇，　　樂露清涼風。",
    "T04n0193_001:0058b08_0": "　厭穢於五欲，　　樂受正真法；　六情不復著，　　色聲香味觸；　不復樂宮室，　　意思遊園觀。」",
    "T04n0193_001:0058b11_0": "　啟王如是已，　　王即答之曰：「恣卿意所樂，　　王從將俱出；　乃至於流民，　　清涼花樹園。」",
    "T04n0193_001:0058b14_0": "　后自內觀身，　　如淨水月影，　處胎無垢穢，　　金花琉璃輿；　月滿諸根具，　　覩如寶明珠。",
    "T04n0193_001:0058b17_0": "　后覺生期至，　　遊詣花香園；　其園肅肅清，　　諸妙神來集。",
    "T04n0193_001:0058b19_0": "佛本行經如來生品第四",
    "T04n0193_001:0058b20_0": "　于時佛星，　　適與月合；　　吉瑞應期，　從右脇生。",
    "T04n0193_001:0058b21_1": "　　猶如雲除，　　千日霍現；　譬如久冥，　　炬光卒耀。",
    "T04n0193_001:0058b22_2": "　　東方為首，　樹為頭髮，　　華草為毛，　　蓮花為面，　青蓮為眼，　　丹樹為口，　　須彌為乳，　四海為腹，　　中土為腰，　　南方為髖，　私為垂珠，　　恒為香瓔，　　西方為足，　眾寶為飾。",
    "T04n0193_001:0058b27_3": "　　諸轉輪王，　　歷代典主；　如江河數，　　佛所履踐。",
    "T04n0193_001:0058b28_4": "　　千輻相輪，　常行印車；　　過去諸佛，　　所修德義。",
    "T04n0193_001:0058c01_0": "　生育萬物，　　猶如慈母；　　難動即時，　肅然震聲。",
    "T04n0193_001:0058c02_1": "　　懷喜庠序，　　和悅而瞻；　即時右脇，　　顯大輝耀。",
    "T04n0193_001:0058c03_2": "　　遏絕日光，　日如螢火；　　令日失明，　　無復精光。",
    "T04n0193_001:0058c05_0": "　光如華髻，　　現若干色；　　側塞四方，　滿虛空中。",
    "T04n0193_001:0058c06_1": "　　譬如雲除，　　日照忽現；　爾時諸天，　　見晃昱光。",
    "T04n0193_001:0058c07_2": "　　悚然怪異，　而相謂言：　　「日天下耶？",
    "T04n0193_001:0058c08_3": "　　金樹出乎？」",
    "T04n0193_001:0058c09_0": "　有神對曰：　　「佛日出現。」",
    "T04n0193_001:0058c09_1": "　　日天子疑，「是何異日？",
    "T04n0193_001:0058c10_2": "　　將無奪我。」",
    "T04n0193_001:0058c10_3": "　　日成宮殿，　懷嫉霍然；　　彼千光明；　　佛耀輝地，　日焰照空。",
    "T04n0193_001:0058c12_4": "　　太子懷光，　　千倍踰日；　日光還折，　　退不敢當。",
    "T04n0193_001:0058c13_5": "　　天地普然，　如劫盡焰；　　天地明闢，　　如始旦曉。",
    "T04n0193_001:0058c15_0": "　諸神普喜，　　地祇鼓舞；　　光明雨灑，　甘露良藥。",
    "T04n0193_001:0058c16_1": "　　充飽一切，　　滅憂惱患；　海震如笑，　　樹木跛[跳-兆+我]。",
    "T04n0193_001:0058c17_2": "　　淵池青蓮，　如開目視；　　眾樹散花，　　以敬太子。",
    "T04n0193_001:0058c19_0": "　眾鳥翔鳴，　　如雅頌音；　　諸天慕善，　如花遇日。",
    "T04n0193_001:0058c20_1": "　　都照十方，　　晃如金色；　神祇懷喜，　　花非時敷。",
    "T04n0193_001:0058c21_2": "　　金銀栴檀，　細末如塵；　　天意作花，　　晴無雲雨。",
    "T04n0193_001:0058c23_0": "　光明普照，　　遍滿十方；　　明珠火焰，　奄然不現。",
    "T04n0193_001:0058c24_1": "　　日所不照，　　幽隱冥處；　霍然大明，　　耀三惡趣。",
    "T04n0193_001:0058c25_2": "　　聖智明達，　教世光相；　　梵天神等，　　華中化生；　慈謙敬心，　　散適意花。",
    "T04n0193_001:0058c27_3": "　　掌蓮華色，　兩手接擎；　　懷愛敬心，　　慈目熟視。",
    "T04n0193_001:0058c29_0": "　以梵清音，　　歎其功德；　　躬自傾屈，　頭面禮足。",
    "T04n0193_001:0059a01_1": "　　戴之頂上，　　日處須彌；　號名百祠，　　手執金剛。",
    "T04n0193_001:0059a02_2": "　　以千慈眼，　熟視無厭；　　天華白蓋，　　雜妙寶花。",
    "T04n0193_001:0059a04_0": "　其明如月，　　上於太子；　　歎其功曰：「勞苦彌劫，　　以大方便，　　發求佛道。",
    "T04n0193_001:0059a06_0": "　願垂慈心，　　眾生可傷；　　唯為普世，　不請之師。」",
    "T04n0193_001:0059a07_1": "　　北斗七星，　　亦如稱歎：「現七覺意，　　消七勞垢。",
    "T04n0193_001:0059a08_2": "　　故行七步，　如師子起；　　足跡印現，　　喻如七星。",
    "T04n0193_001:0059a10_0": "　其步太然，　　不懷疑慢；　　地神傾屈，　低仰接足。",
    "T04n0193_001:0059a11_1": "　　以普明日，　　照於四方；　現四諦法，　　如師子吼。",
    "T04n0193_001:0059a12_2": "　　吾齊以此，　末後受形；　　不復處在，　　胞胎之獄。」",
    "T04n0193_001:0059a14_0": "　今當得佛，　　最難得道；　　將導一切，　服甘露滅。",
    "T04n0193_001:0059a15_1": "　　安靡軟草，　　雜色眾花；　如天綩綖，　　周遍布地。",
    "T04n0193_001:0059a16_2": "　　譬如天王，　處清池淵；　　如金樹花，　　視甚微妙。",
    "T04n0193_001:0059a18_0": "　諸五趣類，　　受苦惱者；　　皆得休息，　身安快樂。",
    "T04n0193_001:0059a19_1": "　　眾結縛著，　　甚急牢獄；　爾時眾結，　　悉得解脫。",
    "T04n0193_001:0059a20_2": "　　爾時洪音，　遍聞佛界；　　諸天鬼神，　　懷喜踊躍。",
    "T04n0193_001:0059a22_0": "　速昇虛空，　　進見聖寶；　　諸天側塞，　充滿無間。",
    "T04n0193_001:0059a23_1": "　　大龍王子，　　如須彌山；　目猶日月，　　動海出水。",
    "T04n0193_001:0059a24_2": "　　頭戴雲蓋，　速疾尋至；　　細雨香水，　　敬浴太子。",
    "T04n0193_001:0059a26_0": "　安祥天子，　　受天世人；　　大敬祠祀，　能與其願。",
    "T04n0193_001:0059a27_1": "　　自化己身，　　現有四頭；　乘牛執蓋，　　敬護菩薩。",
    "T04n0193_001:0059a28_2": "　　童男天子，　首戴羽冠；　　威力巍巍，　　號孔雀幢。",
    "T04n0193_001:0059b01_0": "　貫冑帶甲，　　執持武備；　　為大軍師，　將從大眾。",
    "T04n0193_001:0059b02_1": "　　擁護菩薩，　　一由延內；　天王大力，　　名毘沙門。",
    "T04n0193_001:0059b03_2": "　　珍寶充盈，　德有志界；　　天二十八，　　神將軍俱，　各與營從，　　器鉀嚴整；　　與億鬼神，　來護菩薩。",
    "T04n0193_001:0059b06_3": "　　又有天王，　　名尊自在；　與無央數，　　巨億諸天，　　執持幢旛，　而來雲集；　　以恭肅敬，　　禮菩薩足。",
    "T04n0193_001:0059b09_0": "　閻王惡害，　　無能勝者；　　駈逐眾生，　以一種法。",
    "T04n0193_001:0059b10_1": "　　擲棄所執，　　太山獄杖；　以慈愍心，　　來禮菩薩。",
    "T04n0193_001:0059b11_2": "　　無數諸天，　龍鬼神王，　　淨居天上，　　諸清淨天，　叉手合掌，　　如未敷藕；　　齎敬曲躬，　永歎菩薩。",
    "T04n0193_001:0059b14_3": "　　金色天華，　　明真珠臺；　青芙蓉花，　　紺琉璃莖。",
    "T04n0193_001:0059b15_4": "　　興成意花，　若干妙色；　　末栴檀香，　　散下如雨。",
    "T04n0193_001:0059b17_0": "　天女空中，　　眷屬俱來；　　鼓天伎樂，　歌歎功勳。",
    "T04n0193_001:0059b18_1": "　　往古修行，　　眾億善本；　果報成熟，　　潤及群生。",
    "T04n0193_001:0059b19_2": "　　慶雲震樂，　諸天散華；　　身放光明，　　晃晃昱昱。",
    "T04n0193_001:0059b21_0": "　諸天吒歎，　　眾生歡喜；　　蒙佛神德，　普嚴世界。",
    "T04n0193_001:0059b22_1": "　　金鳥諸龍，　　俱懷和協；　天阿須倫，　　棄捨怨嫌。",
    "T04n0193_001:0059b23_2": "　　從白淨月，　出清涼光；　　普為世間，　　滅愛憎火。",
    "T04n0193_001:0059b25_0": "佛本行經梵志占相品第五",
    "T04n0193_001:0059b26_0": "　當爾之時，　　眾善普會；　　殃患消滅，　快樂無極。",
    "T04n0193_001:0059b27_1": "　　王因是喜，　　赦降天下；　欣慶來集，　　如眾川流。",
    "T04n0193_001:0059b28_2": "　　如天帝釋，　生子瞿或；　　如安祥天，　　生子童男；　如毘沙門，　　生子寶瓶；　　菩薩誕育，　王亦歡喜。",
    "T04n0193_001:0059c02_3": "　　菩薩體軟，　　如天初生；　乳母收養，　　如育嬰孩。",
    "T04n0193_001:0059c03_4": "　　請諸舊德，　曉事母人；　　圍衛擁護，　　不離左右。",
    "T04n0193_001:0059c05_0": "　光相明照，　　如梵中尊；　　諸母速疾，　將詣天祀。",
    "T04n0193_001:0059c06_1": "　　欲令拜謁，　　諸天形像；　天像皆起，　　屈申低仰。",
    "T04n0193_001:0059c07_2": "　　諸有金石，　水泥天像；　　叉手稽首，　　禮敬菩薩。",
    "T04n0193_001:0059c09_0": "　諸母驚怖，　　心皆愕然；　　緣是瑞應，　號天中天。",
    "T04n0193_001:0059c10_1": "　　未諦審知，　　太子神德；　因此恐怖，　　速還歸宮。",
    "T04n0193_001:0059c11_2": "　　白淨王聞，　驚怪怖戰；　　因召梵志，　　明占相者。",
    "T04n0193_001:0059c13_0": "　應令尋至，　　王即問曰：　　「唯諸明師，　占相吾子。",
    "T04n0193_001:0059c14_1": "　　懼因此子，　　犯觸天像；　唯拔吾心，　　諸深狐疑。」",
    "T04n0193_001:0059c15_2": "　　梵志喜顏，　對曰：「天王！",
    "T04n0193_001:0059c16_3": "　　今應稱慶，　　不宜懷慼。",
    "T04n0193_001:0059c17_0": "　王族更新，　　當從今始；　　轉輪聖帝，　應臨四方。",
    "T04n0193_001:0059c18_1": "　　按卦占察，　　右脇生者；　必為尊貴，　　聖達普智。",
    "T04n0193_001:0059c19_2": "　　臨眾王上，　顯如須彌；　　為眾山王，　　無能及者。",
    "T04n0193_001:0059c21_0": "　眾寶之中，　　如意為最；　　眾流之中，　大海為最。",
    "T04n0193_001:0059c22_1": "　　眾光之中，　　日月為最；　今是太子，　　眾聖中最。",
    "T04n0193_001:0059c23_2": "　　按占古典，　有威儀王；　　因手而生，　　律王掌生。",
    "T04n0193_001:0059c25_0": "　情思力王，　　從父腋出；　　王名往古，　因父髀生。",
    "T04n0193_001:0059c26_1": "　　抆陀竭王，　　頂上生出；　是等德強，　　皆轉輪王。",
    "T04n0193_001:0059c27_2": "　　今占光瑞，　相應聖王；　　攝度天人，　　以聖慧力。",
    "T04n0193_001:0059c29_0": "　名號普聞，　　周遍十方；　　如大聖王，　號抆陀竭。",
    "T04n0193_001:0060a01_1": "　　金輪白象，　　玉女紺馬，　明珠聖臣，　　主兵七寶。",
    "T04n0193_001:0060a02_2": "　　遊天世間，　從兵四品；　　當為天人，　　開無為路。",
    "T04n0193_001:0060a04_0": "　當有千子，　　才力勇猛；　　當以正法，　治世太平。",
    "T04n0193_001:0060a05_1": "　　若捨家出，　　進求道術；　必當為佛，　　以慧勝世。",
    "T04n0193_001:0060a06_2": "　　抑按世間，　眾聖明師；　　按卦所占，　　唯此二趣。」",
    "T04n0193_001:0060a08_0": "　王欣解顏，　　謂梵志曰：　　「自宗祖來，　聖王斷絕。",
    "T04n0193_001:0060a09_1": "　　父王亦無，　　轉輪王位；　子何由能，　　自致聖王？」",
    "T04n0193_001:0060a10_2": "　　王雖如是，　梵志愕然；　　皆共同聲，　　舉手稱歎。",
    "T04n0193_001:0060a12_0": "　猶如大龍，　　雷震之聲，　　於王殿上，　大稱善慶：　　「唯王莫疑，　　謂其不然；　父子德異，　　宿行不同。",
    "T04n0193_001:0060a14_1": "　　唯在宿世，　修立德行；　　請呈籍卦，　　王當照之。",
    "T04n0193_001:0060a16_0": "　往古仙聖，　　賢才明達；　　次比四句，　若醫藥方。",
    "T04n0193_001:0060a17_1": "　　往醫婁他，　　不能敏達；　其子仙賢，　　明達踰父。",
    "T04n0193_001:0060a18_2": "　　往古聖王，　後亦不繼；　　百轉之孫，　　乃復還紹。",
    "T04n0193_001:0060a20_0": "　近聖亦復，　　限齊江海；　　其光莫能，　如其子者。",
    "T04n0193_001:0060a21_1": "　　如是異術，　　乃餘無數；　往古先人，　　所不達及。",
    "T04n0193_001:0060a22_2": "　　其後苗裔，　秀出踰前；　　事任宿德，　　非由於人。",
    "T04n0193_001:0060a24_0": "　前世所修，　　與今德合；　　雖今時非，　德人居吉。",
    "T04n0193_001:0060a25_1": "　　瞻按籍卦，　　與瑞附合；　必得於世，　　為轉輪王。」",
    "T04n0193_001:0060a26_2": "　　王告諸大，　眾梵志曰：　　「今當為子，　　因德立字。」",
    "T04n0193_001:0060a28_0": "　梵志默然，　　心思斯須；　　謙遜卑聲，　啟白天王：　　「察今時運，　　太清和順；　吉鳥翔鳴，　　瑞應至聲。",
    "T04n0193_001:0060b01_1": "　　地動庠序，　節氣調適；　　風雨順時，　　世應太平。",
    "T04n0193_001:0060b03_0": "　眾火炎現，　　清徹無烟；　　諸天塞空，　現形叉手。",
    "T04n0193_001:0060b04_1": "　　雨眾雜花，　　天樂並作；　王教平均，　　國應豐熟。",
    "T04n0193_001:0060b05_2": "　　大王國境，　祥瑞普臻；　　當名太子，　　號曰吉財。」",
    "T04n0193_001:0060b07_0": "　王意大悅，　　重賜梵志；　　金角乳牛，　數百千頭。",
    "T04n0193_001:0060b08_1": "　　王還喜悅，　　摩太子頭；　以妙寶瓔，　　繫太子頸。",
    "T04n0193_001:0060b09_2": "　　慈心叉手，　歎其德曰：　　「先臨聖王，　　然後出家。」",
    "T04n0193_001:0060b11_0": "佛本行經阿夷決疑品第六",
    "T04n0193_001:0060b12_0": "　高山花果池，　　快樂如天觀；　眾山少及者，　　故名阿夷岳。",
    "T04n0193_001:0060b14_0": "　曩久居此山，　　年耆結簇髮；　長暴露形體，　　壽高百有餘。",
    "T04n0193_001:0060b16_0": "　體猶如黑雲，　　髮如白銀數；　眼睛微赤理，　　形如雜色山。",
    "T04n0193_001:0060b18_0": "　智慧如梵天，　　明如日月火；　四火日第五，　　自暴名阿夷。",
    "T04n0193_001:0060b20_0": "　卒聞響響聲，　　鳥獸鳴如語；　其解鳥獸音，　　懷疑出廬窟。",
    "T04n0193_001:0060b22_0": "　見天交錯飛，　　於空中歡喜；　因仰問天人：　　「諸天何為喜？」",
    "T04n0193_001:0060b24_0": "　有天名法樂，　　尋答阿夷曰：「師為未聞耶？",
    "T04n0193_001:0060b25_1": "　　世有奇吉祥。",
    "T04n0193_001:0060b26_0": "　白淨王生子，　　當度世眾生；　卒必成佛道，　　為天世人師。」",
    "T04n0193_001:0060b28_0": "　聞佛之名號，　　踊躍衣毛竪；　即上昇虛空，　　欲見釋童子。",
    "T04n0193_001:0060c01_0": "　因所見瑞應，　　神通意審諦；　彈指頃之間，　　便到王宮門。",
    "T04n0193_001:0060c03_0": "　是上聖通士，　　明達禁戒備；　王以愛敬意，　　速迎請入宮。",
    "T04n0193_001:0060c05_0": "　讓之以上座，　　謙恭辭慰勞：「垂愍回接顧，　　屈來入鄙國。」",
    "T04n0193_001:0060c07_0": "　阿夷覺王意，　　愛敬盡禮義；　以慈目視王，　　執謙以敬謝。",
    "T04n0193_001:0060c09_0": "「王宜應如是，　　愛賓以上禮；　大王承法治，　　垂恩於國民。",
    "T04n0193_001:0060c11_0": "　自先過諸王，　　種種大施與；　於財寶貧使，　　戒智慧豐富。",
    "T04n0193_001:0060c13_0": "　吾所由至此，　　宜懷歡喜聽；　聞空中天語，　　王生子作佛。",
    "T04n0193_001:0060c15_0": "　我忻所聞事，　　覺吉祥故來；　法幢甚可愛，　　觀釋種族旗。」",
    "T04n0193_001:0060c17_0": "　王聞說是言，　　喜愕情惶灼；　速呼太子來，　　與阿夷相見。",
    "T04n0193_001:0060c19_0": "　在乳母抱上，　　光相照然明；　見太子德相，　　如天后抱子。",
    "T04n0193_001:0060c21_0": "　阿夷不能忍，　　便前取太子；　兩手抱愛視，　　如黑雲裹日。",
    "T04n0193_001:0060c23_0": "　在阿夷抱上，　　菩薩明益輝；　猶如黑山間，　　銷金爐熾火。",
    "T04n0193_001:0060c25_0": "　以慈心久視，　　眼中即雨淚；　太子體晃昱，　　如黑雲雨雹。",
    "T04n0193_001:0060c27_0": "　王見阿夷泣，　　心懷甚怖懅；　恐子將不祥，　　懷疑語阿夷：「唯聖時見示，　　吾氣垂欲絕；　今見仁悲泣，　　是故心驚戰。",
    "T04n0193_001:0061a02_0": "　得無是吾命，　　一旦忽然滅；　先為我致慶，　　後將無遺慼。",
    "T04n0193_001:0061a04_0": "　劣乃得此子，　　久渴得升水；　將無為吾怨，　　幡不令吾當。",
    "T04n0193_001:0061a06_0": "　吾始生意念，　　得子至眼眠；　子目遺後視，　　則吾不憂世。",
    "T04n0193_001:0061a08_0": "　是吾族珍樹，　　生於寶宮池；　將護誠告我，　　以愛己子情。」",
    "T04n0193_001:0061a10_0": "　面如盛滿月，　　阿夷熟視之；　眼翫青紺光，　　舌如蓮花葉。",
    "T04n0193_001:0061a12_0": "　頭髮紺青色，　　覆其高廣額；　頰車如師子，　　諸頷充平滿。",
    "T04n0193_001:0061a14_0": "　師子肩長臂，　　掌輪千輻理；　次視其相已，　　從頂至足相。",
    "T04n0193_001:0061a16_0": "　師盡愛敬意，　　稽首禮太子；　淚墮如雨下，　　懷慘惘啟王：「其有充滿足，　　三十二妙好；　必當成為佛，　　以善勝普世。」",
    "T04n0193_001:0061a20_0": "　諸天聞是語，　　於空中散華；　同聲稱善善。",
    "T04n0193_001:0061a21_1": "　　王謂阿夷言：「前師按卦占，　　定成轉輪王；　今聖師視相，　　定之使成佛。」",
    "T04n0193_001:0061a24_0": "　王言猶投蘇，　　火炎盛熾猛；　益增阿夷口，　　更說決定言。",
    "T04n0193_001:0061a26_0": "「如我觀察相，　　恣媚滅欲意；　示眾生滅度，　　當以佛容貌。",
    "T04n0193_001:0061a28_0": "　假令空中雨，　　金剛之大山；　不動太子毛，　　何況餘艱難。",
    "T04n0193_001:0061b01_0": "　普世眾力士，　　諸弊害鬼神；　及阿須輪王，　　軍官屬營從，　各執金剛杵，　　大如須彌山；　來欲擊太子，　　山杵破散盡，　太子不動移，　　當作是覺知。",
    "T04n0193_001:0061b06_0": "　吾不以是慼，　　當以懷歡慶；　我自傷流泣，　　遇佛而空過。",
    "T04n0193_001:0061b08_0": "　頒宣慧照曜，　　奮千辭義光；　佛因當顯明，　　我獨不見感。",
    "T04n0193_001:0061b10_0": "　立在無為空，　　滅如月清冷；　世蒙涼除熱，　　我獨當燋然。",
    "T04n0193_001:0061b12_0": "　佛諦執金剛，　　慧杵碎塵勞；　當有甘露藥，　　我獨不得甞。",
    "T04n0193_001:0061b14_0": "　佛如海馬王，　　濟渡海流人；　我獨退在後，　　婬鬼所裂噉。",
    "T04n0193_001:0061b16_0": "　一切智池水，　　善意諸蟲貝；　通放慧江流，　　一切飲除渴。",
    "T04n0193_001:0061b18_0": "　眾善為根株，　　忍枝意止葉；　覺意以為花，　　成泥洹甘果。",
    "T04n0193_001:0061b20_0": "　解脫眾生禪，　　戒香遍世間；　佛樹當生長，　　我薄德不覩。",
    "T04n0193_001:0061b22_0": "　愚癡門甚牢，　　恩愛門甚固；　當以法籥開，　　生死牢獄門。",
    "T04n0193_001:0061b24_0": "　普世相燒然，　　以婬怒癡炎；　當以法水滅，　　如雲雨野火。",
    "T04n0193_001:0061b26_0": "　以悲心之角，　　定餬十方鋒；　當施善法乳，　　天人飲無厭。",
    "T04n0193_001:0061b28_0": "　普世之嬰羅，　　塵勞之重疾；　以最勝法藥，　　當療眾生病。",
    "T04n0193_001:0061c01_0": "　佛之大海淵，　　諸佛之寶渚；　度生死賈客，　　以寶充其饒。",
    "T04n0193_001:0061c03_0": "　芥子比須彌，　　牛跡水況海；　螢火喻日光，　　轉輪王方佛。",
    "T04n0193_001:0061c05_0": "　勝通達梵天，　　喻覺慧帝釋；　超淨相梵志，　　世典古王傳。",
    "T04n0193_001:0061c07_0": "　古仙聖大師，　　學深厭祠祀；　若聞佛聖化，　　疾捨本術盧。",
    "T04n0193_001:0061c09_0": "　澡瓶杖簇結，　　棄本諸威儀；　尋捨貢高意，　　厭本所習禮。",
    "T04n0193_001:0061c11_0": "　咄此老害懅，　　令人無所及；　吾已得五通，　　今事禮不偶。",
    "T04n0193_001:0061c13_0": "　今雨欲然耀，　　慧定照世間；　吾今垂垂滅，　　如何不悲乎？」",
    "T04n0193_001:0061c15_0": "　即呼弟子來：　　「汝莫如吾誤。」",
    "T04n0193_001:0061c16_0": "　以徒託太子，　　阿夷辭還退。",
    "T04n0193_001:0061c17_0": "佛本行經入譽論品第七",
    "T04n0193_001:0061c18_0": "　是時釋王，　　德日夜增；　　寶倉國境，　名稱智慧。",
    "T04n0193_001:0061c19_1": "　　金寶積聚，　　種種瓔珞；　眾善來歸，　　如秋海淵。",
    "T04n0193_001:0061c20_2": "　　象馬車乘，　猶天嚴駕；　　賢善調良，　　自然詣廐。",
    "T04n0193_001:0061c22_0": "　甘蔗石蜜，　　酥乳水漿，　　粳糧穀米，　氣味力增。",
    "T04n0193_001:0061c23_1": "　　殃患普除，　　怨敵屈附；　舊親增敬，　　疫饉消亡。",
    "T04n0193_001:0061c24_2": "　　涼風和調，　時雨細潤；　　空中晃昱，　　甚好嚴備。",
    "T04n0193_001:0061c26_0": "　盡王境土，　　長益豐茂；　　眾善普集，　不祥枯竭。",
    "T04n0193_001:0061c27_1": "　　以太子德，　　合成諧偶；　以諧偶故，　　名稱普聞。",
    "T04n0193_001:0061c28_2": "　　諸根成就，　相好可觀；　　猶月初生，　　十五日滿。",
    "T04n0193_001:0062a01_0": "　諸王長者，　　普進貢獻；　　栴檀羊車，　駕御金鹿。",
    "T04n0193_001:0062a02_1": "　　象牙金銀，　　雜寶合成；　粟珍寶廁，　　象子馬駒。",
    "T04n0193_001:0062a03_2": "　　童子曳弄，　戲笑娛樂；　　白銀鴈子，　　珊瑚口觜。",
    "T04n0193_001:0062a05_0": "　隨其年長，　　致獻貢御；　　金寶愽奕，　以供太子。",
    "T04n0193_001:0062a06_1": "　　年在幼少，　　為事尊長，　重踰須彌，　　忍辱過地。",
    "T04n0193_001:0062a07_2": "　　淵深於海，　意愽包空；　　時過孩童，　　初入在美。",
    "T04n0193_001:0062a09_0": "　世人所習，　　眾諸技術；　　太子學能，　不加日勞。",
    "T04n0193_001:0062a10_1": "　　年滿十六，　　體力精健；　文武兼備，　　藝過諸釋。",
    "T04n0193_001:0062a11_2": "　　王覩太子，　德日殊異；　　兄弟中猛，　　如勇師子。",
    "T04n0193_001:0062a13_0": "　王忽寤憶，　　阿夷所言；　　如何當令，　捨是洪德。",
    "T04n0193_001:0062a14_1": "　　涉苦入山，　　精勤學道；　心即懷疑，　　召諸臣議。",
    "T04n0193_001:0062a15_2": "　　思計令子，　不入山學；　　執謙尊教，　　如天帝臣。",
    "T04n0193_001:0062a17_0": "　承帝詔命，　　思計設理；　　沈思斯須，　執敬啟言：　　「尋承命旨，　　子難卒留；　海可過濟，　　日可失明，　　月可捨涼，　子願難違。",
    "T04n0193_001:0062a20_1": "　　唯然天王，　　宜設方便；　若設方便，　　為事必剋。",
    "T04n0193_001:0062a21_2": "　　假令不剋，　無遺恨情；　　事離方便，　　則難施立。",
    "T04n0193_001:0062a23_0": "　聽承古仙，　　服水氣者；　　長勞困形，　皮骨相連。",
    "T04n0193_001:0062a24_1": "　　重如太山，　　遭欲風吹；　愛恚戰動，　　如風吹樹。",
    "T04n0193_001:0062a25_2": "　　嚴妙堂舍，　色聲香味；　　華香嚴飾，　　狀如天女。",
    "T04n0193_001:0062a27_0": "　第一上樂，　　迷醉女樂；　　五欲猶能，　迷惑仙士。",
    "T04n0193_001:0062a28_1": "　　夫色聲香，　　味細滑觸；　諸心所喜，　　五情所貪。",
    "T04n0193_001:0062a29_2": "　　以欲堅牢，　力強大網；　　以繫子心，　　乃可無憂。」",
    "T04n0193_001:0062b02_0": "　王然此義，　　即召美女；　　十五以上，　容色妙者。",
    "T04n0193_001:0062b03_1": "　　六十四種，　　姿媚具備；　尋致諸女，　　充太子宮。",
    "T04n0193_001:0062b04_2": "　　久學調靜，　執慚愧戈；　　於婇女中，　　如月眾星。",
    "T04n0193_001:0062b06_0": "　攝藏輝光，　　不甘五欲；　　口終不發，　不遜之言。",
    "T04n0193_001:0062b08_0": "　眼不起視色，　　猶餓夫於樂；　諸伎女懷慚，　　如冥逃光走。",
    "T04n0193_001:0062b10_0": "　父王聞是已，　　不安寢於床；　因更令境內，　　有相好樂者。",
    "T04n0193_001:0062b12_0": "　其誰有妙女？",
    "T04n0193_001:0062b12_1": "　　必盡來應會；　若有違限者，　　加之以重讁。",
    "T04n0193_001:0062b14_0": "　設此嚴限已，　　益出眾瓔珞；　恣之取瓔珞，　　入宮為婇女。",
    "T04n0193_001:0062b16_0": "　種種嚴修飾，　　諸遊觀園池；　無數眾女集，　　皆受賦瓔珞。",
    "T04n0193_001:0062b18_0": "　太子德如日，　　目無能當者；　自執意挍計，　　終無能染污。",
    "T04n0193_001:0062b20_0": "　執杖釋種女，　　姿貌如天女；　心忍辱如地，　　面暉如月滿。",
    "T04n0193_001:0062b22_0": "　古聖王苗裔，　　相應玉女寶；　德廣覆天下，　　除憂如天樂。",
    "T04n0193_001:0062b24_0": "　持重有智慧，　　相好容貌光；　名稱最第一，　　是故號除稱。",
    "T04n0193_001:0062b26_0": "　手執波曇花，　　眼如紺蓮葉；　兩手奉好花，　　歡喜詣其母。",
    "T04n0193_001:0062b28_0": "　唯母見嚴飾，　　意欲入宮觀；　欲見釋太子，　　心自然戀慕。",
    "T04n0193_001:0062c01_0": "　母即告女曰：　　「寧今受御讁；　終不聽汝往。」",
    "T04n0193_001:0062c02_1": "　　「願母必見聽。」",
    "T04n0193_001:0062c03_0": "　重啟父母已，　　即聽隨其願；　愛敬執謙恭，　　報慈父母已。",
    "T04n0193_001:0062c05_0": "　將從顯然往，　　如水恒趣海；　至於王宮中，　　到遙觀太子。",
    "T04n0193_001:0062c07_0": "　過去五百世，　　曾為太子妻；　其所生之處，　　女中最第一。",
    "T04n0193_001:0062c09_0": "　前世緣牽故，　　故熟視太子；　顏容怡開敷，　　如日水蓮華。",
    "T04n0193_001:0062c11_0": "　厥行步庠序，　　寂然無聲嚮；　猶如眾江流，　　入海則寂定。",
    "T04n0193_001:0062c13_0": "　眾中有一女，　　造二首歌頌；　音韻甚合好，　　應時順事理。",
    "T04n0193_001:0062c15_0": "　有女來甚妙，　　執持紺蓮花；　憶往世善行，　　故以相發寤。",
    "T04n0193_001:0062c17_0": "　過世上名華，　　供養定光佛；　執花甚姝好，　　猶如吉利天。",
    "T04n0193_001:0062c19_0": "　菩薩忽然聞，　　定光佛之名；　心中即驚動，　　徐舉目遍視。",
    "T04n0193_001:0062c21_0": "　即發聲謂曰：　　「進手中花來。」",
    "T04n0193_001:0062c22_0": "　以言眾所僥，　　如服甘露藥。",
    "T04n0193_001:0062c23_0": "　應聲尋花進，　　以奉上菩薩；　侍在菩薩左，　　如明星在月。",
    "T04n0193_001:0062c25_0": "　太子視瓔珞，　　不宜其所服；　即解明珠瓔，　　擲以掛女頸。",
    "T04n0193_001:0062c27_0": "　於是明珠瓔，　　嚴飾女形容；　姝好無雙比，　　益發明珠光。",
    "T04n0193_001:0062c29_0": "　猶如天帝釋，　　處於紫紺壁；　亦如十五日，　　月與眾星俱。",
    "T04n0193_001:0063a02_0": "　合宮盡歡喜，　　皆共同舉聲；　稱曰真得妃，　　莫不同甚歡。",
    "T04n0193_001:0063a04_0": "　如是歌稱聲，　　斯須流聞王；　王聞甚歡悅，　　重賜名寶珍。",
    "T04n0193_001:0063a06_0": "　王即令求，　　女父母來；　　賜與珍寶，　不可稱計。",
    "T04n0193_001:0063a07_1": "　　召明梵志，　　卜擇良辰；　塗香坦地，　　飾以眾花。",
    "T04n0193_001:0063a08_2": "　　以神呪酥，　充飽火神；　　灌太子手，　　父母授女。",
    "T04n0193_001:0063a10_0": "　為太子妃，　　女中第一；　　在太子側，　如日月星。",
    "T04n0193_001:0063a12_0": "佛本行經卷第一"
}