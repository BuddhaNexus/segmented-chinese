{
    "T01n0026_008:0469c14_0": "中阿含經卷第八",
    "T01n0026_008:0469c16_0": "東晉罽賓三藏瞿曇僧伽提婆譯",
    "T01n0026_008:0469c17_0": "未曾有法品第四(有十經)(初一日誦)　未曾有、侍者　　薄拘、阿修羅　地動、及瞻波　　郁伽、手各二（三二）中阿含未曾有法品未曾有法經第一我聞如是：一時，佛遊舍衛國，在勝林給孤獨園。",
    "T01n0026_008:0469c22_1": "爾時，尊者阿難則於晡時從燕坐起，往詣佛所，稽首禮足，却住一面，白曰：「世尊！",
    "T01n0026_008:0469c24_0": "我聞世尊迦葉佛時始願佛道，行梵行，若世尊迦葉佛時始願佛道，行梵行者，我受持是世尊未曾有法。",
    "T01n0026_008:0469c26_1": "「我聞世尊迦葉佛時始願佛道，行梵行，生兜瑟哆天，若世尊迦葉佛時始願佛道，行梵行，生兜瑟哆天者，我受持是世尊未曾有法。",
    "T01n0026_008:0469c29_2": "「我聞世尊迦葉佛時始願佛道，行梵行，生兜瑟哆天，世尊後生以三事勝於前生兜瑟哆天者，天壽、天色、天譽，以此故，諸兜瑟哆天歡喜踊躍，歎此天子甚奇！",
    "T01n0026_008:0470a04_3": "甚特！",
    "T01n0026_008:0470a04_4": "有大如意足，有大威德，有大福祐，有大威神。",
    "T01n0026_008:0470a05_5": "所以者何？",
    "T01n0026_008:0470a05_6": "彼後來生以三事勝於前生兜瑟哆天者，天壽、天色、天譽。",
    "T01n0026_008:0470a06_7": "若世尊迦葉佛時始願佛道，行梵行，生兜瑟哆天，世尊後生以三事勝於前生兜瑟哆天者，天壽、天色、天譽。",
    "T01n0026_008:0470a09_8": "以此故，諸兜瑟哆天歡喜踊躍，歎此天子甚奇！",
    "T01n0026_008:0470a10_9": "甚特！",
    "T01n0026_008:0470a10_10": "有大如意足，有大威德，有大福祐，有大威神。",
    "T01n0026_008:0470a11_11": "所以者何？",
    "T01n0026_008:0470a11_12": "彼後來生以三事勝於前生兜瑟哆天者，天壽、天色、天譽者，我受持是世尊未曾有法。",
    "T01n0026_008:0470a13_13": "「我聞世尊在兜瑟哆天，於彼命終，知入母胎，是時震動一切天地，以大妙光普照世間，乃至幽隱諸闇冥處無有障蔽，謂此日月有大如意足，有大威德，有大福祐，有大威神，光所不照者，彼盡蒙耀，彼眾生者因此妙光各各生知，有奇特眾生生，有奇特眾生生。",
    "T01n0026_008:0470a20_14": "若世尊在兜瑟哆天，於彼命終，知入母胎，是時震動一切天地，以大妙光普照世間，乃至幽隱諸闇冥處無有障蔽，謂此日月有大如意足，有大威德，有大福祐，有大威神，光所不照者，彼盡蒙耀，彼眾生者因此妙光各各生知，有奇特眾生生，有奇特眾生生者，我受持是世尊未曾有法。",
    "T01n0026_008:0470a26_15": "「我聞世尊知住母胎，依倚右脇，若世尊知住母胎依倚右脇者，我受持是世尊未曾有法。",
    "T01n0026_008:0470a28_16": "我聞世尊舒體住母胎，若世尊舒體住母胎者，我受持是世尊未曾有法。",
    "T01n0026_008:0470b01_17": "我聞世尊覆藏住母胎，不為血所污，亦不為精及諸不淨所污，若世尊覆藏住母胎，不為血所污，亦不為精及諸不淨所污者，我受持是世尊未曾有法。",
    "T01n0026_008:0470b05_18": "「我聞世尊知出母胎，是時震動一切天地，以大妙光普照世間，乃至幽隱諸闇冥處無有障蔽，謂此日月有大如意足，有大威德，有大福祐，有大威神，光所不照者，彼盡蒙耀，彼眾生者因此妙光各各生知，有奇特眾生生，有奇特眾生生。",
    "T01n0026_008:0470b10_19": "若世尊知出母胎，是時震動一切天地，以大妙光普照世間，乃至幽隱諸闇冥處無有障蔽，謂此日月有大如意足，有大威德，有大福祐，有大威神，光所不照者，彼盡蒙耀，彼眾生者因此妙光各各生知，有奇特眾生生，有奇特眾生生者，我受持是世尊未曾有法。",
    "T01n0026_008:0470b16_20": "「我聞世尊舒體出母胎，若世尊舒體出母胎者，我受持是世尊未曾有法。",
    "T01n0026_008:0470b18_21": "我聞世尊覆藏出母胎，不為血所污，亦不為精及諸不淨所污，若世尊覆藏出母胎，不為血所污，亦不為精及諸不淨所污者，我受持是世尊未曾有法。",
    "T01n0026_008:0470b22_22": "「我聞世尊初生之時，有四天子手執極細衣，住於母前，令母歡喜，歎此童子甚奇！",
    "T01n0026_008:0470b24_0": "甚特！",
    "T01n0026_008:0470b24_1": "有大如意足，有大威德，有大福祐，有大威神。",
    "T01n0026_008:0470b25_2": "若世尊初生之時，有四天子手執細衣，住於母前，令母歡喜，歎此童子甚奇！",
    "T01n0026_008:0470b27_0": "甚特！",
    "T01n0026_008:0470b27_1": "有大如意足，有大威德，有大福祐，有大威神者，我受持是世尊未曾有法。",
    "T01n0026_008:0470b28_2": "「我聞世尊初生之時，即行七步，不恐不怖，亦不畏懼，觀察諸方，若世尊初生之時，即行七步，不恐不怖，亦不畏懼，觀察諸方者，我受持是世尊未曾有法。",
    "T01n0026_008:0470c03_3": "「我聞世尊初生之時，則於母前而生大池，其水滿岸，令母於此得用清淨，若世尊初生之時，則於母前而生大池，其水滿岸，令母於此得用清淨者，我受持是世尊未曾有法。",
    "T01n0026_008:0470c07_4": "「我聞世尊初生之時，上虛空中雨水注下，一冷一暖，灌世尊身，若世尊初生之時，上虛空中雨水注下，一冷一暖，灌世尊身者，我受持是世尊未曾有法。",
    "T01n0026_008:0470c10_5": "「我聞世尊初生之時，諸天於上鼓天妓樂，天青蓮華、紅蓮華、赤蓮華、白蓮華、天文陀羅花及細末栴檀香散世尊上。",
    "T01n0026_008:0470c13_6": "若世尊初生之時，諸天於上鼓天妓樂，天青蓮華、紅蓮華、赤蓮華、白蓮華、天文陀羅華及細末栴檀香散世尊上者，我受持是世尊未曾有法。",
    "T01n0026_008:0470c16_7": "「我聞世尊一時在父白淨王家，晝監田作，坐閻浮樹下，離欲、離惡不善之法，有覺有觀，離生喜樂，得初禪成就遊。",
    "T01n0026_008:0470c19_8": "爾時中後，一切餘樹影皆轉移，唯閻浮樹其影不移，蔭世尊身，於是釋白淨往觀田作，至作人所，問曰：『作人！",
    "T01n0026_008:0470c21_9": "童子何處？』",
    "T01n0026_008:0470c22_10": "作人答曰：『天童子今在閻浮樹下。』",
    "T01n0026_008:0470c22_11": "於是釋白淨往詣閻浮樹。",
    "T01n0026_008:0470c23_12": "時，釋白淨日中後，見一切餘樹影皆轉移，唯閻浮樹其影不移，蔭世尊身，便作是念：『今此童子甚奇！",
    "T01n0026_008:0470c25_13": "甚特！",
    "T01n0026_008:0470c25_14": "有大如意足，有大威德，有大福祐，有大威神。",
    "T01n0026_008:0470c27_0": "所以者何？",
    "T01n0026_008:0470c27_1": "日中之後，一切餘樹影皆轉移，唯閻浮樹其影不移，蔭童子身。』",
    "T01n0026_008:0470c28_2": "若世尊日中之後，一切餘樹影皆轉移，唯閻浮樹其影不移，蔭世尊身者，我受持是世尊未曾有法。",
    "T01n0026_008:0471a01_3": "「我聞世尊一時遊鞞舍離大林之中。",
    "T01n0026_008:0471a02_4": "於是，世尊過夜平旦，著衣持鉢，入鞞舍離城而行乞食，乞食已竟，收舉衣鉢，澡洗手足，以尼師檀著於肩上，往入林中，至一哆羅樹下，敷尼師檀，結加趺坐。",
    "T01n0026_008:0471a06_5": "是時中後，一切餘樹影皆轉移，唯哆羅樹其影不移，蔭世尊身。",
    "T01n0026_008:0471a07_6": "於是釋摩訶男中後仿佯，往至大林，釋摩訶男日中後，見一切餘樹影皆轉移，唯哆羅樹其影不移，蔭世尊身，便作是念：『沙門瞿曇甚奇！",
    "T01n0026_008:0471a11_7": "甚特！",
    "T01n0026_008:0471a11_8": "有大如意足，有大威德，有大福祐，有大威神。",
    "T01n0026_008:0471a12_9": "所以者何？",
    "T01n0026_008:0471a12_10": "日中之後，一切餘樹影皆轉移，唯哆羅樹其影不移，蔭沙門瞿曇身。』",
    "T01n0026_008:0471a14_0": "若世尊日中之後，一切餘樹影皆轉移，唯哆羅樹其影不移，蔭世尊身者，我受持是世尊未曾有法。",
    "T01n0026_008:0471a16_1": "「我聞世尊一時遊鞞舍離大林之中，爾時，諸比丘置鉢露地。",
    "T01n0026_008:0471a17_2": "時，世尊鉢亦在其中，有一獼猴持佛鉢去，諸比丘訶：『恐破佛鉢。』",
    "T01n0026_008:0471a19_3": "佛告諸比丘：『止！",
    "T01n0026_008:0471a19_4": "止！",
    "T01n0026_008:0471a19_5": "莫訶！",
    "T01n0026_008:0471a19_6": "不破鉢也。』",
    "T01n0026_008:0471a20_0": "時，彼獼猴持佛鉢去，至一娑羅樹，徐徐上樹，於娑羅樹上取蜜滿鉢，徐徐下樹，還詣佛所，即以蜜鉢奉上世尊，世尊不受。",
    "T01n0026_008:0471a22_1": "時，彼獼猴却在一面，取斫去蟲，既去蟲已，還持上佛，佛復不受。",
    "T01n0026_008:0471a24_2": "獼猴復却在於一面，取水著蜜中，持還上佛，世尊便受。",
    "T01n0026_008:0471a25_3": "獼猴見佛取蜜鉢已，歡喜踊躍，却行弄舞，迴旋而去。",
    "T01n0026_008:0471a26_4": "若世尊令彼獼猴見世尊取蜜鉢已，歡喜踊躍，却行弄舞，迴旋去者，我受持是世尊未曾有法。",
    "T01n0026_008:0471a29_5": "「我聞世尊一時遊鞞舍離獼猴水邊高樓臺觀，爾時，世尊曝曬坐具，抖擻拂拭。",
    "T01n0026_008:0471b01_6": "是時，大非時雲來，普覆虛空，欲雨而住，須待世尊。",
    "T01n0026_008:0471b03_0": "世尊曝曬坐具，抖擻拂拭，舉著一處已，攝持掃箒住屋基上。",
    "T01n0026_008:0471b04_1": "於是大雲已見世尊收舉坐具，便下大雨，於卑、高地滂霈平滿。",
    "T01n0026_008:0471b05_2": "若世尊令彼大雲已見世尊收舉坐具，便下大雨，於卑、高地滂霈滿者，我受持是世尊未曾有法。",
    "T01n0026_008:0471b08_3": "「我聞世尊一時遊跋耆中，在溫泉林娑羅樹王下坐。",
    "T01n0026_008:0471b09_4": "爾時中後，一切餘樹影皆轉移，唯娑羅樹王其影不移，蔭世尊身。",
    "T01n0026_008:0471b10_5": "於是羅摩園主行視園時，日中後，見一切餘樹影皆轉移，唯娑羅樹王其影不移，蔭世尊身，便作是念：『沙門瞿曇甚奇！",
    "T01n0026_008:0471b13_6": "甚特！",
    "T01n0026_008:0471b13_7": "有大如意足，有大威德，有大福祐，有大威神。",
    "T01n0026_008:0471b14_8": "所以者何？",
    "T01n0026_008:0471b15_0": "日中之後，一切餘樹影皆轉移，唯娑羅樹王其影不移，蔭沙門瞿曇身。』",
    "T01n0026_008:0471b16_1": "若世尊日中之後，一切餘樹影皆轉移，唯娑羅樹王其影不移，蔭世尊身者，我受持是世尊未曾有法。",
    "T01n0026_008:0471b18_2": "「我聞世尊一時在阿浮神室中。",
    "T01n0026_008:0471b19_3": "爾時，世尊過夜平旦，著衣持鉢，入阿浮村而行乞食，乞食已竟，收舉衣鉢，澡洗手足，以尼師檀著於肩上，入神室燕坐。",
    "T01n0026_008:0471b22_4": "爾時，天大雷雨雹，殺四牛、耕者二人，彼送葬時，大眾喧閙，其聲高大，音響震動。",
    "T01n0026_008:0471b24_5": "於是，世尊則於晡時燕坐而起，從神室出，露地經行。",
    "T01n0026_008:0471b25_6": "時，彼大眾中，有一人見世尊則於晡時燕坐而起，從神室出，露地經行，即往詣佛，稽首作禮，隨佛經行。",
    "T01n0026_008:0471b27_7": "佛見在後，問彼人曰：『以何等故，大眾喧鬧，其聲高大，音響震動耶？』",
    "T01n0026_008:0471b29_8": "彼人白曰：『世尊！",
    "T01n0026_008:0471b29_9": "今日天大雷雨雹，殺四牛、耕者二人，彼送葬時，大眾喧閙，其聲高大，音響震動。",
    "T01n0026_008:0471c02_10": "世尊！",
    "T01n0026_008:0471c02_11": "向者不聞聲耶？』",
    "T01n0026_008:0471c03_12": "世尊答曰：『我不聞聲。』",
    "T01n0026_008:0471c03_13": "復問：『世尊！",
    "T01n0026_008:0471c03_14": "向為眠耶？』",
    "T01n0026_008:0471c04_15": "答曰：『不也。』",
    "T01n0026_008:0471c04_16": "復問：『世尊！",
    "T01n0026_008:0471c04_17": "時寤不聞此大聲耶？』",
    "T01n0026_008:0471c05_18": "答曰：『如是。』",
    "T01n0026_008:0471c05_19": "爾時，彼人便作是念：『甚奇！",
    "T01n0026_008:0471c06_0": "甚特！",
    "T01n0026_008:0471c06_1": "極息至寂，如來、無所著、等正覺之所行。",
    "T01n0026_008:0471c07_0": "所以者何？",
    "T01n0026_008:0471c07_1": "寤而不聞此大音聲。』",
    "T01n0026_008:0471c07_2": "若世尊寤而不聞此大音聲者，我受持是世尊未曾有法。",
    "T01n0026_008:0471c09_3": "「我聞世尊一時在鬱鞞羅尼連然河邊，阿闍惒羅尼拘類樹下初得佛道。",
    "T01n0026_008:0471c10_4": "爾時大雨，至于七日，高下悉滿，潢澇橫流，世尊於中露地經行，其處塵起。",
    "T01n0026_008:0471c12_5": "若世尊潢澇橫流，世尊於中露地經行，其處塵起者，我受持是世尊未曾有法。",
    "T01n0026_008:0471c14_6": "「我聞魔王六年逐佛，求其長短，不能得便，厭已而還。",
    "T01n0026_008:0471c15_7": "若世尊魔王六年隨逐世尊，求其長短，不能得便，厭已而還者，我受持是世尊未曾有法。",
    "T01n0026_008:0471c17_8": "「我聞世尊七年念身，常念不斷。",
    "T01n0026_008:0471c18_9": "若世尊七年念身，常念不斷者，我受持是世尊未曾有法。」",
    "T01n0026_008:0471c19_10": "於是，世尊告曰：「阿難！",
    "T01n0026_008:0471c20_11": "汝從如來更受持此未曾有法。",
    "T01n0026_008:0471c20_12": "阿難！",
    "T01n0026_008:0471c20_13": "如來知覺生，知住、知滅，常知，無不知時。",
    "T01n0026_008:0471c21_14": "阿難！",
    "T01n0026_008:0471c22_15": "如來知思想生，知住、知滅，常知，無不知時。",
    "T01n0026_008:0471c23_16": "是故，阿難！",
    "T01n0026_008:0471c23_17": "汝從如來更受持此未曾有法。」",
    "T01n0026_008:0471c24_18": "佛說如是。",
    "T01n0026_008:0471c24_19": "尊者阿難及諸比丘，聞佛所說，歡喜奉行。",
    "T01n0026_008:0471c26_0": "未曾有法經第一竟(二千九百十七字)（三三）中阿含未曾有法品侍者經第二(初一日誦)我聞如是：一時，佛遊王舍城。",
    "T01n0026_008:0471c28_1": "爾時，多識名德、上尊長老比丘、大弟子等，謂尊者拘隣若、尊者阿攝貝、尊者跋提釋迦王、尊者摩訶男拘隷、尊者惒破、尊者耶舍、尊者邠耨、尊者維摩羅、尊者伽惒波提、尊者須陀耶、尊者舍梨子、尊者阿那律陀、尊者難提、尊者金毘羅、尊者隷婆哆、尊者大目乾連、尊者大迦葉、尊者大拘絺羅、尊者大周那、尊者大迦旃延、尊者邠耨加[少/兔]寫長老、尊者耶舍行籌長老，如是比餘多識名德、上尊、長老比丘、大弟子等，亦遊王舍城，並皆近佛葉屋邊住。",
    "T01n0026_008:0472a09_2": "是時，世尊告諸比丘：「我今年老，體轉衰弊，壽過埀訖，宜須侍者，汝等見為舉一侍者，令瞻視我可非不可，受我所說，不失其義。」",
    "T01n0026_008:0472a12_3": "於是，尊者拘隣若即從坐起，偏袒著衣，叉手向佛，白曰：「世尊！",
    "T01n0026_008:0472a14_4": "我願奉侍可非不可，及受所說，不失其義。」",
    "T01n0026_008:0472a15_5": "世尊告曰：「拘隣若！",
    "T01n0026_008:0472a15_6": "汝自年老，體轉衰弊，壽過垂訖，汝亦自應須瞻視者。",
    "T01n0026_008:0472a16_7": "拘隣若！",
    "T01n0026_008:0472a16_8": "汝還本坐。」",
    "T01n0026_008:0472a17_9": "於是，尊者拘隣若即禮佛足，便還復坐。",
    "T01n0026_008:0472a18_10": "如是尊者阿攝貝、尊者跋提釋迦王、尊者摩訶男拘隸、尊者惒破、尊者耶舍、尊者邠耨、尊者維摩羅、尊者伽惒波提、尊者須陀耶、尊者舍梨子、尊者阿那律陀、尊者難提、尊者金毘羅、尊者隸婆哆、尊者大目乾連、尊者大迦葉、尊者大拘絺羅、尊者大周那、尊者大迦旃延、尊者邠耨加[少/兔]寫長老。",
    "T01n0026_008:0472a24_11": "尊者耶舍行籌長老即從坐起，偏袒著衣，叉手向佛白曰：「世尊！",
    "T01n0026_008:0472a26_12": "我願奉侍可非不可，及受所說，不失其義。」",
    "T01n0026_008:0472a27_13": "世尊告曰：「耶舍！",
    "T01n0026_008:0472a27_14": "汝自年老，體轉衰弊，壽過垂訖，汝亦自應須瞻視者。",
    "T01n0026_008:0472a28_15": "耶舍！",
    "T01n0026_008:0472a28_16": "汝還本坐。」",
    "T01n0026_008:0472a29_17": "於是，尊者耶舍即禮佛足，便還復坐。",
    "T01n0026_008:0472b01_18": "爾時，尊者大目乾連在彼眾中，便作是念：「世尊欲求誰為侍者？",
    "T01n0026_008:0472b02_19": "意在何比丘，欲令瞻視可非不可，及受所說，不失其義？",
    "T01n0026_008:0472b03_20": "我寧可入如其像定，觀眾比丘心。」",
    "T01n0026_008:0472b04_21": "於是，尊者大目乾連即入如其像定，觀眾比丘心。",
    "T01n0026_008:0472b05_22": "尊者大目乾連即知世尊欲得賢者阿難以為侍者，意在阿難，欲令瞻視可非不可，及受所說，不失其義。",
    "T01n0026_008:0472b08_23": "於是，尊者大目乾連即從定起，白眾比丘曰：「諸賢知不？",
    "T01n0026_008:0472b09_24": "世尊欲得賢者阿難以為侍者，意在阿難，欲令瞻視可非不可，及受所說，不失其義。",
    "T01n0026_008:0472b11_25": "諸賢！",
    "T01n0026_008:0472b11_26": "我等今應共至賢者阿難所，勸喻令為世尊侍者。」",
    "T01n0026_008:0472b13_27": "於是，尊者大目乾連及諸比丘共至尊者阿難所，共相問訊，却坐一面。",
    "T01n0026_008:0472b14_28": "是時，尊者大目乾連坐已，語曰：「賢者阿難！",
    "T01n0026_008:0472b15_29": "汝今知不？",
    "T01n0026_008:0472b16_0": "佛欲得汝以為侍者，意在阿難，令瞻視我可非不可，受我所說，不失其義。",
    "T01n0026_008:0472b17_1": "阿難！",
    "T01n0026_008:0472b17_2": "猶村外不遠有樓閣臺觀，向東開窻，日出光照在於西壁，賢者阿難！",
    "T01n0026_008:0472b19_3": "世尊亦然，欲得賢者阿難以為侍者，意在阿難，令瞻視我可非不可，受我所說，不失其義。",
    "T01n0026_008:0472b21_4": "賢者阿難！",
    "T01n0026_008:0472b21_5": "汝今可為世尊侍者。」",
    "T01n0026_008:0472b22_6": "尊者阿難白曰：「尊者大目乾連！",
    "T01n0026_008:0472b23_7": "我不堪任奉侍世尊。",
    "T01n0026_008:0472b23_8": "所以者何？",
    "T01n0026_008:0472b23_9": "諸佛世尊難可難侍謂為侍者。",
    "T01n0026_008:0472b24_10": "尊者大目乾連！",
    "T01n0026_008:0472b25_0": "猶如王大雄象，年滿六十，憍發力盛，牙足體具，難可難近謂為看視也。",
    "T01n0026_008:0472b26_1": "尊者大目乾連！",
    "T01n0026_008:0472b27_2": "如來、無所著、等正覺亦復如是，難可難近謂為侍者。",
    "T01n0026_008:0472b28_3": "尊者大目乾連！",
    "T01n0026_008:0472b28_4": "我以是故，不任侍者。」",
    "T01n0026_008:0472b29_5": "尊者大目乾連復語曰：「賢者阿難！",
    "T01n0026_008:0472b29_6": "聽我說喻，智者聞喻，即解其義。",
    "T01n0026_008:0472c01_7": "賢者阿難！",
    "T01n0026_008:0472c01_8": "猶如優曇鉢華，時生於世，賢者阿難！",
    "T01n0026_008:0472c02_9": "如來、無所著、等正覺亦復如是，時時出世。",
    "T01n0026_008:0472c03_10": "賢者阿難！",
    "T01n0026_008:0472c04_0": "汝可速為世尊侍者，瞿曇當得大果。」",
    "T01n0026_008:0472c04_1": "尊者阿難復白曰：「尊者大目乾連！",
    "T01n0026_008:0472c05_2": "若世尊與我三願者，我便然可為佛侍者。",
    "T01n0026_008:0472c06_3": "云何為三？",
    "T01n0026_008:0472c06_4": "我願不著佛新故衣，願不食別請佛食，願不非時見佛。",
    "T01n0026_008:0472c08_5": "尊者大目乾連！",
    "T01n0026_008:0472c08_6": "若世尊與我此三願者，如是我便為佛侍者。」",
    "T01n0026_008:0472c09_7": "於是，尊者大目乾連勸尊者阿難為侍者已，即從坐起，繞尊者阿難，而便還去，往詣佛所，[旃-方+示]首禮足，却坐一面，白曰：「世尊！",
    "T01n0026_008:0472c12_8": "我已勸喻賢者阿難為佛侍者。",
    "T01n0026_008:0472c13_9": "世尊！",
    "T01n0026_008:0472c13_10": "賢者阿難從佛求三願。",
    "T01n0026_008:0472c14_0": "云何為三？",
    "T01n0026_008:0472c14_1": "願不著佛新故衣，願不食別請佛食，願不非時見佛。",
    "T01n0026_008:0472c15_2": "『尊者大目乾連！",
    "T01n0026_008:0472c15_3": "若世尊與我此三願者，如是我便為佛侍者。』」",
    "T01n0026_008:0472c16_4": "世尊告曰：「大目乾連！",
    "T01n0026_008:0472c17_5": "阿難比丘聰明智慧，豫知當有譏論，或諸梵行作如是語：『阿難比丘為衣故奉侍世尊。』",
    "T01n0026_008:0472c19_6": "大目乾連！",
    "T01n0026_008:0472c19_7": "若阿難比丘聰明智慧，豫知當有譏論，或諸梵行作如是語：『阿難比丘為衣故奉侍世尊。』",
    "T01n0026_008:0472c21_8": "者，是謂阿難比丘未曾有法。",
    "T01n0026_008:0472c22_9": "大目乾連！",
    "T01n0026_008:0472c22_10": "阿難比丘聰明智慧，豫知當有譏論，或諸梵行作如是語：『阿難比丘為食故奉侍世尊。』",
    "T01n0026_008:0472c24_11": "大目乾連！",
    "T01n0026_008:0472c25_12": "若阿難比丘聰明智慧，豫知當有譏論，或諸梵行作如是語：『阿難比丘為食故奉侍世尊。』",
    "T01n0026_008:0472c27_13": "者，是謂阿難比丘未曾有法。",
    "T01n0026_008:0472c27_14": "大目乾連！",
    "T01n0026_008:0472c28_15": "阿難比丘善知時，善別時，知我是往見如來時，知我非往見如來時。",
    "T01n0026_008:0472c29_16": "知比丘眾、比丘尼眾是往見如來時，知比丘眾、比丘尼眾非往見如來時。",
    "T01n0026_008:0473a02_17": "知優婆塞眾、優婆私眾是往見如來時，知優婆塞眾、優婆私眾非往見如來時。",
    "T01n0026_008:0473a04_18": "知眾多異學沙門、梵志是往見如來時，知眾多異學沙門、梵志非往見如來時。",
    "T01n0026_008:0473a06_19": "知此眾多異學沙門、梵志能與如來共論，知此眾多異學沙門、梵志不能與如來共論。",
    "T01n0026_008:0473a08_20": "知此食噉含消，如來食已，安隱饒益，知此食噉含消，如來食已，不安隱饒益。",
    "T01n0026_008:0473a10_0": "知此食噉含消，如來食已，得辯才說法，知此食噉含消，如來食已，不得辯才說法。",
    "T01n0026_008:0473a11_1": "是謂阿難比丘未曾有法。",
    "T01n0026_008:0473a12_2": "「大目乾連！",
    "T01n0026_008:0473a12_3": "阿難比丘雖無他心智，而善知如來晡時從燕坐起，豫為人說，今日如來行如是，如是現法樂居，審如所說，諦無有異。",
    "T01n0026_008:0473a15_4": "是謂阿難比丘未曾有法。",
    "T01n0026_008:0473a16_5": "「尊者阿難作是說：『諸賢！",
    "T01n0026_008:0473a16_6": "我奉侍佛來二十五年，若以此心起貢高者，無有是相。』",
    "T01n0026_008:0473a18_0": "若尊者阿難作此說，是謂尊者阿難未曾有法。",
    "T01n0026_008:0473a19_1": "「尊者阿難復作是說：『諸賢！",
    "T01n0026_008:0473a19_2": "我奉侍佛來二十五年，初不非時見佛。』",
    "T01n0026_008:0473a20_3": "若尊者阿難作此說，是謂尊者阿難未曾有法。",
    "T01n0026_008:0473a21_4": "「尊者阿難復作是說：『諸賢！",
    "T01n0026_008:0473a22_5": "我奉侍佛來二十五年，未曾為佛所見訶責，除其一過，此亦為他故。』",
    "T01n0026_008:0473a23_6": "若尊者阿難作此說，是謂尊者阿難未曾有法。",
    "T01n0026_008:0473a24_7": "「尊者阿難復作是說：『諸賢！",
    "T01n0026_008:0473a25_8": "我從如來受八萬法聚，受持不忘，若以此起貢高者，無有此相。』",
    "T01n0026_008:0473a27_9": "若尊者阿難作此說，是謂尊者阿難未曾有法。",
    "T01n0026_008:0473a28_10": "「尊者阿難復作是說：『諸賢！",
    "T01n0026_008:0473a28_11": "我從如來受八萬法聚，初不再問，除其一句，彼亦如是不易。』",
    "T01n0026_008:0473b01_12": "若尊者阿難作此說，是謂尊者阿難未曾有法。",
    "T01n0026_008:0473b02_13": "「尊者阿難復作是說：『諸賢！",
    "T01n0026_008:0473b02_14": "我從如來受持八萬法聚，初不見從他人受法。』",
    "T01n0026_008:0473b04_0": "若尊者阿難作此說，是謂尊者阿難未曾有法。",
    "T01n0026_008:0473b05_1": "「尊者阿難復作是說：『諸賢！",
    "T01n0026_008:0473b05_2": "我從如來受持八萬法聚，初無是心，我受此法，為教語他。",
    "T01n0026_008:0473b07_3": "諸賢！",
    "T01n0026_008:0473b07_4": "但欲自御自息，自般涅槃故。』",
    "T01n0026_008:0473b07_5": "若尊者阿難作此說，是謂尊者阿難未曾有法。",
    "T01n0026_008:0473b08_6": "「尊者阿難復作是說：『諸賢！",
    "T01n0026_008:0473b09_7": "此甚奇！",
    "T01n0026_008:0473b09_8": "甚特！",
    "T01n0026_008:0473b09_9": "謂四部眾來詣我所而聽法，若我因此起貢高者，都無此相，亦不豫作意，有來問者，我當如是如是答。",
    "T01n0026_008:0473b12_10": "諸賢！",
    "T01n0026_008:0473b12_11": "但在坐時，隨其義應。』",
    "T01n0026_008:0473b12_12": "若尊者阿難作此說，是謂尊者阿難未曾有法。",
    "T01n0026_008:0473b13_13": "「尊者阿難復作是說：『諸賢！",
    "T01n0026_008:0473b14_14": "此甚奇！",
    "T01n0026_008:0473b14_15": "甚特！",
    "T01n0026_008:0473b14_16": "謂眾多異學沙門、梵志來問我事，我若以此有恐怖，有畏懼，身毛竪者，都無此相，亦不豫作意，有來問者，我當如是如是答。",
    "T01n0026_008:0473b17_17": "諸賢！",
    "T01n0026_008:0473b17_18": "但在坐時，隨其義應。』",
    "T01n0026_008:0473b18_19": "若尊者阿難作此說，是謂尊者阿難未曾有法。",
    "T01n0026_008:0473b19_20": "「復次，一時，尊者舍梨子、尊者大目乾連、尊者阿難在舍衛國婆羅邏山中。",
    "T01n0026_008:0473b21_21": "是時，尊者舍梨子問曰：『賢者阿難！",
    "T01n0026_008:0473b21_22": "汝奉侍佛來二十五年，頗憶有時起欲心耶？』",
    "T01n0026_008:0473b22_23": "尊者阿難白曰：『尊者舍梨子！",
    "T01n0026_008:0473b23_24": "我是學人，而不離欲。』",
    "T01n0026_008:0473b24_25": "尊者舍梨子復語曰：『賢者阿難！",
    "T01n0026_008:0473b24_26": "我不問汝學以無學，我但問汝奉侍佛來二十五年，汝頗憶有起欲心耶？』",
    "T01n0026_008:0473b26_27": "尊者舍梨子復再三問曰：『賢者阿難！",
    "T01n0026_008:0473b27_28": "汝奉侍佛來二十五年，頗憶有時起欲心耶？』",
    "T01n0026_008:0473b28_29": "尊者阿難亦至再三白曰：『尊者舍梨子！",
    "T01n0026_008:0473b29_30": "我是學人，而不離欲。』",
    "T01n0026_008:0473b29_31": "尊者舍梨子復語曰：『賢者阿難！",
    "T01n0026_008:0473c01_32": "我不問汝學以無學，我但問汝奉侍佛來二十五年，汝頗憶有起欲心耶？』",
    "T01n0026_008:0473c03_33": "於是，尊者大目乾連語曰：『賢者阿難！",
    "T01n0026_008:0473c04_34": "速答，速答。",
    "T01n0026_008:0473c04_35": "阿難！",
    "T01n0026_008:0473c04_36": "汝莫觸嬈上尊長老。』",
    "T01n0026_008:0473c05_37": "於是，尊者阿難答曰：『尊者舍梨子！",
    "T01n0026_008:0473c05_38": "我奉侍佛來二十五年，我初不憶曾起欲心。",
    "T01n0026_008:0473c06_39": "所以者何？",
    "T01n0026_008:0473c07_40": "我常向佛有慚愧心，及諸智梵行人。』",
    "T01n0026_008:0473c08_0": "若尊者阿難作此說，是謂尊者阿難未曾有法。",
    "T01n0026_008:0473c09_1": "「復次，一時，世尊遊王舍城，在巖山中。",
    "T01n0026_008:0473c09_2": "是時，世尊告曰：『阿難！",
    "T01n0026_008:0473c10_3": "汝臥當如師子臥法。』",
    "T01n0026_008:0473c10_4": "尊者阿難白曰：『世尊！",
    "T01n0026_008:0473c11_5": "獸王師子臥法云何？』",
    "T01n0026_008:0473c11_6": "世尊答曰：『阿難！",
    "T01n0026_008:0473c12_7": "獸王師子晝為食行，行已入窟，若欲眠時，足足相累，伸尾在後，右脅而臥，過夜平旦，回顧視身。",
    "T01n0026_008:0473c14_8": "若獸王師子身體不正，見已不喜，若獸王師子其身周正，見已便喜。",
    "T01n0026_008:0473c16_9": "彼若臥起，從窟而出，出已頻呻，頻呻已自觀身體，自觀身已四顧而望，四顧望已便再三吼，再三吼已便行求食，獸王師子臥法如是。』",
    "T01n0026_008:0473c19_10": "「尊者阿難白曰：『世尊！",
    "T01n0026_008:0473c19_11": "獸王師子臥法如是，比丘臥法當復云何？』",
    "T01n0026_008:0473c20_12": "「世尊答曰：『阿難！",
    "T01n0026_008:0473c20_13": "若比丘依村邑，過夜平旦，著衣持鉢，入村乞食，善護持身，守攝諸根，立於正念。",
    "T01n0026_008:0473c22_14": "彼從村邑乞食已竟，收舉衣鉢，澡洗手足，以尼師檀著於肩上，至無事處，或至樹下，或空室中，或經行，或坐禪，淨除心中諸障礙法。",
    "T01n0026_008:0473c25_15": "晝或經行或坐禪，淨除心中諸障礙已，復於初夜或經行，或坐禪，淨除心中諸障礙法。",
    "T01n0026_008:0473c27_16": "於初夜時，或經行，或坐禪，淨除心中諸障礙已，於中夜時，入室欲臥，四疊優哆邏僧敷著床上，襞僧伽梨作枕，右脅而臥，足足相累，意係明相，正念正智，恒念起想。",
    "T01n0026_008:0474a02_17": "彼後夜時速從臥起，或經行，或坐禪，淨除心中諸障礙法，如是比丘師子臥法。』",
    "T01n0026_008:0474a04_18": "尊者阿難白曰：『世尊！",
    "T01n0026_008:0474a05_19": "如是比丘師子臥法。』",
    "T01n0026_008:0474a05_20": "「尊者阿難復作是說：『諸賢！",
    "T01n0026_008:0474a06_21": "世尊教我師子喻臥法，從是已來，初不復以左脅而臥。』",
    "T01n0026_008:0474a07_22": "若尊者阿難作此說，是謂尊者阿難未曾有法。",
    "T01n0026_008:0474a08_23": "「復次，一時，世尊遊拘尸那竭，住惒跋單力士娑羅林中。",
    "T01n0026_008:0474a09_24": "爾時，世尊最後欲取般涅槃時告曰：『阿難！",
    "T01n0026_008:0474a10_25": "汝往至雙娑羅樹間，可為如來北首敷床，如來中夜當般涅槃。』",
    "T01n0026_008:0474a12_26": "「尊者阿難受如來教，即詣雙樹，於雙樹間而為如來北首敷床，敷床已訖，還詣佛所，稽首禮足，却住一面，白曰：『世尊！",
    "T01n0026_008:0474a15_0": "已為如來於雙樹間北首敷床，唯願世尊自當知時。』",
    "T01n0026_008:0474a16_1": "「於是，世尊將尊者阿難至雙樹間，四疊優哆邏僧以敷床上，襞僧伽梨作枕，右脅而臥，足足相累，最後般涅槃時，尊者阿難執拂侍佛，以手抆淚而作是念：『本有諸方比丘眾，來欲見世尊供養禮事，皆得隨時奉見世尊供養禮事，若聞世尊般涅槃已，便不復來奉見世尊供養禮事，我亦不得隨時見佛供養禮事。』",
    "T01n0026_008:0474a23_2": "「於是，世尊問諸比丘：『阿難比丘今在何處？』",
    "T01n0026_008:0474a24_3": "時，諸比丘白曰：『世尊！",
    "T01n0026_008:0474a25_4": "尊者阿難執拂侍佛，以手抆淚而作是念：「本有諸方比丘眾，來欲見世尊供養禮事，皆得隨時奉見世尊供養禮事，若聞世尊般涅槃已，便不復來奉見世尊供養禮事，我亦不得隨時見佛供養禮事。」』",
    "T01n0026_008:0474a29_5": "「於是，世尊告曰：『阿難！",
    "T01n0026_008:0474b01_6": "汝勿啼泣，亦莫憂慼。",
    "T01n0026_008:0474b01_7": "所以者何？",
    "T01n0026_008:0474b02_8": "阿難！",
    "T01n0026_008:0474b02_9": "汝奉侍我，身行慈，口、意行慈，初無二心，安樂無量，無邊無限。",
    "T01n0026_008:0474b03_10": "阿難！",
    "T01n0026_008:0474b03_11": "若過去時，諸如來、無所著、等正覺有奉侍者，無勝於汝。",
    "T01n0026_008:0474b05_12": "阿難！",
    "T01n0026_008:0474b05_13": "若未來諸如來、無所著、等正覺有奉侍者，亦無勝汝。",
    "T01n0026_008:0474b06_14": "阿難！",
    "T01n0026_008:0474b06_15": "我今現在如來、無所著、等正覺，若有侍者，亦無勝汝。",
    "T01n0026_008:0474b07_16": "所以者何？",
    "T01n0026_008:0474b08_0": "阿難善知時，善別時，知我是往見如來時，知我非往見如來時。",
    "T01n0026_008:0474b09_1": "知比丘眾、比丘尼眾是往見如來時。",
    "T01n0026_008:0474b10_2": "知比丘眾、比丘尼眾非往見如來時。",
    "T01n0026_008:0474b11_3": "知優婆塞眾、優婆私眾是往見如來時。",
    "T01n0026_008:0474b12_4": "知優婆塞眾、優婆私眾非往見如來時。",
    "T01n0026_008:0474b13_5": "知眾多異學沙門、梵志是往見如來時。",
    "T01n0026_008:0474b14_0": "知眾多異學沙門、梵志非往見如來時。",
    "T01n0026_008:0474b14_1": "知此眾多異學沙門、梵志能與如來共論。",
    "T01n0026_008:0474b15_2": "知此眾多異學沙門、梵志不能與如來共論。",
    "T01n0026_008:0474b16_3": "知此食噉含消，如來食已，得安隱饒益。",
    "T01n0026_008:0474b17_4": "知此食噉含消，如來食已，不得安隱饒益。",
    "T01n0026_008:0474b18_5": "知此食噉含消，如來食已，得辯才說法。",
    "T01n0026_008:0474b19_6": "知此食噉含消，如來食已，不得辯才說法。",
    "T01n0026_008:0474b20_7": "復次，阿難！",
    "T01n0026_008:0474b21_0": "汝雖無他心智，而逆知如來晡時從燕坐起，預為人說，今日如來行如是，如是現法樂居，審如所說，諦無有異。』",
    "T01n0026_008:0474b23_1": "「於是，世尊欲令尊者阿難喜，告諸比丘：『轉輪聖王得四未曾有法。",
    "T01n0026_008:0474b25_2": "云何為四？",
    "T01n0026_008:0474b25_3": "剎利眾往見轉輪王，若默然時，見已歡喜，若所說時，聞已歡喜。",
    "T01n0026_008:0474b26_4": "梵志眾、居士眾、沙門眾往見轉輪王，若默然時，見已歡喜，若所說時，聞已歡喜。",
    "T01n0026_008:0474b28_5": "阿難比丘亦復如是，得四未曾有法。",
    "T01n0026_008:0474b29_6": "云何為四？",
    "T01n0026_008:0474b29_7": "比丘眾往見阿難，若默然時，見已歡喜，若所說時，聞已歡喜。",
    "T01n0026_008:0474c02_8": "比丘尼眾、優婆塞眾、優婆私眾往見阿難，若默然時，見已歡喜，若所說時，聞已歡喜。』",
    "T01n0026_008:0474c04_9": "「復次，阿難為眾說法，有四未曾有。",
    "T01n0026_008:0474c04_10": "云何為四？",
    "T01n0026_008:0474c05_11": "阿難比丘為比丘眾至心說法，非不至心。",
    "T01n0026_008:0474c06_12": "彼比丘眾亦作是念：『願尊者阿難常說法，莫令中止。』",
    "T01n0026_008:0474c07_13": "彼比丘眾聞尊者阿難說法，終無厭足，然阿難比丘自默然住。",
    "T01n0026_008:0474c08_14": "為比丘尼眾、優婆塞眾、優婆私眾至心說法，非不至心。",
    "T01n0026_008:0474c10_15": "優婆私眾亦作是念：『願尊者阿難常說法，莫令中止。』",
    "T01n0026_008:0474c11_16": "優婆私眾聞尊者阿難說法，終無厭足，然阿難比丘自默然住。",
    "T01n0026_008:0474c12_17": "「復次，一時，佛般涅槃後不久，尊者阿難遊於金剛，住金剛村中。",
    "T01n0026_008:0474c14_18": "是時，尊者阿難無量百千眾前後圍繞而為說法，於是，尊者金剛子亦在眾中，尊者金剛子心作是念：『此尊者阿難，故是學人，未離欲耶？",
    "T01n0026_008:0474c17_19": "我寧可入如其像定，以如其像定，觀尊者阿難心。』",
    "T01n0026_008:0474c18_20": "於是，尊者金剛子便入如其像定，以如其像定觀尊者阿難心，尊者金剛子即知尊者阿難，故是學人而未離欲。",
    "T01n0026_008:0474c21_21": "「於是，尊者金剛子從三昧起，向尊者阿難而說頌曰：「『山林靜思惟，　　涅槃令入心，　　瞿曇禪無亂，　　不久息跡證。』",
    "T01n0026_008:0474c25_0": "「於是，尊者阿難受尊者金剛子教，離眾獨行，精進無亂，彼離眾獨行，精進無亂，族姓子所為，剃除鬚髮，著袈裟衣，至信、捨家、無家、學道者，唯無上梵行訖。",
    "T01n0026_008:0474c28_1": "彼即於現法自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_008:0475a01_2": "尊者阿難知法已，乃至得阿羅訶，尊者阿難作是說：『諸賢！",
    "T01n0026_008:0475a02_3": "我坐床上，下頭未至枕頃，便斷一切漏，得心解脫。』",
    "T01n0026_008:0475a03_4": "若尊者阿難作此說，是謂尊者阿難未曾有法。",
    "T01n0026_008:0475a05_0": "「尊者阿難復作是說：『諸賢！",
    "T01n0026_008:0475a05_1": "我當結加趺坐而般涅槃。』",
    "T01n0026_008:0475a06_2": "尊者阿難便結加趺坐而般涅槃。",
    "T01n0026_008:0475a07_3": "若尊者阿難結加趺坐而般涅槃，是謂尊者阿難未曾有法。」",
    "T01n0026_008:0475a08_4": "佛說如是。",
    "T01n0026_008:0475a08_5": "彼諸比丘聞佛所說，歡喜奉行。",
    "T01n0026_008:0475a10_0": "侍者經第二竟(四千三百九十九字)（三四）中阿含未曾有法品薄拘羅經第三(初一日誦)我聞如是：一時，佛般涅槃後不久，尊者薄拘羅遊王舍城，在竹林加蘭哆園。",
    "T01n0026_008:0475a14_1": "爾時，有一異學，是尊者薄拘羅未出家時親善朋友，中後仿佯，往詣尊者薄拘羅所，共相問訊，却坐一面，異學曰：「賢者薄拘羅！",
    "T01n0026_008:0475a17_2": "我欲有所問，為見聽不？」",
    "T01n0026_008:0475a18_3": "尊者薄拘羅答曰：「異學！",
    "T01n0026_008:0475a18_4": "隨汝所問，聞已當思。」",
    "T01n0026_008:0475a19_5": "異學問曰：「賢者薄拘羅！",
    "T01n0026_008:0475a19_6": "於此正法、律中學道幾時？」",
    "T01n0026_008:0475a20_7": "尊者薄拘羅答曰：「異學！",
    "T01n0026_008:0475a21_0": "我於此正法、律中學道已來八十年。」",
    "T01n0026_008:0475a21_1": "異學復問曰：「賢者薄拘羅！",
    "T01n0026_008:0475a22_2": "汝於此正法律中學道已來八十年，頗憶曾行婬欲事耶？」",
    "T01n0026_008:0475a23_3": "尊者薄拘羅語異學曰：「汝莫作是問，更問餘事。",
    "T01n0026_008:0475a24_4": "『賢者薄拘羅！",
    "T01n0026_008:0475a25_5": "於此正法、律中學道已來八十年，頗憶曾起欲想耶？』",
    "T01n0026_008:0475a26_6": "異學！",
    "T01n0026_008:0475a26_7": "汝應作是問。」",
    "T01n0026_008:0475a26_8": "於是，異學便作是語：「我今更問賢者薄拘羅！",
    "T01n0026_008:0475a27_9": "汝於此正法、律中學道已來八十年，頗憶曾起欲想耶？」",
    "T01n0026_008:0475a29_10": "於是，尊者薄拘羅因此異學問，便語諸比丘：「諸賢！",
    "T01n0026_008:0475b01_11": "我於此正法、律中學道已來八十年，以此起貢高者，都無是想。",
    "T01n0026_008:0475b02_12": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b03_13": "復次，尊者薄拘羅作是說：「諸賢！",
    "T01n0026_008:0475b04_14": "我於此正法、律中學道已來八十年，未曾有欲想。",
    "T01n0026_008:0475b05_15": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b07_0": "復次，尊者薄拘羅作是說：「諸賢！",
    "T01n0026_008:0475b07_1": "我持糞掃衣來八十年，若因此起貢高者，都無是相。",
    "T01n0026_008:0475b09_0": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b10_1": "復次，尊者薄拘羅作是說：「諸賢！",
    "T01n0026_008:0475b10_2": "我持糞掃衣來八十年，未曾憶受居士衣，未曾割截作衣，未曾倩他比丘作衣，未曾用針縫衣，未曾持針縫囊，乃至一縷。",
    "T01n0026_008:0475b13_3": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b15_0": "復次，尊者薄拘羅作是說：「諸賢！",
    "T01n0026_008:0475b15_1": "我乞食來八十年，若因此起貢高者，都無是相。",
    "T01n0026_008:0475b16_2": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b18_0": "復次，尊者薄拘羅作是說：「諸賢！",
    "T01n0026_008:0475b18_1": "我乞食來八十年，未曾憶受居士請，未曾超越乞食，未曾從大家乞食於中當得淨好極妙豐饒食噉含消，未曾視女人面，未曾憶入比丘尼坊中，未曾憶與比丘尼共相問訊，乃至道路亦不共語。",
    "T01n0026_008:0475b23_2": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b24_3": "復次，尊者薄拘羅作是說：「諸賢！",
    "T01n0026_008:0475b25_4": "我於此正法、律中學道已來八十年，未曾憶畜沙彌，未曾憶為白衣說法，乃至四句頌亦不為說。",
    "T01n0026_008:0475b27_5": "若尊者薄拘羅作此說，是謂尊者薄拘羅未曾有法。」",
    "T01n0026_008:0475b28_6": "復次，尊者薄拘羅作是說：「諸賢！",
    "T01n0026_008:0475b29_7": "我於此正法、律中學道已來八十年，未曾有病，乃至彈指頃頭痛者，未曾憶服藥，乃至一片訶梨勒。",
    "T01n0026_008:0475c02_8": "若尊者薄拘羅作此說，是謂尊者薄拘羅未曾有法。」",
    "T01n0026_008:0475c03_9": "復次，尊者薄拘羅作是說：「諸賢！",
    "T01n0026_008:0475c04_10": "我結加趺坐，於八十年未曾猗壁猗樹。",
    "T01n0026_008:0475c05_11": "若尊者薄拘羅作此說，是謂尊者薄拘羅未曾有法。」",
    "T01n0026_008:0475c06_12": "復次，尊者薄拘羅作是說：「諸賢！",
    "T01n0026_008:0475c07_13": "我於三日夜中得三達證。",
    "T01n0026_008:0475c08_14": "若尊者薄拘羅作此說，是謂尊者薄拘羅未曾有法。」",
    "T01n0026_008:0475c09_15": "復次，尊者薄拘羅作是說：「諸賢！",
    "T01n0026_008:0475c10_16": "我結加趺坐而般涅槃，尊者薄拘羅便結加趺坐而般涅槃。",
    "T01n0026_008:0475c11_17": "若尊者薄拘羅結加趺坐而般涅槃，是謂尊者薄拘羅未曾有法。」",
    "T01n0026_008:0475c13_18": "尊者薄拘羅所說如是，彼時異學及諸比丘，聞所說已，歡喜奉行。",
    "T01n0026_008:0475c15_0": "薄拘羅經第三竟(九百八十字)",
    "T01n0026_008:0475c16_0": "（三五）中阿含未曾有法品阿修羅經第四",
    "T01n0026_008:0475c17_0": "(初一日誦)",
    "T01n0026_008:0475c18_0": "我聞如是：一時，佛遊鞞蘭若，在黃蘆園。",
    "T01n0026_008:0475c18_1": "爾時，婆羅邏阿修羅王、牟梨遮阿修羅子，色像巍巍，光耀暐曄，夜將向旦，往詣佛所，禮世尊足，却住一面。",
    "T01n0026_008:0475c21_2": "世尊問曰：「婆羅邏！",
    "T01n0026_008:0475c21_3": "大海中阿修羅無有衰退阿修羅壽、阿修羅色、阿修羅樂、阿修羅力，諸阿修羅樂大海中耶？」",
    "T01n0026_008:0475c24_4": "婆羅邏阿修羅王、牟梨遮阿修羅子答曰：「世尊！",
    "T01n0026_008:0475c25_5": "我大海中諸阿修羅無有衰退於阿修羅壽、阿修羅色、阿修羅樂、阿修羅力，諸阿修羅樂大海中。」",
    "T01n0026_008:0475c27_6": "世尊復問曰：「婆羅邏！",
    "T01n0026_008:0475c28_7": "大海中有幾未曾有法，令諸阿修羅見已樂中。」",
    "T01n0026_008:0475c29_8": "婆羅邏答曰：「世尊！",
    "T01n0026_008:0475c29_9": "我大海中有八未曾有法，令諸阿修羅見已樂中。",
    "T01n0026_008:0476a01_10": "云何為八？",
    "T01n0026_008:0476a02_11": "世尊！",
    "T01n0026_008:0476a02_12": "我大海從下至上，周迴漸廣，均調轉上，以成於岸，其水常滿，未曾流出。",
    "T01n0026_008:0476a03_13": "世尊！",
    "T01n0026_008:0476a04_14": "若我大海從下至上，周迴漸廣，均調轉上，以成於岸，其水常滿，未曾流出者，是謂我大海中第一未曾有法，諸阿修羅見已樂中。",
    "T01n0026_008:0476a07_0": "「復次，世尊！",
    "T01n0026_008:0476a07_1": "我大海潮未曾失時。",
    "T01n0026_008:0476a07_2": "世尊！",
    "T01n0026_008:0476a07_3": "若我大海潮未曾失時者，是謂我大海中第二未曾有法，諸阿修羅見已樂中。",
    "T01n0026_008:0476a09_4": "「復次，世尊！",
    "T01n0026_008:0476a09_5": "我大海水甚深無底，極廣無邊。",
    "T01n0026_008:0476a10_6": "世尊！",
    "T01n0026_008:0476a10_7": "若我大海甚深無底，極廣無邊者，是謂我大海中第三未曾有法，諸阿修羅見已樂中。",
    "T01n0026_008:0476a12_8": "「復次，世尊！",
    "T01n0026_008:0476a13_0": "我大海水鹹，皆同一味。",
    "T01n0026_008:0476a13_1": "世尊！",
    "T01n0026_008:0476a13_2": "若我大海水鹹，皆同一味者，是謂我大海中第四未曾有法，諸阿修羅見已樂中。",
    "T01n0026_008:0476a15_3": "「復次，世尊！",
    "T01n0026_008:0476a15_4": "我大海中多有珍寶，無量璝異，種種珍琦，充滿其中，珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、虎珀、馬瑙、瑇瑁、赤石、琁珠。",
    "T01n0026_008:0476a18_5": "世尊！",
    "T01n0026_008:0476a19_6": "若我大海中多有珍寶，無量璝異、種種珍琦，充滿其中，珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、虎珀、馬瑙、瑇瑁、赤石、琁珠者，是謂我大海中第五未曾有法，諸阿修羅見已樂中。",
    "T01n0026_008:0476a23_7": "「復次，世尊！",
    "T01n0026_008:0476a23_8": "我大海中大神所居，大神名者，謂阿修羅、乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。",
    "T01n0026_008:0476a26_9": "復次，大海中甚奇！",
    "T01n0026_008:0476a26_10": "甚特！",
    "T01n0026_008:0476a26_11": "眾生身體有百由延，有二百由延，有三百由延，有至七百由延，身皆居海中。",
    "T01n0026_008:0476a28_12": "世尊！",
    "T01n0026_008:0476a28_13": "若大海中大神所居，大神名者，謂阿修羅、乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。",
    "T01n0026_008:0476b02_14": "復次，大海中甚奇！",
    "T01n0026_008:0476b02_15": "甚特！",
    "T01n0026_008:0476b02_16": "眾生身體有百由延，有二百由延，有三百由延，有至七百由延，身皆居海中者，是謂我大海中第六未曾有法，諸阿修羅見已樂中。",
    "T01n0026_008:0476b05_17": "「復次，世尊！",
    "T01n0026_008:0476b05_18": "我大海清淨，不受死屍。",
    "T01n0026_008:0476b06_19": "若有命終者，過夜風便吹著岸上。",
    "T01n0026_008:0476b07_20": "世尊！",
    "T01n0026_008:0476b07_21": "若我大海清淨，不受死屍。",
    "T01n0026_008:0476b08_0": "若有命終者，過夜風便吹著岸上者，是謂我大海中第七未曾有法，諸阿修羅見已樂中。",
    "T01n0026_008:0476b10_1": "「復次，世尊！",
    "T01n0026_008:0476b10_2": "我大海閻浮洲中有五大河，一曰恒伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各捨本名，皆曰大海。",
    "T01n0026_008:0476b13_3": "世尊！",
    "T01n0026_008:0476b13_4": "若我大海閻浮洲中有五大河，一曰恒伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各捨本名，皆曰大海者，是謂我大海中第八未曾有法，諸阿修羅見已樂中。",
    "T01n0026_008:0476b18_5": "「世尊！",
    "T01n0026_008:0476b18_6": "是謂我大海中有八未曾有法，諸阿修羅見已樂中。",
    "T01n0026_008:0476b19_7": "世尊！",
    "T01n0026_008:0476b19_8": "於佛正法、律中有幾未曾有法，令諸比丘見已樂中。」",
    "T01n0026_008:0476b20_9": "世尊答曰：「婆羅邏！",
    "T01n0026_008:0476b21_10": "我正法、律中亦有八未曾有法，令諸比丘見已樂中。",
    "T01n0026_008:0476b22_11": "云何為八？",
    "T01n0026_008:0476b22_12": "婆羅邏！",
    "T01n0026_008:0476b22_13": "如大海從下至上，周迴漸廣，均調轉上，以成於岸，其水常滿，未曾流出。",
    "T01n0026_008:0476b24_14": "婆羅邏！",
    "T01n0026_008:0476b24_15": "我正法、律亦復如是，漸作漸學，漸盡漸教。",
    "T01n0026_008:0476b25_16": "婆羅邏！",
    "T01n0026_008:0476b25_17": "若我正法、律中漸作漸學，漸盡漸教者，是謂我正法、律中第一未曾有法，令諸比丘見已樂中。",
    "T01n0026_008:0476b28_0": "「復次，婆羅邏！",
    "T01n0026_008:0476b28_1": "如大海潮，未曾失時。",
    "T01n0026_008:0476b28_2": "婆羅邏！",
    "T01n0026_008:0476b29_0": "我正法、律亦復如是，為比丘、比丘尼、優婆塞、優婆私施設禁戒，諸族姓子乃至命盡，終不犯戒。",
    "T01n0026_008:0476c02_1": "婆羅邏！",
    "T01n0026_008:0476c02_2": "若我正法、律中為比丘、比丘尼、優婆塞、優婆私施設禁戒，諸族姓子乃至命盡，終不犯戒者，是謂我正法、律中第二未曾有法，令諸比丘見已樂中。",
    "T01n0026_008:0476c05_3": "「復次，婆羅邏！",
    "T01n0026_008:0476c06_4": "如大海水，甚深無底，極廣無邊。",
    "T01n0026_008:0476c06_5": "婆羅邏！",
    "T01n0026_008:0476c07_0": "我正法、律亦復如是，諸法甚深，甚深無底，極廣無邊。",
    "T01n0026_008:0476c08_1": "婆羅邏！",
    "T01n0026_008:0476c08_2": "若我正法、律中諸法甚深，甚深無底，極廣無邊者，是謂我正法、律中第三未曾有法，令諸比丘見已樂中。",
    "T01n0026_008:0476c10_3": "「復次，婆羅邏！",
    "T01n0026_008:0476c11_0": "如大海水鹹，皆同一味，婆羅邏！",
    "T01n0026_008:0476c11_1": "我正法、律亦復如是，無欲為味，覺味、息味及道味。",
    "T01n0026_008:0476c12_2": "婆羅邏！",
    "T01n0026_008:0476c13_3": "若我正法、律中無欲為味，覺味、息味及道味者，是謂我正法、律中第四未曾有法，令諸比丘見已樂中。",
    "T01n0026_008:0476c15_4": "「復次，婆羅邏！",
    "T01n0026_008:0476c15_5": "如大海中多有珍寶，無量璝異、種種珍琦，充滿其中，珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、虎珀、馬瑙、瑇瑁、赤石、琁珠。",
    "T01n0026_008:0476c18_6": "婆羅邏！",
    "T01n0026_008:0476c19_7": "我正法、律亦復如是，多有珍寶，無量璝異，種種珍琦，充滿其中，珍寶名者，謂四念處、四正勤、四如意足、五根、五力、七覺支、八支聖道。",
    "T01n0026_008:0476c22_0": "婆羅邏！",
    "T01n0026_008:0476c22_1": "若我正法、律中多有珍寶，無量璝異，種種珍琦，充滿其中，珍寶名者，謂四念處、四正勤、四如意足、五根、五力、七覺支、八支聖道者，是謂我正法、律中第五未曾有法，令諸比丘見已樂中。",
    "T01n0026_008:0476c26_2": "「復次，婆羅邏！",
    "T01n0026_008:0476c26_3": "如大海中大神所居，大神名者，謂阿修羅、乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。",
    "T01n0026_008:0476c29_4": "復次，大海中甚奇！",
    "T01n0026_008:0476c29_5": "甚特！",
    "T01n0026_008:0476c29_6": "眾生身體有百由延，有二百由延，有三百由延，有至七百由延，身皆居海中。",
    "T01n0026_008:0477a02_7": "婆羅邏！",
    "T01n0026_008:0477a02_8": "我正法、律亦復如是，聖眾大神皆居其中，大神名者，謂阿羅訶、向阿羅訶、阿那含、向阿那含、斯陀含、向斯陀含、須陀洹、向須陀洹。",
    "T01n0026_008:0477a05_9": "婆羅邏！",
    "T01n0026_008:0477a05_10": "若我正法、律中聖眾大神皆居其中，大神名者，謂阿羅訶、向阿羅訶、阿那含、向阿那含、斯陀含、向斯陀含、須陀洹、向須陀洹者，是謂我正法、律中第六未曾有法，令諸比丘見已樂中。",
    "T01n0026_008:0477a09_11": "「復次，婆羅邏！",
    "T01n0026_008:0477a09_12": "如大海清淨，不受死屍，若有命終者，過夜風便吹著岸上。",
    "T01n0026_008:0477a11_13": "婆羅邏！",
    "T01n0026_008:0477a11_14": "我正法、律亦復如是，聖眾清淨，不受死尸。",
    "T01n0026_008:0477a12_15": "若有不精進人惡生，非梵行稱梵行，非沙門稱沙門，彼雖墮在聖眾之中，然去聖眾遠，聖眾亦復去離彼遠。",
    "T01n0026_008:0477a15_16": "婆羅邏！",
    "T01n0026_008:0477a15_17": "若我正法、律中聖眾清淨，不受死屍。",
    "T01n0026_008:0477a16_18": "若有不精進人惡生，非梵行稱梵行，非沙門稱沙門，彼雖墮在聖眾之中，然去聖眾遠，聖眾亦復去離彼遠者，是謂我正法、律中第七未曾有法，令諸比丘見已樂中。",
    "T01n0026_008:0477a20_0": "「復次，婆羅邏！",
    "T01n0026_008:0477a20_1": "如大海閻浮洲中有五大河，一曰恒伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各捨本名，皆曰大海。",
    "T01n0026_008:0477a23_2": "婆羅邏！",
    "T01n0026_008:0477a23_3": "我正法、律亦復如是，剎利種族姓子，剃除鬚髮，著袈裟衣，至信、捨家、無家、學道，彼捨本名，同曰沙門，梵志種、居士種、工師種族姓子，剃除鬚髮，著袈裟衣，至信、捨家、無家、學道，彼捨本名，同曰沙門。",
    "T01n0026_008:0477a28_4": "婆羅邏！",
    "T01n0026_008:0477a28_5": "若我正法、律中剎利種族姓子剃除鬚髮，著袈裟衣，至信、捨家、無家、學道，彼捨本名，同曰沙門，梵志種、居士種、工師種族姓子，剃除鬚髮，著袈裟衣，至信、捨家、無家、學道，彼捨本名，同曰沙門者，是謂我正法、律中第八未曾有法，令諸比丘見已樂中。",
    "T01n0026_008:0477b05_6": "「婆羅邏！",
    "T01n0026_008:0477b05_7": "是謂正法、律中有八未曾有法，令諸比丘見已樂中。",
    "T01n0026_008:0477b06_8": "婆羅邏！",
    "T01n0026_008:0477b06_9": "於意云何？",
    "T01n0026_008:0477b07_10": "若我正法、律中有八未曾有法，若汝大海中有八未曾有法，此二種未曾有法，何者為上、為勝、為妙、為最？」",
    "T01n0026_008:0477b09_11": "婆羅邏白曰：「世尊！",
    "T01n0026_008:0477b10_0": "我大海中有八未曾有法，不及如來八未曾有法，不如千倍萬倍，不可比，不可喻，不可稱，不可數，但世尊八未曾有法為上、為勝、為妙、為最。",
    "T01n0026_008:0477b13_1": "世尊！",
    "T01n0026_008:0477b13_2": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_008:0477b15_3": "佛說如是。",
    "T01n0026_008:0477b15_4": "婆羅邏阿修羅王及諸比丘，聞佛所說，歡喜奉行。",
    "T01n0026_008:0477b17_0": "阿修羅經第四竟(二千三百六十二字)中阿含經卷第八(一萬六百五十八字)(初一日誦)"
}