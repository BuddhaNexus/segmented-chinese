{
    "T24n1488_001:1034a20_0": "優婆塞戒經卷第一",
    "T24n1488_001:1034a22_0": "北涼中印度三藏曇無讖譯",
    "T24n1488_001:1034a23_0": "集會品第一",
    "T24n1488_001:1034a24_0": "如是我聞：一時、佛在舍衛國祇樹林中阿那邠坻精舍，與大比丘僧千二百五十人，五百比丘尼，千優婆塞，五百乞兒。",
    "T24n1488_001:1034a26_1": "爾時、會中有長者子名曰善生，白佛言：「世尊！",
    "T24n1488_001:1034a27_2": "外道六師常演說法，教眾生言：『若能晨朝敬禮六方，則得增長命之與財。",
    "T24n1488_001:1034a29_3": "何以故？",
    "T24n1488_001:1034a29_4": "東方之土屬于帝釋，有供養者，釋提桓因則為護助。",
    "T24n1488_001:1034b01_5": "南方之土屬閻羅王，有供養者，彼閻羅王則為護助。",
    "T24n1488_001:1034b02_6": "西方之土屬婆樓那天，有供養者，彼婆樓那則為護助。",
    "T24n1488_001:1034b04_7": "北方之土屬拘毘羅天，有供養者，彼拘毘羅則為護助。",
    "T24n1488_001:1034b05_8": "下方之土屬于火天，有供養者，火天則為護助。",
    "T24n1488_001:1034b06_9": "上方之土屬于風天，有供養者，彼亦為護。』",
    "T24n1488_001:1034b07_10": "世尊！",
    "T24n1488_001:1034b07_11": "佛法之中，頗有如是六方不耶？」",
    "T24n1488_001:1034b08_12": "「善男子！",
    "T24n1488_001:1034b08_13": "我佛法中亦有六方，所謂六波羅蜜。",
    "T24n1488_001:1034b09_14": "東方則是檀波羅蜜。",
    "T24n1488_001:1034b09_15": "何以故？",
    "T24n1488_001:1034b09_16": "始初出者，為出智慧光因緣故，彼東方者屬眾生心。",
    "T24n1488_001:1034b11_17": "若有眾生能供養彼檀波羅蜜，則為增長壽命與財。",
    "T24n1488_001:1034b12_18": "南方即是尸波羅蜜。",
    "T24n1488_001:1034b12_19": "何以故？",
    "T24n1488_001:1034b12_20": "尸波羅蜜名之為右。",
    "T24n1488_001:1034b13_21": "若人供養，亦得增長壽命與財。",
    "T24n1488_001:1034b14_22": "西方即是羼提波羅蜜。",
    "T24n1488_001:1034b14_23": "何以故？",
    "T24n1488_001:1034b14_24": "彼西方者名之為後，一切惡法棄於後故。",
    "T24n1488_001:1034b15_25": "若有供養，則得增長壽命與財。",
    "T24n1488_001:1034b16_26": "北方即是毘離耶波羅蜜。",
    "T24n1488_001:1034b17_27": "何以故？",
    "T24n1488_001:1034b17_28": "北方名號勝諸惡法。",
    "T24n1488_001:1034b17_29": "若人供養，則得增長壽命與財。",
    "T24n1488_001:1034b18_30": "下方則是禪波羅蜜。",
    "T24n1488_001:1034b19_31": "何以故？",
    "T24n1488_001:1034b19_32": "能正觀察三惡道故。",
    "T24n1488_001:1034b19_33": "若人供養，亦得增長命之與財。",
    "T24n1488_001:1034b20_34": "上方即是般若波羅蜜。",
    "T24n1488_001:1034b20_35": "何以故？",
    "T24n1488_001:1034b21_36": "上方者即是無上無上故。",
    "T24n1488_001:1034b21_37": "若有供養，則得增長命之與財。",
    "T24n1488_001:1034b22_38": "善男子！",
    "T24n1488_001:1034b22_39": "是六方者，屬眾生心，非如外道六師所說。」",
    "T24n1488_001:1034b23_40": "「如是六方，誰能供養？」",
    "T24n1488_001:1034b24_41": "「善男子！",
    "T24n1488_001:1034b24_42": "唯有菩薩乃能供養。」",
    "T24n1488_001:1034b24_43": "「世尊！",
    "T24n1488_001:1034b25_0": "以何義故名為菩薩？」",
    "T24n1488_001:1034b25_1": "佛言：「得菩提故名為菩薩；菩提性故名為菩薩。」",
    "T24n1488_001:1034b26_2": "「世尊！",
    "T24n1488_001:1034b26_3": "若言得菩提已名為菩薩者，若未供養彼六方時，云何得名為菩薩耶？",
    "T24n1488_001:1034b28_4": "若以性故名菩薩者，誰有此性？",
    "T24n1488_001:1034b29_0": "有此性者則能供養，若無性者，則不能供養！",
    "T24n1488_001:1034c01_0": "是故如來不應說言：彼六方者，屬眾生心。」",
    "T24n1488_001:1034c01_1": "「善男子！",
    "T24n1488_001:1034c02_2": "非得菩提故名菩薩。",
    "T24n1488_001:1034c02_3": "何以故？",
    "T24n1488_001:1034c02_4": "得菩提者，名之為佛，未得菩提乃名菩薩；亦非性故名菩薩也。",
    "T24n1488_001:1034c04_5": "善男子！",
    "T24n1488_001:1034c04_6": "一切眾生無菩提性，如諸眾生無人、天性，師子、虎、狼、狗犬等性；現在世中和合眾善業因緣故，得人、天身，和合不善業因緣故，得師子等畜生之身。",
    "T24n1488_001:1034c07_7": "菩薩亦爾，和合眾善業因緣故，發菩提心，故名菩薩。",
    "T24n1488_001:1034c08_8": "若有說言一切眾生有菩薩性者，是義不然。",
    "T24n1488_001:1034c09_9": "何以故？",
    "T24n1488_001:1034c10_10": "若有性者，則不應修善業因緣供養六方。",
    "T24n1488_001:1034c11_11": "善男子！",
    "T24n1488_001:1034c11_12": "若有性者，則無初心及退轉心；以無量善業因緣故，發菩提心名菩薩性。",
    "T24n1488_001:1034c12_13": "「善男子！",
    "T24n1488_001:1034c13_14": "有諸眾生受行外道，不樂外典顛倒說故，發菩提心；或有眾生住寂靜處，內善因緣，發菩提心；或有眾生觀生死過，發菩提心；或有眾生，見惡、聞惡，發菩提心；或有眾生深知自身貪欲、瞋恚、愚癡、慳嫉，為呵責故發菩提心；或有眾生見諸外道五通神仙，發菩提心；或有眾生欲知世間有邊無邊故，發菩提心；或有眾生見聞如來不思議故，發菩提心；或有眾生生憐愍故，發菩提心；或有眾生愛眾生故，發菩提心。",
    "T24n1488_001:1034c22_15": "「善男子！",
    "T24n1488_001:1034c22_16": "菩提之心，凡有三種：謂下、中、上。",
    "T24n1488_001:1034c23_17": "若言眾生定有性者，云何說言有三種耶？",
    "T24n1488_001:1034c24_18": "眾生下心能作中心，中心作上，上心作中，中心作下。",
    "T24n1488_001:1034c25_19": "眾生勤修無量善法，故能增上；不勤修故，便退為下。",
    "T24n1488_001:1034c26_20": "若善修進則名不退，若不修進名之為退。",
    "T24n1488_001:1034c27_21": "一切時中常為一切無邊眾生修集善故，名不退轉；若不如是，是名退轉，如是菩薩則有退心及怖畏心。",
    "T24n1488_001:1035a01_22": "若一切時中為一切眾生修集善法，得不退轉，是故我記是大喜地不久當得阿耨多羅三藐三菩提。",
    "T24n1488_001:1035a03_23": "「善男子！",
    "T24n1488_001:1035a03_24": "三種菩提無有定性；若有定性，已發聲聞、緣覺心者，則不能發菩提之心。",
    "T24n1488_001:1035a05_25": "善男子！",
    "T24n1488_001:1035a05_26": "譬如眾僧無有定性，是三種性亦復如是。",
    "T24n1488_001:1035a06_27": "若有說言定有性者，是名外道。",
    "T24n1488_001:1035a07_28": "何以故？",
    "T24n1488_001:1035a07_29": "諸外道等無因果故，如自在天非因非果。",
    "T24n1488_001:1035a08_30": "「善男子！",
    "T24n1488_001:1035a08_31": "或有人說菩薩之性，譬如石中定有金性，以巧方便因緣發故，得為金用；菩薩之性亦如是者，是梵志說。",
    "T24n1488_001:1035a10_32": "何以故？",
    "T24n1488_001:1035a10_33": "梵志等常言尼拘陀子有尼拘陀樹，眼有火石，是故梵志無因無果，因即是果，果即是因。",
    "T24n1488_001:1035a12_34": "尼拘陀子具足而有尼拘陀樹，當知即是梵志因果。",
    "T24n1488_001:1035a14_35": "是義不然。",
    "T24n1488_001:1035a14_36": "何以故？",
    "T24n1488_001:1035a14_37": "因細果麁故。",
    "T24n1488_001:1035a14_38": "若言眼中定有火者，眼則被燒；眼若被燒，云何能見？",
    "T24n1488_001:1035a16_39": "眼中有石，石則遮眼；眼若有遮，復云何見？",
    "T24n1488_001:1035a17_40": "善男子！",
    "T24n1488_001:1035a17_41": "如梵志說：有即是有，無即是無；無則不生，有不應滅。",
    "T24n1488_001:1035a18_42": "若言石中有金性者，金不說性，性不說金。",
    "T24n1488_001:1035a19_43": "善男子！",
    "T24n1488_001:1035a19_44": "因緣故則有和合，緣和合故本無後有，如梵志言無即永無。",
    "T24n1488_001:1035a20_45": "是義云何？",
    "T24n1488_001:1035a21_46": "金合水銀，金則滅壞，若言有，不應滅。",
    "T24n1488_001:1035a22_0": "是義云何？",
    "T24n1488_001:1035a22_1": "若說眾生有菩薩性，是名外道，不名佛道。",
    "T24n1488_001:1035a23_2": "善男子！",
    "T24n1488_001:1035a23_3": "譬如和合石因緣故而有金用，菩薩之性，亦復如是。",
    "T24n1488_001:1035a24_4": "眾生有思，名為欲心，以如是欲，善業因緣發菩提心，是則名為菩薩性也。",
    "T24n1488_001:1035a26_5": "善男子！",
    "T24n1488_001:1035a26_6": "譬如眾生先無菩提後乃方有，性亦如是先無後有，是故不可說言定有。",
    "T24n1488_001:1035a28_0": "「善男子！",
    "T24n1488_001:1035a28_1": "求大智慧，故名菩薩；欲知一切法真實故、大莊嚴故、心堅固故、多度眾生故、不惜身命故，是名菩薩修行大乘。",
    "T24n1488_001:1035b01_2": "善男子！",
    "T24n1488_001:1035b01_3": "菩薩有二種：一者、退轉，二者、不退。",
    "T24n1488_001:1035b02_4": "已修三十二相業者，名不退轉；若未能修，是名為退。",
    "T24n1488_001:1035b03_5": "復有二種：一者、出家，二者、在家。",
    "T24n1488_001:1035b04_6": "出家菩薩奉持八重，具足清淨，是名不退；在家菩薩奉持六重，具足清淨，亦名不退。",
    "T24n1488_001:1035b06_7": "「善男子！",
    "T24n1488_001:1035b06_8": "外道斷欲所得福德，勝於欲界一切眾生所有福德；須陀洹人勝於一切外道異見；斯陀含人勝於一切須陀洹果；阿那含人勝於一切斯陀含果；阿羅漢人勝於一切阿那含果；辟支佛人勝於一切阿羅漢果；在家之人發菩提心，勝於一切辟支佛果。",
    "T24n1488_001:1035b12_9": "出家之人發菩提心，此不為難，在家之人發菩提心，是乃名為不可思議。",
    "T24n1488_001:1035b13_10": "何以故？",
    "T24n1488_001:1035b14_11": "在家之人多惡因緣所纏遶故。",
    "T24n1488_001:1035b14_12": "在家之人發菩提心時，從四天王乃至阿迦膩吒諸天，皆大驚喜，作如是言：『我今已得人天之師。』」",
    "T24n1488_001:1035b17_0": "優婆塞戒經發菩提心品第二",
    "T24n1488_001:1035b18_0": "善生言：「世尊！",
    "T24n1488_001:1035b18_1": "眾生云何發菩提心？」",
    "T24n1488_001:1035b18_2": "「善男子！",
    "T24n1488_001:1035b18_3": "為二事故發菩提心：一者、增長壽命，二者、增長財物。",
    "T24n1488_001:1035b20_4": "復有二事：一者、為不斷絕菩薩種姓，二者、為斷眾生罪苦煩惱。",
    "T24n1488_001:1035b21_5": "復有二事：一者、自觀無量世中受大苦惱，不得利益；二者、雖有無量恒沙諸佛，悉皆不能度脫我身，我當自度。",
    "T24n1488_001:1035b24_6": "復有二事：一者、作諸善業，二者、作已不失。",
    "T24n1488_001:1035b25_0": "復有二事：一者、為勝一切人天果報，二者、為勝一切二乘果報。",
    "T24n1488_001:1035b26_1": "復有二事：一者、為求菩提之道受大苦惱；二者、為得無量大利益事。",
    "T24n1488_001:1035b27_2": "復有二事：一者、過去、未來恒沙諸佛皆如我身，二者、深觀菩提是可得法，是故發心。",
    "T24n1488_001:1035b29_3": "復有二事：一者、觀六住人雖有轉心，猶勝一切聲聞、緣覺；二者、勤心求索無上果故。",
    "T24n1488_001:1035c02_4": "復有二事：一者、欲令一切眾生悉得解脫，二者、欲令眾生解脫、勝外道等所得果報。",
    "T24n1488_001:1035c04_5": "復有二事：一者、不捨一切眾生，二者、捨離一切煩惱。",
    "T24n1488_001:1035c05_6": "復有二事：一者、為斷眾生現在苦惱，二者、為遮眾生未來苦惱。",
    "T24n1488_001:1035c07_7": "復有二事：一者、為斷智慧障礙，二者、為斷眾生身障。",
    "T24n1488_001:1035c08_8": "「善男子！",
    "T24n1488_001:1035c08_9": "發菩提心有五事：一者、親近善友，二者、斷瞋恚心，三者、隨師教誨，四者、生憐愍心，五者、勤修精進。",
    "T24n1488_001:1035c10_10": "復有五事：一者、不見他過，二者、雖見他過而心不悔，三者、得善法已不生憍慢，四者、見他善業不生妬心，五者、觀諸眾生如一子想。",
    "T24n1488_001:1035c13_11": "「善男子！",
    "T24n1488_001:1035c13_12": "有智之人發菩提心已，即能破壞惡業等果如須彌山。",
    "T24n1488_001:1035c15_13": "有智之人，為三事故發菩提心：一者、見惡世中五濁眾生，二者、見於如來有不可思議神通道力，三者、聞佛如來八種妙聲。",
    "T24n1488_001:1035c17_14": "復有二事：一者、了了自知己身有苦，二者、知眾生苦如己受苦，為斷彼苦，如己無異。",
    "T24n1488_001:1035c19_15": "「善男子！",
    "T24n1488_001:1035c19_16": "若有人能發菩提心，當知是人能禮六方增長命、財，不如外道之所宣說。」",
    "T24n1488_001:1035c22_0": "優婆塞戒經悲品第三",
    "T24n1488_001:1035c23_0": "善生言：「世尊！",
    "T24n1488_001:1035c23_1": "彼六師等不說因果，如來今說因，有二種：一者、生因，二者、了因。",
    "T24n1488_001:1035c24_2": "如佛初說發菩提心，為是生因、是了因耶？」",
    "T24n1488_001:1035c25_3": "「善男子！",
    "T24n1488_001:1035c25_4": "我為眾生或說一因，或說二因，或說三因，或說四因，或說五因，或說六、七至十二因。",
    "T24n1488_001:1035c27_5": "言一因者，即生因也。",
    "T24n1488_001:1035c28_6": "言二因者，生因、了因。",
    "T24n1488_001:1035c28_7": "言三因者，煩惱、業、器。",
    "T24n1488_001:1035c29_8": "言四因者，所謂四大。",
    "T24n1488_001:1035c29_9": "言五因者，未來五支。",
    "T24n1488_001:1036a01_10": "言六因者，如契經中所說六因。",
    "T24n1488_001:1036a01_11": "言七因者，如《法華》說。",
    "T24n1488_001:1036a02_12": "言八因者，現在八支。",
    "T24n1488_001:1036a02_13": "言九因者，如《大城經》說。",
    "T24n1488_001:1036a03_14": "言十因者，如為摩男優婆塞說。",
    "T24n1488_001:1036a04_15": "十一因者，如《智印》說。",
    "T24n1488_001:1036a04_16": "十二因者，如十二因緣。",
    "T24n1488_001:1036a05_17": "善男子！",
    "T24n1488_001:1036a05_18": "一切有漏法無量無邊因，一切無漏法無量無邊因，有智之人欲盡知故，發菩提心；是故如來名一切智。",
    "T24n1488_001:1036a07_19": "「善男子！",
    "T24n1488_001:1036a07_20": "一切眾生發菩提心，或有生因，或有了因，或有生因、了因。",
    "T24n1488_001:1036a09_21": "汝今當知：夫生因者，即是大悲；因是悲故，便能發心，是故悲心為生因也。」",
    "T24n1488_001:1036a10_22": "「世尊！",
    "T24n1488_001:1036a10_23": "云何而得修於悲心？」",
    "T24n1488_001:1036a11_24": "「善男子！",
    "T24n1488_001:1036a11_25": "智者深見一切眾生沈沒生死苦惱大海，為欲拔濟，是故生悲。",
    "T24n1488_001:1036a13_0": "又見眾生未有十力、四無所畏、大悲、三念，我當云何令彼具足？",
    "T24n1488_001:1036a14_1": "是故生悲。",
    "T24n1488_001:1036a14_2": "又見眾生雖多怨毒，亦作親想，是故生悲。",
    "T24n1488_001:1036a15_3": "又見眾生迷於正路，無有示導，是故生悲。",
    "T24n1488_001:1036a16_4": "又見眾生臥五欲泥而不能出，猶故放逸，是故生悲。",
    "T24n1488_001:1036a17_5": "又見眾生常為財物、妻子纏縛，不能捨離，是故生悲。",
    "T24n1488_001:1036a18_6": "又見眾生以色命故而生憍慢，是故生悲。",
    "T24n1488_001:1036a19_7": "又見眾生為惡知識之所誑惑，故生親想，如六師等，是故生悲。",
    "T24n1488_001:1036a21_8": "又見眾生墮生有界，受諸苦惱，猶故樂著，是故生悲。",
    "T24n1488_001:1036a22_9": "又見眾生造身、口、意不善惡業，多受苦果，猶故樂著，是故生悲。",
    "T24n1488_001:1036a23_10": "又見眾生渴求五欲，如渴飲醎水，是故生悲。",
    "T24n1488_001:1036a24_11": "又見眾生雖欲求樂，不造樂因；雖不樂苦，喜造苦因；欲受天樂，不具足戒，是故生悲。",
    "T24n1488_001:1036a26_12": "又見眾生於無我我所生我我所想，是故生悲。",
    "T24n1488_001:1036a27_13": "又見眾生無定有性，流轉五有，是故生悲。",
    "T24n1488_001:1036a28_14": "又見眾生畏生老死，而更造作生老死業，是故生悲。",
    "T24n1488_001:1036a29_15": "又見眾生受身心苦而更造業，是故生悲。",
    "T24n1488_001:1036b01_16": "又見眾生愛別離苦而不斷愛，是故生悲。",
    "T24n1488_001:1036b02_17": "又見眾生處無明闇，不知熾然智慧燈明，是故生悲。",
    "T24n1488_001:1036b04_0": "又見眾生為煩惱火之所燒然，而不能求三昧定水，是故生悲。",
    "T24n1488_001:1036b05_1": "又見眾生為五欲樂造無量惡，是故生悲。",
    "T24n1488_001:1036b06_2": "又見眾生知五欲苦，求之不息，譬如飢者食於毒飯，是故生悲。",
    "T24n1488_001:1036b07_3": "又見眾生處在惡世，遭值虐王，多受苦惱，猶故放逸，是故生悲。",
    "T24n1488_001:1036b09_4": "又見眾生流轉八苦，不知斷除如是苦因，是故生悲。",
    "T24n1488_001:1036b10_5": "又見眾生飢渴、寒熱，不得自在，是故生悲。",
    "T24n1488_001:1036b11_6": "又見眾生毀犯禁戒，當受地獄、餓鬼、畜生，是故生悲。",
    "T24n1488_001:1036b12_7": "又見眾生色、力、壽命、安隱、辯才，不得自在，是故生悲。",
    "T24n1488_001:1036b13_8": "「又見眾生諸根不具，是故生悲。",
    "T24n1488_001:1036b14_9": "又見眾生生於邊地，不修善法，是故生悲。",
    "T24n1488_001:1036b15_10": "又見眾生處飢饉世，身體羸瘦，互相劫奪，是故生悲。",
    "T24n1488_001:1036b16_11": "又見眾生處刀兵劫，更相殘害，惡心增盛，當受無量苦報之果，是故生悲。",
    "T24n1488_001:1036b18_12": "又見眾生值佛出世，聞說甘露淨法不能受持，是故生悲。",
    "T24n1488_001:1036b19_13": "又見眾生信邪惡友，終不追從善知識教，是故生悲。",
    "T24n1488_001:1036b20_14": "又見眾生多有財寶，不能捨施，是故生悲。",
    "T24n1488_001:1036b21_15": "又見眾生耕田種作，商賈販賣，一切皆苦，是故生悲。",
    "T24n1488_001:1036b22_16": "又見眾生父母、兄弟、妻子、奴婢、眷屬、宗室，不相愛念，是故生悲。",
    "T24n1488_001:1036b24_17": "善男子！",
    "T24n1488_001:1036b24_18": "有智之人，應觀非想非非想處所有定樂，如地獄苦，一切眾生等共有之，是故生悲。",
    "T24n1488_001:1036b26_19": "「善男子！",
    "T24n1488_001:1036b26_20": "未得道時，作如是觀，是名為悲；若得道已，即名大悲。",
    "T24n1488_001:1036b27_21": "何以故？",
    "T24n1488_001:1036b27_22": "未得道時，雖作是觀，觀皆有邊，眾生亦爾；既得道已，觀及眾生皆悉無邊，是故得名為大悲也。",
    "T24n1488_001:1036c01_0": "未得道時，悲心動轉，是故名悲；既得道已，無有動轉，故名大悲。",
    "T24n1488_001:1036c02_1": "未得道時，未能救濟諸眾生故，故名為悲；既得道已，能大救濟，故名大悲。",
    "T24n1488_001:1036c04_2": "未得道時，不共慧行，是故名悲；既得道已，與慧共行，故名大悲。",
    "T24n1488_001:1036c05_3": "「善男子！",
    "T24n1488_001:1036c05_4": "智者修悲，雖未能斷眾生苦惱，已有無量大利益事。",
    "T24n1488_001:1036c07_0": "善男子！",
    "T24n1488_001:1036c07_1": "六波羅蜜皆以悲心而作生因。",
    "T24n1488_001:1036c07_2": "「善男子！",
    "T24n1488_001:1036c08_3": "菩薩有二種：一者、出家，二者、在家。",
    "T24n1488_001:1036c08_4": "出家修悲，是不為難；在家修悲，是乃為難。",
    "T24n1488_001:1036c09_5": "何以故？",
    "T24n1488_001:1036c10_0": "在家之人多有惡因緣故。",
    "T24n1488_001:1036c10_1": "善男子！",
    "T24n1488_001:1036c10_2": "在家之人若不修悲，則不能得優婆塞戒，若修悲已，即便獲得。",
    "T24n1488_001:1036c12_3": "善男子！",
    "T24n1488_001:1036c12_4": "出家之人，唯能具足五波羅蜜，不能具足檀波羅蜜，在家之人則能具足。",
    "T24n1488_001:1036c14_5": "何以故？",
    "T24n1488_001:1036c14_6": "一切時中一切施故。",
    "T24n1488_001:1036c14_7": "是故在家應先修悲，若修悲已，當知是人能具戒、忍、進、定、智慧。",
    "T24n1488_001:1036c16_8": "若修悲心，難施能施、難忍能忍、難作能作，以是義故，一切善法悲為根本。",
    "T24n1488_001:1036c17_9": "「善男子！",
    "T24n1488_001:1036c17_10": "若人能修如是悲心，當知是人能壞惡業如須彌山，不久當得阿耨多羅三藐三菩提，是人所作少許善業，所獲果報如須彌山。",
    "T24n1488_001:1036c21_0": "優婆塞戒經解脫品第四",
    "T24n1488_001:1036c22_0": "「善男子！",
    "T24n1488_001:1036c22_1": "若善男子、善女人有修悲者，當知是人得一切法體諸解脫分。」",
    "T24n1488_001:1036c23_2": "善生言：「世尊！",
    "T24n1488_001:1036c23_3": "所言體者，云何為體？」",
    "T24n1488_001:1036c24_4": "「善男子！",
    "T24n1488_001:1036c24_5": "謂身、口、意。",
    "T24n1488_001:1036c24_6": "是身、口、意從方便得。",
    "T24n1488_001:1036c25_7": "方便有二：一者、耳聞，二者、思惟。",
    "T24n1488_001:1036c26_0": "復有三種：一者、惠施，二者、持戒，三者、多聞。」",
    "T24n1488_001:1036c26_1": "善生言：「世尊！",
    "T24n1488_001:1036c27_2": "如佛所說從三方便得解脫分；是三方便有定數不？」",
    "T24n1488_001:1036c28_3": "「不也。",
    "T24n1488_001:1036c28_4": "善男子！",
    "T24n1488_001:1036c28_5": "何以故？",
    "T24n1488_001:1036c29_0": "有人雖於無量世中以無量財施無量人，亦不能得解脫分法；有人於一時中以一把麨施一乞兒，能得如是解脫分法。",
    "T24n1488_001:1037a02_1": "有人乃於無量佛所受持禁戒，亦不能得解脫分法；有人一日一夜受持八戒而能獲得解脫分法。",
    "T24n1488_001:1037a04_2": "有人於無量世無量佛所，受持讀誦十二部經，亦不能得解脫分法；有人唯讀一四句偈，而能獲得解脫分法。",
    "T24n1488_001:1037a07_3": "何以故？",
    "T24n1488_001:1037a07_4": "一切眾生心不同故。",
    "T24n1488_001:1037a08_5": "善男子！",
    "T24n1488_001:1037a08_6": "若人不能一心觀察生死過咎、涅槃安樂，如是之人，雖復惠施、持戒、多聞，終不能得解脫分法。",
    "T24n1488_001:1037a10_7": "若能厭患生死過咎、深見涅槃功德安樂，如是之人，雖復少施、少戒、少聞，即能獲得解脫分法。",
    "T24n1488_001:1037a12_8": "「善男子！",
    "T24n1488_001:1037a12_9": "得是法者，於三時中：佛出世時，緣覺出時，若無是二、阿迦尼咤天說解脫時，是人聞已得解脫分。",
    "T24n1488_001:1037a14_10": "善男子！",
    "T24n1488_001:1037a15_0": "我於往昔初發心時，都不見佛及辟支佛，聞淨居天說解脫法，我時聞已，即便發心。",
    "T24n1488_001:1037a16_1": "「善男子！",
    "T24n1488_001:1037a17_2": "如是之法，非欲界天之所能得，何以故？",
    "T24n1488_001:1037a17_3": "以放逸故。",
    "T24n1488_001:1037a18_4": "亦非色天之所能得，何以故？",
    "T24n1488_001:1037a18_5": "無三方便故。",
    "T24n1488_001:1037a19_6": "亦非無色天之所能得，何以故？",
    "T24n1488_001:1037a19_7": "無身、口故。",
    "T24n1488_001:1037a20_8": "是法體者，是身、口、意。",
    "T24n1488_001:1037a20_9": "欝單曰人亦所不得。",
    "T24n1488_001:1037a21_0": "何以故？",
    "T24n1488_001:1037a21_1": "無三方便故。",
    "T24n1488_001:1037a21_2": "是解脫分，三人能得：所謂聲聞、緣覺、菩薩。",
    "T24n1488_001:1037a22_3": "眾生若遇善知識者，轉聲聞解脫得緣覺解脫，轉緣覺解脫得菩薩解脫；菩薩所得解脫分法，不可退轉，不可失壞。」",
    "T24n1488_001:1037a25_0": "善生言：「世尊！",
    "T24n1488_001:1037a25_1": "說法之人，復以何義能善分別如是等人有解脫分？",
    "T24n1488_001:1037a26_2": "如是等人無解脫分」「善男子！",
    "T24n1488_001:1037a27_3": "如是法者，二人所得：謂在家、出家。",
    "T24n1488_001:1037a27_4": "如是二人，至心聽法，聽已受持，聞三惡苦心生怖畏，身毛皆竪，涕泣橫流，堅持齋戒，乃至小罪，不敢毀犯，當知是人得解脫分法。",
    "T24n1488_001:1037b01_5": "「善男子！",
    "T24n1488_001:1037b02_0": "諸外道等獲得非想非非想定，壽無量劫，若不能得解脫分法，當觀是人為地獄人。",
    "T24n1488_001:1037b03_1": "若復有人阿鼻地獄經無量劫，受大苦惱，能得如是解脫分法，當觀是人為涅槃人。",
    "T24n1488_001:1037b05_2": "善男子！",
    "T24n1488_001:1037b06_0": "是故我於欝頭藍弗生哀愍心，於提婆達多不生憐念心。",
    "T24n1488_001:1037b07_1": "「善男子！",
    "T24n1488_001:1037b07_2": "如舍利弗等六萬劫中求菩提道，所以退者，以其未得解脫分法；雖爾、猶勝緣覺根利。",
    "T24n1488_001:1037b09_3": "善男子！",
    "T24n1488_001:1037b09_4": "是法有三：謂下、中、上。",
    "T24n1488_001:1037b10_5": "下者聲聞，中者緣覺，上者佛也。",
    "T24n1488_001:1037b10_6": "善男子！",
    "T24n1488_001:1037b11_7": "有人勤求優婆塞戒，於無量世如聞而行，亦不得戒，有出家人求比丘戒、比丘尼戒，於無量世如聞而行，亦不能得。",
    "T24n1488_001:1037b13_8": "何以故？",
    "T24n1488_001:1037b13_9": "不能獲得解脫分法。",
    "T24n1488_001:1037b14_10": "是故可名修戒，不名持戒。",
    "T24n1488_001:1037b14_11": "善男子！",
    "T24n1488_001:1037b15_12": "若諸菩薩得解脫分法，終不造業求生欲界、色、無色界，常願生於益眾生處；若自定知有生天業，即迴此業求生人中。",
    "T24n1488_001:1037b17_13": "業者，所謂施、戒、修定。",
    "T24n1488_001:1037b18_14": "善男子！",
    "T24n1488_001:1037b18_15": "若聲聞人得解脫分，不過三身得具解脫；辟支佛人，亦復如是；菩薩摩訶薩得解脫分，雖復經由無量身中常不退轉，不退轉心，出勝一切聲聞、緣覺。",
    "T24n1488_001:1037b21_16": "善男子！",
    "T24n1488_001:1037b22_0": "若得如是解脫分法，雖復少施得無量果，少戒、少聞亦復如是。",
    "T24n1488_001:1037b23_1": "是人假使處三惡道，終不同彼三惡受苦。",
    "T24n1488_001:1037b24_2": "若諸菩薩獲得如是解脫分法，名調柔地。",
    "T24n1488_001:1037b25_3": "何故名為調柔地耶？",
    "T24n1488_001:1037b25_4": "一切煩惱漸微弱故，是名逆流。",
    "T24n1488_001:1037b26_5": "若善男子！",
    "T24n1488_001:1037b26_6": "有四種人：一者、順生死流，二者、逆生死流，三者、不順不逆，四者、到於彼岸。",
    "T24n1488_001:1037b28_7": "善男子！",
    "T24n1488_001:1037b28_8": "如是法者，於聲聞人名柔軟地，於諸菩薩亦名柔軟，復名喜地。",
    "T24n1488_001:1037c01_9": "以何義故名為喜地？",
    "T24n1488_001:1037c01_10": "聞不退故，名為喜地。",
    "T24n1488_001:1037c02_11": "以何義故名為菩薩？",
    "T24n1488_001:1037c02_12": "能常覺悟眾生心故。",
    "T24n1488_001:1037c03_13": "如是菩薩雖知外典，自不受持，亦不教人。",
    "T24n1488_001:1037c04_14": "如是菩薩不名人天，非五道攝，是名修行無障礙道。",
    "T24n1488_001:1037c05_15": "「善男子！",
    "T24n1488_001:1037c05_16": "夫菩提者，有四種子：一者、不貪財物，二者、不惜身命，三者、修行忍辱，四者、憐愍眾生。",
    "T24n1488_001:1037c07_17": "善男子！",
    "T24n1488_001:1037c07_18": "增長如是菩提種子，復有五事：一者、於己身中不生輕想，言我不能得阿耨多羅三藐三菩提；二者、自身受苦，心不厭悔；三者、勤行精進，不休不息；四者、救濟眾生無量苦惱；五者、常讚三寶微妙功德。",
    "T24n1488_001:1037c12_19": "有智之人修菩提時，常當修集如是五事。",
    "T24n1488_001:1037c13_20": "增長熾然菩提種子，復有六事：所謂檀波羅蜜，乃至般若波羅蜜。",
    "T24n1488_001:1037c14_21": "是六種事，因一事增，謂不放逸；菩薩放逸，不能增長如是六事，若不放逸，則能增長。",
    "T24n1488_001:1037c16_22": "善男子！",
    "T24n1488_001:1037c16_23": "菩薩求於菩提之時，復有四事：一者、親近善友，二者、心堅難壞，三者、能行難行，四者、憐愍眾生。",
    "T24n1488_001:1037c19_24": "復有四事：一者、見他得利心生歡喜，二者、常樂稱讚他人功德，三者、常樂修集六念處法，四者、勤說生死所有過咎。",
    "T24n1488_001:1037c21_25": "「善男子！",
    "T24n1488_001:1037c21_26": "若有說言，離是八法得菩提者，無有是處。",
    "T24n1488_001:1037c23_0": "「善男子！",
    "T24n1488_001:1037c23_1": "若有菩薩初發無上菩提心時，即得名為無上福田，如是菩薩出勝一切世間之事及諸眾生。",
    "T24n1488_001:1037c25_2": "「善男子！",
    "T24n1488_001:1037c25_3": "雖有人言：無量世界有無量佛，然此佛道甚為難得。",
    "T24n1488_001:1037c26_4": "何以故？",
    "T24n1488_001:1037c26_5": "世界無邊，眾生亦爾；眾生無邊，佛亦如是。",
    "T24n1488_001:1037c27_6": "假使佛道當易得者，一佛世尊則應化度一切眾生！",
    "T24n1488_001:1037c28_7": "若爾者，世界眾生則為有邊。",
    "T24n1488_001:1037c29_8": "善男子！",
    "T24n1488_001:1037c29_9": "佛出世時，能度九萬九那由他人，聲聞弟子度一那由他，而諸眾生猶不可盡，故名無邊。",
    "T24n1488_001:1038a02_10": "是故我於聲聞經說無十方佛。",
    "T24n1488_001:1038a03_11": "所以者何？",
    "T24n1488_001:1038a03_12": "恐諸眾生輕佛道故。",
    "T24n1488_001:1038a04_13": "諸佛聖道，非世所攝，是故如來說無虛妄。",
    "T24n1488_001:1038a05_14": "如來世尊無有妬心，以難得故，說無十方諸佛世尊。",
    "T24n1488_001:1038a06_15": "善男子！",
    "T24n1488_001:1038a06_16": "無量眾生發菩提心，不能究竟行菩薩道。",
    "T24n1488_001:1038a07_17": "若人難言：若有現在無量諸佛，何故經中但說過去、未來二世有無量佛，不說現在無量佛耶？",
    "T24n1488_001:1038a09_18": "善男子！",
    "T24n1488_001:1038a09_19": "我一國說過去、未來有恒沙佛，現在世中唯一佛耳。",
    "T24n1488_001:1038a10_20": "善男子！",
    "T24n1488_001:1038a11_0": "真實義者能得佛道，無量眾生修行佛道多有退轉，時有一人乃能得度，如菴羅花及魚子等。",
    "T24n1488_001:1038a13_1": "「善男子！",
    "T24n1488_001:1038a13_2": "菩薩有二種：一者、在家，二者、出家。",
    "T24n1488_001:1038a14_3": "出家菩薩得解脫分法，是不為難；在家得者，是乃為難。",
    "T24n1488_001:1038a15_4": "何以故？",
    "T24n1488_001:1038a15_5": "在家之人，多惡因緣所纏遶故。」",
    "T24n1488_001:1038a17_0": "優婆塞戒經三種菩提品第五",
    "T24n1488_001:1038a18_0": "善生言：「世尊！",
    "T24n1488_001:1038a18_1": "如佛所說菩薩二種：一者、在家，二者、出家。",
    "T24n1488_001:1038a19_2": "菩提三種：一者、聲聞菩提，二者、緣覺菩提，三者、諸佛菩提。",
    "T24n1488_001:1038a20_3": "若得菩提名為佛者，何以故聲聞、辟支佛人不名為佛？",
    "T24n1488_001:1038a21_4": "若覺法性名為佛者，聲聞、緣覺亦覺法性，以何緣故不名為佛？",
    "T24n1488_001:1038a23_5": "若一切智名為佛者，聲聞、緣覺亦一切智，復以何故不名為佛？",
    "T24n1488_001:1038a24_6": "言一切者，即是四諦。」",
    "T24n1488_001:1038a25_7": "佛言：「善男子！",
    "T24n1488_001:1038a25_8": "菩提有三種：一者、從聞而得，二者、從思惟得，三者、從修而得。",
    "T24n1488_001:1038a26_9": "聲聞之人從聞得故，不名為佛；辟支佛人從思惟已少分覺故，名辟支佛；如來無師，不依聞、思，從修而得覺悟一切，是故名佛。",
    "T24n1488_001:1038a29_10": "善男子！",
    "T24n1488_001:1038a29_11": "了知法性，故名為佛。",
    "T24n1488_001:1038b01_12": "法性二種：一者、總相，二者、別相。",
    "T24n1488_001:1038b02_13": "聲聞之人，總相知故不名為佛；辟支佛人同知總相，不從聞故，名辟支佛，不名為佛；如來世尊，總相、別相一切覺了，不依聞、思，無師獨悟，從修而得，故名為佛。",
    "T24n1488_001:1038b05_14": "善男子！",
    "T24n1488_001:1038b05_15": "如來世尊緣智具足，聲聞、緣覺雖知四諦，緣智不具，以是義故，不得名佛；如來世尊緣智具足，故得名佛。",
    "T24n1488_001:1038b08_16": "「善男子！",
    "T24n1488_001:1038b08_17": "如恒河水，三獸俱渡，兔、馬、香象。",
    "T24n1488_001:1038b09_18": "兔不至底，浮水而過；馬或至底，或不至底；象則盡底。",
    "T24n1488_001:1038b10_19": "恒河水者，即是十二因緣河也。",
    "T24n1488_001:1038b11_20": "聲聞渡時，猶如彼兔；緣覺渡時，猶如彼馬；如來渡時，猶如香象，是故如來得名為佛。",
    "T24n1488_001:1038b13_21": "聲聞、緣覺雖斷煩惱，不斷習氣，如來能拔一切煩惱、習氣根原，故名為佛。",
    "T24n1488_001:1038b14_22": "善男子！",
    "T24n1488_001:1038b14_23": "疑有二種：一、煩惱疑，二、無記疑。",
    "T24n1488_001:1038b15_24": "二乘之人斷煩惱疑，不斷無記；如來悉斷如是二疑，是故名佛。",
    "T24n1488_001:1038b17_25": "「善男子！",
    "T24n1488_001:1038b17_26": "聲聞之人厭於多聞，緣覺之人厭於思惟，佛於是二心無疲厭，故名為佛。",
    "T24n1488_001:1038b18_27": "善男子！",
    "T24n1488_001:1038b19_28": "譬如淨物，置之淨器，表裏俱淨；聲聞、緣覺智雖清淨而器不淨，如來不爾，智器俱淨，是故名佛。",
    "T24n1488_001:1038b21_29": "善男子！",
    "T24n1488_001:1038b21_30": "淨有二種：一者、智淨，二者、行淨。",
    "T24n1488_001:1038b22_31": "聲聞、緣覺雖有淨智，行不清淨；如來世尊智、行俱淨，是故名佛。",
    "T24n1488_001:1038b23_32": "善男子！",
    "T24n1488_001:1038b23_33": "聲聞、緣覺其行有邊，如來世尊其行無邊，是故名佛。",
    "T24n1488_001:1038b25_34": "善男子！",
    "T24n1488_001:1038b25_35": "如來世尊能於一念破壞二障：一者、智障，二者、解脫障，是故名佛。",
    "T24n1488_001:1038b26_36": "如來具足智因、智果，是故名佛。",
    "T24n1488_001:1038b27_37": "「善男子！",
    "T24n1488_001:1038b27_38": "如來出言，無二無謬，亦無虛妄，智慧無礙，樂說亦爾，具足因智、時智、相智，無有覆藏，不須守護，無能說過，悉知一切眾生煩惱起結因緣、滅結因緣，世間八法所不能污，有大憐愍，救拔苦惱，具足十力、四無所畏、大悲、三念，身心二力悉皆滿足。",
    "T24n1488_001:1038c04_0": "「云何身力具足？",
    "T24n1488_001:1038c04_1": "善男子！",
    "T24n1488_001:1038c04_2": "三十三天有一大城，名曰善見，其城縱廣滿十萬里，宮室百萬，諸天一千六十六萬六千六百六十有六。",
    "T24n1488_001:1038c06_3": "夏三月時，釋提桓因欲往波利質多林中歡娛受樂。",
    "T24n1488_001:1038c08_4": "由乾陀山有一香象名伊羅鉢那，具足七頭，帝釋發念，象知即來，善見城中所有諸天處其頭上，旋行而往。",
    "T24n1488_001:1038c10_5": "其林去城五十由延，是象身力出勝一切香象身力。",
    "T24n1488_001:1038c11_6": "正使和合如是香象一萬八千，其力唯敵佛一節力，是故身力出勝一切眾生之力。",
    "T24n1488_001:1038c13_7": "世界無邊，眾生亦爾；如來心力，亦復無邊。",
    "T24n1488_001:1038c14_8": "是故如來獨得名佛，非二乘人名為佛也。",
    "T24n1488_001:1038c15_9": "以是義故，名無上師，名大丈夫，人中香象，師子，龍王，調御示導名大船師，名大醫師，大牛之王，人中牛王，名淨蓮花，無師獨覺，為諸眾生之眼目也。",
    "T24n1488_001:1038c18_10": "是大施主，是大沙門，大婆羅門，寂靜持戒，勤行精進，到於彼岸，獲得解脫。",
    "T24n1488_001:1038c20_11": "善男子！",
    "T24n1488_001:1038c20_12": "聲聞、緣覺雖有菩提，都無是事，是故名佛。",
    "T24n1488_001:1038c21_13": "「善男子！",
    "T24n1488_001:1038c22_0": "菩薩有二種：一者、在家，二者、出家。",
    "T24n1488_001:1038c22_1": "出家菩薩分別如是三種菩提，是不為難；在家分別，是乃為難。",
    "T24n1488_001:1038c24_2": "何以故？",
    "T24n1488_001:1038c24_3": "在家之人多惡因緣所纏遶故。」",
    "T24n1488_001:1038c26_0": "◎優婆塞戒經修三十二相業品第六",
    "T24n1488_001:1038c27_0": "善生言：「世尊！",
    "T24n1488_001:1038c27_1": "如佛所說菩薩身力，何時成就？」",
    "T24n1488_001:1038c28_0": "佛言：「善男子！",
    "T24n1488_001:1038c28_1": "初修三十二相業時。",
    "T24n1488_001:1038c28_2": "善男子！",
    "T24n1488_001:1038c28_3": "菩薩修集如是業時，得名菩薩，兼得二定：一、菩提定，二者、有定。",
    "T24n1488_001:1039a01_4": "復有二定：一者、知宿命定，二者、生正法因定。",
    "T24n1488_001:1039a02_5": "善男子！",
    "T24n1488_001:1039a02_6": "菩薩從修三十二相業乃至得阿耨多羅三藐三菩提，於其中間，多聞無厭。",
    "T24n1488_001:1039a04_7": "菩薩摩訶薩修一一相，以百福德而為圍遶。",
    "T24n1488_001:1039a05_8": "修心五十，具心五十，是則名為百種福德。",
    "T24n1488_001:1039a06_9": "「善男子！",
    "T24n1488_001:1039a06_10": "一切世間所有福德，不及如來一毛功德；如來一切毛孔功德，不如一好功德；聚合八十種好功德，不及一相功德；一切相功德，不如白毫相功德；白毫功德，復不得及無見頂相。",
    "T24n1488_001:1039a10_11": "「善男子！",
    "T24n1488_001:1039a10_12": "菩薩常於無量劫中，為諸眾生作大利益，至心勤作一切善業，是故如來成就具足無量功德；是三十二相，即是大悲之果報也。",
    "T24n1488_001:1039a13_13": "轉輪聖王雖有是相，相不明了具足成就。",
    "T24n1488_001:1039a14_14": "是相業體，即身、口、意業。",
    "T24n1488_001:1039a15_15": "修是業時，非於天中、北欝單曰，唯在三方，男子之身，非女人身也。",
    "T24n1488_001:1039a16_16": "菩薩摩訶薩修是業已，名為滿三阿僧祇劫，次第獲得阿耨多羅三藐三菩提。",
    "T24n1488_001:1039a18_17": "「善男子！",
    "T24n1488_001:1039a18_18": "我於往昔寶頂佛所，滿足第一阿僧祇劫；然燈佛所，滿足第二阿僧祇劫；迦葉佛所，滿足第三阿僧祇劫。",
    "T24n1488_001:1039a20_19": "善男子！",
    "T24n1488_001:1039a21_20": "我於往昔釋迦牟尼佛所，始發阿耨多羅三藐三菩提心，發是心已，供養無量恒沙諸佛，種諸善根，修道持戒，精進多聞。",
    "T24n1488_001:1039a23_21": "善男子！",
    "T24n1488_001:1039a24_0": "菩薩摩訶薩修是三十二相業已，了了自知定得阿耨多羅三藐三菩提，如觀掌中菴摩勒果。",
    "T24n1488_001:1039a26_1": "其業雖定，修時次第不必定耶。",
    "T24n1488_001:1039a26_2": "「或有人言：如來先得牛王眼相。",
    "T24n1488_001:1039a27_3": "何以故？",
    "T24n1488_001:1039a27_4": "為菩薩時，於無量世，樂以善眼和視眾生，是故先得牛王眼相；次得餘相。",
    "T24n1488_001:1039a29_5": "或有說言：如來先得八梵音相，餘次第得。",
    "T24n1488_001:1039b01_6": "何以故？",
    "T24n1488_001:1039b01_7": "為菩薩時，於無量世，恒以軟語，先語實語，教化眾生，是故先得八梵音相。",
    "T24n1488_001:1039b03_8": "或有說言：如來先得無見頂相，餘次第得。",
    "T24n1488_001:1039b04_9": "何以故？",
    "T24n1488_001:1039b04_10": "為菩薩時，於無量世，供養師長、諸佛、菩薩、頭頂禮拜破憍慢故，是故先得無見頂相。",
    "T24n1488_001:1039b06_11": "或有說言：如來先得白毫毛相，餘次第得。",
    "T24n1488_001:1039b07_12": "何以故？",
    "T24n1488_001:1039b07_13": "為菩薩時，於無量世，不誑一切諸眾生故，是故先得眉間毫相。",
    "T24n1488_001:1039b08_14": "善男子！",
    "T24n1488_001:1039b09_15": "除佛世尊，餘無能說如是相業。",
    "T24n1488_001:1039b09_16": "「善男子！",
    "T24n1488_001:1039b10_0": "或復有人次第說言：如來先得足下平相，餘次第得。",
    "T24n1488_001:1039b11_1": "何以故？",
    "T24n1488_001:1039b11_2": "為菩薩時，於無量世，布施、持戒，修集道時，其心不動，是故先得足下平相。",
    "T24n1488_001:1039b13_3": "得是相已，次第獲得足下輪相。",
    "T24n1488_001:1039b13_4": "何以故？",
    "T24n1488_001:1039b13_5": "為菩薩時，於無量世，供養父母、師長、善友，如法擁護一切眾生，是故次得手足輪相。",
    "T24n1488_001:1039b15_6": "得是相已，次第獲得纖長指相。",
    "T24n1488_001:1039b16_7": "何以故？",
    "T24n1488_001:1039b16_8": "為菩薩時，至心受持第一、第四優婆塞戒，是故次得纖長指相、足跟長相。",
    "T24n1488_001:1039b18_9": "得是相已，次第獲得身傭滿相。",
    "T24n1488_001:1039b19_10": "何以故？",
    "T24n1488_001:1039b19_11": "為菩薩時，善受師長、父母、善友所教勅故，是故次得身傭滿相。",
    "T24n1488_001:1039b20_12": "得是相已，次得手足合網縵相。",
    "T24n1488_001:1039b21_13": "何以故？",
    "T24n1488_001:1039b21_14": "為菩薩時，以四攝法攝眾生故，是故次得手足網縵相。",
    "T24n1488_001:1039b22_15": "得是相已，次第獲得手足柔軟勝餘身相。",
    "T24n1488_001:1039b23_16": "何以故？",
    "T24n1488_001:1039b24_17": "為菩薩時，於無量世，以手摩洗師長、父母身，除去垢穢，香油塗之，是故次得手足軟相。",
    "T24n1488_001:1039b26_0": "得是相已，次得身毛上向靡相。",
    "T24n1488_001:1039b26_1": "何以故？",
    "T24n1488_001:1039b26_2": "為菩薩時，於無量世，常化眾生，令修施、戒一切善法，是故次得毛上靡相。",
    "T24n1488_001:1039b28_3": "得是相已，次第獲得鹿王腨相。",
    "T24n1488_001:1039b29_4": "何以故？",
    "T24n1488_001:1039b29_5": "為菩薩時，至心聽法、至心說法，為壞生死諸過咎故，是故次得鹿王腨相。",
    "T24n1488_001:1039c02_6": "得是相已，次第獲得身方圓相，如尼拘陀樹王。",
    "T24n1488_001:1039c03_7": "何以故？",
    "T24n1488_001:1039c03_8": "為菩薩時，於無量世，常施一切眾生病藥，是故次得身方圓相。",
    "T24n1488_001:1039c04_9": "得是相已，次第獲得手過膝相。",
    "T24n1488_001:1039c05_10": "何以故？",
    "T24n1488_001:1039c05_11": "為菩薩時，終不欺誑一切賢聖、父母、師長、善友知識，是故次得手過膝相。",
    "T24n1488_001:1039c07_12": "得是相已，次得象王馬王藏相。",
    "T24n1488_001:1039c08_13": "何以故？",
    "T24n1488_001:1039c08_14": "為菩薩時，於無量世，見怖畏者能為救護，心生慚愧，不說他過，善覆人罪，是故次得象馬藏相。",
    "T24n1488_001:1039c10_15": "得是相已，次得軟身，一一孔中一毛生相。",
    "T24n1488_001:1039c11_16": "何以故？",
    "T24n1488_001:1039c11_17": "為菩薩時，於無量世，親近智者，樂聞樂論，聞已樂修，樂治道路，除去棘刺，是故次得皮膚柔軟，一一孔中一毛生相。",
    "T24n1488_001:1039c14_18": "得是相已。",
    "T24n1488_001:1039c14_19": "次第獲得身金色相。",
    "T24n1488_001:1039c14_20": "何以故？",
    "T24n1488_001:1039c15_0": "為菩薩時，於無量世常施眾生房舍臥具，飲食、燈明，是故次得金色身相。",
    "T24n1488_001:1039c16_1": "得是相已，次第獲得七處滿相。",
    "T24n1488_001:1039c17_2": "何以故？",
    "T24n1488_001:1039c17_3": "為菩薩時，於無量世，可瞋之處不生瞋心，樂施眾生隨意所須，是故次得七處滿相。",
    "T24n1488_001:1039c19_4": "得是相已，次第獲得缺骨滿相。",
    "T24n1488_001:1039c20_5": "何以故？",
    "T24n1488_001:1039c20_6": "為菩薩時，於無量世，善能分別善不善相，言無錯謬，不說無義，可受之法口常宣說，不可受者不妄宣傳，是故次得缺骨滿相。",
    "T24n1488_001:1039c23_7": "得是相已，次得二相：一者、上身，二者、頰車，皆如師子。",
    "T24n1488_001:1039c24_8": "何以故？",
    "T24n1488_001:1039c24_9": "為菩薩時，於無量世中，自無兩舌，教他不為，是故次得如是二相。",
    "T24n1488_001:1039c26_10": "得是相已，次得三相：一、四十齒，二、白淨相，三、齊密相。",
    "T24n1488_001:1039c27_11": "何以故？",
    "T24n1488_001:1039c27_12": "為菩薩時，於無量世，以十善法教化眾生，眾生受已，心生歡喜，常樂稱揚他人功德，是故次得如是三相。",
    "T24n1488_001:1040a01_13": "得是相已，次第獲得四牙白相。",
    "T24n1488_001:1040a01_14": "何以故？",
    "T24n1488_001:1040a02_15": "為菩薩時，於無量世修欲界慈，樂思善法，是故次得四牙白相。",
    "T24n1488_001:1040a03_16": "得是相已，次得味中最上味相。",
    "T24n1488_001:1040a04_17": "何以故？",
    "T24n1488_001:1040a04_18": "為菩薩時，於無量世不待求已然後方施，是故次得味中上味相。",
    "T24n1488_001:1040a05_19": "得是相已，次得二相：一者、肉髻，二、廣長舌。",
    "T24n1488_001:1040a06_20": "何以故？",
    "T24n1488_001:1040a07_21": "為菩薩時，於無量世，至心受持十善法教，兼化眾生，是故次得如是二相。",
    "T24n1488_001:1040a08_22": "得是相已，次得梵音相。",
    "T24n1488_001:1040a09_23": "何以故？",
    "T24n1488_001:1040a09_24": "為菩薩時，於無量世，自不惡口、教他不為，是故次得梵音聲相。",
    "T24n1488_001:1040a10_25": "得是相已，次得牛王紺色目相。",
    "T24n1488_001:1040a11_26": "何以故？",
    "T24n1488_001:1040a11_27": "為菩薩時，於無量世，等以慈善視怨親故，是故次得牛王目相。",
    "T24n1488_001:1040a13_28": "得是相已，次得白毫相。",
    "T24n1488_001:1040a13_29": "何以故？",
    "T24n1488_001:1040a14_0": "為菩薩時，於無量世宣說正法，實法不虛，是故次得白毫光相。",
    "T24n1488_001:1040a15_1": "得是相已，次得無見頂相。",
    "T24n1488_001:1040a16_2": "何以故？",
    "T24n1488_001:1040a16_3": "為菩薩時，於無量世，頭頂禮拜一切聖賢、師長、父母，尊重讚歎，恭敬供養，是故獲得無見頂相。」",
    "T24n1488_001:1040a18_4": "「善男子！",
    "T24n1488_001:1040a18_5": "菩薩二種：一者、在家，二者、出家。",
    "T24n1488_001:1040a19_6": "出家菩薩修如是業，是不為難；在家之人，是乃為難。",
    "T24n1488_001:1040a20_7": "何以故？",
    "T24n1488_001:1040a20_8": "在家之人多惡因緣所纏遶故。」",
    "T24n1488_001:1040a21_9": "◎優婆塞戒經卷第一"
}