{
    "T23n1435_017:0117c20_0": "十誦律卷第十七(第三誦之四)",
    "T23n1435_017:0117c22_0": "後秦北印度三藏弗若多羅譯",
    "T23n1435_017:0117c23_0": "九十波逸提之九",
    "T23n1435_017:0117c24_0": "佛在釋氏國。",
    "T23n1435_017:0117c24_1": "爾時摩訶男釋，四月請佛及僧，所須藥一切自恣皆從我取。",
    "T23n1435_017:0118a01_2": "爾時六群比丘過夏四月不病，到摩訶男釋所言：「我等須酥。」",
    "T23n1435_017:0118a03_3": "答言：「先所有酥僧中用[歹*斯]，但有餘藥：訶梨勒、阿摩勒、毘醯勒、波株羅藥、比牧蔓陀藥、多耶摩那藥、迦樓伽盧醯尼藥。",
    "T23n1435_017:0118a05_4": "有如是等，若須者便取。」",
    "T23n1435_017:0118a06_5": "六群比丘又問：「汝有油、蜜、石蜜、薑、胡椒、蓽茇、黑鹽不？",
    "T23n1435_017:0118a07_6": "我等須之。」",
    "T23n1435_017:0118a07_7": "答言：「先有僧中用盡，但有餘藥訶梨勒等，若須者便取。」",
    "T23n1435_017:0118a09_8": "六群比丘便瞋恚言：「汝誑佛及僧，力不能與者，何故請佛及僧四月自恣多與藥？",
    "T23n1435_017:0118a10_9": "若有餘人請者，必當自恣與多美好藥，此辛苦草藥何處不有？」",
    "T23n1435_017:0118a12_10": "爾時摩訶男釋善好大人，如是訶時，心不憂愁。",
    "T23n1435_017:0118a13_11": "時有餘居士隨從摩訶男釋者，以嫉瞋心訶責言：「是沙門釋子自言：『善好有德。』",
    "T23n1435_017:0118a15_12": "是摩訶男釋善好供給眾僧如事大家，云何現前訶罵出其過罪？」",
    "T23n1435_017:0118a16_13": "是中有比丘少欲知足行頭陀，聞是事心不喜，向佛廣說。",
    "T23n1435_017:0118a18_14": "佛以是事集比丘僧，知而故問六群比丘：「汝實作是事不？」",
    "T23n1435_017:0118a19_15": "答言：「實作。",
    "T23n1435_017:0118a19_16": "世尊！」",
    "T23n1435_017:0118a19_17": "佛以種種因緣訶責：「云何名比丘，摩訶男釋善好供給眾僧如事大家，而現前訶罵？」",
    "T23n1435_017:0118a21_18": "種種因緣訶已，語諸比丘：「以十利故與比丘結戒。",
    "T23n1435_017:0118a22_19": "從今是戒應如是說：若比丘受四月自恣請過，除常請、除數數請、除別請，復更索者，波逸提。」",
    "T23n1435_017:0118a24_20": "四月請者，隨何家中請僧四月一切藥隨意所須。",
    "T23n1435_017:0118a26_21": "常請者，隨何家中常請僧一切藥隨意所須。",
    "T23n1435_017:0118a27_22": "數數請者，隨何家中過一月已復請四月，過二月已復請四月，過三月已復請四月，過四月已復請四月。",
    "T23n1435_017:0118a29_23": "別請者，私請也。",
    "T23n1435_017:0118a29_24": "波逸提者，煮燒覆障，若不悔過，能障礙道。",
    "T23n1435_017:0118b01_25": "是中犯者，若比丘隨何家中四月請僧與一切藥，是比丘過四月已，若復索酥，得者，波逸提；不得者，突吉羅。",
    "T23n1435_017:0118b04_26": "索油、蜜、石蜜、胡椒、蓽茇、薑、黑鹽，得者，波逸提；不得者，突吉羅。",
    "T23n1435_017:0118b05_27": "若索訶梨勒、阿摩勒、毘醯勒、波株羅、毘牧蔓陀、多耶摩那、伽樓伽盧醯尼等苦藥，得者，突吉羅；不得者，亦突吉羅。",
    "T23n1435_017:0118b08_28": "若常請者，隨何家中請僧與一切藥，若請主死、若有兒、若有兄弟婦，作是言：「如本家主在時請，我今亦如是常請。」",
    "T23n1435_017:0118b10_29": "是中有比丘應常請處取，若數數請者，隨何家中數數請與一切藥，是中一月過已更請四月，是中比丘應夏中三月受、冬中一月受。",
    "T23n1435_017:0118b13_30": "若二月過已更請四月，應夏中二月、冬中二月受。",
    "T23n1435_017:0118b15_0": "若三月過已更請四月，應夏一月、冬三月受。",
    "T23n1435_017:0118b16_0": "若四月過已更請四月，應冬四月受。",
    "T23n1435_017:0118b16_1": "比丘冬四月過不病，更往索酥，得者，波逸提；不得者，突吉羅。",
    "T23n1435_017:0118b18_2": "若索油、蜜、石蜜、胡椒、蓽茇、薑、黑鹽，若得者，波逸提；不得，突吉羅。",
    "T23n1435_017:0118b19_3": "若索呵梨勒、阿摩勒、毘醯勒、波株羅、毘牧蔓陀、多耶摩那、迦樓伽盧醯尼等苦藥，若得者，突吉羅；不得者，亦突吉羅。",
    "T23n1435_017:0118b22_4": "不犯者，若病索、若從親里索、若先請、若不索自與，不犯。",
    "T23n1435_017:0118b23_5": "(七十四竟)佛在舍衛國，爾時佛不在比丘尼僧前結同戒。",
    "T23n1435_017:0118b25_6": "時佛在比丘僧前結同戒，語諸比丘：「汝等以是戒向比丘尼說。」",
    "T23n1435_017:0118b26_7": "作是語已入室坐禪。",
    "T23n1435_017:0118b26_8": "爾時諸比丘作是念：「佛今為我等結同戒言：『汝等向比丘尼唱說。』",
    "T23n1435_017:0118b28_9": "作是語已入室坐禪。",
    "T23n1435_017:0118b28_10": "是中誰能往王園比丘尼精舍，向比丘尼僧說？」",
    "T23n1435_017:0118b29_11": "復作是念：「是長老跋提比丘，有大功德名聞、多知多識，此人堪往王園向比丘尼僧說。」",
    "T23n1435_017:0118c02_12": "作是念已共相謂言：「當共往語長老跋提比丘。」",
    "T23n1435_017:0118c04_0": "即時諸比丘往詣長老跋提所，頭面禮足一面坐已，語長老跋提言：「汝知不？",
    "T23n1435_017:0118c05_1": "佛為我等結同戒，語我等言：『汝等向比丘尼說。』",
    "T23n1435_017:0118c06_2": "作是語已入室坐禪。",
    "T23n1435_017:0118c07_3": "我等作是念：『是中誰能往王園比丘尼精舍向比丘尼說？』",
    "T23n1435_017:0118c08_4": "我等復作是念：『是長老跋提比丘有大功德名聞、多知多識，此人堪任往王園向比丘尼說。』",
    "T23n1435_017:0118c10_5": "汝今往詣王園精舍，向比丘尼唱說者善。」",
    "T23n1435_017:0118c11_6": "長老跋提默然受諸比丘語。",
    "T23n1435_017:0118c12_7": "爾時諸比丘知跋提默然受已，從坐起頭面禮足右繞而去。",
    "T23n1435_017:0118c13_8": "是長老跋提過是夜已，晨朝著衣持鉢，共一後行比丘，入舍衛城次第乞食。",
    "T23n1435_017:0118c15_9": "食已向王園比丘尼精舍。",
    "T23n1435_017:0118c16_10": "諸比丘尼遙見長老跋提故，有為敷床者、有為辦洗足水者。",
    "T23n1435_017:0118c17_11": "時長老跋提洗足已就座處坐，語諸比丘尼令集一處。",
    "T23n1435_017:0118c18_12": "語比丘尼言：「佛為我等結同戒，我及汝等應共受持。」",
    "T23n1435_017:0118c19_13": "爾時有長老比丘尼、善比丘尼，皆言：「善好！",
    "T23n1435_017:0118c20_14": "受持是語。」",
    "T23n1435_017:0118c21_15": "爾時偷蘭難陀比丘尼在眾中，語長老跋提言：「汝愚癡、不了、不決定知，我等可以汝語故持不持耶？",
    "T23n1435_017:0118c23_16": "我等當問餘比丘持修多羅、比尼、摩多羅迦者，若應持者當持，不應持者不持。」",
    "T23n1435_017:0119a01_17": "是中有比丘尼，少欲知足行頭陀，聞是事心不喜，種種因緣呵責偷蘭難陀比丘尼：「云何名比丘尼，佛結同戒違逆不受？",
    "T23n1435_017:0119a03_18": "復語長老跋提言：『汝愚癡不了不決定知。』」",
    "T23n1435_017:0119a04_19": "如是種種因緣訶已，向佛廣說。",
    "T23n1435_017:0119a05_20": "佛以是事集比丘僧，佛以種種因緣訶責偷蘭難陀比丘尼：「云何名比丘尼，我結同戒違逆不受？",
    "T23n1435_017:0119a07_21": "復訶責善男子跋提『愚癡不了不決定知』。」",
    "T23n1435_017:0119a08_22": "佛如是種種因緣訶已，語諸比丘：「以十利故與比丘結戒。",
    "T23n1435_017:0119a09_23": "從今是戒應如是說：若比丘說戒時作是言：『我不受學是戒，先當問餘比丘持修多羅、持比尼、持摩多羅迦者。』",
    "T23n1435_017:0119a12_24": "波逸提。",
    "T23n1435_017:0119a12_25": "若比丘欲知法者，應從此戒學已，當問餘比丘持修多羅、持比尼、持摩多羅迦者，應如是問：『是語云何？』",
    "T23n1435_017:0119a14_26": "是事應爾。」",
    "T23n1435_017:0119a15_27": "波逸提者，煮燒覆障，若不悔過，能障礙道。",
    "T23n1435_017:0119a16_28": "是中犯者，若比丘說四波羅夷時，作是言：「我不學是戒，先當問餘比丘持修多羅、持比尼、持摩多羅迦者。」",
    "T23n1435_017:0119a18_29": "波逸提。",
    "T23n1435_017:0119a18_30": "若比丘說十三僧伽婆尸沙法、二不定法、三十尼薩耆波逸提法、九十波逸提法、四波羅提提舍尼法、眾多學法、七滅諍法及餘入比尼經說時，作是言：「我不受學是戒。",
    "T23n1435_017:0119a22_31": "先當問餘比丘持修多羅、持比尼、持摩多羅迦者。」",
    "T23n1435_017:0119a23_32": "波逸提。",
    "T23n1435_017:0119a23_33": "若除入比尼經，說餘經時作是言：「我不受學是經，先當問餘比丘持修多羅、持比尼、持摩多羅迦者。」",
    "T23n1435_017:0119a26_0": "突吉羅。",
    "T23n1435_017:0119a26_1": "(七十五竟)佛在王舍城。",
    "T23n1435_017:0119a27_2": "爾時六群比丘，與十七群比丘常共鬪諍相罵相詈。",
    "T23n1435_017:0119a28_3": "時十七群共六群鬪諍相罵已，各自別去，謂六群比丘不聞其聲，屏處相謂言：「六群兇惡健鬪，我等共同心者，六群比丘不能得便。」",
    "T23n1435_017:0119b02_4": "時六群比丘盜往立聽，十七群比丘謂無人聞，說已默然。",
    "T23n1435_017:0119b03_5": "時六群言：「汝可以罵我等？」",
    "T23n1435_017:0119b04_6": "答言：「誰罵汝等？」",
    "T23n1435_017:0119b04_7": "六群言：「汝等適不言：『六群比丘兇惡健鬪諍，我等共同心者，六群比丘不能得便。』」",
    "T23n1435_017:0119b06_8": "十七群比丘言：「誰作是言？",
    "T23n1435_017:0119b07_9": "從誰所聞？」",
    "T23n1435_017:0119b07_10": "六群比丘言：「我在屏處立聞。」",
    "T23n1435_017:0119b08_11": "是中有比丘少欲知足行頭陀，聞是事心不喜，種種因緣訶責六群比丘：「云何名比丘，共他鬪諍相罵已，盜往立聽？」",
    "T23n1435_017:0119b10_12": "種種因緣訶已，向佛廣說。",
    "T23n1435_017:0119b11_13": "佛以是事集比丘僧，知而故問六群比丘：「汝實作是事不？」",
    "T23n1435_017:0119b12_14": "答言：「實作。",
    "T23n1435_017:0119b12_15": "世尊！」",
    "T23n1435_017:0119b13_16": "佛種種因緣訶責六群比丘：「云何名比丘，共他比丘鬪諍相罵，盜往立聽？」",
    "T23n1435_017:0119b14_17": "種種因緣訶已，語諸比丘：「以十利故與比丘結戒。",
    "T23n1435_017:0119b15_18": "從今是戒應如是說：若比丘共餘比丘鬪諍已，盜往立聽，彼比丘所說我當憶持，波逸提。」",
    "T23n1435_017:0119b18_0": "盜往聽者，若在細梐繩床下、若麁梐繩床下、若獨坐床下、若戶邊、若道邊、若高上、若牆邊、若別房內、若壁邊障外、若闇中、若月明中。",
    "T23n1435_017:0119b21_1": "波逸提者，煮燒覆障，若不悔過，能障礙道。",
    "T23n1435_017:0119b22_0": "是中犯者，若比丘共他比丘鬪諍相罵已，盜往聽他語，若在細梐繩床下，能得聞者，波逸提；不得聞，突吉羅。",
    "T23n1435_017:0119b24_1": "若在麁梐繩床下、若獨坐床下、若戶邊、若道邊、若高上、若牆邊、若別房內、若壁邊、若障外、若黑闇中、若月明中，得聞者，波逸提；不聞者，突吉羅。",
    "T23n1435_017:0119b28_2": "不犯者，若為和合往聽，不犯。",
    "T23n1435_017:0119b28_3": "(七十六竟)佛在舍衛國。",
    "T23n1435_017:0119b29_4": "爾時諸比丘欲與跋難陀釋子作擯羯磨，白時六群比丘於僧中遮，不得成羯磨。",
    "T23n1435_017:0119c02_5": "一時六群比丘有因緣餘處去，有一比丘助六群者不去，諸比丘共相謂言：「我等今與六群比丘作擯羯磨。」",
    "T23n1435_017:0119c04_6": "有比丘言：「六群比丘或當在中間遮。」",
    "T23n1435_017:0119c05_7": "有比丘言：「六群比丘已餘處去，無有遮者。」",
    "T23n1435_017:0119c06_8": "即打揵椎集比丘僧，欲與跋難陀作擯羯磨，稱跋難陀名欲唱白時，助六群比丘者默然從坐起去，作是念：「今諸比丘欲與跋難陀釋子作擯羯磨。」",
    "T23n1435_017:0119c09_9": "後白諸比丘唱言已，與跋難陀作擯羯磨。",
    "T23n1435_017:0119c10_10": "是助六群比丘者言：「是羯磨不如法，別我作故。」",
    "T23n1435_017:0119c11_11": "諸比丘言：「汝在是中。」",
    "T23n1435_017:0119c12_12": "答言：「我雖在此中，汝等欲唱白時，我從坐起去，以擯跋難陀釋子故。」",
    "T23n1435_017:0119c13_13": "是中有比丘少欲知足行頭陀，聞是事心不喜，種種訶責助六群比丘：「云何名比丘，僧斷事時默然起去？」",
    "T23n1435_017:0119c16_14": "種種因緣訶已，向佛廣說。",
    "T23n1435_017:0119c16_15": "佛以是事集比丘僧，知而故問助六群比丘：「汝實作是事不？」",
    "T23n1435_017:0119c18_16": "答言：「實作。",
    "T23n1435_017:0119c18_17": "世尊！」",
    "T23n1435_017:0119c18_18": "佛種種因緣訶責助六群比丘：「云何名比丘，眾僧斷事時默然起去？」",
    "T23n1435_017:0119c20_19": "種種因緣訶已，語諸比丘：「以十利故與比丘結戒。",
    "T23n1435_017:0119c21_20": "從今是戒應如是說：若比丘僧斷事時默然起去，波逸提。」",
    "T23n1435_017:0119c22_21": "僧斷事者，若僧所作事，謂白一白二白四羯磨、布薩、自恣、若作十四人羯磨。",
    "T23n1435_017:0119c24_22": "波逸提者，煮燒覆障，若不悔過，能障礙道。",
    "T23n1435_017:0119c25_23": "是中犯者，若比丘僧斷事唱白時，默然起去，波逸提。",
    "T23n1435_017:0119c26_24": "若白一白二白四羯磨、布薩、自恣、作十四人羯磨時，默然從坐起去者，波逸提。",
    "T23n1435_017:0119c28_25": "不犯者，若去大小便、若去不離聞處，不犯。",
    "T23n1435_017:0120a01_26": "(七十七竟)佛在俱舍彌國。",
    "T23n1435_017:0120a02_27": "時闡那比丘，諸上座所說是法、是律、是佛教，不待說竟，中間作異語答難上座，無敬畏心。",
    "T23n1435_017:0120a04_28": "諸比丘語闡那：「汝莫爾！",
    "T23n1435_017:0120a04_29": "諸上座所說是法、是律、是佛教，汝莫中間作異語，不待說竟答難上座，無敬畏心。」",
    "T23n1435_017:0120a06_30": "闡那言：「我答難上座無敬畏心，何預汝事？」",
    "T23n1435_017:0120a07_31": "是中有比丘少欲知足行頭陀，聞是事心不喜，種種因緣訶責闡那：「云何名比丘，諸上座所說是法、是律、是佛教，不待說竟中間作異語，答難上座，無敬畏心？」",
    "T23n1435_017:0120a11_32": "種種因緣訶已，向佛廣說。",
    "T23n1435_017:0120a11_33": "佛以是事集比丘僧，知而故問闡那：「汝實作是事不？」",
    "T23n1435_017:0120a13_34": "答言：「實作。",
    "T23n1435_017:0120a13_35": "世尊！」",
    "T23n1435_017:0120a13_36": "佛種種因緣訶責闡那：「云何名比丘，諸上座所說是法、是律、是佛教，不待說竟中間作異語，答難上座，無敬畏心？」",
    "T23n1435_017:0120a16_0": "種種因緣訶已，語諸比丘：「汝等記闡那比丘不恭敬事；若有餘比丘作是事者，亦應如是記不恭敬事。",
    "T23n1435_017:0120a18_1": "記者，僧一心和合，一比丘唱：『大德僧聽！",
    "T23n1435_017:0120a19_2": "是闡那比丘，上座所說是法、是律、是佛教，不待說竟，中間作異說答難上座，無敬畏心。",
    "T23n1435_017:0120a21_3": "若僧時到僧忍聽，當記闡那比丘不恭敬事。",
    "T23n1435_017:0120a22_4": "白如是。』",
    "T23n1435_017:0120a22_5": "如是白四羯磨。",
    "T23n1435_017:0120a22_6": "『僧記闡那比丘不恭敬事竟，僧忍，默然故，是事如是持！』」",
    "T23n1435_017:0120a23_7": "語諸比丘：「以十利故與比丘結戒。",
    "T23n1435_017:0120a24_8": "從今是戒應如是說：若比丘不恭敬者，波逸提。」",
    "T23n1435_017:0120a25_9": "波逸提者，煮燒覆障，若不悔過，能障礙道。",
    "T23n1435_017:0120a26_10": "是中犯者，若比丘僧未記不恭敬事，若諸比丘語：「汝莫作婬。」",
    "T23n1435_017:0120a28_11": "答言：「不作。」",
    "T23n1435_017:0120a28_12": "而實作婬。",
    "T23n1435_017:0120a28_13": "婬故，波羅夷；不恭敬故，突吉羅。",
    "T23n1435_017:0120a29_14": "「汝莫偷奪他物。」",
    "T23n1435_017:0120a29_15": "「莫故奪人命。」",
    "T23n1435_017:0120a29_16": "「莫觸女人身。」",
    "T23n1435_017:0120b01_17": "「莫殺草木。」",
    "T23n1435_017:0120b01_18": "「莫過中食。」",
    "T23n1435_017:0120b01_19": "「莫飲酒。」",
    "T23n1435_017:0120b01_20": "「汝從此房出。」",
    "T23n1435_017:0120b02_21": "「從床榻、被褥、獨坐床起去。」",
    "T23n1435_017:0120b02_22": "「莫捉鉢、鉤鉢多羅、半鉤鉢多羅、揵鎡、半揵鎡、剃刀、鑷小刀。」",
    "T23n1435_017:0120b04_23": "答言：「不作。」",
    "T23n1435_017:0120b04_24": "而實作。",
    "T23n1435_017:0120b04_25": "若作，隨得罪；不恭敬故，突吉羅。",
    "T23n1435_017:0120b05_26": "若比丘僧未記不恭敬事，諸比丘語：「汝莫作婬。」",
    "T23n1435_017:0120b06_27": "答言：「當莫作。」",
    "T23n1435_017:0120b06_28": "而實作婬。",
    "T23n1435_017:0120b06_29": "婬故，波羅夷；不恭敬故，突吉羅。",
    "T23n1435_017:0120b07_30": "「汝莫偷奪他物。」",
    "T23n1435_017:0120b08_0": "「莫奪人命。」",
    "T23n1435_017:0120b08_1": "「莫觸女身。」",
    "T23n1435_017:0120b08_2": "「莫殺草木。」",
    "T23n1435_017:0120b08_3": "「莫過中食。」",
    "T23n1435_017:0120b08_4": "「莫飲酒。",
    "T23n1435_017:0120b09_5": "汝從此房出。」",
    "T23n1435_017:0120b09_6": "「從床榻、被褥、獨坐床起去。」",
    "T23n1435_017:0120b10_7": "「莫捉此鉢、鉤鉢多羅、半鉤鉢多羅、揵鎡、半揵鎡、剃刀、鑷小刀。」",
    "T23n1435_017:0120b11_8": "答言：「當不作。」",
    "T23n1435_017:0120b11_9": "而實作。",
    "T23n1435_017:0120b11_10": "若作，隨得罪；不恭敬故，突吉羅。",
    "T23n1435_017:0120b12_11": "若比丘僧記不恭敬事已，諸比丘語：「汝莫作婬。」",
    "T23n1435_017:0120b13_12": "答言：「不作。」",
    "T23n1435_017:0120b14_0": "而實作婬。",
    "T23n1435_017:0120b14_1": "婬故，波羅夷；不恭敬故，波逸提。",
    "T23n1435_017:0120b15_0": "僧記不恭敬事已，語：「汝莫偷奪他物。」",
    "T23n1435_017:0120b15_1": "「莫故奪人命。」",
    "T23n1435_017:0120b16_2": "「莫觸女身。」",
    "T23n1435_017:0120b16_3": "「莫殺草木。」",
    "T23n1435_017:0120b16_4": "「莫過中食。」",
    "T23n1435_017:0120b16_5": "「莫飲酒。」",
    "T23n1435_017:0120b17_6": "「汝從此房出。」",
    "T23n1435_017:0120b17_7": "「從床榻、被褥、獨坐床起去。」",
    "T23n1435_017:0120b18_0": "「莫捉此鉢、鉤鉢多羅、半鉤鉢多羅、揵鎡、半揵鎡、剃刀、鑷小刀。」",
    "T23n1435_017:0120b19_1": "答言：「不作。」",
    "T23n1435_017:0120b19_2": "而實作。",
    "T23n1435_017:0120b19_3": "若作，隨得罪；不恭敬故，波逸提。",
    "T23n1435_017:0120b20_4": "若比丘僧記不恭敬事已，諸比丘語：「汝莫作婬。」",
    "T23n1435_017:0120b21_5": "答言：「當不作。」",
    "T23n1435_017:0120b21_6": "而實作婬。",
    "T23n1435_017:0120b22_7": "婬故，波羅夷；不恭敬故，波逸提。",
    "T23n1435_017:0120b22_8": "僧記不恭敬事已，諸比丘語：「汝莫偷奪他物。」",
    "T23n1435_017:0120b23_9": "「莫故奪人命。」",
    "T23n1435_017:0120b24_10": "「莫觸女身。」",
    "T23n1435_017:0120b24_11": "「莫殺草木。」",
    "T23n1435_017:0120b24_12": "「莫過中食。」",
    "T23n1435_017:0120b25_0": "「莫飲酒。」",
    "T23n1435_017:0120b25_1": "「汝從此房出。」",
    "T23n1435_017:0120b25_2": "「從床榻、被褥、獨坐床起去。」",
    "T23n1435_017:0120b26_3": "「莫捉此鉢、鉤鉢多羅、半鉤鉢多羅、揵鎡、半揵鎡、剃刀、鑷小刀。」",
    "T23n1435_017:0120b27_4": "答言：「當不作。」",
    "T23n1435_017:0120b27_5": "而實作。",
    "T23n1435_017:0120b28_0": "若作，隨得罪；不恭敬故，波逸提。",
    "T23n1435_017:0120b28_1": "(七十八竟)佛在支提國。",
    "T23n1435_017:0120b29_2": "跋陀羅婆提邑是處有惡龍，名菴婆羅提他，兇暴惡害，無人能得到其住處，象馬、牛羊、騾驢、駱駝無能近者，乃至諸鳥不得過上，秋穀熟時破滅諸穀。",
    "T23n1435_017:0120c03_3": "長老莎伽陀遊行支提國，漸到跋陀羅婆提邑。",
    "T23n1435_017:0120c04_4": "過是夜已晨朝著衣持鉢入村乞食，乞食時聞此邑有惡龍，名菴婆羅提他，兇暴惡害，人民鳥獸不得到其住處，秋穀熟時破滅諸穀。",
    "T23n1435_017:0120c07_5": "聞已乞食竟，到菴婆羅提他龍住處，泉邊樹下敷坐具大坐。",
    "T23n1435_017:0120c09_6": "龍聞袈裟衣氣，即發瞋恚從身出烟，長老莎伽陀即入三昧，以神通力身亦出烟。",
    "T23n1435_017:0120c11_0": "龍倍瞋恚身上出火，莎伽陀比丘復入火光三昧，身亦出火。",
    "T23n1435_017:0120c12_1": "龍復雨雹，莎伽陀比丘即變雨雹，作釋俱利餅、餚餅、波波羅餅。",
    "T23n1435_017:0120c14_0": "龍復放大霹靂，長老莎伽陀即變霹靂，作種種歡喜丸。",
    "T23n1435_017:0120c15_1": "龍復雨箭刀矟，莎伽陀即變作優鉢羅華、波頭摩華、俱牟陀華、分陀利華。",
    "T23n1435_017:0120c16_2": "時龍復雨毒蛇、蜈蚣、土虺、蚰蜒，莎伽陀即變作優婆羅華瓔珞、瞻蔔華瓔珞、婆師華瓔珞、阿提目多伽華瓔珞。",
    "T23n1435_017:0120c19_3": "如是等龍所有勢力盡現向長老莎伽陀，如是現威德已，不能勝故，即失威力光明。",
    "T23n1435_017:0120c21_4": "莎伽陀知龍力勢已盡不能復動，即變作細身，從龍兩耳入從兩眼出、兩眼出已從兩鼻入、從口中出在龍頭上，往來經行不傷龍身。",
    "T23n1435_017:0121a02_5": "爾時龍見如是事已，心即大驚怖畏毛竪，合掌向長老莎伽陀言：「我歸依汝。」",
    "T23n1435_017:0121a04_6": "莎伽陀答言：「汝莫歸依我，當歸依我所歸依。」",
    "T23n1435_017:0121a05_7": "龍言：「我從今歸依佛、歸依法、歸依僧，當知我盡形作佛優婆塞。」",
    "T23n1435_017:0121a06_8": "是龍受三自歸作佛弟子已，更不復作如是兇惡事，諸人鳥獸皆得到其所住處，秋穀熟時不復傷破，如是名聲流布諸國，皆言：「長老莎伽陀，能降惡龍折伏令善。」",
    "T23n1435_017:0121a10_9": "諸人鳥獸得到龍所，秋穀熟時不復破傷。",
    "T23n1435_017:0121a11_10": "因長老莎伽陀名聲流布故，諸人為僧作供養前食後食。",
    "T23n1435_017:0121a12_11": "是中有一貧窮女人，信敬獨請長老莎伽陀，莎伽陀默然受。",
    "T23n1435_017:0121a14_12": "受已是女人為辦多酥乳糜，受而食之。",
    "T23n1435_017:0121a15_0": "女人思惟：「是沙門噉是多酥乳糜，或當冷發。」",
    "T23n1435_017:0121a16_1": "便取似水色、水香、水味酒持與。",
    "T23n1435_017:0121a16_2": "是莎伽陀不看即飲，飲已為說法便去。",
    "T23n1435_017:0121a17_3": "還向寺中，爾所時間酒勢便發，近寺門邊倒地，僧伽梨、欝多羅僧、安陀衛、水囊、鉢杖、油囊、革屣、針線囊各在一處，身在一處醉無所覺。",
    "T23n1435_017:0121a20_4": "爾時佛與阿難遊行到是處，佛見是比丘，知而故問阿難：「此是何人？」",
    "T23n1435_017:0121a22_5": "答言：「世尊！",
    "T23n1435_017:0121a22_6": "此是長老莎伽陀。」",
    "T23n1435_017:0121a23_0": "佛即語阿難：「是處為我敷坐床辦水，集比丘僧。」",
    "T23n1435_017:0121a24_1": "阿難受教，即敷坐床辦水、集比丘僧已，往白佛言：「世尊！",
    "T23n1435_017:0121a25_2": "我已敷坐床辦水、集比丘僧。」",
    "T23n1435_017:0121a25_3": "佛自知時，佛即洗足，坐阿難所敷床上，問諸比丘：「汝等曾見曾聞，有龍名菴婆羅提他，兇暴惡害，先無有人到其住處，象馬、牛羊、騾驢、駱駝無能近者，乃至諸鳥無敢過上，秋穀熟時破壞諸穀。",
    "T23n1435_017:0121b01_4": "善男子莎伽陀，能折伏令善，諸人鳥獸得到泉上。」",
    "T23n1435_017:0121b02_5": "是時眾中有見者言見，聞者言聞。",
    "T23n1435_017:0121b03_6": "佛語諸比丘：「於汝意云何？",
    "T23n1435_017:0121b04_0": "此善男子莎伽陀，今能折伏蝦蟇不？」",
    "T23n1435_017:0121b04_1": "答言：「不能。",
    "T23n1435_017:0121b05_2": "世尊！」",
    "T23n1435_017:0121b05_3": "佛言：「如是過罪、若過是罪，皆由飲酒故。",
    "T23n1435_017:0121b06_4": "從今日若言：『我是佛弟子。』",
    "T23n1435_017:0121b06_5": "者，不得飲酒，乃至小草頭一滴亦不得飲。」",
    "T23n1435_017:0121b07_6": "佛種種因緣訶責飲酒已，語諸比丘：「以十利故與比丘結戒。",
    "T23n1435_017:0121b09_7": "從今是戒應如是說：若比丘飲酒者，波逸提。」",
    "T23n1435_017:0121b10_8": "酒者有二種：穀酒、木酒。",
    "T23n1435_017:0121b10_9": "穀酒者，用食、用麴、用米、或用根莖華葉果、用種種子、用諸藥草雜作酒，酒色、酒香、酒味，飲能醉人者，是名穀酒。",
    "T23n1435_017:0121b13_10": "木酒者，不用食、不用麴米，但用根莖葉華果、若用種種子作酒，酒色、酒香、酒味，飲能醉人，是名木酒。",
    "T23n1435_017:0121b15_11": "復有木酒，不用食、不用麴米根莖葉華果，但用諸種子諸藥和合作酒，酒色、酒香、酒味，飲能醉人，是名木酒。",
    "T23n1435_017:0121b18_12": "及前穀酒皆名為酒。",
    "T23n1435_017:0121b18_13": "若比丘取嘗，咽者亦名為飲，是謂飲酒。",
    "T23n1435_017:0121b19_14": "波逸提，波逸提者，煮燒覆障，若不悔過，能障礙道。",
    "T23n1435_017:0121b20_15": "是中犯者，若比丘飲穀酒，隨咽咽，波逸提。",
    "T23n1435_017:0121b21_16": "若比丘飲木酒，隨咽咽，波逸提。",
    "T23n1435_017:0121b22_17": "若比丘飲酢酒，隨咽咽，波逸提。",
    "T23n1435_017:0121b23_18": "若飲甜酒，隨咽咽，波逸提。",
    "T23n1435_017:0121b23_19": "若噉麴能醉者，隨咽咽，波逸提。",
    "T23n1435_017:0121b24_20": "若噉酒糟，隨咽咽，波逸提。",
    "T23n1435_017:0121b25_21": "若飲酒澱，隨咽咽，波逸提。",
    "T23n1435_017:0121b25_22": "若飲似酒色、酒香、酒味能令人醉者，隨咽咽，波逸提。",
    "T23n1435_017:0121b26_23": "若酒色酒香酒味、若酒色酒香、若酒色酒味、若酒香酒味，飲者隨咽咽，波逸提。",
    "T23n1435_017:0121b28_24": "不犯者，若但作酒色、無酒香無酒味、不能醉人，飲者不犯。",
    "T23n1435_017:0121c01_0": "(七十九竟)",
    "T23n1435_017:0121c02_0": "佛在王舍城。",
    "T23n1435_017:0121c02_1": "爾時諸比丘，中前入聚落中後出，中後入聚落中後出，不知出入聚落時節。",
    "T23n1435_017:0121c04_0": "諸外道出家人嫉心訶罵言：「餘出家人，中前入聚落中前出，食後還自住處，皆同和合默然隱住，如鳥母中時自於巢中伏住令子煖。",
    "T23n1435_017:0121c07_0": "是沙門釋子自言：『善好有德。』",
    "T23n1435_017:0121c07_1": "而今中前入聚落中後出，中後入聚落中後出，不知入出時節。」",
    "T23n1435_017:0121c09_2": "是中有比丘少欲知足行頭陀，聞是事心不喜，向佛廣說。",
    "T23n1435_017:0121c10_3": "佛以是事集比丘僧，語諸比丘：「云何名比丘，中前入聚落中後出、中後入聚落中後出，不知出入時節？」",
    "T23n1435_017:0121c12_4": "佛爾時但訶責而未結戒。",
    "T23n1435_017:0121c13_5": "又佛在舍衛國。",
    "T23n1435_017:0121c13_6": "爾時長老迦留陀夷得阿羅漢道，心中作是念：「我先在六群比丘中，於舍衛國污辱諸家，我今當還令此諸家清淨。」",
    "T23n1435_017:0121c16_7": "作是念已，入舍衛國俱度九百九十九家，若夫得道而婦不得、若婦得道而夫不得，則不說數，但數夫婦俱得道者。",
    "T23n1435_017:0121c18_8": "爾時舍衛城有一婆羅門家，應以聲聞得度，迦留陀夷作是念：「我復能度是家者，於舍衛城中滿千家俱度。」",
    "T23n1435_017:0121c21_9": "作是念已，過夜晨朝著衣持鉢入舍衛城乞食，遊行到是婆羅門舍。",
    "T23n1435_017:0121c22_10": "爾時婆羅門有小因緣不在，是婆羅門婦閉門作煎餅，迦留陀夷即入禪定，於門外沒在庭前現。",
    "T23n1435_017:0121c25_0": "從禪定起彈指，婦即迴顧即見，便看門猶閉，作是念：「此沙門從何處入？",
    "T23n1435_017:0122a01_1": "此必貪餅故來，我終不與，若使眼脫我亦不與。」",
    "T23n1435_017:0122a02_2": "即以神力兩眼脫出。",
    "T23n1435_017:0122a03_3": "見已復念：「出眼如椀我亦不與。」",
    "T23n1435_017:0122a04_0": "即以神力變眼如椀。",
    "T23n1435_017:0122a04_1": "見已復念：「倒立我前亦不能與。」",
    "T23n1435_017:0122a05_2": "即以神力於前倒立。",
    "T23n1435_017:0122a05_3": "復念：「若死我亦不與。」",
    "T23n1435_017:0122a06_4": "復以神力入滅受想定，心想皆滅無所覺知。",
    "T23n1435_017:0122a07_5": "爾時婆羅門婦見已，喚問牽挽不動，婦即驚怖作是念：「是沙門大惡乃爾，此常出入波斯匿王所，末利夫人師。",
    "T23n1435_017:0122a09_6": "若聞某婆羅門家死者，我等得大衰惱，若活者我與一餅。」",
    "T23n1435_017:0122a11_0": "迦留陀夷即出滅受想定，身動便起。",
    "T23n1435_017:0122a11_1": "婦即看餅，先所煎者皆好，意惜不與，當更煎之。",
    "T23n1435_017:0122a13_0": "即煎轉勝，復不以與。",
    "T23n1435_017:0122a13_1": "即刮瓫邊取殘麵煎，復勝於前。",
    "T23n1435_017:0122a14_2": "復作是念：「此等皆好，當以先者與之。」",
    "T23n1435_017:0122a15_3": "適舉一餅，餘皆相著。",
    "T23n1435_017:0122a15_4": "迦留陀夷言：「姊！",
    "T23n1435_017:0122a15_5": "隨心欲與我幾許便取。」",
    "T23n1435_017:0122a16_6": "即舉四餅持與迦留陀夷。",
    "T23n1435_017:0122a17_7": "迦留陀夷不受言：「我不須是餅，若汝欲施者可以與僧。」",
    "T23n1435_017:0122a18_8": "是婆羅門婦，先世曾供養佛，種善根近，正見利根，本因緣強，堪任今世得道，諸善根牽故，便作是念：「是比丘實不貪餅，但愍我故來。」",
    "T23n1435_017:0122a21_9": "即作是念：「我所有餅盡當與僧。」",
    "T23n1435_017:0122a22_10": "語言：「善人！",
    "T23n1435_017:0122a22_11": "我盡持筐餅施僧。」",
    "T23n1435_017:0122a22_12": "答言：「隨意。」",
    "T23n1435_017:0122a23_0": "即持餅筐詣祇桓中，打揵搥集比丘僧，與僧餅竟，在迦留陀夷前坐聽說法。",
    "T23n1435_017:0122a24_1": "爾時迦留陀夷即隨順觀本因緣為說妙法，即於座上遠塵離垢，於諸法中得法眼淨。",
    "T23n1435_017:0122a26_2": "是女人聞法、知法、見法、入法，度疑悔不隨他，於佛法中得自在，心無所畏。",
    "T23n1435_017:0122a28_3": "從坐起頭面禮迦留陀夷足言：「我從今日歸依佛、歸依法、歸依僧，知我盡形作佛優婆夷。」",
    "T23n1435_017:0122b01_4": "時迦留陀夷復為說法示教利喜，示教利喜已默然。",
    "T23n1435_017:0122b02_5": "是女人聞法示教利喜已，頭面禮長老迦留陀夷足右繞而去。",
    "T23n1435_017:0122b04_0": "還到自舍，時夫於後來還，婦語夫言：「汝去後我閉門作煎餅，時阿闍梨迦留陀夷來，現種種神力。",
    "T23n1435_017:0122b06_1": "我持是餅與祇桓僧，阿闍梨迦留陀夷為我說法，我得須陀洹道。",
    "T23n1435_017:0122b07_2": "汝今可往，亦當為汝說法。」",
    "T23n1435_017:0122b08_3": "是婆羅門前世曾供養佛，種善根近，正見利根，本因緣強，堪任今世得道，諸善根力牽故，便往詣長老迦留陀夷所，頭面禮足在前而坐。",
    "T23n1435_017:0122b11_4": "迦留陀夷即隨順觀本因緣為說種種妙法，即於座上遠塵離垢得法眼淨。",
    "T23n1435_017:0122b13_5": "是婆羅門聞法、知法、見法、入法，度疑悔不隨他，於佛法中得自在，心無所畏。",
    "T23n1435_017:0122b14_6": "從座起頭面禮長老迦留陀夷足言：「我從今日歸依佛、歸依法、歸依僧，知我盡形作佛優婆塞。」",
    "T23n1435_017:0122b16_7": "迦留陀夷復為婆羅門說種種法示教利喜，示教利喜已默然。",
    "T23n1435_017:0122b18_8": "婆羅門聞法示教利喜已，從座起頭面禮足右繞而去，還到自舍語婦言：「我等無有善知識大利益我等如阿闍梨迦留陀夷者。",
    "T23n1435_017:0122b21_9": "何以故？",
    "T23n1435_017:0122b21_10": "我等因阿闍梨迦留陀夷故，破二十身見、斷三惡道、無量苦惱令作有量、入正定見四諦。",
    "T23n1435_017:0122b23_11": "大德迦留陀夷所須衣被、飲食、臥具、湯藥種種生活具，我等當與。」",
    "T23n1435_017:0122b25_0": "婦言：「便往自恣請。」",
    "T23n1435_017:0122b25_1": "婆羅門即時往詣祇桓，到迦留陀夷所，頭面禮足在前而坐。",
    "T23n1435_017:0122b26_2": "坐已語迦留陀夷：「大德知不？",
    "T23n1435_017:0122b27_3": "我等無有善知識大利益我等如大德者。",
    "T23n1435_017:0122b28_4": "何以故？",
    "T23n1435_017:0122b28_5": "我等因大德迦留陀夷故，破二十身見、斷三惡道、無量苦惱令作有量、入正定見四諦。",
    "T23n1435_017:0122c01_6": "大德！",
    "T23n1435_017:0122c01_7": "若有所須衣服、飲食、臥具、湯藥種種生活具，自恣受我請，當隨意取。」",
    "T23n1435_017:0122c03_8": "答言：「爾。」",
    "T23n1435_017:0122c03_9": "是迦留陀夷，有所須衣食臥具湯藥，往彼取之。",
    "T23n1435_017:0122c04_10": "是婆羅門有一兒，學婆羅門法，婦婆羅門女。",
    "T23n1435_017:0122c05_11": "父母語兒言：「汝知不？",
    "T23n1435_017:0122c06_12": "我等更無好知識大利益我等如大德迦留陀夷者。",
    "T23n1435_017:0122c07_13": "何以故？",
    "T23n1435_017:0122c07_14": "我等因大德迦留陀夷故，破二十身見、斷三惡道、無量苦惱令作有量、入正定見四諦，如汝好供養我等。",
    "T23n1435_017:0122c09_15": "若我等死後，當如是供養大德迦留陀夷。」",
    "T23n1435_017:0122c10_16": "兒答言：「爾。」",
    "T23n1435_017:0122c11_17": "世法無常如偈所說：「常者皆盡，　　高者亦墮；　　合會有離，　生者有死。」",
    "T23n1435_017:0122c14_0": "是兒父母死已，作孝除服洗浣竟，往詣迦留陀夷所，頭面禮足在一面坐，白言：「我視大德迦留陀夷如父母無異。",
    "T23n1435_017:0122c16_1": "若有所須衣服、飲食、臥具、湯藥種種生活具，自恣受我請，當隨意取，如從我父母取。」",
    "T23n1435_017:0122c18_2": "答言：「爾。」",
    "T23n1435_017:0122c18_3": "爾時迦留陀夷所須衣服、飲食、臥具、湯藥，從彼家取。",
    "T23n1435_017:0122c19_4": "爾時有五百賊，作惡事竟入舍衛城，賊主年少端正。",
    "T23n1435_017:0122c20_5": "婆羅門兒婦機上遙見，心生染著，便喚婢使語，其人來入共相娛樂。",
    "T23n1435_017:0122c22_6": "是婢即往語言：「某婆羅門婦喚汝來入共相娛樂。」",
    "T23n1435_017:0122c23_7": "賊主即入。",
    "T23n1435_017:0122c23_8": "一時迦留陀夷，晨朝着衣持鉢入是婆羅門舍，婦為敷座，坐已共相問訊在一面坐。",
    "T23n1435_017:0122c25_9": "婆羅門兒婦，疾為辦飲食，自手行水，自與多美飲食，自恣飽滿竟。",
    "T23n1435_017:0122c27_10": "行水洗手，取小床坐聽法。",
    "T23n1435_017:0122c27_11": "爾時迦留陀夷為種種因緣訶責婬欲，讚歎離婬欲，種種因緣訶責破戒、讚歎持戒，如是說法已從坐起去。",
    "T23n1435_017:0123a01_12": "時婦作是念：「是比丘種種因緣訶責婬欲、讚歎離欲、訶責破戒、讚歎持戒，是比丘必當見我二人共作惡事，是故作是語。",
    "T23n1435_017:0123a04_13": "我夫更無同心愛念如是沙門者，若以是事語我夫者，我當受大苦惱。」",
    "T23n1435_017:0123a05_14": "作是念已語賊言：「汝聞沙門種種因緣訶責婬欲、讚歎離欲、訶責破戒、讚歎持戒耶？",
    "T23n1435_017:0123a07_15": "是比丘必當見我等二人共作惡事，我夫更無同心愛念如是沙門者，若以是事語我夫者，我等當受大苦惱。」",
    "T23n1435_017:0123a10_16": "賊主言：「余當云何？」",
    "T23n1435_017:0123a10_17": "答言：「當除滅去。」",
    "T23n1435_017:0123a10_18": "賊主言：「此有大威德力，淨飯王師婆羅門子，常出入波斯匿王所，末利夫人師，云何可殺？」",
    "T23n1435_017:0123a13_0": "答言：「我能作因緣必令可殺。」",
    "T23n1435_017:0123a13_1": "是女人中後佯病臥地，遣人往喚迦留陀夷言：「來看我病。」",
    "T23n1435_017:0123a15_2": "迦留陀夷中後著衣往看，即與坐處共相問訊。",
    "T23n1435_017:0123a16_3": "迦留陀夷就坐，種種因緣為說法，示教利喜已欲起去。",
    "T23n1435_017:0123a17_4": "婦言：「善人！",
    "T23n1435_017:0123a17_5": "莫去。",
    "T23n1435_017:0123a17_6": "隨爾所時為我說法，我漸小差，苦受滅樂受生。」",
    "T23n1435_017:0123a18_7": "迦留陀夷聞是語已，復為說種種法，示教利喜已欲去，又言：「善人！",
    "T23n1435_017:0123a20_8": "莫去。",
    "T23n1435_017:0123a20_9": "隨爾所時為我說法，我便得差，苦受滅樂受生。」",
    "T23n1435_017:0123a21_10": "迦留陀夷復為更說種種法示教利喜乃至日沒。",
    "T23n1435_017:0123a22_11": "闇時迦留陀夷起到糞聚所，賊主以利刀斷頭埋著糞中。",
    "T23n1435_017:0123a24_0": "是時說戒日，祇桓中行籌，長一籌。",
    "T23n1435_017:0123a24_1": "共相謂言：「誰不來者？」",
    "T23n1435_017:0123a25_2": "比坐皆言：「迦留陀夷不來，誰受欲？」",
    "T23n1435_017:0123a26_3": "答言：「無有。」",
    "T23n1435_017:0123a26_4": "諸比丘不知云何？",
    "T23n1435_017:0123a26_5": "是事白佛。",
    "T23n1435_017:0123a27_6": "佛語諸比丘：「汝等作布薩說戒，迦留陀夷已入涅槃。",
    "T23n1435_017:0123a28_7": "我與善男子迦留陀夷，少一身不滿五百世共伴，今則別離。」",
    "T23n1435_017:0123a29_8": "佛過夜已，晨朝著衣眾僧圍繞恭敬，入舍衛城到糞聚所。",
    "T23n1435_017:0123b02_0": "佛神力故，死屍踊出在虛空中，諸比丘取著床上持出城。",
    "T23n1435_017:0123b03_1": "諸比丘及弟子，以大德供具燒身起塔供養。",
    "T23n1435_017:0123b04_2": "波斯匿王聞長老迦留陀夷某婆羅門家死，即滅七世，左右十家皆奪財物，捕取五百賊悉截手足著祇桓壍中。",
    "T23n1435_017:0123b06_3": "諸比丘入城乞食，聞是事已白佛，佛言：「如是過罪及餘過罪，皆由非時入聚落。」",
    "T23n1435_017:0123b08_4": "佛言：「若迦留陀夷不非時入聚落者，不於是婆羅門家為人所殺。」",
    "T23n1435_017:0123b10_5": "佛種種因緣訶責非時入聚落已，語諸比丘：「以十利故與比丘結戒。",
    "T23n1435_017:0123b11_6": "從今是戒應如是說：若比丘非時入聚落，波逸提。」",
    "T23n1435_017:0123b12_7": "非時者，過日中後至地未了，是中間名為非時。",
    "T23n1435_017:0123b13_8": "聚落者，白衣舍。",
    "T23n1435_017:0123b14_9": "波逸提者，煮燒覆障，若不悔過，能障礙道。",
    "T23n1435_017:0123b15_10": "是中犯者，若比丘非時入聚落，波逸提。",
    "T23n1435_017:0123b16_11": "隨所入，隨一一波逸提。",
    "T23n1435_017:0123b16_12": "爾時為病比丘，欲從白衣舍索羹飯、飲食粥，不得去故，看病比丘苦惱，病者增長。",
    "T23n1435_017:0123b18_13": "諸比丘不知云何？",
    "T23n1435_017:0123b19_0": "是事白佛。",
    "T23n1435_017:0123b19_1": "佛以是事集比丘僧，種種因緣讚戒、讚持戒，讚戒、讚持戒已，語諸比丘：「從今是戒應如是說：若比丘非時入聚落，不白餘比丘，波逸提。」",
    "T23n1435_017:0123b22_2": "餘比丘者，謂眼所見。",
    "T23n1435_017:0123b22_3": "是中犯者，若比丘在阿練兒處，白餘比丘入聚落，從聚落還到阿練兒處，即以先白復至聚落，波逸提。",
    "T23n1435_017:0123b25_4": "又比丘在阿練兒處，白餘比丘入聚落，從聚落入聚落僧坊，即以先白復至聚落，波逸提。",
    "T23n1435_017:0123b27_5": "又比丘在阿練兒處，白餘比丘入聚落，從聚落入所住處，即以先白復入聚落，波逸提。",
    "T23n1435_017:0123b29_6": "若比丘在聚落僧坊，白餘比丘入聚落，從聚落還入聚落僧坊，即以先白復至聚落，波逸提。",
    "T23n1435_017:0123c02_7": "又比丘在聚落僧坊，白餘比丘入聚落，從聚落至所住處，即以先白復入聚落，波逸提。",
    "T23n1435_017:0123c04_8": "又比丘在聚落僧坊，白餘比丘入聚落，從聚落至阿練兒處，即以先白復入聚落，波逸提。",
    "T23n1435_017:0123c06_9": "若比丘在所住處，白餘比丘入聚落，從聚落至所住處，即以先白復入聚落，波逸提。",
    "T23n1435_017:0123c07_10": "又比丘在所住處，白餘比丘入聚落，從聚落至阿練兒處，即以先白復入聚落，波逸提。",
    "T23n1435_017:0123c09_11": "又比丘在所住處，白餘比丘入聚落，從聚落入聚落僧坊，即以先白復入聚落，波逸提。",
    "T23n1435_017:0123c11_12": "若比丘非時入聚落，不白餘比丘，隨所經過大巷小巷，隨得爾所突吉羅。",
    "T23n1435_017:0123c13_13": "隨入白衣家，隨一一波逸提。",
    "T23n1435_017:0123c14_14": "有一比丘寄衣在居士舍，是比丘聞居士舍為火所燒，忘不白餘比丘，從僧坊出向聚落，爾時憶念：「我不白餘比丘。」",
    "T23n1435_017:0123c16_15": "憶已道中還至僧坊，白餘比丘。",
    "T23n1435_017:0123c17_16": "爾所時間居士舍燒盡，比丘衣亦俱燒盡。",
    "T23n1435_017:0123c18_17": "居士言：「汝何故後來？",
    "T23n1435_017:0123c19_18": "若先來佐我救火者，汝衣亦當不燒。」",
    "T23n1435_017:0123c19_19": "是比丘不知云何？",
    "T23n1435_017:0123c20_20": "以是事白佛。",
    "T23n1435_017:0123c20_21": "佛以是事集比丘僧，種種因緣讚戒、讚持戒，讚戒、讚持戒已，語諸比丘：「從今是戒應如是說：若比丘非時入聚落，不白餘比丘，波逸提，除急因緣。」",
    "T23n1435_017:0123c23_22": "急因緣者，若聚落失火、若八難中一一難起，去者，不犯。",
    "T23n1435_017:0123c25_23": "(八十竟)佛在舍衛國。",
    "T23n1435_017:0123c26_24": "爾時有一居士，因跋難陀釋子請佛及僧明日食，佛默然受請。",
    "T23n1435_017:0123c27_25": "居士知佛默然受已，從坐起頭面禮佛足右繞而去，還自舍通夜辦種種多美飲食。",
    "T23n1435_017:0123c29_26": "跋難陀常出入多家，晨朝著衣持鉢入諸家。",
    "T23n1435_017:0124a01_27": "時僧坊中無有人唱時到，亦無打犍搥者，佛告阿難：「時到汝自知之。」",
    "T23n1435_017:0124a03_28": "阿難即令唱時到打揵槌，佛及僧入是居士舍，無有人迎佛作禮敬敷坐處者，時佛語阿難：「今時所應作者便作。」",
    "T23n1435_017:0124a05_29": "阿難即約勅主人令敷座處，即敷座處。",
    "T23n1435_017:0124a06_30": "佛及僧坐已，佛語阿難：「所應次第作事，汝自當知。」",
    "T23n1435_017:0124a07_31": "阿難即時語居士言：「佛及僧坐久，食具已辦，何不下食？」",
    "T23n1435_017:0124a09_32": "居士言：「小住！",
    "T23n1435_017:0124a09_33": "待跋難陀釋子來。」",
    "T23n1435_017:0124a09_34": "佛小默然。",
    "T23n1435_017:0124a10_0": "第二復語阿難：「次第所應作事，汝自當知。」",
    "T23n1435_017:0124a10_1": "阿難第二復語居士：「食具已辦，可與佛及僧。」",
    "T23n1435_017:0124a12_0": "居士言：「小住！",
    "T23n1435_017:0124a12_1": "待跋難陀釋子來。」",
    "T23n1435_017:0124a12_2": "佛復默然。",
    "T23n1435_017:0124a13_0": "第三復語阿難：「今時次第所應作事，汝自當知。」",
    "T23n1435_017:0124a14_1": "阿難第三復語居士：「佛及僧坐久，食具已辦可與佛及僧。」",
    "T23n1435_017:0124a15_2": "居士復言：「是會因跋難陀釋子。",
    "T23n1435_017:0124a16_3": "跋難陀釋子若來者當與，若不來者或與、或不與。",
    "T23n1435_017:0124a17_4": "若須食者當住待跋難陀。」",
    "T23n1435_017:0124a17_5": "時跋難陀日時欲過方來，居士即自手行水，自與多美飲食，自恣飽滿已，跋難陀先疾食竟便起入餘家。",
    "T23n1435_017:0124a20_6": "爾時居士以多美飲食，自恣與佛及僧竟，自行水知佛洗手攝鉢，取小床坐佛前聽說法。",
    "T23n1435_017:0124a22_7": "佛以種種因緣說法示教利喜已，佛及僧從座起去。",
    "T23n1435_017:0124a23_8": "佛食後語阿難：「為我敷坐床、辦水、集比丘僧竟語我。」",
    "T23n1435_017:0124a24_9": "阿難受教即敷坐床、辦水、集比丘僧往白佛言：「世尊！",
    "T23n1435_017:0124a25_10": "我已敷座、辦水、集比丘僧，除一比丘跋難陀釋子。",
    "T23n1435_017:0124a27_0": "佛自知時。」",
    "T23n1435_017:0124a27_1": "爾時跋難陀至日暮乃來，阿難第二復到佛所白言：「世尊！",
    "T23n1435_017:0124a28_2": "我已敷座、辦水、集比丘僧，佛自知時。」",
    "T23n1435_017:0124a29_3": "爾時世尊洗脚已，便坐阿難所敷床上，語諸比丘：「跋難陀癡人！",
    "T23n1435_017:0124b01_4": "今日兩時惱僧，中前以飲食因緣，中後以集僧因緣。」",
    "T23n1435_017:0124b03_0": "佛種種因緣訶責已，語諸比丘：「以十利故與比丘結戒。",
    "T23n1435_017:0124b04_1": "從今是戒應如是說：若比丘許他請僧，中前、中後行到餘家，波逸提。」",
    "T23n1435_017:0124b05_2": "許請僧者，許為檀越請眾僧來。",
    "T23n1435_017:0124b06_3": "中前者，從地了至日中。",
    "T23n1435_017:0124b07_4": "中後者，過日中至地未了。",
    "T23n1435_017:0124b07_5": "行諸家者，白衣舍名為家。",
    "T23n1435_017:0124b08_6": "行者，與白衣同心入出。",
    "T23n1435_017:0124b08_7": "波逸提者，煮燒覆障，若不悔過，能障礙道。",
    "T23n1435_017:0124b09_8": "是中犯者，若比丘在阿練兒處，白餘比丘入聚落，從聚落還阿練兒處，即以先白復至聚落，波逸提。",
    "T23n1435_017:0124b12_9": "又比丘在阿練兒處，白餘比丘入聚落，從聚落入聚落僧坊，即以先白復至聚落，波逸提。",
    "T23n1435_017:0124b14_10": "又比丘在阿練兒處，白餘比丘入聚落，從聚落入所住處，即以先白復入聚落，波逸提。",
    "T23n1435_017:0124b16_11": "若比丘在聚落僧坊，白餘比丘入聚落，從聚落還入聚落僧坊，即以先白復至聚落，波逸提。",
    "T23n1435_017:0124b18_12": "又比丘在聚落僧坊，白餘比丘入聚落，從聚落至所住處，即以先白復入聚落，波逸提。",
    "T23n1435_017:0124b20_13": "又比丘在聚落僧坊，白餘比丘入聚落，從聚落至阿練兒處，即以先白復入聚落，波逸提。",
    "T23n1435_017:0124b22_14": "若比丘在所住處，白餘比丘入聚落，從聚落還至所住處，即以先白復入聚落，波逸提。",
    "T23n1435_017:0124b24_15": "又比丘在所住處，白餘比丘入聚落，從聚落至阿練兒處，即以先白復入聚落，波逸提。",
    "T23n1435_017:0124b26_0": "又比丘在所住處，白餘比丘入聚落，從聚落入聚落僧坊，即以先白復入聚落，波逸提。",
    "T23n1435_017:0124b27_1": "若比丘為檀越家請比丘僧宿，是比丘不白諸比丘出至檀越舍界，隨所經過大巷小巷，隨得爾所，突吉羅。",
    "T23n1435_017:0124c01_2": "隨至他家，隨得爾所波逸提。",
    "T23n1435_017:0124c02_0": "(八十一竟)",
    "T23n1435_017:0124c03_0": "十誦律卷第十七"
}