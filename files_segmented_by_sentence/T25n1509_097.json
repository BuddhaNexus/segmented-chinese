{
    "T25n1509_097:0734a02_0": "大智度論釋薩陀波崙品第八十",
    "T25n1509_097:0734a03_0": "八之餘(卷第九十七)",
    "T25n1509_097:0734a05_0": "龍樹菩薩造",
    "T25n1509_097:0734a06_0": "後秦龜茲國三藏鳩摩羅什譯",
    "T25n1509_097:0734a07_0": "◎【經】「爾時，薩陀波崙菩薩受是空中教已，從是東行。",
    "T25n1509_097:0734a08_1": "不久，復作是念：『我云何不問空中聲：「我當何處去？",
    "T25n1509_097:0734a09_2": "去當遠近？",
    "T25n1509_097:0734a09_3": "當從誰聞般若波羅蜜？」』",
    "T25n1509_097:0734a10_4": "是時即住，啼哭憂愁，作是念：『我住是中，過一日一夜，若二、三、四、五、六、七日七夜，不念疲極，乃至不念飢渴、寒熱，不聞聽受般若波羅蜜因緣，終不起也！』",
    "T25n1509_097:0734a13_5": "「須菩提！",
    "T25n1509_097:0734a13_6": "譬如人有一子卒死，憂愁苦毒，唯懷懊惱，不生餘念。",
    "T25n1509_097:0734a14_7": "如是，須菩提！",
    "T25n1509_097:0734a15_8": "薩陀波崙菩薩爾時無有異心，但念：『我何時當得聞般若波羅蜜？",
    "T25n1509_097:0734a16_9": "我云何不問空中聲：「我應何處去？",
    "T25n1509_097:0734a17_10": "去當遠近？",
    "T25n1509_097:0734a17_11": "當從誰聞般若波羅蜜？」』",
    "T25n1509_097:0734a18_12": "「須菩提！",
    "T25n1509_097:0734a18_13": "薩陀波崙菩薩如是愁念時，空中有佛，語薩陀波崙菩薩言：『善哉！",
    "T25n1509_097:0734a19_14": "善哉！",
    "T25n1509_097:0734a20_0": "善男子！",
    "T25n1509_097:0734a20_1": "過去諸佛行菩薩道時，求般若波羅蜜，亦如汝今日。",
    "T25n1509_097:0734a21_2": "善男子！",
    "T25n1509_097:0734a21_3": "汝以是勤精進愛樂法故，從是東行，去此五百由旬，有城名眾香。",
    "T25n1509_097:0734a23_0": "其城七重，七寶莊嚴；臺觀、欄楯，皆以七寶校飾；七寶之塹，七寶行樹，周匝七重。",
    "T25n1509_097:0734a24_1": "其城縱廣十二由旬，豐樂安靜，人民熾盛；五百市里，街巷相當，端嚴如畫，橋津如地，寬博清淨。",
    "T25n1509_097:0734a26_2": "七重城上，皆有七寶樓櫓，寶樹行列，以黃金、白銀、車璩、馬瑙、珊瑚、琉璃、頗梨、紅色真珠以為枝葉。",
    "T25n1509_097:0734a29_3": "寶繩連綿，金為鈴網，以覆城上。",
    "T25n1509_097:0734a29_4": "風吹鈴聲，其音和雅，娛樂眾生；譬如巧作五樂，甚可悅喜。",
    "T25n1509_097:0734b02_5": "其城四邊，流池清淨，冷暖調適；中有諸船，七寶嚴飾；是諸眾生宿業所致，乘此寶船娛樂遊戲。",
    "T25n1509_097:0734b04_6": "諸池水中種種蓮華：青、黃、赤、白，眾雜好華遍覆水上，是三千大千世界所有眾華皆在其中。",
    "T25n1509_097:0734b06_7": "其城四邊有五百園觀，七寶莊嚴，甚可愛樂。",
    "T25n1509_097:0734b07_8": "一一園中，各有五百池，池各縱廣十里，皆以七寶校成，雜色莊嚴。",
    "T25n1509_097:0734b08_9": "諸池水中亦有青、黃、赤、白蓮華彌覆水上；其諸蓮華大如車輪，青色青光、黃色黃光、赤色赤光、白色白光。",
    "T25n1509_097:0734b11_10": "諸池水中鳧鴈、鴛鴦，異類眾鳥，音聲相和。",
    "T25n1509_097:0734b12_11": "是諸園觀適無所屬，是諸眾生宿業所致，長夜信樂深法，行般若波羅蜜因緣故，受是果報。",
    "T25n1509_097:0734b14_12": "善男子！",
    "T25n1509_097:0734b14_13": "是眾香城中有大高臺，曇無竭菩薩摩訶薩宮舍在上。",
    "T25n1509_097:0734b15_14": "其宮縱廣一由旬，皆以七寶校成，雜色莊嚴，甚可喜樂。",
    "T25n1509_097:0734b17_15": "垣牆七重，皆亦七寶；七重欄楯，七寶樓閣；寶塹七重，皆亦七寶；周圍深塹，七寶累成；七重行樹，七寶枝葉，七重圍繞。",
    "T25n1509_097:0734b19_16": "其宮舍中，有四種娛樂園：一名常喜，二名離憂，三名華飾，四名香飾。",
    "T25n1509_097:0734b21_17": "一一園中各有八池：一名賢，二名賢上，三名歡喜，四名喜上，五名安隱，六名多安隱，七名遠離，八名阿鞞跋致。",
    "T25n1509_097:0734b23_18": "諸池四邊，面各一寶，黃金、白銀、琉璃、頗梨；玟[王*回]為池底，其上布金沙。",
    "T25n1509_097:0734b25_19": "一一池側有八梯陛，種種妙寶以為嚴飾；諸梯陛間，有閻浮檀金芭蕉行樹。",
    "T25n1509_097:0734b27_20": "一切池中種種蓮華——青、黃、赤、白，彌覆水上；諸池四邊，生好華樹；風吹諸華，墮池水中。",
    "T25n1509_097:0734b29_21": "其池成就八種功德，香若栴檀，色、味具足。",
    "T25n1509_097:0734c01_22": "「『曇無竭菩薩與六萬八千婇女，五欲具足，共相娛樂；及城中男女俱入常喜等園、賢等池中，五欲具足，共相娛樂。",
    "T25n1509_097:0734c03_23": "善男子！",
    "T25n1509_097:0734c03_24": "曇無竭菩薩與諸婇女遊戲娛樂已，日三時說般若波羅蜜。",
    "T25n1509_097:0734c05_25": "眾香城內男女大小，於其城中多聚人處敷大法座。",
    "T25n1509_097:0734c06_26": "其座四足，或以黃金、或以白銀、或以琉璃、或以頗梨，敷以綩綖，雜色茵褥，垂諸幃帶；以妙白[疊*毛]而覆其上，散以種種雜妙花香；座高五里，張白珠帳。",
    "T25n1509_097:0734c09_27": "其池四邊，散五色花，燒眾名香，澤香塗地，供養、恭敬般若波羅蜜故。",
    "T25n1509_097:0734c11_28": "曇無竭菩薩於此座上說般若波羅蜜；彼諸人眾如是恭敬供養曇無竭，為聞般若波羅蜜故。",
    "T25n1509_097:0734c13_29": "於是大會百千萬眾，諸天、世人一處和集，中有聽者，中有受者，中有持者，中有誦者，中有書者，中有正觀者，中有如說行者。",
    "T25n1509_097:0734c16_30": "當是時中，眾生以是因緣故，皆不墮惡道，不退轉於阿耨多羅三藐三菩提。",
    "T25n1509_097:0734c18_0": "「『汝善男子！",
    "T25n1509_097:0734c18_1": "往趣曇無竭菩薩，當聞般若波羅蜜。",
    "T25n1509_097:0734c19_2": "善男子！",
    "T25n1509_097:0734c19_3": "曇無竭菩薩世世是汝善知識，能教汝阿耨多羅三藐三菩提，示、教、利、喜。",
    "T25n1509_097:0734c20_4": "是曇無竭菩薩本求般若波羅蜜時，亦如汝今。",
    "T25n1509_097:0734c21_5": "汝去莫計晝夜，莫生障礙心，汝不久當得聞般若波羅蜜！』",
    "T25n1509_097:0734c23_6": "「爾時，薩陀波崙菩薩摩訶薩歡喜心悅，作是念：『我當何時得見是善男子，得聞般若波羅蜜？』",
    "T25n1509_097:0734c25_7": "須菩提！",
    "T25n1509_097:0734c25_8": "譬如有人為毒箭所中，更無餘念，唯念：『何時當得良醫，拔出毒箭，除我此苦？』",
    "T25n1509_097:0734c27_9": "如是，須菩提！",
    "T25n1509_097:0734c27_10": "薩陀波崙菩薩摩訶薩更無餘念，但作是願：『我何時當得見曇無竭菩薩，令我得聞般若波羅蜜？",
    "T25n1509_097:0734c29_11": "我聞是般若波羅蜜，斷諸有心。』",
    "T25n1509_097:0735a01_12": "「是時，薩陀波崙菩薩於是處住念曇無竭菩薩，一切法中得無礙知見已，即得無量三昧門現在前，所謂諸法性觀三昧，諸法性不可得三昧，破諸法無明三昧，諸法不異三昧，諸法不壞自在三昧，諸法能照明三昧，諸法離闇三昧，諸法無異相續三昧，諸法不可得三昧，散華三昧，諸法無我三昧，如幻威勢三昧，得如鏡像三昧，得一切眾生語言三昧，一切眾生歡喜三昧，入分別音聲三昧，得種種語言字句莊嚴三昧，無畏三昧，性常默然三昧，得無礙解脫三昧，離塵垢三昧，名字語句莊嚴三昧，見諸法三昧，諸法無礙頂三昧，如虛空三昧，如金剛三昧，不畏著色三昧，得勝三昧，轉眼三昧，畢法性三昧，能與安隱三昧，師子吼三昧，勝一切眾生三昧，華莊嚴三昧，斷疑三昧，隨一切堅固三昧，出諸法得神通力無畏三昧，能達諸法三昧，諸法財印三昧，諸法無分別見三昧，離諸見三昧，離一切闇三昧，離一切相三昧，解脫一切著三昧，除一切懈怠三昧，得深法明三昧，不可奪三昧，破魔三昧，不著三界三昧，起光明三昧，見諸佛三昧。",
    "T25n1509_097:0735a22_13": "薩陀波崙菩薩住是諸三昧中，即見十方無量阿僧祇諸佛為諸菩薩摩訶薩說般若波羅蜜。」",
    "T25n1509_097:0735a25_0": "【論】問曰：薩陀波崙何以忘，不問空中聲？",
    "T25n1509_097:0735a25_1": "答曰：薩陀波崙大歡喜覆心故忘；如人大憂愁、大歡喜，以此二事故忘。",
    "T25n1509_097:0735a27_2": "問曰：空中聲已滅，何以住此七日，不更求問處？",
    "T25n1509_097:0735a28_3": "答曰：如本於空閑處一心求般若故，空中有聲；今亦欲一心如本，冀更聞聲，斷其所疑。",
    "T25n1509_097:0735b01_4": "復次，薩陀波崙於世樂已捨，深入佛道，愛樂情至；空中聲告，少為開示，竟未斷疑，其聲便滅。",
    "T25n1509_097:0735b03_5": "如小兒得少美味，著是味故，更復啼泣，而欲得之；薩陀波崙亦如是，得般若波羅蜜因緣味，不能通達，不知那去，是故住而啼泣。",
    "T25n1509_097:0735b07_6": "問曰：何以乃至七日，佛身乃現？",
    "T25n1509_097:0735b07_7": "答曰：譬如人大渴故，乃知水美。",
    "T25n1509_097:0735b08_8": "若二日、三日，精進欲未深；若過七日，恐其憂愁妨心，不任求道。",
    "T25n1509_097:0735b10_9": "是故七日憂愁。",
    "T25n1509_097:0735b10_10": "如譬喻，經中說。",
    "T25n1509_097:0735b10_11": "問曰：薩陀波崙何以愁憂乃爾，如喪愛子？",
    "T25n1509_097:0735b11_12": "答曰：般若波羅蜜於諸法中第一實，是十方諸佛真實法寶；薩陀波崙得少氣味，未具足故憂愁。",
    "T25n1509_097:0735b14_13": "如喪愛子，念其長大，多所成辦，冀得其力；菩薩亦如是，念增益般若波羅蜜力，得阿鞞跋致已，成就佛事。",
    "T25n1509_097:0735b16_14": "如子於父，孝行終身，無有異心；般若波羅蜜於菩薩亦如是，若能得入，乃至成佛，終不遠離。",
    "T25n1509_097:0735b18_15": "如父見子，心即歡悅；菩薩雖得種種諸法，不如見般若波羅蜜之歡喜。",
    "T25n1509_097:0735b20_16": "如子假為其名；般若波羅蜜亦如是，空無定實，但有假名。",
    "T25n1509_097:0735b21_17": "如是等，是總相因緣。",
    "T25n1509_097:0735b22_18": "父雖愛子，不能以頭目與之；菩薩為般若波羅蜜故，無量世中，以頭目髓腦施與眾生。",
    "T25n1509_097:0735b24_19": "子之於父，或不能報恩，若能報恩，正可現世小利，衣食歡樂等；菩薩於般若波羅蜜中，無所不得，乃至一切智慧，何況菩薩力勢、世間富樂！",
    "T25n1509_097:0735b27_20": "子之報父，恩極一世；般若之益，至無量世，乃至成佛。",
    "T25n1509_097:0735b28_21": "子之於父，或好、或惡；般若波羅蜜無諸不可。",
    "T25n1509_097:0735b29_22": "子但是假名，虛誑不實之法；般若波羅蜜真實聖法，無有虛誑。",
    "T25n1509_097:0735c02_23": "子之報恩，雖得現世小樂，而有憂愁苦惱無量之苦；般若波羅蜜但得歡喜實樂，乃至佛樂。",
    "T25n1509_097:0735c04_24": "子但能以供養利益於父，不能免其生、老、病、死；般若波羅蜜令菩薩畢竟清淨，無復老、病、死、患。",
    "T25n1509_097:0735c06_25": "子但能令父得世樂自在；般若波羅蜜能令菩薩於一切世間為天人主。",
    "T25n1509_097:0735c08_26": "如是等，種種因緣譬喻差別相。",
    "T25n1509_097:0735c09_27": "世人皆知喪子憂愁故，以此為喻。",
    "T25n1509_097:0735c10_0": "問曰：空中佛現，是何等佛？",
    "T25n1509_097:0735c10_1": "先何以但有音聲而今現身？",
    "T25n1509_097:0735c11_2": "佛既現身，何以不即度，方遣至曇無竭所？",
    "T25n1509_097:0735c12_3": "答曰：有人言：非真佛，但是像現耳——或諸佛遣化，或大菩薩現作。",
    "T25n1509_097:0735c13_4": "以先善根福德未成就故，但聞聲；今七日七夜一心念佛，功德成就故，得見佛身。",
    "T25n1509_097:0735c15_5": "佛所以不即度者，以其與曇無竭世世因緣，應當從彼度故。",
    "T25n1509_097:0735c17_6": "有人應從舍利弗度，假使諸佛現身，不能令悟。",
    "T25n1509_097:0735c18_7": "佛讚言善哉者，以薩陀波崙至意求知去處、聞般若因緣故，佛現身而讚善哉。",
    "T25n1509_097:0735c20_8": "過去諸佛行菩薩道時，求此般若，亦如是種種勤苦；以初發心，先罪厚重，福德未集故。",
    "T25n1509_097:0735c22_9": "佛安慰其心：「汝求般若波羅蜜，雖勤苦，莫懈怠，莫生退沒心！",
    "T25n1509_097:0735c23_10": "一切眾生行異，因時皆苦，受果時樂。",
    "T25n1509_097:0735c24_11": "當思惟諸佛無量功德果報，以自勸勉。」",
    "T25n1509_097:0735c25_12": "如是安慰已，作是言：「汝從是東行，去此五百由旬，有城名眾香，乃至不久當聞般若波羅蜜。」",
    "T25n1509_097:0735c27_13": "問曰：眾香城在何處？",
    "T25n1509_097:0735c28_14": "答曰：過去佛滅度後，但有遺法，是法不周遍閻浮提，眾生有聞法因緣處則到。",
    "T25n1509_097:0736a01_15": "爾時，眾香國土豐樂，多出七寶故，以七寶作城。",
    "T25n1509_097:0736a02_16": "時薩陀波崙雖同在閻浮提，而在無佛法、無七寶處生，但傳聞佛名、般若波羅蜜是佛道。",
    "T25n1509_097:0736a04_17": "是人先世廣集福德，煩惱輕微故，聞即信樂，厭惡世樂，捨其親屬，到空林中住，欲至有佛法國土。",
    "T25n1509_097:0736a06_18": "音聲示語者，恐其異去，不得到曇無竭菩薩所，是故語之；次後佛為現身，示其去處。",
    "T25n1509_097:0736a08_19": "問曰：薩陀波崙因緣已具聞於上，今曇無竭因緣為云何？",
    "T25n1509_097:0736a09_20": "答曰：「欝伽陀」，秦言「盛」；「達磨」，秦言「法」。",
    "T25n1509_097:0736a10_21": "此菩薩在眾香城中，為眾生隨意說法，令眾生廣種善根，故號「法盛」。",
    "T25n1509_097:0736a12_22": "其國無王，此中人民皆無吾我，如欝單越人，唯以曇無竭菩薩為王。",
    "T25n1509_097:0736a14_0": "其國難到，薩陀波崙不惜身命，又得諸佛菩薩接助能到。",
    "T25n1509_097:0736a15_1": "大菩薩為度眾生故，生如是國中；眾生無所乏短，其心調柔，易可得度故。",
    "T25n1509_097:0736a17_2": "問曰：曇無竭菩薩為是生身？",
    "T25n1509_097:0736a17_3": "為是法身，為度眾生故，以神通力化作此身？",
    "T25n1509_097:0736a18_4": "若化身者，何用六萬婇女、園觀、浴池種種莊嚴而自娛樂？",
    "T25n1509_097:0736a20_5": "若是生身，云何能令薩陀波崙供養具皆在空中化成大臺，入諸三昧乃至七歲？",
    "T25n1509_097:0736a22_6": "答曰：有人言：是生身菩薩，得諸法實相及禪定神通力故，欲度是城中眾生。",
    "T25n1509_097:0736a24_0": "如餘菩薩利根故，能入禪定，亦能入欲界法；為攝眾生故，受五欲而不失禪定。",
    "T25n1509_097:0736a25_1": "如人避熱故，在泥中臥，還洗則如故。",
    "T25n1509_097:0736a26_2": "凡夫鈍根故，不能如是。",
    "T25n1509_097:0736a27_3": "是故以神通力化作華臺，七歲入定；又以方便力故，能受五欲，如先義說。",
    "T25n1509_097:0736a29_4": "菩薩不但行一道，為眾生故，行種種道引導之。",
    "T25n1509_097:0736b01_5": "如龍起雲，能降大雨、雷電、礔礰；菩薩亦如是，雖是生身，未離煩惱而能修行善法，為眾生故不盡結使。",
    "T25n1509_097:0736b03_6": "有人言：是菩薩是法性生身，為度眾香城人故，變化而度。",
    "T25n1509_097:0736b05_7": "若是生身，云何能令十方佛稱讚，而遣薩陀波崙令從受法，得六萬三昧？",
    "T25n1509_097:0736b07_0": "是故知是大菩薩變化身。",
    "T25n1509_097:0736b07_1": "譬如大海中龍死相出時，如果熟應墮，金翅鳥則來食之；眾生亦如是，行業因緣熟故，大菩薩來度之。",
    "T25n1509_097:0736b09_2": "爾時，薩陀波崙聞空中佛教，大歡喜，大欲心生故，「我何時當得見曇無竭菩薩——說般若波羅蜜者，能令我心中愛、見等諸煩惱箭出？」",
    "T25n1509_097:0736b13_3": "欲明是事故，此中佛說毒箭譬喻：如人毒箭在身，更無餘念：一者、苦痛急，二者、毒不疾出，則遍滿身中而失命。",
    "T25n1509_097:0736b15_4": "薩陀波崙亦如是，諸邪、疑等箭入心，貪欲等毒塗箭。",
    "T25n1509_097:0736b17_0": "聞曇無竭菩薩能拔出此箭。",
    "T25n1509_097:0736b17_1": "是人以邪見箭毒傷心，人畏貪欲等毒遍入身中，奪智慧命，與凡人同死；是故急欲見曇無竭菩薩，無復餘念。",
    "T25n1509_097:0736b20_2": "此中說斷諸所有心。",
    "T25n1509_097:0736b20_3": "所有心者，取相著，乃至善法中亦有是病。",
    "T25n1509_097:0736b21_4": "薩陀波崙目覩佛身，先所未見，從佛聞教，得法喜故，離五欲喜，即得一切法中無礙知見。",
    "T25n1509_097:0736b24_0": "無礙知見者，如薩陀波崙力所得無礙，非佛無礙。",
    "T25n1509_097:0736b25_1": "是時，得入諸三昧門——「諸法性觀三昧」者，能觀一切諸法實性。",
    "T25n1509_097:0736b26_2": "實性者，如先種種因緣說。",
    "T25n1509_097:0736b27_3": "「諸法性不可得三昧」者，初得三昧，所謂空、無生、無滅；今得是三昧，則不著是性，不得其決定相。",
    "T25n1509_097:0736b29_4": "「破諸法無明三昧」者，諸法於凡夫人心中，以無明因緣故，邪曲不正，所謂常、樂、我、淨；得是三昧故，常等顛倒相應無明破，但觀一切法無常、空、無我。",
    "T25n1509_097:0736c03_5": "問曰：若是菩薩破一切法中無明，此人尚不須見佛，何用至曇無竭菩薩所？",
    "T25n1509_097:0736c05_6": "答曰：破無明不唯一種——有遮令不起亦名為破，有得諸法實相故破無明。",
    "T25n1509_097:0736c07_7": "又無明種數甚多：有菩薩所破分，有佛所破分，有小菩薩所破分、大菩薩所破分；如先說燈譬喻。",
    "T25n1509_097:0736c09_8": "又須陀洹亦名破無明，乃至阿羅漢方是實破；大乘法中亦如是，新發意菩薩得諸法實相故亦名破無明，乃至佛無明盡破無餘。",
    "T25n1509_097:0736c12_9": "是故薩陀波崙於佛法中邪見、無明及我見皆盡故，得名破無明三昧，無咎。",
    "T25n1509_097:0736c14_10": "「諸法不異三昧」者，得是三昧，觀一切法一相，所謂無相。",
    "T25n1509_097:0736c15_11": "「諸法不壞自在三昧」者，得是三昧，觀一切法如、法性、實際、無為相故名不壞。",
    "T25n1509_097:0736c17_12": "得是法已，得自在，了了知諸法；為佛道故，不證是法。",
    "T25n1509_097:0736c18_13": "「諸法能照明三昧」者，以總相、別相知一切法。",
    "T25n1509_097:0736c19_14": "「諸法離闇三昧」者，無明有二種：一者、厚，二者、薄。",
    "T25n1509_097:0736c21_0": "薄者名無明，厚者名黑闇。",
    "T25n1509_097:0736c21_1": "破厚無明故名離闇，先破薄無明故名破諸法無明。",
    "T25n1509_097:0736c22_2": "「諸法無異相續三昧」者，五眾念念滅，相似相續生，死時，相續生而不相似。",
    "T25n1509_097:0736c24_3": "得是三昧，知諸法念念相續法不異。",
    "T25n1509_097:0736c25_4": "「諸法不可得三昧」者，即是一切法空相應三昧。",
    "T25n1509_097:0736c26_5": "「散華三昧」者，得是三昧者，於十方佛前，能以七寶華散佛。",
    "T25n1509_097:0736c27_6": "「諸法無我三昧」者，觀一切法無我。",
    "T25n1509_097:0736c28_7": "「如幻威勢三昧」者，得是三昧者，能種種變化身。",
    "T25n1509_097:0736c29_8": "如大幻師，能引導眾生發希有心；如大幻師，以幻力故，能轉一國人心。",
    "T25n1509_097:0737a02_9": "「得如鏡像三昧」者，得是三昧者，觀三界所有，如鏡中像，虛誑無實。",
    "T25n1509_097:0737a04_10": "「得一切眾生語言三昧」者，得是三昧故，能解一切眾生語言。",
    "T25n1509_097:0737a05_11": "「一切眾生歡喜三昧」者，入是三昧，能轉眾生瞋心令歡喜。",
    "T25n1509_097:0737a06_12": "「入分別音聲三昧」者，入是三昧中，皆能分別一切天、人音聲大小、麁細等。",
    "T25n1509_097:0737a08_13": "「得種種語言字句莊嚴三昧」者，得是三昧者，義理雖淺，能莊嚴字句語言，令人歡喜，何況深義！",
    "T25n1509_097:0737a10_14": "「無畏三昧」者，得是三昧者，不畏一切魔民、外道、論師及諸煩惱。",
    "T25n1509_097:0737a12_15": "「性常默然三昧」者，入是三昧者，常默然攝心；為度眾生故，隨所應聞而出音聲，如天妓樂，應意而出。",
    "T25n1509_097:0737a14_16": "「得無礙解脫三昧」者，得是三昧者，於一切法中得無礙智慧。",
    "T25n1509_097:0737a16_17": "「離塵垢三昧」者，得是三昧者，諸煩惱、結使塵垢皆滅，即是無生法忍三昧。",
    "T25n1509_097:0737a18_0": "「名字語句莊嚴三昧」者，得是三昧者，能種種莊嚴偈句語言說法。",
    "T25n1509_097:0737a19_1": "「見諸法三昧」者，入是三昧者，以見世諦及第一義諦知諸法。",
    "T25n1509_097:0737a20_2": "「諸法無礙頂三昧」者，如人在山頂遍觀四方；菩薩住是三昧中，普見一切諸法無礙。",
    "T25n1509_097:0737a22_3": "「如虛空三昧」者，入是三昧者，身及外法皆如虛空，皆得自在。",
    "T25n1509_097:0737a24_4": "「如金剛三昧」者，如金剛能破諸山；是三昧亦如是，能破障礙六波羅蜜法，直至佛道。",
    "T25n1509_097:0737a26_5": "「不畏著色三昧」者，得是三昧者，乃至天色尚不著，何況餘色！",
    "T25n1509_097:0737a27_6": "「得勝三昧」者，欲有所作，皆能得勝不負。",
    "T25n1509_097:0737a28_7": "「轉眼三昧」者，得是三昧者，魔及魔民欲見菩薩短者，轉之令作好見。",
    "T25n1509_097:0737b01_8": "「畢法性三昧」者，得是三昧者，見一切法畢入法性中。",
    "T25n1509_097:0737b02_9": "「能與安隱三昧」者，得是三昧，雖往來六道迴轉，自知必當作佛，安樂無憂。",
    "T25n1509_097:0737b04_10": "「師子吼三昧」者，入是三昧者，皆能降伏一切魔民、外道，無敢當者。",
    "T25n1509_097:0737b06_0": "「勝一切眾生三昧」者，得是三昧，於一切眾生最勝。",
    "T25n1509_097:0737b07_1": "一切有二種：一者、名字一切，二者、實一切。",
    "T25n1509_097:0737b08_2": "於三界著心凡夫及聲聞、辟支佛及初發意未得是三昧者中勝，故言一切。",
    "T25n1509_097:0737b09_3": "「花莊嚴三昧」者，得是三昧者，見十方佛，坐七寶蓮花上，於虛空中，雨寶蓮花於諸佛上。",
    "T25n1509_097:0737b12_0": "「斷疑三昧」者，得是三昧者，雖未得佛，能斷一切眾生所疑。",
    "T25n1509_097:0737b13_1": "「隨一切堅固三昧」者，諸法實相名堅固；得是三昧者，隨諸法實相，不隨餘法。",
    "T25n1509_097:0737b15_2": "「出諸法得神通力無畏三昧」者，得是三昧者，過出一切凡夫法，得菩薩六神通、十力、四無所畏。",
    "T25n1509_097:0737b17_3": "「能達諸法三昧」者，得是三昧者，乃至諸法如、法性、實際中通達不住，乃至諸法平等。",
    "T25n1509_097:0737b19_4": "「諸法財印三昧」者，財名善法，印者名相。",
    "T25n1509_097:0737b20_5": "如人得印綬，無敢陵易；菩薩得善法財印，亦無能為作留難者。",
    "T25n1509_097:0737b21_6": "「諸法無分別見三昧」者，若分別諸法，即生憎、愛心；得是三昧者，見一切法，不作分別。",
    "T25n1509_097:0737b23_7": "「離諸見三昧」者，「見」者，六十二邪見，及色等法中取相，乃至佛見、法見、僧見、涅槃見，皆名為見。",
    "T25n1509_097:0737b26_8": "所以者何？",
    "T25n1509_097:0737b26_9": "取相能生著心故。",
    "T25n1509_097:0737b26_10": "「離一切相三昧」者，即是無相解脫門相應三昧。",
    "T25n1509_097:0737b27_11": "「離一切著三昧」者，離一切相故，於一切法亦不著。",
    "T25n1509_097:0737b29_12": "「除一切懈怠三昧」者，得是三昧者，如此中說乃至七歲不坐不臥。",
    "T25n1509_097:0737c01_13": "菩薩得是三昧，常無懈怠心，乃至得佛，初不止息。",
    "T25n1509_097:0737c02_14": "「得深法明三昧」者，深法名諸佛法一切智慧等；菩薩得是三昧故，能遙見佛法，思惟籌量，知深妙無比。",
    "T25n1509_097:0737c05_15": "「不可奪三昧」者，得是三昧者，行菩薩法，無能奪其志者。",
    "T25n1509_097:0737c06_16": "「破魔三昧」者，得是三昧力，魔雖是欲界主，菩薩以人身能破魔事。",
    "T25n1509_097:0737c08_17": "「不著三界三昧」者，得是三昧，身雖在三界中，心常在涅槃故不著。",
    "T25n1509_097:0737c09_18": "「起光明三昧」者，得是三昧者，能放無量光明，照於十方。",
    "T25n1509_097:0737c11_0": "「見諸佛三昧」者，得是三昧，雖未得天眼、天耳，而能見十方諸佛，聞十方諸佛所說法，諮問所疑。",
    "T25n1509_097:0737c13_1": "薩陀波崙住如是等三昧中，即見十方無量阿僧祇諸佛在大眾中為諸菩薩說般若波羅蜜。",
    "T25n1509_097:0737c15_2": "◎大智度論卷第九十七"
}