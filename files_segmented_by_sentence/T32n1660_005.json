[
    {
        "source_sentence": "菩提資糧論卷第五",
        "from": "T32n1660_005:0533c06_0",
        "context_with_next_sentence": true
    },
    {
        "source_sentence": "聖者龍樹本　比丘自在釋",
        "from": "T32n1660_005:0533c08_0",
        "context_with_next_sentence": true
    },
    {
        "source_sentence": "大隋南印度三藏達磨笈多譯",
        "from": "T32n1660_005:0533c09_0",
        "context_with_next_sentence": true
    },
    {
        "source_sentence": "問：",
        "from": "T32n1660_005:0533c10_1",
        "context_with_next_sentence": true
    },
    {
        "source_sentence": "得力菩薩於眾生中，云何應修行？",
        "from": "T32n1660_005:0533c10_16",
        "context_with_next_sentence": true
    },
    {
        "source_sentence": "答：",
        "from": "T32n1660_005:0533c10_18",
        "context_with_next_sentence": true
    },
    {
        "source_sentence": "諸論及工巧，　　明術種種業，",
        "from": "T32n1660_005:0533c11_0",
        "context_with_next_sentence": true
    },
    {
        "source_sentence": "利益世間故，　　出生建立之。",
        "from": "T32n1660_005:0533c12_13",
        "context_with_next_sentence": true
    },
    {
        "source_sentence": "於中書印算數、鑛論醫論、能滅鬼持被毒論等，出生村城園苑河泉陂池花果藥林論等，顯示金銀真珠鞞琉璃貝石石白如貝珊瑚寶性論等，記說日月星曜地動夢相論等，相諸身分支節論等，如是等無量諸論，能與世間為利樂者，劫轉壞時悉皆滅沒，劫轉生時還於人間出生建立。",
        "from": "T32n1660_005:0533c19_5",
        "context_with_next_sentence": true
    },
    {
        "source_sentence": "如木鐵瓦銅作等工巧非一，能滅鬼持顛狂被毒、霍亂不消食諸逼惱等種種明術，雕畫繡織作等種種事業，能與世間為利樂者，皆亦出生及令建立。",
        "from": "T32n1660_005:0533c22_14",
        "context_with_next_sentence": true
    },
    {
        "source_sentence": "隨可化眾生，　　界趣及生中，",
        "from": "T32n1660_005:0533c23_0",
        "context_with_next_sentence": true
    },
    {
        "source_sentence": "如念即往彼，　　願力故受生。",
        "from": "T32n1660_005:0533c24_13",
        "context_with_next_sentence": true
    },
    {
        "source_sentence": "諸摩訶薩隨何世界，若天人等趣、若婆羅門剎帝利鞞舍等生，於彼彼處若有可化眾生，為起無量思念，欲化彼等眾生故。",
        "from": "T32n1660_005:0533c27_14",
        "context_with_next_sentence": true
    },
    {
        "source_sentence": "隨彼色類長短寬狹音聲果報，得令眾生受化之事即應作願，起彼色類長短寬狹音聲果報，令彼眾生速受化故。",
        "from": "T32n1660_005:0534a01_6",
        "context_with_next_sentence": true
    },
    {
        "source_sentence": "於種種惡事，　　及諂幻眾生，",
        "from": "T32n1660_005:0534a02_0",
        "context_with_next_sentence": true
    },
    {
        "source_sentence": "應用牢鎧鉀，　　勿厭亦勿憚。",
        "from": "T32n1660_005:0534a03_13",
        "context_with_next_sentence": true
    },
    {
        "source_sentence": "若以罵詈恐動嫌恨鞭打繫閉訶責如是等惡事加我，及諸眾生無量諂幻知不可化，以彼等故不應自緩鎧鉀，亦勿厭流轉，勿憚求菩提。",
        "from": "T32n1660_005:0534a07_3",
        "context_with_next_sentence": true
    },
    {
        "source_sentence": "又應發如是心：",
        "from": "T32n1660_005:0534a07_10",
        "context_with_next_sentence": true
    },
    {
        "source_sentence": "我不為無諂無幻眾生而著鎧鉀，我正為彼等眾生著此鎧鉀。",
        "from": "T32n1660_005:0534a08_17",
        "context_with_next_sentence": true
    },
    {
        "source_sentence": "我當作如是事發起精進，為令彼等眾生速得建立無諂無幻故。",
        "from": "T32n1660_005:0534a10_8",
        "context_with_next_sentence": true
    },
    {
        "source_sentence": "應當如是自牢鎧鉀。",
        "from": "T32n1660_005:0534a10_17",
        "context_with_next_sentence": true
    },
    {
        "source_sentence": "問：",
        "from": "T32n1660_005:0534a11_1",
        "context_with_next_sentence": true
    },
    {
        "source_sentence": "已說得力菩薩修行。",
        "from": "T32n1660_005:0534a11_10",
        "context_with_next_sentence": true
    },
    {
        "source_sentence": "云何未得力菩薩修行？",
        "from": "T32n1660_005:0534a12_1",
        "context_with_next_sentence": true
    },
    {
        "source_sentence": "答：",
        "from": "T32n1660_005:0534a12_3",
        "context_with_next_sentence": true
    },
    {
        "source_sentence": "具足勝淨意，　　不諂亦不幻，",
        "from": "T32n1660_005:0534a13_0",
        "context_with_next_sentence": true
    },
    {
        "source_sentence": "發露諸罪惡，　　覆藏眾善事。",
        "from": "T32n1660_005:0534a14_13",
        "context_with_next_sentence": true
    },
    {
        "source_sentence": "具足勝淨意者，謂增上意，又是善增也。",
        "from": "T32n1660_005:0534a15_17",
        "context_with_next_sentence": true
    },
    {
        "source_sentence": "意者心也，即彼心具足，名具足勝淨意。",
        "from": "T32n1660_005:0534a16_15",
        "context_with_next_sentence": true
    },
    {
        "source_sentence": "不諂亦不幻者，諂謂別心。",
        "from": "T32n1660_005:0534a17_7",
        "context_with_next_sentence": true
    },
    {
        "source_sentence": "別心者，不質直也。",
        "from": "T32n1660_005:0534a17_16",
        "context_with_next_sentence": true
    },
    {
        "source_sentence": "又諂者名為曲心，幻者謂誑也。",
        "from": "T32n1660_005:0534a18_9",
        "context_with_next_sentence": true
    },
    {
        "source_sentence": "若心不曲不誑，彼是不諂不幻。",
        "from": "T32n1660_005:0534a19_3",
        "context_with_next_sentence": true
    },
    {
        "source_sentence": "發露諸罪惡者，若有罪惡顯說發露，彼名發露諸罪惡。",
        "from": "T32n1660_005:0534a20_7",
        "context_with_next_sentence": true
    },
    {
        "source_sentence": "覆藏眾善事者，若有善業竟大覆藏，彼名覆藏眾善事。",
        "from": "T32n1660_005:0534a21_12",
        "context_with_next_sentence": true
    },
    {
        "source_sentence": "若菩薩欲疾得菩提，應當具足淨意、不諂不幻、發露罪惡、覆藏善事。",
        "from": "T32n1660_005:0534a23_4",
        "context_with_next_sentence": true
    },
    {
        "source_sentence": "是故世尊說云：",
        "from": "T32n1660_005:0534a23_11",
        "context_with_next_sentence": true
    },
    {
        "source_sentence": "諂非菩提，幻非菩提。",
        "from": "T32n1660_005:0534a24_1",
        "context_with_next_sentence": true
    },
    {
        "source_sentence": "清淨身口業，　　亦清淨意業，",
        "from": "T32n1660_005:0534a25_0",
        "context_with_next_sentence": true
    },
    {
        "source_sentence": "修諸戒學句，　　勿令有缺減。",
        "from": "T32n1660_005:0534a26_13",
        "context_with_next_sentence": true
    },
    {
        "source_sentence": "此諸菩薩欲與修念相應故，先當清淨身口意業。",
        "from": "T32n1660_005:0534a28_2",
        "context_with_next_sentence": true
    },
    {
        "source_sentence": "於中殺生、不與取、非淨行等三種身惡行應當清淨，與此相違三種身善行應當受之。",
        "from": "T32n1660_005:0534b01_1",
        "context_with_next_sentence": true
    },
    {
        "source_sentence": "妄語、破壞語、麁惡語、雜戲語等四種口惡行應當清淨，與此相違四種口善行應當受之。",
        "from": "T32n1660_005:0534b03_2",
        "context_with_next_sentence": true
    },
    {
        "source_sentence": "貪、瞋、邪見等三種意惡行應當清淨，與此相違三種意善行應當受之。",
        "from": "T32n1660_005:0534b04_12",
        "context_with_next_sentence": true
    },
    {
        "source_sentence": "諸波羅帝摹叉學句，亦當受而隨轉。",
        "from": "T32n1660_005:0534b05_10",
        "context_with_next_sentence": true
    },
    {
        "source_sentence": "於彼學句，無有知而故破。",
        "from": "T32n1660_005:0534b06_2",
        "context_with_next_sentence": true
    },
    {
        "source_sentence": "若缺漏戒者，於修念中心則不定。",
        "from": "T32n1660_005:0534b06_17",
        "context_with_next_sentence": true
    },
    {
        "source_sentence": "安住於正念，　　攝緣獨靜思，",
        "from": "T32n1660_005:0534b07_0",
        "context_with_next_sentence": true
    },
    {
        "source_sentence": "用念為護己，　　心得無障心。",
        "from": "T32n1660_005:0534b08_13",
        "context_with_next_sentence": true
    },
    {
        "source_sentence": "如是於戒正清淨已，斷除五蓋，於空閑淨潔離眾之處，少聲少喧少蚊虻蛇虎賊等，不甚寒熱，不置臥床，若立若經行若結加坐，或於鼻端或於額分，迴念安住隨於一緣善攝作已。",
        "from": "T32n1660_005:0534b13_2",
        "context_with_next_sentence": true
    },
    {
        "source_sentence": "若於境界有躁動心，則用念為守門。",
        "from": "T32n1660_005:0534b13_18",
        "context_with_next_sentence": true
    },
    {
        "source_sentence": "如是置守護已，遠離障礙賊心，獨在一處無散亂意而修習思惟。",
        "from": "T32n1660_005:0534b15_7",
        "context_with_next_sentence": true
    },
    {
        "source_sentence": "若起分別時，　　當覺善不善；",
        "from": "T32n1660_005:0534b16_13",
        "context_with_next_sentence": true
    },
    {
        "source_sentence": "應捨諸不善，　　多修諸善分。",
        "from": "T32n1660_005:0534b17_13",
        "context_with_next_sentence": true
    },
    {
        "source_sentence": "於思惟時若起分別，即於起時覺此分別，若是不善即應捨離勿令復增，若是善分唯當數數多作。",
        "from": "T32n1660_005:0534b20_4",
        "context_with_next_sentence": true
    },
    {
        "source_sentence": "不應散亂，如室中燈不閉風道。",
        "from": "T32n1660_005:0534b20_18",
        "context_with_next_sentence": true
    },
    {
        "source_sentence": "緣境心若散，　　應當專念知，",
        "from": "T32n1660_005:0534b21_0",
        "context_with_next_sentence": true
    },
    {
        "source_sentence": "還於彼境中，　　隨動即令住。",
        "from": "T32n1660_005:0534b22_13",
        "context_with_next_sentence": true
    },
    {
        "source_sentence": "於中修定比丘心思惟時專意莫亂。",
        "from": "T32n1660_005:0534b23_14",
        "context_with_next_sentence": true
    },
    {
        "source_sentence": "若心離境即應覺知，乃至不令離境遠去，還攝其心安住境中。",
        "from": "T32n1660_005:0534b25_4",
        "context_with_next_sentence": true
    },
    {
        "source_sentence": "如繩繫猿猴繫著於柱，唯得繞柱不能餘去。",
        "from": "T32n1660_005:0534b26_4",
        "context_with_next_sentence": true
    },
    {
        "source_sentence": "如是應以念繩繫心猿猴繫著境柱，唯得數數繞於境柱，不能餘去。",
        "from": "T32n1660_005:0534b27_15",
        "context_with_next_sentence": true
    },
    {
        "source_sentence": "不應緩惡取，　　而修於精進，",
        "from": "T32n1660_005:0534b28_0",
        "context_with_next_sentence": true
    },
    {
        "source_sentence": "以不能持定，　　是故應常修。",
        "from": "T32n1660_005:0534b29_13",
        "context_with_next_sentence": true
    },
    {
        "source_sentence": "緩者謂離策勤，惡取者謂非善取謂太急也。",
        "from": "T32n1660_005:0534c01_18",
        "context_with_next_sentence": true
    },
    {
        "source_sentence": "若欲成就三摩提者，不應緩作及惡取精進。",
        "from": "T32n1660_005:0534c02_15",
        "context_with_next_sentence": true
    },
    {
        "source_sentence": "以緩作及惡取精進不能持三摩提，是故修定行者應常正修。",
        "from": "T32n1660_005:0534c04_4",
        "context_with_next_sentence": true
    },
    {
        "source_sentence": "若登聲聞乘，　　及以獨覺乘，",
        "from": "T32n1660_005:0534c05_0",
        "context_with_next_sentence": true
    },
    {
        "source_sentence": "唯為自利行，　　不捨牢精進。",
        "from": "T32n1660_005:0534c06_13",
        "context_with_next_sentence": true
    },
    {
        "source_sentence": "若欲登聲聞乘及獨覺乘，唯為自利故、自涅槃故，尚於晝夜不捨牢固精進策勤修行。",
        "from": "T32n1660_005:0534c08_17",
        "context_with_next_sentence": true
    },
    {
        "source_sentence": "何況大丈夫，　　自度亦度人，",
        "from": "T32n1660_005:0534c09_0",
        "context_with_next_sentence": true
    },
    {
        "source_sentence": "而當不發起，　　俱致千倍進。",
        "from": "T32n1660_005:0534c10_13",
        "context_with_next_sentence": true
    },
    {
        "source_sentence": "然此菩薩應於流轉河中度諸眾生亦應自度，何得不發起過彼聲聞獨覺乘人俱致百千倍精進也？",
        "from": "T32n1660_005:0534c13_5",
        "context_with_next_sentence": true
    },
    {
        "source_sentence": "如自度流轉之河，度他亦如是。",
        "from": "T32n1660_005:0534c13_19",
        "context_with_next_sentence": true
    },
    {
        "source_sentence": "半時或別行，　　一時行餘道，",
        "from": "T32n1660_005:0534c14_0",
        "context_with_next_sentence": true
    },
    {
        "source_sentence": "修定不應爾，　　應緣一境界。",
        "from": "T32n1660_005:0534c15_13",
        "context_with_next_sentence": true
    },
    {
        "source_sentence": "今此一日不應半時修習別定、餘時之中復行異道，唯於一定應善緣境，心隨一境勿向餘處。",
        "from": "T32n1660_005:0534c18_2",
        "context_with_next_sentence": true
    },
    {
        "source_sentence": "於身莫有貪，　　於命亦勿惜，",
        "from": "T32n1660_005:0534c19_0",
        "context_with_next_sentence": true
    },
    {
        "source_sentence": "縱令護此身，　　終是爛壞法。",
        "from": "T32n1660_005:0534c20_13",
        "context_with_next_sentence": true
    },
    {
        "source_sentence": "應當生如是心：",
        "from": "T32n1660_005:0534c21_6",
        "context_with_next_sentence": true
    },
    {
        "source_sentence": "我此身中，唯有薄皮厚皮肉血筋骨髓等，終歸乾枯；",
        "from": "T32n1660_005:0534c22_10",
        "context_with_next_sentence": true
    },
    {
        "source_sentence": "我此壽命亦當終盡。",
        "from": "T32n1660_005:0534c22_19",
        "context_with_next_sentence": true
    },
    {
        "source_sentence": "彼丈夫精進、丈夫勢力、丈夫健行，我亦應得。",
        "from": "T32n1660_005:0534c23_20",
        "context_with_next_sentence": true
    },
    {
        "source_sentence": "若其未得，我於精進不應賒緩。",
        "from": "T32n1660_005:0534c24_13",
        "context_with_next_sentence": true
    },
    {
        "source_sentence": "雖復百歲護此爛身，必定當是破壞之法。",
        "from": "T32n1660_005:0534c25_12",
        "context_with_next_sentence": true
    },
    {
        "source_sentence": "利養恭敬名，　　一向勿貪著，",
        "from": "T32n1660_005:0534c26_0",
        "context_with_next_sentence": true
    },
    {
        "source_sentence": "當如然頭衣，　　勤行成所願。",
        "from": "T32n1660_005:0534c27_13",
        "context_with_next_sentence": true
    },
    {
        "source_sentence": "今此若在曠野宿住之時，勿貪身命於中遊行，若有利養恭敬名聞起時不應貪著，為自願成就故應速勤行，如然頭衣。",
        "from": "T32n1660_005:0535a01_13",
        "context_with_next_sentence": true
    },
    {
        "source_sentence": "決即起勝利，　　不可待明日，",
        "from": "T32n1660_005:0535a02_0",
        "context_with_next_sentence": true
    },
    {
        "source_sentence": "明日太賒遠，　　何緣保瞬命？",
        "from": "T32n1660_005:0535a03_13",
        "context_with_next_sentence": true
    },
    {
        "source_sentence": "彼於如然頭衣勤行之時，明日賒遠莫待明日。",
        "from": "T32n1660_005:0535a05_1",
        "context_with_next_sentence": true
    },
    {
        "source_sentence": "若於我身有勝利者，決即發起。",
        "from": "T32n1660_005:0535a05_15",
        "context_with_next_sentence": true
    },
    {
        "source_sentence": "應當生如是心：",
        "from": "T32n1660_005:0535a06_2",
        "context_with_next_sentence": true
    },
    {
        "source_sentence": "何緣能保開眼合眼時命？",
        "from": "T32n1660_005:0535a06_13",
        "context_with_next_sentence": true
    },
    {
        "source_sentence": "我今即起勝利，明日太遠，莫待明日。",
        "from": "T32n1660_005:0535a07_11",
        "context_with_next_sentence": true
    },
    {
        "source_sentence": "安住於正命，　　如食愛子肉，",
        "from": "T32n1660_005:0535a08_0",
        "context_with_next_sentence": true
    },
    {
        "source_sentence": "於所食噉中，　　勿愛亦勿嫌。",
        "from": "T32n1660_005:0535a09_13",
        "context_with_next_sentence": true
    },
    {
        "source_sentence": "如是定行比丘，若村、若僧坊中，隨有如法無所譏嫌乞得食已，勿起貪心愛著亦勿嫌之，應當安住正念，如食所愛子肉，但為身住不壞存於壽命，攝護淨行故。",
        "from": "T32n1660_005:0535a13_11",
        "context_with_next_sentence": true
    },
    {
        "source_sentence": "猶如昔云：",
        "from": "T32n1660_005:0535a13_16",
        "context_with_next_sentence": true
    },
    {
        "source_sentence": "夫妻行曠野時共食子肉。",
        "from": "T32n1660_005:0535a14_7",
        "context_with_next_sentence": true
    },
    {
        "source_sentence": "出家為何義？",
        "from": "T32n1660_005:0535a15_5",
        "context_with_next_sentence": true
    },
    {
        "source_sentence": "　　我所作竟未，今思為作不？",
        "from": "T32n1660_005:0535a16_5",
        "context_with_next_sentence": true
    },
    {
        "source_sentence": "　　如十法經說。",
        "from": "T32n1660_005:0535a16_13",
        "context_with_next_sentence": true
    },
    {
        "source_sentence": "應當如是觀察：",
        "from": "T32n1660_005:0535a17_6",
        "context_with_next_sentence": true
    },
    {
        "source_sentence": "我為何義故而行出家？",
        "from": "T32n1660_005:0535a17_16",
        "context_with_next_sentence": true
    },
    {
        "source_sentence": "為畏不活耶？",
        "from": "T32n1660_005:0535a18_3",
        "context_with_next_sentence": true
    },
    {
        "source_sentence": "為求沙門耶？",
        "from": "T32n1660_005:0535a18_9",
        "context_with_next_sentence": true
    },
    {
        "source_sentence": "若為求沙門者，應作是念：",
        "from": "T32n1660_005:0535a19_1",
        "context_with_next_sentence": true
    },
    {
        "source_sentence": "我於沙門之事，為已作、為未作、為今正作？",
        "from": "T32n1660_005:0535a19_21",
        "context_with_next_sentence": true
    },
    {
        "source_sentence": "如其未作及正作者，為成就因緣故，應當精勤，我離家類則名非類。",
        "from": "T32n1660_005:0535a21_10",
        "context_with_next_sentence": true
    },
    {
        "source_sentence": "應數思念：",
        "from": "T32n1660_005:0535a21_15",
        "context_with_next_sentence": true
    },
    {
        "source_sentence": "我之活命繫在於他，我亦應作別異儀式。",
        "from": "T32n1660_005:0535a22_14",
        "context_with_next_sentence": true
    },
    {
        "source_sentence": "我自於戒得無嫌不？",
        "from": "T32n1660_005:0535a23_4",
        "context_with_next_sentence": true
    },
    {
        "source_sentence": "有智同淨行者於我戒所復無嫌不？",
        "from": "T32n1660_005:0535a24_1",
        "context_with_next_sentence": true
    },
    {
        "source_sentence": "我已與諸恩愛其相別異、不與共俱，我屬於業、業之所生、受用於業，業是所親、依業而行。",
        "from": "T32n1660_005:0535a26_3",
        "context_with_next_sentence": true
    },
    {
        "source_sentence": "我所作業若善若惡，我當自受。",
        "from": "T32n1660_005:0535a26_17",
        "context_with_next_sentence": true
    },
    {
        "source_sentence": "我於晝夜云何而過？",
        "from": "T32n1660_005:0535a27_6",
        "context_with_next_sentence": true
    },
    {
        "source_sentence": "我喜樂空寂不？",
        "from": "T32n1660_005:0535a27_13",
        "context_with_next_sentence": true
    },
    {
        "source_sentence": "我有上人法不？",
        "from": "T32n1660_005:0535a28_2",
        "context_with_next_sentence": true
    },
    {
        "source_sentence": "能得聖人勝知見不？",
        "from": "T32n1660_005:0535a28_11",
        "context_with_next_sentence": true
    },
    {
        "source_sentence": "若當後時，同淨行者問我之時，說之不慚。",
        "from": "T32n1660_005:0535a29_10",
        "context_with_next_sentence": true
    },
    {
        "source_sentence": "應數思念此等十法，所謂定行比丘應數思念。",
        "from": "T32n1660_005:0535b01_10",
        "context_with_next_sentence": true
    },
    {
        "source_sentence": "觀有為無常，　　若無我我所，",
        "from": "T32n1660_005:0535b02_0",
        "context_with_next_sentence": true
    },
    {
        "source_sentence": "所有諸魔業，　　應覺而捨離。",
        "from": "T32n1660_005:0535b03_13",
        "context_with_next_sentence": true
    },
    {
        "source_sentence": "有為謂因緣和合生，以因緣和合生故彼無我所，以有為故彼是無常。",
        "from": "T32n1660_005:0535b05_11",
        "context_with_next_sentence": true
    },
    {
        "source_sentence": "若是無常，彼為他所逼迫故苦。",
        "from": "T32n1660_005:0535b06_6",
        "context_with_next_sentence": true
    },
    {
        "source_sentence": "若苦，彼不自在轉故無我。",
        "from": "T32n1660_005:0535b06_18",
        "context_with_next_sentence": true
    },
    {
        "source_sentence": "於有為法應如是觀。",
        "from": "T32n1660_005:0535b07_7",
        "context_with_next_sentence": true
    },
    {
        "source_sentence": "所有諸魔業應覺而捨離者，或於菩提心六度相應經中作不欲樂因緣、散亂因緣、賒緩因緣、障礙因緣，若從自起、若從他起，皆應覺知。",
        "from": "T32n1660_005:0535b10_9",
        "context_with_next_sentence": true
    },
    {
        "source_sentence": "於此諸惡魔業，皆覺知已離之，莫令彼自在行。",
        "from": "T32n1660_005:0535b11_10",
        "context_with_next_sentence": true
    },
    {
        "source_sentence": "根力與覺分、　　神足正斷道，",
        "from": "T32n1660_005:0535b12_0",
        "context_with_next_sentence": true
    },
    {
        "source_sentence": "及以四念處，　　為修發精勤。",
        "from": "T32n1660_005:0535b13_13",
        "context_with_next_sentence": true
    },
    {
        "source_sentence": "信、精進、念、定、慧，是為五根。",
        "from": "T32n1660_005:0535b14_15",
        "context_with_next_sentence": true
    },
    {
        "source_sentence": "信、精進、念、定、慧，是為五力。",
        "from": "T32n1660_005:0535b15_3",
        "context_with_next_sentence": true
    },
    {
        "source_sentence": "念、擇法、精進、喜、猗、定、捨，是為七覺分。",
        "from": "T32n1660_005:0535b15_25",
        "context_with_next_sentence": true
    },
    {
        "source_sentence": "欲定、精進定、心定、思惟定，是為四神足。",
        "from": "T32n1660_005:0535b16_19",
        "context_with_next_sentence": true
    },
    {
        "source_sentence": "未生惡不善法為令不生、已生惡不善法為令其斷、未生善法為令其生、已生善法為令其住，生欲發勤攝心起願，是為四正斷。",
        "from": "T32n1660_005:0535b19_14",
        "context_with_next_sentence": true
    },
    {
        "source_sentence": "正見、正分別、正語、正業、正命、正發行、正念、正定，是為八分聖道。",
        "from": "T32n1660_005:0535b21_3",
        "context_with_next_sentence": true
    },
    {
        "source_sentence": "身、受、心、法，是為四念處。",
        "from": "T32n1660_005:0535b21_17",
        "context_with_next_sentence": true
    },
    {
        "source_sentence": "此等三十七助菩提法，為修習故發起精勤。",
        "from": "T32n1660_005:0535b22_13",
        "context_with_next_sentence": true
    },
    {
        "source_sentence": "心與利樂善，　　作傳傳生處，",
        "from": "T32n1660_005:0535b23_0",
        "context_with_next_sentence": true
    },
    {
        "source_sentence": "及諸惡濁根，　　彼當善觀察。",
        "from": "T32n1660_005:0535b24_13",
        "context_with_next_sentence": true
    },
    {
        "source_sentence": "心若調伏守護禁繫，則與諸利益安樂善事作傳傳生因。",
        "from": "T32n1660_005:0535b26_5",
        "context_with_next_sentence": true
    },
    {
        "source_sentence": "若不調伏、不守護、不修習、不禁繫，則與諸無利惡濁為根。",
        "from": "T32n1660_005:0535b27_11",
        "context_with_next_sentence": true
    },
    {
        "source_sentence": "知已，於彼應極觀察，生住異相故、內外兩間不住故、過去未來現在世不俱故、無處來故、無處去故、剎那羅婆牟呼利多時中不住故、猶如幻故，為修習故應當觀察。",
        "from": "T32n1660_005:0535c02_6",
        "context_with_next_sentence": true
    },
    {
        "source_sentence": "我於善法中，　　日日何增長？",
        "from": "T32n1660_005:0535c03_13",
        "context_with_next_sentence": true
    },
    {
        "source_sentence": "復有何損減？",
        "from": "T32n1660_005:0535c04_5",
        "context_with_next_sentence": true
    },
    {
        "source_sentence": "　　彼應極觀察。",
        "from": "T32n1660_005:0535c04_13",
        "context_with_next_sentence": true
    },
    {
        "source_sentence": "若佛世尊所說，施等善法能出生菩提者，我於彼諸善法有何增長？",
        "from": "T32n1660_005:0535c06_9",
        "context_with_next_sentence": true
    },
    {
        "source_sentence": "有何損減？",
        "from": "T32n1660_005:0535c06_14",
        "context_with_next_sentence": true
    },
    {
        "source_sentence": "常應如是專精觀察，日日之中起而復起。",
        "from": "T32n1660_005:0535c07_13",
        "context_with_next_sentence": true
    },
    {
        "source_sentence": "見他得增長，　　利養恭敬名，",
        "from": "T32n1660_005:0535c08_0",
        "context_with_next_sentence": true
    },
    {
        "source_sentence": "微小慳嫉心，　　皆所不應作。",
        "from": "T32n1660_005:0535c09_13",
        "context_with_next_sentence": true
    },
    {
        "source_sentence": "若見餘同淨行者，或沙門、或婆羅門，增長利養恭敬名聞之時，亦不應生微小慳嫉。",
        "from": "T32n1660_005:0535c11_17",
        "context_with_next_sentence": true
    },
    {
        "source_sentence": "復應思量生如是心：",
        "from": "T32n1660_005:0535c12_7",
        "context_with_next_sentence": true
    },
    {
        "source_sentence": "我亦喜得眾生利養衣服飲食臥床病緣藥等眾具，我亦喜得在家出家之所恭敬，我亦喜得具足可讚之法。",
        "from": "T32n1660_005:0535c14_16",
        "context_with_next_sentence": true
    },
    {
        "source_sentence": "不羨諸境界，　　行癡盲瘂聾，",
        "from": "T32n1660_005:0535c15_0",
        "context_with_next_sentence": true
    },
    {
        "source_sentence": "時復師子吼，　　怖諸外道鹿。",
        "from": "T32n1660_005:0535c16_13",
        "context_with_next_sentence": true
    },
    {
        "source_sentence": "若見他人增長利養恭敬名聞之時，於色等境界中不應稀羨，於愛不愛色聲香味中雖非癡盲瘂聾而作癡盲瘂聾之行。",
        "from": "T32n1660_005:0535c19_13",
        "context_with_next_sentence": true
    },
    {
        "source_sentence": "若有力能莫常瘂住，應以正法遣惑破繫。",
        "from": "T32n1660_005:0535c20_13",
        "context_with_next_sentence": true
    },
    {
        "source_sentence": "時到，為怖外道鹿故及住持正教故，復當震師子吼。",
        "from": "T32n1660_005:0535c21_17",
        "context_with_next_sentence": true
    },
    {
        "source_sentence": "我已解釋修心。",
        "from": "T32n1660_005:0535c22_6",
        "context_with_next_sentence": true
    },
    {
        "source_sentence": "今當解釋修相，所謂：",
        "from": "T32n1660_005:0535c22_16",
        "context_with_next_sentence": true
    },
    {
        "source_sentence": "奉迎及將送，　　應敬所尊重，",
        "from": "T32n1660_005:0535c23_0",
        "context_with_next_sentence": true
    },
    {
        "source_sentence": "於諸法事中，　　隨順而佐助。",
        "from": "T32n1660_005:0535c24_13",
        "context_with_next_sentence": true
    },
    {
        "source_sentence": "於所尊重奉迎將送、於聽法時花鬘供養、修理支提等法事中恭敬作故，當得手足輪相，彼又是大眷屬先相。",
        "from": "T32n1660_005:0535c27_8",
        "context_with_next_sentence": true
    },
    {
        "source_sentence": "救脫被殺者，　　自然增不減，",
        "from": "T32n1660_005:0535c28_0",
        "context_with_next_sentence": true
    },
    {
        "source_sentence": "善修明巧業，　　自學亦教他。",
        "from": "T32n1660_005:0535c29_13",
        "context_with_next_sentence": true
    },
    {
        "source_sentence": "有被殺者救令解脫，護命因緣離於殺生，受此等業長夜習近故，當得長指相、足跟平正相、身直相，彼是長壽先相。",
        "from": "T32n1660_005:0536a03_12",
        "context_with_next_sentence": true
    },
    {
        "source_sentence": "自所受善法，受已增長不令損減故，當得足趺高如貝相、毛上向相，彼二是法無減先相。",
        "from": "T32n1660_005:0536a05_12",
        "context_with_next_sentence": true
    },
    {
        "source_sentence": "善修明論工巧等業，自學及教他故，當得伊尼󰈷相，彼是速攝先相。",
        "from": "T32n1660_005:0536a07_3",
        "context_with_next_sentence": true
    },
    {
        "source_sentence": "於諸勝善法，　　牢固而受之，",
        "from": "T32n1660_005:0536a08_0",
        "context_with_next_sentence": true
    },
    {
        "source_sentence": "修行四攝事，　　施衣及飲食。",
        "from": "T32n1660_005:0536a09_13",
        "context_with_next_sentence": true
    },
    {
        "source_sentence": "於諸最勝善法牢固受之，習近多作故，當得善安立足相，彼是能作事業先相。",
        "from": "T32n1660_005:0536a11_15",
        "context_with_next_sentence": true
    },
    {
        "source_sentence": "修行四攝布施愛語利行同事，常習近故，當得手足網相，彼亦是速攝先相。",
        "from": "T32n1660_005:0536a13_10",
        "context_with_next_sentence": true
    },
    {
        "source_sentence": "以妙飲食衣服布施，常習近故，當得柔軟手足相、七處高相，彼二是得上妙飲食甜味及衣服等先相。",
        "from": "T32n1660_005:0536a15_15",
        "context_with_next_sentence": true
    },
    {
        "source_sentence": "不違乞求者，　　和合諸親慼，",
        "from": "T32n1660_005:0536a16_0",
        "context_with_next_sentence": true
    },
    {
        "source_sentence": "眷屬不乖離，　　施宅及財物。",
        "from": "T32n1660_005:0536a17_13",
        "context_with_next_sentence": true
    },
    {
        "source_sentence": "隨所有物，若來求者即施，不違逆故，當得臂髀𦟛圓相，彼是自在調伏先相。",
        "from": "T32n1660_005:0536a19_13",
        "context_with_next_sentence": true
    },
    {
        "source_sentence": "和合親眷朋友共住，不令各各乖異，若乖異者亦使和合故，當得陰密藏相，彼是多子先相。",
        "from": "T32n1660_005:0536a21_15",
        "context_with_next_sentence": true
    },
    {
        "source_sentence": "布施舍宅財物，及施上妙床敷衣服堂殿宮等故，當得金色相、細滑薄皮相，彼二是得上妙床敷衣服堂殿宮等先相。",
        "from": "T32n1660_005:0536a24_7",
        "context_with_next_sentence": true
    },
    {
        "source_sentence": "父母及親友，　　隨所應安置，",
        "from": "T32n1660_005:0536a25_0",
        "context_with_next_sentence": true
    },
    {
        "source_sentence": "所應安置處，　　無上自在主。",
        "from": "T32n1660_005:0536a26_13",
        "context_with_next_sentence": true
    },
    {
        "source_sentence": "憂波弟邪夜隋云近誦，舊云和上者略而訛、阿遮利夜隋云正行，舊云阿闍梨者亦訛、父母兄弟等，所尊重者，隨所應處安置，為無上自在主故，當得一孔一毛相、白毫印面相，彼二是平等先相。",
        "from": "T32n1660_005:0536b01_10",
        "context_with_next_sentence": true
    },
    {
        "source_sentence": "雖復是奴僕，　　善說亦受取，",
        "from": "T32n1660_005:0536b02_0",
        "context_with_next_sentence": true
    },
    {
        "source_sentence": "應生最尊重，　　施藥愈諸病。",
        "from": "T32n1660_005:0536b03_13",
        "context_with_next_sentence": true
    },
    {
        "source_sentence": "施藥愈諸病者，於病人所施藥、給侍、將息、飲食。",
        "from": "T32n1660_005:0536b05_1",
        "context_with_next_sentence": true
    },
    {
        "source_sentence": "以給侍將息，病即能起故，當得髆間平滿相、味中上味相，彼二是少病先相。",
        "from": "T32n1660_005:0536b06_16",
        "context_with_next_sentence": true
    },
    {
        "source_sentence": "前行善業首，　　細滑美妙言，",
        "from": "T32n1660_005:0536b07_0",
        "context_with_next_sentence": true
    },
    {
        "source_sentence": "善為正意語，　　前後無不供。",
        "from": "T32n1660_005:0536b08_13",
        "context_with_next_sentence": true
    },
    {
        "source_sentence": "前行善業首者，園林會堂、義井花池、飲食花鬘，於難行處起橋，及造僧坊遊處等中，勸勵他人自為前導，所施過他故，當得尼瞿嚧陀普圓身相、頂髻相，彼二是勝主先相。",
        "from": "T32n1660_005:0536b12_16",
        "context_with_next_sentence": true
    },
    {
        "source_sentence": "細滑美妙言者，長夜真實細滑語故，當得廣長舌相、梵音相，彼二是得五分五分語道具足音先相。",
        "from": "T32n1660_005:0536b15_1",
        "context_with_next_sentence": true
    },
    {
        "source_sentence": "五分五分語道具足音者，一者可知、二者易解、三者樂聞、四者不逆、五者深、六者寬遠、七者無嫌、八者悅耳、九者辯正、十者不雜二種五分故有十也。",
        "from": "T32n1660_005:0536b18_9",
        "context_with_next_sentence": true
    },
    {
        "source_sentence": "善為正意語者，長夜實語、正意語故，當得師子牙相，彼是愛語先相。",
        "from": "T32n1660_005:0536b19_16",
        "context_with_next_sentence": true
    },
    {
        "source_sentence": "前後無不供者，他人雖有前後，然皆供養、無不供養，以如法威儀平等威儀故，當得齊平齒相、細滑齒相，彼二是善淨眷屬先相。",
        "from": "T32n1660_005:0536b22_13",
        "context_with_next_sentence": true
    },
    {
        "source_sentence": "不壞他眷屬，　　慈眼觀眾生，",
        "from": "T32n1660_005:0536b23_0",
        "context_with_next_sentence": true
    },
    {
        "source_sentence": "亦不以嫌心，　　皆如善親友。",
        "from": "T32n1660_005:0536b24_13",
        "context_with_next_sentence": true
    },
    {
        "source_sentence": "於諸眾生作懷抱慰喻攝受之心，以不貪不瞋不癡眼觀故，當得青眼相、牛王眼𥇒相，彼二是愛眼觀先相。",
        "from": "T32n1660_005:0536b27_7",
        "context_with_next_sentence": true
    },
    {
        "source_sentence": "我已解釋三十二大丈夫相出生之業，別有種種菩薩之行，今當解釋。",
        "from": "T32n1660_005:0536b29_11",
        "context_with_next_sentence": true
    },
    {
        "source_sentence": "應當如所言，　　即隨如是作，",
        "from": "T32n1660_005:0536c01_0",
        "context_with_next_sentence": true
    },
    {
        "source_sentence": "如言若即作，　　他人則生信。",
        "from": "T32n1660_005:0536c02_13",
        "context_with_next_sentence": true
    },
    {
        "source_sentence": "應當如言即如是作。",
        "from": "T32n1660_005:0536c03_8",
        "context_with_next_sentence": true
    },
    {
        "source_sentence": "若如所言即如是作，他則生信，隨有言教即當信受。",
        "from": "T32n1660_005:0536c04_12",
        "context_with_next_sentence": true
    },
    {
        "source_sentence": "應當擁護法，　　覺察放逸者，",
        "from": "T32n1660_005:0536c05_0",
        "context_with_next_sentence": true
    },
    {
        "source_sentence": "及作金寶網，　　羅覆於支提。",
        "from": "T32n1660_005:0536c06_13",
        "context_with_next_sentence": true
    },
    {
        "source_sentence": "於此法中應自擁護，若有背法放逸眾生，於彼亦應方便覺察令其向法。",
        "from": "T32n1660_005:0536c08_11",
        "context_with_next_sentence": true
    },
    {
        "source_sentence": "及於如來支提之所，應以種種寶網羅覆，為令相好滿足故。",
        "from": "T32n1660_005:0536c09_19",
        "context_with_next_sentence": true
    },
    {
        "source_sentence": "有欲求婇女，　　莊嚴以施之，",
        "from": "T32n1660_005:0536c10_0",
        "context_with_next_sentence": true
    },
    {
        "source_sentence": "亦與說佛德，　　及施雜光瓔。",
        "from": "T32n1660_005:0536c11_13",
        "context_with_next_sentence": true
    },
    {
        "source_sentence": "若有求婇女者，即便莊嚴婇女而以布施。",
        "from": "T32n1660_005:0536c12_17",
        "context_with_next_sentence": true
    },
    {
        "source_sentence": "此諸婇女普皆端正，以此布施，為令自意所求愛事皆滿足故。",
        "from": "T32n1660_005:0536c14_7",
        "context_with_next_sentence": true
    },
    {
        "source_sentence": "又以無量異種說佛功德之法，應在集會之處高出，美妙悅意之聲而為演說，為得諸聲分清淨故。",
        "from": "T32n1660_005:0536c16_12",
        "context_with_next_sentence": true
    },
    {
        "source_sentence": "又以種種光明照曜瓔珞之具，悅彼心眼而以布施，為得諸隨形好滿足故。",
        "from": "T32n1660_005:0536c18_6",
        "context_with_next_sentence": true
    },
    {
        "source_sentence": "造作佛形像，　　端坐勝蓮花，",
        "from": "T32n1660_005:0536c19_0",
        "context_with_next_sentence": true
    },
    {
        "source_sentence": "及於六法中，　　修習同喜樂。",
        "from": "T32n1660_005:0536c20_13",
        "context_with_next_sentence": true
    },
    {
        "source_sentence": "以金銀真珠貝石等造作佛像，坐勝蓮花，為得化生及為得佛身故。",
        "from": "T32n1660_005:0536c22_9",
        "context_with_next_sentence": true
    },
    {
        "source_sentence": "六種同喜法者，於彼同梵行中，慈身業口業意業、不分受用物、戒具足、見具足。",
        "from": "T32n1660_005:0536c24_6",
        "context_with_next_sentence": true
    },
    {
        "source_sentence": "此等六種同喜法中應數習近，為得徒眾，不被諸外論眾所壞故。",
        "from": "T32n1660_005:0536c25_14",
        "context_with_next_sentence": true
    },
    {
        "source_sentence": "可供無不供，　　為命亦不謗，",
        "from": "T32n1660_005:0536c26_0",
        "context_with_next_sentence": true
    },
    {
        "source_sentence": "佛之所說法，　　及以說法人。",
        "from": "T32n1660_005:0536c27_13",
        "context_with_next_sentence": true
    },
    {
        "source_sentence": "可供無不供者，於中應可供養，所謂和上、阿闍梨、父母兄等。",
        "from": "T32n1660_005:0536c29_7",
        "context_with_next_sentence": true
    },
    {
        "source_sentence": "無不供養者，無不敬畏，雖為活命，終不謗法及此說佛法人。",
        "from": "T32n1660_005:0537a01_14",
        "context_with_next_sentence": true
    },
    {
        "source_sentence": "亦不應謗、不應輕欺，為護自善助故。",
        "from": "T32n1660_005:0537a02_11",
        "context_with_next_sentence": true
    },
    {
        "source_sentence": "金寶散教師，　　及教師支提，",
        "from": "T32n1660_005:0537a03_0",
        "context_with_next_sentence": true
    },
    {
        "source_sentence": "若有忘所誦，　　與念令不失。",
        "from": "T32n1660_005:0537a04_13",
        "context_with_next_sentence": true
    },
    {
        "source_sentence": "應以金銀散於教師，亦應以摩尼金寶散教師寶支提。",
        "from": "T32n1660_005:0537a06_4",
        "context_with_next_sentence": true
    },
    {
        "source_sentence": "菩薩有三摩提，名現在佛對面。",
        "from": "T32n1660_005:0537a06_18",
        "context_with_next_sentence": true
    },
    {
        "source_sentence": "住此等三摩提，於生生中現前修習，為得聞持故。",
        "from": "T32n1660_005:0537a08_2",
        "context_with_next_sentence": true
    },
    {
        "source_sentence": "若有眾生忘失所誦，引世利樂經書於彼眾生與作憶念，為不忘失菩提心故，及為得憶念現知故。",
        "from": "T32n1660_005:0537a10_7",
        "context_with_next_sentence": true
    },
    {
        "source_sentence": "未思所作已，　　勿躁勿隨他，",
        "from": "T32n1660_005:0537a11_0",
        "context_with_next_sentence": true
    },
    {
        "source_sentence": "外道天龍神，　　於中皆莫信。",
        "from": "T32n1660_005:0537a12_13",
        "context_with_next_sentence": true
    },
    {
        "source_sentence": "所作業行若身口意，於中諸處若未思所作已，勿為躁急亦勿隨他，應如是行。",
        "from": "T32n1660_005:0537a14_15",
        "context_with_next_sentence": true
    },
    {
        "source_sentence": "若異於此，則生熱惱亦是悔因。",
        "from": "T32n1660_005:0537a15_10",
        "context_with_next_sentence": true
    },
    {
        "source_sentence": "於遊行出家尼揵等諸外道，及於天、龍、夜叉、揵闥婆等中，皆不應信。",
        "from": "T32n1660_005:0537a17_1",
        "context_with_next_sentence": true
    },
    {
        "source_sentence": "心應如金剛，　　堪能通諸法，",
        "from": "T32n1660_005:0537a18_0",
        "context_with_next_sentence": true
    },
    {
        "source_sentence": "心亦應如山，　　諸事所不動。",
        "from": "T32n1660_005:0537a19_13",
        "context_with_next_sentence": true
    },
    {
        "source_sentence": "安置其心應如金剛，有慧力堪能故。",
        "from": "T32n1660_005:0537a20_15",
        "context_with_next_sentence": true
    },
    {
        "source_sentence": "於諸世出世法中，如其自性如實通達。",
        "from": "T32n1660_005:0537a21_13",
        "context_with_next_sentence": true
    },
    {
        "source_sentence": "於諸事中安置其心亦應如山，八種世法所不能動。",
        "from": "T32n1660_005:0537a22_16",
        "context_with_next_sentence": true
    },
    {
        "source_sentence": "憙樂出世語，　　莫樂依世言，",
        "from": "T32n1660_005:0537a23_0",
        "context_with_next_sentence": true
    },
    {
        "source_sentence": "自受諸功德，　　亦應令他受。",
        "from": "T32n1660_005:0537a24_13",
        "context_with_next_sentence": true
    },
    {
        "source_sentence": "或有言說能出世間，若與佛法僧相應、若與六度相應、若與菩薩地相應、若與聲聞獨覺地相應，彼中應作憙樂。",
        "from": "T32n1660_005:0537a27_10",
        "context_with_next_sentence": true
    },
    {
        "source_sentence": "或有言說依止世間、增長世間，與貪瞋癡相應，彼中不應喜樂。",
        "from": "T32n1660_005:0537a28_18",
        "context_with_next_sentence": true
    },
    {
        "source_sentence": "若有諸受戒學頭多等殊勝功德善人所讚所受取者，於彼等中皆應受取，亦應令他受此功德。",
        "from": "T32n1660_005:0537b02_1",
        "context_with_next_sentence": true
    },
    {
        "source_sentence": "修五解脫入，　　修十不淨想，",
        "from": "T32n1660_005:0537b03_0",
        "context_with_next_sentence": true
    },
    {
        "source_sentence": "八大丈夫覺，　　亦應分別修。",
        "from": "T32n1660_005:0537b04_13",
        "context_with_next_sentence": true
    },
    {
        "source_sentence": "於中解脫入者，一者為他說法、二者自說法、三者自誦法、四者於法隨覺隨觀、五者取隨何等三摩提相。",
        "from": "T32n1660_005:0537b07_6",
        "context_with_next_sentence": true
    },
    {
        "source_sentence": "此是五解脫入，應當念修。",
        "from": "T32n1660_005:0537b07_18",
        "context_with_next_sentence": true
    },
    {
        "source_sentence": "十不淨想者，謂膖脹想、青瘀想、膿爛想、潰出想、噉想、斷解想、分散想、血塗想、肉落想、骨想，此是十不淨想。",
        "from": "T32n1660_005:0537b10_8",
        "context_with_next_sentence": true
    },
    {
        "source_sentence": "貪若生時應當念修，本為斷除欲貪故。",
        "from": "T32n1660_005:0537b11_5",
        "context_with_next_sentence": true
    },
    {
        "source_sentence": "八大丈夫覺亦應分別修者，於中有八大丈夫覺，謂少欲是法、多欲非法，是為初覺。",
        "from": "T32n1660_005:0537b13_3",
        "context_with_next_sentence": true
    },
    {
        "source_sentence": "知足是法、不知足非法，是為第二。",
        "from": "T32n1660_005:0537b13_19",
        "context_with_next_sentence": true
    },
    {
        "source_sentence": "遠離是法、雜閙非法，是為第三。",
        "from": "T32n1660_005:0537b14_13",
        "context_with_next_sentence": true
    },
    {
        "source_sentence": "發精進是法、懈怠非法，是為第四。",
        "from": "T32n1660_005:0537b15_8",
        "context_with_next_sentence": true
    },
    {
        "source_sentence": "安住念是法、忘失念非法，是為第五。",
        "from": "T32n1660_005:0537b16_4",
        "context_with_next_sentence": true
    },
    {
        "source_sentence": "入定是法、不入定非法，是為第六。",
        "from": "T32n1660_005:0537b16_20",
        "context_with_next_sentence": true
    },
    {
        "source_sentence": "智慧是法、無智慧非法，是為第七。",
        "from": "T32n1660_005:0537b17_15",
        "context_with_next_sentence": true
    },
    {
        "source_sentence": "不樂戲論是法、樂戲論非法，是為第八。",
        "from": "T32n1660_005:0537b18_13",
        "context_with_next_sentence": true
    },
    {
        "source_sentence": "此等八大丈夫覺，應當覺之；",
        "from": "T32n1660_005:0537b19_6",
        "context_with_next_sentence": true
    },
    {
        "source_sentence": "多欲等八不善助，應當斷除。",
        "from": "T32n1660_005:0537b19_19",
        "context_with_next_sentence": true
    },
    {
        "source_sentence": "天耳與天眼，　　神足與他心，",
        "from": "T32n1660_005:0537b20_0",
        "context_with_next_sentence": true
    },
    {
        "source_sentence": "及與宿命住，　　應修淨五通。",
        "from": "T32n1660_005:0537b21_13",
        "context_with_next_sentence": true
    },
    {
        "source_sentence": "於中天眼、天耳、憶念、宿住、知他心神足，此等五種智通應當修習。",
        "from": "T32n1660_005:0537b23_8",
        "context_with_next_sentence": true
    },
    {
        "source_sentence": "菩提資糧論卷第五",
        "from": "T32n1660_005:0537b24_100",
        "context_with_next_sentence": false
    }
]