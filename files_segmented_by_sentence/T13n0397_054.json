{
    "T13n0397_054:0357b12_0": "大方等大集經卷第五十四",
    "T13n0397_054:0357b14_0": "高齊天竺三藏那連提耶舍譯",
    "T13n0397_054:0357b15_0": "月藏分第十二忍辱品第十六之二",
    "T13n0397_054:0357b16_0": "◎爾時，世尊告諸龍眾、阿修羅言：「汝等莫鬪，應修忍辱。",
    "T13n0397_054:0357b17_1": "仁者！",
    "T13n0397_054:0357b17_2": "若能離於瞋怒成就忍辱，速得十處。",
    "T13n0397_054:0357b18_3": "何等為十？",
    "T13n0397_054:0357b18_4": "一者、得作王王四天下自在輪王；二者、毘樓博叉天王；三者、毘樓勒叉天王；四者、提頭賴吒天王；五者、毘沙門天王；六者、釋天王；七者、須夜摩天王；八者、兜率陀天王；九者、化樂天王；十者、他化自在天王。",
    "T13n0397_054:0357b22_5": "諸仁者！",
    "T13n0397_054:0357b23_6": "若具足忍，是人速得如是十處忍辱近果。",
    "T13n0397_054:0357b24_7": "「復次，諸仁者！",
    "T13n0397_054:0357b24_8": "若能深忍轉增具足，當知是人復得五處。",
    "T13n0397_054:0357b25_9": "何等為五？",
    "T13n0397_054:0357b25_10": "一者、梵眾；二者、大梵天王；三者、聲聞道果；四者、緣覺；五者、如來應正遍知。",
    "T13n0397_054:0357b27_11": "諸仁者！",
    "T13n0397_054:0357b27_12": "若能深忍轉增具足，是人速得如是五處。",
    "T13n0397_054:0357b28_13": "又若具足修行忍者，自然近得一切世間勝妙五欲，資生所須皆悉具足，是人若復至到修行忍功德者得聖安樂。",
    "T13n0397_054:0357c01_14": "若有非聖凡下之人，獷戾自高性常瞋怒，於多人所現大瞋恚，當知是人身壞命終墮於地獄。",
    "T13n0397_054:0357c04_15": "若復儻得出彼地獄，生於下劣畜生道中，作下劣龍身阿修羅身。",
    "T13n0397_054:0357c05_16": "若得生人極下卑賤諸根殘缺，或長諸根、或復無根、或復二根、或復大根，形容醜陋跛躃背僂身體臭穢，生旃陀羅妓作邪媚，如是等餘下賤之家，若生邊地少衣乏食下賤家，生及無福田喜作種種不善之處。",
    "T13n0397_054:0357c10_17": "以是因緣，是人展轉復趣地獄、畜生、餓鬼。",
    "T13n0397_054:0357c11_18": "「諸仁者！",
    "T13n0397_054:0357c11_19": "我今略說如是不忍瞋怒果報。",
    "T13n0397_054:0357c12_20": "諸仁者！",
    "T13n0397_054:0357c12_21": "以瞋恚故，於生死中增長無量惡不善法。",
    "T13n0397_054:0357c13_22": "以是因緣，是人轉復墮於地獄、畜生、餓鬼。",
    "T13n0397_054:0357c14_23": "諸仁者！",
    "T13n0397_054:0357c14_24": "是故我今如是告汝一切諸龍、阿修羅等，汝已長夜各各迭相違反而住，汝等一切今悉於我及與諸來大眾之前，各各迭相應生至到忍辱之心，當息久積心心瞋怒。",
    "T13n0397_054:0357c18_25": "若不能忍，必令汝得所不喜果，是故汝等各相容忍。",
    "T13n0397_054:0357c19_26": "若能不瞋鬪諍、譏調、言訟、嫉妬自守而住，汝等如是必定當得勝妙之事無諸過惡。」",
    "T13n0397_054:0357c22_0": "爾時，諸來一切大眾咸皆歎言：「善哉，善哉！",
    "T13n0397_054:0357c22_1": "汝能如是受佛教誡，各各如是迭相忍辱，便得於此四天下中常得勝報無諸惡事。」",
    "T13n0397_054:0357c25_0": "爾時，月藏菩薩摩訶薩復告娑伽羅龍王、羅睺羅阿修羅王、阿那婆沓多龍王、毘摩質多羅阿修羅王、婆樓那龍王、牟真隣陀阿修羅王、善住龍王、跋持毘盧遮那阿修羅王，以偈教言：「汝等得授記，　　最勝非餘乘，　何故於導師，　　而無羞慚恥？",
    "T13n0397_054:0358a03_0": "　執持栰而溺，　　多眾隨駛流，　如是棄最勝，　　一切所厭賤。",
    "T13n0397_054:0358a05_0": "　凡龍阿修羅，　　瞋故被厭賤，　汝等妙丈夫，　　悉應捨恚怒。",
    "T13n0397_054:0358a07_0": "　慈能趣善道，　　具受諸欲樂，　慈能離諸難，　　及作善知友，　慈能得大智，　　及依大明師，　慈能離諸惡，　　亦令人樂觀。",
    "T13n0397_054:0358a11_0": "　慈得具大富，　　常能施一切，　慈能樂戒定，　　復得最勝慧，　慈能得工巧，　　善學一切事，　慈於最勝處，　　端坐化眾生。",
    "T13n0397_054:0358a15_0": "　慈得勝妙身，　　備相端正容，　慈能具妙音，　　眾人悉樂聞，　慈得善眷屬，　　梵行無嫉妬，　樂法具慚愧，　　明人常隨喜。",
    "T13n0397_054:0358a19_0": "　慈能得官位，　　坐於勝座處，　能息眾生惡，　　安置菩提道。",
    "T13n0397_054:0358a21_0": "　慈能得十地，　　及忍陀羅尼，　慈能成就悲，　　捨離於諸著。",
    "T13n0397_054:0358a23_0": "　慈能得神足，　　值遇明導師，　慈能得淨土，　　清淨離煩惱。",
    "T13n0397_054:0358a25_0": "　慈能降眾魔，　　到大菩提岸，　慈於天人中，　　能轉正法輪。",
    "T13n0397_054:0358a27_0": "　慈能化眾生，　　置於三乘處，　慈能善說法，　　降伏諸外道。",
    "T13n0397_054:0358a29_0": "　慈以八聖道，　　度脫天人等，　安置不死處，　　汝等皆能入。",
    "T13n0397_054:0358b02_0": "　我今與汝等，　　慈心陀羅尼，　我於億佛所，　　專心得聽聞，　汝以己眷屬，　　安置慈忍處，　相於起慈心，　　長夜得安樂。」",
    "T13n0397_054:0358b06_0": "爾時，月藏菩薩摩訶薩說此偈已，即說呪曰：「多地夜他　迷帝[口*梨]　摩訶迷帝　[口*梨]迷哆囉[少/兔]跋帝　迷哆囉囉匙　迷哆囉憩　迷哆羅侯系　迷哆囉隷　迷帝[口*梨]　迷帝[口*梨]　迷嘍娑鞞訖唎帝　娑呵囉匙　閉邏風伽蓰　藪囉耶呵泥　婆邏浮常耆　初羅叉鞞　那耶那嘍系　俱嚧他車掣　阿摸伽囉泥　囉闍頞寄　吉隷奢藪囉　三摩囉泥　浮闍伽　鞞[口*梨]系　奴膩多鞞[口*梨]系　阿囉尼企　剎哆囉豆嘍咩　阿求隸耆　唎哆囉匙阿囉悉那鞞　阿俱卑易鴦鳩匙摸叉毘鉢囉易　俱嚧他叉易(以世反)蘇婆呵「諸仁者！",
    "T13n0397_054:0358b18_1": "此大慈心陀羅尼，我曾往昔於億佛所從彼得聞，汝等應當於己眷屬及他眷屬息怒惡心而教授之。」",
    "T13n0397_054:0358b20_2": "月藏菩薩摩訶薩說是慈心陀羅尼時，如來歎言：「善哉，善哉！」",
    "T13n0397_054:0358b21_3": "一切所有諸來大眾、諸天、乾闥婆、阿修羅、人、非人等，亦皆歎言：「善哉，善哉！」",
    "T13n0397_054:0358b24_0": "爾時，諸天各得住於慈心、忍心、無怨心、無言訟心，迭相謝過。",
    "T13n0397_054:0358b25_1": "天向諸龍、龍向諸天，慈心、忍心、無怨心、無鬪諍心、無言訟心迭相謝過。",
    "T13n0397_054:0358b26_2": "諸天向阿修羅、阿修羅向諸天，乃至謝過。",
    "T13n0397_054:0358b27_3": "諸龍向阿修羅、阿修羅向諸龍，乃至謝過。",
    "T13n0397_054:0358b28_4": "諸天向夜叉、夜叉向諸天，乃至謝過悉如上說。",
    "T13n0397_054:0358b29_5": "如是如是，天向羅剎、乾闥婆、緊那羅、伽樓羅、摩睺羅伽、鳩槃茶、餓鬼、毘舍遮、富單那、迦吒富單那，住於慈心、忍心、無怨心、無鬪諍心、無言訟心。",
    "T13n0397_054:0358c04_6": "乃至迦吒富單那向彼諸天，住於慈心乃至謝過亦如上說。",
    "T13n0397_054:0358c05_7": "龍向夜叉乃至迦吒富單那住於慈心，乃至謝過。",
    "T13n0397_054:0358c06_8": "夜叉乃至迦吒富單那向於諸龍，乃至謝過亦皆如是。",
    "T13n0397_054:0358c07_9": "乃至迦吒富單那向迦吒富單那，住於慈心，乃至謝過亦復如是。",
    "T13n0397_054:0358c09_10": "彼等皆以大慈心陀羅尼力因緣故，一切天、龍、阿修羅、夜叉、羅剎、乾闥婆、緊那羅、伽樓羅、摩睺羅伽、鳩槃茶、餓鬼、毘舍遮、富單那、迦吒富單那等，迭相住於慈心、忍心、無怨心、無言訟心、無鬪諍心、離瞋怒心、離嫉妬心。",
    "T13n0397_054:0358c14_11": "是大慈心陀羅尼力因緣故，一切人類迭相住於慈心、忍心、憐愍心、無怨心、無言訟心、無鬪諍心，一切畜生若禽、若獸乃至極下微小諸蟲，迭相住於慈心、忍心、憐愍心、無怨心、無鬪諍心、無違反心。",
    "T13n0397_054:0358c19_0": "爾時，諸天乃至一切迦吒富單那、人、非人等所來大眾，合掌向佛恭敬禮拜，同時一音，作如是言：「我等皆已承佛威神，迭相謝過，迭相住於慈心、忍心、憐愍心、無怨心、無諍訟心，我等一切今當亦復謝過如來、應、正遍知。",
    "T13n0397_054:0358c23_1": "我等昔來於世尊所，若身口意所作罪過；及於法僧，若身口意所作罪過；乃至世尊一聲聞弟子所，若身口意所作罪過；乃至若有為佛剃髮著袈裟片作違反行非法器者，若身口意所作罪過，是等諸罪悉於佛前誠心懺悔，修戒威儀。",
    "T13n0397_054:0358c29_2": "願佛容恕受我等懺，當令我得住戒威儀。",
    "T13n0397_054:0359a01_3": "又復，我等從今以往，乃至剃髮著袈裟片作違反行者，及佛聲聞弟子所，悉當發心作導師想，護持養育具足供給一切所須不令乏少。」",
    "T13n0397_054:0359a04_4": "佛言：「善哉，善哉！",
    "T13n0397_054:0359a04_5": "諸妙丈夫成就忍辱，乃至汝等於我佛所若身口意所作罪過，若於法僧所作罪過，乃至於我一聲聞弟子若身口意所作罪過，乃至為我剃除鬚髮著袈裟片者若身口意所作罪過，各自深觀如是罪業誠心懺悔，皆得除滅不受惡報。",
    "T13n0397_054:0359a09_6": "如是汝等皆當護持養育我法，乃至為我出家剃髮不持禁戒著袈裟片者，汝等皆應護持養育。",
    "T13n0397_054:0359a11_7": "若能護持養育此者，深可讚歎。",
    "T13n0397_054:0359a12_8": "「若我所有聲聞弟子持戒具足，多聞捨慧解脫知見悉具足者，汝等皆應護持養育。",
    "T13n0397_054:0359a14_9": "彼等自以過去善根福德因緣善得供養。",
    "T13n0397_054:0359a15_10": "若有眾生於未來世無智慧福德，為我剃髮著袈裟片，不受禁戒或受毀犯，於諸善法不得相應，若復護持養育此者得無量福，我與彼等作善導師憐愍利益。",
    "T13n0397_054:0359a19_11": "何以故？",
    "T13n0397_054:0359a19_12": "當來之世有惡眾生，於三寶中少作善業。",
    "T13n0397_054:0359a20_13": "若行布施若復持戒修諸禪定，以其如是少許善根作諸國王，愚癡無智無羞慚愧憍慢熾盛，無有慈愍不觀後世可怖畏事。",
    "T13n0397_054:0359a23_0": "彼等惱亂我諸所有聲聞弟子，打縛罵辱，或復驅使令其供給，奪其飲食衣鉢湯藥所須之物寺舍園田，繫閉牢獄擯徙讁罰，乃至剃髮著袈裟片者亦復如是。",
    "T13n0397_054:0359a26_1": "及以群臣諸斷事者，愚癡無智離諸羞慚，無有慈愍不觀後世可怖畏事，彼等惱亂我諸聲聞，乃至繫獄擯徙讁罰，乃至為我剃除鬚髮著袈裟片者亦復如是。",
    "T13n0397_054:0359b01_2": "我今以此諸出家者悉付於汝，勿令彼等飢渴孤獨致於命終。」",
    "T13n0397_054:0359b03_0": "爾時，上座阿若憍陳如，從座而起作如是言：「大德婆伽婆！",
    "T13n0397_054:0359b04_1": "彼等剎利，若婆羅門、毘舍、首陀，如是等人惱亂世尊聲聞弟子得幾許罪？",
    "T13n0397_054:0359b05_2": "且置持戒，若復為佛剃除鬚髮著袈裟片，不受禁戒受而毀犯，惱亂此者得幾許罪？」",
    "T13n0397_054:0359b07_3": "佛言：「止止！",
    "T13n0397_054:0359b08_4": "憍陳如！",
    "T13n0397_054:0359b08_5": "莫問此事。」",
    "T13n0397_054:0359b09_0": "爾時，娑婆世界主大梵天王，即從座起，而白佛言：「大德婆伽婆！",
    "T13n0397_054:0359b10_1": "唯願說之。",
    "T13n0397_054:0359b10_2": "大德修伽陀！",
    "T13n0397_054:0359b10_3": "唯願說之。",
    "T13n0397_054:0359b11_4": "若有為佛剃除鬚髮被服袈裟，不受禁戒受已毀犯，其剎利王與作惱亂罵辱打縛者得幾許罪？」",
    "T13n0397_054:0359b13_5": "佛言：「大梵！",
    "T13n0397_054:0359b13_6": "我今為汝且略說之。",
    "T13n0397_054:0359b14_7": "若有人於萬億佛所出其身血。",
    "T13n0397_054:0359b14_8": "於意云何？",
    "T13n0397_054:0359b15_0": "是人得罪寧為多不？」",
    "T13n0397_054:0359b15_1": "大梵王言：「若人但出一佛身血得無間罪，尚多無量不可算數墮於阿鼻大地獄中，何況具出萬億諸佛身血者也！",
    "T13n0397_054:0359b18_2": "終無有能廣說彼人罪業果報，唯除如來。」",
    "T13n0397_054:0359b19_3": "佛言：「大梵！",
    "T13n0397_054:0359b19_4": "若有惱亂罵辱打縛為我剃髮著袈裟片、不受禁戒受而犯者，得罪多彼。",
    "T13n0397_054:0359b20_5": "何以故？",
    "T13n0397_054:0359b21_6": "如是為我出家剃髮著袈裟片，雖不受戒或受毀犯，是人猶能為諸天人示涅槃道，是人便已於三寶中心得敬信，勝於一切九十五道。",
    "T13n0397_054:0359b24_7": "其人必速能入涅槃，勝於一切在家俗人，唯除在家得忍辱者。",
    "T13n0397_054:0359b25_8": "是故天人應當供養，何況具能受持禁戒三業相應！",
    "T13n0397_054:0359b26_9": "「諸仁者！",
    "T13n0397_054:0359b26_10": "其有一切剎利國王及以群臣諸斷事者，如其見有於我法中而出家者，作大罪業、大殺生、大偷盜、大非梵行、大妄語及餘不善，如是等類但當如法擯出國土、城邑、村落，不聽在寺，亦復不得同僧事業，利養之物悉不共同，不得鞭打，若鞭打者理所不應。",
    "T13n0397_054:0359c03_11": "又亦不應口業罵辱，一切不應加其身罪。",
    "T13n0397_054:0359c04_12": "若故違法而讁罰者，是人便於解脫退落受於下類，遠離一切人天善道，必定歸趣阿鼻地獄，何況鞭打為佛出家具持戒者！」",
    "T13n0397_054:0359c08_0": "爾時，復有一切諸天、一切諸龍，乃至一切迦吒富單那、諸來大眾，於三寶中得增上信尊重敬仰及希有心，復作是言：「我等一切從今以往，護持養育世尊正法，及與比丘、比丘尼、優婆塞、優婆夷，乃至毀犯佛禁戒者，我等亦當攝受護持，乃至為佛剃除鬚髮、著袈裟片、不受禁戒無所積聚，我亦於彼作導師想，護持養育供給所須，皆令具足。",
    "T13n0397_054:0359c15_1": "若諸國王見有如是為佛出家受持禁戒，乃至為佛剃除鬚髮著袈裟片不受禁戒受而毀犯無所積聚，如其事緣治其身罪鞭打之者，我等不復護持養育。",
    "T13n0397_054:0359c19_2": "如是國王捨離彼國，以捨離故令其國土而有種種諂詐、鬪諍、疫病、飢饉、刀兵俱起、非時風雨、亢旱、毒熱、傷害、苗稼。",
    "T13n0397_054:0359c21_3": "又若我等捨離彼國，當勤方便令其國土所有世尊聲聞弟子悉向他國，使其國土空無福田。",
    "T13n0397_054:0359c23_4": "若有世尊聲聞弟子，乃至但著袈裟片者，若有宰官鞭打彼等，其剎利王不遮護者，我等亦當出其國土。」",
    "T13n0397_054:0359c26_5": "復作是言：「我等今者一切相與隨所堪能，勤作種種供養世尊。」",
    "T13n0397_054:0359c27_6": "爾時，諸天及與諸龍，乃至一切迦吒富單那等，俱時發心因緣力故，即時於此四天下中，所有諸山皆悉變成七寶之山，為欲供養世尊故耳。",
    "T13n0397_054:0360a01_7": "所有樹林枝葉花果，一切亦皆變成七寶，於其花果復出種種勝妙供具，及五音作樂而為供養。",
    "T13n0397_054:0360a03_8": "四天下中所有依地眾藥草苗，一切亦皆變成七寶而為供養，此四天下所有地界一切變成青琉璃地而為供養。",
    "T13n0397_054:0360a06_9": "彼諸天、龍，乃至迦吒富單那，四天下中上盡欲界一切所有，各隨力能而作供養。",
    "T13n0397_054:0360a08_10": "有雨種種寶、種種花、種種衣服、種種瓔珞、種種天妙花蓋、幢幡而為供養。",
    "T13n0397_054:0360a10_0": "有持種種天妙幢幡、寶蓋、金縷、真珠、瓔珞、摩尼、寶器而為供養。",
    "T13n0397_054:0360a11_1": "有以種種琴瑟箜篌簫笛齊鼓[簽*殳]鼓雷鼓，以為音樂供養世尊。",
    "T13n0397_054:0360a12_2": "有以種種歌樂音聲而為供養，有雨種種音樂之器而為供養，復以種種莊嚴國土而為供養。",
    "T13n0397_054:0360a14_3": "諸四天下所依住者，人、非人等，乃至一切大小諸蟲皆悉見聞，彼等一切苦受休息皆生樂受，隨有種種身觸覺知得樂充足，及得希奇未曾有心，於三寶中深得敬信。",
    "T13n0397_054:0360a19_0": "爾時，世尊大悲憐愍一切眾生，為成熟故。",
    "T13n0397_054:0360a19_1": "「彼等一切音聲語言，皆是賢聖之所加被。",
    "T13n0397_054:0360a20_2": "如是一切人、非人等所有語言，及從寶中所出音聲，枝葉花果琴瑟箜篌簫笛齊鼓[簽*殳]鼓雷鼓所出音聲，一切皆是聖力所加。",
    "T13n0397_054:0360a23_3": "彼等一切皆得希奇未曾有聲建立所加，所謂色色空、受受空、想想空、行行空、識識空。",
    "T13n0397_054:0360a25_4": "如是眼入眼入空、耳鼻舌身入耳鼻舌身入空、意入意入空。",
    "T13n0397_054:0360a27_0": "如是色入色入空、聲香味觸入聲香味觸入空、法入法入空。",
    "T13n0397_054:0360a28_1": "如是眼界眼界空乃至意識界意識界空。",
    "T13n0397_054:0360a29_2": "如是知身離欲淨，知一切法離欲淨，知一切法界離欲相，知一切法如如。",
    "T13n0397_054:0360b01_3": "如是知者，是人則為於空不動，是人堪能拔濟一切眾生想，於一切行令得解脫。",
    "T13n0397_054:0360b03_4": "於眾生想、色想受想行識想，眼入想乃至意識界想，是人如是堪能安置一切眾生於三乘無為界。",
    "T13n0397_054:0360b05_5": "「行者云何能開示簡擇彼等諸法？",
    "T13n0397_054:0360b06_6": "所謂修內空、外空、內外空、空空、大空、第一義空、有為空、無為空、畢竟空、無始空、散空、性空、自相空、一切法空、不可得空、無法空、有法空、無法有法空。",
    "T13n0397_054:0360b09_7": "復有法法相空、無法無法相空、自法自法相空、他法他法相空。",
    "T13n0397_054:0360b11_8": "若能如是修習簡擇此諸法空，彼人堪能乃至安置一切眾生於三乘無為界。",
    "T13n0397_054:0360b13_9": "「彼等行者以何法門得知內空乃至無法有法空？",
    "T13n0397_054:0360b14_10": "所謂還以空解脫門，能修簡擇內外等法。",
    "T13n0397_054:0360b15_11": "何者名為內外法？",
    "T13n0397_054:0360b15_12": "內法者，所謂眼耳鼻舌身意。",
    "T13n0397_054:0360b16_13": "行者如實知眼眼空，非積聚不可壞不可取。",
    "T13n0397_054:0360b17_14": "何以故？",
    "T13n0397_054:0360b17_15": "此諸法性爾。",
    "T13n0397_054:0360b17_16": "乃至知意意空，非積聚不可壞不可取。",
    "T13n0397_054:0360b18_17": "何以故？",
    "T13n0397_054:0360b18_18": "諸法性爾。",
    "T13n0397_054:0360b18_19": "是名內空。",
    "T13n0397_054:0360b19_20": "「如是行者應如實知外法者，所謂色聲香味觸法。",
    "T13n0397_054:0360b20_21": "行者如實知色色空，乃至法法空，非積聚不可壞不可取。",
    "T13n0397_054:0360b21_22": "何以故？",
    "T13n0397_054:0360b21_23": "諸法性爾。",
    "T13n0397_054:0360b22_0": "是名外空。",
    "T13n0397_054:0360b22_1": "「如是行者應如實知何者名為內外空？",
    "T13n0397_054:0360b23_2": "內外法者，謂內六入外六入。",
    "T13n0397_054:0360b23_3": "行者如實知內外入空，非積聚不可壞不可取。",
    "T13n0397_054:0360b24_4": "何以故？",
    "T13n0397_054:0360b25_0": "諸法性爾。",
    "T13n0397_054:0360b25_1": "是名內外空。",
    "T13n0397_054:0360b25_2": "「如是行者應如實知何者名為空空？",
    "T13n0397_054:0360b26_3": "空者，一切諸法空。",
    "T13n0397_054:0360b26_4": "以彼空故空，非積聚不可壞不可取。",
    "T13n0397_054:0360b27_5": "何以故？",
    "T13n0397_054:0360b27_6": "諸法性爾。",
    "T13n0397_054:0360b28_0": "是名空空。",
    "T13n0397_054:0360b28_1": "「如是行者應如實知何者名為大空？",
    "T13n0397_054:0360b29_2": "東方東方空，乃至四維空，非積聚不可壞不可取。",
    "T13n0397_054:0360c01_3": "何以故？",
    "T13n0397_054:0360c01_4": "諸法性爾。",
    "T13n0397_054:0360c01_5": "是名大空。",
    "T13n0397_054:0360c01_6": "「如是行者應如實知何者名為第一義空？",
    "T13n0397_054:0360c02_7": "第一義者所謂涅槃，如是涅槃以涅槃故空，非積聚不可壞不可取。",
    "T13n0397_054:0360c04_8": "何以故？",
    "T13n0397_054:0360c04_9": "諸法性爾。",
    "T13n0397_054:0360c04_10": "是名第一義空。",
    "T13n0397_054:0360c05_11": "如是行者應如實知。",
    "T13n0397_054:0360c05_12": "「何者名為有為空？",
    "T13n0397_054:0360c05_13": "有為法名欲界色界無色界，欲界色界無色界空，非積聚不可壞不可取。",
    "T13n0397_054:0360c07_14": "何以故？",
    "T13n0397_054:0360c07_15": "諸法性爾。",
    "T13n0397_054:0360c08_0": "是名有為空。",
    "T13n0397_054:0360c08_1": "「如是行者應如實知何者名為無為空？",
    "T13n0397_054:0360c09_2": "無生無滅不住不異是名無為，無為以無為故空，非積聚不可壞不可取。",
    "T13n0397_054:0360c10_3": "何以故？",
    "T13n0397_054:0360c11_0": "諸法性爾。",
    "T13n0397_054:0360c11_1": "是名無為空。",
    "T13n0397_054:0360c11_2": "「如是行者應如實知何者名為畢竟空？",
    "T13n0397_054:0360c12_3": "畢竟名諸法至竟不可得，非積聚不可壞不可取。",
    "T13n0397_054:0360c13_4": "何以故？",
    "T13n0397_054:0360c13_5": "諸法性爾。",
    "T13n0397_054:0360c13_6": "是名畢竟空。",
    "T13n0397_054:0360c14_7": "「如是行者應如實知何者名為無始空？",
    "T13n0397_054:0360c15_8": "來去不可得，非積聚不可壞不可取。",
    "T13n0397_054:0360c15_9": "何以故？",
    "T13n0397_054:0360c16_10": "諸法性爾。",
    "T13n0397_054:0360c16_11": "是名無始空。",
    "T13n0397_054:0360c16_12": "「如是行者應如實知何者名為散空？",
    "T13n0397_054:0360c17_13": "無所取捨，非積聚不可壞不可取。",
    "T13n0397_054:0360c18_14": "何以故？",
    "T13n0397_054:0360c18_15": "諸法性爾。",
    "T13n0397_054:0360c18_16": "是名散空。",
    "T13n0397_054:0360c18_17": "「如是行者應如實知何者名為性空？",
    "T13n0397_054:0360c19_18": "一切有為無為法性，非聲聞作非緣覺作非如來作，此法性空，非積聚不可壞不可取。",
    "T13n0397_054:0360c21_19": "何以故？",
    "T13n0397_054:0360c21_20": "諸法性爾。",
    "T13n0397_054:0360c22_21": "是名性空。",
    "T13n0397_054:0360c22_22": "「如是行者應如實知何者名為自相空？",
    "T13n0397_054:0360c23_23": "惱壞是色相，能受是受相，取相是想相，造作是行相，了知是識相，如是等有為無為一切法自相自相空，非積聚不可壞不可取。",
    "T13n0397_054:0360c26_24": "何以故？",
    "T13n0397_054:0360c26_25": "諸法性爾。",
    "T13n0397_054:0360c26_26": "是名自相空。",
    "T13n0397_054:0360c26_27": "「如是行者應如實知何者名為一切法空？",
    "T13n0397_054:0360c27_28": "一切法者，所謂色受想行識，眼乃至意，色乃至法，眼色因緣生識乃至意法因緣生識，此有為無為諸法是名一切法，彼諸法空，非積聚不可壞不可取。",
    "T13n0397_054:0361a02_29": "何以故？",
    "T13n0397_054:0361a02_30": "諸法性爾。",
    "T13n0397_054:0361a02_31": "是名一切法空。",
    "T13n0397_054:0361a02_32": "「如是行者應如實知何者名為不可得空？",
    "T13n0397_054:0361a03_33": "一切法不可得，非積聚不可壞不可取。",
    "T13n0397_054:0361a04_34": "何以故？",
    "T13n0397_054:0361a04_35": "諸法性爾。",
    "T13n0397_054:0361a05_36": "是名不可得空。",
    "T13n0397_054:0361a05_37": "「如是行者應如實知何者名為無法空？",
    "T13n0397_054:0361a06_38": "一切無物不可得，非積聚不可壞不可取。",
    "T13n0397_054:0361a07_39": "何以故？",
    "T13n0397_054:0361a07_40": "諸法性爾。",
    "T13n0397_054:0361a07_41": "是名無法空。",
    "T13n0397_054:0361a08_0": "「如是行者應如實知何者名為有法空？",
    "T13n0397_054:0361a08_1": "於和合中無物，非積聚不可壞不可取。",
    "T13n0397_054:0361a09_2": "何以故？",
    "T13n0397_054:0361a09_3": "諸法性爾。",
    "T13n0397_054:0361a10_4": "是名有法空。",
    "T13n0397_054:0361a10_5": "「如是行者應如實知何者名為無法有法空？",
    "T13n0397_054:0361a11_6": "無物無物空、有物有物空，非積聚不可壞不可取。",
    "T13n0397_054:0361a12_7": "何以故？",
    "T13n0397_054:0361a12_8": "諸法性爾。",
    "T13n0397_054:0361a13_0": "是名無法有法空。",
    "T13n0397_054:0361a13_1": "「如是行者應如實知何者名為法法相空？",
    "T13n0397_054:0361a14_2": "法名五陰，五陰空，非積聚不可壞不可取。",
    "T13n0397_054:0361a15_3": "何以故？",
    "T13n0397_054:0361a15_4": "諸法性爾。",
    "T13n0397_054:0361a15_5": "是名法法相空。",
    "T13n0397_054:0361a16_6": "「如是行者應如實知何者名為無法無法相空？",
    "T13n0397_054:0361a17_7": "無法名無為法，是無為法空，非積聚不可壞不可取。",
    "T13n0397_054:0361a18_8": "何以故？",
    "T13n0397_054:0361a18_9": "諸法性爾。",
    "T13n0397_054:0361a18_10": "是名無法無法相空。",
    "T13n0397_054:0361a19_11": "「如是行者應如實知何者名為自法自法相空？",
    "T13n0397_054:0361a20_12": "諸法自法空，是空非智作非見作，非積聚不可壞不可取。",
    "T13n0397_054:0361a21_13": "何以故？",
    "T13n0397_054:0361a21_14": "諸法性爾。",
    "T13n0397_054:0361a21_15": "是名自法自法相空。",
    "T13n0397_054:0361a22_16": "「如是行者應如實知何者名為他法他法相空？",
    "T13n0397_054:0361a23_17": "若佛出世若不出世，法住法相法位法界如實際，性相常住無有變異過，此諸法空，非積聚不可壞不可取。",
    "T13n0397_054:0361a25_18": "何以故？",
    "T13n0397_054:0361a26_19": "諸法性爾。",
    "T13n0397_054:0361a26_20": "是名他法他法相空。",
    "T13n0397_054:0361a26_21": "如是行者應如實知，知已能令眾生離眾生想，離一切行想受想色想識想，離眼想乃至意想，離色想乃至法想，然後安置一切眾生於三乘無為界。",
    "T13n0397_054:0361b01_22": "「若有行者，於此諸法如實現前知，得名善修。",
    "T13n0397_054:0361b02_23": "彼諸眾生昔於此法已修習者，如是第一甚深法聲入於耳根。",
    "T13n0397_054:0361b03_24": "或有眾生不種善根，如是法聲亦入於耳。",
    "T13n0397_054:0361b04_25": "或有見佛專心瞻仰，彼人一切無盡善根皆來現前，乃至逮得不退轉地，十力無畏成大法器。",
    "T13n0397_054:0361b06_26": "「或有眾生有無常聲入於耳根，或有苦聲、空聲、無我聲、三律儀聲、四念處聲、四正勤聲、四如意足聲、五根聲、五力聲、七覺分聲、八道分聲、實論聲、因緣法聲、梵住聲、四攝聲、無礙辯聲、禪聲、解脫聲、無色定聲、六波羅蜜聲、巧方便聲、三昧陀羅尼忍聲、聲聞乘聲、緣覺乘聲、大乘聲、不退轉地聲、業障盡聲、煩惱障盡聲、眾生障盡聲、法障盡聲、有為國土功德莊嚴聲、無為心清淨聲、大慈聲、大悲聲、三不護聲、四無畏聲、十力聲、十八不共法聲、一生補處聲、十地聲、最後身聲、降魔聲、無上智聲、轉法輪聲、隨應度者現神變聲、棄諸命行聲，於諸眾生示現無上大涅槃聲。",
    "T13n0397_054:0361b19_27": "如是諸聲各各差別入於耳根，是諸眾生乃至畜生、餓鬼趣等，如是無量百千法門入於耳根。",
    "T13n0397_054:0361b21_28": "「彼諸眾生得第一希有歡喜踊躍，於三寶中極得信敬。",
    "T13n0397_054:0361b22_29": "彼諸眾生煩惱障、業障、眾生障、法障，於三分中二分已盡。",
    "T13n0397_054:0361b24_30": "彼諸眾生聞是聲已，無量阿僧祇眾生昔有惡心者，彼等悉得柔軟之心、憐愍心、善業心，得觀後世可怖畏事，得種具足天人善根，以彼諸聲令於無量阿僧祇眾生歸依三寶。",
    "T13n0397_054:0361b28_31": "所有受持禁戒淨者，彼等有得須陀洹果，乃至有得阿羅漢果。",
    "T13n0397_054:0361b29_32": "復有無量阿僧祇眾生，於緣覺乘種諸善根。",
    "T13n0397_054:0361c01_33": "復有無量阿僧祇眾生，發阿耨多羅三藐三菩提心，即得住於不退轉地。",
    "T13n0397_054:0361c03_34": "復有無量阿僧祇眾生，得無生法忍。」",
    "T13n0397_054:0361c04_0": "爾時，世尊欲重明此義而說偈言：「火味阿修羅，　　指示羅睺羅，　是我最勝師，　　福慧莊嚴具。",
    "T13n0397_054:0361c07_0": "　佛告於彼等：　　當息妬瞋怒，　付囑是法眼，　　護持故當受。",
    "T13n0397_054:0361c09_0": "　彼諸修羅喜，　　敬答尊導師：　我當護法眼，　　乃至法久住。",
    "T13n0397_054:0361c11_0": "　我等說最勝，　　不隱法神呪，　令彼一切龍，　　皆失憍慢力。",
    "T13n0397_054:0361c13_0": "　爾時諸龍輩，　　各各皆瞋怒，　欲以憍慢力，　　共諸修羅鬪。",
    "T13n0397_054:0361c15_0": "　佛告諸龍王，　　及以修羅主：　汝等於長夜，　　各各常獷戾，　若不除瞋怒，　　於諸樂非器。",
    "T13n0397_054:0361c18_0": "　常為苦所觸，　　下劣臭穢身，　身分支不具，　　恒乏於資生。",
    "T13n0397_054:0361c20_0": "　聞說此諸苦，　　皆以瞋為本，　惡罰諸枷鎖，　　牢獄飢渴等，　地獄鬼畜生，　　由瞋受此苦，　一切應忍辱，　　能忍者則無，　丈夫得最勝，　　富貴具諸欲。",
    "T13n0397_054:0361c25_0": "　汝等二朋眾，　　諸龍阿修羅，　各自修忍辱，　　忍故無諸惡。",
    "T13n0397_054:0361c27_0": "　大眾皆喜悅，　　一切咸讚歎，　汝今聞是語，　　皆悉得於忍。",
    "T13n0397_054:0361c29_0": "　天龍阿修羅，　　夜叉及諸鬼，　一切皆得忍，　　慈心共相視。",
    "T13n0397_054:0362a02_0": "　人與畜生等，　　得忍皆和順，　禽獸及小蟲，　　慈悲相憐愍。",
    "T13n0397_054:0362a04_0": "　大眾皆合掌，　　瞻仰導師言：　我等迭相蔭，　　皆得慈心住。",
    "T13n0397_054:0362a06_0": "　又我諸大眾，　　於佛尊導師，　所作諸罪業，　　若身口意犯，　於法眾僧所，　　一人邊有過，　人中堅固士，　　唯願見容恕。",
    "T13n0397_054:0362a10_0": "　我於世尊法，　　一切所作惡，　今悉至到懺，　　願佛慈納受。",
    "T13n0397_054:0362a12_0": "　于時兩足尊，　　告彼大眾言：　汝懺惡業盡，　　終無有苦報。",
    "T13n0397_054:0362a14_0": "　剃髮不受戒，　　被服袈裟片，　而作導師想，　　於彼人中上。",
    "T13n0397_054:0362a16_0": "　惡王障法眼，　　貪癡打比丘，　如出導師血，　　當墮阿鼻獄。",
    "T13n0397_054:0362a18_0": "　大眾作是言：　　我等護比丘，　若有諸惡王，　　惱諸聲聞眾，　我等於諸事，　　皆捨於彼國，　其土有沙門，　　令向於餘處，　毀壞彼諸國，　　飢饉兵疫起。",
    "T13n0397_054:0362a23_0": "　沙門所詣國，　　我等亦詣彼，　悉令得勝樂，　　具足衣飲食。",
    "T13n0397_054:0362a25_0": "　於彼熾法眼，　　供養人中上，　無餘四天下，　　悉變成七寶，　復雨諸香華，　　珍寶及衣服，　歌舞妓樂等，　　供養於導師。",
    "T13n0397_054:0362a29_0": "　眾生所見聞，　　皆得充足樂，　聖加令諸音，　　盡變作佛聲。",
    "T13n0397_054:0362b02_0": "　說諸有為苦，　　無常空無我，　三世一切法，　　悉空無所有。",
    "T13n0397_054:0362b04_0": "　集散二俱空，　　眼識二亦然，　乃至心法界，　　陰身等法空，　如是知諸法，　　則能救眾生。",
    "T13n0397_054:0362b07_0": "　若知三界空，　　能解眾生縛，　諸有十二支，　　一切皆性空。",
    "T13n0397_054:0362b09_0": "　若昔於此法，　　如是修習者，　彼等聞諸聲，　　悉皆得於忍，　智力無所畏，　　得住菩提道。",
    "T13n0397_054:0362b12_0": "　薄福諸眾生，　　得聞有為聲，　無量眾精勤，　　得入菩提行，　檀戒忍精進，　　禪定及智慧，　佛土福莊嚴，　　精進故令淨。",
    "T13n0397_054:0362b16_0": "　汝等當作佛，　　到彼諸法岸，　降魔及軍眾，　　而降正法雨。",
    "T13n0397_054:0362b18_0": "　無量眾生界，　　能與正法眼，　汝等一切眾，　　速入安隱城。",
    "T13n0397_054:0362b20_0": "　無量眾聞聲，　　得趣大菩提，　及得二乘道，　　有得人天樂，　有得至於果，　　羅漢三摩提。",
    "T13n0397_054:0362b23_0": "　如是惡眾生，　　得於柔軟意，　怖畏諸惡業，　　安住慈善心。」",
    "T13n0397_054:0362b25_0": "大集經卷第五十四"
}