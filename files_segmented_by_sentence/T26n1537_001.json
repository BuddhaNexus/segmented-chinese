{
    "T26n1537_001:0453b23_0": "阿毘達磨法蘊足論卷第一",
    "T26n1537_001:0453b25_0": "尊者大目乾連造",
    "T26n1537_001:0453b26_0": "三藏法師玄奘奉　詔譯",
    "T26n1537_001:0453b27_0": "學處品第一",
    "T26n1537_001:0453b28_0": "　稽首佛法僧，　　真淨無價寶，　今集諸法蘊，　　普施諸群生。",
    "T26n1537_001:0453c01_0": "　阿毘達磨如大海，　　大山大地大虛空，　具攝無邊聖法財，　　今我正勤略顯示。",
    "T26n1537_001:0453c03_0": "嗢拕南曰：　學支淨果行聖種，　　正勝足念諦靜慮，　無量無色定覺支，　　雜根處蘊界緣起。",
    "T26n1537_001:0453c06_0": "一時薄伽梵在室羅筏，住逝多林給孤獨園。",
    "T26n1537_001:0453c07_0": "爾時世尊告苾芻眾：「諸有於彼五怖罪怨不寂靜者，彼於現世為諸聖賢同所訶厭，名為犯戒自損傷者，有罪有貶、生多非福，身壞命終墮險惡趣生地獄中。",
    "T26n1537_001:0453c10_1": "何等為五？",
    "T26n1537_001:0453c10_2": "謂殺生者，殺生緣故，生怖罪怨。",
    "T26n1537_001:0453c11_3": "不離殺生，是名第一。",
    "T26n1537_001:0453c12_0": "不與取者，劫盜緣故，生怖罪怨。",
    "T26n1537_001:0453c12_1": "不離劫盜，是名第二。",
    "T26n1537_001:0453c13_2": "欲邪行者，邪行緣故，生怖罪怨。",
    "T26n1537_001:0453c13_3": "不離邪行，是名第三。",
    "T26n1537_001:0453c14_4": "虛誑語者，虛誑緣故，生怖罪怨。",
    "T26n1537_001:0453c15_5": "不離虛誑，是名第四。",
    "T26n1537_001:0453c15_6": "飲味諸酒放逸處者，飲味諸酒放逸處緣故，生怖罪怨。",
    "T26n1537_001:0453c16_7": "不離飲酒諸放逸處，是名第五。",
    "T26n1537_001:0453c17_8": "有於如是五怖罪怨不寂靜者，彼於現世為諸聖賢同所訶厭，名為犯戒自損傷者，有罪有貶、生多非福，身壞命終墮險惡趣生地獄中。",
    "T26n1537_001:0453c21_0": "「諸有於彼五怖罪怨能寂靜者，彼於現世為諸聖賢同所欽歎，名為持戒自防護者，無罪無貶、生多勝福，身壞命終升安善趣生於天中。",
    "T26n1537_001:0453c24_1": "何等為五？",
    "T26n1537_001:0453c24_2": "謂離殺生者，離殺生緣故，滅怖罪怨。",
    "T26n1537_001:0453c25_3": "能離殺生，是名第一。",
    "T26n1537_001:0453c25_4": "離不與取者，離劫盜緣故，滅怖罪怨。",
    "T26n1537_001:0453c26_5": "能離劫盜，是名第二。",
    "T26n1537_001:0453c26_6": "離欲邪行者，離邪行緣故，滅怖罪怨。",
    "T26n1537_001:0453c27_7": "能離邪行，是名第三。",
    "T26n1537_001:0453c28_8": "離虛誑語者，離虛誑緣故，滅怖罪怨。",
    "T26n1537_001:0453c29_9": "能離虛誑，是名第四。",
    "T26n1537_001:0453c29_10": "離飲諸酒放逸處者，離飲諸酒放逸處緣故，滅怖罪怨。",
    "T26n1537_001:0454a01_11": "能離飲酒諸放逸處，是名第五。",
    "T26n1537_001:0454a02_12": "有於如是五怖罪怨能寂靜者，彼於現世為諸聖賢同所欽歎，名為持戒自防護者，無罪無貶、生多勝福，身壞命終升安善趣生於天中。」",
    "T26n1537_001:0454a05_13": "爾時世尊為攝前義而說頌曰：「諸行殺盜婬，　　虛誑耽諸酒，　五怖罪怨縛，　　聖賢所訶厭，　名犯戒自傷，　　有罪招非福，　死墮險惡趣，　　生諸地獄中。",
    "T26n1537_001:0454a11_0": "　諸離殺盜婬，　　虛誑耽諸酒，　五怖罪怨脫，　　聖賢所欽歎，　名持戒自防，　　無罪感勝福，　死升安善趣，　　生諸天界中。」",
    "T26n1537_001:0454a15_0": "齊何名曰鄔波索迦？",
    "T26n1537_001:0454a15_1": "謂諸在家白衣男子，男根成就，歸佛法僧，起殷淨心，發誠諦語，自稱我是鄔波索迦，願尊憶持慈悲護念。",
    "T26n1537_001:0454a17_2": "齊是名曰鄔波索迦。",
    "T26n1537_001:0454a18_3": "此何名為能學一分？",
    "T26n1537_001:0454a18_4": "謂前所說鄔波索迦，歸佛法僧、發誠言已，唯能離殺，不離餘四，如是名為能學一分。",
    "T26n1537_001:0454a20_5": "復何名為能學少分？",
    "T26n1537_001:0454a21_6": "謂如前說鄔波索迦，歸佛法僧、發誠言已，能離殺、盜，不離餘三，如是名為能學少分。",
    "T26n1537_001:0454a23_7": "復何名為能學多分？",
    "T26n1537_001:0454a23_8": "謂前所說鄔波索迦，歸佛法僧、發誠言已，離殺、盜、婬，不離餘二，如是名為能學多分。",
    "T26n1537_001:0454a25_9": "復何名為能學滿分？",
    "T26n1537_001:0454a25_10": "謂前所說鄔波索迦，歸佛法僧、發誠言已，具能離五，如是名為能學滿分。",
    "T26n1537_001:0454a28_0": "成就五法鄔波索迦，唯能自利不能利他。",
    "T26n1537_001:0454a29_0": "何等為五？",
    "T26n1537_001:0454a29_1": "謂前所說鄔波索迦，自離殺生乃至飲酒諸放逸處，不能勸他令離殺生乃至飲酒諸放逸處，如是名為成就五法鄔波索迦唯能自利不能利他。",
    "T26n1537_001:0454b03_2": "成就十法鄔波索迦，能利自他不能廣利。",
    "T26n1537_001:0454b04_3": "何等為十？",
    "T26n1537_001:0454b04_4": "謂前所說鄔波索迦，自離殺生乃至飲酒諸放逸處，亦能勸他令離殺生乃至飲酒諸放逸處，不能見餘能離殺等歡喜慶慰，如是名為成就十法鄔波索迦能利自他不能廣利。",
    "T26n1537_001:0454b08_5": "成就十五法鄔波索迦，能利自他亦能廣利。",
    "T26n1537_001:0454b09_6": "何等十五？",
    "T26n1537_001:0454b09_7": "謂前所說鄔波索迦，自離殺生乃至飲酒諸放逸處，亦能勸他令離殺生乃至飲酒諸放逸處，及能見餘離殺生等歡喜慶慰，如是名為成就十五法鄔波索迦能利自他亦能廣利。",
    "T26n1537_001:0454b14_0": "成就八法鄔波索迦，唯能自利不能利他。",
    "T26n1537_001:0454b15_0": "何等為八？",
    "T26n1537_001:0454b15_1": "謂前所說鄔波索迦，自具淨信，不能勸他令具淨信；自具淨戒，不能勸他令具淨戒；自具惠捨，不能勸他令具惠捨；自能策勵數往伽藍禮覲有德諸苾芻眾，不能勸他令其策勵數往伽藍禮覲有德諸苾芻眾；自能至誠聽聞正法，不能勸他令其至誠聽聞正法；自聞法已能持不忘，不能勸他令持不忘；自持法已能思擇義，不能勸他令思擇義；自思擇已為證法義能正勤脩法隨法行成和敬行隨法行者，不能勸他令正勤脩法隨法行成和敬行隨法行者。",
    "T26n1537_001:0454b25_2": "如是名為成就八法鄔波索迦唯能自利不能利他。",
    "T26n1537_001:0454b26_3": "成就十六法鄔波索迦，能利自他不能廣利。",
    "T26n1537_001:0454b27_4": "何等十六？",
    "T26n1537_001:0454b28_0": "謂前所說鄔波索迦，自具淨信亦能勸他令具淨信，廣說乃至自思擇已為證法義能正勤脩法隨法行成和敬行隨法行者，亦能勸他令正勤脩法隨法行成和敬行隨法行者，不能見餘具淨信等歡喜慶慰，如是名為成就十六法鄔波索迦能利自他不能廣利。",
    "T26n1537_001:0454c04_1": "成就二十四法鄔波索迦，能利自他亦能廣利。",
    "T26n1537_001:0454c06_2": "何等名為二十四法？",
    "T26n1537_001:0454c06_3": "謂前所說鄔波索迦，自具淨信，亦能勸他令具淨信，廣說乃至自思擇已為證法義能正勤脩法隨法行成和敬行隨法行者，亦能勸他令正勤脩法隨法行成和敬行隨法行者，及能見餘具淨信等歡喜慶慰，如是名為成就二十四法鄔波索迦能利自他亦能廣利。",
    "T26n1537_001:0454c13_0": "成就十法，身壞命終墮險惡趣生地獄中。",
    "T26n1537_001:0454c13_1": "何等為十？",
    "T26n1537_001:0454c14_2": "一、殺生；二、不與取；三、欲邪行；四、虛誑語；五、離間語；六、麁惡語；七、雜穢語；八、貪欲；九、瞋恚；十、邪見。",
    "T26n1537_001:0454c16_3": "若有成就如是十法，身壞命終墮險惡趣生地獄中。",
    "T26n1537_001:0454c18_0": "成就十法，身壞命終升安善趣生於天中。",
    "T26n1537_001:0454c19_0": "何等為十？",
    "T26n1537_001:0454c19_1": "一、離殺生；二、離不與取；三、離欲邪行；四、離虛誑語；五、離離間語；六、離麁惡語；七、離雜穢語；八、無貪；九、無瞋；十、正見。",
    "T26n1537_001:0454c21_2": "若有成就如是十法，身壞命終升安善趣生於天中。",
    "T26n1537_001:0454c23_0": "成就二十法，身壞命終墮險惡趣生地獄中。",
    "T26n1537_001:0454c24_0": "何等二十？",
    "T26n1537_001:0454c24_1": "謂自殺生亦勸他殺，廣說乃至自起邪見亦復勸他令起邪見。",
    "T26n1537_001:0454c25_2": "若有成就此二十法，身壞命終墮諸惡趣生地獄中。",
    "T26n1537_001:0454c27_0": "成就二十法，身壞命終升安善趣生於天中。",
    "T26n1537_001:0454c28_1": "何等二十？",
    "T26n1537_001:0454c28_2": "謂自離殺亦能勸他令其離殺，廣說乃至自起正見亦能勸他令起正見。",
    "T26n1537_001:0455a01_0": "若有成就此二十法，身壞命終升安善趣生於天中。",
    "T26n1537_001:0455a03_0": "成就三十法，身壞命終墮險惡趣生地獄中。",
    "T26n1537_001:0455a04_0": "何等三十？",
    "T26n1537_001:0455a04_1": "謂自不離殺、勸他令殺、見不離殺歡喜慰喻，廣說乃至自起邪見亦復勸他令起邪見、見起邪見歡喜慰喻。",
    "T26n1537_001:0455a06_2": "若有成就此三十法，身壞命終墮險惡趣生地獄中。",
    "T26n1537_001:0455a08_0": "成就三十法，身壞命終升安善趣生於天中。",
    "T26n1537_001:0455a09_1": "何等三十？",
    "T26n1537_001:0455a09_2": "謂自離殺生、勸他離殺、見餘離殺歡喜慰喻，廣說乃至自起正見亦復勸他令起正見、見起正見歡喜慰喻。",
    "T26n1537_001:0455a11_3": "若有成就此三十法，身壞命終升安善趣生於天中。",
    "T26n1537_001:0455a13_0": "成就四十法，身壞命終墮險惡趣生地獄中。",
    "T26n1537_001:0455a14_0": "何等四十？",
    "T26n1537_001:0455a14_1": "謂自不離殺、勸他令殺、見不離殺歡喜慰喻、稱揚讚歎殺生者事，廣說乃至自起邪見亦復勸他令起邪見、見起邪見歡喜慰喻、稱揚讚歎邪見者事。",
    "T26n1537_001:0455a17_2": "若有成就此四十法，身壞命終墮險惡趣生地獄中。",
    "T26n1537_001:0455a19_0": "成就四十法，身壞命終升安善趣生於天中。",
    "T26n1537_001:0455a20_1": "何等四十？",
    "T26n1537_001:0455a20_2": "謂自離殺生、勸他離殺、見餘離殺歡喜慰喻、稱揚讚歎離殺者事，廣說乃至自起正見亦復勸他令起正見、見起正見歡喜慰喻、稱揚讚歎正見者事。",
    "T26n1537_001:0455a23_3": "若有成就此四十法，身壞命終升安善趣生於天中。",
    "T26n1537_001:0455a24_4": "鄔波索迦有五學處。",
    "T26n1537_001:0455a25_5": "何等為五？",
    "T26n1537_001:0455a25_6": "乃至命終遠離殺生，是名第一。",
    "T26n1537_001:0455a26_7": "乃至命終離不與取，是名第二。",
    "T26n1537_001:0455a27_0": "乃至命終離欲邪行，是名第三。",
    "T26n1537_001:0455a27_1": "乃至命終離虛誑語，是名第四。",
    "T26n1537_001:0455a28_2": "乃至命終離飲諸酒諸放逸處，是名第五。",
    "T26n1537_001:0455a29_3": "於第一中，且何名為能殺生者？",
    "T26n1537_001:0455b01_4": "如世尊說：有殺生者，暴惡血手耽著殺害，於諸有情眾生勝類無羞無愍，下至捃多比畢洛迦皆不離殺，如是名為能殺生者。",
    "T26n1537_001:0455b04_0": "何等名為有殺生者？",
    "T26n1537_001:0455b04_1": "謂於殺生不深厭患、不遠不離、安住成就，如是名為有殺生者。",
    "T26n1537_001:0455b05_2": "何名暴惡？",
    "T26n1537_001:0455b06_3": "謂集種種弓刀杖等諸殺害具，是名暴惡。",
    "T26n1537_001:0455b07_4": "何名血手？",
    "T26n1537_001:0455b07_5": "謂諸屠羊屠雞屠猪、捕鳥捕魚、獵師劫盜、魁膾縛龍、守獄煮狗、施罝弶等，是名血手。",
    "T26n1537_001:0455b09_6": "何故此等名為血手？",
    "T26n1537_001:0455b09_7": "謂彼雖數沐浴塗香服鮮淨衣首冠花鬘身飾嚴具，而名血手。",
    "T26n1537_001:0455b11_8": "所以者何？",
    "T26n1537_001:0455b11_9": "彼於惡事不深厭患、不遠不離，令有情血起等起、生等生、積集流出，故名血手。",
    "T26n1537_001:0455b13_10": "何等名為耽著殺害？",
    "T26n1537_001:0455b13_11": "謂於眾生，有害非殺、有害亦殺。",
    "T26n1537_001:0455b14_12": "害非殺者，謂以種種弓刀杖等諸殺害具逼惱眾生，未全斷命，如是名為有害非殺。",
    "T26n1537_001:0455b16_13": "害亦殺者，謂以種種弓刀杖等諸殺害具逼惱眾生，亦全斷命，如是名為有害亦殺。",
    "T26n1537_001:0455b18_0": "於殺害事耽樂執著，如是名為耽著殺害。",
    "T26n1537_001:0455b18_1": "何等名為於諸有情眾生勝類無羞無愍？",
    "T26n1537_001:0455b19_2": "且辯眾生、勝類差別，謂諸異生說名眾生；世尊弟子說名勝類。",
    "T26n1537_001:0455b21_3": "又諸有情有貪瞋癡說名眾生；若諸有情離貪瞋癡說名勝類。",
    "T26n1537_001:0455b22_4": "又諸有情有愛有取說名眾生若諸有情；離愛離取說名勝類。",
    "T26n1537_001:0455b24_5": "又諸有情有順無違說名眾生；若諸有情無順有違說名勝類。",
    "T26n1537_001:0455b25_6": "又諸有情無聰慧有無明說名眾生；若諸有情聰慧有明說名勝類。",
    "T26n1537_001:0455b27_7": "又諸有情未離欲貪說名眾生；若諸有情已離欲貪說名勝類。",
    "T26n1537_001:0455b28_8": "又諸有情已離欲貪，非佛弟子，說名眾生；若諸有情已離欲貪，是佛弟子，說名勝類。",
    "T26n1537_001:0455c01_9": "今此義中，若諸異生說名眾生，世尊弟子說名勝類。",
    "T26n1537_001:0455c02_10": "所以者何？",
    "T26n1537_001:0455c03_11": "勝謂涅槃，彼能獲得成就觸證，故名勝類。",
    "T26n1537_001:0455c04_12": "如有頌言：「普隨順世間，　　周遍歷方邑，　欲求於勝我，　　無所證無依。」",
    "T26n1537_001:0455c07_0": "故此義中，若諸異生說名眾生，世尊弟子說名勝類。",
    "T26n1537_001:0455c08_1": "於此有情眾生勝類，應羞應愍，而於其中無慚無羞、無愧無耻、無哀無愍、無傷無念，如是名為於諸有情眾生勝類無羞無愍。",
    "T26n1537_001:0455c11_2": "何等名為下至捃多比畢洛迦皆不離殺？",
    "T26n1537_001:0455c12_0": "言捃多者，謂蚊蚋等諸小蟲類。",
    "T26n1537_001:0455c12_1": "比畢洛迦，即諸蟻子。",
    "T26n1537_001:0455c13_2": "下至此類微碎眾生，皆起惡心欲興殺害，是故名為能殺生者。",
    "T26n1537_001:0455c14_3": "即於此中何名為生、何名殺生、何等名為遠離殺生，而說名為乃至命終遠離殺生鄔波索迦第一學處？",
    "T26n1537_001:0455c17_0": "所言生者，謂諸眾生有眾生想，若諸有情有有情想，若諸命者有命者想，若諸養育有養育想，若補特伽羅有補特伽羅想，是名為生。",
    "T26n1537_001:0455c20_0": "言殺生者，謂於眾生起眾生想，於諸有情起有情想，於諸命者起命者想，於諸養育起養育想，於補特伽羅起補特伽羅想，復起惡心、不善心、損心、害心、殺心現前，依如是業、如是加行、如是思惟、如是策勵、如是勇猛殺害眾生，故思斷命。",
    "T26n1537_001:0455c25_1": "由如是業、如是加行、如是思惟、如是策勵、如是勇猛殺害眾生，故思斷命，名為殺生。",
    "T26n1537_001:0455c27_2": "即前所說鄔波索迦，於此殺生能善思擇、厭患遠離、止息防護、不作不為、不行不犯、棄捨堰塞、不拒不逆、不違不越，如是名為遠離殺生，是故說名乃至命終遠離殺生，鄔波索迦第一學處。",
    "T26n1537_001:0456a03_0": "於第二中，且何名為不與取者？",
    "T26n1537_001:0456a03_1": "如世尊說：有不與取者，或城邑中、或阿練若，不與物數，劫盜心取，不離劫盜，如是名為不與取者。",
    "T26n1537_001:0456a05_2": "何等名為有不與取者？",
    "T26n1537_001:0456a06_3": "謂於不與取不深厭患、不遠不離、安住成就，如是名為有不與取者。",
    "T26n1537_001:0456a07_4": "何等名為或城邑中？",
    "T26n1537_001:0456a08_5": "謂有城牆周匝圍遶。",
    "T26n1537_001:0456a08_6": "何等名為或阿練若？",
    "T26n1537_001:0456a09_7": "謂無城牆周匝圍遶。",
    "T26n1537_001:0456a09_8": "何名不與？",
    "T26n1537_001:0456a10_9": "謂他攝受，不捨不棄、不惠不施。",
    "T26n1537_001:0456a10_10": "何等名物？",
    "T26n1537_001:0456a11_0": "謂他攝受，有情無情諸資生具，即此名為不與物數。",
    "T26n1537_001:0456a12_1": "何等名為劫盜心取不離劫盜？",
    "T26n1537_001:0456a12_2": "謂即所說不與物數，懷賊心取、不厭遠離，如是名為不與物數劫盜心取不離劫盜。",
    "T26n1537_001:0456a14_3": "是故名為不與取者，即於此中何名不與、何名不與取、何名離不與取，而說名為乃至命終離不與取鄔波索迦第二學處？",
    "T26n1537_001:0456a17_4": "言不與者，謂他攝受，有情無情諸資生具，不捨不棄、不惠不施，是名不與。",
    "T26n1537_001:0456a19_5": "不與取者，謂於他攝受諸資生具，起他攝受及不與想，復起惡心、不善心、劫心、盜心、執心、著心、取心現前，依如是業、如是加行、如是思惟、如是策勵、如是勇猛、如是門、如是路，於他攝受諸資生具，以執著取劫盜故思，舉離本處。",
    "T26n1537_001:0456a24_6": "由如是業、如是加行、如是思惟、如是策勵、如是勇猛、如是門、如是路，於他攝受諸資生具，以執著取劫盜故思，舉離本處，名不與取。",
    "T26n1537_001:0456a27_7": "即前所說鄔波索迦，於不與取能善思擇、厭患遠離、止息防護、不作不為、不行不犯、棄捨堰塞、不拒不逆、不違不越，如是名為離不與取，是故說名乃至命終離不與取，鄔波索迦第二學處。",
    "T26n1537_001:0456b03_0": "於第三中，且何名為欲邪行者？",
    "T26n1537_001:0456b03_1": "如世尊說：有欲邪行者，於他女婦他所攝受，謂彼父母兄弟姊妹、舅姑親眷宗族守護，有罰有障、有障罰俱，下至授擲花鬘等信。",
    "T26n1537_001:0456b06_2": "於是等類，起欲煩惱，招誘強抑共為邪行、不離邪行，如是名為欲邪行者。",
    "T26n1537_001:0456b08_3": "何等名為有欲邪行者？",
    "T26n1537_001:0456b08_4": "謂於欲邪行不深厭患、不遠不離、安住成就，如是名為有欲邪行者。",
    "T26n1537_001:0456b10_5": "他女婦者，謂七種婦。",
    "T26n1537_001:0456b10_6": "何等為七？",
    "T26n1537_001:0456b11_0": "一、授水婦；二、財貨婦；三、軍掠婦；四、意樂婦；五、衣食婦；六、同活婦；七、須臾婦。",
    "T26n1537_001:0456b12_1": "授水婦者，謂女父母授水與男，以女妻之，為彼家主，名授水婦。",
    "T26n1537_001:0456b14_2": "財貨婦者，謂諸丈夫以少多財，貿易他女將為己婦，名財貨婦。",
    "T26n1537_001:0456b15_3": "軍掠婦者，謂有丈夫因伐他國，抄掠他女將為己婦。",
    "T26n1537_001:0456b16_4": "復有國王因破敵國，取所欲已餘皆捨棄，有諸丈夫力攝他女將為己婦。",
    "T26n1537_001:0456b18_5": "如是等類，名軍掠婦。",
    "T26n1537_001:0456b19_6": "意樂婦者，謂有女人，於男子家自信愛樂，願住為婦，名意樂婦。",
    "T26n1537_001:0456b20_7": "衣食婦者，謂有女人，於男子家，為衣食故願住為婦，名衣食婦。",
    "T26n1537_001:0456b22_8": "同活婦者，謂有女人詣男子家，謂男子曰：「我持此身願相付託，彼此所有共為無二，互相存濟以盡餘年，冀有子孫歿後承祭。」",
    "T26n1537_001:0456b25_9": "名同活婦。",
    "T26n1537_001:0456b25_10": "須臾婦者，謂有女人，樂與男子暫時為婦，名須臾婦。",
    "T26n1537_001:0456b26_11": "他攝受中，母守護者，謂有女人，其父或狂、或復心亂、或憂苦逼、或已出家、或遠逃逝、或復命終，其母孤養，防守遮護，私誡女言：「諸有所作，必先白我然可得為。」",
    "T26n1537_001:0456c01_12": "名母守護。",
    "T26n1537_001:0456c01_13": "父守護者，謂有女人，其母或狂、或復心亂，廣說乃至或復命終。",
    "T26n1537_001:0456c03_14": "其父孤養，防守遮護，私誡如前，名父守護。",
    "T26n1537_001:0456c04_15": "兄弟守護者，謂有女人，父母或狂、或復心亂，廣說乃至或復命終。",
    "T26n1537_001:0456c05_16": "兄弟孤養，防守遮護，私勸誡言：「諸有所作，必先告白然可得為。」",
    "T26n1537_001:0456c07_17": "名兄弟守護。",
    "T26n1537_001:0456c07_18": "姊妹守護者，謂有女人，父母或狂、或復心亂，廣說乃至或復命終。",
    "T26n1537_001:0456c08_19": "姊妹孤養，防守遮護，勸誡如前，名姊妹守護。",
    "T26n1537_001:0456c09_20": "舅姑守護者，謂有女人，其夫或狂、或復心亂，廣說乃至或復命終，依舅姑居。",
    "T26n1537_001:0456c11_21": "舅姑喻曰：「爾勿愁惱，宜以自安。",
    "T26n1537_001:0456c12_22": "衣食之資悉以相給，我當憂念如子不殊。」",
    "T26n1537_001:0456c13_23": "舅姑恩恤，防守遮護，私誡之言：「諸有所作，必先諮白然可得為。」",
    "T26n1537_001:0456c14_24": "名舅姑守護。",
    "T26n1537_001:0456c15_25": "親眷守護者，謂有女人，除母及夫，餘異姓親名為親眷。",
    "T26n1537_001:0456c16_26": "而此女人，為彼親眷防守遮護，名親眷守護。",
    "T26n1537_001:0456c17_27": "宗族守護者，謂有女人，除父兄等，餘同姓親名為宗族。",
    "T26n1537_001:0456c18_28": "而此女人，為彼宗族防守遮護，名宗族守護。",
    "T26n1537_001:0456c19_29": "言有罰者，謂有女人，自無眷屬又非婬女，若有凌逼，為王所知，或殺或縛、或復驅擯、或奪資財，名為有罰。",
    "T26n1537_001:0456c22_30": "言有障者，謂有女人，身居卑賤，雖無親族而有主礙，名為有障。",
    "T26n1537_001:0456c23_31": "有障罰俱者，謂有女人，自無眷屬又非卑賤，依恃他居、為他所礙，若有[夌*欠]逼所依恃者便為加罰，名障罰俱。",
    "T26n1537_001:0456c26_32": "又上所說，一切女人隨所依止皆有障罰。",
    "T26n1537_001:0456c27_33": "所以者何？",
    "T26n1537_001:0456c27_34": "由諸女人，法有拘礙，非禮行者便遭殺縛、或奪資財、或被退毀，是故一切名障罰俱。",
    "T26n1537_001:0456c29_35": "何等名為下至授擲花鬘等信？",
    "T26n1537_001:0457a01_0": "謂有女人，已受男子或花或鬘、或諸瓔珞、或塗香末香、或隨一信物，如是名為下至授擲花鬘等信。",
    "T26n1537_001:0457a03_1": "何等名為於是等類？",
    "T26n1537_001:0457a03_2": "謂諸男子、諸半擇迦、諸修梵行。",
    "T26n1537_001:0457a04_3": "何等名為修梵行者？",
    "T26n1537_001:0457a05_0": "謂諸苾芻尼、正學、勤策女及鄔波斯迦、出家外道女，下至在家脩苦行女。",
    "T26n1537_001:0457a06_1": "謂有男子，捨自妻媵，告言：「善賢！",
    "T26n1537_001:0457a07_2": "放汝自在脩諸梵行。」",
    "T26n1537_001:0457a07_3": "彼聞受持，苦行無怠。",
    "T26n1537_001:0457a08_4": "何等名為起欲煩惱廣說乃至不離邪行？",
    "T26n1537_001:0457a09_5": "謂起欲界婬貪現前，於不應行，招誘強抑共為邪行不厭遠離，如是名為起欲煩惱廣說乃至不離邪行。",
    "T26n1537_001:0457a11_6": "是故名為欲邪行者，即於此中，何等名欲、何名欲邪行、何名離欲邪行，而說名為乃至命終離欲邪行鄔波索迦第三學處？",
    "T26n1537_001:0457a14_7": "所言欲者，謂是婬貪或所貪境。",
    "T26n1537_001:0457a15_8": "欲邪行者，謂於上說所不應行，而暫交會，下至自妻非分非禮及非時處，皆名欲邪行。",
    "T26n1537_001:0457a17_9": "即前所說鄔波索迦，於欲邪行能善思擇、厭患遠離、止息防護、不作不為、不行不犯、棄捨堰塞、不拒不逆、不違不越，如是名為離欲邪行，是故說名乃至命終離欲邪行，鄔波索迦第三學處。",
    "T26n1537_001:0457a22_0": "於第四中，且何名為虛誑語者？",
    "T26n1537_001:0457a22_1": "如世尊說：有虛誑語者，或對平正、或對大眾、或對王家、或對執理、或對親族，同檢問言：「咄哉男子！",
    "T26n1537_001:0457a24_2": "汝知當說、不知勿說；汝見當說、不見勿說。」",
    "T26n1537_001:0457a25_3": "彼得問已，不知言知、知言不知；見言不見、不見言見。",
    "T26n1537_001:0457a27_4": "彼或為己、或復為他、或為名利，故以正知說虛誑語、不離虛誑，如是名為虛誑語者。",
    "T26n1537_001:0457a29_5": "何等名為有虛誑語者？",
    "T26n1537_001:0457a29_6": "謂於虛誑語不深厭患、不遠不離、安住成就，如是名為有虛誑語者。",
    "T26n1537_001:0457b02_7": "何等名為或對平正？",
    "T26n1537_001:0457b02_8": "平正有三：一、村平正；二、城平正；三、國平正。",
    "T26n1537_001:0457b03_9": "此諸平正聚集現前同檢問時，名對平正。",
    "T26n1537_001:0457b04_10": "何等名為或對大眾？",
    "T26n1537_001:0457b05_0": "大眾有四：一、剎帝利眾；二、婆羅門眾；三、居士眾；四、沙門眾。",
    "T26n1537_001:0457b06_1": "此諸大眾聚集現前同檢問時，名對大眾。",
    "T26n1537_001:0457b07_2": "何等名為或對王家？",
    "T26n1537_001:0457b07_3": "謂諸國王及餘宰輔理公務者，彼若聚集現前檢問，名對王家。",
    "T26n1537_001:0457b09_4": "何等名為或對執理？",
    "T26n1537_001:0457b09_5": "謂閑法律、固正斷者，此執理眾聚集現前同檢問時，名對執理。",
    "T26n1537_001:0457b11_6": "何等名為或對親族？",
    "T26n1537_001:0457b11_7": "謂諸親族聚集現前同檢問時，名對親族。",
    "T26n1537_001:0457b12_8": "何等名為同檢問等？",
    "T26n1537_001:0457b12_9": "謂或為證、或究其身，眾集量宜同檢問曰：「咄哉男子！",
    "T26n1537_001:0457b14_10": "今對眾前，應以誠言具欵情實。",
    "T26n1537_001:0457b14_11": "若於是事見聞覺知，宜當宣說施設摽示。",
    "T26n1537_001:0457b15_12": "若於是事無見聞等，勿當宣說施設摽示。」",
    "T26n1537_001:0457b16_13": "如是名為同檢問等。",
    "T26n1537_001:0457b17_14": "何等名為不知言知？",
    "T26n1537_001:0457b17_15": "謂為耳識曾受曾了，名為已聞。",
    "T26n1537_001:0457b18_16": "彼無耳識曾受曾了，隱藏如是想忍見樂，言我已聞，如是名為不知言知。",
    "T26n1537_001:0457b20_17": "何等名為知言不知？",
    "T26n1537_001:0457b20_18": "謂為耳識曾受曾了，名為已聞。",
    "T26n1537_001:0457b21_19": "彼有耳識曾受曾了，隱藏如是想忍見樂，言我不聞，如是名為知言不知。",
    "T26n1537_001:0457b22_20": "何等名為不見言見？",
    "T26n1537_001:0457b23_21": "謂為眼識曾受曾了，名為已見。",
    "T26n1537_001:0457b24_22": "彼無眼識曾受曾了，隱藏如是想忍見樂，言我已見，如是名為不見言見。",
    "T26n1537_001:0457b25_23": "何等名為見言不見？",
    "T26n1537_001:0457b26_24": "謂為眼識曾受曾了，名為已見。",
    "T26n1537_001:0457b26_25": "彼有眼識曾受曾了，隱覆如是想忍見樂，言我不見，如是名為見言不見。",
    "T26n1537_001:0457b28_26": "何等名為彼或為己？",
    "T26n1537_001:0457b29_0": "謂有一類身行劫盜，王等執問：「汝為賊不？」",
    "T26n1537_001:0457c01_0": "彼得問已，竊自思惟：「若實答者，必為王等或殺或縛、或復驅擯、或奪資財。",
    "T26n1537_001:0457c02_1": "我今宜應自隱自覆自藏實事，故以正知說虛誑語。」",
    "T26n1537_001:0457c03_2": "既思惟已，答王等言：「我實不為不與取事。」",
    "T26n1537_001:0457c04_3": "是名為己。",
    "T26n1537_001:0457c05_0": "何等名為或復為他？",
    "T26n1537_001:0457c05_1": "謂有一類親族知友行於劫盜，王等為證，執問彼言：「汝知此人行劫盜不？」",
    "T26n1537_001:0457c07_2": "彼得問已，竊自思惟：「若實答者，我諸親友必為王等或殺或縛、或復驅擯、或奪資財。",
    "T26n1537_001:0457c09_3": "我今宜應隱覆藏彼，故以正知說虛誑語。」",
    "T26n1537_001:0457c10_0": "既思惟已，答王等言：「我知親友決定不為不與取事。」",
    "T26n1537_001:0457c11_1": "是名為他。",
    "T26n1537_001:0457c11_2": "何等名為或為名利？",
    "T26n1537_001:0457c11_3": "謂有一類，多有所欲、多有所思、多有所願，作是思惟：「我當施設如是如是虛誑方便，必當獲得可意色聲香味觸等。」",
    "T26n1537_001:0457c14_4": "既思惟已方便追求，故以正知說虛誑語，如是名為或為名利。",
    "T26n1537_001:0457c15_5": "何等名為故以正知說虛誑語？",
    "T26n1537_001:0457c16_6": "謂自隱藏想忍見樂故思明了，數數宣說施設摽示違想等事，如是名為故以正知說虛誑語。",
    "T26n1537_001:0457c18_7": "即於此中，何名虛誑、何名虛誑語、何名離虛誑語，而說名為乃至命終離虛誑語鄔波索迦第四學處？",
    "T26n1537_001:0457c21_0": "言虛誑者，謂事不實、名虛想等，不實名誑，是名虛誑。",
    "T26n1537_001:0457c22_1": "虛誑語者，以貪瞋癡違事想說令他領解，名虛誑語。",
    "T26n1537_001:0457c23_2": "即前所說鄔波索迦，於虛誑語能善思擇、厭患遠離、止息防護、不作不為、不行不犯、棄捨堰塞、不拒不逆、不違不越，如是名為離虛誑語，是故說名乃至命終離虛誑語，鄔波索迦第四學處。",
    "T26n1537_001:0457c28_0": "於第五中，何名諸酒、何名飲諸酒、何名放逸處、何名離飲諸酒諸放逸處，而說名為乃至命終離飲諸酒諸放逸處鄔波索迦第五學處？",
    "T26n1537_001:0458a02_1": "言諸酒者，謂窣羅酒、迷麗耶酒及末沱酒。",
    "T26n1537_001:0458a03_2": "言窣羅者，謂米麥等如法蒸煮，和麴糵汁、投諸藥物，醞釀具成酒色香味，飲已惛醉，名窣羅酒。",
    "T26n1537_001:0458a05_3": "迷麗耶者，謂諸根莖葉花果汁，不和麴糵，醞釀具成酒色香味，飲已惛醉，名迷麗耶酒。",
    "T26n1537_001:0458a07_4": "言末沱者，謂蒲萄酒，或即窣羅迷麗耶酒，飲已令醉，總名末沱。",
    "T26n1537_001:0458a09_5": "飲諸酒者，謂飲咽啜如上諸酒，名飲諸酒。",
    "T26n1537_001:0458a10_6": "放逸處者，謂上諸酒，飲已能令心生憍傲、惛醉狂亂、不識尊卑，重惑惡業皆因此起，放逸所依，名放逸處。",
    "T26n1537_001:0458a12_7": "即前所說鄔波索迦，於飲諸酒能善思擇、厭患遠離、止息防護、不作不為、不行不犯、棄捨堰塞、不拒不逆、不違不越，如是名為離飲諸酒諸放逸處，是故說名乃至命終離飲諸酒諸放逸處，鄔波索迦第五學處。",
    "T26n1537_001:0458a18_0": "如是五種，云何名學、云何名處，言學處耶？",
    "T26n1537_001:0458a18_1": "所言學者，謂於五處、未滿為滿，恒勤堅正脩習加行，故名為學。",
    "T26n1537_001:0458a20_2": "所言處者，即離殺等，是學所依，故名為處。",
    "T26n1537_001:0458a21_3": "又離殺等，即名為學亦即名處，故名學處。",
    "T26n1537_001:0458a23_0": "一切鄔波索迦皆歸佛法僧耶？",
    "T26n1537_001:0458a23_1": "除諸世俗鄔波索迦，一切皆歸佛法僧寶。",
    "T26n1537_001:0458a24_2": "有歸佛法僧寶而非鄔波索迦，謂苾芻、苾芻尼、正學、勤策、勤策女、鄔波斯迦等。",
    "T26n1537_001:0458a27_0": "一切鄔波索迦皆世尊弟子耶？",
    "T26n1537_001:0458a27_1": "應作四句。",
    "T26n1537_001:0458a27_2": "有鄔波索迦非世尊弟子，謂鄔波索迦，未得見諦，於未來果未能現觀。",
    "T26n1537_001:0458a29_3": "有世尊弟子非鄔波索迦，謂苾芻、苾芻尼、正學、勤策、勤策女、鄔波斯迦等，已得見諦，於未來果已能現觀。",
    "T26n1537_001:0458b02_4": "有鄔波索迦亦世尊弟子，謂鄔波索迦已得見諦，於未來果已能現觀。",
    "T26n1537_001:0458b04_5": "有非鄔波索迦非世尊弟子，謂苾芻、苾芻尼、正學、勤策、勤策女鄔波斯迦，未得見諦，於未來果未能現觀；及餘異生未見諦者。",
    "T26n1537_001:0458b08_0": "一切墮僧寶攝皆得僧和敬耶？",
    "T26n1537_001:0458b08_1": "應作四句。",
    "T26n1537_001:0458b08_2": "有墮僧寶攝非得僧和敬，謂正學、勤策、勤策女、鄔波索迦等，已得見諦，於未來果已能現觀。",
    "T26n1537_001:0458b11_0": "有得僧和敬非墮僧寶攝，謂苾芻、苾芻尼，未得見諦，於未來果未能現觀。",
    "T26n1537_001:0458b12_1": "有墮僧寶攝亦得僧和敬，謂苾芻、苾芻尼，已得見諦，於未來果已能現觀。",
    "T26n1537_001:0458b14_2": "有非墮僧寶攝非得僧和敬，謂正學、勤策、勤策女、鄔波索迦、鄔波斯迦，未得見諦，於未來果未能現觀；及餘異生未見諦者。",
    "T26n1537_001:0458b17_3": "◎說一切有部法蘊足論卷第一"
}