{
    "T01n0001_017:0107a17_0": "佛說長阿含經卷第十七",
    "T01n0001_017:0107a19_0": "後秦弘始年佛陀耶舍共竺佛念譯",
    "T01n0001_017:0107a20_0": "（二七）第三分沙門果經第八",
    "T01n0001_017:0107a21_0": "如是我聞：一時，佛在羅閱祇耆舊童子菴婆園中，與大比丘眾千二百五十人俱。",
    "T01n0001_017:0107a22_1": "爾時，王阿闍世韋提希子以十五日月滿時，命一夫人而告之曰：「今夜清明，與晝無異，當何所為作？」",
    "T01n0001_017:0107a25_2": "夫人白王言：「今十五日夜月滿時，與晝無異，宜沐髮澡浴，與諸婇女五欲自娛。」",
    "T01n0001_017:0107a27_3": "時，王又命第一太子優耶婆陀而告之曰：「今夜月十五日月滿時，與晝無異，當何所施作？」",
    "T01n0001_017:0107a29_4": "太子白王言：「今夜十五日月滿時，與晝無異，宜集四兵，與共謀議伐於邊逆，然後還此共相娛樂。」",
    "T01n0001_017:0107b02_5": "時，王又命勇健大將而告之曰：「今十五日月滿時，其夜清明，與晝無異，當何所為作？」",
    "T01n0001_017:0107b04_6": "大將白言：「今夜清明，與晝無異，宜集四兵，案行天下，知有逆順。」",
    "T01n0001_017:0107b05_7": "時，王又命雨舍婆羅門而告之曰：「今十五日月滿時，其夜清明，與晝無異，當詣何等沙門、婆羅門所能開悟我心？」",
    "T01n0001_017:0107b08_8": "時，雨舍白言：「今夜清明，與晝無異。",
    "T01n0001_017:0107b09_9": "有不蘭迦葉，於大眾中而為導首，多有知識，名稱遠聞，猶如大海多所容受，眾所供養。",
    "T01n0001_017:0107b11_10": "大王！",
    "T01n0001_017:0107b11_11": "宜往詣彼問訊，王若見者，心或開悟。」",
    "T01n0001_017:0107b12_12": "王又命雨舍弟須尼陀而告之曰：「今夜清明，與晝無異，宜詣何等沙門、婆羅門所能開悟我心？」",
    "T01n0001_017:0107b14_13": "須尼陀白言：「今夜清明，與晝無異。",
    "T01n0001_017:0107b15_14": "有末伽梨瞿舍利，於大眾中而為導首，多有知識，名稱遠聞，猶如大海無不容受，眾所供養。",
    "T01n0001_017:0107b17_15": "大王！",
    "T01n0001_017:0107b17_16": "宜往詣彼問訊，王若見者，心或開悟。」",
    "T01n0001_017:0107b18_17": "王又命典作大臣而告之曰：「今夜清明，與晝無異，當詣何等沙門、婆羅門所能開悟我心？」",
    "T01n0001_017:0107b20_18": "典作大臣白言：「有阿耆多翅舍欽婆羅，於大眾中而為導首，多有知識，名稱遠聞，猶如大海無不容受，眾所供養。",
    "T01n0001_017:0107b23_19": "大王！",
    "T01n0001_017:0107b23_20": "宜往詣彼問訊，王若見者，心或開悟。」",
    "T01n0001_017:0107b24_21": "王又命伽羅守門將而告之曰：「今夜清明，與晝無異，當詣何等沙門、婆羅門所能開悟我心？」",
    "T01n0001_017:0107b26_22": "伽羅守門將白言：「有婆浮陀伽旃那，於大眾中而為導首，多有知識，名稱遠聞，猶如大海無不容受，眾所供養。",
    "T01n0001_017:0107b29_23": "大王！",
    "T01n0001_017:0107b29_24": "宜往詣彼問訊，王若見者，心或開悟。」",
    "T01n0001_017:0107c01_25": "王又命優陀夷漫提子而告之曰：「今夜清明，與晝無異，當詣何等沙門、婆羅門所能開悟我心？」",
    "T01n0001_017:0107c03_26": "優陀夷白言：「有散若夷毘羅梨沸，於大眾中而為導首，多所知識，名稱遠聞，猶如大海無不容受，眾所供養。",
    "T01n0001_017:0107c06_0": "大王！",
    "T01n0001_017:0107c06_1": "宜往詣彼問訊，王若見者，心或開悟。」",
    "T01n0001_017:0107c07_0": "王又命弟無畏而告之曰：「今夜清明，與晝無異，當詣何等沙門、婆羅門所能開悟我心？」",
    "T01n0001_017:0107c09_1": "弟無畏白言：「有尼乾子，於大眾中而為導首，多所知識，名稱遠聞，猶如大海無不容受，眾所供養。",
    "T01n0001_017:0107c11_2": "大王！",
    "T01n0001_017:0107c11_3": "宜往詣彼問訊，王若見者，心或開悟。」",
    "T01n0001_017:0107c12_4": "王又命壽命童子而告之曰：「今夜清明，與晝無異，當詣何等沙門、婆羅門所開悟我心？」",
    "T01n0001_017:0107c14_5": "壽命童子白言：「有佛、世尊今在我菴婆園中。",
    "T01n0001_017:0107c15_6": "大王！",
    "T01n0001_017:0107c15_7": "宜往詣彼問訊，王若見者，心必開悟。」",
    "T01n0001_017:0107c16_8": "王勑壽命言：「嚴我所乘寶象及餘五百白象。」",
    "T01n0001_017:0107c17_9": "耆舊受教，即嚴王象及五百象訖，白王言：「嚴駕已備，唯願知時。」",
    "T01n0001_017:0107c19_10": "阿闍世王自乘寶象，使五百夫人乘五百牝象，手各執炬，現王威嚴，出羅閱祇，欲詣佛所。",
    "T01n0001_017:0107c21_11": "小行進路，告壽命曰：「汝今誑我，陷固於我，引我大眾欲與冤家。」",
    "T01n0001_017:0107c22_12": "壽命白言：「大王！",
    "T01n0001_017:0107c23_13": "我不敢欺王，不敢陷固引王大眾以與冤家。",
    "T01n0001_017:0107c24_14": "王但前進，必獲福慶。」",
    "T01n0001_017:0107c24_15": "時，王小復前進，告壽命言：「汝欺誑我，陷固於我，欲引我眾持與冤家。",
    "T01n0001_017:0107c26_16": "如是再三。",
    "T01n0001_017:0107c26_17": "所以者何？",
    "T01n0001_017:0107c26_18": "彼有大眾千二百五十人，寂然無聲，將有謀也。」",
    "T01n0001_017:0107c28_19": "壽命復再三白言：「大王！",
    "T01n0001_017:0107c28_20": "我不敢欺誑陷固，引王大眾持與冤家。",
    "T01n0001_017:0107c29_21": "王但前進，必獲福慶。",
    "T01n0001_017:0108a01_0": "所以者何？",
    "T01n0001_017:0108a01_1": "彼沙門法常樂閑靜，是以無聲。",
    "T01n0001_017:0108a02_0": "王但前進，園林已現。」",
    "T01n0001_017:0108a02_1": "阿闍世王到園門，下象、解劍、退蓋，去五威儀，步入園門，告壽命曰：「今佛、世尊為在何所？」",
    "T01n0001_017:0108a04_2": "壽命報言：「大王！",
    "T01n0001_017:0108a05_0": "今佛在高堂上，前有明燈，世尊處師子座，南面而坐，王小前進，自見世尊。」",
    "T01n0001_017:0108a06_1": "爾時，阿闍世王往詣講堂所，於外洗足，然後上堂，默然四顧，生歡喜心，口自發言：「今諸沙門寂然靜默，止觀具足，願使我太子優婆耶亦止觀成就，與此無異。」",
    "T01n0001_017:0108a10_2": "爾時，世尊告阿闍世王曰：「汝念子故，口自發言：『願使太子優婆耶亦止觀成就，與此無異。』",
    "T01n0001_017:0108a12_3": "汝可前坐。」",
    "T01n0001_017:0108a12_4": "時，阿闍世王即前頭面禮佛足，於一面坐，而白佛言：「今欲有所問，若有閑暇，乃敢請問。」",
    "T01n0001_017:0108a14_5": "佛言：「大王！",
    "T01n0001_017:0108a15_6": "欲有問者，便可問也。」",
    "T01n0001_017:0108a15_7": "阿闍世王白佛言：「世尊！",
    "T01n0001_017:0108a16_8": "如今人乘象、馬車，習刀、牟、劍、弓矢、兵仗、戰鬪之法，王子、力士、大力士、僮使、皮師、剃髮師、織鬘師、車師、瓦師、竹師、葦師，皆以種種伎術以自存生，自恣娛樂，父母、妻子、奴僕、僮使共相娛樂，如此營生，現有果報；今諸沙門現在所修，現得果報不？」",
    "T01n0001_017:0108a21_9": "佛告王曰：「汝頗曾詣諸沙門、婆羅門所問如此義不？」",
    "T01n0001_017:0108a23_0": "王白佛言：「我曾詣沙門、婆羅門所問如是義。",
    "T01n0001_017:0108a24_1": "我念一時至不蘭迦葉所，問言：『如人乘象、馬車，習於兵法，乃至種種營生，現有果報；今此眾現在修道，現得果報不？』",
    "T01n0001_017:0108a26_2": "彼不蘭迦葉報我言：『王若自作，若教人作，斫伐殘害，煮炙切割，惱亂眾生，愁憂啼哭，殺生偷盜，婬逸妄語，踰牆劫奪，放火焚燒，斷道為惡。",
    "T01n0001_017:0108a29_3": "大王！",
    "T01n0001_017:0108b01_4": "行如此事，非為惡也。",
    "T01n0001_017:0108b01_5": "大王！",
    "T01n0001_017:0108b01_6": "若以利劍臠割一切眾生，以為肉聚，彌滿世間，此非為惡，亦無罪報。",
    "T01n0001_017:0108b03_7": "於恒水南，臠割眾生，亦無有惡報。",
    "T01n0001_017:0108b04_8": "於恒水北岸，為大施會，施一切眾，利人等利，亦無福報。』」",
    "T01n0001_017:0108b05_9": "王白佛言：「猶如有人問瓜報李，問李報瓜。",
    "T01n0001_017:0108b06_10": "彼亦如是，我問現得報不？",
    "T01n0001_017:0108b07_11": "而彼答我無罪福報。",
    "T01n0001_017:0108b07_12": "我即自念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0108b09_13": "時，我懷忿結心，作此念已，即便捨去。」",
    "T01n0001_017:0108b10_14": "又白佛言：「我於一時至末伽梨拘舍梨所，問言：『如今人乘象、馬車，習於兵法，乃至種種營生，皆現有果報；今者此眾現在修道，現得報不？』",
    "T01n0001_017:0108b13_15": "彼報我言：『大王！",
    "T01n0001_017:0108b13_16": "無施、無與，無祭祀法，亦無善惡，無善惡報，無有今世，亦無後世，無父、無母，無天、無化、無眾生，世無沙門、婆羅門平等行者，亦無今世、後世，自身作證，布現他人。",
    "T01n0001_017:0108b17_17": "諸言有者，皆是虛妄。』",
    "T01n0001_017:0108b18_18": "世尊！",
    "T01n0001_017:0108b18_19": "猶如有人問瓜報李，問李報瓜。",
    "T01n0001_017:0108b19_20": "彼亦如是，我問現得報不？",
    "T01n0001_017:0108b19_21": "彼乃以無義答。",
    "T01n0001_017:0108b20_22": "我即自念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0108b21_23": "時，我懷忿結心，作此念已，即便捨去。」",
    "T01n0001_017:0108b22_24": "又白佛言：「我於一時至阿夷陀翅舍欽婆羅所，問言：『大德！",
    "T01n0001_017:0108b23_25": "如人乘象、馬車，習於兵法，乃至種種營生，皆現有果報；今者此眾現在修道，現得報不？』",
    "T01n0001_017:0108b25_26": "彼報我言：『受四大人取命終者，地大還歸地，水還歸水，火還歸火，風還歸風，皆悉壞敗，諸根歸空。",
    "T01n0001_017:0108b28_27": "若人死時，牀輿舉身置於塚間，火燒其骨如鴿色，或變為灰土，若愚、若智取命終者，皆悉壞敗，為斷滅法。』",
    "T01n0001_017:0108c01_28": "世尊！",
    "T01n0001_017:0108c01_29": "猶如有人問李瓜報，彼亦如是，我問現得報不？",
    "T01n0001_017:0108c03_30": "而彼答我以斷滅。",
    "T01n0001_017:0108c03_31": "我即念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0108c04_32": "時，我懷忿結心，作此念已，即便捨去。」",
    "T01n0001_017:0108c05_33": "又白佛言：「我昔一時至彼浮陀伽旃延所，問言：『大德！",
    "T01n0001_017:0108c07_34": "如人乘象、馬車，習於兵法，乃至種種營生，皆現有果報；今者此眾現在修道，得報不？』",
    "T01n0001_017:0108c09_35": "彼答我言：『大王！",
    "T01n0001_017:0108c09_36": "無力、無精進，人無力、無方便，無因無緣眾生染著，無因無緣眾生清淨，一切眾生有命之類，皆悉無力，不得自在，無有冤讐定在數中，於此六生中受諸苦樂。』",
    "T01n0001_017:0108c13_37": "猶如問李瓜報，問瓜李報。",
    "T01n0001_017:0108c13_38": "彼亦如是，我問現得報不？",
    "T01n0001_017:0108c14_39": "彼已無力答我。",
    "T01n0001_017:0108c14_40": "我即自念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0108c16_41": "時，我懷忿結心，作此念已，即便捨去。」",
    "T01n0001_017:0108c17_42": "又白佛言：「我昔一時至散若毘羅梨子所，問言：『大德！",
    "T01n0001_017:0108c18_43": "如人乘象、馬車，習於兵法，乃至種種營生，皆現有果報；今者此眾現在修道，現得報不？』",
    "T01n0001_017:0108c20_44": "彼答我言：『大王！",
    "T01n0001_017:0108c20_45": "現有沙門果報，問如是，答此事如是，此事實，此事異，此事非異非不異。",
    "T01n0001_017:0108c22_46": "大王！",
    "T01n0001_017:0108c22_47": "現無沙門果報，問如是，答此事如是，此事實，此事異，此事非異非不異。",
    "T01n0001_017:0108c24_48": "大王！",
    "T01n0001_017:0108c24_49": "現有無沙門果報，問如是，答此事如是，此事實，此事異，此事非異非不異。",
    "T01n0001_017:0108c26_50": "大王！",
    "T01n0001_017:0108c26_51": "現非有非無沙門果報，問如是，答此事如是，此事實，此事異，此事非異非不異。』",
    "T01n0001_017:0108c28_52": "世尊！",
    "T01n0001_017:0108c28_53": "猶如人問李瓜報，問瓜李報。",
    "T01n0001_017:0108c28_54": "彼亦如是，我問現得報不？",
    "T01n0001_017:0108c29_55": "而彼異論答我。",
    "T01n0001_017:0108c29_56": "我即自念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0109a02_57": "時，我懷忿結心，作是念已，即便捨去。」",
    "T01n0001_017:0109a03_58": "又白佛言：「我昔一時至尼乾子所，問言：『大德！",
    "T01n0001_017:0109a04_59": "猶如人乘象、馬車，乃至種種營生，現有果報；今者此眾現在修道，現得報不？』",
    "T01n0001_017:0109a06_60": "彼報我言：『大王！",
    "T01n0001_017:0109a06_61": "我是一切智、一切見人，盡知無餘，若行，若住、坐、臥，覺悟無餘，智常現在前。』",
    "T01n0001_017:0109a08_62": "世尊！",
    "T01n0001_017:0109a08_63": "猶如人問李瓜報，問瓜李報。",
    "T01n0001_017:0109a08_64": "彼亦如是，我問現得報不？",
    "T01n0001_017:0109a09_65": "而彼答我以一切智。",
    "T01n0001_017:0109a10_0": "我即自念言：『我是剎利王，水澆頭種，無緣殺出家人，繫縛驅遣。』",
    "T01n0001_017:0109a11_1": "時，我懷忿結心，作此念已，即便捨去。",
    "T01n0001_017:0109a12_2": "「是故，世尊！",
    "T01n0001_017:0109a12_3": "今我來此問如是義，如人乘象、馬車，習於兵法，乃至種種營生，皆現有果報；今者沙門現在修道，現得報不？」",
    "T01n0001_017:0109a15_4": "佛告阿闍世王曰：「我今還問王，隨意所答。",
    "T01n0001_017:0109a16_5": "云何？",
    "T01n0001_017:0109a16_6": "大王！",
    "T01n0001_017:0109a16_7": "王家僮使、內外作人，皆見王於十五日月滿時，沐髮澡浴，在高殿上與諸婇女共相娛樂，作此念言：『咄哉！",
    "T01n0001_017:0109a18_8": "行之果報乃至是乎？",
    "T01n0001_017:0109a19_9": "此王阿闍世以十五日月滿時，沐髮澡浴，於高殿上與諸婇女五欲自娛。",
    "T01n0001_017:0109a21_10": "誰能知此乃是行報者？』",
    "T01n0001_017:0109a21_11": "彼於後時，剃除鬚髮，服三法衣，出家修道，行平等法。",
    "T01n0001_017:0109a22_12": "云何？",
    "T01n0001_017:0109a23_13": "大王！",
    "T01n0001_017:0109a23_14": "大王遙見此人來，寧復起念言：『是我僕使不耶？』」",
    "T01n0001_017:0109a24_15": "王白佛言：「不也。",
    "T01n0001_017:0109a24_16": "世尊！",
    "T01n0001_017:0109a24_17": "若見彼來，當起迎請坐。」",
    "T01n0001_017:0109a25_18": "佛言：「此豈非沙門現得報耶？」",
    "T01n0001_017:0109a26_19": "王言：「如是。",
    "T01n0001_017:0109a26_20": "世尊！",
    "T01n0001_017:0109a26_21": "此是現得沙門報也。」",
    "T01n0001_017:0109a26_22": "「復次，大王！",
    "T01n0001_017:0109a27_23": "若王界內寄居客人食王廩賜，見王於十五日月滿時，沐髮澡浴，於高殿上與諸婇女五欲自娛。",
    "T01n0001_017:0109a29_24": "彼作是念：『咄哉！",
    "T01n0001_017:0109a29_25": "彼行之報乃如是耶？",
    "T01n0001_017:0109b01_26": "誰能知此乃是行報者？』",
    "T01n0001_017:0109b01_27": "彼於後時，剃除鬚髮，服三法衣，出家修道，行平等法。",
    "T01n0001_017:0109b03_28": "云何？",
    "T01n0001_017:0109b03_29": "大王！",
    "T01n0001_017:0109b03_30": "大王若遙見此人來，寧復起念言：『是我客民食我廩賜。』",
    "T01n0001_017:0109b04_31": "耶？」",
    "T01n0001_017:0109b04_32": "王言：「不也。",
    "T01n0001_017:0109b05_33": "若我見其遠來，當起迎禮敬，問訊請坐。」",
    "T01n0001_017:0109b06_0": "「云何？",
    "T01n0001_017:0109b06_1": "大王！",
    "T01n0001_017:0109b06_2": "此非沙門現得果報耶？」",
    "T01n0001_017:0109b06_3": "王言：「如是，現得沙門報也。」",
    "T01n0001_017:0109b07_4": "「復次，大王！",
    "T01n0001_017:0109b07_5": "如來、至真、等正覺出現於世，入我法者，乃至三明，滅諸闇冥，生大智明，所謂漏盡智證。",
    "T01n0001_017:0109b09_6": "所以者何？",
    "T01n0001_017:0109b10_7": "斯由精勤，專念不忘，樂獨閑靜，不放逸故。",
    "T01n0001_017:0109b11_8": "云何？",
    "T01n0001_017:0109b11_9": "大王！",
    "T01n0001_017:0109b11_10": "此非沙門現在果報也。」",
    "T01n0001_017:0109b11_11": "王報言：「如是，世尊！",
    "T01n0001_017:0109b12_12": "實是沙門現在果報。」",
    "T01n0001_017:0109b12_13": "爾時，阿闍世王即從坐起，頭面禮佛足，白佛言：「唯願世尊受我悔過，我為狂愚癡冥無識，我父摩竭瓶沙王以法治化，無有偏枉，而我迷惑五欲，實害父王，唯願世尊加哀慈愍，受我悔過。」",
    "T01n0001_017:0109b17_14": "佛告王曰：「汝愚冥無識，但自悔過，汝迷於五欲乃害父王，今於賢聖法中能悔過者，即自饒益。",
    "T01n0001_017:0109b19_15": "吾愍汝故，受汝悔過。」",
    "T01n0001_017:0109b19_16": "爾時，阿闍世王禮世尊足已，還一面坐。",
    "T01n0001_017:0109b20_17": "佛為說法，示教利喜。",
    "T01n0001_017:0109b21_18": "王聞佛教已，即白佛言：「我今歸依佛，歸依法，歸依僧，聽我於正法中為優婆塞，自今已後，盡形壽不殺、不盜、不婬、不欺、不飲酒，唯願世尊及諸大眾明受我請。」",
    "T01n0001_017:0109b24_19": "爾時，世尊默然許可。",
    "T01n0001_017:0109b25_20": "時，王見佛默然受請已，即起禮佛，遶三匝而還。",
    "T01n0001_017:0109b26_21": "其去未久，佛告諸比丘言：「此阿闍世王過罪損減，已拔重咎。",
    "T01n0001_017:0109b28_0": "若阿闍世王不殺父者，即當於此坐上得法眼淨；而阿闍世王今自悔過，罪咎損減，已拔重咎。」",
    "T01n0001_017:0109c01_1": "時，阿闍世王至於中路，告壽命童子言：「善哉！",
    "T01n0001_017:0109c02_2": "善哉！",
    "T01n0001_017:0109c02_3": "汝今於我多所饒益。",
    "T01n0001_017:0109c02_4": "汝先稱說如來指授開發，然後將我詣世尊所，得蒙開悟，深識汝恩，終不遺忘。」",
    "T01n0001_017:0109c04_5": "時，王還宮辦諸餚饍種種飲食，明日時到，唯聖知時。",
    "T01n0001_017:0109c06_0": "爾時，世尊著衣持鉢，與眾弟子千二百五十人俱，往詣王宮，就座而坐。",
    "T01n0001_017:0109c07_1": "時，王手自斟酌，供佛及僧，食訖去鉢，行澡水畢，禮世尊足，白言：「我今再三悔過，我為狂愚癡冥無識，我父摩竭瓶沙王以法治化，無有偏抂，而我迷於五欲，實害父王，唯願世尊加哀慈愍，受我悔過。」",
    "T01n0001_017:0109c12_2": "佛告王曰：「汝愚冥無識，迷於五欲，乃害父王，今於賢聖法中能悔過者，即自饒益。",
    "T01n0001_017:0109c14_3": "吾今愍汝，受汝悔過。」",
    "T01n0001_017:0109c14_4": "時，王禮佛足已，取一小座於佛前坐，佛為說法，示教利喜。",
    "T01n0001_017:0109c16_5": "王聞佛教已，又白佛言：「我今再三歸依佛，歸依法，歸依僧，唯願聽我於正法中為優婆塞，自今已後，盡形壽不殺、不盜、不婬、不欺、不飲酒。」",
    "T01n0001_017:0109c19_6": "爾時，世尊為阿闍世王說法，示教利喜已，從坐起而去。",
    "T01n0001_017:0109c20_7": "爾時，阿闍世王及壽命童子聞佛所說，歡喜奉行。",
    "T01n0001_017:0109c22_0": "（二八）佛說長阿含第三分布吒婆樓經第九",
    "T01n0001_017:0109c23_0": "如是我聞：一時，佛在舍衛國祇樹給孤獨園，與大比丘眾千二百五十人俱。",
    "T01n0001_017:0109c24_1": "爾時，世尊清旦著衣持鉢，入舍衛城乞食。",
    "T01n0001_017:0109c25_2": "時，世尊念言：「今日乞食，於時為早，今我寧可往至布吒婆樓梵志林中觀看，須時至當乞食。」",
    "T01n0001_017:0109c27_3": "爾時，世尊即詣梵志林中。",
    "T01n0001_017:0109c28_4": "時，布吒婆樓梵志遙見佛來，即起迎言：「善來，沙門瞿曇！",
    "T01n0001_017:0109c29_5": "久不來此，今以何緣而能屈顧？",
    "T01n0001_017:0110a01_6": "可前就座。」",
    "T01n0001_017:0110a01_7": "爾時，世尊即就其座，告布吒婆樓曰：「汝等集此，何所作為？",
    "T01n0001_017:0110a03_8": "為何講說？」",
    "T01n0001_017:0110a03_9": "梵志白佛言：「世尊！",
    "T01n0001_017:0110a03_10": "昨日多有梵志、沙門、婆羅門集此婆羅門堂，說如是事，相違逆論。",
    "T01n0001_017:0110a05_11": "瞿曇！",
    "T01n0001_017:0110a05_12": "或有梵志作是說言：『人無因無緣而想生，無因無緣而想滅，想有去來，來則想生，去則想滅。』",
    "T01n0001_017:0110a07_13": "瞿曇！",
    "T01n0001_017:0110a07_14": "或有梵志作是說：『由命有想生，由命有想滅，彼想有去來，來則想生，去則想滅。』",
    "T01n0001_017:0110a09_15": "瞿曇！",
    "T01n0001_017:0110a09_16": "或有梵志作是說：『如先所言，無有是處。",
    "T01n0001_017:0110a10_17": "有大鬼神，有大威力，彼持想去，彼持想來，彼持想去則想滅，彼持想來則想生。』",
    "T01n0001_017:0110a12_18": "我因是故生念，念沙門瞿曇先知此義，必能善知想知滅定。」",
    "T01n0001_017:0110a14_19": "爾時，世尊告梵志曰：「彼諸論者皆有過咎。",
    "T01n0001_017:0110a15_20": "言無因無緣而有想生，無因無緣而有想滅，想有去來，來則想生，去則想滅。",
    "T01n0001_017:0110a17_21": "或言因命想生，因命想滅，想有去來，來則想生，去則想滅。",
    "T01n0001_017:0110a18_22": "或有言：『無有是處，有大鬼神，彼持想來，彼持想去，持來則想生，持去則想滅。』",
    "T01n0001_017:0110a20_23": "如此言者，皆有過咎。",
    "T01n0001_017:0110a20_24": "所以者何？",
    "T01n0001_017:0110a21_25": "梵志！",
    "T01n0001_017:0110a21_26": "有因緣而想生，有因緣而想滅。",
    "T01n0001_017:0110a22_0": "「若如來出現於世，至真、等正覺，十號具足，有人於佛法中出家為道，乃至滅五蓋覆蔽心者，除去欲、惡不善法，有覺、有觀，離生喜、樂，入初禪，先滅欲想，生喜、樂想。",
    "T01n0001_017:0110a25_1": "梵志！",
    "T01n0001_017:0110a25_2": "以此故知有因緣想生，有因緣想滅。",
    "T01n0001_017:0110a26_3": "滅有覺、觀，內喜、一心，無覺、無觀，定生喜、樂，入第二禪。",
    "T01n0001_017:0110a28_4": "梵志！",
    "T01n0001_017:0110a28_5": "彼初禪想滅，二禪想生，以是故知有因緣想滅，有因緣想生。",
    "T01n0001_017:0110a29_6": "捨喜修護，專念一心，自知身樂，賢聖所求，護念清淨，入三禪。",
    "T01n0001_017:0110b02_7": "梵志！",
    "T01n0001_017:0110b02_8": "彼二禪想滅，三禪想生，以是故知有因緣想滅，有因緣想生。",
    "T01n0001_017:0110b03_9": "捨苦捨樂，先滅憂喜，護念清淨，入第四禪。",
    "T01n0001_017:0110b04_10": "梵志！",
    "T01n0001_017:0110b04_11": "彼三禪想滅，四禪想生，以是故知有因緣想滅，有因緣想生。",
    "T01n0001_017:0110b06_12": "捨一切色想，滅恚，不念異想，入空處。",
    "T01n0001_017:0110b07_13": "梵志！",
    "T01n0001_017:0110b07_14": "一切色想滅，空處想生，以是故知有因緣想滅，有因緣想生。",
    "T01n0001_017:0110b08_15": "越一切空處，入識處。",
    "T01n0001_017:0110b09_16": "梵志！",
    "T01n0001_017:0110b09_17": "彼空處想滅，識處想生，故知有因緣想滅，有因緣想生。",
    "T01n0001_017:0110b10_18": "越一切識處，入不用處。",
    "T01n0001_017:0110b11_19": "梵志！",
    "T01n0001_017:0110b11_20": "彼識處想滅，不用處想生，以是故知有因緣想滅，有因緣想生。",
    "T01n0001_017:0110b12_21": "捨不用處，入有想無想處。",
    "T01n0001_017:0110b13_22": "梵志！",
    "T01n0001_017:0110b13_23": "彼不用處想滅，有想無想處想生，以是故知有因緣想滅，有因緣想生。",
    "T01n0001_017:0110b15_24": "彼捨有想無想處，入想知滅定。",
    "T01n0001_017:0110b15_25": "梵志！",
    "T01n0001_017:0110b16_26": "彼有想無想處想滅，入想知滅定，以是故知有因緣想生，有因緣想滅。",
    "T01n0001_017:0110b17_27": "彼得此想已，作是念：『有念為惡，無念為善。』",
    "T01n0001_017:0110b18_28": "彼作是念時，彼微妙想不滅，更麤想生。",
    "T01n0001_017:0110b19_29": "彼復念言：『我今寧可不為念行，不起思惟。』",
    "T01n0001_017:0110b20_30": "彼不為念行，不起思惟已，微妙想滅，麤想不生。",
    "T01n0001_017:0110b21_31": "彼不為念行，不起思惟，微妙想滅，麤想不生時，即入想知滅定。",
    "T01n0001_017:0110b23_32": "云何？",
    "T01n0001_017:0110b23_33": "梵志！",
    "T01n0001_017:0110b23_34": "汝從本已來，頗曾聞此次第滅想因緣不？」",
    "T01n0001_017:0110b24_35": "梵志白佛言：「從本已來信自不聞如是次第滅想因緣。」",
    "T01n0001_017:0110b25_36": "又白佛言：「我今生念，謂此有想、此無想，或復有想此想已，彼作是念：『有念為惡，無念為善。』",
    "T01n0001_017:0110b28_37": "彼作是念時，微妙想不滅，麤想更生，彼復念言：『我今寧可不為念行，不起思惟。』",
    "T01n0001_017:0110b29_38": "彼不為念行，不起思惟已，微妙想滅，麤想不生。",
    "T01n0001_017:0110c02_39": "彼不為念行，不起思惟，微妙想滅，麤想不生時，即入想知滅定。」",
    "T01n0001_017:0110c03_40": "佛告梵志言：「善哉！",
    "T01n0001_017:0110c04_0": "善哉！",
    "T01n0001_017:0110c04_1": "此是賢聖法中次第想滅想定。」",
    "T01n0001_017:0110c04_2": "梵志復白佛言：「此諸想中，何者為無上想？」",
    "T01n0001_017:0110c05_3": "佛告梵志：「不用處想為無上。」",
    "T01n0001_017:0110c06_4": "梵志又白佛言：「諸想中，何者為第一無上想？」",
    "T01n0001_017:0110c07_5": "佛言：「諸想、諸言無想，於其中間能次第得想知滅定者，是為第一無上想。」",
    "T01n0001_017:0110c09_6": "梵志又問：「為一想，為多想？」",
    "T01n0001_017:0110c09_7": "佛言：「有一想，無多想。」",
    "T01n0001_017:0110c10_8": "梵志又問：「先有想生然後智？",
    "T01n0001_017:0110c11_9": "先有智生然後想？",
    "T01n0001_017:0110c11_10": "為想、智一時俱生耶？」",
    "T01n0001_017:0110c12_11": "佛言：「先有想生然後智，由想有智。」",
    "T01n0001_017:0110c12_12": "梵志又問：「想即是我耶？」",
    "T01n0001_017:0110c13_13": "佛告梵志：「汝說何等人是我？」",
    "T01n0001_017:0110c14_14": "梵志白佛言：「我不說人是我，我自說色身四大、六入，父母生育，乳餔成長，衣服莊嚴，無常、磨滅法，我說此人是我。」",
    "T01n0001_017:0110c16_15": "佛告梵志：「汝言色身四大、六入，父母生育，乳餔長成，衣服莊嚴，無常、磨滅法，說此人是我。",
    "T01n0001_017:0110c18_16": "梵志！",
    "T01n0001_017:0110c18_17": "且置此我，但人想生、人想滅。」",
    "T01n0001_017:0110c19_18": "梵志言：「我不說人是我，我說欲界天是我。」",
    "T01n0001_017:0110c20_19": "佛言：「且置欲界天是我，但人想生、人想滅。」",
    "T01n0001_017:0110c21_20": "梵志言：「我不說人是我，我自說色界天是我。」",
    "T01n0001_017:0110c22_21": "佛言：「且置色界天是我，但人想生、人想滅。」",
    "T01n0001_017:0110c23_22": "梵志言：「我不說人是我，我自說空處、識處、不用處、有想無想處、無色天是我。」",
    "T01n0001_017:0110c25_23": "佛言：「且置空處、識處、無所有處、有想無想處、無色天是我，但人想生、人想滅。」",
    "T01n0001_017:0110c27_24": "梵志白佛言：「云何？",
    "T01n0001_017:0110c27_25": "瞿曇！",
    "T01n0001_017:0110c27_26": "我寧可得知人想生、人想滅不？」",
    "T01n0001_017:0110c28_27": "佛告梵志：「汝欲知人想生、人想滅者，甚難！",
    "T01n0001_017:0110c29_28": "甚難！",
    "T01n0001_017:0110c29_29": "所以者何？",
    "T01n0001_017:0110c29_30": "汝異見、異習、異忍、異受，依異法故。」",
    "T01n0001_017:0111a01_31": "梵志白佛言：「如是。",
    "T01n0001_017:0111a01_32": "瞿曇！",
    "T01n0001_017:0111a02_33": "我異見、異習、異忍、異受，依異法故，欲知人想生、人想滅者，甚難！",
    "T01n0001_017:0111a03_34": "甚難！",
    "T01n0001_017:0111a03_35": "所以者何？",
    "T01n0001_017:0111a03_36": "我、世間有常，此實餘虛；我、世間無常，此實餘虛；我、世間有常無常，此實餘虛；我、世間非有常非無常，此實餘虛。",
    "T01n0001_017:0111a06_37": "我、世間有邊，此實餘虛；我、世間無邊，此實餘虛；我、世間有邊無邊，此實餘虛；我、世間非有邊非無邊，此實餘虛。",
    "T01n0001_017:0111a08_38": "是命是身，此實餘虛；命異身異，此實餘虛；身命非異非不異，此實餘虛；無命無身，此實餘虛。",
    "T01n0001_017:0111a10_39": "如來終，此實餘虛；如來不終，此實餘虛；如來終不終，此實餘虛；如來非終非不終，此實餘虛。」",
    "T01n0001_017:0111a13_0": "佛告梵志：「世間有常，乃至如來非終非不終，我所不記。」",
    "T01n0001_017:0111a14_1": "梵志白佛言：「瞿曇！",
    "T01n0001_017:0111a14_2": "何故不記，我、世間有常，乃至如來非終非不終，盡不記耶？」",
    "T01n0001_017:0111a16_0": "佛言：「此不與義合，不與法合，非梵行，非無欲，非無為，非寂滅，非止息，非正覺，非沙門，非泥洹，是故不記。」",
    "T01n0001_017:0111a18_1": "梵志又問：「云何為義合、法合？",
    "T01n0001_017:0111a19_2": "云何為梵行初？",
    "T01n0001_017:0111a19_3": "云何無為？",
    "T01n0001_017:0111a19_4": "云何無欲？",
    "T01n0001_017:0111a20_5": "云何寂滅？",
    "T01n0001_017:0111a20_6": "云何止息？",
    "T01n0001_017:0111a20_7": "云何正覺？",
    "T01n0001_017:0111a20_8": "云何沙門？",
    "T01n0001_017:0111a21_9": "云何泥洹？",
    "T01n0001_017:0111a21_10": "云何名記？」",
    "T01n0001_017:0111a21_11": "佛告梵志：「我記苦諦、苦集、苦滅、苦出要諦。",
    "T01n0001_017:0111a22_12": "所以者何？",
    "T01n0001_017:0111a22_13": "此是義合、法合，梵行初首、無欲、無為、寂滅、止息、正覺、沙門、泥洹，是故我記。」",
    "T01n0001_017:0111a24_14": "爾時，世尊為梵志說法，示教利喜已，即從坐而去。",
    "T01n0001_017:0111a25_15": "佛去未久，其後諸餘梵志語布吒婆樓梵志曰：「汝何故聽瞿曇沙門所說，語語印可？",
    "T01n0001_017:0111a27_16": "瞿曇言：『我及世間有常，乃至如來非終非不終，不與義合，故我不記。』",
    "T01n0001_017:0111a29_17": "汝何故印可是言？",
    "T01n0001_017:0111a29_18": "我等不可沙門瞿曇如是所說。」",
    "T01n0001_017:0111b01_19": "布吒婆樓報諸梵志言：「沙門瞿曇所說：『我、世間有常，乃至如來非終非不終，不與義合，故我不記。』",
    "T01n0001_017:0111b03_20": "我亦不印可此言。",
    "T01n0001_017:0111b04_0": "但彼沙門瞿曇依法住，以法而言，以法出離，我當何由違此智言？",
    "T01n0001_017:0111b05_1": "沙門瞿曇如此微妙法言，不可違也。」",
    "T01n0001_017:0111b06_2": "時，布吒婆樓梵志又於異時，共象首舍利弗詣世尊所，問訊已，一面坐。",
    "T01n0001_017:0111b08_3": "象首舍利弗禮佛而坐，梵志白佛言：「佛先在我所，時，去未久，其後諸餘梵志語我言：『汝何故聽沙門瞿曇所說，語語印可？",
    "T01n0001_017:0111b11_4": "瞿曇言：「我、世間常，乃至如來非終非不終，不合義，故不記。」",
    "T01n0001_017:0111b12_5": "汝何故印可是言？",
    "T01n0001_017:0111b12_6": "我等不可沙門瞿曇如是所說。』",
    "T01n0001_017:0111b13_7": "我報彼言：『沙門瞿曇所說：「我、世間有常，乃至如來非終非不終，不與義合，故我不記。」",
    "T01n0001_017:0111b15_8": "我亦不印可此言。",
    "T01n0001_017:0111b15_9": "但彼沙門瞿曇依法住法，以法而言，以法出離，我等何由違此智言？",
    "T01n0001_017:0111b17_10": "沙門瞿曇微妙法言，不可違也。』」",
    "T01n0001_017:0111b18_11": "佛告梵志曰：「諸梵志言：『汝何故聽沙門瞿曇所說，語語印可？』",
    "T01n0001_017:0111b19_12": "此言有咎。",
    "T01n0001_017:0111b19_13": "所以者何？",
    "T01n0001_017:0111b20_14": "我所說法，有決定記、不決定記。",
    "T01n0001_017:0111b20_15": "云何名不決定記？",
    "T01n0001_017:0111b21_16": "我、世間有常，乃至如來非終非不終，我亦說此言而不決定記。",
    "T01n0001_017:0111b22_17": "所以然者？",
    "T01n0001_017:0111b23_18": "此不與義合，不與法合，非梵行初，非無欲，非無為，非寂滅，非止息，非正覺，非沙門，非泥洹。",
    "T01n0001_017:0111b25_19": "是故，梵志！",
    "T01n0001_017:0111b25_20": "我雖說此言而不決定記。",
    "T01n0001_017:0111b26_21": "云何名為決定記？",
    "T01n0001_017:0111b26_22": "我記苦諦、苦集、苦滅、苦出要諦。",
    "T01n0001_017:0111b27_23": "所以者何？",
    "T01n0001_017:0111b27_24": "此與法合、義合，是梵行初首，無定無記。",
    "T01n0001_017:0111b28_25": "梵志！",
    "T01n0001_017:0111b28_26": "或有沙門、婆羅門於一處世間，無欲，無為，寂滅，止息，正覺，沙門，泥洹，是故我說決定記。",
    "T01n0001_017:0111c01_27": "「梵志！",
    "T01n0001_017:0111c01_28": "或有沙門、婆羅門於一處世間，一向說樂，我語彼言：『汝等審說，一處世間一向樂耶？』",
    "T01n0001_017:0111c03_29": "彼報我言：『如是。』",
    "T01n0001_017:0111c04_0": "我又語彼言：『汝知見一處世間一向樂耶？』",
    "T01n0001_017:0111c05_0": "彼答我言：『不知不見。』",
    "T01n0001_017:0111c05_1": "我復語彼言：『一處世間諸天一向樂，汝曾見不？』",
    "T01n0001_017:0111c06_2": "彼報我言：『不知不見。』",
    "T01n0001_017:0111c07_3": "又問彼言：『彼一處世間諸天，汝頗共坐起言語，精進修定不耶？』",
    "T01n0001_017:0111c08_4": "答我言：『不。』",
    "T01n0001_017:0111c08_5": "我又問彼言：『彼一處世間諸天一向樂者，頗曾來語汝言：「汝所行質直，當生彼一向樂天。",
    "T01n0001_017:0111c10_6": "我以所行質直，故得生彼共受樂。」",
    "T01n0001_017:0111c11_7": "耶？』",
    "T01n0001_017:0111c11_8": "彼答我言：『不也。』",
    "T01n0001_017:0111c12_9": "我又問彼言：『汝能於己身起心化作他四大身，身體具足，諸根無闕不？』",
    "T01n0001_017:0111c13_10": "彼答我言：『不能。』",
    "T01n0001_017:0111c14_11": "云何？",
    "T01n0001_017:0111c14_12": "梵志！",
    "T01n0001_017:0111c14_13": "彼沙門、婆羅門所言為是誠實，為應法不？」",
    "T01n0001_017:0111c15_14": "梵志白佛言：「此非誠實，為非法言。」",
    "T01n0001_017:0111c16_15": "佛告梵志：「如有人言：『我與彼端正女人交通。』",
    "T01n0001_017:0111c17_16": "稱讚婬女。",
    "T01n0001_017:0111c17_17": "餘人問言：『汝識彼女不？",
    "T01n0001_017:0111c18_18": "為在何處？",
    "T01n0001_017:0111c18_19": "東方、西方、南方、北方耶？』",
    "T01n0001_017:0111c18_20": "答曰：『不知。』",
    "T01n0001_017:0111c19_21": "又問：『汝知彼女所止土地、城邑、村落不？』",
    "T01n0001_017:0111c20_22": "答曰：『不知。』",
    "T01n0001_017:0111c20_23": "又問：『汝識彼女父母及其姓字不？』",
    "T01n0001_017:0111c21_24": "答曰：『不知。』",
    "T01n0001_017:0111c21_25": "又問：『汝知彼女為剎利女，為是婆羅門、居士、首陀羅女耶？』",
    "T01n0001_017:0111c22_26": "答曰：『不知。』",
    "T01n0001_017:0111c23_27": "又問：『汝知彼女為長短、麤細、黑白、好醜耶？』",
    "T01n0001_017:0111c24_28": "答曰：『不知。』",
    "T01n0001_017:0111c24_29": "云何？",
    "T01n0001_017:0111c24_30": "梵志！",
    "T01n0001_017:0111c24_31": "此人所說為誠實不？」",
    "T01n0001_017:0111c25_32": "答曰：「不也。」",
    "T01n0001_017:0111c25_33": "「梵志！",
    "T01n0001_017:0111c25_34": "彼沙門、婆羅門亦復如是，無有真實。",
    "T01n0001_017:0111c26_35": "梵志！",
    "T01n0001_017:0111c26_36": "猶如有人立梯空地，餘人問言：『立梯用為？』",
    "T01n0001_017:0111c27_37": "答曰：『我欲上堂。』",
    "T01n0001_017:0111c27_38": "又問：『堂何所在？』",
    "T01n0001_017:0111c28_39": "答曰：『不知。』",
    "T01n0001_017:0111c28_40": "云何？",
    "T01n0001_017:0111c28_41": "梵志！",
    "T01n0001_017:0111c28_42": "彼立梯者豈非虛妄耶？」",
    "T01n0001_017:0111c29_43": "答曰：「如是，彼實虛妄。」",
    "T01n0001_017:0111c29_44": "佛言：「諸沙門、婆羅門亦復如是，虛妄無實。」",
    "T01n0001_017:0112a01_45": "佛告布吒婆樓：「汝言我身色四大、六入，父母生育，乳餔成長，衣服莊嚴，無常、磨滅，以此為我者。",
    "T01n0001_017:0112a03_46": "我說此為染汙，為清淨，為得解？",
    "T01n0001_017:0112a04_47": "汝意或謂染汙法不可滅，清淨法不可生，常在苦中。",
    "T01n0001_017:0112a06_0": "勿作是念。",
    "T01n0001_017:0112a06_1": "何以故？",
    "T01n0001_017:0112a06_2": "染汙法可滅盡，清淨法可出生，處安樂地，歡喜愛樂，專念一心，智慧增廣。",
    "T01n0001_017:0112a08_3": "梵志！",
    "T01n0001_017:0112a08_4": "我於欲界天、空處、識處、不用處、有想無想處天，說為染汙，亦說清淨，亦說得解。",
    "T01n0001_017:0112a10_5": "汝意或謂染汙法不可滅，清淨法不可生，常在苦中。",
    "T01n0001_017:0112a11_6": "勿作是念。",
    "T01n0001_017:0112a11_7": "所以者何？",
    "T01n0001_017:0112a12_0": "染汙可滅，淨法可生，處安樂地，歡喜愛樂，專念一心，智慧增廣。」",
    "T01n0001_017:0112a13_1": "爾時，象首舍利弗白言：「世尊！",
    "T01n0001_017:0112a14_2": "當有欲界人身四大諸根時，復有欲界天身、色界天身，空處、識處、不用處、有想無想處天身，一時有不？",
    "T01n0001_017:0112a16_3": "世尊！",
    "T01n0001_017:0112a16_4": "當有欲界天身時，復有欲界人身四大諸根，及色界天身，空處、識處、無所有處、有想無想處天身，一時有不？",
    "T01n0001_017:0112a19_0": "世尊！",
    "T01n0001_017:0112a19_1": "當有色界天身時，復有欲界人身四大諸根，及色界天身，空處、識處、無所有處、有想無想處天身，一時有不？",
    "T01n0001_017:0112a21_2": "如是至有想無想處天身時，有欲界人身四大諸根，及欲界天身，色界天身，空處、識處、無所有處天身，一時有不？」",
    "T01n0001_017:0112a24_3": "佛告象首舍利弗：「若有欲界人身四大諸根，爾時正有欲界人身四大諸根，非欲界天身，色界天身，空處、識處、無所有處、有想無想處天身。",
    "T01n0001_017:0112a27_4": "如是乃至有有想無想處天身時，爾時正有想無想處天身，無有欲界人身四大諸根，及欲界天身，色界天身，空處、識處、無所有處天身。",
    "T01n0001_017:0112b01_5": "象首！",
    "T01n0001_017:0112b01_6": "譬如牛乳，乳變為酪，酪為生酥，生酥為熟酥，熟酥為醍醐，醍醐為第一。",
    "T01n0001_017:0112b03_7": "象首！",
    "T01n0001_017:0112b03_8": "當有乳時，唯名為乳，不名為酪、酥、醍醐，如是展轉，至醍醐時，唯名醍醐，不名為乳，不名酪、酥。",
    "T01n0001_017:0112b05_9": "象首！",
    "T01n0001_017:0112b05_10": "此亦如是，若有欲界人身四大諸根時，無有欲界天身，色界天身，乃至有想無想處天身；如是展轉，有有想無想處天身時，唯有有想無想處天身，無有欲界人身四大諸根，及欲界天身，色界天身，乃至無所有天身。",
    "T01n0001_017:0112b10_11": "「象首！",
    "T01n0001_017:0112b10_12": "於汝意云何？",
    "T01n0001_017:0112b11_13": "若有人問汝言：『若有過去身時，有未來、現在身，一時有不？",
    "T01n0001_017:0112b12_14": "有未來身時，有過去、現在身，一時有不？",
    "T01n0001_017:0112b13_15": "有現在身時，有過去、未來身，一時有不？』",
    "T01n0001_017:0112b14_16": "設有此問者，汝云何報？」",
    "T01n0001_017:0112b14_17": "象首言：「設有如是問者，我當報言：『有過去身時，唯是過去身，無未來、現在。",
    "T01n0001_017:0112b16_18": "有未來身時，唯是未來身，無過去、現在。",
    "T01n0001_017:0112b17_19": "有現在身時，唯是現在身，無過去、未來身。』」",
    "T01n0001_017:0112b18_20": "「象首！",
    "T01n0001_017:0112b18_21": "此亦如是，有欲界人身四大諸根時，無欲界天身，色界天身，乃至有想無想處天身；如是展轉，至有想無想處天身時，無有欲界人身四大諸根，及欲界天身，色界天身，至不用處天身。",
    "T01n0001_017:0112b23_22": "「復次，象首！",
    "T01n0001_017:0112b23_23": "若有人問汝言：『汝曾有過去已滅不？",
    "T01n0001_017:0112b24_24": "未來當生不？",
    "T01n0001_017:0112b24_25": "現在今有不？』",
    "T01n0001_017:0112b24_26": "設有是問者，汝當云何答？」",
    "T01n0001_017:0112b25_27": "象首白佛言：「若有是問者，當答彼言：『我曾有過去已滅，非不有也。",
    "T01n0001_017:0112b27_28": "有未來當生，非不有也。",
    "T01n0001_017:0112b27_29": "現在今有，非不有也。』」",
    "T01n0001_017:0112b28_30": "佛言：「象首！",
    "T01n0001_017:0112b28_31": "此亦如是，有欲界人身四大諸根時，無欲界天身，乃至有想無想天身；如是展轉，至有想無想天身時，無有欲界人身四大諸根，及欲界天身，乃至無所有處天身。」",
    "T01n0001_017:0112c03_32": "爾時，象首白佛言：「世尊！",
    "T01n0001_017:0112c03_33": "我今歸依佛，歸依法，歸依僧，聽我於正法中為優婆塞，自今已後，盡形壽不殺、不盜、不婬、不欺、不飲酒。」",
    "T01n0001_017:0112c06_34": "時，布吒婆樓梵志白佛言：「我得於佛法中出家受戒不？」",
    "T01n0001_017:0112c07_35": "佛告梵志：「若有異學欲於我法中出家為道者，先四月觀察，稱眾人意，然後乃得出家受戒。",
    "T01n0001_017:0112c09_36": "雖有是法，亦觀人耳。」",
    "T01n0001_017:0112c10_37": "梵志白佛言：「諸有異學欲於佛法中出家受戒者，先當四月觀察，稱眾人意，然後乃得出家受戒。",
    "T01n0001_017:0112c12_38": "如我今者，乃能於佛法中四歲觀察，稱眾人意，然後乃望出家受戒。」",
    "T01n0001_017:0112c14_39": "佛告梵志：「我先語汝，雖有是法，當觀其人。」",
    "T01n0001_017:0112c15_40": "時，彼梵志即於正法中得出家受戒。",
    "T01n0001_017:0112c16_0": "如是不久以信堅固，淨修梵行，於現法中自身作證，生死已盡，所作已辦，不受後有，即成阿羅漢。",
    "T01n0001_017:0112c18_1": "爾時，布吒婆樓聞佛所說，歡喜奉行。",
    "T01n0001_017:0112c20_0": "（二九）佛說長阿含第三分露遮經第十",
    "T01n0001_017:0112c21_0": "如是我聞：一時，佛在拘薩羅人間遊行，與大比丘眾千二百五十人俱，往詣婆羅婆提婆羅門村北尸舍婆林中止宿。",
    "T01n0001_017:0112c23_1": "時，有婆羅門，名曰露遮，住婆羅林中，其村豐樂，人民熾盛，波斯匿王即封此村，與婆羅門以為梵分。",
    "T01n0001_017:0112c26_2": "此婆羅門七世已來父母真正，不為他人之所輕毀，異典三部諷誦通利，種種經書盡能分別，又能善於大人相法、瞻候吉凶、祭祀儀禮。",
    "T01n0001_017:0112c29_3": "聞沙門瞿曇釋種子出家成道，於拘薩羅國人間遊行，至尸舍婆林中，有大名稱，流聞天下，如來、至真、等正覺，十號具足，於諸天、世人、魔、若魔天、沙門、婆羅門眾中自身作證，與他說法，上中下善，義味具足，梵行清淨。",
    "T01n0001_017:0113a05_4": "「如此真人，宜往覲現，我今寧可往共相見。」",
    "T01n0001_017:0113a06_5": "時，婆羅門即出彼村，詣尸舍婆林中，至世尊所，問訊已，一面坐。",
    "T01n0001_017:0113a07_6": "佛為說法，示教利喜，婆羅門聞法已，白佛言：「唯願世尊及諸大眾明受我請。」",
    "T01n0001_017:0113a09_7": "爾時，世尊默然受請。",
    "T01n0001_017:0113a10_8": "彼婆羅門見佛默然，知已許可，即從坐起，遶佛而去。",
    "T01n0001_017:0113a11_9": "去佛不遠，便起惡見言：「諸沙門、婆羅門多知善法，多所證成，不應為他人說，但自知，休與他說為。",
    "T01n0001_017:0113a13_10": "譬如有人壞故獄已，更造新獄，斯是貪惡不善法耳。」",
    "T01n0001_017:0113a14_11": "時，婆羅門還至婆羅林已，即於其夜具辦種種餚饍飲食。",
    "T01n0001_017:0113a16_12": "時到，語剃頭師言：「汝持我聲，詣尸舍婆林中，白沙門瞿曇：『日時已到，宜知是時。』」",
    "T01n0001_017:0113a18_13": "剃頭師受教即行，往到佛所，禮世尊足白：「時已到，宜知是時。」",
    "T01n0001_017:0113a19_14": "爾時，世尊即著衣持鉢，從諸弟子千二百五十人俱，詣婆羅林。",
    "T01n0001_017:0113a21_15": "剃頭師侍從世尊，偏露右臂，長跪叉手，白佛言：「彼露遮婆羅門去佛不遠，生惡見言：『諸有沙門、婆羅門多知善法，多所證者，不應為他人說，但自知，休與他說為。",
    "T01n0001_017:0113a25_0": "譬如有人壞故獄已，更造新獄，斯是貪惡不善法耳。』",
    "T01n0001_017:0113a26_1": "唯願世尊除其惡見。」",
    "T01n0001_017:0113a26_2": "佛告剃頭師曰：「此是小事，易開化耳。」",
    "T01n0001_017:0113a27_3": "爾時，世尊至婆羅門舍，就座而坐。",
    "T01n0001_017:0113a28_4": "時，婆羅門以種種甘饍，手自斟酌，供佛及僧，食訖去鉢，行澡水畢，取一小牀於佛前坐。",
    "T01n0001_017:0113b01_5": "佛告露遮：「汝昨去我不遠，生惡見言：『諸沙門、婆羅門多知善法，多所證者，不應為他人說，乃至貪惡不善法。』",
    "T01n0001_017:0113b04_6": "實有是言耶？」",
    "T01n0001_017:0113b04_7": "露遮言：「爾，實有此事。」",
    "T01n0001_017:0113b04_8": "佛告露遮：「汝勿復爾生此惡見。",
    "T01n0001_017:0113b05_9": "所以者何？",
    "T01n0001_017:0113b05_10": "世有三師可以自誡。",
    "T01n0001_017:0113b06_11": "云何為三？",
    "T01n0001_017:0113b06_12": "一者剃除鬚髮，服三法衣，出家修道，於現法中可以除煩惱，又可增益得上人法。",
    "T01n0001_017:0113b08_13": "而於現法中不除煩惱，不得上人法，己業未成而為弟子說法，其諸弟子不恭敬承事，由復依止與共同住。",
    "T01n0001_017:0113b11_14": "露遮！",
    "T01n0001_017:0113b11_15": "彼諸弟子語師言：『師今剃除鬚髮，服三法衣，出家修道，於現法中可得除眾煩惱，得上人勝法。",
    "T01n0001_017:0113b13_16": "而今於現法中不能除煩惱，不得上人勝法。",
    "T01n0001_017:0113b14_17": "己業未成而為弟子說法，使諸弟子不復恭敬承事供養，但共依止同住而已。』」",
    "T01n0001_017:0113b16_18": "佛言：「露遮！",
    "T01n0001_017:0113b16_19": "猶如有人壞故獄已，更造新獄，斯則名為貪濁惡法。",
    "T01n0001_017:0113b18_20": "是為一師可以自誡。",
    "T01n0001_017:0113b18_21": "是為賢聖戒、律戒、儀戒、時戒。」",
    "T01n0001_017:0113b19_22": "又告露遮：「第二師者，剃除鬚髮，服三法衣，出家修道，於現法中可得除眾煩惱，不可增益得上人法，而於現法中不能除眾煩惱，雖復少多得上人勝法，己業未成而為弟子說法，其諸弟子不恭敬承事，由復依止與共同住。",
    "T01n0001_017:0113b24_23": "露遮！",
    "T01n0001_017:0113b24_24": "彼諸弟子語師言：『師今剃除鬚髮，服三法衣，出家修道，於現法中得除眾煩惱，得上人法。",
    "T01n0001_017:0113b26_25": "而今於現法中不能除眾煩惱，雖復少多得上人法，己利未成而為弟子說法，使諸弟子不復恭敬承事供養，但共依止同住而已。』」",
    "T01n0001_017:0113b29_26": "佛言：「露遮！",
    "T01n0001_017:0113c01_27": "猶如有人在他後行，手摩他背，此則名為貪濁惡法。",
    "T01n0001_017:0113c02_28": "是為二師可以自誡。",
    "T01n0001_017:0113c02_29": "是為賢聖戒、律戒、儀戒、時戒。」",
    "T01n0001_017:0113c03_30": "又告露遮：「第三師者，剃除鬚髮，服三法衣，出家修道，於現法中可除煩惱，又可增益得上人法，而於現法中不能除眾煩惱，雖復少多得上人法，己利未成而為弟子說法，其諸弟子恭敬承事，依止同住。",
    "T01n0001_017:0113c08_31": "露遮！",
    "T01n0001_017:0113c08_32": "彼諸弟子語師言：『師今剃除鬚髮，服三法衣，出家修道，於現法中可得除眾煩惱，少多得上人法，而今於現法中不能除眾煩惱，雖復少多得上人法，己利未成而為弟子說法，諸弟子恭敬承事，共止同住。』」",
    "T01n0001_017:0113c13_33": "佛言：「露遮！",
    "T01n0001_017:0113c13_34": "猶如有人捨己禾稼，鋤他田苗，此則名為貪濁惡法。",
    "T01n0001_017:0113c14_35": "是為三師可以自誡。",
    "T01n0001_017:0113c15_36": "是為賢聖戒、律戒、儀戒、時戒。",
    "T01n0001_017:0113c16_37": "露遮！",
    "T01n0001_017:0113c16_38": "有一世尊不在世間，不可傾動，云何為一？",
    "T01n0001_017:0113c17_39": "若如來、至真、等正覺出現於世，乃至得三明，除滅無明，生智慧明，去諸闇冥，出大法光，所謂漏盡智證。",
    "T01n0001_017:0113c19_40": "所以者何？",
    "T01n0001_017:0113c19_41": "斯由精勤，專念不忘，樂獨閑居之所得也。",
    "T01n0001_017:0113c20_42": "露遮！",
    "T01n0001_017:0113c21_0": "是為第一世尊不在世間，不可傾動。",
    "T01n0001_017:0113c21_1": "露遮！",
    "T01n0001_017:0113c22_0": "有四沙門果。",
    "T01n0001_017:0113c22_1": "何者四？",
    "T01n0001_017:0113c22_2": "謂須陀洹果、斯陀含果、阿那含果、阿羅漢果。",
    "T01n0001_017:0113c23_3": "云何？",
    "T01n0001_017:0113c23_4": "露遮！",
    "T01n0001_017:0113c23_5": "有人聞法應得此四沙門果。",
    "T01n0001_017:0113c24_6": "若有人遮言：『勿為說法。』",
    "T01n0001_017:0113c25_7": "設用其言者，彼人聞法得果以不？」",
    "T01n0001_017:0113c25_8": "答曰：「不得。」",
    "T01n0001_017:0113c26_9": "又問：「若不得果，得生天不？」",
    "T01n0001_017:0113c26_10": "答曰：「不得。」",
    "T01n0001_017:0113c27_11": "又問：「遮他說法，使不得果，不得生天。",
    "T01n0001_017:0113c28_0": "為是善心，為不善心耶？」",
    "T01n0001_017:0113c28_1": "答曰：「不善。」",
    "T01n0001_017:0113c28_2": "又問：「不善心者，為生善趣，為墮惡趣？」",
    "T01n0001_017:0113c29_3": "答曰：「生惡趣。」",
    "T01n0001_017:0114a01_4": "「露遮！",
    "T01n0001_017:0114a01_5": "猶如有人語波斯匿王言：『王所有國土，其中財物王盡自用，勿給餘人。』",
    "T01n0001_017:0114a02_6": "云何？",
    "T01n0001_017:0114a02_7": "露遮！",
    "T01n0001_017:0114a03_8": "若用彼人言者，當斷餘人供不？」",
    "T01n0001_017:0114a03_9": "答曰：「當斷。」",
    "T01n0001_017:0114a04_10": "又問：「斷他供者，為是善心，為不善心？」",
    "T01n0001_017:0114a05_11": "答曰：「不善心。」",
    "T01n0001_017:0114a05_12": "又問：「不善心者，為生善趣，為墮惡道耶？」",
    "T01n0001_017:0114a06_13": "答曰：「墮惡道。」",
    "T01n0001_017:0114a06_14": "「露遮！",
    "T01n0001_017:0114a06_15": "彼亦如是，有人聞法，應得四沙門果。",
    "T01n0001_017:0114a07_16": "若有人言：『勿為說法。』",
    "T01n0001_017:0114a08_17": "設用其言者，彼人聞法得果不？」",
    "T01n0001_017:0114a08_18": "答曰：「不得。」",
    "T01n0001_017:0114a09_19": "又問：「若不得果，得生天不？」",
    "T01n0001_017:0114a09_20": "答曰：「不得。」",
    "T01n0001_017:0114a10_21": "又問：「遮他說法，使不得道果，不得生天。",
    "T01n0001_017:0114a11_22": "彼為是善心，為不善心耶？」",
    "T01n0001_017:0114a11_23": "答曰：「不善。」",
    "T01n0001_017:0114a12_24": "又問：「不善心者，當生善趣，為墮惡道耶？」",
    "T01n0001_017:0114a13_25": "答曰：「墮惡道。」",
    "T01n0001_017:0114a13_26": "「露遮！",
    "T01n0001_017:0114a13_27": "若有人語汝言：『彼波羅婆提村封所有財物。",
    "T01n0001_017:0114a14_28": "露遮！",
    "T01n0001_017:0114a14_29": "自用勿給人，物當自用，與他何為？』",
    "T01n0001_017:0114a15_30": "云何？",
    "T01n0001_017:0114a15_31": "露遮！",
    "T01n0001_017:0114a15_32": "設用彼言者，當斷餘人供不？」",
    "T01n0001_017:0114a16_33": "答曰：「當斷。」",
    "T01n0001_017:0114a16_34": "又問：「教人斷他供者，為是善心，為不善心耶？」",
    "T01n0001_017:0114a17_35": "答曰：「不善。」",
    "T01n0001_017:0114a18_36": "又問：「不善心者，為生善趣，為墮惡道耶？」",
    "T01n0001_017:0114a19_37": "答曰：「墮惡道。」",
    "T01n0001_017:0114a19_38": "「露遮！",
    "T01n0001_017:0114a19_39": "彼亦如是，有人聞法應得四沙門果，若有人言：『勿為說法。』",
    "T01n0001_017:0114a21_0": "設用其言者，彼人聞法得果不？」",
    "T01n0001_017:0114a21_1": "答曰：「不得。」",
    "T01n0001_017:0114a22_0": "又問：「若不得果，得生天不？」",
    "T01n0001_017:0114a22_1": "答曰：「不得。」",
    "T01n0001_017:0114a22_2": "又問：「遮他說法，使不得果，不得生天。",
    "T01n0001_017:0114a23_3": "為是善心，為不善心耶？」",
    "T01n0001_017:0114a24_4": "答曰：「不善。」",
    "T01n0001_017:0114a24_5": "又問：「不善心者，為生善趣，為墮惡道耶？」",
    "T01n0001_017:0114a25_6": "答曰：「墮惡道。」",
    "T01n0001_017:0114a26_7": "爾時，露遮婆羅門白佛言：「我歸依佛，歸依法，歸依僧，願聽我於正法中為優婆塞，自今已後，盡形壽不殺、不盜、不婬、不欺、不飲酒。」",
    "T01n0001_017:0114a29_8": "佛說法已，時，露遮婆羅門聞佛所說，歡喜奉行。",
    "T01n0001_017:0114b02_0": "佛說長阿含經卷第十七"
}