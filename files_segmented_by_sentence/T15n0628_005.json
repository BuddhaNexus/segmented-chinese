{
    "T15n0628_005:0442c04_0": "佛說未曾有正法經卷第五",
    "T15n0628_005:0442c06_0": "西天譯經三藏朝奉大夫試鴻臚卿",
    "T15n0628_005:0442c07_0": "傳教大師臣法天奉　詔譯",
    "T15n0628_005:0442c08_0": "「復次，大王！",
    "T15n0628_005:0442c08_1": "希有之法甚深難解，即一切法寂滅之相，非取、非捨，非聚、非散，從因緣生，無有主宰。",
    "T15n0628_005:0442c10_2": "以緣生故，非自、非他。",
    "T15n0628_005:0442c10_3": "諸法無自性，自性空故，即無所得。",
    "T15n0628_005:0442c11_4": "由無所得故，一切法寂靜。",
    "T15n0628_005:0442c11_5": "寂靜相者是真實相。",
    "T15n0628_005:0442c12_6": "大王！",
    "T15n0628_005:0442c12_7": "當起正信心，應如是修學、如是觀察。",
    "T15n0628_005:0442c13_8": "如是學者，離一切相，非有所學、非無所學，無得、無失。",
    "T15n0628_005:0442c14_9": "如是了知是正解脫，解脫相者即諸法也。",
    "T15n0628_005:0442c15_10": "諸法性空是真實義，即無所著、無所限礙，是名最上希有之法。",
    "T15n0628_005:0442c17_0": "「復次，大王當知：眼根非染、非淨。",
    "T15n0628_005:0442c17_1": "何以故？",
    "T15n0628_005:0442c17_2": "眼根自性本真實故；耳、鼻、舌、身、意根亦非染、非淨，而彼自性本真實故。",
    "T15n0628_005:0442c19_3": "大王！",
    "T15n0628_005:0442c19_4": "色非染、非淨；受、想、行、識亦非染、非淨。",
    "T15n0628_005:0442c20_5": "何以故？",
    "T15n0628_005:0442c20_6": "蘊之自性本真實故。",
    "T15n0628_005:0442c21_7": "乃至一切法亦復如是，非染、非淨，自性真實故。",
    "T15n0628_005:0442c22_8": "「大王當知：心無形相，非眼所觀。",
    "T15n0628_005:0442c22_9": "心無所住，內、外、中間俱不可得。",
    "T15n0628_005:0442c23_10": "何以故？",
    "T15n0628_005:0442c23_11": "心之自性非染、非淨，無所增減、無所動轉。",
    "T15n0628_005:0442c24_12": "是故，大王！",
    "T15n0628_005:0442c24_13": "當如實觀，勿生疑惑，住真實法。",
    "T15n0628_005:0442c25_14": "此心真實故，諸法亦如是。",
    "T15n0628_005:0442c26_15": "「大王！",
    "T15n0628_005:0442c26_16": "譬如虛空，離諸色相，亦無動轉。",
    "T15n0628_005:0442c27_17": "若有人言：『我能以彼煙、雲、塵、霧染於虛空。』",
    "T15n0628_005:0442c28_0": "斯為信不？」",
    "T15n0628_005:0442c28_1": "王言：「不也。",
    "T15n0628_005:0442c28_2": "虛空無相，非所染故。」",
    "T15n0628_005:0442c28_3": "菩薩曰：「心亦如是，本來清淨，不受諸垢；乃至一切法自性無染亦復如是。",
    "T15n0628_005:0443a02_0": "「復次，大王！",
    "T15n0628_005:0443a02_1": "一切法與法界非即、非離，本性平等，無有差別。",
    "T15n0628_005:0443a03_2": "若了是者，即於諸法無所罣礙、亦無增減。」",
    "T15n0628_005:0443a04_3": "妙吉祥菩薩說是法時，摩伽陀王悟法性空，生大歡喜，即時獲得無生法忍，發希有心，合掌恭敬白妙吉祥菩薩言：「菩薩大慈善巧方便，如所說法甚為希有，微妙深遠昔所未聞。",
    "T15n0628_005:0443a08_4": "我於今日斷諸疑惑，心得開曉。」",
    "T15n0628_005:0443a08_5": "妙吉祥菩薩曰：「大王！",
    "T15n0628_005:0443a09_6": "莫作是言：『疑惑得除。』",
    "T15n0628_005:0443a09_7": "作是言者，未斷諸相，有相於心，是大疑惑。",
    "T15n0628_005:0443a10_8": "大王當知：諸法寂滅，無說、無示，無聞、無得，豈有疑惑而可除耶？」",
    "T15n0628_005:0443a12_9": "王言：「菩薩！",
    "T15n0628_005:0443a12_10": "若如是者，貪、瞋、癡等一切煩惱應不礙心耶？」",
    "T15n0628_005:0443a13_11": "菩薩曰：「大王！",
    "T15n0628_005:0443a13_12": "我先所說：『虛空本淨，非所染故。』",
    "T15n0628_005:0443a14_13": "其義如是。",
    "T15n0628_005:0443a14_14": "大王！",
    "T15n0628_005:0443a14_15": "心本清淨，煩惱性空，二俱無得，何所礙耶？",
    "T15n0628_005:0443a15_16": "是故，不應以罪垢相而生於心。",
    "T15n0628_005:0443a16_17": "大王當知：過去心不可得、未來心不可得、現在心不可得；乃至一切法亦復如是，於三世中無來、無去，無住、無著，無所入、無所歸，離諸妄想，非知見所及。",
    "T15n0628_005:0443a19_18": "離知見法者，佛所說也。",
    "T15n0628_005:0443a20_19": "是故，智者應如是觀、如是解了。」",
    "T15n0628_005:0443a21_20": "是時大王白妙吉祥菩薩言：「如菩薩所說，我今解了心之自性、諸法自性本來清淨，非障所染，亦非有相可得。",
    "T15n0628_005:0443a23_21": "是故，我今於菩薩前得不壞信。」",
    "T15n0628_005:0443a24_22": "菩薩言：「大王！",
    "T15n0628_005:0443a24_23": "若如是者，是即解脫，離諸過失。」",
    "T15n0628_005:0443a26_0": "爾時，摩伽陀王聞妙吉祥菩薩宣說妙法心大歡喜，即從座起，持上妙細[疊*毛]——價直百千——詣妙吉祥菩薩所而奉上之，欲以其[疊*毛]被菩薩身。",
    "T15n0628_005:0443a29_1": "是時菩薩於剎那間隱身不現，但聞空中聲曰：「大王！",
    "T15n0628_005:0443b01_2": "有所見相非我所受。",
    "T15n0628_005:0443b01_3": "如我受者，不見自身、不見他身，無能施、無所施；乃至一切法亦復如是，無所見相，離取著心。",
    "T15n0628_005:0443b03_4": "大王！",
    "T15n0628_005:0443b03_5": "其所施[疊*毛]，若有能見身者當可施之。」",
    "T15n0628_005:0443b04_6": "時有菩薩名曰智幢，其王即時復持其[疊*毛]而以奉施。",
    "T15n0628_005:0443b05_7": "彼菩薩曰：「大王！",
    "T15n0628_005:0443b06_8": "有所見相非我所受。",
    "T15n0628_005:0443b06_9": "如我受者，不著異生及異生法、不住有學及有學法、不證無學及無學法、不趣緣覺及緣覺法、亦不求諸佛、如來解脫涅盤而為果證。",
    "T15n0628_005:0443b09_10": "如是，於一切法無所著相，能施、所施二種清淨，無利、無得。",
    "T15n0628_005:0443b11_0": "如是施者而可受之。」",
    "T15n0628_005:0443b11_1": "是時大王欲以其[疊*毛]被菩薩身，菩薩即時隱身不現，但聞空中聲曰：「若有能見身者當可施之。」",
    "T15n0628_005:0443b13_2": "是時復有菩薩名善寂解脫，其王即時持[疊*毛]奉施。",
    "T15n0628_005:0443b14_3": "彼菩薩曰：「大王！",
    "T15n0628_005:0443b15_0": "有所見相非我所受。",
    "T15n0628_005:0443b15_1": "如我受者，不起我見及我所見，非即煩惱、非離煩惱，非住定心、非起散亂，非智、非愚，離諸取捨。",
    "T15n0628_005:0443b17_2": "如是施者而可受之。」",
    "T15n0628_005:0443b18_3": "是時大王欲以其[疊*毛]被菩薩身，菩薩即時隱身不現，但聞空中聲曰：「若有能見身者當可施之。」",
    "T15n0628_005:0443b20_4": "復有菩薩名最勝作意，其王即時持[疊*毛]奉施。",
    "T15n0628_005:0443b21_5": "彼菩薩曰：「大王！",
    "T15n0628_005:0443b21_6": "有所見相非我所受。",
    "T15n0628_005:0443b22_0": "如我受者，不起諸相，不行身業、不發語業、不起意業，不著蘊處界法。",
    "T15n0628_005:0443b23_1": "了一切法皆不可得，非智所知、非言所及，無所依止，湛若虛空。",
    "T15n0628_005:0443b24_2": "如是施者而可受之。」",
    "T15n0628_005:0443b25_3": "是時大王欲以其[疊*毛]被菩薩身，菩薩即時隱身不現，但聞聲曰：「若有能見身者當可施之。」",
    "T15n0628_005:0443b27_4": "復有菩薩名曰上意，其王即時持[疊*毛]奉施。",
    "T15n0628_005:0443b28_5": "彼菩薩曰：「大王！",
    "T15n0628_005:0443b28_6": "有所見相非我所受。",
    "T15n0628_005:0443b29_7": "如我受者，不起取相、希求之心。",
    "T15n0628_005:0443b29_8": "若言發於阿耨多羅三藐三菩提心者，是為取相、有所希求。",
    "T15n0628_005:0443c02_9": "何以故？",
    "T15n0628_005:0443c02_10": "離有相心即菩薩摩訶薩心，此心平等故，菩提心亦平等。",
    "T15n0628_005:0443c03_11": "此菩提心即一切如來心，由是平等故，諸法皆平等，無二、無差別，無取、亦無捨。",
    "T15n0628_005:0443c05_12": "離取捨故，我相不生；我相滅已，無所希求。",
    "T15n0628_005:0443c06_13": "如是施者而可受之。」",
    "T15n0628_005:0443c06_14": "是時大王欲以其[疊*毛]被菩薩身，菩薩即時隱身不現，但聞聲曰：「若有能見身者當可施之。」",
    "T15n0628_005:0443c08_15": "復有菩薩名三昧開華，其王即時持[疊*毛]奉施。",
    "T15n0628_005:0443c09_16": "彼菩薩曰：「大王！",
    "T15n0628_005:0443c10_17": "有所見相非我所受。",
    "T15n0628_005:0443c10_18": "如我受者，於一切三摩地門證而無相、無所分別，了一切法自性無動——即三摩地。",
    "T15n0628_005:0443c12_19": "如是施者當可受之。」",
    "T15n0628_005:0443c13_0": "是時大王欲以其[疊*毛]被菩薩身，菩薩即時隱身不現。",
    "T15n0628_005:0443c14_1": "但聞聲曰：「若有能見身者當可施之。」",
    "T15n0628_005:0443c15_0": "復有菩薩名成就意，其王即時持[疊*毛]奉施。",
    "T15n0628_005:0443c15_1": "彼菩薩曰：「大王！",
    "T15n0628_005:0443c16_2": "有所見相非我所受。",
    "T15n0628_005:0443c16_3": "如我受者，了一切語言、文字自性本空，無所著相。",
    "T15n0628_005:0443c17_4": "夫欲起心求諸法者，墮有相中不名成就。",
    "T15n0628_005:0443c18_5": "若於一切法解無所得，即一切義成就、一切皆如意。",
    "T15n0628_005:0443c20_0": "如是施者而可受之。」",
    "T15n0628_005:0443c20_1": "是時大王欲以其[疊*毛]被菩薩身，菩薩即時隱身不現，但聞聲曰：「若有能見身者當可施之。」",
    "T15n0628_005:0443c22_2": "復有菩薩名三輪清淨，其王即時持[疊*毛]奉施。",
    "T15n0628_005:0443c23_3": "彼菩薩曰：「大王！",
    "T15n0628_005:0443c23_4": "有所見相非我所受。",
    "T15n0628_005:0443c24_5": "如我受者，無彼能施、無此能受，受者無所得、施者無果報，我尚非有、我所亦空。",
    "T15n0628_005:0443c26_6": "如是施者而可受之。」",
    "T15n0628_005:0443c26_7": "王即持[疊*毛]欲被其身，時彼菩薩隱身不現，但聞聲曰：「若有能見身者當可施之。」",
    "T15n0628_005:0443c28_8": "復有菩薩名曰法化，其王即時持[疊*毛]奉施。",
    "T15n0628_005:0443c29_9": "彼菩薩曰：「大王！",
    "T15n0628_005:0443c29_10": "有所見相非我所受。",
    "T15n0628_005:0444a01_11": "如我受者，不以聲聞、緣覺涅盤而為果證、亦不以大般涅盤而為果證，不離輪迴法、不求涅盤法。",
    "T15n0628_005:0444a03_12": "何以故？",
    "T15n0628_005:0444a03_13": "生死、涅盤，二俱平等。",
    "T15n0628_005:0444a03_14": "如是施者當可受之。」",
    "T15n0628_005:0444a04_15": "王即持[疊*毛]欲被其身，時彼菩薩隱身不現，但聞聲曰：「若有能見身者當可施之。」",
    "T15n0628_005:0444a06_16": "是時大王以所施[疊*毛]奉如是等諸大菩薩，各各隱身，皆不納受。",
    "T15n0628_005:0444a08_0": "爾時，大王即持其[疊*毛]詣於尊者大迦葉所，作如是言：「尊者迦葉於聲聞中耆年有德，佛所稱讚頭陀第一，願受我此上妙細[疊*毛]，滿我施心。」",
    "T15n0628_005:0444a11_1": "迦葉答曰：「大王！",
    "T15n0628_005:0444a11_2": "有所見相非我所受。",
    "T15n0628_005:0444a11_3": "如我受者，不斷貪、瞋、癡，無所染著；乃至無明、有愛而悉不斷，亦不與俱。",
    "T15n0628_005:0444a13_4": "無見苦、斷集、證滅、修道，不見佛、不聞法、不入眾數，非盡智、無生智可得、可證，無施者、無受者，無大果、無小果，無輪迴可厭、無涅盤可證。",
    "T15n0628_005:0444a16_5": "諸法清淨，離一切相。",
    "T15n0628_005:0444a17_0": "如是施者而可受之。」",
    "T15n0628_005:0444a17_1": "王即持[疊*毛]欲被其身，迦葉亦復隱身不現，但聞聲曰：「若有能見身者當可施之。」",
    "T15n0628_005:0444a19_2": "如是，大王於五百大聲聞所持[疊*毛]奉施，亦各不受，隱身不現。",
    "T15n0628_005:0444a21_0": "爾時，大王即作是念：「今此菩薩、聲聞皆不受我所施之[疊*毛]，我今持往後宮施其夫人及諸眷屬，彼應當受。」",
    "T15n0628_005:0444a23_1": "作是念已，持[疊*毛]入宮而欲施之。",
    "T15n0628_005:0444a24_2": "是時大王不見夫人，復思施彼宮嬪、眷屬，亦復不見。",
    "T15n0628_005:0444a25_3": "如是，漸次觀察所有宮城、殿宇皆悉不現，同彼虛空。",
    "T15n0628_005:0444a26_4": "是時大王復作是念：「今此上妙細[疊*毛]無復所施。」",
    "T15n0628_005:0444a27_5": "作是念已，欲持此[疊*毛]自被於身。",
    "T15n0628_005:0444a28_6": "其王即時亦自不見其身，但聞空中聲曰：「若有能見身者當可施之。",
    "T15n0628_005:0444a29_7": "大王！",
    "T15n0628_005:0444a29_8": "當自觀身色相今何所在？",
    "T15n0628_005:0444b01_9": "如自觀身不見其相，觀他亦然，自、他之相俱不可得。",
    "T15n0628_005:0444b02_10": "若如是見者即見真實法，真實法者離一切見，以離諸見故即住平等法。」",
    "T15n0628_005:0444b04_11": "是時大王聞空中聲已，離有相心，斷疑惑想，如從睡覺而得醒寤。",
    "T15n0628_005:0444b05_12": "即時宮城、殿宇、后妃、眷屬，見其色相還復如故，即詣菩薩大眾之所，悉得瞻覩菩薩之相如本無異。",
    "T15n0628_005:0444b07_13": "是時大王前白妙吉祥菩薩言：「菩薩大眾適當何往，我所不見？」",
    "T15n0628_005:0444b09_14": "妙吉祥言：「大王！",
    "T15n0628_005:0444b09_15": "勿生疑惑，今此大眾本相無來，其何所往？",
    "T15n0628_005:0444b10_16": "大王！",
    "T15n0628_005:0444b10_17": "於今見此眾不？」",
    "T15n0628_005:0444b11_18": "王曰：「唯然，已見。」",
    "T15n0628_005:0444b11_19": "菩薩曰：「何所見耶？」",
    "T15n0628_005:0444b11_20": "答言：「如見真實法，觀此眾亦然。」",
    "T15n0628_005:0444b12_21": "又問曰：「即此真實亦云何見？」",
    "T15n0628_005:0444b13_22": "答曰：「真實法者離一切相，非眼所觀，不在內、不在外、不在中間，名、相二法不可得故。」",
    "T15n0628_005:0444b16_0": "爾時，妙吉祥菩薩復謂王曰：「大王當知：汝先造惡，我聞佛記於當來世墮惡道中。」",
    "T15n0628_005:0444b17_1": "王白菩薩言：「不也。",
    "T15n0628_005:0444b18_2": "大士！",
    "T15n0628_005:0444b18_3": "如佛、世尊未曾有說墮惡道者、證涅盤者。",
    "T15n0628_005:0444b19_4": "何以故？",
    "T15n0628_005:0444b19_5": "於真法中無二差別。」",
    "T15n0628_005:0444b19_6": "菩薩復言：「不也。",
    "T15n0628_005:0444b20_7": "大王！",
    "T15n0628_005:0444b20_8": "如佛所說：善惡因果報應昭然。",
    "T15n0628_005:0444b21_9": "作是說者，其義云何？」",
    "T15n0628_005:0444b21_10": "大王答曰：「菩薩大士！",
    "T15n0628_005:0444b22_11": "如我意者，諸佛、如來隨順方便，巧說生死、涅盤，令諸眾生厭生死苦、趣涅盤樂。",
    "T15n0628_005:0444b23_12": "如實說者，生死、涅盤二俱平等。",
    "T15n0628_005:0444b24_13": "何以故？",
    "T15n0628_005:0444b24_14": "諸法皆空，無有自性。",
    "T15n0628_005:0444b25_15": "彼諸法性即法界性，法界性中無二差別。",
    "T15n0628_005:0444b26_16": "由是義故，諸法無所生、無所往，無樂欲、無厭捨。",
    "T15n0628_005:0444b27_17": "我今起正信心，不生怖畏。」",
    "T15n0628_005:0444b27_18": "妙吉祥菩薩言：「善哉，大王！",
    "T15n0628_005:0444b28_19": "善說此語，離諸有相。」",
    "T15n0628_005:0444b28_20": "王言：「菩薩！",
    "T15n0628_005:0444b29_21": "我性自空，誰為說者？",
    "T15n0628_005:0444b29_22": "法本無相，當何所離？",
    "T15n0628_005:0444c01_23": "如佛所說：真實法中我相本無，離情非情，諸行無作、亦無受者。」",
    "T15n0628_005:0444c02_24": "菩薩告言：「大王！",
    "T15n0628_005:0444c02_25": "汝於真實法中雖復解了，猶生執著。」",
    "T15n0628_005:0444c03_26": "王復白言：「云何離著？」",
    "T15n0628_005:0444c04_27": "菩薩曰：「不壞惡趣相，是為無所著。」",
    "T15n0628_005:0444c05_28": "王言：「菩薩！",
    "T15n0628_005:0444c05_29": "如是如是。",
    "T15n0628_005:0444c05_30": "如我意者，惡趣之相無所動轉，不壞、不著，無所畏懼。",
    "T15n0628_005:0444c06_31": "我今得離諸執，永不復生有相之見，譬如得忍菩薩不復生於三毒之想。」",
    "T15n0628_005:0444c08_32": "是時智幢菩薩謂其王曰：「大王！",
    "T15n0628_005:0444c09_33": "於智慧道已得清淨，離諸塵染，忍具足。」",
    "T15n0628_005:0444c10_34": "王白菩薩言：「諸法甚清淨，廣大無有量，煩惱不能染、涅盤不可得，唯佛、世尊自所證知。」",
    "T15n0628_005:0444c13_0": "爾時，妙吉祥菩薩及諸大士於王宮中說正法時，摩伽陀王獲得無生法忍。",
    "T15n0628_005:0444c14_1": "其王宮中有三十二女人，見妙吉祥菩薩神通變化事已，皆發阿耨多羅三藐三菩提心。",
    "T15n0628_005:0444c16_2": "會中復有五百人得法眼淨。",
    "T15n0628_005:0444c17_3": "所有王舍城中一切人民皆悉持諸名華、妙香集王宮門，遙伸供養妙吉祥菩薩及諸大眾。",
    "T15n0628_005:0444c20_0": "爾時，妙吉祥菩薩哀愍城中一切人民，為利樂故以足指按地，即時大地皆作吠瑠璃色，清淨光潔，內外映徹。",
    "T15n0628_005:0444c22_1": "是時城中若男、若女一切人民，皆悉得見妙吉祥菩薩及諸大眾無所障礙，譬如清淨圓鏡照其面像，一切人民瞻菩薩相亦復如是。",
    "T15n0628_005:0444c25_2": "時妙吉祥菩薩各各為其如應說法時，城中八萬四千人得法眼淨，五百人發阿耨多羅三藐三菩提心。",
    "T15n0628_005:0444c28_0": "爾時，妙吉祥菩薩受摩伽陀王飯食供養及為廣說法已，王之宮屬乃至一切人民皆獲利樂，發希有心，生大歡喜。",
    "T15n0628_005:0445a01_1": "妙吉祥菩薩即從座起，與諸菩薩大眾而共圍繞出於王宮。",
    "T15n0628_005:0445a02_2": "是時摩伽陀王與諸臣從及其眷屬禮敬勞謝，隨從菩薩來于佛會。",
    "T15n0628_005:0445a04_3": "是時，菩薩既離王宮，漸次而行，於其中路見有一人在於樹下涕淚悲泣，發如是言：「我造殺業，甚可怖畏，當來決定墮於地獄。",
    "T15n0628_005:0445a07_4": "我今如何得其救度？」",
    "T15n0628_005:0445a07_5": "是時菩薩見此人已，觀其根緣而已成熟，堪受化度。",
    "T15n0628_005:0445a08_6": "菩薩即化一人，與其無異，往彼人所既相附近，亦復啼泣謂前人曰：「我造殺業，甚可怖畏，當來決定墮於地獄。」",
    "T15n0628_005:0445a11_7": "前人聞已，而即謂言：「我亦如是造於殺業，偶會今時，誰生方便能為救度？」",
    "T15n0628_005:0445a13_8": "是時化人即告之言：「今我等輩造極重罪，雖甚怖畏，無能救者。",
    "T15n0628_005:0445a14_9": "唯佛、世尊有大方便而能救度，我等今宜共詣佛所。」",
    "T15n0628_005:0445a15_10": "化人言已，便即前行。",
    "T15n0628_005:0445a16_11": "其人見已，亦復隨從詣於佛所。",
    "T15n0628_005:0445a16_12": "時彼化人到佛會已，頭面禮足，前白佛言：「世尊！",
    "T15n0628_005:0445a17_13": "我造殺業，怖墮地獄。",
    "T15n0628_005:0445a18_14": "願佛慈悲，救度於我。」",
    "T15n0628_005:0445a19_0": "爾時，世尊即讚是言：「善哉，善哉。",
    "T15n0628_005:0445a19_1": "善男子！",
    "T15n0628_005:0445a19_2": "今於佛前發誠實語，如其所作稱實而言。",
    "T15n0628_005:0445a20_3": "如汝所說造殺業者，汝從何心而起罪相？",
    "T15n0628_005:0445a21_4": "為過去耶？",
    "T15n0628_005:0445a22_0": "未來耶？",
    "T15n0628_005:0445a22_1": "現在耶？",
    "T15n0628_005:0445a22_2": "若起過去心者，過去已滅，心不可得；若起未來心者，未來未至，心不可得；若起現在心者，現在不住，心亦不可得。",
    "T15n0628_005:0445a24_3": "三世俱不可得故，即無起、作；無起、作故，於其罪相何所見耶？",
    "T15n0628_005:0445a26_4": "「善男子！",
    "T15n0628_005:0445a26_5": "心無所住，不在內、外、中間；心無色相，非青、黃、赤、白；心無造作，無作者故；心非幻化，本真實故；心無邊際，非限量故；心無取、捨，非善、惡故；心無動轉，非生、滅故；心等虛空，無障礙故；心非染、淨，離一切數故。",
    "T15n0628_005:0445b01_6": "「善男子！",
    "T15n0628_005:0445b02_7": "諸有智者應如是觀，作是觀者即於一切法中求心不可得。",
    "T15n0628_005:0445b03_8": "何以故？",
    "T15n0628_005:0445b03_9": "心之自性即諸法性，諸法性空即真實性。",
    "T15n0628_005:0445b04_10": "由是義故，汝今不應妄生怖畏。」",
    "T15n0628_005:0445b05_11": "是時化人聞佛宣說真實之法，心大歡喜，即白佛言：「希有，世尊！",
    "T15n0628_005:0445b06_12": "善說法界自性清淨，我今得悟罪業性空，不生怖畏。",
    "T15n0628_005:0445b07_13": "我今樂欲於佛法中出家修道，持於梵行，唯願世尊攝受於我。」",
    "T15n0628_005:0445b09_14": "佛言：「善哉。",
    "T15n0628_005:0445b09_15": "善男子！",
    "T15n0628_005:0445b09_16": "今正是時，為汝攝受。」",
    "T15n0628_005:0445b10_17": "是時化人於剎那間鬚髮自落，袈裟被身成苾芻相，即白佛言：「世尊！",
    "T15n0628_005:0445b11_18": "我今入般涅盤，願佛聽許。」",
    "T15n0628_005:0445b12_19": "佛言：「隨意。」",
    "T15n0628_005:0445b12_20": "時化苾芻承佛威神力故，即踊身虛空，高一多羅樹，化火自焚，滅盡無餘，同彼虛空。",
    "T15n0628_005:0445b15_0": "爾時，實造業者見是化人出家及聞佛說法已，心生思念：「此人與我同造罪業，彼先解脫，我今亦宜求佛化度。」",
    "T15n0628_005:0445b17_1": "作是念已，即時頭面禮世尊足，而白佛言：「世尊！",
    "T15n0628_005:0445b18_2": "我造殺業，怖於當來墮大地獄，願佛慈悲而垂救度。」",
    "T15n0628_005:0445b19_3": "佛言：「善哉。",
    "T15n0628_005:0445b19_4": "善男子！",
    "T15n0628_005:0445b20_5": "今於佛前發誠實語。",
    "T15n0628_005:0445b20_6": "汝所造業於何起心？",
    "T15n0628_005:0445b21_7": "罪業之相其復云何？」",
    "T15n0628_005:0445b21_8": "是時此人以善根成熟故，聞佛言已，身諸毛孔出大火焰旋繞其身，即作是言：「我今歸佛，願垂救度。」",
    "T15n0628_005:0445b24_0": "爾時，世尊舒金色右手於其頂上。",
    "T15n0628_005:0445b24_1": "此人即時身火得滅，離其苦惱，得大快樂，起淨信心，向佛合掌而白佛言：「希有，世尊！",
    "T15n0628_005:0445b26_2": "我先聞佛廣說清淨法界離相之法，我今得悟罪業性空，而不復生怖畏之想。",
    "T15n0628_005:0445b28_3": "我今亦於佛法中樂欲出家，修持梵行，願佛攝受。」",
    "T15n0628_005:0445b29_4": "佛言：「善哉。",
    "T15n0628_005:0445b29_5": "今正是時，為汝攝受。」",
    "T15n0628_005:0445c01_6": "即時此人鬚髮自落，袈裟被身成苾芻相——如百臘者諸根調適，威儀庠序，所願圓滿。",
    "T15n0628_005:0445c04_0": "爾時，世尊為其宣說四諦之法。",
    "T15n0628_005:0445c04_1": "彼聞法已，即時遠塵離垢，得法眼淨，而復審觀諦理，即於會中證阿羅漢果，而白佛言：「世尊！",
    "T15n0628_005:0445c06_2": "我今欲入涅盤，願佛聽許。」",
    "T15n0628_005:0445c07_3": "佛言：「隨意。」",
    "T15n0628_005:0445c07_4": "是時苾芻踊身虛空高七多羅樹，化火焚身，滅盡無餘。",
    "T15n0628_005:0445c08_5": "即時會中有百千天人發希有心，各伸敬禮。",
    "T15n0628_005:0445c10_0": "佛說未曾有正法經卷第五"
}