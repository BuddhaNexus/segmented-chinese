{
    "T24n1450_017:0185c20_0": "根本說一切有部毘奈耶破僧事",
    "T24n1450_017:0185c21_0": "卷第十七",
    "T24n1450_017:0185c23_0": "大唐三藏法師義淨奉　制譯",
    "T24n1450_017:0185c24_0": "時頻毘娑羅王，聞長者子乘舡而來，從弶伽河穿渠直至王舍大城，五里之內滿油麻子。",
    "T24n1450_017:0185c26_0": "船至城所，勅令掃灑去諸瓦石香水灑地散諸名花，喻如天宮，作好供養，迎長者子入王舍城。",
    "T24n1450_017:0185c28_1": "其子見王頭面禮足，便以寶珠置王足上，退住一面結跏趺坐。",
    "T24n1450_017:0185c29_2": "時王見彼足下黃金毛已，心生驚愕歎言：「有大功德福力之人，汝曾見佛以不？」",
    "T24n1450_017:0186a02_3": "答言：「未見。」",
    "T24n1450_017:0186a02_4": "王言：「汝可相隨見佛世尊。」",
    "T24n1450_017:0186a03_5": "問王：「佛騎何物？」",
    "T24n1450_017:0186a03_6": "王言：「出家之人不用乘騎。」",
    "T24n1450_017:0186a04_7": "長者子答言：「我亦步去。」",
    "T24n1450_017:0186a04_8": "時諸人眾皆以脫衣覆地與長者子踏上，問言：「彼佛世尊踏衣行不？」",
    "T24n1450_017:0186a06_9": "答言：「不踏。」",
    "T24n1450_017:0186a06_10": "即令去衣。",
    "T24n1450_017:0186a06_11": "其長者子以足踏地，諸天脫衣覆地，問言：「我不令著衣，何因地上有衣？」",
    "T24n1450_017:0186a08_12": "傍人答言：「此是天衣非我等衣。」",
    "T24n1450_017:0186a09_0": "亦令去却，天去衣訖。",
    "T24n1450_017:0186a09_1": "時長者子足踏地著，是時大地六種震動。",
    "T24n1450_017:0186a11_0": "爾時佛告諸苾芻：「此長者子從九十一劫已來，皆以覆衣踏行，不曾露足踏地。",
    "T24n1450_017:0186a12_1": "今長者子為重法故，以足踏地因此地動。」",
    "T24n1450_017:0186a13_2": "爾時長者子來詣佛所，禮佛足已却坐一面。",
    "T24n1450_017:0186a15_0": "爾時世尊隨其根性而為說法，既聞法已從座而起，頂禮佛足求願出家受持戒行。",
    "T24n1450_017:0186a16_1": "佛言：「不然！",
    "T24n1450_017:0186a17_2": "長者子，父母不聽，不得出家受戒。」",
    "T24n1450_017:0186a17_3": "爾時頻毘娑羅王白佛言：「我是國主，於彼長者庫藏資產事皆由我，王既聽許，唯願如來令其出家。」",
    "T24n1450_017:0186a20_4": "佛言：「善來苾芻！」",
    "T24n1450_017:0186a20_5": "即時出家被僧伽胝衣手持瓶鉢，威儀庠序如百歲苾芻。",
    "T24n1450_017:0186a21_6": "是時六眾苾芻共為恥笑：「其長者子汝如生酥，有何所堪？",
    "T24n1450_017:0186a23_7": "今者勤勞修行梵行，有何所益？」",
    "T24n1450_017:0186a23_8": "時六眾苾芻見而調弄，共作是語：「此人形貌如生酥團，於佛正教勇猛勤修，當何成就？」",
    "T24n1450_017:0186a25_9": "彼聞是語，即往尊者阿難陀所，白言：「尊者！",
    "T24n1450_017:0186a26_10": "云何苾芻決定修行，早得成就意得正定？」",
    "T24n1450_017:0186a27_11": "答言：「如佛所說：受三摩地勤苦經行，速得正定。」",
    "T24n1450_017:0186a28_12": "時彼聞已即往屍林，作三摩地經行，專念覺品善法思惟，竟不能證。",
    "T24n1450_017:0186b01_13": "又起一念：「我今勤行精進過諸聲聞，不得證果。",
    "T24n1450_017:0186b02_14": "我今自有家宅眷屬財物現存，歸俗自須行施造諸功德。」",
    "T24n1450_017:0186b03_15": "爾時世尊知其思念，告一苾芻曰：「汝可往詣彼屍林所報長者子曰：『汝可來此。』」",
    "T24n1450_017:0186b05_16": "時彼苾芻承佛命已，便往林中報曰：「世尊命汝。」",
    "T24n1450_017:0186b06_17": "彼既聞已共往世尊，頂禮佛足却住一面。",
    "T24n1450_017:0186b07_18": "佛告彼長者子：「汝不應在於空閑林中獨住宴坐而作如是非理尋思，汝昔作是念：『所有聲聞勤修苦行，我皆過彼，由不斷漏心得解脫。",
    "T24n1450_017:0186b10_19": "我之親屬有大資具，受用豐多，可應還家受諸欲樂，廣行布施造諸功德。』」",
    "T24n1450_017:0186b13_0": "時長者子聞佛說已，便作是念：「世尊今者知我心之所念。」",
    "T24n1450_017:0186b14_1": "即時驚愕恐懼憂惱身毛竪立，白佛言：「如是。",
    "T24n1450_017:0186b15_2": "世尊！」",
    "T24n1450_017:0186b15_3": "佛復告長者子：「我今問汝，隨我意答。",
    "T24n1450_017:0186b16_4": "汝昔在家常作何業？」",
    "T24n1450_017:0186b16_5": "答曰：「善解彈琴。」",
    "T24n1450_017:0186b17_6": "又問：「若調絃時其絃調急，其聲和雅悅心，好聲堪用已不？」",
    "T24n1450_017:0186b18_7": "答言：「不也。",
    "T24n1450_017:0186b18_8": "世尊！」",
    "T24n1450_017:0186b18_9": "問曰：「琴絃若緩，其聲和雅悅心，能發好聲堪用已不？」",
    "T24n1450_017:0186b19_10": "答言：「不也。",
    "T24n1450_017:0186b20_11": "世尊！」",
    "T24n1450_017:0186b20_12": "「若琴絃不緩不急，調絃平正，其聲好不？」",
    "T24n1450_017:0186b21_13": "答言：「如是。",
    "T24n1450_017:0186b21_14": "世尊！」",
    "T24n1450_017:0186b21_15": "佛告長者子：「若復有人極行精進心生掉舉，若多慢緩心生嬾惰，是故汝應修處中行。",
    "T24n1450_017:0186b23_16": "若如是者，汝今不久斷諸有漏心得解脫，得慧解脫見法證果：我生已盡、梵行已立、所作已辦、不受後有。」",
    "T24n1450_017:0186b26_0": "爾時長者子聞佛所說，歡喜信受諦心思惟禮佛而去。",
    "T24n1450_017:0186b27_1": "時長者子，聞佛世尊為說琴喻方便誨已，獨處閑靜修不放逸專修正念。",
    "T24n1450_017:0186b28_2": "「善男子！",
    "T24n1450_017:0186b29_3": "汝所標心希求出家，剃除鬢髮被僧伽胝衣，正信出家，學無上果。",
    "T24n1450_017:0186c01_4": "梵行已立，最後獲得諸法，以自覺知證成就果：我生已盡、梵行已立、所作已辦、不受後有。",
    "T24n1450_017:0186c03_5": "應知證果。」",
    "T24n1450_017:0186c03_6": "時彼具壽便自證得阿羅漢果，善得解脫已得果已，正受解脫喜樂一心，而作是念：「我今正是應詣佛所供養恭敬。」",
    "T24n1450_017:0186c06_7": "作是念已，即於晡時從宴坐起，往詣佛所頂禮雙足退坐一面。",
    "T24n1450_017:0186c08_0": "爾時具壽而白佛言：「凡有苾芻，得阿羅漢果諸漏得盡，所作已辦不受後有，棄諸重擔得自己利。",
    "T24n1450_017:0186c10_1": "盡諸有結，慧善解脫，心得自在，而於六種得勝解脫，所謂：一者出離凡俗得勝解脫，二者利諸勝解脫，三者寂靜勝解脫，四者貪欲盡勝解脫，五者盡諸最勝解脫，六者不失正念勝解脫。」",
    "T24n1450_017:0186c14_2": "白言：「大德！",
    "T24n1450_017:0186c14_3": "若復有人發少信心而求解脫。",
    "T24n1450_017:0186c15_4": "勿作是見，於貪、瞋、癡而得解脫出離生死。",
    "T24n1450_017:0186c16_5": "大德！",
    "T24n1450_017:0186c16_6": "若復有人發少尸羅出離生死，而求解脫無病惱憂。",
    "T24n1450_017:0186c17_7": "勿作是見，得盡貪、瞋、癡，無病憂惱而得解脫。",
    "T24n1450_017:0186c18_8": "大德！",
    "T24n1450_017:0186c18_9": "若復有人為求名利為稱譽故，行寂靜行而求解脫。",
    "T24n1450_017:0186c19_10": "勿作是見，得盡貪、瞋、癡離於愛取，不失正念而得解脫。",
    "T24n1450_017:0186c21_11": "大德！",
    "T24n1450_017:0186c21_12": "若有苾芻得阿羅漢，諸漏已盡，所作已辦棄諸重擔，獲得己利永斷諸有，心善解脫慧善解脫。",
    "T24n1450_017:0186c23_13": "是彼阿羅漢，得此六種勝解脫。",
    "T24n1450_017:0186c24_14": "大德！",
    "T24n1450_017:0186c24_15": "若有苾芻心得學處，若求無上涅槃善道，不著於色，時彼學處是淨尸羅，成就學處調伏諸根，後得漏盡；於無漏心而得解脫，得智解脫；於現前法以自覺知，而證圓滿：我生已盡、梵行已立、所作已辦、不受後有。",
    "T24n1450_017:0186c29_0": "時彼羅漢無學尸羅，成就諸根無學。",
    "T24n1450_017:0186c29_1": "大德！",
    "T24n1450_017:0186c29_2": "喻如童子幼小心惰樂睡，至于盛少尸羅諸根咸悉成就，後時年老諸根以枯尸羅成就。",
    "T24n1450_017:0187a03_0": "大德！",
    "T24n1450_017:0187a03_1": "苾芻亦復如是。",
    "T24n1450_017:0187a03_2": "若有苾芻而住學處得心自在，彼求無上涅槃善道，不著於色住於尸羅，諸根調伏。",
    "T24n1450_017:0187a05_3": "後時盡諸有漏，於無漏心得無漏慧，得解脫命；於現前法已自覺知，而得圓滿。",
    "T24n1450_017:0187a07_4": "我生已盡、梵行已立、不受後有，無學尸羅而得成就。",
    "T24n1450_017:0187a08_5": "已證得果，即見諸色心不攀緣，亦不惑亂。",
    "T24n1450_017:0187a09_6": "其心正定情無顛倒，善思修習心無增減。",
    "T24n1450_017:0187a10_7": "有惑亂之事，不能為失正念，耳知聲鼻知香舌知味身知觸心知諸法，色等諸法不能惑亂，不失正念。",
    "T24n1450_017:0187a12_8": "安定不散，情無顛倒，善解脫善修習，見生滅法。",
    "T24n1450_017:0187a14_0": "「復次喻如城邑聚落，不遠有大石山，無有缺漏亦無孔隙，全為一石；或有大風從東面起，其山不動不搖亦不西傾，西南北風亦復如是不動不搖。",
    "T24n1450_017:0187a17_1": "過去色等如大暴風來於眼前，眼等心識無有顛倒亦復如是，不動不搖，其心安定無有散亂。",
    "T24n1450_017:0187a19_2": "若得解脫修習善已，見生滅法。",
    "T24n1450_017:0187a20_3": "復次耳鼻舌身意，能知聲香味觸等，此之六種惑亂身心，彼能得果不失正念，內情心等不失正念，無有散亂顛倒。",
    "T24n1450_017:0187a22_4": "善得解脫修集善已，見生滅法。」",
    "T24n1450_017:0187a23_5": "具壽苾芻說是語已，便以伽陀而說頌曰：「出家解脫者，　　心無病惱憂；　彼住寂靜地，　　樂盡愛貪欲。",
    "T24n1450_017:0187a27_0": "　趣解脫盡者，　　及心不失念；　了知意生法，　　而心得解脫。",
    "T24n1450_017:0187a29_0": "　心若得解脫，　　寂靜見諦住；　所作既作了，　　不應而更作。",
    "T24n1450_017:0187b02_0": "　如彼大石山，　　暴風不能動；　色聲亦復然，　　不能為損害。",
    "T24n1450_017:0187b04_0": "　心意得定者，　　而見生滅法。」",
    "T24n1450_017:0187b05_0": "說是頌已，時諸苾芻咸皆有疑，世尊能斷一切疑惑，便即白問世尊：「具壽苾芻種何等業？",
    "T24n1450_017:0187b07_0": "由業力故生富貴家，而於足下有金色毛，每日常食五百種味，九十一劫已來足不踏地。",
    "T24n1450_017:0187b09_0": "纔生誕已，得二十俱胝金錢，後於世尊教中出家修學，斷諸煩惱證阿羅漢果。」",
    "T24n1450_017:0187b11_0": "爾時世尊告諸苾芻曰：「彼之具壽積習善業果報成熟，喻若暴流決定自受。",
    "T24n1450_017:0187b12_1": "汝等苾芻應知自作自受，廣說如餘。」",
    "T24n1450_017:0187b13_2": "即說頌曰：「假令經百劫，　　所作業不亡；　因緣會遇時，　　果報還自受。」",
    "T24n1450_017:0187b16_0": "佛告苾芻：「乃往昔時九十一劫，有佛出世，號毘鉢尸應正等覺，出現於世，十號具足。",
    "T24n1450_017:0187b17_1": "彼佛有六十二千苾芻前後圍遶，遊行人間漸至王城名曰親意。",
    "T24n1450_017:0187b19_2": "爾時城中有諸居士子，聞毘鉢尸應正等覺與六十二千苾芻，前後圍遶遊行人間來至於此。",
    "T24n1450_017:0187b21_3": "彼既聞已，皆共往詣佛所，頂禮佛足退坐一面。",
    "T24n1450_017:0187b22_4": "爾時世尊為諸童子善說法要，示教利喜默然而住。",
    "T24n1450_017:0187b24_0": "「爾時眾童子等從坐而起，合掌恭敬而白佛言：『唯願世尊，許我以四事供養三月安居佛及眾僧。』",
    "T24n1450_017:0187b26_1": "爾時世尊默然而許。",
    "T24n1450_017:0187b26_2": "時諸童子知佛許已，頂禮雙足辭佛而去。",
    "T24n1450_017:0187b27_3": "彼童子等既到城已，於議堂中共相議曰：『我等云何供養世尊？",
    "T24n1450_017:0187b29_0": "若共作一食供養？",
    "T24n1450_017:0187b29_1": "為人各作食供養？』",
    "T24n1450_017:0187b29_2": "其中或有云：『眾共作食供養，廢其生業田農等事。』",
    "T24n1450_017:0187c02_0": "時眾共議：『人各依次一日作食供養。』",
    "T24n1450_017:0187c02_1": "即隨力所辦作食供養。",
    "T24n1450_017:0187c03_2": "其中有一童子家貧，共母商量：『我家貧乏，依次辦食云何得辦？』",
    "T24n1450_017:0187c04_3": "時母答言：『愛子！",
    "T24n1450_017:0187c05_4": "可於最後而與供養，未至日來隨力收辦即以充足。』",
    "T24n1450_017:0187c06_5": "既至日已鋪以熊皮，如來踏上行至坐處，造五百味飲食供養如來，五輪著地發大誓願：『願所生之處，常得豪性富貴家生，亦願我足不踏於地，猶如如來足下有毛四指金色，行願如佛。",
    "T24n1450_017:0187c10_6": "當當來世有佛出時誓當供養。』」",
    "T24n1450_017:0187c12_0": "佛告諸苾芻等：「爾時貧童子者，即寶德長者子是。",
    "T24n1450_017:0187c13_1": "彼於毘鉢尸如來所發誓願，業果成熟，感大富貴，足下有毛作黃金色，從九十一劫以來，不曾以足一踏於地。",
    "T24n1450_017:0187c15_2": "當生之日有二十俱胝金錢，隨其日日從地踊出。",
    "T24n1450_017:0187c16_3": "即於佛教中出家修學，得阿羅漢果。」",
    "T24n1450_017:0187c18_0": "佛告苾芻：「若作黑業者當得黑報，若作白業者還得白報，諸雜業者還復如此。",
    "T24n1450_017:0187c19_1": "汝等苾芻！",
    "T24n1450_017:0187c20_0": "如雜黑業者汝不應作，當作白業。",
    "T24n1450_017:0187c20_1": "如未生怨，為彼惡友提婆達多故，於父王頻毘娑羅所，起大惡逆，擲矟打著手指，舉國人民共為恥笑談論：『如此惡者為友，未生怨王在胎中時，何不殺却？』",
    "T24n1450_017:0187c24_2": "或時有人談論：『此非是阿闍世王過也。",
    "T24n1450_017:0187c25_3": "由彼惡友提婆達多過。』",
    "T24n1450_017:0187c25_4": "或有說言：『為佛與提婆達多出家，不作擯罰致於他方自所安住。』",
    "T24n1450_017:0187c27_5": "或有譏說：『佛亦無過，為彼苾芻僧伽不依僧教住持故。』",
    "T24n1450_017:0187c28_6": "如斯眾議父王聞已，心不起惡，而云：『由我先世業故。』",
    "T24n1450_017:0187c29_7": "復有說云：『是佛及僧之過。』",
    "T24n1450_017:0188a01_8": "我由此說情懷憂惱。」",
    "T24n1450_017:0188a01_9": "時諸苾芻各生疑心，請世尊曰：「何故彼人造過令此受殃？」",
    "T24n1450_017:0188a02_10": "佛告諸苾芻：「非但今日有如前事，乃往過去曾亦遭此。",
    "T24n1450_017:0188a04_11": "汝等諦聽！",
    "T24n1450_017:0188a04_12": "我今為說。",
    "T24n1450_017:0188a04_13": "乃往古昔有波羅痆斯城王名梵授，人民安隱富樂豐饒。",
    "T24n1450_017:0188a05_14": "時彼城中有其二狗：一黑、一白，食鞍轡皮繩。",
    "T24n1450_017:0188a06_15": "於異後時王欲出戰，告其臣曰：『卿速嚴仗。』",
    "T24n1450_017:0188a07_16": "臣即觀見被狗咬破不堪所用，便啟王知。",
    "T24n1450_017:0188a08_17": "王聞生嗔令殺諸狗，城中諸狗既遭殺害，因即逃竄出國去者。",
    "T24n1450_017:0188a10_18": "時有他國一狗從外而來，見其諸狗怖而逃竄，問言：『何意如是？』",
    "T24n1450_017:0188a11_19": "城中諸狗以事具答。",
    "T24n1450_017:0188a12_20": "報曰：『何故不白大王？』",
    "T24n1450_017:0188a12_21": "城狗對曰：『誰敢啟王？』",
    "T24n1450_017:0188a13_22": "外狗報曰：『仁等安住，我於此夜進詣白王。』",
    "T24n1450_017:0188a14_0": "便至王所行步端儀，說伽他曰：「『大王宮中有二狗：　　一白一黑備色力，　　應當誅彼不滅我，　　誅者不誅非是理。』",
    "T24n1450_017:0188a17_0": "「是時王聞此頌，告諸臣曰：『卿等宜應為我覓取說伽他者，將來見我。』",
    "T24n1450_017:0188a18_1": "諸臣訪察：『誰於夜中為王說頌？』",
    "T24n1450_017:0188a19_2": "而有白言：『他國狗來為王說頌。』",
    "T24n1450_017:0188a19_3": "王曰：『卿等審推，實是宮中二狗食耶？",
    "T24n1450_017:0188a20_4": "為餘狗喫？』",
    "T24n1450_017:0188a21_0": "諸臣集議：『王今令推，云何詳審？』",
    "T24n1450_017:0188a21_1": "於中有言：『何假多論？",
    "T24n1450_017:0188a22_2": "但取頭髮安狗口中，若食皮者自當吐出。』",
    "T24n1450_017:0188a23_3": "既安髮已，王宮二狗便吐食皮。",
    "T24n1450_017:0188a23_4": "以事白王。",
    "T24n1450_017:0188a24_5": "王曰：『宜治二狗，餘狗無愆。』",
    "T24n1450_017:0188a24_6": "汝等苾芻，於意云何？",
    "T24n1450_017:0188a25_7": "昔二狗者豈異人乎？",
    "T24n1450_017:0188a25_8": "今提婆達多、阿闍世王是，由彼往昔過失令他受苦；今亦如此，彼等造罪佛僧招過。",
    "T24n1450_017:0188a27_9": "「汝等復聽提婆達多無恩報事。",
    "T24n1450_017:0188a28_10": "乃往古昔於波羅痆斯城，王名梵授，治化人民。",
    "T24n1450_017:0188a29_11": "時有一人入山採木，路逢師子，便即逃竄墮落井中；師子奔趁不見其井，遂墮其上；而有毒蛇逐鼠鵄欲撥鼠，此三一時俱墮井內，各起害心欲相噉食。",
    "T24n1450_017:0188b03_12": "師子曰：『今此井中我有勢力，能食汝等，然而共在厄難之處，宜息惡心莫相損害。』",
    "T24n1450_017:0188b05_13": "因緣會遇屬有獵師，逐鹿至此向下看井，其井中人遂發大聲唱言：『丈夫！",
    "T24n1450_017:0188b07_14": "願見救濟。』",
    "T24n1450_017:0188b08_0": "「是時獵師先拔師子令出井中，師子即便禮獵師足，白言：『我今知汝深恩，必當報謝。",
    "T24n1450_017:0188b09_1": "其在井中黑頭蟲者，不識恩義，必莫救之。』",
    "T24n1450_017:0188b10_2": "師子即去。",
    "T24n1450_017:0188b11_3": "於後獵師，所有井中人蛇蟲鳥等，次第悉皆救出。",
    "T24n1450_017:0188b12_4": "後時師子捉得一鹿，獵師因行遇至其所救，師子見來，即便以鹿授與獵師，跪拜而去。",
    "T24n1450_017:0188b14_5": "後於一時，其梵授王及諸宮人，出城遊戲至苑園中，恣意歡娛遂便睡著。",
    "T24n1450_017:0188b15_6": "時諸宮人見王睡已，心無畏懼，或有經行、或有立者、或有坐者、或有眠者、或有遠去、或有脫衣曬污、或有解脫瓔珞在其傍邊便即眠睡，墮井鵄鳥銜其瓔珞遂將遠去，與彼能救獵師，以報恩德奉上瓔珞。",
    "T24n1450_017:0188b20_7": "時梵授王眠覺，與諸眷屬臣佐速歸入城。",
    "T24n1450_017:0188b21_8": "于時失纓絡宮人，遍觀其處不見纓絡，詣王白言：『大王！",
    "T24n1450_017:0188b22_9": "在苑園中而失纓絡。』",
    "T24n1450_017:0188b23_10": "時王便告諸大臣曰：『在諸苑園已失纓絡，汝等須為訪覓，是誰盜將？』",
    "T24n1450_017:0188b24_11": "時諸臣佐既奉王命，即便訪覓。",
    "T24n1450_017:0188b25_12": "時黑頭蟲時時往彼獵師之處，而覓方便覰其纓絡，見已便知是王纓絡今在於此。",
    "T24n1450_017:0188b27_13": "其黑頭蟲便棄恩義，遂詣王所白言：『大王！",
    "T24n1450_017:0188b28_14": "所失纓絡我今具知在獵師處。』",
    "T24n1450_017:0188b29_15": "王聞是語便即嗔怒，即令使者往捉獵師。",
    "T24n1450_017:0188c01_16": "時王使人至獵師所告言：『汝於苑園中盜王宮人纓絡。』",
    "T24n1450_017:0188c02_17": "其獵師恐懼答云：『我等實不盜王纓珞。』",
    "T24n1450_017:0188c03_18": "具向使者陳說所得來由，還其纓珞。",
    "T24n1450_017:0188c04_19": "使者得已將詣王所，其獵師當處即被囚縛。",
    "T24n1450_017:0188c05_20": "于時其鼠見已急往報蛇，向蛇白說：『其黑頭蟲罪惡之人，不識恩德，遂令我善知識被王使者見今囚縛。』",
    "T24n1450_017:0188c07_21": "蛇聞語已答言：『汝報獵師，我今日為爾向王宮中螫於王身。",
    "T24n1450_017:0188c08_22": "汝當呪持，我即收毒。",
    "T24n1450_017:0188c09_23": "王當歡喜決定放汝，亦即與汝賞賜。』",
    "T24n1450_017:0188c10_24": "其鼠得此語已即具報獵師，獵師云：『善哉！",
    "T24n1450_017:0188c11_25": "當如是作。』",
    "T24n1450_017:0188c11_26": "其蛇即螫王身，王時患苦毒遍其身，廣召醫師：『誰能治我？』",
    "T24n1450_017:0188c12_27": "時諸醫師無能治者。",
    "T24n1450_017:0188c13_28": "王既遍告，獵師聞已，遂遣所執當人：『汝當為我白王，我能治得。』",
    "T24n1450_017:0188c14_29": "其執使者具事白王，王言：『即令解放將來。』",
    "T24n1450_017:0188c15_30": "既至王所，獵師為治，手下即差，便即釋放。",
    "T24n1450_017:0188c16_31": "王甚歡喜重與賞賜。」",
    "T24n1450_017:0188c17_0": "佛告諸苾芻等：「汝意云何？",
    "T24n1450_017:0188c17_1": "豈是異人耶？",
    "T24n1450_017:0188c17_2": "時獵師者我身是也。",
    "T24n1450_017:0188c18_3": "彼黑頭蟲不識恩義者，提婆達多是也。",
    "T24n1450_017:0188c19_4": "往昔之時無恩無義不知恩德，今亦不知恩義，亦不知恩德。」",
    "T24n1450_017:0188c21_0": "復次佛告諸苾芻等：「如是提婆達多，不知恩義亦不知恩德。",
    "T24n1450_017:0188c22_1": "汝等諦聽！",
    "T24n1450_017:0188c22_2": "我為汝說。",
    "T24n1450_017:0188c22_3": "乃往昔時有非時，七日大雨不止，其鼠狼投入穴內，鼠亦入其穴中。",
    "T24n1450_017:0188c24_4": "後有毒蛇，覓避雨處亦入其穴。",
    "T24n1450_017:0188c25_5": "然而鼠狼欲害其鼠，于時毒蛇報鼠狼曰：『汝及我等遭大苦厄，汝等勿生相損害心，各自安住。』",
    "T24n1450_017:0188c27_6": "其毒蛇等各立名號，毒蛇名愛君，鼠狼名有喜，鼠名恒河受。",
    "T24n1450_017:0188c28_7": "其愛君及有喜等告恒河受言：『汝是勤健，當為我向餘處求覓飲食將來。』",
    "T24n1450_017:0189a01_8": "其鼠性行質直心意賢善，為彼蛇及鼠狼勤來覓食。",
    "T24n1450_017:0189a02_9": "未迴來間，鼠狼報蛇言曰：『彼若求食不得空來，我即食伊。』",
    "T24n1450_017:0189a03_10": "其蛇聞是語已遂作是念：『此鼠狼今遭此苦難，由欲擬害彼鼠，我今恐彼求食不得空來，決定被食。",
    "T24n1450_017:0189a05_11": "我今預須報彼鼠知。』",
    "T24n1450_017:0189a06_12": "作是念已即便附信報鼠令知，作如是言：『其鼠狼作如是言：「如鼠無食空來，必定食汝。」』",
    "T24n1450_017:0189a08_13": "其鼠苦求食飲不得，作是思惟：『我今食既不得，空去必定食我。』",
    "T24n1450_017:0189a09_14": "其鼠復附信與蛇，以頌報曰：「『若人儉少無悲心，　　飢火逼迫遂生急；　　汝大有恩報此語，　　我今無復更來親。』」",
    "T24n1450_017:0189a13_0": "佛告諸苾芻等：「其鼠者，豈異人乎？",
    "T24n1450_017:0189a13_1": "我身是也。",
    "T24n1450_017:0189a14_0": "其鼠狼者，提婆達多是也。",
    "T24n1450_017:0189a14_1": "其提婆達多，往昔之時亦無恩義，今亦不知恩德。」",
    "T24n1450_017:0189a15_2": "時未生怨王，於父前擲劍，王便問言：「愛子！",
    "T24n1450_017:0189a16_3": "汝因何意擲劍於我前耶？」",
    "T24n1450_017:0189a17_4": "答王曰：「我有瞋恚。",
    "T24n1450_017:0189a17_5": "父有受用，我無受用。」",
    "T24n1450_017:0189a18_6": "王聞是語便告子曰：「若如是者，其瞻波城與汝受用。」",
    "T24n1450_017:0189a19_7": "子得城用歡喜踊躍，便往提婆達多處，作如是言：「尊者！",
    "T24n1450_017:0189a20_8": "我今得瞻波城恣情受用。」",
    "T24n1450_017:0189a21_9": "時提婆達多報太子曰：「汝今用功現果報力交得受用。」",
    "T24n1450_017:0189a22_10": "太子答曰：「聖者！",
    "T24n1450_017:0189a22_11": "我今見也。」",
    "T24n1450_017:0189a23_0": "復言：「汝可更用大功必得增勝。」",
    "T24n1450_017:0189a23_1": "時太子遣往瞻波城，徵稅重役逼迫百姓，為被逼切各散投諸方，或有投王舍城、或投諸國，或有其中發使奏王言：「太子逼迫，瞻波城人散走外國。",
    "T24n1450_017:0189a27_0": "唯願大王制其非法。」",
    "T24n1450_017:0189a28_0": "爾時父王即命太子告言：「汝今何故逼迫百姓？」",
    "T24n1450_017:0189a29_1": "太子答言：「為兵士不能存濟。」",
    "T24n1450_017:0189a29_2": "父王言：「若如是者，除王舍城已外，摩揭陀國諸人民等，任子受用。」",
    "T24n1450_017:0189b02_3": "太子得已，即詣提婆達多所報曰：「聖者！",
    "T24n1450_017:0189b03_4": "除王舍一城已外，並是我得。」",
    "T24n1450_017:0189b03_5": "提婆達多答曰：「用功者今得如是果報，汝可更用功力。」",
    "T24n1450_017:0189b05_0": "爾時太子即遣使命苦役損害摩揭陀國城邑人民。",
    "T24n1450_017:0189b06_1": "時諸人民既被逼迫苦已，時諸人眾奏影勝王曰：「今被太子損害摩揭陀國人民城邑，願王制約勿許使。」",
    "T24n1450_017:0189b08_2": "王聞是語即命太子，太子至已父王告言：「汝復何故損害摩揭陀國城邑人民？」",
    "T24n1450_017:0189b10_3": "太子答言：「我諸兵士其眾甚多不能存濟。」",
    "T24n1450_017:0189b11_4": "王言：「若如是者，我今惟留一庫財物已外，及王舍城並任汝受用。」",
    "T24n1450_017:0189b12_5": "太子得已，即往提婆達多所：「我今更得王舍城，唯除一庫財物已外並得。」",
    "T24n1450_017:0189b14_6": "提婆達多答言：「此是用功果報成熟如是。」",
    "T24n1450_017:0189b15_7": "復言：「凡是國王以用庫藏為力，若有庫藏即是國王，為庫藏故須用功力。」",
    "T24n1450_017:0189b16_8": "時彼太子更遣損害王舍城人。",
    "T24n1450_017:0189b17_9": "時王舍城人民眾等，并瞻波國及摩揭陀國諸人眾等，各懷恐懼，密奏王知具陳上事：「被太子損害苦急，太王比來養育百姓由如赤子，今被太子損害，我等人民多有逃散諸國，我今還欲如是。」",
    "T24n1450_017:0189b22_0": "其影勝王情甚敬信，慈愍有情住持正法，聞是語已即命太子。",
    "T24n1450_017:0189b23_1": "太子至已，王以理言順太子意，以手摩太子頂告言：「我今所有城邑人民並付囑汝，汝今因何惱亂百姓？",
    "T24n1450_017:0189b25_2": "汝今正應合須養育。」",
    "T24n1450_017:0189b26_3": "太子答曰：「我為無庫藏所以如此。」",
    "T24n1450_017:0189b27_4": "太王報言：「若如是者，除我宮人，自餘庫藏任汝所用。」",
    "T24n1450_017:0189b28_5": "然其太子性懷暴惡，雖得庫藏由不厭足，更復惱亂國內人民，不肯止息。",
    "T24n1450_017:0189b29_6": "時諸人眾還詣王處具事白王，王聞語已告太子曰：「我今與汝人民庫藏，因何更復惱亂百姓，不肯止耶？」",
    "T24n1450_017:0189c03_7": "太子聞是語已便太嗔怒，告諸臣佐曰：「汝等應知，若有人訶罵剎帝利灌頂王者，合有何罪責罰？」",
    "T24n1450_017:0189c05_8": "臣等答曰：「合有極刑。」",
    "T24n1450_017:0189c06_0": "「今訶罵者是我父也。",
    "T24n1450_017:0189c06_1": "云何損害？",
    "T24n1450_017:0189c06_2": "今且令付後宮囚閉。」",
    "T24n1450_017:0189c07_3": "於時臣佐便即囚閉。",
    "T24n1450_017:0189c07_4": "大王被閉，宮人臣佐城中人眾聞王囚已並悉憂惱，皆念大王往昔恩愛。",
    "T24n1450_017:0189c09_5": "王囚閉也，太子即位，暴惡磣刺凶猛獷烈，無有臣佐敢諫其王。",
    "T24n1450_017:0189c10_6": "時影勝王既被囚閉，心自念言：「是我宿業因緣且得。」",
    "T24n1450_017:0189c11_7": "隨日時國大夫人韋提希常以餉食。",
    "T24n1450_017:0189c12_8": "時未生怨王問守門人：「老王今者若為存濟？」",
    "T24n1450_017:0189c13_9": "時守門人便白王言：「王母每自送食將與老王。」",
    "T24n1450_017:0189c14_10": "未生怨王聞是語已語守門人曰：「汝當勿使更放飲食及水漿等入，告諸宮人亦勿送食，若有送者罪當極刑。」",
    "T24n1450_017:0189c17_11": "時諸人等見教嚴重，更無人敢送食至老王所，於是多日更無有人得到王處。",
    "T24n1450_017:0189c19_0": "時王夫人韋提希，念王恩愛不能自忍，以酥蜜和麨塗身，而以脚釧孔中盛水，將以上王，命且延日。",
    "T24n1450_017:0189c21_1": "時守當人心即猜疑，暫雖知覺已，為念王恩，其未生怨未問之間亦不報知。",
    "T24n1450_017:0189c23_0": "後於異時，未生怨王問守當門曰：「老王今者若為存在？」",
    "T24n1450_017:0189c24_1": "其守門人具述：「韋提夫人以酥和麨塗身，脚釧孔中盛水奉王，王今以此存活。」",
    "T24n1450_017:0189c26_0": "時未生怨王勅守當人：「自今以後更勿令夫人入見老王。」",
    "T24n1450_017:0189c28_0": "爾時世尊在耆闍崛山經行，當王窓牖，王遂遙見佛影，因此見佛心生歡喜，為此善根命存活。",
    "T24n1450_017:0190a01_1": "時未生怨王更問守當宮人：「我已斷使餉食，老王今若為存活？」",
    "T24n1450_017:0190a02_2": "門人答言：「為王於窓牖中遙見世尊，世尊慈愍攝受，因此福力王得存活。」",
    "T24n1450_017:0190a04_3": "王令閉塞窓牖，刺其足下令不得立。",
    "T24n1450_017:0190a05_4": "時守當人即依王勅，閉塞窓牖刺其足下。",
    "T24n1450_017:0190a06_0": "是時老王身患疼痛苦惱急，以哽咽啼泣流淚不止，即自思惟：「今在苦惱，世尊何不愍念觀察於我？」",
    "T24n1450_017:0190a08_1": "如來世尊無不知見。",
    "T24n1450_017:0190a08_2": "諸佛常法：有大慈悲攝受眾生，決定擁護即住正觀。",
    "T24n1450_017:0190a09_3": "若能調伏三事，超四暴流安四神足，五支具足超過五道，住七覺分示八支道，善巧方便隨入九定，具十種力，名稱遍滿於十方界，倍勝千轉自在輪王，晝夜三時以佛眼觀諸眾生故。",
    "T24n1450_017:0190a14_4": "隨轉智慧，誰減？",
    "T24n1450_017:0190a14_5": "誰增？",
    "T24n1450_017:0190a14_6": "誰逼迫？",
    "T24n1450_017:0190a14_7": "誰被逼迫？",
    "T24n1450_017:0190a14_8": "誰下惡趣？",
    "T24n1450_017:0190a15_9": "誰向惡趣？",
    "T24n1450_017:0190a15_10": "誰一向趣？",
    "T24n1450_017:0190a15_11": "誰負重擔？",
    "T24n1450_017:0190a15_12": "我今以何方便能救離此從惡趣中置人天趣，并得解脫？",
    "T24n1450_017:0190a17_13": "未修善根者令修習善根，已修善根未成熟者令得成就，已成就者令得解脫。",
    "T24n1450_017:0190a19_0": "爾時世尊告大目揵連曰：「汝往影勝王所可傳我語：『願王無病。』",
    "T24n1450_017:0190a20_1": "作如是言：『佛告大王：「如善知識，應所作者我已作。",
    "T24n1450_017:0190a21_2": "我今救汝，離三惡趣。",
    "T24n1450_017:0190a22_0": "令汝常得在天人中過於生死處。」』」",
    "T24n1450_017:0190a22_1": "聞佛所說即入三摩地，從耆闍崛山沒，於王舍城王禁閉所，在王面前白言：「大王！",
    "T24n1450_017:0190a24_2": "佛告大王：『願無病惱。』」",
    "T24n1450_017:0190a25_3": "時王禮敬尊者大目揵連，時大目連白王曰：「佛告大王：『如善知識，我於王處所作已辦，令離地獄、傍生、餓鬼，建立人天，具如前說。』",
    "T24n1450_017:0190a27_4": "由業因緣，是故大王當知，依於業，因此在於禁閉、脚被刺破，又不得食苦害其身。」",
    "T24n1450_017:0190a29_5": "王問大目連曰：「何處有好食飲？」",
    "T24n1450_017:0190b01_6": "于時目連答曰：「於四天王處有好食飲。」",
    "T24n1450_017:0190b02_7": "具報王已，即便化身而去，往耆闍崛山。",
    "T24n1450_017:0190b03_8": "時未生怨王子患指瘡病將詣王所，王抱懷中以手摩挲以口嗍之。",
    "T24n1450_017:0190b04_9": "其時王子啼泣不止，王既嗍其癰癤穴破，膿血在於口中，唾膿於地。",
    "T24n1450_017:0190b06_10": "太子見膿在地，更啼不絕。",
    "T24n1450_017:0190b08_0": "時大夫人韋提希，見此事已吁嗟嘆息。",
    "T24n1450_017:0190b08_1": "時未生怨王見母噓嗟嘆息，問言：「何故噓嘆？」",
    "T24n1450_017:0190b09_2": "答曰：「曾祖已來未有此患疹，汝亦曾有此患，王父嗍汝瘡上，有膿血便即飲，却不唾於地，畏見膿時恐見膿時汝更啼泣，緣此王父喫汝膿血。」",
    "T24n1450_017:0190b13_3": "問曰：「實有如是憐愛我耶？」",
    "T24n1450_017:0190b13_4": "母曰：「如是憐愛汝耳。」",
    "T24n1450_017:0190b14_5": "爾時未生怨王，嗔恚心止起憐愛心，語諸臣佐：「如有人言：『老王活。』",
    "T24n1450_017:0190b15_6": "者，分國半位。」",
    "T24n1450_017:0190b15_7": "人於老王皆生憐愛，聞王此語奔競走看。",
    "T24n1450_017:0190b16_8": "其老王遠聞走聲極眾，在獄驚懼，作是思惟：「必當喚我種種苦刑。」",
    "T24n1450_017:0190b18_9": "長嘆喘息迷悶於地，便即捨命，於北方天王宮，在天膝上忽然化生。",
    "T24n1450_017:0190b19_10": "時薜室羅末拏天問曰：「汝是誰耶？」",
    "T24n1450_017:0190b20_11": "曰：「我名勝仙。」",
    "T24n1450_017:0190b20_12": "「何故名曰勝仙？」",
    "T24n1450_017:0190b21_13": "「有天飲食常在面前隨念而食，是故長號名曰勝仙。」",
    "T24n1450_017:0190b22_14": "時諸苾芻心生疑惑，唯佛能斷，俱白佛言：「云何影勝大王造何等業果報成熟，有大富貴豐財受用，於王宮生。",
    "T24n1450_017:0190b24_15": "復得見佛知聖諦理，後被刺脚禁閉，身受飢渴苦困，因茲餓死？」",
    "T24n1450_017:0190b27_0": "佛告諸苾芻等：「若作黑業感黑異熟，若作白業感白異熟，若作雜業感雜異熟。",
    "T24n1450_017:0190b28_1": "是故苾芻！",
    "T24n1450_017:0190b29_0": "自作其業還自受之。",
    "T24n1450_017:0190b29_1": "如有頌曰：「『假令經百劫，　　所作業不亡；　　因緣會遇時，　　果報還自受。』",
    "T24n1450_017:0190c03_0": "「是故苾芻！",
    "T24n1450_017:0190c03_1": "應當捨離雜業及黑業，汝等應修純白淨業，汝諸苾芻如是應學。」",
    "T24n1450_017:0190c05_0": "根本說一切有部毘奈耶破僧事卷第十七"
}