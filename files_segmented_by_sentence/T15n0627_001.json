{
    "T15n0627_001:0406b15_0": "文殊師利普超三昧經卷上",
    "T15n0627_001:0406b16_0": "(一名阿闍世王品)",
    "T15n0627_001:0406b18_0": "西晉月氏三藏竺法護譯",
    "T15n0627_001:0406b19_0": "正士品第一",
    "T15n0627_001:0406b20_0": "聞如是：一時佛遊王舍城靈鷲山，與大比丘眾俱，比丘三萬二千；菩薩八萬四千，一切聖達靡所不明，開士大士神通已暢，已得總持辯才無礙，得無所著不起法忍，曉了定行見眾生心，隨所應度而為說法。",
    "T15n0627_001:0406b24_1": "四天王天、帝釋、梵忍天王，及餘無數諸天、龍、神、犍沓和、阿須倫、加留羅、真陀羅、摩休勒、人與非人，各百千眾而俱來會。",
    "T15n0627_001:0406b28_0": "爾時軟首童真菩薩在山一面異處梁上，與二十五正士俱，而講論法。",
    "T15n0627_001:0406b29_1": "其名曰：龍首菩薩、龍施菩薩、首具菩薩、首藏菩薩、蓮首菩薩、蓮首藏菩薩、持人菩薩、持地菩薩、寶掌菩薩、寶印手菩薩、師子意菩薩、師子步雷音菩薩、虛空藏菩薩、發意轉法輪菩薩、辯諸句菩薩、辯積菩薩、海意菩薩、大山菩薩、喜見菩薩、喜王菩薩、察無圻菩薩、遊無際法行菩薩、超魔見菩薩、無憂施菩薩、諸議告菩薩，是為二十五正士。",
    "T15n0627_001:0406c08_2": "兜率天上有四天子，俱造軟首童真，於後侍焉。",
    "T15n0627_001:0406c09_3": "其名：普華天子、光華天子、美香天子、常進法行天子。",
    "T15n0627_001:0406c10_4": "復有異天子不可計數，僉然來侍。",
    "T15n0627_001:0406c11_5": "如斯正士、諸天子等，亦悉會坐各各講論，如是之儔迭相謂曰：「仁者欲知佛之智慧弘普無限，不可思議不可稱量，無能滅度盡極際者，不可以小意思原大德鎧，當以何方便誓被戒德鎧，而能逮茲大乘佛乘、諸通慧乘、不可思乘，斯應道乎？」",
    "T15n0627_001:0406c17_0": "龍首菩薩曰：「積累功德不以厭足，建立休祚不可限量，而不毀失戒德之鎧，一切所作無所悕望，則應大乘諸通慧矣！」",
    "T15n0627_001:0406c20_0": "龍施菩薩曰：「普弘等心調和其志，溫潤其性柔軟其意，而心仁厚堅住正願，於諸通慧被戒德鎧化度生死，則應大乘諸通慧矣！」",
    "T15n0627_001:0406c23_0": "首具菩薩曰：「不可計劫趣斯大乘，被戒德鎧於無數劫不念劫數，則應大乘諸通慧矣！」",
    "T15n0627_001:0406c24_1": "首藏菩薩曰：「其自建立獨安己者，不能逮趣大乘通慧；捨己之安建立眾生，欲使大安隨其所便，令無僥冀而無所起，勸進群黎立於道法，則應大乘諸通慧矣！」",
    "T15n0627_001:0406c29_0": "蓮首菩薩曰：「族姓子！",
    "T15n0627_001:0406c29_1": "憶如來所講：『假使有人自不柔順，無有靜寂、不隨律教，而欲調伏靜寂於他、以律勸人者，未之有也。』",
    "T15n0627_001:0407a02_2": "其自調順靜寂奉律，乃能化勵剛強、憒亂、抑挫、犯禁，則應大乘諸通慧矣！」",
    "T15n0627_001:0407a05_0": "蓮首藏菩薩曰：「其同塵勞於世法者則不度世；其不同塵於世法者乃能度世。",
    "T15n0627_001:0407a06_1": "是故菩薩有利無利、若譽若毀、有名無名、若苦若樂，不動不搖，則應大乘諸通慧矣！」",
    "T15n0627_001:0407a09_0": "持人菩薩曰：「不可從他而致大乘諸通慧也，吾獨一己而無有侶，以眾生故誓被德鎧，設護一切，則吾所應將濟救攝，須臾精進而不懈怠，教化黎元建發學，斯則應大乘諸通慧矣！」",
    "T15n0627_001:0407a13_1": "持地菩薩曰：「譬如，仁者！",
    "T15n0627_001:0407a13_2": "地之所載，一切眾果、百穀、藥木因地而生，地無所置亦不求報，群庶品類皆仰地活，地不辭厭不以為勞。",
    "T15n0627_001:0407a16_3": "開士大士亦當如是，發心如地心無所著，不以喜怒勸諸黎元，使趣佛慧而不想報，則應大乘諸通慧矣！」",
    "T15n0627_001:0407a19_0": "寶掌菩薩曰：「仁者當知，被上德鎧乃至佛慧，無能沮敗令釋大乘。",
    "T15n0627_001:0407a20_1": "若於夢中不志二乘——聲聞、緣覺，常以寶心諸通慧心為人講宣，於珍寶心無所貪惜、無所愛悋，勸眾大乘誓被德鎧，彼所學乘非無有乘不增不減，其心如是無所歆慕，則應大乘諸通慧矣！」",
    "T15n0627_001:0407a25_0": "寶印手菩薩曰：「覩於群黎墮墜六趣，而發愍哀惠施眾生授以法手；其無信者為造信手；其少智者為博聞手；其慳貪者為惠施手；其犯戒者為護禁手；其瞋怒者為忍辱手；其懈怠者為精進手；其亂意者為一心手；其邪智者為智慧手，而隨眾生離清白法，各各應時具設法手。",
    "T15n0627_001:0407b02_1": "開士殖斯德本之手，印于三寶。",
    "T15n0627_001:0407b03_0": "何謂三？",
    "T15n0627_001:0407b03_1": "具立群生於佛智慧，勸助至于寶印之手；成已德本則寶印手；念一切法猶如虛空則寶印手。",
    "T15n0627_001:0407b05_2": "興立如斯是則為三，則應大乘諸通慧矣！」",
    "T15n0627_001:0407b07_0": "師子意菩薩曰：「仁者當知，被無畏鎧是為無懼，所誓德鎧、無難鎧、無罣礙鎧、無怯弱鎧、無懈怠鎧，斯則佛慧。",
    "T15n0627_001:0407b09_1": "是故行者不當恐怖，無難無礙、無怯無怠，離諸危懅衣毛不竪，在於終始無有瑕穢，亦不希仰泥洹之德，等住苦樂而無二行，則應大乘諸通慧矣！」",
    "T15n0627_001:0407b13_0": "師子步雷音菩薩曰：「仁者當知，其斯事者非下才行，則為正士之所建造。",
    "T15n0627_001:0407b14_1": "其正士者，歸趣平等離于邪見；其正士者，其心質朴而無諛諂；其正士者，勞謙柔順尊師敬聖；其正士者，勸學不惓所受根究；其正士者，欽悅正治建立正業；其正士者，若有所欲損廢穢法；其正士者，若有瞋怒意無結恨；其正士者，若有愚癡照除幽冥；其正士者，寂然澹泊近于定藏；其正士者，具足恩施惠及貧厄一切輒濟；其正士者，護身口意喟而靜寞；其正士者，言行相副情性質直；其正士者，所志堅強尚真諦法；其正士者，離於非法親存正典；其正士者，樂于法樂護以正法；其正士者，輕忽身命不釋眾生；其正士者，所立鏗然善施無羨；其正士者，志純淑法消化凶偽；其正士者，則以寶藏救濟貧匱；其正士者，則為良藥療諸疹疾；其正士者，護諸畏懼令得自歸；其正士者，導諸邪見至無崖際；其正士者，勉濟勞穢勸以經典；其正士者，調忍瞋怒而順所宜。",
    "T15n0627_001:0407c03_2": "是故建立正士之法，則應大乘諸通慧矣！」",
    "T15n0627_001:0407c05_0": "虛空藏菩薩曰：「修以無量虛空之慈，其精進行未曾釋廢，大哀之行諸根悅豫悉懷踊躍，於諸愛欲所可娛樂察如虛空。",
    "T15n0627_001:0407c07_1": "布施、持戒、忍辱、精進、一心、智慧，等如虛空，則應大乘諸通慧矣！」",
    "T15n0627_001:0407c09_2": "發意轉法輪菩薩曰：「發菩薩意，所發意者：不當發意令魔得便，無令如來而不欣樂，使諸天人所不悅喜，不令德本而有耗減。",
    "T15n0627_001:0407c11_3": "若欲興建為道意者：隨順誘勸當令弊魔不得其便，順如來意天人悅豫，不失己身所造德本。",
    "T15n0627_001:0407c14_4": "所修如斯，一切發意則轉法輪。",
    "T15n0627_001:0407c14_5": "所以者何？",
    "T15n0627_001:0407c15_0": "其菩薩者，諸所發意因緣所造而無所生，曉了諸法永無所起。",
    "T15n0627_001:0407c16_1": "無所起者，諸佛如來順如正覺之轉法輪，如是發心被戒德鎧，則應大乘諸通慧矣！」",
    "T15n0627_001:0407c19_0": "辯諸句菩薩曰：「正士當知，其道心者，正士普入塵勞怒害，有漏無漏、有為無為，亦入於罪不罪殃福；亦入於善亦入不善；亦入世法度世之法；亦入終始無為之為；亦入斷滅有常之計；亦入諸陰衰入之事；亦入地、水、火、風。",
    "T15n0627_001:0407c24_1": "所以者何？",
    "T15n0627_001:0407c24_2": "此諸因緣悉為自然，志性本淨，所在之處有所言說，一切所講皆悉為空而無所有。",
    "T15n0627_001:0407c26_3": "譬如虛空無所不入，道心如是，一切普至菩薩喜樂。",
    "T15n0627_001:0407c27_4": "如是慧者，除棄一切文字辯才，分別眾庶逮得辯慧，若能入斯一聖達者，則應大乘諸通慧矣！」",
    "T15n0627_001:0408a01_0": "辯積菩薩曰：「一切所說皆無有言，一切音聲而不可得，菩薩喜樂如斯慧者，好言惡言，不悅不慼，譬如太山風來吹之，尋復還反山不動搖。",
    "T15n0627_001:0408a04_1": "菩薩如是，於諸異學、一切語言不動不搖，在諸外徑亦無所著。",
    "T15n0627_001:0408a05_2": "若如來言、外徑異語等法察之，不以增減亦無所亂。",
    "T15n0627_001:0408a06_3": "見諸辯才一切法盡，於諸盡法不念自天亦無所思。",
    "T15n0627_001:0408a07_4": "菩薩能行如斯慧者，則應大乘諸通慧矣！」",
    "T15n0627_001:0408a09_0": "海意菩薩曰：「菩薩所入當如入海，覺了大道，一切聲聞所不能及，信樂專心於一法味，入若干法無有若干；觀深妙法未曾惑亂；於緣起法不增不減；於諸經典無有若干，是則名曰不生不起。",
    "T15n0627_001:0408a13_1": "一切眾生所業起者，不殖德本福無有盡所教無邊，當分別了棄捐斷滅有常之事，不受諸法不斷諸法，當建立志為無量器，不忘捨法習諸通慧亦不釋法，以平等法為眾生說，當習一切諸德善法。",
    "T15n0627_001:0408a17_2": "如是具足無數佛法，以如是心被戒德鎧，則應大乘諸通慧矣！」",
    "T15n0627_001:0408a20_0": "大山菩薩曰：「仁者當知，其此乘者，普超諸世則謂佛慧，其行所入不可限量，由是之故超度一切世間志性；已能超度世間所行，其所信者過於俗間；已過俗間，其所施者、持戒、忍辱、精進、一心、智慧，亦復如是，悉能超度一切世間之所有慧，其所造福過於世間所興福祚，則應大乘諸通慧矣！」",
    "T15n0627_001:0408a27_0": "喜見菩薩曰：「假使菩薩目所視色而無所惡，色之自然其心清淨；耳所聽聞亦無所惡，音聲自然其心清淨；鼻香、舌味、及身更、心法，於六情界而無所惡，其六情界自然本寂。",
    "T15n0627_001:0408b01_1": "其心清淨，其於憎愛心無所著；其心清淨，觀于眾生順佛法者器無不應，又其眾生處邪見者亦復覩之在佛法器；其愛己者在於王者歡喜習俗；有所施與尋復悔者等敬若茲。",
    "T15n0627_001:0408b05_2": "菩薩大士所行如是，則應大乘諸通慧矣！」",
    "T15n0627_001:0408b07_0": "喜王菩薩曰：「假使有人罵詈誹謗、輕易毀辱、撾捶打撲於菩薩者，心不懷恨而加喜悅，以善友想待遇對者，而能忍辱現于忍力，其心欣豫思惟其法：『何所是罵，誰為罵者？』",
    "T15n0627_001:0408b10_1": "信解內空不疑外空，自見己身又覩他人則歡喜悅，便能惠施身命、支體、頭眼、手足、妻子、男女、國城、丘聚、財穀、珍寶，倍復踊躍。",
    "T15n0627_001:0408b13_2": "寧聞一頌恬忽世榮、轉輪王位，常樂為人講說經法不羨帝釋，思開一人使發道心不僥梵天，願見如來不貪三千大千世界滿溢珂珍，從生明達不乏諸根，信樂愛敬諸道品法。",
    "T15n0627_001:0408b17_3": "如是悅樂所造行者，則應大乘諸通慧矣！」",
    "T15n0627_001:0408b19_0": "察無圻菩薩曰：「假使見一切法度于彼岸，不墮貪身淨諸佛土，覩諸佛國皆亦清淨亦無想行，見一切佛不發色想，見諸群黎想：『雖有肉眼覩罪福淨；具足天眼得無所壞；雖得慧眼離諸塵勞；信樂佛眼具足成就十八不共諸佛之法；已得法眼具足如來十種之力。』",
    "T15n0627_001:0408b25_0": "假使菩薩所被德鎧信行如斯，則應大乘諸通慧矣！」",
    "T15n0627_001:0408b27_0": "遊無際法行菩薩曰：「族姓子！",
    "T15n0627_001:0408b27_1": "知一切緣菩薩所為，則悉歸趣諸通敏慧。",
    "T15n0627_001:0408b28_2": "所以者何？",
    "T15n0627_001:0408b28_3": "觀諸所有一切因緣，不住於內、不處於外、不在口言。",
    "T15n0627_001:0408c01_0": "假使菩薩不住因緣，亦不御趣塵勞之礙；亦不勸導罪福之礙，無報應礙、無諸根礙、無諸法礙、無非慧礙，已度罪福塵垢魔界，則應大乘諸通慧矣！」",
    "T15n0627_001:0408c05_0": "超魔見菩薩曰：「惟、族姓子！",
    "T15n0627_001:0408c05_1": "已住吾我自見己身，則便處于魔之事業；已斷吾我不覩所虛；已除所見則無諸陰；已除諸陰則不見魔；已度魔界則尋逮成無礙脫門。",
    "T15n0627_001:0408c08_2": "菩薩已逮無礙脫門，則應大乘諸通慧矣！」",
    "T15n0627_001:0408c10_0": "無憂施菩薩曰：「仁者當知，其犯惡者後懷湯火；其為善業後無憂慼。",
    "T15n0627_001:0408c11_1": "是故菩薩當修善業，其所作者無能說短；所興造者後無所悔、無諸礙蓋。",
    "T15n0627_001:0408c13_2": "假使眾生愁憂不樂，則為講說離憂之法。",
    "T15n0627_001:0408c14_3": "菩薩大士如是行者，則應大乘諸通慧矣！」",
    "T15n0627_001:0408c16_0": "諸議告菩薩曰：「惟、族姓子！",
    "T15n0627_001:0408c16_1": "其有士夫奉禁戒者所願必獲，已獲所願，所獲立本由無放逸，立無逸已具道品法；已能具立道品之法，則諸通慧戒禁之正也。",
    "T15n0627_001:0408c19_2": "菩薩已住無逸道法，則應大乘諸通慧矣！」",
    "T15n0627_001:0408c21_0": "普花天子曰：「譬族姓子！",
    "T15n0627_001:0408c21_1": "樹花盛時多所饒益於一切人，菩薩以功德本而自莊嚴，猶樹花茂饒益群黎，如忉利天晝度之樹紛葩茂盛，忉利諸天莫不敬仰。",
    "T15n0627_001:0408c24_2": "菩薩如是以諸法門而自挍飾，諸天、龍、神、揵沓和、世人、阿須倫靡不宗戴，猶如天上明月之珠，無有瑕穢眾德具足。",
    "T15n0627_001:0408c27_3": "開士志性清淨無瑕德議顯備，則應大乘諸通慧矣！」",
    "T15n0627_001:0408c29_0": "光華天子曰：「譬，族姓子！",
    "T15n0627_001:0408c29_1": "日出光明滅除眾冥終始光現，菩薩如是具足慧光、慧法施世，為諸愚冥無明眾生，顯示大光導自然法，其幽闇者不能蔽暉；其光明者則能消冥，導示徑路，已住徑路。",
    "T15n0627_001:0409a04_2": "菩薩大士其在邪徑，示現正路、已住正路，則應大乘諸通慧矣！」",
    "T15n0627_001:0409a06_0": "心華香天子曰：「譬，族姓子！",
    "T15n0627_001:0409a06_1": "心華之樹其香普熏周四十里，其香無想。",
    "T15n0627_001:0409a07_2": "菩薩如是，以戒、博聞、定、慧、解度知見之香以為芬熏，三千大千世界以法之香靡不周遍，一切眾病香即療愈。",
    "T15n0627_001:0409a10_0": "假使菩薩被此法香，則應大乘諸通慧矣！」",
    "T15n0627_001:0409a11_0": "常進法行天子曰：「仁者當知，其精進者無懈怠心，是故菩薩修諸德本而不厭惓，常當遵崇志八法行。",
    "T15n0627_001:0409a13_1": "何等八？",
    "T15n0627_001:0409a13_2": "六度無極、四等梵行、遊步五通、而以四恩救攝群萌、志三脫門逮得法忍、勸勉佛慧、開化眾生令發道意、導權方便接齊有為所有諸法，是為八。",
    "T15n0627_001:0409a16_3": "遵崇八法之行，則應大乘諸通慧矣！」",
    "T15n0627_001:0409a18_0": "於是軟首語諸正士及天子曰：「仁者！",
    "T15n0627_001:0409a18_1": "欲知菩薩精進若不精進至諸通慧？",
    "T15n0627_001:0409a19_2": "所以者何？",
    "T15n0627_001:0409a19_3": "其翫習者行在三界，若遵修者謂諸往見；其翫習者是謂為內，亦不翫習是謂為外；其翫習者謂聲聞地，若遵修者謂緣覺地；其翫習者謂在眾結所行勤勞，若遵修者則謂所著凡夫之法；其翫習者即謂為名，若遵修者則謂為色；其翫習者即謂報應，若遵修者則謂所見；其翫習者謂有所著，若遵修者則謂有所得；其翫習者即謂我所，若遵修者則謂吾身；其翫習者即謂慳貪，若遵修者則謂布施而不想慢；其翫習者即謂犯戒，若遵修者則謂持戒而不想慢；其翫習者謂瞋怒，若遵修者則謂忍辱而不想慢；其翫習者謂懈怠，若遵修者則謂精進而不想慢；其翫習者謂亂意，若遵修者則謂一心而不想慢；其翫習者謂愚癡，若遵修者則謂智慧而不想慢；其翫習者謂不善本，若遵修者謂等善本而不想慢；其翫習者謂無福根，若遵修者謂殖德本而不想慢；其翫習者謂世俗法，若遵修者謂度世法而不想慢；其翫習者謂有為法，若遵修者謂無為法而不想慢；其翫習者謂為罪，若遵修者謂無罪法而不想慢；其翫習者謂諸漏，若遵修者則謂無漏而不想慢。",
    "T15n0627_001:0409b13_4": "是謂翫習至於遵修離諸所見，不著不斷菩薩指趣，則應大乘諸通慧矣！",
    "T15n0627_001:0409b14_5": "「又次，仁者！",
    "T15n0627_001:0409b14_6": "而不得至於諸通慧。",
    "T15n0627_001:0409b15_7": "何故不至？",
    "T15n0627_001:0409b15_8": "以何等至諸通敏慧？",
    "T15n0627_001:0409b16_9": "諸通慧者離諸所作，其諸通慧亦無所至，亦無有逮諸通慧者。",
    "T15n0627_001:0409b17_10": "又諸通慧亦無色像、亦無痛痒、思想、生死、識之形貌也；其諸通慧亦無法則亦無非法。",
    "T15n0627_001:0409b19_11": "其諸通慧亦無有施。",
    "T15n0627_001:0409b20_0": "所以者何？",
    "T15n0627_001:0409b20_1": "諸通慧者則為施與。",
    "T15n0627_001:0409b20_2": "又諸通慧無有持戒、忍辱、精進、一心、智慧。",
    "T15n0627_001:0409b21_3": "所以者何？",
    "T15n0627_001:0409b21_4": "諸通慧者則自然聖。",
    "T15n0627_001:0409b22_5": "諸通慧者無去來今。",
    "T15n0627_001:0409b22_6": "所以者何？",
    "T15n0627_001:0409b23_7": "其諸通慧超度三世。",
    "T15n0627_001:0409b23_8": "諸通慧者無眼、耳、鼻、口、身、心識。",
    "T15n0627_001:0409b24_9": "所以者何？",
    "T15n0627_001:0409b24_10": "度諸界故。",
    "T15n0627_001:0409b24_11": "「諸仁！",
    "T15n0627_001:0409b24_12": "欲知諸通慧者，若有菩薩欲得通慧住如通慧，當云何住？",
    "T15n0627_001:0409b26_13": "於一切法而無所住，斯則為住。",
    "T15n0627_001:0409b26_14": "於諸通慧一切諸法皆非我所，斯諸通慧於一切法無所猗著；斯諸通慧等凡夫地、等於佛地，於一切法亦為平等；斯諸通慧又行菩薩不當於餘求。",
    "T15n0627_001:0409c01_15": "諸通慧惟當從此四大界求自然造行。",
    "T15n0627_001:0409c02_16": "所以者何？",
    "T15n0627_001:0409c02_17": "斯自然者此無所有；斯自然者則無有形，於是善法名曰我身；於我身者而無有身、無有善惡、無我、無壽、無命、無人。",
    "T15n0627_001:0409c05_18": "假令我身則無所有亦復無有，彼則無行亦無所有，彼所有形則亦無實，其所見者亦無所有亦無有實，其慧見於所有無有、有實無實等，斯諸慧則諸通慧！」",
    "T15n0627_001:0409c08_19": "軟首童真說是語時，二千天子得不起法忍，萬二千人皆發無上正真道意。",
    "T15n0627_001:0409c11_0": "化佛品第二",
    "T15n0627_001:0409c12_0": "於是辯積菩薩白軟首曰：「且當俱往覲于如來，面問大聖：『菩薩大士當興何行？』」",
    "T15n0627_001:0409c13_1": "軟首尋於其處化作如來，其體形像如能仁佛。",
    "T15n0627_001:0409c14_2": "軟首童真謂辯積曰：「族姓子！",
    "T15n0627_001:0409c15_3": "如來在斯，何不啟問菩薩大士所設之行？」",
    "T15n0627_001:0409c16_4": "於是辯積問化如來：「唯然。",
    "T15n0627_001:0409c17_5": "世尊！",
    "T15n0627_001:0409c17_6": "菩薩大士當設何行？」",
    "T15n0627_001:0409c17_7": "時佛告曰：「如我所設，菩薩亦當修如是行。」",
    "T15n0627_001:0409c18_8": "又問：「云何世尊所造立行？」",
    "T15n0627_001:0409c19_9": "其佛答曰：「亦不行施、不行禁戒、不行忍辱、不行精進、不行一心、不行智慧。",
    "T15n0627_001:0409c20_10": "不行欲界、不行色界、不行無色界。",
    "T15n0627_001:0409c21_11": "不造身行、不造言行、心無念行。",
    "T15n0627_001:0409c22_12": "一切無行亦無因緣，是菩薩行。",
    "T15n0627_001:0409c23_13": "於族姓子心趣云何？",
    "T15n0627_001:0409c23_14": "其化現者豈有行乎？」",
    "T15n0627_001:0409c24_15": "答曰：「天中天！",
    "T15n0627_001:0409c24_16": "化者無行。」",
    "T15n0627_001:0409c24_17": "報曰：「如是。",
    "T15n0627_001:0409c25_0": "族姓子！",
    "T15n0627_001:0409c25_1": "菩薩大士當造斯行。」",
    "T15n0627_001:0409c25_2": "辯積菩薩白軟首曰：「豈所見佛將無化乎？」",
    "T15n0627_001:0409c26_3": "軟首答曰：「仁者！",
    "T15n0627_001:0409c27_0": "不聞一切諸法化自然乎？",
    "T15n0627_001:0409c27_1": "幻變之相而不退轉。」",
    "T15n0627_001:0409c28_2": "報曰：「如是！",
    "T15n0627_001:0409c28_3": "諸法實化，自然幻變而不退轉。」",
    "T15n0627_001:0409c29_0": "答曰：「今族姓子！",
    "T15n0627_001:0409c29_1": "何故發言：『今現如來將無化乎？",
    "T15n0627_001:0410a01_2": "一切諸佛及一切法豈不化耶！』」",
    "T15n0627_001:0410a01_3": "又問：「誰為化者？」",
    "T15n0627_001:0410a02_4": "答曰：「自然業淨而化之耳。",
    "T15n0627_001:0410a02_5": "又族姓子！",
    "T15n0627_001:0410a03_0": "菩薩不當住於我、人、壽、命、佛之聖道及凡夫者，而計有住。」",
    "T15n0627_001:0410a04_1": "辯積問化如來：「世尊！",
    "T15n0627_001:0410a04_2": "何學自致得佛？」",
    "T15n0627_001:0410a05_3": "答曰：「無所學者則菩薩學。",
    "T15n0627_001:0410a05_4": "菩薩所學無有形像，亦無倫比；亦無所受、亦非不受；亦無想念、亦不離想；亦無所行、無行不行，則菩薩學。",
    "T15n0627_001:0410a08_5": "無著不著、無慢不慢、亦不調戲；亦不遵修、不離遵修；無想無取、無所遊居、亦無有想；不起不滅、不來不去；無住無化、亦無有形、亦無言詞，普離一切諸所想行，則菩薩學。",
    "T15n0627_001:0410a12_6": "其作斯學，是為等學。",
    "T15n0627_001:0410a12_7": "造斯學者則無所趣、則無所增亦無所損；造斯學者亦無所著、亦無所脫、亦無所染、亦無離塵、亦無結恨，不墮愚冥，如是學者乃名為學。",
    "T15n0627_001:0410a15_8": "學如斯者不詣諸趣。",
    "T15n0627_001:0410a16_9": "是故，族姓子！",
    "T15n0627_001:0410a16_10": "菩薩大士欲得逮成無上正真道者，學我所學。」",
    "T15n0627_001:0410a17_11": "又問：「云何佛學？」",
    "T15n0627_001:0410a17_12": "答曰：「如我無戒，亦無所犯。",
    "T15n0627_001:0410a18_13": "不施不受、不戒不犯、不忍不瞋、不進不怠、不禪不亂、不智不愚。",
    "T15n0627_001:0410a19_14": "無學、非無學，無所不行而吾無得亦無所等；無佛無法；亦無我想、亦無人想、亦無壽想、亦無命想、亦無法想；亦無有想、亦無無想。",
    "T15n0627_001:0410a22_15": "所以者何？",
    "T15n0627_001:0410a23_16": "一切諸法悉無所造。",
    "T15n0627_001:0410a23_17": "一切諸法以無所造，自然如幻，亦無有相、亦無有二；一切諸法離諸所樂；一切諸法而不可見；一切諸法超度眼句。",
    "T15n0627_001:0410a26_18": "諸法平等而無差特；諸法愚冥亦無所徑、無為無人，故無人言教、故無處所。",
    "T15n0627_001:0410a27_19": "無有言教則無所生。",
    "T15n0627_001:0410a28_20": "其信此者不念所信，亦不自大，亦不念道。",
    "T15n0627_001:0410a29_21": "是故族姓子！",
    "T15n0627_001:0410a29_22": "若有菩薩如是比類學佛道者，不恐不懼、不難不畏，乃為菩薩！",
    "T15n0627_001:0410b02_0": "「如族姓子！",
    "T15n0627_001:0410b02_1": "虛空之畏，不畏於火、不畏於風、不畏於雨、不畏於霧、不畏於塵、不畏於雷、不畏於雲、不畏於電、不畏於雪。",
    "T15n0627_001:0410b04_2": "所以者何？",
    "T15n0627_001:0410b04_3": "空者自然故曰空畏。",
    "T15n0627_001:0410b05_4": "菩薩如是於一切法而無所畏，於一切法不念苦樂。",
    "T15n0627_001:0410b06_5": "假使菩薩心等如是，則能成佛降伏眾魔，則成無上正真之道為最正覺，亦能導利一切眾生。」",
    "T15n0627_001:0410b08_6": "時化如來說此語竟，尋即化滅不知其處。",
    "T15n0627_001:0410b09_7": "辯積菩薩問軟首曰：「今者如來為所至湊？」",
    "T15n0627_001:0410b10_8": "答曰：「從所來處。」",
    "T15n0627_001:0410b10_9": "又問：「何所從來？」",
    "T15n0627_001:0410b11_10": "答曰：「如所去處。」",
    "T15n0627_001:0410b11_11": "又問：「軟首！",
    "T15n0627_001:0410b12_0": "其化現者，無所從來，無所從去？」",
    "T15n0627_001:0410b12_1": "答曰：「族姓子！",
    "T15n0627_001:0410b13_2": "譬如化者，無所從來，無所從去，一切諸法亦復如是！",
    "T15n0627_001:0410b14_3": "一切眾生等無有異，不來不去。」",
    "T15n0627_001:0410b15_0": "又問：「軟首！",
    "T15n0627_001:0410b15_1": "一切諸法為何所趣？」",
    "T15n0627_001:0410b15_2": "答曰：「所趣自然。」",
    "T15n0627_001:0410b16_3": "又問：「一切眾生為何所歸？」",
    "T15n0627_001:0410b16_4": "答曰：「隨其所作。」",
    "T15n0627_001:0410b17_5": "又問：「軟首！",
    "T15n0627_001:0410b17_6": "一切諸法無作無報？」",
    "T15n0627_001:0410b17_7": "答曰：「族姓子！",
    "T15n0627_001:0410b18_8": "其法界者無作、無報、無往，等御諸法則為法界。」",
    "T15n0627_001:0410b19_9": "又問：「云何言有作、有報、有往而謂無往？」",
    "T15n0627_001:0410b20_10": "答曰：「族姓子！",
    "T15n0627_001:0410b20_11": "如其所作、如其所報，所往亦然。」",
    "T15n0627_001:0410b21_12": "又問軟首曰：「何謂為作？",
    "T15n0627_001:0410b21_13": "云何報應？",
    "T15n0627_001:0410b21_14": "何因所往？」",
    "T15n0627_001:0410b22_15": "答曰：「如所作者，報應亦如，所往亦如。」",
    "T15n0627_001:0410b22_16": "又問：「軟首！",
    "T15n0627_001:0410b23_17": "其如無本者，亦無有作、無有報應、無有往趣？」",
    "T15n0627_001:0410b24_18": "答曰：「如族姓子！",
    "T15n0627_001:0410b24_19": "如無本者，亦無所作、亦無報應、亦無往趣。",
    "T15n0627_001:0410b25_20": "所作、報應、往趣亦然，無來無去；所作、報應、所往至處，其如無本無所歸趣。」",
    "T15n0627_001:0410b27_21": "說是語時，如在世尊能仁佛前，賢者舍利弗、賢者阿難及餘大弟子悉聞斯講。",
    "T15n0627_001:0410b28_22": "舍利弗白佛：「唯然。",
    "T15n0627_001:0410b29_23": "如來！",
    "T15n0627_001:0410b29_24": "怪未曾有。",
    "T15n0627_001:0410b29_25": "斯諸正士為大聖人，而師子吼等同一法，說若干種音聲言說，與法會同而無錯謬。",
    "T15n0627_001:0410c02_26": "誰聞斯者不發無上正真之道乎？」",
    "T15n0627_001:0410c03_27": "佛告舍利弗：「誠如所云，菩薩大學無罣礙故，今者所說無所罣礙，如其所種必獲其果，如其所出報應亦然！",
    "T15n0627_001:0410c05_28": "菩薩如是學無罣礙，從其聖慧而分別說，如舍利弗本所學禁，自故斯慧辯才亦然！」",
    "T15n0627_001:0410c07_29": "光淨菩薩問世尊曰：「何謂聲聞學？",
    "T15n0627_001:0410c08_30": "何謂菩薩學？」",
    "T15n0627_001:0410c08_31": "佛言：「有限有礙是聲聞學，無限無礙是菩薩學。",
    "T15n0627_001:0410c09_32": "其聲聞學因其所限而致罣礙，由是之故所說有限致於罣礙；而諸菩薩學無有限致無罣礙，由是之故所說無限無有罣礙。」",
    "T15n0627_001:0410c12_33": "光淨菩薩前白佛言：「惟，天中天！",
    "T15n0627_001:0410c13_34": "願現感應，使諸正士來至於斯，令此眾會聞所說法，各得其所無令唐舉。",
    "T15n0627_001:0410c15_0": "所以者何？",
    "T15n0627_001:0410c15_1": "軟首童真所行深奧，所論經法亦復要妙。」",
    "T15n0627_001:0410c16_2": "爾時世尊即現瑞應。",
    "T15n0627_001:0410c16_3": "軟首尋時與二十五正士及諸天子往詣佛所，稽首足下遷住一面。",
    "T15n0627_001:0410c18_4": "光淨菩薩謂軟首曰：「仁者！",
    "T15n0627_001:0410c18_5": "何故越如來會，獨於屏處而論講經？」",
    "T15n0627_001:0410c19_6": "軟首答曰：「族姓子！",
    "T15n0627_001:0410c20_7": "知如來甚尊而不可當，諸佛大聖由是之故，一切所說或懼不可，故在一面。」",
    "T15n0627_001:0410c21_8": "又問：「軟首！",
    "T15n0627_001:0410c22_9": "說何所法可如來乎？」",
    "T15n0627_001:0410c22_10": "軟首答曰：「如吾所說，世尊知之。」",
    "T15n0627_001:0410c23_11": "光淨曰：「雖爾，願說其意。」",
    "T15n0627_001:0410c23_12": "答曰：「如吾所及今當宣現。",
    "T15n0627_001:0410c24_13": "惟，族姓子！",
    "T15n0627_001:0410c24_14": "如有所說，不違法界、不失本無、不失本際，所說如是則可如來！",
    "T15n0627_001:0410c26_15": "又若所說，無所訟理、無所呵叱、無所興為，亦無因緣、無有色像、亦無比類，如是說者奉順如來！",
    "T15n0627_001:0410c28_16": "無我同像、無他人形，不等法貌、無非法貌、無終始貌、無泥洹貌，如是說者為可如來！」",
    "T15n0627_001:0411a01_17": "於是世尊告軟首曰：「善哉善哉！",
    "T15n0627_001:0411a02_0": "快說此言。",
    "T15n0627_001:0411a02_1": "誠如所云，如是說者不違如來。",
    "T15n0627_001:0411a02_2": "又次軟首！",
    "T15n0627_001:0411a03_3": "假使悉離一切戲樂而無憒亂，若不平要離諸所想無有眾想，有所說者所趣寂然而不動轉，被一德鎧定意說法，無能毀敗其經典者，不見諸法有所增者、有所減者，如斯所說則可如來！」",
    "T15n0627_001:0411a07_4": "說是語時，八百菩薩得不起法忍。",
    "T15n0627_001:0411a09_0": "舉鉢品第三",
    "T15n0627_001:0411a10_0": "爾時天子千二百人在於會中，乃於往古造菩薩行，則忘道意志不堅固，心自念曰：「佛慧巍巍不可限量，無上正真道意難可獲致，菩薩所學而不可逮，最正覺者甚難可得。",
    "T15n0627_001:0411a13_1": "吾等於是不能學辦，不如改求聲聞、緣覺而取滅度」爾時世尊知諸天子心之所念，以此等倫堪成無上正真之道為最正覺，而欲中廢隨取小乘。",
    "T15n0627_001:0411a17_2": "佛欲勸化諸天子故，離於道場在眾會表化作長者，手擎滿鉢百種飲食齎詣佛所，白世尊曰：「惟願大聖加哀受食。」",
    "T15n0627_001:0411a19_3": "佛即取鉢。",
    "T15n0627_001:0411a20_0": "軟首菩薩興詣佛所，叉手啟曰：「今食盛饍當念故恩。",
    "T15n0627_001:0411a21_1": "吾誠信聞，大聖雖食而不以法惠及於鄙，惟宜加施以法相惠剋復往意。」",
    "T15n0627_001:0411a22_2": "於是賢者舍利弗心自念言：「軟首往古有何恩德，於世尊所而言雖食顧前法恩？」",
    "T15n0627_001:0411a24_3": "則白佛言：「軟首童真宿有何恩於大聖乎，而置如來：『雖當食者念前法恩？』」",
    "T15n0627_001:0411a26_4": "佛告：「且待斯須自當發遣，如來所知非爾所及。」",
    "T15n0627_001:0411a27_5": "佛即尋時捨鉢于地，鉢即下沒，遊諸佛土。",
    "T15n0627_001:0411a28_6": "諸佛正覺今現在者，各各見鉢降其足下，在於下方過七十二江河沙等諸佛國土，至光明王如來國界——界號炤燿。",
    "T15n0627_001:0411b01_7": "鉢住於彼處于虛空，無執持者自然而立。",
    "T15n0627_001:0411b02_8": "所往諸佛諸弟子眾，各各前啟問其世尊：「鉢所從來？」",
    "T15n0627_001:0411b04_0": "諸佛各告說其意故：「上方世界界號為忍，彼有如來名曰能仁，現在說法。",
    "T15n0627_001:0411b05_1": "能仁如來故降斯鉢，而欲勸化諸異菩薩志退落者。」",
    "T15n0627_001:0411b06_2": "於時世尊告舍利弗：「汝行求鉢，察知所在而赴致來。」",
    "T15n0627_001:0411b08_0": "即時受教，自以智力承佛聖旨，三昧正受以一萬定超萬佛土，遍求索鉢不知所在。",
    "T15n0627_001:0411b09_1": "還白佛言：「唯然，世尊！",
    "T15n0627_001:0411b10_2": "求之不見，不知所在。」",
    "T15n0627_001:0411b10_3": "於時世尊告大目連：「汝今且行求索鉢來，察其所在為處何方？」",
    "T15n0627_001:0411b12_4": "目連受教以神足力承佛聖旨，三昧正受入八千定，倏忽超過八千佛國，求之不見不知所處，還白佛言：「輒竭神力不蒙執鉢，焉能致乎？」",
    "T15n0627_001:0411b15_5": "世尊復告須菩提曰：「汝行求鉢，知其所歸索齎致來。」",
    "T15n0627_001:0411b16_6": "即亦受教，三昧正受萬二千定，恍惚超越萬二千佛土，求不見鉢不知所止。",
    "T15n0627_001:0411b18_7": "如是五百諸大聲聞，在於虛空各現神足、三昧之力，神通聖勢、天眼徹瞻，各行求鉢，不知所在亦不能得。",
    "T15n0627_001:0411b20_8": "時須菩提即前告白慈氏菩薩曰：「仁者高才一生補處，如來所莂當為無上正真道成最正覺！",
    "T15n0627_001:0411b22_9": "仁慈恩廣智慧弘達眾所不及，獨步三界而無有侶，當知鉢處，惟能致之奉齎來耳！",
    "T15n0627_001:0411b24_10": "幸屈威尊而舉鉢還。」",
    "T15n0627_001:0411b25_0": "慈氏菩薩報須菩提曰：「誠如所云，受如來慧當成正覺！",
    "T15n0627_001:0411b26_1": "今者軟首所興定意，進止坐起予所不及，不能曉了於斯三昧。",
    "T15n0627_001:0411b27_2": "惟，須菩提！",
    "T15n0627_001:0411b27_3": "雖於來世吾當成佛，佛菩薩眾數如江河沙，悉為軟首之所開道，欲知一步舉足所念，不識所歸。",
    "T15n0627_001:0411c01_4": "是故仁者當請軟首！",
    "T15n0627_001:0411c01_5": "惟斯大士知鉢處所、所止之土，堪任致來。」",
    "T15n0627_001:0411c02_6": "時須菩提啟世尊曰：「願垂恩教。」",
    "T15n0627_001:0411c03_7": "大聖則遣軟首取鉢。",
    "T15n0627_001:0411c03_8": "軟首奉命自思念曰：「吾不起座不離眾會而舉鉢來。」",
    "T15n0627_001:0411c05_0": "——軟首三昧名曰普超，是諸菩薩定意正受。",
    "T15n0627_001:0411c05_1": "於時軟首伸其右掌，而內于地過踰下方，所經諸佛無極大聖一一次第以首禮之。",
    "T15n0627_001:0411c07_2": "其手掌中自然有音，稱：「能仁如來、至真、等正覺敬問無量！",
    "T15n0627_001:0411c09_3": "興處輕利、力勢如常、遊居安耶？」",
    "T15n0627_001:0411c09_4": "其掌手臂一一毛孔，尋自然出億百千姟光曜之明，一一光明各各變現百千蓮花；一一蓮花各化如來相好具足，處蓮花上加趺而坐；一一世尊各各讚揚能仁如來名德功勳。",
    "T15n0627_001:0411c13_5": "所可遊歷諸佛之土，應時諸國六反震動。",
    "T15n0627_001:0411c14_6": "又諸佛國自然大光靡不周遍，一切佛國各各而現有斯手掌。",
    "T15n0627_001:0411c16_7": "又諸佛土自然懸繒、幢幡、眾蓋，莫不莊嚴，遍散眾花處處挍飾。",
    "T15n0627_001:0411c17_8": "軟首手掌過七十二江河沙等諸佛國土禮諸佛竟，斯須之間忽然即至照曜世界光明王佛國，禮畢自然有大音出，稱：「能仁如來敬問無量光明王如來！」",
    "T15n0627_001:0411c21_0": "有侍菩薩名曰光英，自啟如來：「此何手掌？",
    "T15n0627_001:0411c21_1": "殊妙巍巍威神難及，而自然出億百千姟光明暉赫；一一光明而各化出億百千姟嚴淨蓮華；一一蓮花如來各坐，諮嗟能仁聖哲之勳？」",
    "T15n0627_001:0411c25_0": "光明王佛告光英曰：「有族姓子！",
    "T15n0627_001:0411c25_1": "上方去此，七十二江河沙等諸佛國土，有忍世界，如來、至真、等正覺號曰能仁，現在說法。",
    "T15n0627_001:0411c27_2": "彼有大士名曰軟首，被戒德鎧不可思議，一切神通力度無極，自在於座而不移，起延手掌來欲舉鉢還。」",
    "T15n0627_001:0412a01_3": "時光明王佛土諸菩薩眾皆共渴仰，欲得覩見彼忍世界能仁如來、軟首大士。",
    "T15n0627_001:0412a02_4": "光明王佛悉知眾會意之所見，便放眉頂相光，其光通照七十二江河沙等諸佛國土，上至忍界靡不晃昱。",
    "T15n0627_001:0412a05_5": "其有眾生被蒙光者，一切獲安無有諸患，如四域皇帝轉輪聖王；諸修行者專精學定，被斯光者悉得道迹；其得禪者悉過三界獲四證德；其漏盡者得八脫門；禪定羅漢得無著原；其諸菩薩光照身者，普皆逮得日光三昧。",
    "T15n0627_001:0412a10_6": "如是之比，光明王邊如來佛土菩薩大士，見斯忍界世尊能仁、軟首童真、一切聲聞比丘聖眾、諸菩薩等。",
    "T15n0627_001:0412a12_7": "光英菩薩覩忍世界諸菩薩眾，尋即淚出便說斯言，自白佛曰：「唯然，世尊！",
    "T15n0627_001:0412a14_8": "如妙水精如意明珠，墮不淨中誠可矜惜。",
    "T15n0627_001:0412a15_9": "此諸菩薩生忍界者，亦復如是甚可憐感。」",
    "T15n0627_001:0412a16_10": "光明王佛謂光英曰：「勿宣是語。",
    "T15n0627_001:0412a16_11": "所以者何？",
    "T15n0627_001:0412a17_12": "在此佛土精修禪行至于十劫，不如忍界從明晨旦至早食頃，興發慈心哀念眾生，此之功德最勝無倫難可逮及。",
    "T15n0627_001:0412a19_13": "所以者何？",
    "T15n0627_001:0412a20_0": "斯諸菩薩大士之眾，無有陰、蓋，塵勞以盡，其於忍界護正法者德不可量。」",
    "T15n0627_001:0412a21_1": "爾時忍界諸菩薩眾光明照身，則問能仁天中天曰：「唯然，世尊！",
    "T15n0627_001:0412a23_2": "此何光明孰演出來，滅諸塵勞令無瑕穢？」",
    "T15n0627_001:0412a24_0": "時佛告曰：「有族姓子！",
    "T15n0627_001:0412a24_1": "下方度此七十二江河沙等諸佛國土，而有世界名曰照曜，彼有如來號光明王，現在說法。",
    "T15n0627_001:0412a26_2": "其光明王如來至真放眉頂光，其光通照七十二江河沙等諸佛國土，而大晃昱逮照斯土。」",
    "T15n0627_001:0412a28_3": "時諸菩薩及眾聲聞，各啟佛曰：「唯然，世尊！",
    "T15n0627_001:0412a29_4": "我等欲見照曜世界光明王如來諸菩薩眾。」",
    "T15n0627_001:0412b01_5": "能仁如來放足心千輻輪光，其光普照下方七十二江河沙等諸佛國土，至照曜界靡不周遍。",
    "T15n0627_001:0412b03_6": "下方世界諸菩薩眾身蒙斯光，皆悉逮得須彌光明三昧。",
    "T15n0627_001:0412b04_7": "當爾之時，於斯佛土及彼世界，斯土見彼、彼土見此，轉相覩達，猶如此土閻浮提人，住於地上仰瞻日月。",
    "T15n0627_001:0412b07_8": "下方世界觀諸菩薩能仁如來及忍世界亦復如是！",
    "T15n0627_001:0412b08_9": "此土人民見於下方，猶如諸天住須彌頂俯于天下閻浮提城。",
    "T15n0627_001:0412b09_10": "斯諸菩薩見光明王如來諸菩薩等，被大德鎧難及難量。",
    "T15n0627_001:0412b11_11": "於是軟首以右掌至照曜界彼光明王如來佛土，於虛空中即握取鉢，與無央數億百千姟諸菩薩眾眷屬圍遶踊出上方，手掌擎鉢；所歷佛國轉來上者，光明蓮花稍便不現，右手執鉢還忍世界，於大聖前跪而奉授，啟世尊曰：「垂恩受之？」",
    "T15n0627_001:0412b16_12": "佛即受鉢。",
    "T15n0627_001:0412b16_13": "時諸菩薩與軟首掌而俱來者，前詣佛所稽首于地，各各自宣如來之名：「某佛大聖致敬無量，聖體勝常，遊步無限慧力平康！」",
    "T15n0627_001:0412b19_14": "諸菩薩眾敬問已畢，退坐一面如佛所教安隱之座。",
    "T15n0627_001:0412b21_0": "爾時世尊告舍利弗：「今且聽斯，善思念之！",
    "T15n0627_001:0412b21_1": "今為若說。",
    "T15n0627_001:0412b22_2": "乃去往古吾身造行為菩薩時，則是軟首本所建發，今者所以宣置斯惠：『世尊雖食，當念疇昔法施之恩。』",
    "T15n0627_001:0412b24_3": "乃曩過去久遠世時，無央數不可計會億百千劫，復踰此數，爾時有佛名莫能勝幢如來、至真、等正覺，世界名無別異。",
    "T15n0627_001:0412b27_4": "莫能勝幢如來諸聲聞眾八萬四千，菩薩大士十二億眾。",
    "T15n0627_001:0412b28_5": "其佛世尊於五濁世演三乘教，有一比丘而為法師名曰慧王！",
    "T15n0627_001:0412b29_6": "明旦著衣執持應器，入弘廣國而行分衛，得百味飯若干種食。",
    "T15n0627_001:0412c02_7": "分衛竟，出行於街路。",
    "T15n0627_001:0412c02_8": "有尊者子名離垢臂，為乳母所抱而行遊戲。",
    "T15n0627_001:0412c03_9": "時離垢臂遙見比丘，遊行趣之下乳母抱，尋隨比丘從求飯食。",
    "T15n0627_001:0412c05_10": "於時比丘與模持蜜搏，幼童即食知其甘美，遂隨比丘蜜搏欲盡，顧眄乳母意欲還抱。",
    "T15n0627_001:0412c07_11": "比丘復授蜜搏，幼童復進，稍稍轉至莫能勝幢如來之所，稽首足下則住其前。",
    "T15n0627_001:0412c09_12": "「於時比丘慧王所得分衛食饍，授與幼童而謂之曰：『童子！",
    "T15n0627_001:0412c10_13": "受斯分衛之具，供養如來！』",
    "T15n0627_001:0412c10_14": "尋即受之，已滿佛鉢，食不減損；次與聲聞八萬四千，菩薩十二億，佛及聖眾，皆悉充飽。",
    "T15n0627_001:0412c12_15": "如是之供至于七日，飯則如故亦不損減。",
    "T15n0627_001:0412c13_16": "「於時幼童踊躍歡喜善心生焉！",
    "T15n0627_001:0412c14_17": "住世尊前則而頌曰：「『佛聖眾飽滿，　　鉢食不損耗；　　奉事於眾祐！",
    "T15n0627_001:0412c16_18": "　　福田無有疑。",
    "T15n0627_001:0412c17_0": "　　世吼食充足，　　餚饍而不減；　　獻進于眾祐！",
    "T15n0627_001:0412c18_1": "　　不疑道無盡。",
    "T15n0627_001:0412c19_0": "　　其饍既不損，　　供具轉弘多；　　恭敬等正覺！",
    "T15n0627_001:0412c20_1": "　　增長清白法。』」",
    "T15n0627_001:0412c21_0": "佛告舍利弗：「於時幼童以一鉢食，供養世尊及聖眾，承佛聖旨已心清白，具足七日食不損耗。",
    "T15n0627_001:0412c23_1": "慧王比丘教訓幼童：『歸命於佛及法、聖眾。』",
    "T15n0627_001:0412c24_2": "令受禁戒剋心悔過，勸使請問發無上正真道意。",
    "T15n0627_001:0412c25_3": "「於時父母求索其子，便詣莫能勝幢如來所，稽首作禮退住一面。",
    "T15n0627_001:0412c26_4": "幼童拜謁問訊父母，以偈讚曰：「『我志願佛道，　　愍哀諸群生；　　閑暇難得值，　　親亦宜誓意。",
    "T15n0627_001:0413a01_0": "　　且觀正覺身，　　諸相好莊嚴；　　慧度於無極，　　孰不發道意？",
    "T15n0627_001:0413a03_0": "　　惟父母見釋，　　得出棄捐家；　　順妙智慧教，　　得學為寂志。』",
    "T15n0627_001:0413a05_0": "　　父母即答曰：　　『我等好樂道，　　從爾為明則，　　亦欲願捨家。』」",
    "T15n0627_001:0413a07_0": "佛告舍利弗：「於時幼童化其父母及五百人，悉念學法志於無上正真之道，皆於佛世棄家為道。",
    "T15n0627_001:0413a09_1": "時佛教之行菩薩道、六度無極、四等、四恩，分別解空，精進不懈自致得佛。",
    "T15n0627_001:0413a10_2": "卿舍利弗！",
    "T15n0627_001:0413a11_3": "欲知爾時慧王比丘為法師者，豈異人乎？",
    "T15n0627_001:0413a12_0": "勿作斯觀。",
    "T15n0627_001:0413a12_1": "所以者何？",
    "T15n0627_001:0413a12_2": "則軟首童真也。",
    "T15n0627_001:0413a12_3": "其離垢臂尊者子者，則吾是也。",
    "T15n0627_001:0413a13_4": "昔往古世，軟首童真以饍見施供養佛眾，令發無上正真道意，則是本身初發意原，以是之故而當知之。",
    "T15n0627_001:0413a16_5": "今者如來所成聖覺無極之慧、十種力、四無所畏、十八不共無罣礙慧，皆是軟首所勸之恩。",
    "T15n0627_001:0413a18_6": "所以者何？",
    "T15n0627_001:0413a18_7": "因從發意至諸通慧，如佛所蒙因致大道。",
    "T15n0627_001:0413a19_8": "今吾觀覩十方世界，不可稱限不可計會，諸佛國土今現在者，諸佛世尊同號能仁，悉是仁者軟首所勸。",
    "T15n0627_001:0413a21_9": "或號咸聖、或號明星、或名所歡、或名錠光、或謂離漏、或謂妙勝。」",
    "T15n0627_001:0413a23_10": "佛告舍利弗：「今我一劫若過一劫，宣揚演說諸佛名號，軟首大士所開化者，於今現在轉于法輪不可稱限，何況有行菩薩乘者？",
    "T15n0627_001:0413a26_0": "或有處於兜率天者；或有退來入母胞胎，而復出生捨家為道；或坐佛樹、或處道場，成最正覺不可限喻，其有欲說誠諦之事審實無虛，軟首童真則諸菩薩之父母也，愍哀勸化興顯大道，所生親者則當謂於軟首童真！",
    "T15n0627_001:0413b02_1": "向者軟首宣揚報恩今復伸說，雖當食者施我鉢饍所食之餘，吾前世時先有所施，正謂於斯。」",
    "T15n0627_001:0413b04_2": "爾時千二百諸天子、欲墮落者各心念言：「當堅其志恭敬於法，察諸因緣去諸根原，今者現在世尊前所發願，軟首勸化及開餘人，使至于道而不退轉於無上正真，吾等云何而欲墮落？",
    "T15n0627_001:0413b08_3": "吾等何故在如來前，興卑賤意志崇小節？",
    "T15n0627_001:0413b09_4": "今當捨於聲聞、緣覺，慇懃志求無上正真道意。」",
    "T15n0627_001:0413b10_5": "軟首伸掌示現變化，乃至下方光明王佛所處國土，而致鉢來一切普入，又復講說往古開化所說經典。",
    "T15n0627_001:0413b12_6": "下方佛土此世尊界，不可計數眾生之類即發道心，十方世界群萌之儔，悉來供養軟首童真！",
    "T15n0627_001:0413b14_7": "諸佛世尊皆遣寶蓋供施經典。",
    "T15n0627_001:0413b15_8": "彼時寶蓋則覆三千大千佛國，從其寶蓋自然出音：「誠如能仁尊！",
    "T15n0627_001:0413b17_9": "如如來所讚稱揚，悉是軟首之所勸化。」",
    "T15n0627_001:0413b18_0": "文殊師利普超三昧經卷上"
}