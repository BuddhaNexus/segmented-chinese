{
    "T24n1453_002:0459c09_0": "根本說一切有部百一羯磨",
    "T24n1453_002:0459c10_0": "卷第二",
    "T24n1453_002:0459c12_0": "三藏法師義淨奉　制譯",
    "T24n1453_002:0459c13_0": "爾時具壽鄔波離請世尊曰：「大德！",
    "T24n1453_002:0459c13_1": "如世尊說：『大世主喬答彌，由其愛樂八敬法故，便是出家及受近圓成苾芻尼性。』",
    "T24n1453_002:0459c15_2": "者，大德！",
    "T24n1453_002:0459c15_3": "餘苾芻尼眾欲遣如何？」",
    "T24n1453_002:0459c16_4": "佛告鄔波離：「餘苾芻尼若先出家未受近圓，可隨次第如常應作。",
    "T24n1453_002:0459c17_5": "若有在俗女人發心欲求出家者，隨情詣一苾芻尼處，尼即應問所有障法。",
    "T24n1453_002:0459c19_6": "若遍淨者，隨意攝受。",
    "T24n1453_002:0459c20_7": "既攝受已，授與三歸并五學處，成鄔波斯迦律儀護(此言護者，梵云三跋羅，譯為擁護，由受歸戒護，使不落三塗。",
    "T24n1453_002:0459c21_8": "舊云律儀，乃當義譯，云是律法儀式。",
    "T24n1453_002:0459c22_9": "若但云護，恐學者未詳，故二俱存。",
    "T24n1453_002:0459c22_10": "《明了論》中已譯為護)。",
    "T24n1453_002:0459c22_11": "如是應授。",
    "T24n1453_002:0459c22_12": "先教求出家者令禮敬已，在本師前雙膝著地低頭合掌，教作是語：「『阿遮利耶存念！",
    "T24n1453_002:0459c25_13": "我某甲始從今日乃至命存，歸依佛陀兩足中尊、歸依達摩離欲中尊、歸依僧伽諸眾中尊。』",
    "T24n1453_002:0459c27_14": "如是三說。",
    "T24n1453_002:0459c27_15": "師云：『奧箄迦(譯為好)。』",
    "T24n1453_002:0459c28_16": "答云：『娑度(譯為善。",
    "T24n1453_002:0459c28_17": "並已注如前)。』",
    "T24n1453_002:0459c28_18": "次授五學處，教云：『汝隨我語。",
    "T24n1453_002:0460a01_0": "「『阿遮利耶存念！",
    "T24n1453_002:0460a01_1": "如諸聖阿羅漢乃至命存不殺生、不偷盜、不欲邪行、不虛誑語、不飲諸酒。",
    "T24n1453_002:0460a03_2": "我某甲始從今日乃至命存，不殺生、不偷盜、不欲邪行、不虛誑語、不飲諸酒亦如是，此即是我五支學處。",
    "T24n1453_002:0460a05_3": "是諸聖阿羅漢之所學處，我當隨學隨作隨持。』",
    "T24n1453_002:0460a06_4": "如是三說。",
    "T24n1453_002:0460a06_5": "『願阿遮利耶證知，我是鄔波斯迦，歸依三寶受五學處。』",
    "T24n1453_002:0460a08_0": "師云：『好。』",
    "T24n1453_002:0460a08_1": "答云：『善。』",
    "T24n1453_002:0460a08_2": "次請鄔波馱耶(譯為親教師。",
    "T24n1453_002:0460a08_3": "言和上者，乃是西方時俗語，非是典語。",
    "T24n1453_002:0460a09_4": "然諸經律梵本，皆云鄔波馱耶)。",
    "T24n1453_002:0460a09_5": "教云：「『阿遮利耶(譯為軌範師)存念！",
    "T24n1453_002:0460a10_6": "我某甲今請阿遮利耶為鄔波馱耶，願阿遮利耶為我作鄔波馱耶，由阿遮利耶為鄔波馱耶故，我當出家。』",
    "T24n1453_002:0460a12_7": "如是三說，後語同前，至第三番應言『由鄔波馱耶為鄔波馱耶故(由近師位故重言耳)。』",
    "T24n1453_002:0460a15_0": "「次請一苾芻尼為白眾者，彼應問本師云：『所有障法並已問未？』",
    "T24n1453_002:0460a16_1": "答言：『已問。』",
    "T24n1453_002:0460a16_2": "若問者善，若不問而白者，得越法罪。",
    "T24n1453_002:0460a17_3": "次為白眾，一切僧伽當須盡集，或巡房告知。",
    "T24n1453_002:0460a18_4": "次將至眾中致禮敬已，在上座前，雙膝著地低頭合掌，作如是語：『苾芻尼僧伽聽！",
    "T24n1453_002:0460a20_5": "此某甲從苾芻尼某甲，希求出家，在俗白衣比未落髮，願於善說法律出家近圓成苾芻尼性。",
    "T24n1453_002:0460a22_6": "此某甲若剃髮披法服已，起正信心，捨家趣非家，某甲為鄔波馱耶。",
    "T24n1453_002:0460a24_0": "苾芻尼僧伽為與某甲出家不？』",
    "T24n1453_002:0460a24_1": "(此乃但是以言白事，不是羯磨單白)合眾咸言：『若遍淨者，應與出家。』",
    "T24n1453_002:0460a25_2": "俱問者善，如不問者，得越法罪。",
    "T24n1453_002:0460a26_3": "次為請苾芻尼作剃髮者。」",
    "T24n1453_002:0460a27_4": "彼便盡剃，其人後悔，佛言：「應留頂上少髮。",
    "T24n1453_002:0460a28_5": "問曰：『除爾頂髮不？』",
    "T24n1453_002:0460a28_6": "若言：『不。』",
    "T24n1453_002:0460a28_7": "者，應言：『隨汝意去。』",
    "T24n1453_002:0460a29_8": "若言：『除。』",
    "T24n1453_002:0460a29_9": "者，應可剃除。",
    "T24n1453_002:0460a29_10": "次與洗浴，若寒與湯、熱授冷水。",
    "T24n1453_002:0460b01_11": "次與著裙，當須撿察，恐是無根、二根及根不全等。」",
    "T24n1453_002:0460b02_12": "時苾芻尼露形撿察，彼生愧恥，佛言：「不應露體而為撿察，為著裙時，應可私視，勿令彼覺。",
    "T24n1453_002:0460b04_13": "次授縵條教其頂受，為著衣已，師應為請苾芻尼與受求寂女律儀護者，教禮敬已，應在二師前，雙膝著地低頭合掌，教作是語：(二師可相近坐，令弟子執親教師袈裟角。",
    "T24n1453_002:0460b07_14": "親見西方行法如是)『阿遮利耶存念！",
    "T24n1453_002:0460b08_15": "我某甲始從今日乃至命存，歸依佛陀兩足中尊、歸依達摩離欲中尊、歸依僧伽諸眾中尊，彼薄伽梵釋迦牟尼、釋迦師子、釋迦大王、如知應正等覺，彼既出家，我當隨出，在俗容儀我已棄捨，出家形相我今受持。",
    "T24n1453_002:0460b13_16": "我因事至說親教師名，親教師名某甲。』",
    "T24n1453_002:0460b14_17": "如是三說。",
    "T24n1453_002:0460b14_18": "師云：『好。』",
    "T24n1453_002:0460b14_19": "答云：『善。』",
    "T24n1453_002:0460b14_20": "「次授十學處，教云：『汝隨我語。",
    "T24n1453_002:0460b16_0": "「『阿遮利耶存念！",
    "T24n1453_002:0460b16_1": "如諸聖阿羅漢，乃至命存不殺生、不偷盜、不婬欲、不虛誑語、不飲諸酒、不歌舞作樂、不香鬘塗彩、不坐高床大床、不非時食、不受畜金銀。",
    "T24n1453_002:0460b19_2": "我某甲始從今日乃至命存，不殺生、不偷盜、不婬欲、不虛誑語、不飲諸酒、不歌舞作樂、不香鬘塗彩、不坐高床大床、不非時食、不受畜金銀亦如是，此即是我十支學處。",
    "T24n1453_002:0460b23_3": "是諸聖阿羅漢之所學處，我當隨學隨作隨持。』",
    "T24n1453_002:0460b24_4": "如是三說。",
    "T24n1453_002:0460b24_5": "『願阿遮利耶證知，我是求寂女，我因事至說鄔波馱耶名，鄔波馱耶名某甲。』",
    "T24n1453_002:0460b26_6": "師云：『好。』",
    "T24n1453_002:0460b26_7": "答云：『善。』",
    "T24n1453_002:0460b26_8": "『汝已善受十學處竟，當供養三寶，親近二師，學問誦經勤修三業，勿為放逸。』",
    "T24n1453_002:0460b29_0": "「若是曾嫁女年滿十二、若童女年滿十八(應可臨時隨事稱說，下皆准此)，應與六法、六隨法，二年令學。",
    "T24n1453_002:0460c01_1": "應如是與。",
    "T24n1453_002:0460c02_2": "先敷座已鳴犍稚，言白復周，苾芻尼僧伽隨應盡集，極少須滿十二人。",
    "T24n1453_002:0460c03_3": "於壇場中，令求寂女致禮敬已，在上座前，雙膝著地低頭合掌，作如是語：「『大德尼僧伽聽！",
    "T24n1453_002:0460c06_4": "我求寂女某甲，年滿十八，我因事至說鄔波馱耶名，我從鄔波馱耶某甲，於二年內乞學六法、六隨法。",
    "T24n1453_002:0460c08_5": "我某甲今從苾芻尼僧伽，於二年內乞學六法、六隨法。",
    "T24n1453_002:0460c09_6": "我因事至說鄔波馱耶名，某甲為鄔波馱耶。",
    "T24n1453_002:0460c10_7": "願苾芻尼僧伽授我於二年內學六法、六隨法，攝受拔濟我，教示哀愍我。",
    "T24n1453_002:0460c12_8": "是能慜者，願哀慜故。』",
    "T24n1453_002:0460c13_9": "如是三說。",
    "T24n1453_002:0460c13_10": "次一苾芻尼秉白二羯磨：「『大德尼僧伽聽！",
    "T24n1453_002:0460c14_11": "此求寂女某甲，年滿十八，某甲為鄔波馱耶，今從苾芻尼僧伽於二年內乞學六法、六隨法。",
    "T24n1453_002:0460c16_12": "若苾芻尼僧伽時至聽者，苾芻尼僧伽應許苾芻尼僧伽今與求寂女某甲，年滿十八，於二年內學六法、六隨法，某甲為鄔波馱耶。",
    "T24n1453_002:0460c19_13": "白如是。』",
    "T24n1453_002:0460c19_14": "次作羯磨：『大德尼僧伽聽！",
    "T24n1453_002:0460c20_15": "此求寂女某甲，年滿十八，某甲為鄔波馱耶。",
    "T24n1453_002:0460c21_16": "今從苾芻尼僧伽於二年內乞學六法、六隨法，某甲為鄔波馱耶。",
    "T24n1453_002:0460c22_17": "苾芻尼僧伽今與求寂女某甲，年滿十八，於二年內學六法、六隨法，某甲為鄔波馱耶。",
    "T24n1453_002:0460c24_18": "若諸具壽聽與求寂女某甲，年滿十八，於二年內學六法、六隨法，某甲為鄔波馱耶者默然；若不許者說。』",
    "T24n1453_002:0460c27_19": "『苾芻尼僧伽已與求寂女某甲，年滿十八，於二年內學六法、六隨法，某甲為鄔波馱耶竟。",
    "T24n1453_002:0460c29_20": "苾芻尼僧伽已聽許，由其默然故，我今如是持。』",
    "T24n1453_002:0461a02_0": "「次應告言：『汝某甲聽！",
    "T24n1453_002:0461a02_1": "始從今日應學六法：一者不得獨在道行，二者不得獨渡河水，三者不得觸丈夫身，四者不得與男子同宿，五者不得為媒嫁事，六者不得覆尼重罪。』」",
    "T24n1453_002:0461a06_0": "攝頌曰：　不獨在道行、　　不獨渡河水、　不故觸男子、　　不與男同宿、　不為媒嫁事、　　不覆尼重罪。",
    "T24n1453_002:0461a10_0": "「復言：『汝某甲聽！",
    "T24n1453_002:0461a10_1": "我始從今日應學六隨法：一者不得捉屬己金銀，二者不得剃隱處毛，三者不得墾掘生地，四者不得故斷生草木，五者不得不受而食，六者不得食曾觸食。』」",
    "T24n1453_002:0461a14_0": "攝頌曰：　不捉於金等、　　不除隱處毛、　不掘於生地、　　不壞生草木、　不受食不飡、　　曾觸不應食。",
    "T24n1453_002:0461a18_0": "「若二年內於六法、六隨法已修學訖，可授近圓，師應為求五衣及鉢、濾水羅、臥敷具，為請作羯磨尼、屏教師并入壇場諸苾芻尼，既和集已，極少須滿十二人。",
    "T24n1453_002:0461a21_1": "諸苾芻尼先可授其淨行本法，皆令三遍禮敬。",
    "T24n1453_002:0461a22_2": "然敬有二種：一謂五輪至地(謂是額輪、二手掌輪、二膝輪也)，二謂兩手執師腨足。",
    "T24n1453_002:0461a24_0": "於此二中任行其一。",
    "T24n1453_002:0461a24_1": "既致敬已，應請鄔波馱耶。",
    "T24n1453_002:0461a25_2": "若先是鄔波馱耶或是阿遮利耶者，隨時稱說；若先非二師者，應云：『大德！』",
    "T24n1453_002:0461a26_3": "或云：『尊者！』",
    "T24n1453_002:0461a26_4": "若請軌範師，類斯應作，當具威儀，作如是語：『鄔波馱耶存念！",
    "T24n1453_002:0461a28_5": "我某甲今請鄔波馱耶為鄔波馱耶，願鄔波馱耶為我作鄔波馱耶，由鄔波馱耶為鄔波馱耶故，當受近圓(此謂先是受十戒親教師)。』",
    "T24n1453_002:0461b01_6": "如是三說，後語同前。",
    "T24n1453_002:0461b02_7": "即於眾中在親教師前，師與守持五衣，應如是教：「『鄔波馱耶存念！",
    "T24n1453_002:0461b04_8": "我某甲，此僧伽胝(譯為複衣)我今守持，已作成衣，是所受用。』",
    "T24n1453_002:0461b05_9": "如是三說，後語同前。",
    "T24n1453_002:0461b06_10": "下之四衣皆須別持，准此應說：『嗢怛僧羅伽(譯為上衣)、安怛娑婆(譯為內衣)、厥蘇洛迦(譯為下裙)、僧脚崎(譯為掩腋[打-丁+親]衣)。』",
    "T24n1453_002:0461b08_11": "若是未浣染、未割截物、若絹若布權充衣數者，應如是守持：『鄔波馱耶存念！",
    "T24n1453_002:0461b10_12": "我某甲，此衣我今守持，當作九條僧伽胝衣，兩長一短。",
    "T24n1453_002:0461b11_13": "若無障難，我當浣染割截縫刺，是所受用。』",
    "T24n1453_002:0461b12_14": "如是三說，後語同前，餘衣准此。",
    "T24n1453_002:0461b13_0": "(此五衣者尼所要用，三衣如舊，餘二須論。",
    "T24n1453_002:0461b13_1": "厥蘇洛迦，正譯名篅，意取形狀立目，即是尼之下裙，長四肘、寬二肘，兩頭縫合，入中擡上，過齊後掩，繫以腰絛在踝上二指，此是西方尼眾著裙之儀。",
    "T24n1453_002:0461b14_2": "唯此一裙更無餘服，以是煖地充事長道，不同寒國重數須多。",
    "T24n1453_002:0461b15_3": "舊云厥修羅或云祇修羅者，皆訛也。",
    "T24n1453_002:0461b15_4": "僧脚崎者，即是此方覆膊，更長一肘，正當其量，用掩肩腋。",
    "T24n1453_002:0461b16_5": "佛制恐污三衣，先用通覆兩肩，然後於上通披法服，繞頸令急，編[巾*句]紐於肩頭，其[巾*句]紐與衫[巾*句]相似。",
    "T24n1453_002:0461b17_6": "衣總覆身，元不露髆，雙手下出，斂在胸前，同阿育王像。",
    "T24n1453_002:0461b18_7": "乃至禮敬三寶，及受大戒、噉食之儀，曾不輙許露出胸髆。",
    "T24n1453_002:0461b18_8": "尼在寺時法皆如是，僧亦同此。",
    "T24n1453_002:0461b18_9": "然噉食禮拜之時，僧便露髆，五天皆爾。",
    "T24n1453_002:0461b19_10": "不見僧尼披覆髆者。",
    "T24n1453_002:0461b19_11": "若在寺中無帶[巾*句]紐法，由[疊*毛]布輕澁肩頭不墮。",
    "T24n1453_002:0461b19_12": "此方絹滑施帶胸前，自是一家容儀，非關佛所制則，但由先來翻譯傳授不體其義，云僧祇支，復道覆肩衣。",
    "T24n1453_002:0461b21_0": "然覆肩衣者，即僧脚崎，喚作僧祇支，乃是傳言不正。",
    "T24n1453_002:0461b21_1": "此二元是一物，強復施其兩名。",
    "T24n1453_002:0461b21_2": "祇支似帶，本音覆肩，律無斯目。",
    "T24n1453_002:0461b22_3": "又此方古舊祇支亦非本樣，合是厥蘇洛迦而縵偏開一邊事當下裙也。",
    "T24n1453_002:0461b22_4": "此等非直名有參差著用，亦未閑其軌，略注大綱，廣如餘處。",
    "T24n1453_002:0461b23_5": "自非親觀西國，誰復委的元由？",
    "T24n1453_002:0461b23_6": "設有見此告言改者，萬中有一，即但三衣之類也。",
    "T24n1453_002:0461b24_7": "既而雷同，執舊不肯隨新，斯乃知而故為違教之愆，誰代矣)。",
    "T24n1453_002:0461b25_0": "「次可擎鉢總呈大眾，恐太小、太大及白色等。",
    "T24n1453_002:0461b26_0": "若是好者，大眾咸云：『好鉢。』",
    "T24n1453_002:0461b26_1": "不言者，得越法罪。",
    "T24n1453_002:0461b27_2": "然後守持，應置左手、張右手掩鉢口上，教云：『鄔波馱耶存念！",
    "T24n1453_002:0461c01_3": "我某甲，此波怛羅是大仙器，是乞食器，我今守持，常用食故。』",
    "T24n1453_002:0461c02_4": "如是三說，後語同前。",
    "T24n1453_002:0461c03_5": "「次應安在見處離聞處，教其一心合掌向眾虔誠而立。",
    "T24n1453_002:0461c04_6": "其羯磨尼應問：『眾中誰先受請當於屏處教示某甲？』",
    "T24n1453_002:0461c05_7": "彼受請者答言：『我某甲。』",
    "T24n1453_002:0461c06_8": "次問：『汝某甲能於屏處教示某甲，某甲為鄔波馱耶不？』",
    "T24n1453_002:0461c07_9": "彼應答言：『我能。』",
    "T24n1453_002:0461c07_10": "次羯磨尼應作單白：「『大德尼僧伽聽！",
    "T24n1453_002:0461c09_11": "此苾芻尼某甲能於屏處教示某甲，某甲為鄔波馱耶。",
    "T24n1453_002:0461c10_12": "若苾芻尼僧伽時至聽者，苾芻尼僧伽應許苾芻尼僧伽今差苾芻尼某甲作屏教師，當於屏處教示某甲，某甲為鄔波馱耶。",
    "T24n1453_002:0461c13_13": "白如是。』",
    "T24n1453_002:0461c13_14": "「次屏教尼將至屏處教禮敬已，如上威儀，作如是語：『汝某甲聽！",
    "T24n1453_002:0461c15_15": "此是汝真誠時、實語時，我今少有問汝，汝應以無畏心，若有言有、若無言無，不得作虛誑語。",
    "T24n1453_002:0461c17_16": "汝是女人不？』",
    "T24n1453_002:0461c17_17": "答言：『是。』",
    "T24n1453_002:0461c17_18": "『汝年滿二十未？』",
    "T24n1453_002:0461c18_0": "(若曾嫁女者問：『汝年滿十四未？』",
    "T24n1453_002:0461c18_1": ")答言：『滿。』",
    "T24n1453_002:0461c18_2": "『汝五衣鉢具不？』",
    "T24n1453_002:0461c18_3": "答言：『具。』",
    "T24n1453_002:0461c19_0": "『汝父母在不？』",
    "T24n1453_002:0461c19_1": "若言：『在。』",
    "T24n1453_002:0461c19_2": "者，『聽汝出家不？』",
    "T24n1453_002:0461c19_3": "答言：『聽。』",
    "T24n1453_002:0461c20_4": "若言：『死。』",
    "T24n1453_002:0461c20_5": "者，更不須問。",
    "T24n1453_002:0461c20_6": "『汝夫主在不？』",
    "T24n1453_002:0461c20_7": "若有、若無隨時教答。",
    "T24n1453_002:0461c21_8": "『汝非婢不？』",
    "T24n1453_002:0461c21_9": "『汝非宮人不？』",
    "T24n1453_002:0461c21_10": "若言：『是。』",
    "T24n1453_002:0461c22_0": "者，應問：『國主聽汝不？』",
    "T24n1453_002:0461c22_1": "『汝非王家毒害人不？』",
    "T24n1453_002:0461c22_2": "『汝非賊不？』",
    "T24n1453_002:0461c23_3": "『汝非憂愁損心不？』",
    "T24n1453_002:0461c23_4": "『汝非小道、無道、二道、合道不？』",
    "T24n1453_002:0461c24_5": "『汝非身常流血及無血不？』",
    "T24n1453_002:0461c24_6": "『汝非黃門不？』",
    "T24n1453_002:0461c25_7": "『汝非污苾芻不？』",
    "T24n1453_002:0461c25_8": "『汝非殺父不？』",
    "T24n1453_002:0461c25_9": "『汝非殺母不？』",
    "T24n1453_002:0461c26_10": "『汝非殺阿羅漢不？』",
    "T24n1453_002:0461c26_11": "『汝非破和合僧伽不？』",
    "T24n1453_002:0461c26_12": "『汝非惡心出佛身血不？』",
    "T24n1453_002:0461c27_13": "『汝非外道不？』",
    "T24n1453_002:0461c27_14": "(現是外道)『汝非趣外道不？』",
    "T24n1453_002:0461c28_15": "(先已出家，還歸外道，更復重來)『汝非賊住不？』",
    "T24n1453_002:0461c28_16": "『汝非別住不？』",
    "T24n1453_002:0461c29_0": "『汝非不共住不？』",
    "T24n1453_002:0461c29_1": "(先犯重人)『汝非化人不？』",
    "T24n1453_002:0461c29_2": "『汝非負債不？』",
    "T24n1453_002:0462a01_3": "若言：『有。』",
    "T24n1453_002:0462a01_4": "者，應可問言：『汝能受近圓已，還彼債不？』",
    "T24n1453_002:0462a02_5": "言能者善。",
    "T24n1453_002:0462a02_6": "若言不能者，汝可問：『彼許者方來。』",
    "T24n1453_002:0462a03_7": "『汝非先出家不？』",
    "T24n1453_002:0462a03_8": "若言不者善。",
    "T24n1453_002:0462a03_9": "如言：『我曾出家。』",
    "T24n1453_002:0462a04_10": "者，報云：『汝去！",
    "T24n1453_002:0462a04_11": "無尼歸俗重許出家。』",
    "T24n1453_002:0462a05_0": "『汝名字何？』",
    "T24n1453_002:0462a05_1": "答：『名某甲。』",
    "T24n1453_002:0462a05_2": "『汝鄔波馱耶字何。』",
    "T24n1453_002:0462a05_3": "答云：『我因事至說鄔波馱耶名，鄔波馱耶名某甲。』",
    "T24n1453_002:0462a07_0": "『又汝應聽！",
    "T24n1453_002:0462a07_1": "女人身中有如是病：謂癩病、癭病、癬疥、疱瘡、皮白、痶瘓、頭上無髮、惡瘡下漏、諸塊水腫、咳嗽喘氣、咽喉乾燥、闇風癲狂、形無血色、噎噦嘔逆、諸痔痳癧瘇脚。",
    "T24n1453_002:0462a10_2": "吐血、癰痤、下痢、壯熱、脇痛、骨節煩疼，及諸瘧病、風黃、痰癊，總集三病、常熱病、鬼病、聾盲、瘖瘂、矬小、癵躄，支節不具，汝無如是諸病及餘病不？』",
    "T24n1453_002:0462a14_3": "答言：『無。』",
    "T24n1453_002:0462a14_4": "『汝某甲聽！",
    "T24n1453_002:0462a14_5": "如我今於屏處問汝，然諸苾芻尼在於大眾中亦當問汝。",
    "T24n1453_002:0462a15_6": "汝於彼處以無畏心，若有言有、若無言無，還應實答。",
    "T24n1453_002:0462a17_0": "汝且住此，未喚莫來。』",
    "T24n1453_002:0462a17_1": "「次屏教師前行半路向眾而立，應作是語：『大德尼僧伽聽！",
    "T24n1453_002:0462a18_2": "彼某甲，我於屏處已正教示，問其障法，某甲為鄔波馱耶。",
    "T24n1453_002:0462a20_3": "為聽來不？』",
    "T24n1453_002:0462a20_4": "合眾咸言：『若遍淨者，應可喚來。』",
    "T24n1453_002:0462a21_0": "咸言者善。",
    "T24n1453_002:0462a21_1": "如不言者，招越法罪(其壇場法式。",
    "T24n1453_002:0462a21_2": "及威儀進止，並如大僧已論，審觀應作)。",
    "T24n1453_002:0462a22_3": "應遙喚來。",
    "T24n1453_002:0462a22_4": "既至眾中令於上座前，如上威儀，當乞受淨行本法，教作是語：『大德尼僧伽聽！",
    "T24n1453_002:0462a24_5": "我某甲今因事至說鄔波馱耶名，我從鄔波馱耶某甲，求受近圓。",
    "T24n1453_002:0462a25_6": "我某甲今從苾芻尼僧伽乞受淨行本法，我因事至說鄔波馱耶名，某甲為鄔波馱耶。",
    "T24n1453_002:0462a27_7": "願苾芻尼僧伽授我淨行本法，攝受拔濟我、教示哀愍我。",
    "T24n1453_002:0462a28_8": "是能愍者，願哀愍故。』",
    "T24n1453_002:0462a29_9": "如是三說。",
    "T24n1453_002:0462a29_10": "次令至羯磨師前，雙膝著地，坐小褥子，低頭合掌虔誠而住(女人坐法，與男不同，作小褥子，可方一尺厚三寸，纔得支坐，偏居帖膝、低頭合掌，西方受戒法皆如是)。",
    "T24n1453_002:0462b03_0": "其羯磨師應作單白，問其障法：「『大德尼僧伽聽！",
    "T24n1453_002:0462b04_1": "此某甲從鄔波馱耶某甲求受近圓，此某甲今從苾芻尼僧伽乞受淨行本法，某甲為鄔波馱耶。",
    "T24n1453_002:0462b06_2": "若苾芻尼僧伽時至聽者，苾芻尼僧伽應許我於眾中撿問某甲所有障法，某甲為鄔波馱耶。",
    "T24n1453_002:0462b08_3": "白如是。』",
    "T24n1453_002:0462b09_0": "「次問障法，如上應知。",
    "T24n1453_002:0462b09_1": "當作白二羯磨：『大德尼僧伽聽！",
    "T24n1453_002:0462b10_2": "此某甲從鄔波馱耶某甲求受近圓，是女人年滿二十，五衣鉢具，父母夫主悉皆聽許(有無之事，如前問知)。",
    "T24n1453_002:0462b12_3": "苾芻尼僧伽已與二年學六法、六隨法，此於二年已學六法、六隨法，某甲自言遍淨無諸障法。",
    "T24n1453_002:0462b14_4": "此某甲今從苾芻尼僧伽乞受淨行本法，某甲為鄔波馱耶。",
    "T24n1453_002:0462b15_5": "若苾芻尼僧伽時至聽者，苾芻尼僧伽應許苾芻尼僧伽今與某甲受淨行本法，某甲為鄔波馱耶。",
    "T24n1453_002:0462b17_6": "白如是。』",
    "T24n1453_002:0462b18_7": "次作羯磨：「『大德尼僧伽聽！",
    "T24n1453_002:0462b19_8": "此某甲從鄔波馱耶某甲求受近圓，是女人年滿二十，五衣鉢具，父母夫主悉皆聽許。",
    "T24n1453_002:0462b21_9": "苾芻尼僧伽已與二年學六法、六隨法，此於二年已學六法六隨法，某甲自言遍淨無諸障法。",
    "T24n1453_002:0462b23_10": "此某甲今從苾芻尼僧伽乞受淨行本法，某甲為鄔波馱耶。",
    "T24n1453_002:0462b24_11": "苾芻尼僧伽今與某甲淨行本法，某甲為鄔波馱耶。",
    "T24n1453_002:0462b25_12": "若諸具壽聽與某甲受淨行本法，某甲為鄔波馱耶者默然；若不許者說。』",
    "T24n1453_002:0462b27_13": "『苾芻尼僧伽已與某甲受淨行本法，某甲為鄔波馱耶竟。",
    "T24n1453_002:0462b28_14": "苾芻尼僧伽已聽許，由其默然故，我今如是持。』",
    "T24n1453_002:0462b29_15": "「次當為請作羯磨苾芻，及請諸苾芻入壇場者，二部僧伽隨應盡集，苾芻極少須滿十人、尼十二人。",
    "T24n1453_002:0462c03_16": "教受近圓者令三遍禮眾。",
    "T24n1453_002:0462c03_17": "禮有二種，如前已說，於僧必須致禮，尼眾執腨亦得。",
    "T24n1453_002:0462c04_18": "禮訖，向上座前雙膝著地合掌而住，教乞近圓，應云：「『二部僧伽聽！",
    "T24n1453_002:0462c07_19": "我某甲今因事至說鄔波馱耶名，我從鄔波馱耶某甲求受近圓。",
    "T24n1453_002:0462c08_20": "我某甲今從二部僧伽乞受近圓，我因事至說鄔波馱耶名，某甲為鄔波馱耶。",
    "T24n1453_002:0462c10_21": "願二部僧伽授我近圓，攝受拔濟我，教示哀愍我。",
    "T24n1453_002:0462c11_22": "是能愍者，願哀愍故。』",
    "T24n1453_002:0462c12_23": "如是三說。",
    "T24n1453_002:0462c13_0": "「次令至羯磨師所，如前威儀，師作單白，問其障法，應如是說：「『二部僧伽聽！",
    "T24n1453_002:0462c15_1": "此某甲從鄔波馱耶某甲求受近圓，此某甲今從二部僧伽乞受近圓，某甲為鄔波馱耶。",
    "T24n1453_002:0462c17_2": "若二部僧伽時至聽者，二部僧伽應許我今對二部僧伽問其障法，某甲為鄔波馱耶。",
    "T24n1453_002:0462c19_3": "白如是。』",
    "T24n1453_002:0462c20_0": "「次問障法，如上應知。",
    "T24n1453_002:0462c20_1": "次作白四羯磨，應云：『二部僧伽聽！",
    "T24n1453_002:0462c21_2": "此某甲從鄔波馱耶某甲求受近圓，是女人年滿二十，五衣鉢具，父母夫主悉皆聽許。",
    "T24n1453_002:0462c23_3": "苾芻尼僧伽已與二年學六法、六隨法，此某甲已於二年學六法、六隨法，苾芻尼僧伽已與作淨行本法。",
    "T24n1453_002:0462c25_4": "此女已能承事尼眾稱悅其心，清淨奉行，於尼眾中無有愆失。",
    "T24n1453_002:0462c26_5": "此某甲今從二部僧伽乞受近圓，某甲為鄔波馱耶。",
    "T24n1453_002:0462c28_0": "若二部僧伽時至聽者，二部僧伽應許二部僧伽今與某甲受近圓，某甲為鄔波馱耶。",
    "T24n1453_002:0462c29_1": "白如是。』",
    "T24n1453_002:0463a01_2": "次作羯磨：「『二部僧伽聽！",
    "T24n1453_002:0463a02_3": "此某甲從鄔波馱耶某甲求受近圓，是女人年滿二十，五衣鉢具，父母夫主悉皆聽許。",
    "T24n1453_002:0463a04_4": "苾芻尼僧伽已與二年學六法、六隨法，此某甲已於二年學六法、六隨法，苾芻尼僧伽已與作淨行本法。",
    "T24n1453_002:0463a06_5": "此女已能承事尼眾，稱悅其心，清淨奉行，於尼眾中無有愆失。",
    "T24n1453_002:0463a08_6": "此某甲今從二部僧伽乞受近圓，某甲為鄔波馱耶。",
    "T24n1453_002:0463a09_7": "二部僧伽今與某甲受近圓，某甲為鄔波馱耶。",
    "T24n1453_002:0463a10_8": "若二部僧伽聽與某甲受近圓，某甲為鄔波馱耶者默然；若不許者說。",
    "T24n1453_002:0463a12_0": "此是初羯磨。』",
    "T24n1453_002:0463a12_1": "如是三說。",
    "T24n1453_002:0463a12_2": "『二部僧伽已與某甲受近圓，某甲為鄔波馱耶竟。",
    "T24n1453_002:0463a13_3": "二部僧伽已聽許，由其默然故，我今如是持。』",
    "T24n1453_002:0463a14_4": "次應量影并告五時，准苾芻法作。",
    "T24n1453_002:0463a15_5": "次當為說三依法：「『汝某甲聽！",
    "T24n1453_002:0463a16_6": "此三依法，是諸世尊如知應正等覺所知所見，為諸苾芻尼受近圓者說是依法，所謂依此善說法律出家近圓成苾芻尼性。",
    "T24n1453_002:0463a19_7": "云何為三？",
    "T24n1453_002:0463a19_8": "汝某甲聽。",
    "T24n1453_002:0463a19_9": "一、糞掃衣是清淨物，易可求得，苾芻尼依此於善說法律出家近圓成苾芻尼性。",
    "T24n1453_002:0463a21_10": "汝某甲始從今日乃至命存，用糞掃衣而自支濟，生欣樂不？』",
    "T24n1453_002:0463a22_11": "答言：『欣樂。』",
    "T24n1453_002:0463a23_0": "『若得長利絁絹縵條，小帔大帔輕紗紵布或諸雜物，若更得清淨衣，若從眾得、若從別人得，汝於斯等隨可受之，知量受用不？』",
    "T24n1453_002:0463a25_1": "答言：『受用。』",
    "T24n1453_002:0463a27_0": "「『汝某甲聽！",
    "T24n1453_002:0463a27_1": "二、常乞食，是清淨食，易可求得，苾芻尼依此於善說法律出家近圓成苾芻尼性。",
    "T24n1453_002:0463a29_2": "汝某甲始從今日乃至命存，以常乞食而自支濟，生欣樂不？』",
    "T24n1453_002:0463b01_3": "答言：『欣樂。』",
    "T24n1453_002:0463b01_4": "『若得長利飯粥飲等，若僧次請食、若別請食、若僧常食、若常別施食、八日十四日十五日食，若更得清淨食，若從眾得、若從別人得，汝於斯等隨可受之，知量受用不？』",
    "T24n1453_002:0463b05_5": "答言：『受用。』",
    "T24n1453_002:0463b06_0": "「『汝某甲聽！",
    "T24n1453_002:0463b06_1": "三、陳棄藥，是清淨物，易可求得，苾芻尼依此於善說法律出家近圓成苾芻尼性。",
    "T24n1453_002:0463b08_2": "汝某甲始從今日乃至命存，用陳棄藥而自支濟，生欣樂不？』",
    "T24n1453_002:0463b09_3": "答言：『欣樂。』",
    "T24n1453_002:0463b09_4": "『若得長利酥油、糖蜜、根莖葉、花果等藥時，及更藥、七日、盡壽，若更得清淨藥，若從眾得、若別人得，汝於斯等隨可受之，知量受用不？』",
    "T24n1453_002:0463b12_5": "答言：『受用。』",
    "T24n1453_002:0463b13_6": "(尼無獨在樹下住法，是故但有三種依止)「次說八墮落法：「『汝某甲聽！",
    "T24n1453_002:0463b14_7": "有此八法，是諸世尊如知應正等覺所知所見，為諸苾芻尼受近圓者說墮落法。",
    "T24n1453_002:0463b16_8": "諸苾芻尼，於此八中隨一一事若有犯者，隨當犯時，便非苾芻尼、非沙門尼、非釋迦女，失苾芻尼性，此便墮落斷沒輪迴，為他所勝不可重收。",
    "T24n1453_002:0463b19_9": "譬如斬截多羅樹頭，不更能生增長高大，苾芻尼亦爾。",
    "T24n1453_002:0463b20_10": "云何為八？",
    "T24n1453_002:0463b21_0": "「『汝某甲聽！",
    "T24n1453_002:0463b21_1": "是諸世尊如知應正等覺所知所見，以無量門毀諸欲法，說欲是染、欲是潤澤、欲是愛著、欲是居家、欲是羈絆、欲是耽樂，是可斷除、是可吐盡、可厭息滅、是冥暗事。",
    "T24n1453_002:0463b25_2": "汝某甲始從今日，不應輒以染心視諸男子，何況共行不淨行事。』",
    "T24n1453_002:0463b26_3": "『汝某甲聽！",
    "T24n1453_002:0463b26_4": "如世尊說：「若復苾芻尼與諸苾芻尼同得學處，不捨學處、學羸不自說，作不淨行，兩交會法，乃至共傍生。",
    "T24n1453_002:0463b29_5": "於如是事，苾芻尼犯者，隨當作時，便非苾芻尼、非沙門尼、非釋迦女，失苾芻尼性，此便墮落斷沒輪迴，為他所勝不可重收。」",
    "T24n1453_002:0463c03_6": "汝從今日於此欲法不應故犯，當生厭離，慇重防護起怖畏心，諦察勤修作不放逸，汝於是事能不作不？』",
    "T24n1453_002:0463c05_7": "答言：『不作。』",
    "T24n1453_002:0463c06_0": "「『汝某甲聽！",
    "T24n1453_002:0463c06_1": "是諸世尊如知應正等覺所知所見，以無量門毀不與取，離不與取稱揚讚歎是勝妙事。",
    "T24n1453_002:0463c08_2": "汝某甲始從今日，乃至麻糠他不與物，不以賊心而故竊取，何況五磨灑若過五磨灑(磨灑是數名，有八十貝齒，元非是錢，廣如前注)。』",
    "T24n1453_002:0463c10_3": "『汝某甲聽！",
    "T24n1453_002:0463c10_4": "如世尊說：「若復苾芻尼若在聚落、若空閑處，他不與物以盜心取。",
    "T24n1453_002:0463c12_5": "如是盜時，若主、若大臣，若捉、若殺、若縛驅擯、若訶責言：『咄女子！",
    "T24n1453_002:0463c13_6": "汝是賊，癡、無所知，作如是盜。』",
    "T24n1453_002:0463c14_7": "於如是事，苾芻尼犯者，隨當作時，便非苾芻尼、非沙門尼、非釋迦女，失苾芻尼性，此便墮落斷沒輪迴，為他所勝不可重收。」",
    "T24n1453_002:0463c17_8": "汝從今日於此盜法不得故犯，當生厭離，慇重防護起怖畏心，諦察勤修作不放逸。",
    "T24n1453_002:0463c19_9": "汝於是事能不作不？』",
    "T24n1453_002:0463c19_10": "答言：『不作。』",
    "T24n1453_002:0463c19_11": "「『汝某甲聽！",
    "T24n1453_002:0463c20_12": "是諸世尊如知應正等覺所知所見，以無量門毀於害命，於離害命稱揚讚歎是勝妙事。",
    "T24n1453_002:0463c22_13": "汝某甲始從今日，乃至蚊蟻不應故心而斷其命，何況於人、若人胎。",
    "T24n1453_002:0463c23_14": "汝某甲聽！",
    "T24n1453_002:0463c23_15": "如世尊說：「若復苾芻尼若人、若人胎，故自手斷其命、或持刀授與、或自持刀、或求持刀者，若勸死、讚死語言：『咄女子！",
    "T24n1453_002:0463c26_16": "何用此罪累不淨惡活為？",
    "T24n1453_002:0463c27_0": "汝今寧死，死勝生。』",
    "T24n1453_002:0463c27_1": "隨自心念，以餘言說勸讚令死。",
    "T24n1453_002:0463c28_2": "彼因死者，於如是事苾芻尼犯者，隨當作時，便非苾芻尼、非沙門尼、非釋迦女，失苾芻尼性。",
    "T24n1453_002:0464a01_3": "此便墮落斷沒輪迴，為他所勝不可重收。」",
    "T24n1453_002:0464a02_4": "汝從今日於此殺法不得故犯，當生厭離，慇重防護，諦察勤修作不放逸。",
    "T24n1453_002:0464a03_5": "汝於是事能不作不？』",
    "T24n1453_002:0464a04_6": "答言：『不作。』",
    "T24n1453_002:0464a04_7": "「『汝某甲聽！",
    "T24n1453_002:0464a04_8": "是諸世尊如知應正等覺所知所見，以無量門毀於妄語，於離妄語稱揚讚歎是勝妙事。",
    "T24n1453_002:0464a06_9": "汝某甲始從今日，乃至戲笑不應故心而為妄語，何況實無上人法說言已有。",
    "T24n1453_002:0464a08_10": "汝某甲聽！",
    "T24n1453_002:0464a08_11": "如世尊說：「若復苾芻尼實無知無遍知，自知不得上人法、寂靜聖者殊勝證悟智見安樂住，而言我知我見。",
    "T24n1453_002:0464a11_12": "彼於異時，若問、若不問，欲自清淨故，作如是說：『我實不知不見，言知言見，虛誑妄語。』",
    "T24n1453_002:0464a13_13": "除增上慢，或言：『我證四諦理。』",
    "T24n1453_002:0464a13_14": "或言：『天龍鬼神來共我語。",
    "T24n1453_002:0464a14_15": "得無常等想、得四禪四空六神通八解脫、證四聖果。』",
    "T24n1453_002:0464a15_16": "於如是事苾芻尼犯者，隨當作時，便非苾芻尼、非沙門尼、非釋迦女，失苾芻尼性，此便墮落斷沒輪迴，為他所勝不可重收。」",
    "T24n1453_002:0464a18_17": "汝從今日於妄語法不得故犯，當生厭離，慇重防護，諦察勤修作不放逸。",
    "T24n1453_002:0464a20_0": "汝於是事能不作不？』",
    "T24n1453_002:0464a20_1": "答言：『不作。』",
    "T24n1453_002:0464a20_2": "「『汝某甲聽！",
    "T24n1453_002:0464a21_0": "如世尊說：「若復苾芻尼自有染心，共染心男子，從目已下膝已上作受樂心，身相摩觸若極摩觸。",
    "T24n1453_002:0464a23_1": "於如是事苾芻尼犯者，隨當作時，非苾芻尼。」",
    "T24n1453_002:0464a24_2": "乃至諦察勤修作不放逸。",
    "T24n1453_002:0464a24_3": "汝於是事能不作不？』",
    "T24n1453_002:0464a25_4": "答言：『不作。』",
    "T24n1453_002:0464a26_0": "「『汝某甲聽！",
    "T24n1453_002:0464a26_1": "如世尊說：「若復苾芻尼自有染心，共染心男子，掉舉戲笑，共期現相，同處往來，在可行非處縱身而臥，於是八事共相領受，於如是事苾芻尼犯者，隨當作時，非苾芻尼。」",
    "T24n1453_002:0464b01_2": "乃至諦察勤修作不放逸。",
    "T24n1453_002:0464b01_3": "汝於是事能不作不？』",
    "T24n1453_002:0464b02_4": "答言：『不作。』",
    "T24n1453_002:0464b03_0": "「『汝某甲聽！",
    "T24n1453_002:0464b03_1": "如世尊說：「若復苾芻尼先知他苾芻尼犯他勝罪，而不曾說。",
    "T24n1453_002:0464b04_2": "彼身死後、若歸俗、若出去，方作是語：『尼眾應知，我先知此苾芻尼犯他勝罪。』",
    "T24n1453_002:0464b06_3": "於如是事苾芻尼犯者，隨當說時，非苾芻尼。」",
    "T24n1453_002:0464b07_4": "乃至諦察勤修作不放逸。",
    "T24n1453_002:0464b07_5": "汝於是事能不作不？』",
    "T24n1453_002:0464b08_6": "答言：『不作。』",
    "T24n1453_002:0464b09_0": "「『汝某甲聽！",
    "T24n1453_002:0464b09_1": "如世尊說：「若復苾芻尼知彼苾芻和合僧伽與作捨置羯磨，苾芻尼眾亦復與作不禮敬法，彼苾芻於僧伽處現恭敬相，希求拔濟，自於界內乞解捨置法。",
    "T24n1453_002:0464b12_2": "彼苾芻尼報苾芻言：『聖者！",
    "T24n1453_002:0464b13_3": "勿於眾處現恭敬相希求拔濟自於界內乞解捨置法，我為聖者供給衣鉢及餘資具，悉令無乏，當可安心讀誦作意。』",
    "T24n1453_002:0464b16_0": "時諸苾芻尼告此尼曰：『汝豈不知眾與此人作捨置羯磨，苾芻尼與作不禮敬法。",
    "T24n1453_002:0464b17_1": "彼苾芻起謙下心，自於界內乞解捨置法；汝便供給衣鉢等物，令無乏少。",
    "T24n1453_002:0464b19_2": "汝今應捨此隨從事。』",
    "T24n1453_002:0464b19_3": "諸苾芻尼如是諫時，捨者善。",
    "T24n1453_002:0464b20_4": "若不捨者，應可再三慇懃正諫，隨教應詰令捨是事。",
    "T24n1453_002:0464b21_5": "捨者善；若不捨者，苾芻尼於如是事隨當作時非苾芻尼。」",
    "T24n1453_002:0464b23_6": "乃至諦察勤修作不放逸。",
    "T24n1453_002:0464b23_7": "汝於是事能不作不？』",
    "T24n1453_002:0464b24_8": "答言：『不作。』」",
    "T24n1453_002:0464b24_9": "攝頌曰：　尼有八他勝，　　四同於苾芻，　餘觸染男期，　　覆罪隨僧棄。",
    "T24n1453_002:0464b27_0": "「次應為說八尊敬法。",
    "T24n1453_002:0464b28_0": "「『汝某甲聽！",
    "T24n1453_002:0464b28_1": "此八尊敬法，是諸世尊如知應正等覺所知所見，為苾芻尼制尊敬法，是可修行不應違越，諸苾芻尼乃至命存應勤修學。",
    "T24n1453_002:0464c02_0": "云何為八(梵云窶嚕達磨，窶嚕是尊義、重義、師義、所恭敬義。",
    "T24n1453_002:0464c02_1": "此字既含多義，為此比來譯者科隨其一，於理皆得也)？",
    "T24n1453_002:0464c03_2": "汝某甲聽！",
    "T24n1453_002:0464c03_3": "如世尊說：「一者諸苾芻尼應從苾芻求受近圓，成苾芻尼性。」",
    "T24n1453_002:0464c04_4": "此是世尊為苾芻尼制初敬法，是可修行不應違越，諸苾芻尼乃至命存應勤修學。",
    "T24n1453_002:0464c06_5": "二者諸苾芻尼半月半月應從苾芻求請教授尼人。",
    "T24n1453_002:0464c07_6": "三者無苾芻處不應安居。",
    "T24n1453_002:0464c08_7": "四者若見苾芻犯過不應詰責。",
    "T24n1453_002:0464c09_8": "五者不瞋訶苾芻。",
    "T24n1453_002:0464c09_9": "六者老苾芻尼應禮敬年少苾芻。",
    "T24n1453_002:0464c10_10": "七者應在二部眾中半月行摩那[卑*也]。",
    "T24n1453_002:0464c11_11": "八者應往苾芻處為隨意事。",
    "T24n1453_002:0464c11_12": "此等八法是可修行，不應違越。",
    "T24n1453_002:0464c12_13": "諸苾芻尼乃至命存，應勤修學。』」",
    "T24n1453_002:0464c13_14": "攝頌曰：　近圓從苾芻、　　半月請教授、　依苾芻坐夏、　　見過不應言、　不瞋訶禮少、　　意喜兩眾中、　隨意對苾芻，　　斯名八敬法。",
    "T24n1453_002:0464c18_0": "「次說沙門尼四種所應作法。",
    "T24n1453_002:0464c19_0": "「『汝某甲聽！",
    "T24n1453_002:0464c19_1": "是諸世尊如知應正等覺所知所見，為苾芻尼受近圓者說沙門尼四種所應作法。",
    "T24n1453_002:0464c21_2": "云何為四？",
    "T24n1453_002:0464c22_0": "「『汝某甲聽！",
    "T24n1453_002:0464c22_1": "始從今日若他罵不應返罵、他瞋不應返瞋、他調不應返調、他打不應返打，有如是等惱亂起時，汝能攝心降伏瞋慢不返報不？』",
    "T24n1453_002:0464c25_2": "答言：『不報。』",
    "T24n1453_002:0464c25_3": "『汝某甲聽！",
    "T24n1453_002:0464c25_4": "汝先摽心有所希望，作如是念：「我當何時得於世尊善說法律出家近圓成苾芻尼性？」",
    "T24n1453_002:0464c27_5": "汝已出家，今受近圓，得好如法親教師及軌範師等，和合僧伽秉白四羯磨，文無差舛，極善安住。",
    "T24n1453_002:0464c29_6": "如餘苾芻尼眾，雖滿百夏，所應學者汝亦修學；汝所學者，彼亦同然，同得學處，同說戒經。",
    "T24n1453_002:0465a02_7": "汝從今日當於是處起敬奉心，不應厭離，於親教師應生母想，師於汝處亦生女想，乃至命存侍養瞻病共相看問，起慈愍心至老至死。",
    "T24n1453_002:0465a05_8": "又於同梵行所上中下座，常生敬重隨順恭勤而為共住，讀誦禪思修諸善業，於蘊處界、十二緣生、十力等法，應求解了，勿捨善軛，離諸懈怠，未得求得、未解求解、未證求證，乃至獲得阿羅漢果究竟涅槃。",
    "T24n1453_002:0465a10_9": "我今為汝，於要略事舉其大綱，餘未知者，當於二師及同學親友善應諮問。",
    "T24n1453_002:0465a12_10": "又於半月說戒經時，自當聽受准教勤修。』",
    "T24n1453_002:0465a13_11": "為說頌曰：「『汝於最勝教，　　具足受尸羅；　　至心當奉持，　　無障身難得。",
    "T24n1453_002:0465a16_0": "　　端正者出家，　　清淨者圓具；　　實語者所說，　　正覺之所知。",
    "T24n1453_002:0465a18_0": "「『汝某甲已受近圓竟，勿為放逸，當謹奉行。』",
    "T24n1453_002:0465a18_1": "令在前而去。」",
    "T24n1453_002:0465a20_0": "根本說一切有部百一羯磨卷第二"
}