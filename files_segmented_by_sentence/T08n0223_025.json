{
    "T08n0223_025:0400c19_0": "摩訶般若波羅蜜經卷第二十五",
    "T08n0223_025:0400c21_0": "後秦龜茲國三藏鳩摩羅什譯",
    "T08n0223_025:0400c22_0": "實際品第八十",
    "T08n0223_025:0400c23_0": "須菩提白佛言：「世尊！",
    "T08n0223_025:0400c23_1": "若眾生畢竟不可得，菩薩為誰故行般若波羅蜜？」",
    "T08n0223_025:0400c24_2": "佛告須菩提：「菩薩為實際故行般若波羅蜜。",
    "T08n0223_025:0400c25_3": "須菩提！",
    "T08n0223_025:0400c25_4": "實際、眾生際異者，菩薩不行般若波羅蜜。",
    "T08n0223_025:0400c26_5": "須菩提！",
    "T08n0223_025:0400c27_6": "實際！",
    "T08n0223_025:0400c27_7": "眾生際不異。",
    "T08n0223_025:0400c27_8": "以是故，菩薩摩訶薩為利益眾生故行般若波羅蜜。",
    "T08n0223_025:0400c28_9": "復次，須菩提！",
    "T08n0223_025:0400c29_10": "菩薩摩訶薩行般若波羅蜜時，以不壞實際法，立眾生於實際中。」",
    "T08n0223_025:0401a01_11": "須菩提白佛言：「世尊！",
    "T08n0223_025:0401a02_12": "若實際即是眾生際，菩薩則為建立實際於實際。",
    "T08n0223_025:0401a03_13": "世尊！",
    "T08n0223_025:0401a03_14": "若建立實際於實際，則為建立自性於自性。",
    "T08n0223_025:0401a04_15": "世尊！",
    "T08n0223_025:0401a04_16": "不應建立自性於自性。",
    "T08n0223_025:0401a05_17": "世尊！",
    "T08n0223_025:0401a05_18": "云何菩薩摩訶薩行般若波羅蜜時，建立眾生於實際？」",
    "T08n0223_025:0401a06_19": "佛告須菩提：「實際不可建立於實際，自性不可建立於自性。",
    "T08n0223_025:0401a08_0": "須菩提！",
    "T08n0223_025:0401a08_1": "今菩薩摩訶薩行般若波羅蜜時，以方便力故，建立眾生於實際，實際亦不異眾生際，實際、眾生際無二無別。」",
    "T08n0223_025:0401a10_2": "須菩提白佛言：「世尊！",
    "T08n0223_025:0401a11_3": "何等是諸菩薩摩訶薩方便力，用是方便力，菩薩摩訶薩行般若波羅蜜時，建立眾生於實際，亦不壞實際相？」",
    "T08n0223_025:0401a13_4": "佛告須菩提：「若菩薩摩訶薩行般若波羅蜜時，以方便力故，建立眾生於布施。",
    "T08n0223_025:0401a15_5": "建立已，說布施先後際相空，作是言：『如是布施，前際空、後際空、中際亦空；施者亦空、施報亦空、受者亦空。",
    "T08n0223_025:0401a18_6": "諸善男子！",
    "T08n0223_025:0401a18_7": "是一切法實際中不可得。",
    "T08n0223_025:0401a19_8": "汝等莫念布施異、施者異、施報異、受者異。",
    "T08n0223_025:0401a20_0": "若汝等不念布施異、施者異、施報異、受者異，是時布施能取甘露味，得甘露味果。",
    "T08n0223_025:0401a21_1": "汝善男子！",
    "T08n0223_025:0401a22_2": "以是布施故，莫著色、莫著受想行識。",
    "T08n0223_025:0401a23_3": "何以故？",
    "T08n0223_025:0401a23_4": "是布施布施相空，施者施者空，施報施報空，受者受者空。",
    "T08n0223_025:0401a24_5": "空中布施不可得、施者不可得、施報不可得、受者不可得。",
    "T08n0223_025:0401a25_6": "何以故？",
    "T08n0223_025:0401a26_0": "是諸法畢竟自性空故。』",
    "T08n0223_025:0401a26_1": "「復次，須菩提！",
    "T08n0223_025:0401a26_2": "菩薩摩訶薩行般若波羅蜜時，以方便力故教眾生持戒，語眾生言：『汝善男子！",
    "T08n0223_025:0401a28_3": "除捨殺生法，乃至除捨邪見法。",
    "T08n0223_025:0401a29_4": "何以故？",
    "T08n0223_025:0401a29_5": "善男子！",
    "T08n0223_025:0401a29_6": "如汝所分別法，是諸法無如是性。",
    "T08n0223_025:0401b01_7": "汝善男子！",
    "T08n0223_025:0401b01_8": "當諦思惟何等是眾生而欲奪命？",
    "T08n0223_025:0401b02_9": "用何等物奪命？",
    "T08n0223_025:0401b03_10": "乃至邪見亦如是。』",
    "T08n0223_025:0401b03_11": "須菩提！",
    "T08n0223_025:0401b03_12": "菩薩摩訶薩如是方便力成就眾生，是菩薩摩訶薩即為眾生說布施、持戒果報：『是布施、持戒果報自性空。",
    "T08n0223_025:0401b06_13": "知布施、持戒果報自性空已，是中不著。",
    "T08n0223_025:0401b07_14": "不著故，心不散，能生智慧。",
    "T08n0223_025:0401b07_15": "以是智慧斷一切結使煩惱習，入無餘涅槃。",
    "T08n0223_025:0401b08_16": "是世俗法，非第一實義。",
    "T08n0223_025:0401b09_17": "何以故？",
    "T08n0223_025:0401b09_18": "空中無有滅亦無使滅者，諸法畢竟空即是涅槃。』",
    "T08n0223_025:0401b10_19": "「復次，須菩提！",
    "T08n0223_025:0401b11_20": "菩薩摩訶薩見眾生瞋恚惱心，教言：『汝善男子來！",
    "T08n0223_025:0401b12_21": "修行忍辱作忍辱人，當樂忍辱。",
    "T08n0223_025:0401b13_22": "汝所瞋者自性空。",
    "T08n0223_025:0401b13_23": "汝來，善男子！",
    "T08n0223_025:0401b13_24": "如是思惟：「我於何所法中瞋？",
    "T08n0223_025:0401b14_25": "誰為瞋者？",
    "T08n0223_025:0401b14_26": "所瞋者誰？",
    "T08n0223_025:0401b15_0": "是法皆空，是性空法無不空時。",
    "T08n0223_025:0401b15_1": "是空非諸佛作，非辟支佛、聲聞作，非菩薩摩訶薩作，非諸天、鬼神、龍王、阿修羅、緊陀羅、摩睺羅伽，非四天王天乃至非他化自在天，非梵眾天乃至非淨居天，非無邊空處乃至非有想非無想諸天所作。」",
    "T08n0223_025:0401b20_2": "汝當如是思惟：「瞋誰？",
    "T08n0223_025:0401b21_0": "誰是瞋者？",
    "T08n0223_025:0401b21_1": "何等是瞋事？",
    "T08n0223_025:0401b21_2": "是一切法性空，性空法無有所瞋。」』",
    "T08n0223_025:0401b22_3": "如是，須菩提！",
    "T08n0223_025:0401b22_4": "菩薩摩訶薩行般若波羅蜜時，以是因緣建立眾生於性空，次第漸漸示教利喜，令得阿耨多羅三藐三菩提。",
    "T08n0223_025:0401b25_5": "是世俗法，非第一實義。",
    "T08n0223_025:0401b26_6": "何以故？",
    "T08n0223_025:0401b26_7": "是性空中無有得者、無有得法、無有得處。",
    "T08n0223_025:0401b27_8": "須菩提！",
    "T08n0223_025:0401b27_9": "是名實際性空法。",
    "T08n0223_025:0401b28_0": "菩薩摩訶薩為眾生故行是法，眾生亦不可得。",
    "T08n0223_025:0401b29_1": "何以故？",
    "T08n0223_025:0401b29_2": "一切法離眾生相。",
    "T08n0223_025:0401b29_3": "「復次，須菩提！",
    "T08n0223_025:0401c01_0": "菩薩摩訶薩行般若波羅蜜時，方便力故，見眾生懈怠，教令身精進心精進。",
    "T08n0223_025:0401c02_1": "作是言：『諸善男子！",
    "T08n0223_025:0401c03_2": "諸法性空中，無懈怠法、無懈怠者、無懈怠事。",
    "T08n0223_025:0401c04_3": "是一切法性皆空，無過性空者。",
    "T08n0223_025:0401c05_0": "汝等生身精進、心精進，為生善法故莫懈怠。",
    "T08n0223_025:0401c06_1": "善法者，若布施、若持戒、若忍辱、若精進、若禪定、若智慧；若諸禪定、解脫、三昧；若四念處乃至八聖道分；若空解脫門，無相、無作解脫門；乃至十八不共法莫懈怠。",
    "T08n0223_025:0401c09_2": "諸善男子！",
    "T08n0223_025:0401c09_3": "是一切法性空中當知無礙相，無礙法中無懈怠者、無懈怠法。』",
    "T08n0223_025:0401c11_4": "如是，須菩提！",
    "T08n0223_025:0401c11_5": "菩薩摩訶薩行般若波羅蜜時，教眾生令住性空，不墮二法。",
    "T08n0223_025:0401c13_6": "何以故？",
    "T08n0223_025:0401c13_7": "是性空中無二無別故。",
    "T08n0223_025:0401c13_8": "是無二法，則無可著處。",
    "T08n0223_025:0401c14_9": "「復次，須菩提！",
    "T08n0223_025:0401c14_10": "菩薩摩訶薩行性空般若波羅蜜時，教眾生令精進。",
    "T08n0223_025:0401c16_11": "作是言：『諸善男子！",
    "T08n0223_025:0401c16_12": "勤精進若布施、若持戒、若忍辱、若精進、若禪定、若智慧；若禪定、解脫、三昧；若四念處乃至八聖道分；若空解脫門，無相、無作解脫門；若佛十力、若四無所畏、若四無礙智、若十八不共法、若大慈大悲。",
    "T08n0223_025:0401c20_13": "是諸法，汝等莫念二相、莫念不二相。",
    "T08n0223_025:0401c21_14": "何以故？",
    "T08n0223_025:0401c21_15": "是法性皆空。",
    "T08n0223_025:0401c22_16": "是性空法，不應用二相念、不應用不二相念。』",
    "T08n0223_025:0401c23_17": "如是，須菩提！",
    "T08n0223_025:0401c23_18": "菩薩摩訶薩行般若波羅蜜，以方便力故成就眾生。",
    "T08n0223_025:0401c24_19": "成就眾生已，次第教令得須陀洹果、斯陀含果、阿那含果、阿羅漢果、辟支佛道、菩薩位，令得阿耨多羅三藐三菩提。",
    "T08n0223_025:0401c27_20": "「復次，須菩提！",
    "T08n0223_025:0401c27_21": "菩薩摩訶薩行般若波羅蜜時，見眾生亂心，以方便力，為利益眾生故，作是言：『諸善男子！",
    "T08n0223_025:0401c29_22": "當修禪定。",
    "T08n0223_025:0402a01_23": "汝莫生亂想，當生一心。",
    "T08n0223_025:0402a01_24": "何以故？",
    "T08n0223_025:0402a02_0": "是法性皆空性，空中無有法可得，若亂、若一心。",
    "T08n0223_025:0402a03_1": "汝等住是三昧，所有作業，若身、若口、若意，若布施、若持戒、若行忍辱、若勤精進、若行禪定、若修智慧，若行四念處乃至若行八聖道分，若行諸解脫、次第定，若行佛十力、四無所畏、四無礙智、十八不共法、大慈大悲、三十二相、八十隨形好，若聲聞道、若辟支佛道、若菩薩道、若佛道，若須陀洹果、斯陀含果、阿那含果、阿羅漢果、辟支佛道、若一切種智，若成就眾生、若淨佛國土。",
    "T08n0223_025:0402a11_2": "汝等皆當應隨所願，得住性空故。』",
    "T08n0223_025:0402a12_3": "如是，須菩提！",
    "T08n0223_025:0402a12_4": "菩薩摩訶薩行般若波羅蜜，方便力為利益眾生故，從初發意終不懈廢，常求善法利益眾生。",
    "T08n0223_025:0402a15_0": "從一佛國至一佛國，供養諸佛，從諸佛聞法，捨身受身乃至阿耨多羅三藐三菩提，終不忘失。",
    "T08n0223_025:0402a17_1": "是菩薩常得諸陀羅尼法，諸根具足，所謂身根、語根、意根。",
    "T08n0223_025:0402a18_2": "何以故？",
    "T08n0223_025:0402a18_3": "是菩薩摩訶薩常修一切種智。",
    "T08n0223_025:0402a19_4": "修一切種智故，一切諸道皆修，若聲聞道、若辟支佛道、若菩薩神通道。",
    "T08n0223_025:0402a21_5": "行神通道菩薩常利益眾生，終不忘失。",
    "T08n0223_025:0402a22_0": "是菩薩住報得神通，利益眾生，入生死五道終不耗減。",
    "T08n0223_025:0402a23_1": "如是，須菩提！",
    "T08n0223_025:0402a23_2": "菩薩摩訶薩行般若波羅蜜住性空，以禪定利益眾生。",
    "T08n0223_025:0402a24_3": "「復次，須菩提！",
    "T08n0223_025:0402a25_4": "菩薩摩訶薩行般若波羅蜜住性空，以方便力故利益眾生，作是言：『汝等諸善男子！",
    "T08n0223_025:0402a27_5": "觀一切法性空。",
    "T08n0223_025:0402a27_6": "善男子！",
    "T08n0223_025:0402a27_7": "汝等當作諸業，若身業、若口業、若意業，取甘露味，得甘露果。",
    "T08n0223_025:0402a29_8": "性空中無有法退。",
    "T08n0223_025:0402a29_9": "何以故？",
    "T08n0223_025:0402a29_10": "性空不退，亦無退者。",
    "T08n0223_025:0402b01_11": "以性空非法亦非非法，於無所有法中，云何當有退？』",
    "T08n0223_025:0402b02_12": "須菩提！",
    "T08n0223_025:0402b02_13": "菩薩摩訶薩行般若波羅蜜時，如是教眾生常不懈廢。",
    "T08n0223_025:0402b04_14": "是菩薩自行十善，亦教他人行十善，五戒、八戒成就齋亦如是。",
    "T08n0223_025:0402b05_15": "自行初禪，亦教他人令行初禪，乃至第四禪亦如是。",
    "T08n0223_025:0402b06_16": "常自行慈心，亦教他人令行慈心，乃至捨心亦如是。",
    "T08n0223_025:0402b08_17": "自行無邊空處，亦教他人令行無邊空處，乃至非有想非無想處亦如是。",
    "T08n0223_025:0402b09_18": "自行四念處，亦教他人令行四念處，乃至八聖道分、佛十力乃至八十隨形好亦如是。",
    "T08n0223_025:0402b11_19": "自於須陀洹果中生智慧亦不住是中，亦教他人令得須陀洹果，乃至阿羅漢亦如是。",
    "T08n0223_025:0402b14_0": "自於辟支佛道中生智慧亦不住是中，亦教他人令得辟支佛道。",
    "T08n0223_025:0402b15_1": "自生阿耨多羅三藐三菩提道，亦教他人令生阿耨多羅三藐三菩提道。",
    "T08n0223_025:0402b17_2": "如是，須菩提！",
    "T08n0223_025:0402b17_3": "菩薩摩訶薩行菩薩道時，方便力故，終不懈廢。」",
    "T08n0223_025:0402b18_4": "須菩提白佛言：「世尊！",
    "T08n0223_025:0402b19_5": "若諸法性常空，常空中眾生不可得，法、非法亦不可得。",
    "T08n0223_025:0402b20_6": "菩薩摩訶薩云何求一切種智？」",
    "T08n0223_025:0402b21_7": "佛告須菩提：「如是，如是！",
    "T08n0223_025:0402b21_8": "如汝所言。",
    "T08n0223_025:0402b22_9": "諸法性皆空，空中眾生不可得，法、非法亦不可得。",
    "T08n0223_025:0402b23_10": "須菩提！",
    "T08n0223_025:0402b23_11": "若一切法性不空，菩薩摩訶薩不依性空成阿耨多羅三藐三菩提、為眾生說性空法。",
    "T08n0223_025:0402b25_12": "須菩提！",
    "T08n0223_025:0402b25_13": "色性空，受想行識性空。",
    "T08n0223_025:0402b26_14": "菩薩摩訶薩行般若波羅蜜時，說五陰性空法，說十二入、十八界性空法，說四禪、四無量心、四無色定，四念處乃至八聖道分性空法，說三解脫門、八背捨、九次第定，佛十力、四無所畏、四無礙智、十八不共法、大慈大悲、三十二相、八十隨形好性空法，說須陀洹果、斯陀含果、阿那含果、阿羅漢果、辟支佛道、一切種智斷煩惱習性空法。",
    "T08n0223_025:0402c04_15": "須菩提！",
    "T08n0223_025:0402c04_16": "若內空性不空，外空乃至無法有法空性不空者，則壞空性。",
    "T08n0223_025:0402c06_17": "是性空不常不斷。",
    "T08n0223_025:0402c06_18": "何以故？",
    "T08n0223_025:0402c06_19": "是性空無住處，亦無所從來，亦無所從去。",
    "T08n0223_025:0402c07_20": "須菩提！",
    "T08n0223_025:0402c08_21": "是名法住相。",
    "T08n0223_025:0402c08_22": "是中無法，無聚無散、無增無減、無生無滅、無垢無淨，是為諸法相。",
    "T08n0223_025:0402c10_0": "菩薩摩訶薩住是中，發阿耨多羅三藐三菩提心，不見法有所發，無發無住是名法住相。",
    "T08n0223_025:0402c12_1": "是菩薩摩訶薩行般若波羅蜜時，見一切法性空，不轉阿耨多羅三藐三菩提。",
    "T08n0223_025:0402c14_0": "何以故？",
    "T08n0223_025:0402c14_1": "是菩薩不見有法能障礙，當何處生疑？",
    "T08n0223_025:0402c15_2": "是名阿耨多羅三藐三菩提性空。",
    "T08n0223_025:0402c15_3": "不得眾生、不得我、不得人、不得壽、不得命，乃至不得知者、見者，性空中色不可得，受想行識不可得，乃至八十隨形好不可得。",
    "T08n0223_025:0402c19_0": "須菩提！",
    "T08n0223_025:0402c19_1": "譬如佛化作四眾——比丘、比丘尼、優婆塞、優婆夷——常為是諸眾說法，千萬億劫不斷。」",
    "T08n0223_025:0402c21_2": "佛告須菩提：「是諸化眾，當得須陀洹果、斯陀含果、阿那含果、阿羅漢果，得阿耨多羅三藐三菩提記不？」",
    "T08n0223_025:0402c23_3": "須菩提言：「不也，世尊！",
    "T08n0223_025:0402c23_4": "何以故？",
    "T08n0223_025:0402c24_5": "是諸化眾無有根本實事故。",
    "T08n0223_025:0402c24_6": "一切諸法性空，亦無根本實事。",
    "T08n0223_025:0402c25_7": "何等是眾生得須陀洹果乃至阿羅漢果，得阿耨多羅三藐三菩提記？」",
    "T08n0223_025:0402c27_8": "「須菩提！",
    "T08n0223_025:0402c27_9": "菩薩摩訶薩亦如是，為眾生說性空法，是眾生實不可得。",
    "T08n0223_025:0402c28_10": "以眾生墮顛倒故，拔眾生令住不顛倒。",
    "T08n0223_025:0402c29_11": "顛倒即是無顛倒，顛倒、不顛倒雖一相，而多顛倒、少不顛倒。",
    "T08n0223_025:0403a02_12": "無顛倒處中則無我無眾生，乃至無知者、見者。",
    "T08n0223_025:0403a03_13": "無顛倒處中亦無色，無受想行識，無十二入乃至無阿耨多羅三藐三菩提，是名諸法性空。",
    "T08n0223_025:0403a05_14": "菩薩摩訶薩住是中行般若波羅蜜時，於眾生相顛倒中拔出眾生，所謂無眾生有眾生相中拔出，乃至知者、見者相中拔出。",
    "T08n0223_025:0403a08_15": "於無色色相中、無受想行識受想行識相中拔出眾生，十二入、十八界乃至一切有漏法亦如是。",
    "T08n0223_025:0403a10_16": "須菩提！",
    "T08n0223_025:0403a10_17": "亦有諸無漏法，所謂四念處、四正勤、四如意足、五根、五力、七覺分、八聖道分。",
    "T08n0223_025:0403a12_18": "如是等法雖無漏法，亦不如第一義相。",
    "T08n0223_025:0403a13_19": "第一義相者，無作、無為、無生、無相、無說，是名第一義，亦名性空，亦名諸佛道。",
    "T08n0223_025:0403a15_20": "是中不得眾生，乃至不得知者、見者。",
    "T08n0223_025:0403a16_21": "不得色受想行識，乃至不得八十隨形好。",
    "T08n0223_025:0403a17_22": "何以故？",
    "T08n0223_025:0403a17_23": "菩薩摩訶薩非為道法故求阿耨多羅三藐三菩提心，為諸法實相性空故求阿耨多羅三藐三菩提。",
    "T08n0223_025:0403a19_24": "是性空前際亦是性空，後際亦是性空，中際亦是性空。",
    "T08n0223_025:0403a21_0": "常性空，無不性空時。",
    "T08n0223_025:0403a21_1": "菩薩摩訶薩行是性空般若波羅蜜，為眾生種種著相欲拔出故，求道種智。",
    "T08n0223_025:0403a23_2": "求道種智時遍行一切道，若聲聞道、若辟支佛道、若菩薩道。",
    "T08n0223_025:0403a24_3": "是菩薩具足一切道，拔出眾生於邪想著，淨佛國土已，隨其壽命得阿耨多羅三藐三菩提。",
    "T08n0223_025:0403a26_4": "須菩提！",
    "T08n0223_025:0403a27_0": "過去十方諸佛道所謂性空，未來現在十方諸佛道亦性空。",
    "T08n0223_025:0403a28_1": "離性空，世間無道、無道果。",
    "T08n0223_025:0403a29_0": "要從親近諸佛聞是諸法性空，行是法不失薩婆若。」",
    "T08n0223_025:0403b01_1": "須菩提白佛言：「世尊！",
    "T08n0223_025:0403b01_2": "甚希有。」",
    "T08n0223_025:0403b01_3": "「諸菩薩摩訶薩有行是性空法，亦不壞性空相，所謂色與性空異，受想行識與性空異，乃至阿耨多羅三藐三菩提與性空異。",
    "T08n0223_025:0403b04_4": "須菩提！",
    "T08n0223_025:0403b05_5": "色即是性空、性空即是色，乃至阿耨多羅三藐三菩提。",
    "T08n0223_025:0403b06_6": "阿耨多羅三藐三菩提即是性空、性空即是阿耨多羅三藐三菩提。」",
    "T08n0223_025:0403b07_7": "佛告須菩提：「若色與性空異，若受想行識與性空異，乃至阿耨多羅三藐三菩提與性空異，菩薩摩訶薩不能得一切種智。",
    "T08n0223_025:0403b10_8": "須菩提！",
    "T08n0223_025:0403b10_9": "今色不異性空，乃至阿耨多羅三藐三菩提不異性空。",
    "T08n0223_025:0403b12_10": "以是故，菩薩摩訶薩知一切法性空，發意求阿耨多羅三藐三菩提。",
    "T08n0223_025:0403b13_11": "何以故？",
    "T08n0223_025:0403b13_12": "是中無有法若實若常，但凡夫著色受想行識，凡夫取色相、取受想行識相有我，心著內外法故，受後身色受想行識。",
    "T08n0223_025:0403b16_13": "以是因緣故，不得脫生老病死愁憂苦惱，往來五道。",
    "T08n0223_025:0403b18_0": "以是事故，菩薩摩訶薩行性空波羅蜜，不壞色等諸法相，若空、若不空。",
    "T08n0223_025:0403b19_1": "何以故？",
    "T08n0223_025:0403b19_2": "色性空相不壞色，所謂是色是空，是受想行識乃至阿耨多羅三藐三菩提亦如是。",
    "T08n0223_025:0403b21_3": "譬如虛空不壞虛空，內虛空不壞外虛空，外虛空不壞內虛空。",
    "T08n0223_025:0403b23_4": "如是，須菩提！",
    "T08n0223_025:0403b23_5": "色不壞色空相，色空相不壞色。",
    "T08n0223_025:0403b24_6": "何以故？",
    "T08n0223_025:0403b24_7": "是二法無有性能有所壞，所謂是空、是非空，乃至阿耨多羅三藐三菩提亦如是。」",
    "T08n0223_025:0403b26_8": "須菩提白佛言：「世尊！",
    "T08n0223_025:0403b26_9": "若一切法空無分別，云何菩薩摩訶薩從初發意以來作是願：『我當得阿耨多羅三藐三菩提。』",
    "T08n0223_025:0403b29_10": "世尊！",
    "T08n0223_025:0403b29_11": "若一切法無分別，云何菩薩發心言：『我當得阿耨多羅三藐三菩提。』",
    "T08n0223_025:0403c01_12": "世尊！",
    "T08n0223_025:0403c01_13": "若分別諸法，不能得阿耨多羅三藐三菩提。」",
    "T08n0223_025:0403c03_0": "佛告須菩提：「如是，如是！",
    "T08n0223_025:0403c03_1": "若菩薩摩訶薩行二相者，無阿耨多羅三藐三菩提。",
    "T08n0223_025:0403c04_2": "若分別作二分者，無阿耨多羅三藐三菩提。",
    "T08n0223_025:0403c05_3": "若不二、不分別諸法，則是阿耨多羅三藐三菩提。",
    "T08n0223_025:0403c07_0": "菩提是不二相、不壞相。",
    "T08n0223_025:0403c07_1": "須菩提！",
    "T08n0223_025:0403c07_2": "是菩提，不色中行，不受想行識中行，乃至菩提亦不菩提中行。",
    "T08n0223_025:0403c09_3": "何以故？",
    "T08n0223_025:0403c09_4": "色即是菩提、菩提即是色，不二不分別，乃至十八不共法亦如是。",
    "T08n0223_025:0403c10_5": "是菩提非取故行、非捨故行。」",
    "T08n0223_025:0403c11_6": "須菩提白佛言：「世尊！",
    "T08n0223_025:0403c11_7": "若菩薩摩訶薩菩提非取故行、非捨故行，菩薩摩訶薩菩提何處行？」",
    "T08n0223_025:0403c13_8": "佛告須菩提：「於汝意云何，如佛所化人，在何處行？",
    "T08n0223_025:0403c14_9": "若取中行？",
    "T08n0223_025:0403c15_0": "若捨中行？」",
    "T08n0223_025:0403c15_1": "須菩提言：「世尊！",
    "T08n0223_025:0403c15_2": "非取中行、非捨中行。」",
    "T08n0223_025:0403c16_3": "佛言：「菩薩摩訶薩菩提亦如是，非取中行、非捨中行。",
    "T08n0223_025:0403c17_4": "須菩提！",
    "T08n0223_025:0403c17_5": "於汝意云何，阿羅漢夢中菩提何處行？",
    "T08n0223_025:0403c18_6": "若取中行、若捨中行不？」",
    "T08n0223_025:0403c19_0": "「不也，世尊！",
    "T08n0223_025:0403c19_1": "非取中行、非捨中行。",
    "T08n0223_025:0403c19_2": "世尊！",
    "T08n0223_025:0403c19_3": "阿羅漢畢竟不眠，云何夢中菩提若取中行、若捨中行？」",
    "T08n0223_025:0403c21_4": "「須菩提！",
    "T08n0223_025:0403c21_5": "菩薩摩訶薩阿耨多羅三藐三菩提亦如是，非取中行、非捨中行，所謂色中行乃至一切種智中行。」",
    "T08n0223_025:0403c23_6": "「世尊！",
    "T08n0223_025:0403c23_7": "將無菩薩摩訶薩不行十地，不行六波羅蜜，不行三十七助道法，不行十四空，不行諸禪定、解脫、三昧，不行佛十力乃至八十隨形好，住五神通，淨佛國土、成就眾生，得阿耨多羅三藐三菩提？」",
    "T08n0223_025:0403c28_8": "佛告須菩提：「如是，如是！",
    "T08n0223_025:0403c28_9": "如汝所言。",
    "T08n0223_025:0403c29_10": "今菩薩離菩提無處行，若不具足十地、六波羅蜜、四禪、四無量心、四無色定、四念處，乃至八聖道分，空、無相、無作，佛十力乃至八十隨形好，常捨行不誑法、不錯謬法。",
    "T08n0223_025:0404a04_0": "不具足是諸法，終不得阿耨多羅三藐三菩提。",
    "T08n0223_025:0404a05_1": "是菩薩摩訶薩住色相中，住受想行識相中，乃至住阿耨多羅三藐三菩提相中，能具足十地，乃至得阿耨多羅三藐三菩提。",
    "T08n0223_025:0404a07_2": "是相常寂滅，無有法能增能減、能生能滅、能垢能淨、能得道、能得果。",
    "T08n0223_025:0404a09_3": "世諦法故，菩薩摩訶薩得阿耨多羅三藐三菩提，非第一實義。",
    "T08n0223_025:0404a10_4": "何以故？",
    "T08n0223_025:0404a11_5": "第一義中無有色乃至無阿耨多羅三藐三菩提，亦無行阿耨多羅三藐三菩提者。",
    "T08n0223_025:0404a13_6": "是一切法皆以世諦故說，非第一義。",
    "T08n0223_025:0404a14_0": "須菩提！",
    "T08n0223_025:0404a14_1": "菩薩摩訶薩從初發意以來，行阿耨多羅三藐三菩提，菩提亦不增、眾生亦不減，菩薩亦不增減。",
    "T08n0223_025:0404a16_2": "須菩提！",
    "T08n0223_025:0404a16_3": "於意云何，若人初得道時，住無間三昧，得無漏根，成就若須陀洹果、若斯陀含果、若阿那含果、若阿羅漢果。",
    "T08n0223_025:0404a19_4": "汝爾時有所得，若夢、若心、若道、若道果不？」",
    "T08n0223_025:0404a20_5": "須菩提言：「世尊！",
    "T08n0223_025:0404a20_6": "不得也。」",
    "T08n0223_025:0404a20_7": "佛言：「須菩提！",
    "T08n0223_025:0404a21_8": "云何當知得阿羅漢道者？」",
    "T08n0223_025:0404a21_9": "「世尊！",
    "T08n0223_025:0404a21_10": "世諦法故，分別名阿羅漢道。」",
    "T08n0223_025:0404a22_11": "佛言：「如是，如是！",
    "T08n0223_025:0404a22_12": "須菩提！",
    "T08n0223_025:0404a23_13": "世諦故，說名菩薩，說名色受想行識乃至一切種智。",
    "T08n0223_025:0404a24_14": "是菩提中無法可得，若增若減，以諸法性空故。",
    "T08n0223_025:0404a25_15": "諸法性空尚不可得，何況得初地心乃至十地心，六波羅蜜，三十七助道法，空三昧，無相、無作三昧，乃至一切佛法當有所得，無有是處。",
    "T08n0223_025:0404a28_16": "如是，須菩提！",
    "T08n0223_025:0404a28_17": "菩薩摩訶薩行阿耨多羅三藐三菩提，得阿耨多羅三藐三菩提，利益眾生。」",
    "T08n0223_025:0404b02_0": "摩訶般若波羅蜜經具足品第八十一(丹照明品)須菩提白佛言：「世尊！",
    "T08n0223_025:0404b03_1": "若菩薩摩訶薩行六波羅蜜、十八空、三十七助道法，佛十力、四無所畏、四無礙智、十八不共法，不具足菩薩道，不能得阿耨多羅三藐三菩提。",
    "T08n0223_025:0404b06_2": "世尊！",
    "T08n0223_025:0404b06_3": "菩薩摩訶薩當云何具足菩薩道，能得阿耨多羅三藐三菩提？」",
    "T08n0223_025:0404b08_4": "佛告須菩提：「若菩薩摩訶薩行般若波羅蜜時，以方便力故，行檀那波羅蜜，不得施、不得施者、不得受者，亦不遠離是法行檀那波羅蜜，是則照明菩薩道。",
    "T08n0223_025:0404b12_0": "如是，須菩提！",
    "T08n0223_025:0404b12_1": "菩薩以方便力故，具足菩薩道。",
    "T08n0223_025:0404b13_2": "具足已，能得阿耨多羅三藐三菩提。",
    "T08n0223_025:0404b13_3": "持戒、忍辱、精進、禪定、智慧，乃至十八不共法亦如是。」",
    "T08n0223_025:0404b15_4": "舍利弗白佛言：「世尊！",
    "T08n0223_025:0404b15_5": "云何菩薩摩訶薩習般若波羅蜜？」",
    "T08n0223_025:0404b16_6": "佛告舍利弗：「若菩薩摩訶薩行般若波羅蜜，以方便力故，不壞色、不隨色。",
    "T08n0223_025:0404b18_7": "何以故？",
    "T08n0223_025:0404b18_8": "是色性無故，不壞不隨，乃至受想行識亦如是。",
    "T08n0223_025:0404b19_9": "舍利弗！",
    "T08n0223_025:0404b19_10": "菩薩摩訶薩行般若波羅蜜，以方便力故，檀那波羅蜜不壞不隨。",
    "T08n0223_025:0404b21_11": "何以故？",
    "T08n0223_025:0404b21_12": "檀那波羅蜜性無故，乃至十八不共法亦如是。」",
    "T08n0223_025:0404b22_13": "舍利弗白佛言：「世尊！",
    "T08n0223_025:0404b22_14": "若諸法無自性可壞可隨者，云何菩薩摩訶薩能習般若波羅蜜諸菩薩摩訶薩所學處？",
    "T08n0223_025:0404b24_15": "何以故？",
    "T08n0223_025:0404b25_16": "菩薩摩訶薩不學般若波羅蜜，不能得阿耨多羅三藐三菩提。」",
    "T08n0223_025:0404b26_17": "佛告舍利弗：「如汝所言，菩薩不學般若波羅蜜，不能得阿耨多羅三藐三菩提，不離方便力故可得。",
    "T08n0223_025:0404b29_0": "舍利弗！",
    "T08n0223_025:0404b29_1": "若菩薩摩訶薩行般若波羅蜜，若有一法性可得，應當取；若不可得，何所取？",
    "T08n0223_025:0404c02_0": "所謂此是般若波羅蜜，是禪那波羅蜜，是毘梨耶波羅蜜，是羼提波羅蜜、尸羅波羅蜜、檀那波羅蜜，是色受想行識乃至是阿耨多羅三藐三菩提。",
    "T08n0223_025:0404c05_1": "舍利弗！",
    "T08n0223_025:0404c05_2": "是般若波羅蜜不可取相，乃至一切諸佛法不可取相。",
    "T08n0223_025:0404c06_3": "舍利弗！",
    "T08n0223_025:0404c06_4": "是名不取般若波羅蜜乃至佛法，是菩薩摩訶薩所應學。",
    "T08n0223_025:0404c08_5": "菩薩摩訶薩於是中學時，學相亦不可得，何況般若波羅蜜？",
    "T08n0223_025:0404c09_6": "佛法、菩薩法、辟支佛法、聲聞法、凡夫人法？",
    "T08n0223_025:0404c10_7": "何以故？",
    "T08n0223_025:0404c10_8": "舍利弗！",
    "T08n0223_025:0404c11_0": "諸法無一法有性，如是無性諸法，何等是凡夫人、須陀洹、斯陀含、阿那含、阿羅漢、辟支佛、菩薩、佛？",
    "T08n0223_025:0404c13_1": "若無是諸賢聖，云何有法？",
    "T08n0223_025:0404c13_2": "以是法故，分別說是凡夫人、須陀洹、斯陀含、阿那含、阿羅漢、辟支佛、菩薩、佛。」",
    "T08n0223_025:0404c15_3": "舍利弗白佛言：「世尊！",
    "T08n0223_025:0404c16_4": "若諸法無性無實、無根本，云何知是凡夫人乃至是佛？」",
    "T08n0223_025:0404c17_5": "佛告舍利弗：「凡夫人所著處，色有性有實不？」",
    "T08n0223_025:0404c18_6": "「不也，世尊！」",
    "T08n0223_025:0404c18_7": "「但以顛倒心故，受想行識乃至十八不共法亦如是。",
    "T08n0223_025:0404c19_8": "舍利弗！",
    "T08n0223_025:0404c20_0": "菩薩摩訶薩行般若波羅蜜時，以方便力故，見諸法無性、無根本故，能發阿耨多羅三藐三菩提心。」",
    "T08n0223_025:0404c22_1": "舍利弗白佛言：「世尊！",
    "T08n0223_025:0404c22_2": "云何菩薩摩訶薩行般若波羅蜜時，以方便力故，見諸法無性、無根本故，能發阿耨多羅三藐三菩提心？」",
    "T08n0223_025:0404c25_3": "佛告舍利弗：「菩薩摩訶薩行般若波羅蜜時，不見諸法根本住中退沒、生懈怠心。",
    "T08n0223_025:0404c27_4": "舍利弗！",
    "T08n0223_025:0404c27_5": "今諸法根本，實無我、無所有性、常空，但顛倒愚癡故，眾生著陰、入、界。",
    "T08n0223_025:0404c29_0": "是菩薩摩訶薩見諸法無所有性、常空、自相空時，行般若波羅蜜自立。",
    "T08n0223_025:0405a01_1": "如幻師為眾生說法，慳者為說布施法，破戒者為說持戒法，瞋者為說忍辱法，懈怠者為說精進法，亂者為說禪定法，愚癡者為說智慧法。",
    "T08n0223_025:0405a05_0": "令眾生住布施乃至智慧，然後為說聖法能出苦。",
    "T08n0223_025:0405a06_1": "用是法故，得須陀洹果，乃至得阿羅漢果、辟支佛道，乃至阿耨多羅三藐三菩提。」",
    "T08n0223_025:0405a08_0": "舍利弗白佛言：「世尊！",
    "T08n0223_025:0405a08_1": "菩薩摩訶薩得是眾生無所有，教令布施、持戒乃至智慧，然後為說聖法能出苦。",
    "T08n0223_025:0405a10_2": "以是法故，得須陀洹果乃至阿耨多羅三藐三菩提。」",
    "T08n0223_025:0405a11_3": "佛告舍利弗：「菩薩摩訶薩行般若波羅蜜時，無有有所得過罪。",
    "T08n0223_025:0405a13_4": "何以故？",
    "T08n0223_025:0405a13_5": "舍利弗！",
    "T08n0223_025:0405a13_6": "是菩薩摩訶薩行般若波羅蜜時，不得眾生，但空法相續故，名為眾生。",
    "T08n0223_025:0405a15_7": "舍利弗！",
    "T08n0223_025:0405a15_8": "菩薩摩訶薩住二諦中為眾生說法：世諦、第一義諦。",
    "T08n0223_025:0405a16_9": "舍利弗！",
    "T08n0223_025:0405a16_10": "二諦中眾生雖不可得，菩薩摩訶薩行般若波羅蜜，以方便力故，為眾生說法。",
    "T08n0223_025:0405a18_11": "眾生聞是法，今世吾我尚不可得，何況當得阿耨多羅三藐三菩提者及所用法？",
    "T08n0223_025:0405a20_12": "如是，舍利弗！",
    "T08n0223_025:0405a20_13": "菩薩摩訶薩行般若波羅蜜時，以方便力故，為眾生說法。」",
    "T08n0223_025:0405a22_14": "舍利弗白佛言：「世尊！",
    "T08n0223_025:0405a22_15": "是菩薩摩訶薩心曠大，無有法可得，若一相、若異相、若別相，而能如是大誓莊嚴。",
    "T08n0223_025:0405a24_16": "用是莊嚴故，不生欲界、不生色界、不生無色界，不見有為性、不見無為性，而於三界中度脫眾生，亦不得眾生。",
    "T08n0223_025:0405a27_17": "何以故？",
    "T08n0223_025:0405a27_18": "眾生不縛不解。",
    "T08n0223_025:0405a27_19": "眾生不縛不解故，無垢無淨。",
    "T08n0223_025:0405a28_20": "無垢無淨故，無分別五道。",
    "T08n0223_025:0405a29_21": "無分別五道故，無業、無煩惱。",
    "T08n0223_025:0405a29_22": "無業、無煩惱故，亦不應有果報。",
    "T08n0223_025:0405b01_23": "以是果報故，生三界中。」",
    "T08n0223_025:0405b02_24": "佛告舍利弗：「如是，如是！",
    "T08n0223_025:0405b02_25": "如汝所言。",
    "T08n0223_025:0405b03_0": "若眾生先有後無，諸佛菩薩則有過罪；諸法五道生死亦如是。",
    "T08n0223_025:0405b04_1": "若先有後無，諸佛菩薩則有過罪。",
    "T08n0223_025:0405b05_2": "舍利弗！",
    "T08n0223_025:0405b05_3": "今有佛無佛，諸法相常住不異。",
    "T08n0223_025:0405b06_4": "是法相中，尚無我、無眾生、無壽命乃至無知者、無見者，何況當有色受想行識？",
    "T08n0223_025:0405b08_5": "若無是法，云何當有五道往來、拔出眾生處。",
    "T08n0223_025:0405b09_6": "舍利弗！",
    "T08n0223_025:0405b09_7": "是諸法性常空，以是故，諸菩薩摩訶薩從過去佛聞是法相，發阿耨多羅三藐三菩提意。",
    "T08n0223_025:0405b11_8": "是中無有法我當得，亦無有眾生定著處法不可出，但以眾生顛倒故著。",
    "T08n0223_025:0405b13_9": "以是故，菩薩摩訶薩發大誓莊嚴，常不退阿耨多羅三藐三菩提。",
    "T08n0223_025:0405b14_10": "是菩薩不疑：『我當不得阿耨多羅三藐三菩提；我必當得阿耨多羅三藐三菩提。』",
    "T08n0223_025:0405b16_11": "得阿耨多羅三藐三菩提已，用實法利益眾生，令出顛倒。",
    "T08n0223_025:0405b18_12": "舍利弗！",
    "T08n0223_025:0405b18_13": "譬如幻師幻作百千萬億人，與種種飲食令飽滿，歡喜唱言：『我得大福。』",
    "T08n0223_025:0405b19_14": "於汝意云何，是中有人食飲飽滿不？」",
    "T08n0223_025:0405b20_15": "「不也，世尊！」",
    "T08n0223_025:0405b21_16": "佛言：「如是。",
    "T08n0223_025:0405b21_17": "舍利弗！",
    "T08n0223_025:0405b21_18": "菩薩摩訶薩從初發意以來，行六波羅蜜、四禪、四無量心、四無色定、四念處，乃至八聖道分、十四空、三解脫門、八背捨、九次第定，佛十力乃至十八不共法，具足菩薩道，成就眾生、淨佛國土；無眾生法可度。」",
    "T08n0223_025:0405b26_19": "須菩提白佛言：「世尊！",
    "T08n0223_025:0405b26_20": "何等是菩薩摩訶薩道？",
    "T08n0223_025:0405b27_21": "菩薩行是道，能成就眾生、淨佛國土。」",
    "T08n0223_025:0405b28_22": "佛告須菩提：「菩薩摩訶薩從初發意以來，行檀那波羅蜜，行尸羅、羼提、毘梨耶、禪那、般若波羅蜜，乃至行十八不共法，成就眾生、淨佛國土。」",
    "T08n0223_025:0405c02_23": "須菩提白佛言：「世尊！",
    "T08n0223_025:0405c03_0": "云何菩薩摩訶薩行檀那波羅蜜成就眾生？」",
    "T08n0223_025:0405c04_1": "佛告須菩提：「有菩薩摩訶薩行檀那波羅蜜時，自布施，亦教眾生布施，作是言：『諸善男子！",
    "T08n0223_025:0405c06_2": "汝等莫著布施。",
    "T08n0223_025:0405c06_3": "汝著布施故，當更受身；受身故，多受眾苦。",
    "T08n0223_025:0405c07_4": "諸善男子！",
    "T08n0223_025:0405c07_5": "諸法相中無所施、無施者、無受者，是三法性皆空，是性空法不可取，不可取相是性空。』",
    "T08n0223_025:0405c09_6": "如是，須菩提！",
    "T08n0223_025:0405c10_7": "菩薩摩訶薩行檀那波羅蜜時，布施眾生，是中不得布施、不得施者、不得受者。",
    "T08n0223_025:0405c12_8": "何以故？",
    "T08n0223_025:0405c12_9": "無所得波羅蜜是名為檀那波羅蜜。",
    "T08n0223_025:0405c13_10": "是菩薩不得是三法故，能教眾生令得須陀洹果，乃至令得阿羅漢果、辟支佛道、阿耨多羅三藐三菩提。",
    "T08n0223_025:0405c15_11": "如是，須菩提！",
    "T08n0223_025:0405c15_12": "菩薩摩訶薩行檀那波羅蜜時，成就眾生。",
    "T08n0223_025:0405c16_13": "是菩薩自行布施，亦教他人行布施，讚歎布施法，歡喜讚歎行布施者。",
    "T08n0223_025:0405c18_14": "是菩薩如是布施已，生剎利大姓、婆羅門大姓、居士大家，若作小王、若轉輪聖王，是時以四事攝取眾生。",
    "T08n0223_025:0405c21_0": "何等四？",
    "T08n0223_025:0405c21_1": "布施、愛語、利行、同事。",
    "T08n0223_025:0405c21_2": "是四事攝取眾生已，眾生漸漸住於戒、四禪、四無量心、四無色定，四念處、八聖道分，空、無相、無作三昧，得入正位中，得須陀洹果乃至得阿羅漢果，若得辟支佛道，若教令得阿耨多羅三藐三菩提。",
    "T08n0223_025:0405c26_3": "作是言：『諸善男子！",
    "T08n0223_025:0405c26_4": "汝等當發阿耨多羅三藐三菩提心，是阿耨多羅三藐三菩提易得耳。",
    "T08n0223_025:0405c28_5": "何以故？",
    "T08n0223_025:0405c28_6": "無有定法眾生所著處，但顛倒故，眾生著處。",
    "T08n0223_025:0405c29_7": "是故汝等自離生死，亦當教他離生死；汝等當發心，能自利益，亦當得利益他人。』",
    "T08n0223_025:0406a02_8": "須菩提！",
    "T08n0223_025:0406a02_9": "菩薩摩訶薩應如是行檀那波羅蜜。",
    "T08n0223_025:0406a03_10": "是行檀那波羅蜜因緣故，從初發意以來，終不墮惡道，常作轉輪聖王。",
    "T08n0223_025:0406a05_11": "何以故！",
    "T08n0223_025:0406a05_12": "隨其所種，得大果報。",
    "T08n0223_025:0406a06_13": "是菩薩作轉輪聖王時，見有乞者，不作是念：『我為餘事故，受轉輪聖王果，但為利益一切眾生故。』",
    "T08n0223_025:0406a08_14": "是時作是言：『此是汝物，汝自取之。",
    "T08n0223_025:0406a09_15": "莫有所難，我無所惜。",
    "T08n0223_025:0406a09_16": "我為眾生故受生死，憐愍汝等故具足大悲。』",
    "T08n0223_025:0406a10_17": "行是大悲饒益眾生，亦不得實定眾生相，但有假名字故可說是眾生。",
    "T08n0223_025:0406a12_18": "是名字亦空，如響聲實不可說相。",
    "T08n0223_025:0406a13_19": "須菩提！",
    "T08n0223_025:0406a13_20": "菩薩摩訶薩應如是行檀那波羅蜜，於眾生中無所惜，乃至不惜自身肌肉，何況外物？",
    "T08n0223_025:0406a15_21": "以是法故，能出眾生生死。",
    "T08n0223_025:0406a16_22": "何等是法？",
    "T08n0223_025:0406a16_23": "所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至十八不共法，令眾生從生死中得脫。",
    "T08n0223_025:0406a19_24": "「復次，須菩提！",
    "T08n0223_025:0406a19_25": "菩薩摩訶薩住檀那波羅蜜中，布施已，作是言：『諸善男子！",
    "T08n0223_025:0406a21_26": "汝等持戒來，我當供給汝等，令無所乏短，衣食臥具乃至資生所須，盡當給汝。",
    "T08n0223_025:0406a23_27": "汝等乏少故破戒，我當給汝所須，令無所乏，若飲食乃至七寶。",
    "T08n0223_025:0406a24_28": "汝等住是戒律儀中，漸漸當得盡苦，成於三乘而得度脫，若聲聞乘、辟支佛乘、佛乘。』",
    "T08n0223_025:0406a26_29": "「復次，須菩提！",
    "T08n0223_025:0406a27_0": "菩薩摩訶薩住檀那波羅蜜中，若見眾生瞋惱，作是言：『諸善男子！",
    "T08n0223_025:0406a28_1": "汝等以何因緣故瞋惱？",
    "T08n0223_025:0406a29_2": "我當與汝所須，汝等所欲從我取之，悉當給汝令無所乏，若飲食衣服乃至資生所須。』",
    "T08n0223_025:0406b02_3": "是菩薩住檀那波羅蜜中，教眾生忍辱，作是言：『一切法中無有堅實。",
    "T08n0223_025:0406b03_4": "汝等所瞋，是因緣亦空、無堅實，皆從虛妄憶想生。",
    "T08n0223_025:0406b05_5": "汝以無根本瞋恚壞心，惡口罵詈、刀杖相加以至害命。",
    "T08n0223_025:0406b06_6": "汝等莫以是虛妄法起瞋故，墮地獄、畜生、餓鬼中，及餘惡道受無量苦。",
    "T08n0223_025:0406b08_7": "汝等莫以是虛妄無實諸法故而作罪業，以是罪業故，尚不得人身，何況得生佛世？",
    "T08n0223_025:0406b10_8": "諸人！",
    "T08n0223_025:0406b10_9": "佛世難值、人身難得，汝等莫失好時，若失好時則不可救。』",
    "T08n0223_025:0406b11_10": "是菩薩摩訶薩如是教化眾生，自行忍辱，亦教他人令行忍辱，讚歎忍辱法，歡喜讚歎行忍辱者。",
    "T08n0223_025:0406b14_11": "是菩薩令眾生住忍辱中，漸以三乘得盡眾苦。",
    "T08n0223_025:0406b15_12": "如是，須菩提！",
    "T08n0223_025:0406b15_13": "菩薩摩訶薩住檀那波羅蜜，令眾生住忍辱。",
    "T08n0223_025:0406b16_14": "「須菩提！",
    "T08n0223_025:0406b16_15": "云何菩薩摩訶薩住檀那波羅蜜，令眾生精進？",
    "T08n0223_025:0406b17_16": "須菩提！",
    "T08n0223_025:0406b18_17": "菩薩見眾生懈怠，如是言：『汝等何以懈怠？』",
    "T08n0223_025:0406b19_18": "眾生言：『因緣少故。』",
    "T08n0223_025:0406b19_19": "是菩薩行檀那波羅蜜時，語諸人言：『我當令汝因緣具足，若布施、若持戒、若忍辱，如是等因緣故，令汝具足。』",
    "T08n0223_025:0406b22_20": "是眾生得菩薩利益因緣故，身精進、口精進、心精進。",
    "T08n0223_025:0406b23_21": "身精進、口精進、心精進故，一切善法具足，修聖無漏法。",
    "T08n0223_025:0406b24_22": "修聖無漏法故，當得須陀洹果，乃至阿羅漢果、辟支佛道，若得阿耨多羅三藐三菩提。",
    "T08n0223_025:0406b26_23": "如是，須菩提！",
    "T08n0223_025:0406b26_24": "菩薩摩訶薩行檀那波羅蜜時，住精進波羅蜜攝取眾生。",
    "T08n0223_025:0406b28_25": "「須菩提！",
    "T08n0223_025:0406b28_26": "云何菩薩摩訶薩行檀那波羅蜜時，教化眾生，令修禪那波羅蜜？」",
    "T08n0223_025:0406c01_0": "佛告須菩提言：「菩薩見眾生亂心，作是言：『汝等可修禪定。』",
    "T08n0223_025:0406c02_1": "眾生言：『我等因緣不具足故。』",
    "T08n0223_025:0406c03_2": "菩薩言：『我當與汝等作因緣，以是因緣故，令汝心不隨覺觀，心不馳散。』",
    "T08n0223_025:0406c04_3": "眾生以是因緣故，斷覺觀，入初禪二禪三禪四禪，行慈悲喜捨心。",
    "T08n0223_025:0406c06_4": "眾生以是禪無量心因緣故，能修四念處乃至八聖道分。",
    "T08n0223_025:0406c07_5": "修三十七助道法時，漸入三乘而般涅槃，終不失道。",
    "T08n0223_025:0406c09_6": "如是，須菩提！",
    "T08n0223_025:0406c09_7": "菩薩摩訶薩行檀那波羅蜜時，以檀那波羅蜜攝取眾生，令行禪那波羅蜜。",
    "T08n0223_025:0406c11_8": "「須菩提！",
    "T08n0223_025:0406c11_9": "云何菩薩摩訶薩行檀那波羅蜜，以般若波羅蜜攝取眾生？",
    "T08n0223_025:0406c12_10": "須菩提！",
    "T08n0223_025:0406c13_11": "菩薩見眾生愚癡無有智慧，作是言：『汝等何以故不修智慧？』",
    "T08n0223_025:0406c14_12": "眾生言：『因緣未具足故。』",
    "T08n0223_025:0406c15_13": "菩薩住檀那波羅蜜中，作是言：『汝等所須得智慧具足，從我取之，所謂布施、持戒、忍辱、精進、入禪定。",
    "T08n0223_025:0406c17_14": "是因緣具足已，汝等如是思惟：「思惟般若波羅蜜時，有法可得不？",
    "T08n0223_025:0406c19_15": "若我、若眾生、若壽命，乃至知者、見者可得不？",
    "T08n0223_025:0406c20_16": "若色受想行識，若欲界、色界、無色界，若六波羅蜜，若三十七助道法，若須陀洹果，若斯陀含、阿那含、阿羅漢果、辟支佛道，若阿耨多羅三藐三菩提可得不？」』",
    "T08n0223_025:0406c23_17": "是眾生如是思惟時，於般若波羅蜜中無有法可得、可著處。",
    "T08n0223_025:0406c24_18": "若不著諸法，是時不見法有生有滅、有垢有淨，不分別是地獄、是畜生、是餓鬼、是阿修羅眾、是天、是人，是持戒、是破戒，是須陀洹、是斯陀含、是阿那含、是阿羅漢、是辟支佛、是佛。",
    "T08n0223_025:0406c28_19": "如是，須菩提！",
    "T08n0223_025:0406c29_20": "菩薩摩訶薩行檀那波羅蜜時，以般若波羅蜜攝取眾生。",
    "T08n0223_025:0407a01_21": "「須菩提！",
    "T08n0223_025:0407a01_22": "云何菩薩摩訶薩住檀那波羅蜜中，以尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至三十七助道法，攝取眾生？",
    "T08n0223_025:0407a05_0": "須菩提！",
    "T08n0223_025:0407a05_1": "菩薩摩訶薩住檀那波羅蜜中，以供養具利益眾生。",
    "T08n0223_025:0407a06_2": "以是利益因緣故，眾生能修四念處、四正勤、四如意足、五根、五力、七覺分、八聖道分。",
    "T08n0223_025:0407a08_3": "眾生行是三十七助道法，於生死中得解脫。",
    "T08n0223_025:0407a09_4": "如是，須菩提！",
    "T08n0223_025:0407a09_5": "菩薩摩訶薩以無漏聖法攝取眾生。",
    "T08n0223_025:0407a10_6": "「復次，須菩提！",
    "T08n0223_025:0407a10_7": "菩薩摩訶薩教化眾生時，如是言：『諸善男子！",
    "T08n0223_025:0407a11_8": "汝等從我取所須物，若飲食衣服、臥具香華，乃至七寶等種種資生所須，汝當以是攝取眾生。",
    "T08n0223_025:0407a14_9": "汝等長夜利益安樂，莫作是念：「是物非我所有，我長夜為眾生故集此諸物。」",
    "T08n0223_025:0407a16_0": "汝等當取是物，如己物無異，教化眾生，令行布施、持戒、忍辱、精進、禪定、智慧，乃至令得三十七助道法，佛十力乃至十八不共法，亦令得諸無漏果，所謂須陀洹果乃至阿羅漢果、辟支佛道、阿耨多羅三藐三菩提。』",
    "T08n0223_025:0407a20_1": "如是，須菩提！",
    "T08n0223_025:0407a21_2": "菩薩摩訶薩行檀那波羅蜜時，應如是教化眾生，令得離三惡道及一切生死往來苦。",
    "T08n0223_025:0407a23_3": "「復次，須菩提！",
    "T08n0223_025:0407a23_4": "菩薩摩訶薩住尸羅波羅蜜，教化眾生，作是語：『眾生！",
    "T08n0223_025:0407a24_5": "汝等少何因緣故破戒，我當與汝作具足因緣，若布施乃至智慧，及種種資生所須。』",
    "T08n0223_025:0407a26_6": "是菩薩摩訶薩住尸羅波羅蜜，利益眾生，令行十善、遠離十不善道。",
    "T08n0223_025:0407a28_7": "是諸眾生持諸戒，不破戒、不缺戒、不濁戒、不雜戒、不取戒，漸以三乘而得盡苦。",
    "T08n0223_025:0407b01_8": "尸羅波羅蜜為首，如檀那波羅蜜說。",
    "T08n0223_025:0407b02_9": "餘四波羅蜜亦如是。」",
    "T08n0223_025:0407b03_0": "摩訶般若波羅蜜經卷第二十五"
}