{
    "T26n1536_018:0440c24_0": "阿毘達磨集異門足論卷第十八",
    "T26n1536_018:0440c25_0": "尊者舍利子說",
    "T26n1536_018:0440c26_0": "三藏法師玄奘奉　詔譯",
    "T26n1536_018:0440c27_0": "八法品第九之一",
    "T26n1536_018:0440c28_0": "時舍利子復告眾言：「具壽當知，佛於八法自善通達，現等覺已，為諸弟子宣說開示。",
    "T26n1536_018:0440c29_1": "我等今應和合結集，佛滅度後勿有乖諍，當令隨順梵行法律久住，利樂無量有情，哀愍世間諸天人眾，令獲殊勝義利安樂。」",
    "T26n1536_018:0441a03_2": "八法云何？",
    "T26n1536_018:0441a03_3": "嗢柁南曰：　道支數取施，　　懈怠精進福，　眾世法解脫，　　勝處各八種。",
    "T26n1536_018:0441a07_0": "有八道支、八補特伽羅、八種施、八懈怠事、八精進事、八福生、八種眾、八世法、八解脫、八勝處。",
    "T26n1536_018:0441a10_0": "八道支者，云何為八？",
    "T26n1536_018:0441a10_1": "答：一、正見；二、正思惟；三、正語；四、正業；五、正命；六、正勤；七、正念；八、正定。",
    "T26n1536_018:0441a12_0": "此八道支如前廣說。",
    "T26n1536_018:0441a13_0": "八補特伽羅者，云何為八？",
    "T26n1536_018:0441a13_1": "答：一、證預流果向；二、證預流果；三、證一來果向；四、證一來果；五、證不還果向；六、證不還果；七、證阿羅漢果向；八、證阿羅漢果。",
    "T26n1536_018:0441a16_2": "如是八種補特伽羅，如《法蘊論》廣說其相。",
    "T26n1536_018:0441a18_0": "八種施者，云何為八？",
    "T26n1536_018:0441a18_1": "答：一、隨至施；二、怖畏施；三、報恩施；四、求報施；五、習先施；六、要名施；七、希天施；八、為莊嚴心、為資助心、為資瑜伽、為得通慧菩提涅槃上義故施。",
    "T26n1536_018:0441a21_2": "云何隨至施？",
    "T26n1536_018:0441a21_3": "答：如有一類施隣近者、施親近者、施現至者，謂作是念：「云何乞者現來至此而不施耶？」",
    "T26n1536_018:0441a23_4": "是名隨至施。",
    "T26n1536_018:0441a24_5": "云何怖畏施？",
    "T26n1536_018:0441a24_6": "答：如有一類有怖故施、有畏故施，由怖畏纏而行惠施。",
    "T26n1536_018:0441a25_7": "彼作是念：「若不行施，勿有如是如是衰損。」",
    "T26n1536_018:0441a26_8": "是名怖畏施。",
    "T26n1536_018:0441a26_9": "云何報恩施？",
    "T26n1536_018:0441a27_10": "答：如有一類作是念言：「彼既曾施我如是如是物，我亦應施彼如是如是物。",
    "T26n1536_018:0441a28_11": "豈得彼恩而不酬報？」",
    "T26n1536_018:0441a29_12": "是名報恩施。",
    "T26n1536_018:0441a29_13": "云何求報施？",
    "T26n1536_018:0441b01_0": "答？",
    "T26n1536_018:0441b01_1": "如有一類作是念言：「我今若施彼如是如是物，彼亦當施我如是如是物。」",
    "T26n1536_018:0441b02_2": "期他反報而行惠施，是名求報施。",
    "T26n1536_018:0441b03_3": "云何習先施？",
    "T26n1536_018:0441b03_4": "答：如有一類作是念言：「我之父祖常行惠施，我家長夜惠施無斷。",
    "T26n1536_018:0441b05_5": "我今生在信家施家，我家本來常樂布施，我若不施便斷種族。」",
    "T26n1536_018:0441b06_6": "為護種族而行惠施，是名習先施。",
    "T26n1536_018:0441b07_7": "云何要名施？",
    "T26n1536_018:0441b07_8": "答：如有一類為得廣大妙善稱譽聲頌美名，遍諸方域而行惠施，是名要名施。",
    "T26n1536_018:0441b09_9": "云何希天施？",
    "T26n1536_018:0441b09_10": "答如有一類希求生天勝異熟果而行惠施，謂我命終當生天上，由今布施受天妙樂，是名希天施。",
    "T26n1536_018:0441b12_0": "云何為莊嚴心、為資助心、為資瑜伽、為得通慧菩提涅槃上義故施？",
    "T26n1536_018:0441b13_1": "答：如有一類作是念言：「我心長夜為貪瞋癡之所雜染，心雜染故有情雜染。",
    "T26n1536_018:0441b15_2": "心清淨故有情清淨，若行惠施便發起欣，欣故生喜心喜故身輕安，身輕安故受樂，受樂故心定，心定故如實知見，如實知見故生厭，厭故能離，離故得解脫，解脫故證涅槃。",
    "T26n1536_018:0441b19_3": "如是布施漸次增長諸勝妙法，展轉證得菩提涅槃微妙上義。」",
    "T26n1536_018:0441b20_4": "世尊於此說伽他言：「於眾相圓滿，　　所捨離慳貪，　施質直應時，　　必獲於大果。",
    "T26n1536_018:0441b23_0": "　智者善淨心，　　施可祠可愛，　以心清淨故，　　遂證得於欣。",
    "T26n1536_018:0441b25_0": "　即從此欣心，　　復發生勝喜，　由此心喜故，　　又起身輕安；　從此身輕安，　　智者心受樂，　由心受樂故，　　定心一境轉；　依如是勝定，　　心淨無染濁，　調順有堪能，　　發如實知見；　由如實知見，　　便厭患於身，　既厭患於身，　　智者正能離；　以能遠離故，　　解脫貪嗔癡，　智者自應知，　　梵行立生盡。",
    "T26n1536_018:0441c06_0": "　如是大利益，　　應知由布施，　若緣此修行，　　必證得常樂。」",
    "T26n1536_018:0441c08_0": "八懈怠事者，云何為八？",
    "T26n1536_018:0441c08_1": "具壽當知，如有一類，依止城邑或聚落住，於日初分著衣持鉢入城邑等巡行乞食。",
    "T26n1536_018:0441c10_2": "彼乞食時作如是念：「願得美妙眾多飲食。」",
    "T26n1536_018:0441c11_3": "若不遂心，便作是念：「我食既少身力羸劣，不能進修所修勝行，且應偃臥以自將息。」",
    "T26n1536_018:0441c13_4": "作是念已遂不精勤求得未得、求至未至、求證未證，是名第一懈怠事。",
    "T26n1536_018:0441c14_5": "復次具壽，如有一類，依止城邑或聚落住，於日初分著衣持鉢入城邑等巡行乞食。",
    "T26n1536_018:0441c16_6": "彼乞食時作如是念：「願得美妙眾多飲食。」",
    "T26n1536_018:0441c17_7": "若得遂心，便作是念：「我食既多身飽悶重，不能進修所修勝行，且應偃臥以自將息。」",
    "T26n1536_018:0441c19_8": "作是念已遂不精勤求得未得、求至未至、求證未證，是名第二懈怠事。",
    "T26n1536_018:0441c21_9": "復次具壽，如有一類，晝營事業，作如是念：「我於晝時既營事業身力勞倦，今於夜分不能進修行修勝行，且應偃臥以自將息。」",
    "T26n1536_018:0441c23_10": "作是念已遂不精勤求得未得、求至未至、求證未證，是名第三懈怠事。",
    "T26n1536_018:0441c25_11": "復次具壽，如有一類，期至明日作諸事業，便作是念：「我既明日當作事業，不應進修所修勝行，且應偃臥長養身力。」",
    "T26n1536_018:0441c28_12": "作是念已遂不精勤求得未得、求至未至、求證未證，是名第四懈怠事。",
    "T26n1536_018:0441c29_13": "復次具壽，如有一類，晝行道路，作如是念：「我於晝時既行道路身力勞倦，今於夜分不能進修所修勝行，且應偃臥以自將息。」",
    "T26n1536_018:0442a03_14": "作是念已遂不精勤求得未得、求至未至、求證未證，是名第五懈怠事。",
    "T26n1536_018:0442a05_15": "復次具壽，如有一類，期至明日當行道路，便作是念：「我既明日當行道路，不應進修所修勝行。",
    "T26n1536_018:0442a07_16": "且應偃臥長養身力。」",
    "T26n1536_018:0442a07_17": "作是念已遂不精勤求得未得、求至未至、求證未證，是名第六懈怠事。",
    "T26n1536_018:0442a09_18": "復次具壽，如有一類，正為病苦之所嬰纏，作如是念：「我正病苦之所嬰纏身力羸劣，不任進修所修勝行，且應偃臥以自將息。」",
    "T26n1536_018:0442a12_19": "作是念已遂不精勤求得未得、求至未至、求證未證，是名第七懈怠事。",
    "T26n1536_018:0442a13_20": "復次具壽，如有一類，病苦嬰纏雖愈未久，作如是念：「我遭病苦之所嬰纏，雖愈未久身力羸劣，不任進修所修勝行，且應偃臥以自將息。」",
    "T26n1536_018:0442a16_21": "作是念已遂不精勤求得未得、求至未至、求證未證，是名第八懈怠事。",
    "T26n1536_018:0442a18_22": "如是八種名懈怠事。",
    "T26n1536_018:0442a18_23": "問：何緣此八名懈怠事？",
    "T26n1536_018:0442a19_24": "答：懈怠者，謂懈惰。",
    "T26n1536_018:0442a19_25": "由斯八事，未生而生、生已倍復增長廣大，由此因緣名懈怠事。",
    "T26n1536_018:0442a22_0": "八精進事者，云何為八？",
    "T26n1536_018:0442a22_1": "具壽當知，如有一類，依止城邑或聚落住，於日初分著衣持鉢入城邑等巡行乞食。",
    "T26n1536_018:0442a24_2": "彼乞食時作如是念：「願得美妙眾多飲食。」",
    "T26n1536_018:0442a25_3": "若不遂心，便作是念：「我食雖小而身輕利，堪能進修所修勝行。」",
    "T26n1536_018:0442a26_4": "作是念已精進熾然求得未得、求至未至、求證未證，是名第一精進事。",
    "T26n1536_018:0442a28_5": "復次具壽，如有一類，依止城邑或聚落住，於日初分著衣持鉢入城邑等巡行乞食。",
    "T26n1536_018:0442b01_6": "彼乞食時作如是念：「願得美妙眾多飲食。」",
    "T26n1536_018:0442b02_7": "若得遂心便作是念：「我食既多身力強盛，堪能進修所修勝行。」",
    "T26n1536_018:0442b03_8": "作是念已精進熾然求得未得、求至未至、求證未證，是名第二精進事。",
    "T26n1536_018:0442b05_9": "復次具壽，如有一類，晝營事業，作如是念：「我於晝時既營事業，無暇修學大師聖教，今於夜分應自策勤補先間缺。」",
    "T26n1536_018:0442b07_10": "作是念已精進熾然求得未得、求至未至、求證未證，是名第三精進事。",
    "T26n1536_018:0442b09_11": "復次具壽，如有一類，期至明日作諸事業，便作是念：「我既明日當作事業，無暇修學大師聖教，今於夜分應預精勤補當間缺。」",
    "T26n1536_018:0442b12_12": "作是念已精進熾然求得未得、求至未至、求證未證，是名第四精進事。",
    "T26n1536_018:0442b13_13": "復次具壽，如有一類，晝行道路，作如是念：「我於晝時既行道路，無暇修學大師聖教，今於夜分應自策勤補先間缺。」",
    "T26n1536_018:0442b16_14": "作是念已精進熾然求得未得、求至未至、求證未證，是名第五精進事。",
    "T26n1536_018:0442b18_0": "復次具壽，如有一類，期至明日當行道路，便作是念：「我既明日當行道路，無暇修學大師聖教，今於夜分應預精勤補當間缺。」",
    "T26n1536_018:0442b20_1": "作是念已精進熾然求得未得、求至未至、求證未證，是名第六精進事。",
    "T26n1536_018:0442b22_2": "復次具壽，如有一類，正為病苦之所嬰纏，便作是念：「我既病苦之所嬰纏，或有是處因斯病苦之所嬰纏便捨身命，於大師教空無所得。」",
    "T26n1536_018:0442b25_3": "作是念已精進熾然求得未得、求至未至、求證未證，是名第七精進事。",
    "T26n1536_018:0442b27_4": "復次具壽，如有一類，病苦嬰纏雖愈未久，作如是念：「我遭病苦之所嬰纏雖愈未久，或有是處病苦還起，因斯病苦便捨身命，於大師教空無所得。」",
    "T26n1536_018:0442c01_5": "作是念已精進熾然求得未得、求至未至、求證未證，是名第八精進事。",
    "T26n1536_018:0442c02_6": "如是八種名精進事。",
    "T26n1536_018:0442c03_7": "問：何緣此八名精進事？",
    "T26n1536_018:0442c03_8": "答：精進者，謂策勵。",
    "T26n1536_018:0442c04_9": "由此八事，未生而生、生已倍復增長廣大，由此因緣名精進事。",
    "T26n1536_018:0442c06_0": "八福生者，云何為八？",
    "T26n1536_018:0442c06_1": "具壽當知，如有一類，施諸沙門或婆羅門貧窮苦行道行乞者苦行，衣服飲食及諸香華、房舍臥具并燈明等資生什物。",
    "T26n1536_018:0442c09_2": "見富貴人便作是念：「由此布施所集善根，願我來生當得如是富貴人類。」",
    "T26n1536_018:0442c10_3": "彼於此心若習若修若多所作，由彼於心若習若修若多所作，先雖愛樂下劣諠雜，後便欣求勝妙寂靜。",
    "T26n1536_018:0442c13_4": "彼有是處，身壞命終還生人中得富貴類，雖受富貴自在安樂，而具尸羅心願清淨，先人身中尸羅淨故，是名第一福生。",
    "T26n1536_018:0442c15_5": "如願生人得富貴類，如是願生四大王眾天、三十三天、夜摩天、覩史多天、樂變化天、他化自在天、梵眾天，應知亦爾。",
    "T26n1536_018:0442c18_6": "然梵眾天有差別者，應說離欲。",
    "T26n1536_018:0442c19_7": "此中是名第一乃至第八者，漸次順次相續次第數為第一乃至第八。",
    "T26n1536_018:0442c20_8": "言福生者，問：何故說此名為福生？",
    "T26n1536_018:0442c21_9": "答：攝受福果，生於此處，故名福生。",
    "T26n1536_018:0442c23_0": "八種眾者，云何為八？",
    "T26n1536_018:0442c23_1": "答：一、剎帝利眾；二、婆羅門眾；三、長者眾；四、沙門眾；五、四大王眾天眾；六、三十三天眾；七、魔天眾；八、梵天眾。",
    "T26n1536_018:0442c25_2": "云何剎帝利眾？",
    "T26n1536_018:0442c26_3": "答：顯示彼色、顯示彼蘊、顯示彼部，是名剎帝利眾。",
    "T26n1536_018:0442c27_4": "乃至梵眾，廣說亦爾。",
    "T26n1536_018:0442c28_0": "八世法者，云何為八？",
    "T26n1536_018:0442c28_1": "答：一、得；二、不得；三、毀；四、譽；五、稱；六、譏；七、苦；八、樂。",
    "T26n1536_018:0442c29_2": "云何名得？",
    "T26n1536_018:0442c29_3": "答：若於可愛色聲香味觸、衣服飲食臥具、病緣醫藥資生什物，諸得別得已得當得，是名為得。",
    "T26n1536_018:0443a02_4": "云何不得？",
    "T26n1536_018:0443a03_5": "答：若於可愛色聲香味觸、衣服飲食臥具、病緣醫藥資生什物，諸不得不別得不已得不當得，是名不得。",
    "T26n1536_018:0443a05_6": "云何名毀？",
    "T26n1536_018:0443a05_7": "答：諸有隱背不現在前，不稱不讚不歎不美亦不揄揚，言彼信戒聞捨慧等皆不具足，是名為毀。",
    "T26n1536_018:0443a07_8": "云何名譽？",
    "T26n1536_018:0443a08_9": "答：諸有隱背不現在前，稱讚歎美亦復揄揚，言彼信戒聞捨慧等悉皆具足，是名為譽。",
    "T26n1536_018:0443a10_10": "云何名稱？",
    "T26n1536_018:0443a10_11": "答：諸不隱背正現在前，不訶不毀不罵不辱，稱讚歎美亦復揄揚，言汝信戒聞捨慧等悉皆具足，故名為稱。",
    "T26n1536_018:0443a12_12": "云何名譏？",
    "T26n1536_018:0443a12_13": "答：諸不隱背正現在前，訶毀罵辱不稱不讚不歎不美亦不揄揚，言汝信戒聞捨慧等皆不具足，是名為譏。",
    "T26n1536_018:0443a15_14": "云何名苦？",
    "T26n1536_018:0443a15_15": "答：順苦受觸所觸故生身及心苦，不平等受受類所攝，是名為苦。",
    "T26n1536_018:0443a17_16": "云何名樂？",
    "T26n1536_018:0443a17_17": "答：順樂受觸所觸故生身及心樂，是平等受受類所攝，是名為樂。",
    "T26n1536_018:0443a18_18": "世尊於此說伽他言：「得不得毀譽，　　及稱譏苦樂，　無常意生欲，　　變壞法難保。",
    "T26n1536_018:0443a22_0": "　智者如實知，　　現見伏生死，　於愛非愛法，　　心不生欣恚。",
    "T26n1536_018:0443a24_0": "　彼雖逢順違，　　而能棄伏滅，　於一切解脫，　　至世邊彼岸。」",
    "T26n1536_018:0443a26_0": "八解脫者，云何為八？",
    "T26n1536_018:0443a26_1": "答：若有色觀諸色，是第一解脫。",
    "T26n1536_018:0443a27_2": "內無色想觀外諸色，是第二解脫。",
    "T26n1536_018:0443a27_3": "淨解脫身作證具足住，是第三解脫。",
    "T26n1536_018:0443a28_4": "超一切色想滅有對想，不思惟種種想，入無邊空空無邊處具足住，是第四解脫。",
    "T26n1536_018:0443b01_5": "超一切空無邊處，入無邊識識無邊處具足住，是第五解脫。",
    "T26n1536_018:0443b02_6": "超一切識無邊處，入無所有無所有處具足住，是第六解脫。",
    "T26n1536_018:0443b04_7": "超一切無所有處，入非想非非想處具足住，是第七解脫。",
    "T26n1536_018:0443b05_8": "超一切非想非非想處，入想受滅身作證具足住，是第八解脫。",
    "T26n1536_018:0443b07_0": "若有色觀諸色者，謂彼於內各別色想，未遠離未別遠離、未調伏未別調伏、未滅沒未破壞。",
    "T26n1536_018:0443b09_1": "彼由於內各別色想，未遠離未別遠離、未調伏未別調伏、未滅沒未破壞故，由勝解力觀外諸色，或作青瘀、或作膿爛、或作破壞、或作離散、或作啄噉、或作異赤、或作骸骨、或作骨鎖，是名若有色觀諸色。",
    "T26n1536_018:0443b13_2": "第一者，謂諸定中漸次順次相續次第數為第一。",
    "T26n1536_018:0443b14_3": "解脫者，謂此定中所有善色受想行識，是名解脫。",
    "T26n1536_018:0443b15_4": "內無色想觀外諸色者，謂彼於內各別色想，已遠離已別遠離、已調伏已別調伏、已滅沒已破壞。",
    "T26n1536_018:0443b17_5": "彼由於內各別色想，已遠離已別遠離、已調伏已別調伏、已滅沒已破壞故，由勝解力觀外諸色，或作青瘀、或作膿爛、或作破壞、或作離散、或作啄噉、或作異赤、或作骸骨、或作骨鎖，是名內無色想觀外諸色。",
    "T26n1536_018:0443b22_6": "第二者，謂諸定中漸次順次相續次第數為第二。",
    "T26n1536_018:0443b23_7": "解脫者，謂此定中所有善色受想行識，是名解脫。",
    "T26n1536_018:0443b24_8": "淨解脫身作證具足住者，問：此淨解脫加行云何？",
    "T26n1536_018:0443b25_9": "修觀行者由何方便入淨解脫定？",
    "T26n1536_018:0443b26_10": "答：初修業者創修觀時取青樹相，所謂青莖青枝青葉青花青菓，或取青衣青嚴具相，或取所餘種種青相。",
    "T26n1536_018:0443b29_11": "既取如是諸青相已，由勝解力思惟想念觀察安立信解此色是某青相。",
    "T26n1536_018:0443c01_12": "彼既如是由勝解力思惟想念觀察安立信解此色是某青故，心便散動馳流諸相，不能一趣繫念一境思惟此色是青非餘。",
    "T26n1536_018:0443c04_13": "彼心散動馳流諸相，不能一趣繫念一境思惟此色定是青故，未能住心入淨解脫定。",
    "T26n1536_018:0443c06_14": "為攝散動馳流心，故於一青相繫念思惟，謂此是青非非青相。",
    "T26n1536_018:0443c07_15": "思惟此相精勤勇猛，乃至令心相續久住，由斯加行入淨解脫定。",
    "T26n1536_018:0443c09_16": "精勤數習此加行已，復進修行此定方便，謂於加行所引生道，數習數修數多所作。",
    "T26n1536_018:0443c11_17": "既於加行所引生道數習數修數多所作，心便安住等住近住，相續一趣繫念一境，思惟此色定是青相。",
    "T26n1536_018:0443c13_18": "由心安住等住近住相續一趣繫念一境，思惟青相無二無轉，便能證入淨解脫定。",
    "T26n1536_018:0443c15_19": "如觀青相，觀黃赤白，隨其所應亦復如是。",
    "T26n1536_018:0443c16_20": "第三者，謂諸定中漸次順次相續次第數為第三。",
    "T26n1536_018:0443c17_21": "解脫者，謂此定中所有善色受想行識，是名解脫。",
    "T26n1536_018:0443c18_22": "超一切色想者，云何色想？",
    "T26n1536_018:0443c19_23": "答：眼識身相應諸想等想性、現想性、已想性、已現想性、當想性、當現想性，是名色想。",
    "T26n1536_018:0443c21_0": "復次有說，五識身相應諸想等想，乃至廣說，是名色想。",
    "T26n1536_018:0443c22_1": "今此義中眼識身相應諸想等想，乃至廣說，是名色想。",
    "T26n1536_018:0443c23_2": "入此定時，於彼色想皆能超越、平等超越、最極超越，是故說超一切色想滅。",
    "T26n1536_018:0443c25_3": "有對想者，云何有對想？",
    "T26n1536_018:0443c25_4": "答：四識身相應諸想等想，乃至廣說，是名有對想。",
    "T26n1536_018:0443c26_5": "復次有說，五識身相應諸想等想，乃至廣說，是名有對想。",
    "T26n1536_018:0443c28_6": "復次有說，瞋恚相應諸想等想，乃至廣說，是名有對想。",
    "T26n1536_018:0443c29_7": "今此義中四識身相應諸想等想，乃至廣說，是名有對想。",
    "T26n1536_018:0444a01_8": "入此定時，彼有對想已斷已遍知、已遠離已別遠離、已調伏已別調伏、已滅沒已破壞，是故說為滅有對想。",
    "T26n1536_018:0444a04_0": "不思惟種種想者，云何種種想？",
    "T26n1536_018:0444a04_1": "答：有覆纏者所有染污色想、聲想、香想、味想、觸想諸所有想，若不善諸所有想、若非理所引諸所有想，能障礙定，如是一切名種種想。",
    "T26n1536_018:0444a07_2": "入此定時，於種種想不引發、不隨引發、不等引發、不思惟、不已思惟、不當思惟，由斯故說不思惟種種想。",
    "T26n1536_018:0444a10_0": "入無邊空空無邊處具足住者，問：此空無邊處解脫加行云何？",
    "T26n1536_018:0444a11_1": "修觀行者由何方便入空無邊處解脫定？",
    "T26n1536_018:0444a12_2": "答：初修業者創修觀時，先應思惟第四靜慮為麁苦障，後應思惟空無邊處為靜妙離。",
    "T26n1536_018:0444a14_3": "彼既思惟第四靜慮為麁苦障，亦復思惟空無邊處為靜妙離故，心便散動馳流諸相，不能一趣繫念一境相續，思惟空無邊處。",
    "T26n1536_018:0444a17_4": "彼心散動馳流諸相，不能一趣繫念一境相續思惟空無邊處故，未能住心入空無邊處解脫定。",
    "T26n1536_018:0444a19_5": "為攝散動馳流心故，專繫念思惟空無邊處相，思惟此相精勤勇猛，乃至令心相續久住，由斯加行入空無邊處解脫定。",
    "T26n1536_018:0444a21_6": "精勤數習此加行已，復進修行此定方便，謂於加行所引生道，數習數修數多所作。",
    "T26n1536_018:0444a23_7": "既於加行所引生道數習數修數多所作，心便安住等住近住，相續一趣繫念一境，思惟此是空無邊處。",
    "T26n1536_018:0444a26_8": "由心安住等住近住，相續一趣繫念一境，思惟如是空無邊處，無二無轉便能證入空無邊處解脫定。",
    "T26n1536_018:0444a28_9": "第四者，謂諸定中漸次順次相續次第數為第四。",
    "T26n1536_018:0444a29_10": "解脫者，謂此定中所有善受想行識，皆名解脫。",
    "T26n1536_018:0444b01_11": "超一切空無邊處者，云何超一切空無邊處？",
    "T26n1536_018:0444b02_12": "答：將欲趣入識無邊處時，於一切空無邊處想皆能超越、平等超越、最極超越，是故說為超一切空無邊處。",
    "T26n1536_018:0444b04_13": "入無邊識識無邊處具足住者，問：此識無邊處解脫加行云何？",
    "T26n1536_018:0444b06_14": "修觀行者由何方便入識無邊處解脫定？",
    "T26n1536_018:0444b07_15": "答：初修業者創修觀時，先應思惟空無邊處為麁苦障，後應思惟識無邊處為靜妙離。",
    "T26n1536_018:0444b09_16": "彼既思惟空無邊處為苦麁障，亦復思惟識無邊處為靜妙離故，心便散動馳流諸相，不能一趣繫念一境，相續思惟識無邊處。",
    "T26n1536_018:0444b12_17": "彼心散動馳流諸相，不能一趣繫念一境，相續思惟識無邊處故，未能住心入識無邊處解脫定。",
    "T26n1536_018:0444b14_18": "為攝散動馳流心故，專繫念思惟識無邊處相，思惟此相精勤勇猛，乃至令心相續久住，由斯加行入識無邊處解脫定。",
    "T26n1536_018:0444b16_19": "精勤數習此加行已，復進修行此定方便，謂於加行所引生道，數習數修數多所作。",
    "T26n1536_018:0444b18_20": "既於加行所引生道數習數修數多所作，心便安住等住近住，相續一趣繫念一境，思惟此是識無邊處。",
    "T26n1536_018:0444b21_21": "由心安住等住近住，相續一趣繫念一境，思惟如是識無邊處，無二無轉便能證入識無邊處解脫定。",
    "T26n1536_018:0444b23_22": "第五者，謂諸定中漸次順次相續次第數為第五。",
    "T26n1536_018:0444b24_23": "解脫者，謂此定中所有善受想行識，皆名解脫。",
    "T26n1536_018:0444b25_24": "超一切識無邊處者，云何超一切識無邊處？",
    "T26n1536_018:0444b26_25": "答：將欲趣入無所有處時，於一切識無邊處想皆能超越、平等超越、最極超越，是故說為超一切識無邊處。",
    "T26n1536_018:0444b29_0": "入無所有無所有處具足住者，問：此無所有處解脫加行云何？",
    "T26n1536_018:0444c01_1": "修觀行者由何方便入無所有處解脫定？",
    "T26n1536_018:0444c02_2": "答：初修業者創修觀時，先應思惟識無邊處為苦麁障，後應思惟無所有處為靜妙離。",
    "T26n1536_018:0444c04_3": "彼既思惟識無邊處為苦麁障，亦復思惟無所有處為靜妙離故，心便散動馳流諸相，不能一趣繫念一境，相續思惟無所有處。",
    "T26n1536_018:0444c07_4": "彼心散動馳流諸相，不能一趣繫念一境，相續思惟無所有處故，未能住心入無所有處解脫定。",
    "T26n1536_018:0444c09_5": "為攝散動馳流心故，專繫念思惟無所有處相。",
    "T26n1536_018:0444c10_6": "思惟此相精勤勇猛，乃至令心相續久住，由斯加行入無所有處解脫定。",
    "T26n1536_018:0444c12_7": "精勤數習此加行已，復進修行此定方便，謂於加行所引生道，數習數修數多所作。",
    "T26n1536_018:0444c13_8": "既於加行所引生道，數習數修數多所作，心便安住等住近住，相續一趣繫念一境，思惟此是無所有處。",
    "T26n1536_018:0444c16_9": "由心安住等住近住，相續一趣繫念一境，思惟如是無所有處，無二無轉便能證入無所有處解脫定。",
    "T26n1536_018:0444c18_10": "第六者，謂諸定中漸次順次相續次第數為第六。",
    "T26n1536_018:0444c19_11": "解脫者，謂此定中所有善受想行識，皆名解脫。",
    "T26n1536_018:0444c20_12": "超一切無所有處者，云何超一切無所有處？",
    "T26n1536_018:0444c21_13": "答：將欲趣入非想非非想處時，於一切無所有處皆能超越、平等超越、最極超越，是故說為超一切無所有處。",
    "T26n1536_018:0444c24_14": "入非想非非想處具足住者，問：此非想非非想處解脫加行云何？",
    "T26n1536_018:0444c25_15": "修觀行者由何方便入非想非非想處解脫定？",
    "T26n1536_018:0444c26_16": "答：初修業者創修觀時，先應思惟無所有處為苦麁障，後應思惟非想非非想處為靜妙離。",
    "T26n1536_018:0444c28_17": "彼既思惟無所有處為苦麁障，亦復思惟非想非非想處為靜妙離故，心便散動馳流諸相，不能一趣繫念一境，相續思惟非想非非想處。",
    "T26n1536_018:0445a02_18": "彼心散動馳流諸相，不能一趣繫念一境，相續思惟非想非非想處故，未能住心入非想非非想處解脫定。",
    "T26n1536_018:0445a05_19": "為攝散動馳流心故，專繫念思惟非想非非想處相。",
    "T26n1536_018:0445a06_20": "思惟此相精勤勇猛，乃至令心相續久住，由斯加行入非想非非想處解脫定。",
    "T26n1536_018:0445a08_21": "精勤數習此加行已，復進修行此定方便，謂於加行所引生道，數習數修數多所作。",
    "T26n1536_018:0445a10_22": "既於加行所引生道，數習數修數多所作，心便安住等住近住，相續一趣繫念一境，思惟此是非想非非想處。",
    "T26n1536_018:0445a12_23": "由心安住等住近住，相續一趣繫念一境，思惟如是非想非非想處，無二無轉便能證入非想非非想處解脫定。",
    "T26n1536_018:0445a15_24": "第七者，謂諸定中漸次順次相續次第數為第七。",
    "T26n1536_018:0445a16_25": "解脫者，謂此定中所有善受想行識，皆名解脫。",
    "T26n1536_018:0445a17_26": "超一切非想非非想處者，云何超一切非想非非想處？",
    "T26n1536_018:0445a18_27": "答：將欲趣入想受滅解脫時，於一切非想非非想處想皆能超越、平等超越、最極超越，是故說為超一切非想非非想處。",
    "T26n1536_018:0445a21_28": "入想受滅身作證具足住者，問：此想受滅解脫加行云何？",
    "T26n1536_018:0445a22_29": "修觀行者由何方便入想受滅解脫定？",
    "T26n1536_018:0445a23_30": "答：初修業者創修觀時，於一切行不願造作、不欲思覺而入於定，但作是念：「云何當令未生想受暫時不生、已生想受暫時息滅？」",
    "T26n1536_018:0445a26_31": "彼於諸行不願造作、不欲思覺而入於定，但作是念：「云何當令未生想受暫時不生、已生想受暫時息滅？」",
    "T26n1536_018:0445a28_32": "故，隨心所願有時能令未生想受暫時不生、已生想受暫時息滅，齊此名入想受滅解脫定。",
    "T26n1536_018:0445b01_33": "第八者，謂諸定中漸次順次相續次第數為第八。",
    "T26n1536_018:0445b02_34": "解脫者，謂此定中諸解脫、異解脫、異極解脫、已解脫、當解脫，是名解脫。",
    "T26n1536_018:0445b04_35": "復次若法想微細為因，想微細為等無間，由想不和合義非不成就義，是名解脫。",
    "T26n1536_018:0445b06_36": "此中想受滅解脫定者，云何想受滅、云何想受滅解脫、云何想受滅解脫定，而說想受滅解脫定耶？",
    "T26n1536_018:0445b08_37": "答：想受滅者，謂想及受滅寂靜沒，是名想受滅。",
    "T26n1536_018:0445b09_38": "想受滅解脫者，謂想受滅諸解脫、異解脫、異極解脫、已解脫、當解脫，是名想受滅解脫。",
    "T26n1536_018:0445b11_39": "想受滅解脫定者，謂想受滅及想受滅解脫，不隱不背現前自在身所證得，是名想受滅解脫定。",
    "T26n1536_018:0445b14_0": "說一切有部集異門足論卷第十八"
}