{
    "T25n1509_100:0750b20_0": "大智度論釋曇無竭品第八十九",
    "T25n1509_100:0750b21_0": "(卷第一百)",
    "T25n1509_100:0750b23_0": "龍樹菩薩造",
    "T25n1509_100:0750b24_0": "後秦龜茲國三藏鳩摩羅什譯",
    "T25n1509_100:0750b25_0": "【經】「爾時，薩陀波崙菩薩摩訶薩及長者女并五百侍女到曇無竭菩薩摩訶薩所，散天曼陀羅華，頭面禮畢，退坐一面。",
    "T25n1509_100:0750b27_1": "曇無竭菩薩見其坐已，告薩陀波崙菩薩言：『善男子！",
    "T25n1509_100:0750b28_2": "諦聽！",
    "T25n1509_100:0750b29_0": "諦受！",
    "T25n1509_100:0750b29_1": "今當為汝說般若波羅蜜相。",
    "T25n1509_100:0750b29_2": "善男子！",
    "T25n1509_100:0750c01_0": "諸法等故，當知般若波羅蜜亦等。",
    "T25n1509_100:0750c01_1": "諸法離故，當知般若波羅蜜亦離。",
    "T25n1509_100:0750c02_2": "諸法不動故，當知般若波羅蜜亦不動。",
    "T25n1509_100:0750c03_3": "諸法無念故，當知般若波羅蜜亦無念。",
    "T25n1509_100:0750c04_4": "諸法無畏故，當知般若波羅蜜亦無畏。",
    "T25n1509_100:0750c05_5": "諸法一味故，當知般若波羅蜜亦一味。",
    "T25n1509_100:0750c06_6": "諸法無邊故，當知般若波羅蜜亦無邊。",
    "T25n1509_100:0750c06_7": "諸法無生故，當知般若波羅蜜亦無生。",
    "T25n1509_100:0750c07_8": "諸法無滅故，當知般若波羅蜜亦無滅。",
    "T25n1509_100:0750c08_9": "虛空無邊故，當知般若波羅蜜亦無邊。",
    "T25n1509_100:0750c09_10": "大海水無邊故，當知般若波羅蜜亦無邊。",
    "T25n1509_100:0750c10_11": "須彌山莊嚴故，當知般若波羅蜜亦莊嚴。",
    "T25n1509_100:0750c11_12": "虛空無分別故，當知般若波羅蜜亦無分別。",
    "T25n1509_100:0750c12_13": "色無邊故，當知般若波羅蜜亦無邊；受、想、行、識無邊故，當知般若波羅蜜亦無邊。",
    "T25n1509_100:0750c14_14": "地種無邊故，當知般若波羅蜜亦無邊；水種、火種、風種無邊故，當知般若波羅蜜亦無邊；空種無邊故，當知般若波羅蜜亦無邊。",
    "T25n1509_100:0750c17_15": "如金鋼等故，當知般若波羅蜜亦等。",
    "T25n1509_100:0750c18_0": "諸法無分別故，當知般若波羅蜜亦無分別。",
    "T25n1509_100:0750c19_0": "諸法性不可得故，當知般若波羅蜜性亦不可得。",
    "T25n1509_100:0750c20_1": "諸法無所有等故，當知般若波羅蜜亦無所有等。",
    "T25n1509_100:0750c21_2": "諸法無作故，當知般若波羅蜜亦無作。",
    "T25n1509_100:0750c22_3": "諸法不可思議故，當知般若波羅蜜亦不可思議。』",
    "T25n1509_100:0750c23_4": "「是時，薩陀波崙菩薩摩訶薩即於座上得諸三昧，所謂諸法等三昧，諸法離三昧，諸法無畏三昧，諸法一味三昧，諸法無邊三昧，諸法無生三昧，諸法無滅三昧，虛空無邊三昧，大海水無邊三昧，須彌山莊嚴三昧，虛空無分別三昧，色無邊三昧，受、想、行、識無邊三昧；地種無邊三昧，水種、火種、風種、空種無邊三昧；如金鋼等三昧，諸法無分別三昧，諸法不可思議三昧——如是等，得六百萬諸三昧門。」",
    "T25n1509_100:0751a03_5": "爾時，佛告須菩提：「如我今於三千大千世界中與諸比丘僧圍繞，以是相、以是像貌、以是名字說般若波羅蜜；薩陀波崙得是六百萬三昧門，見東方、南西北方、四維、上下如恒河沙等三千大千世界中諸佛與諸比丘恭敬圍繞，以如是相、以是像貌、以是名字說是摩訶般若波羅蜜亦如是。",
    "T25n1509_100:0751a09_6": "薩陀波崙菩薩從是已後，多聞、智慧不可思議，如大海水；常不離諸佛，生於有佛土中。",
    "T25n1509_100:0751a11_7": "乃至夢中未曾不見佛時；一切眾難皆悉已斷，在所佛土隨願往生。",
    "T25n1509_100:0751a13_8": "須菩提！",
    "T25n1509_100:0751a13_9": "當知是般若波羅蜜因緣，能成就菩薩摩訶薩一切功德，得一切種智。",
    "T25n1509_100:0751a15_10": "以是故，須菩提！",
    "T25n1509_100:0751a15_11": "諸菩薩摩訶薩若欲學六波羅蜜、欲深入諸佛智慧、欲得一切種智，應受持是般若波羅蜜，誦、讀、正憶念、廣為人說，亦書寫經卷，供養、尊重、讚歎，香華乃至妓樂。",
    "T25n1509_100:0751a19_12": "何以故？",
    "T25n1509_100:0751a19_13": "般若波羅蜜是過去、未來、現在十方諸佛母，十方諸佛所尊重故。」",
    "T25n1509_100:0751a22_0": "【論】釋曰：曇無竭既出，至法座所，遍觀無勝己者，於是而坐。",
    "T25n1509_100:0751a23_1": "爾時，薩陀波崙菩薩知坐已定，到曇無竭所，頭面禮足，一面坐。",
    "T25n1509_100:0751a24_2": "禮有三種：一者、口禮；二者、屈膝，頭不至地；三者、頭至地，是為上禮。",
    "T25n1509_100:0751a26_3": "人之一身，頭為最上，足為最下，以頭禮足，恭敬之至。",
    "T25n1509_100:0751a27_4": "曇無竭見其坐已，知從遠來，不惜身命，種種勤苦，為欲聞法。",
    "T25n1509_100:0751a29_5": "初相見時，日垂欲沒，少時聞法；曇無竭以日沒故，起入宮中。",
    "T25n1509_100:0751b01_6": "今為法故，七歲渴仰，不生異心；垂欲出時，以血灑地，知其為法不惜身命，其心不退，決定無疑，堪受教化。",
    "T25n1509_100:0751b04_7": "是故告言：「善男子！",
    "T25n1509_100:0751b04_8": "一心諦聽！」",
    "T25n1509_100:0751b04_9": "上疑諸佛來去，已斷；今但欲聞甚深般若波羅蜜，是故為說「般若波羅蜜相」。",
    "T25n1509_100:0751b06_10": "「般若波羅蜜相」者，如先諸法平等義中說。",
    "T25n1509_100:0751b07_11": "或有人言：般若波羅蜜力故，觀諸法皆平等；非諸法性性自平等。",
    "T25n1509_100:0751b09_0": "是故，曇無竭言：「諸法平等故，般若波羅蜜平等。」",
    "T25n1509_100:0751b10_1": "所以者何？",
    "T25n1509_100:0751b10_2": "因果相似故。",
    "T25n1509_100:0751b10_3": "初觀諸法平等是因，決定心得般若波羅蜜是為果。",
    "T25n1509_100:0751b11_4": "問曰：觀諸法平等即是般若、般若即是平等，何以分別為因、果？",
    "T25n1509_100:0751b13_5": "答曰：般若及諸法雖一相、無二無別，行者初觀時是因，觀竟名為果。",
    "T25n1509_100:0751b14_6": "如須陀洹道得、向。",
    "T25n1509_100:0751b15_7": "又如有漏五眾，因時名集，果時名苦。",
    "T25n1509_100:0751b16_8": "色等一切法平等，即是般若波羅蜜平等。",
    "T25n1509_100:0751b17_9": "問曰：應說「般若波羅蜜相」，今何以說平等？",
    "T25n1509_100:0751b18_10": "因不平故有平等，因平故有不平。",
    "T25n1509_100:0751b19_11": "於般若中亦不一相、亦不異相，汝何以故欲取一相？",
    "T25n1509_100:0751b20_12": "答曰：般若波羅蜜甚深微妙，不以方便說則無解者；是故若分別不等，則生諸煩惱，三毒增長，所謂憎怨，愛親；愛善，憎不善。",
    "T25n1509_100:0751b23_13": "菩薩住是二等中，觀一切法皆平等：住眾生等中，怨親、憎愛皆悉平等，開福德門，閉諸惡趣；住法等中，於一切法中憶想分別、著心取相皆除滅，但見諸法空，空即是平等。",
    "T25n1509_100:0751b27_14": "有人得是諸法平等空，直趣菩薩道，於空不戲論；有人雖得平等而生戲論：「若觀都空，有如是失！」",
    "T25n1509_100:0751b29_15": "如是人於平等即是不等。",
    "T25n1509_100:0751c01_16": "是故此中為「真平等」故說「般若波羅蜜等」，非是戲論。",
    "T25n1509_100:0751c02_17": "離平等、不平等二邊，是般若波羅蜜相。",
    "T25n1509_100:0751c03_18": "問曰：平等者，於般若波羅蜜相已具足，何以故更說「離等是般若波羅蜜相」？",
    "T25n1509_100:0751c05_19": "答曰：經中但說「諸法等故般若等」，行者取是平等相而生著，是故說：「般若波羅蜜平等相自性離，色等諸法自相離故。」",
    "T25n1509_100:0751c07_20": "離義，如〈相無相品〉中說。",
    "T25n1509_100:0751c08_21": "得此諸法平等，又於平等離，安住空中，空中則不動——戲論不能動，諸煩惱山亦不能動，無常時亦不能動。",
    "T25n1509_100:0751c11_22": "所以者何？",
    "T25n1509_100:0751c11_23": "於一切法得實相故。",
    "T25n1509_100:0751c11_24": "菩薩住是二空，得不動般若波羅蜜，是則究竟。",
    "T25n1509_100:0751c13_0": "若有念，即是有相著處；是故說：「諸法無念故，當知般若波羅蜜亦無念。」",
    "T25n1509_100:0751c14_1": "無動相是般若波羅蜜，般若波羅蜜諸相滅故。",
    "T25n1509_100:0751c15_2": "若不念是般若，或迷悶無所趣向，有戲論者，在大眾中則生怖畏；或於涅槃中不了故，亦生怖畏。",
    "T25n1509_100:0751c18_3": "是故說「無怖畏相是般若波羅蜜」。",
    "T25n1509_100:0751c18_4": "是人雖不決定取諸法相，而深入法性故，於大眾中有難論諸相者，心無所畏，於諸法得無相故。",
    "T25n1509_100:0751c21_5": "又入無生法忍時，知一切法不可得，於是中亦無所畏。",
    "T25n1509_100:0751c22_6": "所以者何？",
    "T25n1509_100:0751c22_7": "是菩薩善通達一切法故。",
    "T25n1509_100:0751c23_8": "復次，一切法一相，所謂性空；是故般若波羅蜜隨一切法故，亦性空一味。",
    "T25n1509_100:0751c25_9": "問曰：上已說諸法平等，今何以更說一味？",
    "T25n1509_100:0751c26_10": "答曰：空，或時有味，或時無味。",
    "T25n1509_100:0751c26_11": "若行者為諸見取相分別好醜籌量，爾時得是諸法平等空心，大歡喜故名為味。",
    "T25n1509_100:0751c28_12": "如人為熱渴所逼，得清冷水，以為真味無比，隨時用故名味。",
    "T25n1509_100:0752a01_13": "真實畢竟空，則無味、不味。",
    "T25n1509_100:0752a01_14": "復次，一味者，菩薩行般若波羅蜜時，所緣、所觀皆為一味；空智力大故，餘法皆隨而為空。",
    "T25n1509_100:0752a04_0": "譬如煮石蜜欲熟時，雖異物和合，皆為石蜜。",
    "T25n1509_100:0752a05_1": "又如大海，百川歸之，皆為一味，所謂畢竟空味。",
    "T25n1509_100:0752a06_2": "色等諸法亦如是，凡夫心中各各別異；入般若波羅蜜中，皆為一味。",
    "T25n1509_100:0752a07_3": "邊名為相，若有、若無。",
    "T25n1509_100:0752a08_4": "實觀色等諸法非有非無故無相，無相即是無邊；觀是已，即是無邊般若波羅蜜。",
    "T25n1509_100:0752a10_5": "復次，有人言：邊有二種：常邊、斷邊，世間邊、涅槃邊，惡邊、善邊等。",
    "T25n1509_100:0752a11_6": "此中無如是等諸邊故，名為無邊般若波羅蜜。",
    "T25n1509_100:0752a12_7": "復次，有人言：邊名前際、後際。",
    "T25n1509_100:0752a13_8": "世間無始故無前際，入無餘涅槃故有前際；不復更出故無後際。",
    "T25n1509_100:0752a14_9": "如是等分別諸邊，著世間故畏涅槃。",
    "T25n1509_100:0752a15_10": "是故般若波羅蜜中無是一切邊，但聞諸法實相無入無出。",
    "T25n1509_100:0752a17_11": "問曰：諸法平等、諸法離皆是無邊，何以復別說？",
    "T25n1509_100:0752a18_12": "答曰：有人知諸法平等、知諸法離，則不須說；若有人取相，著是一味，故說無邊。",
    "T25n1509_100:0752a20_13": "曇無竭非但為薩陀波崙故說，薩陀波崙亦不但自為故問，但為眾生有種種心、種種行故，於般若波羅蜜相中略說。",
    "T25n1509_100:0752a23_0": "無生、無滅，如先種種因緣「破生滅」中說。",
    "T25n1509_100:0752a23_1": "虛空無邊，如摩訶衍虛空譬喻中說。",
    "T25n1509_100:0752a24_2": "大海水無邊、須彌莊嚴，先未說故，今當略說。",
    "T25n1509_100:0752a25_3": "問曰：虛空，無為、常法故無得其邊者，可言無邊。",
    "T25n1509_100:0752a26_4": "大海水在四天中，繞須彌山，有由旬數量，有人能渡，何以言無邊？",
    "T25n1509_100:0752a28_5": "答曰：無邊有二種：一者、實無邊，二者、人不能到故無邊。",
    "T25n1509_100:0752a29_6": "海亦有二種：一者、可渡；二者、繞須彌山在九寶山裏，廣八萬二千由旬，世間人不能得邊，故言無邊。",
    "T25n1509_100:0752b03_7": "如小海，船力可渡；大海水，船力不可渡，唯有神通者能度。",
    "T25n1509_100:0752b04_8": "如外道凡夫能生禪定船，度欲界、色界海；無色界如大海，深廣則不能渡，以不能破我心故。",
    "T25n1509_100:0752b07_9": "諸賢聖人智慧、禪定翅力，破諸法邪相、得實相，故能度，是故說大海譬喻。",
    "T25n1509_100:0752b08_10": "問曰：須彌山一色，何以言莊嚴？",
    "T25n1509_100:0752b09_11": "答曰：外書說須彌山一色，純是黃金。",
    "T25n1509_100:0752b10_12": "六足阿毘曇中說：須彌山四邊，各以一寶成，金、銀、頗梨、琉璃莊嚴。",
    "T25n1509_100:0752b11_13": "若諸鳥隨所至方，各同其色。",
    "T25n1509_100:0752b12_14": "難陀、婆難陀龍王兄弟，以身圍繞七匝。",
    "T25n1509_100:0752b13_15": "山頂有三十三天宮，其城七重，名為憙見，九百九十九門，一一門邊皆有十六青衣大力鬼神守護。",
    "T25n1509_100:0752b15_16": "城中高處作殿，名曰最勝，四邊有四大園。",
    "T25n1509_100:0752b16_17": "四天王在四邊，有山名遊乾陀，各高四萬二千由旬，四天王治其上。",
    "T25n1509_100:0752b18_18": "四大海水，諸阿修羅宮及諸龍王宮殿；遊乾陀等九寶山，日月、五星、二十八宿及諸餘星圍繞莊嚴。",
    "T25n1509_100:0752b20_19": "如是等種種雜飾以為莊嚴，視之無厭。",
    "T25n1509_100:0752b21_20": "般若波羅蜜亦如是。",
    "T25n1509_100:0752b22_21": "六波羅蜜果報故，作轉輪王、梵、釋天王、淨居天王、大自在天——如是等果報，行般若波羅蜜未具足時，受此果報莊嚴。",
    "T25n1509_100:0752b24_22": "般若波羅蜜具足時，則有須陀洹果、斯陀含果、阿那含果、阿羅漢果、辟支佛道、阿毘跋致菩薩、諸佛道果莊嚴。",
    "T25n1509_100:0752b27_23": "如須彌山，上、下皆有莊嚴。",
    "T25n1509_100:0752b27_24": "般若波羅蜜莊嚴亦爾，未具足時，諸天王等莊嚴；具足已，諸道果莊嚴。",
    "T25n1509_100:0752b29_25": "如須彌山者，劫初立時，四邊大風吹，聚地之精味，積為須彌山；更有風吹，令堅而成寶。",
    "T25n1509_100:0752c02_26": "般若波羅蜜亦如是，一切善法中第一堅實牢固和合以為般若。",
    "T25n1509_100:0752c04_27": "如須彌山，四邊大風吹、大海水波所不能動；般若波羅蜜亦如是，邪見、外道、戲論及諸魔民所不能動。",
    "T25n1509_100:0752c06_28": "如須彌山頂四園，諸天到者，受種種樂；般若亦如是，行者能登般若頂，到四禪等諸定園中，受種種樂。",
    "T25n1509_100:0752c09_29": "復次，有人言：須彌山，眾鳥到者皆同一色；般若波羅蜜亦如是，諸法入中皆同一相，所謂無相。",
    "T25n1509_100:0752c11_30": "如虛空無分別者，虛空無分別是內是外、是遠是近、是長是短、是淨是不淨等；般若波羅蜜亦如是，諸法入般若中，亦無內外、善不善等分別。",
    "T25n1509_100:0752c14_31": "如五眾無邊者，五眾常遍滿世間；般若波羅蜜亦如是，不遠離於五眾，五眾實相即是般若波羅蜜。",
    "T25n1509_100:0752c17_0": "復次，如色等法，分析破裂，乃至微塵則無方，無方故無邊；無色法，無形故無此彼，無此彼故無邊。",
    "T25n1509_100:0752c19_1": "般若波羅蜜亦如是，於一切法，分別色乃至微塵、分別無色法乃至一念中，不見決定有常、樂、我、淨。",
    "T25n1509_100:0752c21_2": "是故說色無邊故般若無邊。",
    "T25n1509_100:0752c22_3": "乃至虛空六種，亦如是。",
    "T25n1509_100:0752c22_4": "如金鋼等者，如天王所執金鋼，無憎無愛，隨所用處，無不摧碎；諸佛一切智前心，此心中三昧能斷一切結使煩惱顛倒及習皆滅，故名為如金鋼。",
    "T25n1509_100:0752c26_5": "如金鋼三昧相應智慧觀一切法皆平等，般若波羅蜜觀諸法平等亦如是。",
    "T25n1509_100:0752c28_6": "何以故？",
    "T25n1509_100:0752c28_7": "般若先觀諸法平等，然後得是三昧。",
    "T25n1509_100:0752c29_8": "諸法無分別者，世間凡夫煩惱力故，種種分別諸法；得諸法實相，則皆破壞、變異。",
    "T25n1509_100:0753a02_9": "是故聖人得般若波羅蜜，不隨憶想分別諸法，入空、無相、無作三昧中；若得諸法變異時，則不憂愁，以先來不分別取諸法相故。",
    "T25n1509_100:0753a05_10": "諸法性不可得者，一切法皆從因緣和合生，無有無因緣、若少因緣而起者；若從因緣生，則無自性。",
    "T25n1509_100:0753a07_11": "性者，名本有決定實事。",
    "T25n1509_100:0753a07_12": "若性從因緣和合邊生，當知未和合時則無；若先無今從因緣和合有者，則知無性。",
    "T25n1509_100:0753a09_13": "若從因緣而生性者，性即是作法。",
    "T25n1509_100:0753a10_14": "性名不相待、不相因，常應獨有；如是有為法則無。",
    "T25n1509_100:0753a11_15": "是故言「一切諸法性不可得，般若波羅蜜性亦爾」。",
    "T25n1509_100:0753a13_16": "諸法無所有等故者，諸法性不可得故，眾因緣亦不可得；眾因緣亦不可得故，皆是無所有；入無所有中故，則皆平等。",
    "T25n1509_100:0753a15_17": "所以者何？",
    "T25n1509_100:0753a16_18": "有，故有分別；無，故無分別。",
    "T25n1509_100:0753a16_19": "如草香、栴檀香，燒時有分別，滅時無分別。",
    "T25n1509_100:0753a17_20": "諸法無作者，眾生空、法空故，則皆無作。",
    "T25n1509_100:0753a18_21": "眾生所作者，所謂十善、十不善等。",
    "T25n1509_100:0753a19_22": "法作者，所謂火然、水流、風動、識能識，智能知——如是法，各各自有力。",
    "T25n1509_100:0753a20_23": "無眾生乃至無知者、見者，無色等乃至一切種智，先已破。",
    "T25n1509_100:0753a22_24": "破眾生故無作者，破法故無所作；但凡夫人顛倒覆故言：「我有所作。」",
    "T25n1509_100:0753a23_25": "諸法不可思議者，色等一切法不得決定——若常、若無常，若苦、若樂，若實、若空，若我、若無我，若生滅、若不生滅，若寂滅、若不寂滅，若離、若不離，若有、若無等種種門分別，亦如是不可得思議。",
    "T25n1509_100:0753a28_26": "所以者何？",
    "T25n1509_100:0753a28_27": "是法皆從心中憶想分別生，亦不可決定；一切法實性，皆過心、心數法、出名字語言道。",
    "T25n1509_100:0753b01_28": "如前品說：「一切諸法平等，一切賢聖不能行、不能到。」",
    "T25n1509_100:0753b02_29": "是故不可思議。",
    "T25n1509_100:0753b03_0": "般若波羅蜜亦爾，觀是法故生。",
    "T25n1509_100:0753b03_1": "是時，薩陀波崙即於坐上得諸三昧。",
    "T25n1509_100:0753b04_2": "問曰：薩陀波崙先已知諸法空相，今種種勤苦，住立七歲，見曇無竭得何等利益？",
    "T25n1509_100:0753b06_3": "答曰：薩陀波崙先見諸佛，得諸三昧，貴重般若波羅蜜生著相；今曇無竭七歲從定起，為說般若破其著心，一切法性自空，非般若波羅蜜令其空。",
    "T25n1509_100:0753b10_0": "是故說：「諸法等故，般若波羅蜜等；諸法離相，乃至諸法不可思議故，般若不可思議。」",
    "T25n1509_100:0753b12_0": "不令輕賤餘法、貴重般若。",
    "T25n1509_100:0753b12_1": "何以故？",
    "T25n1509_100:0753b12_2": "不令因般若故更生垢著。",
    "T25n1509_100:0753b13_3": "般若波羅蜜雖畢竟清淨，多所饒益，復不可取相而生著心；如熱金雖好，不可手捉。",
    "T25n1509_100:0753b15_4": "薩陀波崙得是教化，斷般若中著心，即得諸法等諸三昧。",
    "T25n1509_100:0753b16_5": "句句解說，散亂心中，但有智慧，不名三昧；今從師聞已，一心思惟，名為三昧，攝心不散，智慧變成三昧。",
    "T25n1509_100:0753b19_6": "如風中燈不能照明，在靜室閉門，明乃遍照。",
    "T25n1509_100:0753b20_7": "先已欲界心散亂故，智慧力未成就；今入攝心中，所聞諸法皆名三昧，能破諸煩惱等及魔人民。",
    "T25n1509_100:0753b22_8": "如水，寒風未至，未成為氷，則無堅用；若成凍氷，能有所蹈。",
    "T25n1509_100:0753b24_9": "得如是等六百萬三昧門：薩陀波崙得聞曇無竭所說法，得諸法中大智慧明，所謂種種諸法實相門。",
    "T25n1509_100:0753b26_10": "諸法平等——平等是智慧，入薩陀波崙禪定心中，變為三昧。",
    "T25n1509_100:0753b27_11": "今欲說三昧、智慧今世後世果報故，爾時，佛告須菩提：「如我今在大眾中說般若，以是相、以是像貌、以是名字說般若；薩陀波崙從曇無竭得是三昧，於三昧中見十方佛在大眾中說般若亦如是。",
    "T25n1509_100:0753c03_12": "須菩提！",
    "T25n1509_100:0753c03_13": "薩陀波崙從是以後深愛樂法故，多集諸經，廣誦多聞。",
    "T25n1509_100:0753c05_14": "如阿難，佛所說皆能持；薩陀波崙亦如是，多聞、智慧不可思議，如大海水。",
    "T25n1509_100:0753c06_15": "即於是世常不離佛。」",
    "T25n1509_100:0753c07_16": "如是等名為今世果報。",
    "T25n1509_100:0753c07_17": "捨身常生有佛國中，好修行念佛三昧故，乃至夢中初不離見佛。",
    "T25n1509_100:0753c09_18": "地獄等諸難皆已永絕，隨意往生諸佛國土；以其深入般若波羅蜜、集無量功德故，不隨業生。",
    "T25n1509_100:0753c11_19": "薩陀波崙從一佛土至一佛土，供養諸佛，度脫眾生，集無量功德；譬如豪貴長者，從一會至一會，乃至今在大雷音佛所，淨修梵行。",
    "T25n1509_100:0753c14_20": "若有欲求般若波羅蜜者，當如薩陀波崙菩薩，堅正一心，不可傾動！",
    "T25n1509_100:0753c16_21": "是故當知般若波羅蜜因緣故，能成就一切功德者，諸菩薩等得般若者，貪欲瞋恚等在家罪垢、邪疑戲論等出家罪垢，皆悉除滅，得心清淨；心清淨故，得一切功德成就。",
    "T25n1509_100:0753c20_22": "得一切種智者，所謂得阿耨多羅三藐三菩提。",
    "T25n1509_100:0753c21_23": "六波羅蜜者，從初地乃至七地得無生忍法；八地、九地、十地，是深入佛智慧，得一切種智，成就作佛。",
    "T25n1509_100:0753c23_24": "於一切法得自在者，皆應受持，乃至華香、妓樂。",
    "T25n1509_100:0753c25_25": "須菩提雖常樂空行，佛共說般若，又得無諍三昧，故不應囑累。",
    "T25n1509_100:0753c26_26": "阿難得聞持陀羅尼，又常親近世尊，故廣囑累。",
    "T25n1509_100:0753c28_0": "大智度論釋囑累品第九十",
    "T25n1509_100:0753c29_0": "【經】爾時，佛告阿難：「於汝意云何？",
    "T25n1509_100:0753c29_1": "佛是汝大師不？",
    "T25n1509_100:0754a01_2": "汝是佛弟子不？」",
    "T25n1509_100:0754a01_3": "阿難言：「世尊！",
    "T25n1509_100:0754a01_4": "佛是我大師，脩伽陀是我大師，我是佛弟子。」",
    "T25n1509_100:0754a02_5": "佛言：「如是！",
    "T25n1509_100:0754a03_6": "如是！",
    "T25n1509_100:0754a03_7": "我是汝大師，汝是我弟子。",
    "T25n1509_100:0754a03_8": "若如弟子所應作者，汝已作竟。",
    "T25n1509_100:0754a04_9": "阿難！",
    "T25n1509_100:0754a04_10": "汝用身、口、意慈業供養供給我，亦常如我意，無有違失。",
    "T25n1509_100:0754a05_11": "阿難！",
    "T25n1509_100:0754a05_12": "我身現在，汝愛敬供養供給，心常清淨；我滅度後，是一切愛敬、供養、供給事，當愛敬、供養般若波羅蜜！",
    "T25n1509_100:0754a08_13": "乃至第二、第三，以般若波羅蜜囑累汝。",
    "T25n1509_100:0754a09_14": "阿難！",
    "T25n1509_100:0754a09_15": "汝莫忘莫失，莫作最後斷種人！",
    "T25n1509_100:0754a09_16": "阿難！",
    "T25n1509_100:0754a10_17": "隨爾所時般若波羅蜜在世，當知爾所時有佛在世說法。",
    "T25n1509_100:0754a11_18": "阿難！",
    "T25n1509_100:0754a11_19": "若有書般若波羅蜜，受持、讀、誦、正憶念、為人廣說，恭敬、尊重、讚歎，華香、幡蓋、寶衣、燈燭種種供養，當知是人不離見佛、不離聞法、常親近佛。」",
    "T25n1509_100:0754a14_20": "佛說般若波羅蜜已，彌勒等諸菩薩摩訶薩、慧命須菩提、舍利弗、大目犍連、摩訶迦葉、富樓那彌多隷耶尼子、摩訶俱絺羅、摩訶迦旃延、阿難等，并一切大眾，及一切世間諸天、人、犍闥婆、阿修羅等，聞佛所說，皆大歡喜。",
    "T25n1509_100:0754a20_0": "【論】問曰：佛已斷法愛，乃至一切種智、涅槃，不著不取相，今何以種種因緣囑累是法，似如愛著？",
    "T25n1509_100:0754a22_1": "答曰：諸佛大慈悲心，從初發意已來乃至到涅槃門，常不捨離。",
    "T25n1509_100:0754a23_2": "於娑羅雙樹間，以金鋼三昧為眾生碎身如麻米，何況經法多所饒益而不囑累！",
    "T25n1509_100:0754a25_3": "又阿難是未離欲人，未盡知般若波羅蜜力勢果報多所利益，是以慇懃囑累：「汝當好受持無令忘失！」",
    "T25n1509_100:0754a28_4": "是故佛雖於一切法無憎愛、常寂滅相，而囑累是般若。",
    "T25n1509_100:0754a29_5": "問曰：阿難是聲聞人，何以以般若波羅蜜囑累，而不囑累彌勒等大菩薩？",
    "T25n1509_100:0754b02_6": "答曰：有人言：阿難常侍佛左右，供給所須，得聞持陀羅尼，一聞常不失。",
    "T25n1509_100:0754b03_7": "既是佛之從弟，又多知多識，名聞廣普，四眾所依，是能隨佛轉法輪第三師。",
    "T25n1509_100:0754b05_8": "佛知舍利弗壽短早滅度故不囑累。",
    "T25n1509_100:0754b06_9": "又阿難是六神通、三明、共解脫五百阿羅漢師，能如是多所利益，是故囑累。",
    "T25n1509_100:0754b08_10": "彌勒等諸大菩薩，佛滅度後，各各分散，至隨所應度眾生國土——彌勒還兜率天上，毘摩羅鞊、文殊師利亦至所應度眾生處。",
    "T25n1509_100:0754b11_11": "佛又以是諸菩薩深知般若波羅蜜力，不須苦囑累。",
    "T25n1509_100:0754b12_12": "阿難是聲聞人，隨小乘法，是故佛慇懃囑累。",
    "T25n1509_100:0754b13_13": "問曰：若爾者，《法華經》、諸餘方等經，何以囑累喜王諸菩薩等？",
    "T25n1509_100:0754b14_14": "答曰：有人言：是時，佛說甚深難信之法，聲聞人不在。",
    "T25n1509_100:0754b16_0": "又如《佛說不可思議解脫經》，五百阿羅漢雖在佛邊而不聞，或時得聞而不能用。",
    "T25n1509_100:0754b17_1": "是故囑累諸菩薩。",
    "T25n1509_100:0754b18_2": "問曰：更有何法甚深勝般若者，而以《般若》囑累阿難，而餘經囑累菩薩？",
    "T25n1509_100:0754b20_3": "答曰：般若波羅蜜非祕密法。",
    "T25n1509_100:0754b20_4": "而《法華》等諸經說阿羅漢受決作佛，大菩薩能受持用；譬如大藥師能以毒為藥。",
    "T25n1509_100:0754b22_5": "復次，如先說，般若有二種：一者、共聲聞說；二者、但為十方住十地大菩薩說，非九住所聞，何況新發意者！",
    "T25n1509_100:0754b25_6": "復有九地所聞，乃至初地所聞，各各不同。",
    "T25n1509_100:0754b26_7": "般若波羅蜜總相是一，而深淺有異，是故囑累阿難無咎。",
    "T25n1509_100:0754b27_8": "問曰：先〈見阿閦佛品〉中囑累，今復囑累，有何等異？",
    "T25n1509_100:0754b28_9": "答曰：菩薩道有二種：一者、般若波羅蜜道，二者、方便道。",
    "T25n1509_100:0754b29_10": "先囑累者，為說般若波羅蜜體竟；今以說令眾生得是般若方便竟，囑累。",
    "T25n1509_100:0754c02_11": "以是故，〈見阿閦佛〉後，說〈漚和拘捨羅品〉。",
    "T25n1509_100:0754c03_12": "般若波羅蜜中雖有方便，方便中雖有般若波羅蜜，而隨多受名。",
    "T25n1509_100:0754c05_13": "般若與方便，本體是一，以所用小異故別說；譬如金師以巧方便故，以金作種種異物，雖皆是金，而各異名。",
    "T25n1509_100:0754c07_14": "菩薩得是般若波羅蜜實相，所謂一切法性空、無所有、寂滅相，即欲滅度；以方便力故，不取涅槃證。",
    "T25n1509_100:0754c10_15": "是時，作是念：「一切法性空，涅槃亦空，我今於菩薩功德未具足，不應取證；功德具足，乃可取證。」",
    "T25n1509_100:0754c12_16": "是時，菩薩以方便力，過二地，入菩薩位；住菩薩位中，知甚深微妙無文字法，引導眾生，是名方便。",
    "T25n1509_100:0754c14_17": "復次，有方便——菩薩知一切法畢竟空性、無所有，而能還起善法、行六波羅蜜，不隨空。",
    "T25n1509_100:0754c16_18": "若能生四種事：若疑、若邪見、若入涅槃、若作佛；以般若有如是分別，若能除邪、疑，不入涅槃，是為方便。",
    "T25n1509_100:0754c19_0": "有人言：般若波羅蜜多所饒益，於大珍寶聚中最勝。",
    "T25n1509_100:0754c20_1": "佛知滅度後，多有怨賊欲毀壞者，品品囑累猶尚無咎，何況二處！",
    "T25n1509_100:0754c21_2": "問曰：若囑累，何以乃爾慇懃鄭重？",
    "T25n1509_100:0754c22_3": "答曰：佛隨世俗法引導眾生，譬如估客主，欲遠出他國，雖以財寶囑累於子，大價妙寶偏獨慇懃，以其子未識妙寶價重故。",
    "T25n1509_100:0754c25_4": "餘人以估客主是識寶價人而慇懃囑累，必知其貴；若聞其子讚說寶價，則不信之。",
    "T25n1509_100:0754c27_5": "佛亦如是。",
    "T25n1509_100:0754c27_6": "復次，若於餘人異眾中讚歎般若囑累，人則譏佛自稱讚法，疑而不信；自於弟子中囑累，則無嫌。",
    "T25n1509_100:0755a01_7": "復有人言：佛上品中說寂滅相無戲論，是一切智，是中無有決定法可取，則人以為無所可貴；今慇懃囑累，則知佛不著空法。",
    "T25n1509_100:0755a04_8": "一切眾生中，愛念般若無過佛者，佛知般若恩深故，貴重是般若而慇懃囑累。",
    "T25n1509_100:0755a06_0": "有人言：佛欲現中道故囑累：先說諸法空，以遮有邊；今慇懃囑累，則破無邊，是則中道。",
    "T25n1509_100:0755a08_1": "若人謂佛貪心愛著此法，佛以種種因緣說般若波羅蜜空相；若人謂佛墮斷滅中，是故慇懃囑累。",
    "T25n1509_100:0755a10_2": "如是，則離二邊。",
    "T25n1509_100:0755a10_3": "問曰：佛知阿難是弟子，何以故問阿難：「汝是我弟子不？",
    "T25n1509_100:0755a12_4": "我是汝師不？」",
    "T25n1509_100:0755a12_5": "答曰：佛有惡弟子須那剎多羅等，有少因緣故作弟子，欲於佛所取射法，佛不為說，於是反戒言：「我非佛弟子。」",
    "T25n1509_100:0755a15_6": "又如須尸摩為盜法故作弟子。",
    "T25n1509_100:0755a15_7": "如是等，是名字弟子。",
    "T25n1509_100:0755a16_8": "又復外道等謂阿難不得已而在佛邊——阿難曾作外道弟子，著草衣，求神仙；今以佛是其親族，尊重故給侍。",
    "T25n1509_100:0755a18_9": "以如是等事故，於大眾中問阿難：「汝是我弟子不？」",
    "T25n1509_100:0755a20_10": "若言是真弟子，當隨我勅。",
    "T25n1509_100:0755a20_11": "是故阿難為欲令人信故重答。",
    "T25n1509_100:0755a21_12": "佛告阿難：「弟子所應作法，汝盡具足。」",
    "T25n1509_100:0755a22_13": "弟子法者，所謂以善身、口、意業供給師。",
    "T25n1509_100:0755a23_14": "有弟子心好，身、口業不稱；有弟子身、口業好，而心不稱。",
    "T25n1509_100:0755a24_15": "若弟子以善心深愛樂師，身、口相稱，不惜身命、不難懃勞，自捨其心，隨師教勅——阿難盡具足此事。",
    "T25n1509_100:0755a26_16": "佛告阿難：「汝今現在恭敬於我，我滅度後，恭敬般若，亦當如是。」",
    "T25n1509_100:0755a28_17": "問曰：般若是諸佛師，而阿難何以不恭敬其師，而恭敬佛？",
    "T25n1509_100:0755a29_18": "答曰：阿難雖得初道，漏未盡故，不深知法實，如佛所知。",
    "T25n1509_100:0755b02_19": "是故佛告阿難：「汝恭敬般若，如恭敬我。」",
    "T25n1509_100:0755b03_20": "復次，眾生見佛三十二相、八十隨形好、大光明、金色身，多愛敬；般若波羅蜜微妙甚深，無形、無色，智者能知。",
    "T25n1509_100:0755b05_21": "佛身相好，愚、智視之，皆無厭足，是故佛以身喻般若。",
    "T25n1509_100:0755b06_22": "佛在世時，能自遮魔，是故佛告阿難：「我滅度後，好守護般若。」",
    "T25n1509_100:0755b08_23": "問曰：一囑累則足，何以至三？",
    "T25n1509_100:0755b08_24": "答曰：佛深愛般若波羅蜜故三囑。",
    "T25n1509_100:0755b09_25": "問曰：若深愛者，何限於三？",
    "T25n1509_100:0755b10_26": "答曰：諸佛常法，語不過三。",
    "T25n1509_100:0755b11_0": "若過三不從，執金鋼神則以杵擬之；又執金鋼神意：若過三不從，則是逆人，便當殺之。",
    "T25n1509_100:0755b13_1": "是故佛問不過三。",
    "T25n1509_100:0755b13_2": "復次，若一說，猶緩；過三，太急，似如凡夫貪著者。",
    "T25n1509_100:0755b14_3": "復次，受者心有三種，鈍根者至三乃生善心；阿難雖復利根，心向聲聞，但一身求度，是故三告。",
    "T25n1509_100:0755b17_0": "所以囑累者，為不令法滅故。",
    "T25n1509_100:0755b17_1": "汝當教化弟子，弟子復教餘人，展轉相教；譬如一燈復然餘燈，其明轉多。",
    "T25n1509_100:0755b19_2": "莫作最後斷種人者，世人有子，若不紹繼，則名斷種，最為可恥。",
    "T25n1509_100:0755b21_0": "佛以此喻告阿難：「汝莫於汝身上令般若斷絕！」",
    "T25n1509_100:0755b22_1": "問曰：如先品中明「般若波羅蜜，說亦不增、不說亦不減，畢竟寂滅相」，今何以言「莫令斷滅」？",
    "T25n1509_100:0755b24_2": "譬如虛空，誰能滅者？",
    "T25n1509_100:0755b24_3": "答曰：般若波羅蜜雖寂滅、無生無滅相、如虛空、不可戲論，而文字語言書般若波羅蜜經卷，為他人說，是此中般若，於此因中而說其果。",
    "T25n1509_100:0755b27_4": "凡人聞般若波羅蜜微妙，即生著心，取般若相，分別諸法，所謂是善、是不善，是世間、是涅槃等；以分別故，於是法中生著心，著心故鬪諍，鬪諍故起諸罪業——如是人名為滅般若波羅蜜。",
    "T25n1509_100:0755c03_5": "佛告阿難：「汝當如般若波羅蜜相，莫著文字語言，教化眾生。」",
    "T25n1509_100:0755c04_6": "是名不滅。",
    "T25n1509_100:0755c05_0": "「阿難！",
    "T25n1509_100:0755c05_1": "隨般若在世幾時，則知爾許時佛在世」，如經中廣說。",
    "T25n1509_100:0755c06_2": "佛慇懃囑累，在會眾生有疑，是故佛說囑累因緣，所謂「有般若在世，則為佛在」。",
    "T25n1509_100:0755c08_3": "所以者何？",
    "T25n1509_100:0755c08_4": "般若波羅蜜是諸佛母，諸佛以法為師。",
    "T25n1509_100:0755c09_5": "法者，即是般若波羅蜜。",
    "T25n1509_100:0755c09_6": "若師在、母在，不名為失利。",
    "T25n1509_100:0755c10_7": "所以者何？",
    "T25n1509_100:0755c10_8": "利本在故。",
    "T25n1509_100:0755c11_0": "是故說：「若般若在世，佛亦在世。」",
    "T25n1509_100:0755c11_1": "又法寶不離佛寶。",
    "T25n1509_100:0755c12_2": "菩薩有三十二相、八十隨形好，不名為佛，得法寶故名為佛。",
    "T25n1509_100:0755c13_3": "法寶即是般若波羅蜜。",
    "T25n1509_100:0755c14_4": "如人從佛得利，乃至得解脫涅槃；若人於般若中能信行，亦以三乘法而入涅槃。",
    "T25n1509_100:0755c16_5": "是故說般若在世，如佛在世，說法無異。",
    "T25n1509_100:0755c17_6": "「阿難！",
    "T25n1509_100:0755c17_7": "若有人聽受般若，及書、持等，當知是人不離見佛、聞法、親近諸佛。」",
    "T25n1509_100:0755c18_8": "問曰：有人重罪，三不善業成就，聽、受、書、持般若，是人云何當得不離諸佛、聞法、親近佛不？",
    "T25n1509_100:0755c20_9": "答曰：是事先品中已答，所謂聽法者有二種人：一者、但聽而不信受行，二者、聽而信受奉行。",
    "T25n1509_100:0755c23_0": "如弟子不聽、不信受行師語，是名不聽；若以一心聽聞，信受奉行，厭世、愛涅槃，離小乘、樂大乘——作如是聽受，是名真聽。",
    "T25n1509_100:0755c25_1": "誦、讀亦如是。",
    "T25n1509_100:0755c26_2": "正憶念，隨如佛意，離有無二邊，行於中道。",
    "T25n1509_100:0755c27_3": "如所聞受持，及其義解、為他人解說，恭敬、尊重、供養、讚歎、花香等。",
    "T25n1509_100:0755c28_4": "初始微薄，乃至正憶念、為他人說，其心轉厚，功德轉多，牢固不動。",
    "T25n1509_100:0756a01_5": "若聞師說、若見經卷、花香等供養——若智者知般若功德供養者，福德重；不知者供養，福德微薄。",
    "T25n1509_100:0756a03_6": "福德純厚者，轉身不離見佛、聞法、親近諸佛；福德微薄者，不言轉身得三福報，償眾罪已，久後亦必當得佛。",
    "T25n1509_100:0756a06_7": "此中佛總說福德純厚、微薄，漸漸皆當見十方佛、聞佛所說，漸漸具足六波羅蜜，皆得作佛。",
    "T25n1509_100:0756a08_8": "佛以佛眼見般若有如是大利益眾生故，慇懃囑累。",
    "T25n1509_100:0756a09_9": "問曰：是諸大阿羅漢已證實際，無復憂喜，小喜尚無，何況大歡喜！",
    "T25n1509_100:0756a11_10": "答曰：諸大阿羅漢，雖離三界欲，未得一切智慧故，於諸甚深法中猶疑不了；是摩訶般若波羅蜜中了了解說，斷除其疑，是故大歡喜。",
    "T25n1509_100:0756a14_11": "復次，此諸大弟子已證實際。",
    "T25n1509_100:0756a14_12": "實際者，即是空、無相、無量，無所分別。",
    "T25n1509_100:0756a15_13": "佛以此寂滅法，種種分別名字、語言、譬喻廣說，亦不壞法性，又不與世間相違；諸阿羅漢是法中證故大歡喜。",
    "T25n1509_100:0756a18_14": "佛善說是空、無相、無量、寂滅法，諸餘大眾未悉漏盡，信力深故，亦大歡喜，言：「此法能盡我等生死苦，令得佛道。」",
    "T25n1509_100:0756a20_15": "如是等無量因緣故，大眾皆歡喜。",
    "T25n1509_100:0756a21_16": "問曰：若佛囑累阿難是般若波羅蜜，佛般涅槃後，阿難共大迦葉結集三藏，此中何以不說？",
    "T25n1509_100:0756a23_17": "答曰：摩訶衍甚深難信、難解難行。",
    "T25n1509_100:0756a24_18": "佛在世時，有諸比丘聞摩訶衍不信、不解故，從坐而去，何況佛般涅槃後！",
    "T25n1509_100:0756a26_19": "以是故不說。",
    "T25n1509_100:0756a26_20": "復次，三藏正有三十萬偈，并為九百六十萬言。",
    "T25n1509_100:0756a27_21": "摩訶衍甚多無量無限，如此中〈般若波羅蜜品〉有二萬二千偈，〈大般若品〉有十萬偈，諸龍王、阿修羅王、諸天宮中有千億萬偈等。",
    "T25n1509_100:0756b01_22": "所以者何？",
    "T25n1509_100:0756b01_23": "此諸天、龍、神壽命長久、識念力強故。",
    "T25n1509_100:0756b02_24": "今此世人，壽命短促、識念力薄，〈小般若波羅蜜品〉尚不能讀，何況多者！",
    "T25n1509_100:0756b04_25": "諸餘大菩薩所知般若波羅蜜無量無限。",
    "T25n1509_100:0756b05_26": "何以故？",
    "T25n1509_100:0756b05_27": "佛非但一身所說，無量世中或變化作無數身，是故所說無量。",
    "T25n1509_100:0756b06_28": "又有《不可思議解脫經》十萬偈，《諸佛本起經》、《寶雲經》、《大雲經》、《法雲經》各各十萬偈，《法華經》、《華手經》、《大悲經》、《方便經》、《龍王問經》、《阿修羅王問經》等諸大經，無量無邊，如大海中寶，云何可入三藏中？",
    "T25n1509_100:0756b11_29": "小物應在大中，大物不得入小。",
    "T25n1509_100:0756b12_30": "若欲問，應言：「小乘何以不在摩訶衍中？」",
    "T25n1509_100:0756b13_0": "摩訶衍能兼小乘法故，是故不應如汝所問。",
    "T25n1509_100:0756b14_1": "復次，有人言：如摩訶迦葉將諸比丘在耆闍崛山中集三藏，佛滅度後，文殊尸利、彌勒諸大菩薩亦將阿難集是摩訶衍。",
    "T25n1509_100:0756b16_2": "又阿難知籌量眾生志業大小，是故不於聲聞人中說摩訶衍，說則錯亂，無所成辦。",
    "T25n1509_100:0756b18_3": "佛法皆是一種一味，所謂苦盡解脫味。",
    "T25n1509_100:0756b19_4": "此解脫味有二種：一者、但自為身，二者、兼為一切眾生。",
    "T25n1509_100:0756b21_5": "雖俱求一解脫門，而有自利、利人之異，是故有大小乘差別。",
    "T25n1509_100:0756b22_6": "為是二種人故，佛口所說，以文字語言分為二種：三藏是聲聞法，摩訶衍是大乘法。",
    "T25n1509_100:0756b24_7": "復次，佛在世時，無有三藏名，但有持修多羅比丘、持毘尼比丘、持摩多羅迦比丘。",
    "T25n1509_100:0756b26_8": "修多羅者，是四《阿鋡》中經名、摩訶衍中經名。",
    "T25n1509_100:0756b27_9": "修多羅有二分：一者、四阿含中修多羅，二者、摩訶衍經名為大。",
    "T25n1509_100:0756b28_10": "修多羅入二分，亦大乘、亦小乘。",
    "T25n1509_100:0756b29_11": "二百五十戒，如是等，名為修多羅。",
    "T25n1509_100:0756c01_12": "毘尼名比丘作罪，佛結戒：應行是、不應行是，作是事得是罪。",
    "T25n1509_100:0756c02_13": "略說有八十部。",
    "T25n1509_100:0756c03_14": "亦有二分：一者、摩偷羅國毘尼，含阿波陀那、本生，有八十部；二者、罽賓國毘泥，除却本生、阿波陀那，但取要用作十部。",
    "T25n1509_100:0756c05_15": "有八十部毘婆沙解釋。",
    "T25n1509_100:0756c06_16": "是故知《摩訶般若波羅蜜經》等在修多羅經中以經大、事異故別說，是故不在集三藏中。",
    "T25n1509_100:0756c09_0": "究摩羅耆婆法師，以秦弘始三年歲在辛丑十二月二十日至長安，四年夏，於逍遙園中西門閣上為姚天王出此釋論，七年十二月二十七日乃訖。",
    "T25n1509_100:0756c12_1": "其中兼出經本、禪經、戒律、百論、禪法要解，向五十萬言，并此釋論一百五十萬言。",
    "T25n1509_100:0756c14_2": "論初品三十四卷，解釋一品，是全論具本；二品已下，法師略之，取其足以開釋文意而已，不復備其廣釋。",
    "T25n1509_100:0756c17_3": "得此百卷，若盡出之，將十倍於此。",
    "T25n1509_100:0756c19_0": "大智度論卷第一百"
}