{
    "T03n0190_003:0663b09_0": "佛本行集經卷第三",
    "T03n0190_003:0663b11_0": "隋天竺三藏闍那崛多譯",
    "T03n0190_003:0663b12_0": "發心供養品下",
    "T03n0190_003:0663b13_0": "爾時，世尊在舍衛城，告阿難言：「阿難！",
    "T03n0190_003:0663b13_1": "諸佛菩薩晝夜常說一切諸法，有四種攝而攝眾生。",
    "T03n0190_003:0663b15_0": "何等為四？",
    "T03n0190_003:0663b15_1": "一者布施，二者愛語，三者利益，四者同事。」",
    "T03n0190_003:0663b17_0": "爾時，阿難從座而起，整理衣服，偏袒右肩，合十指掌，右膝著地，而白佛言：「世尊！",
    "T03n0190_003:0663b18_1": "如來往昔供養幾佛，求阿耨多羅三藐三菩提？",
    "T03n0190_003:0663b19_2": "於何佛邊種諸善根，為未來世求於菩提？」",
    "T03n0190_003:0663b20_3": "佛告阿難：「諦聽諦受！",
    "T03n0190_003:0663b21_4": "善思念之！",
    "T03n0190_003:0663b21_5": "今當為汝說彼如來諸佛名字，并及所種善根之處。",
    "T03n0190_003:0663b23_0": "「阿難！",
    "T03n0190_003:0663b23_1": "我念往昔，有佛出世，號曰然燈多陀阿伽度、阿羅訶、三藐三佛陀，於彼佛邊種諸善根，求未來世阿耨多羅三藐三菩提。",
    "T03n0190_003:0663b26_0": "「次復，一佛出現於世，號世無比，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663b28_1": "次復，一佛出現於世，號蓮華上，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c02_0": "「次復，一佛出現於世，號最上行，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c04_1": "次復，一佛出現於世，號德上名稱，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c07_0": "「次復，一佛出現於世，號釋迦牟尼，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c09_1": "次復，一佛出現於世，號曰帝沙，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c12_0": "「次復，一佛出現於世，號曰弗沙，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c14_1": "次復，一佛出現於世，號見一切利，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c17_0": "「次復，一佛出現於世，號毘婆尸，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c19_1": "次復，一佛出現於世，號曰尸棄，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c22_0": "「次復，一佛出現於世，號毘沙門，我時供養彼佛世尊，種諸善根，求未來世阿耨多羅三藐三菩提。",
    "T03n0190_003:0663c24_1": "次復，一佛出現於世，號拘留孫，我時供養彼佛世尊，種諸善根，乃至梵行，求未來世阿耨多羅三藐三菩提。",
    "T03n0190_003:0663c27_0": "「次復，一佛出現於世，號拘那含牟尼，我時供養彼佛世尊，種諸善根，乃至梵行，求未來世阿耨多羅三藐三菩提。",
    "T03n0190_003:0664a01_0": "「次復，一佛出現於世，號曰迦葉，我時供養彼佛世尊，種諸善根，乃至梵行，求未來世阿耨多羅三藐三菩提。",
    "T03n0190_003:0664a04_0": "「阿難！",
    "T03n0190_003:0664a04_1": "我於彌勒菩薩之邊，種諸善根，求未來世阿耨多羅三藐三菩提，而有偈說：「此佛大威德，　　離欲得寂靜，　釋迦牟尼佛，　　皆悉供養來。」",
    "T03n0190_003:0664a08_0": "爾時，阿難白佛言：「世尊！",
    "T03n0190_003:0664a08_1": "如來供養彼等諸佛、多陀阿伽度、阿羅呵、三藐三佛陀，將於何等供養之具，供養彼佛，種諸善根，求未來世阿耨多羅三藐三菩提？」",
    "T03n0190_003:0664a12_0": "佛告阿難：「我念往昔，過無量世，有一國王，名曰降怨，是剎利種，紹灌頂位。",
    "T03n0190_003:0664a13_1": "其王福德，壽命極長，端政可憙，名稱遠聞。",
    "T03n0190_003:0664a14_2": "阿難！",
    "T03n0190_003:0664a14_3": "彼降怨王居住之處，有一大城，名曰蓮華。",
    "T03n0190_003:0664a15_4": "彼王於此城中治化，安置宮殿。",
    "T03n0190_003:0664a16_5": "彼城東西十二由旬，其南北面經七由旬，土地調適，雨澤以時，五穀豐熟，無所乏少。",
    "T03n0190_003:0664a18_6": "多有人民，填滿充塞，間無空處。",
    "T03n0190_003:0664a19_7": "園苑樹林，華果具足，泉流池沼，水常湛然。",
    "T03n0190_003:0664a20_8": "街巷兩邊，皆安店肆，去來市買，無暫時停，猶如北方毘沙門城，名阿羅迦，東西南北，等無有異。",
    "T03n0190_003:0664a22_9": "彼蓮華城如是莊嚴種種具足。",
    "T03n0190_003:0664a23_0": "阿難！",
    "T03n0190_003:0664a23_1": "彼降怨王有一豪富大婆羅門，名為日主，勇健強力，多饒財寶，象馬奴僕，六畜牛羊，種種皆豐，無所乏少。",
    "T03n0190_003:0664a25_2": "其庫藏內，純是異類，黃金、白銀、真珠珍寶，車璩、馬瑙、珊瑚、虎珀，悉皆備具，一如北方毘沙門王。",
    "T03n0190_003:0664a27_3": "阿難！",
    "T03n0190_003:0664a28_0": "時彼日主大婆羅門，特為彼王，心所愛重，恒相伴偶，不曾暫離，日日相見，無厭惓心。",
    "T03n0190_003:0664a29_1": "「阿難！",
    "T03n0190_003:0664b01_2": "彼降怨王時有一事，將付日主婆羅門判，令好斷決。",
    "T03n0190_003:0664b02_3": "日主如法分判已後，入彼王意，王於日主婆羅門所，倍生歡喜，分割半國與婆羅門，封授為王，令其治化。",
    "T03n0190_003:0664b04_4": "時降怨王為彼日主婆羅門王，別更立城，名為埏主，東西南北，街衢巷術，城郭莊嚴，如蓮華城，一無有異。",
    "T03n0190_003:0664b06_5": "阿難！",
    "T03n0190_003:0664b07_6": "彼日主王有一夫人，名為月上。",
    "T03n0190_003:0664b07_7": "阿難！",
    "T03n0190_003:0664b07_8": "然燈菩薩從兜率下，降神之時，於日主宮月上夫人右脇，入胎端坐，出生成道，說法化人，皆得阿羅漢果。",
    "T03n0190_003:0664b10_9": "如上因緣，《然燈菩薩本行經》說。",
    "T03n0190_003:0664b11_0": "時，然燈佛在彼二城，次第居住，說法度人。",
    "T03n0190_003:0664b12_0": "「時父日主常以四事，供養彼佛，尊重恭敬，如佛所歎。",
    "T03n0190_003:0664b14_0": "「阿難！",
    "T03n0190_003:0664b14_1": "其降怨王漸漸傳聞，彼埏主城日主王宮，第一大妃月上夫人，生一童子，名曰然燈，端政可憙，世間無雙，眾相具足，譬如金像。",
    "T03n0190_003:0664b17_2": "童子生已，將詣相師國內大智婆羅門所，教令占相童子如是相貌云何？",
    "T03n0190_003:0664b18_3": "彼相師言：『此童子者，福德莊嚴，若在家內為轉輪王，化四天下，作大地主，具足七寶：一金輪寶，二神珠寶，三玉女寶，四者象寶，五者馬寶，六主兵臣寶，七主藏臣寶；復有千子，悉皆端政，具丈夫相，能摧怨敵，威被大地，四海山林，無不降伏。",
    "T03n0190_003:0664b24_4": "國土安寧雨澤以時，五穀豐熟，人民安樂，無有苦惱，無有疾病，不用兵戈，如法治化。",
    "T03n0190_003:0664b26_5": "若捨出家，當得作佛、多陀阿伽度、阿羅呵、三藐三佛陀，十號具足，名稱遠聞。』",
    "T03n0190_003:0664b27_6": "阿難！",
    "T03n0190_003:0664b27_7": "彼童子捨家出家，乃至得成阿耨多羅三藐三菩提，及轉法輪，名稱遠聞，如上所說。",
    "T03n0190_003:0664c01_0": "「時降怨王作如是念：『希有世尊！",
    "T03n0190_003:0664c01_1": "出世甚難，時時一聞，復難覩見。』",
    "T03n0190_003:0664c02_2": "是時降怨王即遣使人向日主所，作如是言：『我今傳聞王大夫人生好童子，眾相具足，如上所說。",
    "T03n0190_003:0664c04_3": "我今欲請彼然燈佛、多陀阿伽度、阿羅呵、三藐三佛陀，至我所住蓮華之城，受我微供。",
    "T03n0190_003:0664c06_4": "王若遣來，彼此蒙益；如其不放，我當嚴備四種兵往。』",
    "T03n0190_003:0664c07_5": "時彼使人，受是語已，往埏主城日主王所，具以此語白日主王。",
    "T03n0190_003:0664c10_0": "「時，日主王聞此語已，悵怏憂愁，心懷不樂。",
    "T03n0190_003:0664c10_1": "時日主王集聚群臣，具以上事向而說之：『汝等思惟，彼有是言，欲何報答？』",
    "T03n0190_003:0664c12_2": "時諸群臣共白王言：『大王！",
    "T03n0190_003:0664c13_3": "當知，如此之事，還可諮問於然燈佛。",
    "T03n0190_003:0664c14_0": "何以故？",
    "T03n0190_003:0664c14_1": "然燈世尊、多陀阿伽度、阿羅呵、三藐三佛陀有大慈悲。』",
    "T03n0190_003:0664c15_2": "時，日主王報諸臣言：『我心亦有如是憶念。』",
    "T03n0190_003:0664c16_3": "時日主王共諸群臣，躬自往詣然燈佛所，乃至彼佛慰喻王言：『大王安心，莫驚莫怖！",
    "T03n0190_003:0664c18_4": "莫生憂愁！",
    "T03n0190_003:0664c18_5": "何以故？",
    "T03n0190_003:0664c18_6": "我今亦欲遊行他國，教化民人，慈愍一切諸眾生故。』",
    "T03n0190_003:0664c20_0": "「時然燈佛、多陀阿伽度、阿羅呵、三藐三佛陀，遊向彼國，化眾生故，即共無量無數百千諸比丘眾，相隨而行。",
    "T03n0190_003:0664c22_1": "時日主王供養供給然燈如來，四事具足，無所乏少，在後隨從，送佛到於自境界已，頂禮佛足，三匝圍繞，泣淚而還，歸於本宮。",
    "T03n0190_003:0664c26_0": "「時，降怨王聞然燈佛來蓮華城，及於無量聲聞比丘百千之眾，皆是漏盡大阿羅漢，聞已喜歡，嚴治道路，所有雜穢，悉使耘除，挍飾莊嚴，如上所說，乃至等彼乾闥婆城，一種無異。",
    "T03n0190_003:0665a01_1": "時降怨王出勅告示：『其城內外十二由旬，禁斷一切所有人民，不聽私賣諸香花鬘，其有之處，我自採買，欲持供養彼然燈佛。』",
    "T03n0190_003:0665a03_2": "時降怨王將四種兵，具大威德，從城而出，迎然燈佛。",
    "T03n0190_003:0665a06_0": "佛本行集經受決定記品第二上",
    "T03n0190_003:0665a07_0": "「爾時，彼國雪山南面有一梵志，名曰珍寶，父母清淨婆羅門種，乃至先祖七世已來，不曾雜穢，無有人能輙敢譏毀。",
    "T03n0190_003:0665a09_1": "然其種姓皆為智者之所讚譽，又為其餘諸導師等之所恭敬，三種行具，能教一切毘陀之論，四種毘陀皆悉收盡。",
    "T03n0190_003:0665a12_2": "又闡陀論，字論，聲論，及可笑論，呪術之論，受記之論，世間相論，世間祭祀呪願之論，具足備有大丈夫相，自生善家。",
    "T03n0190_003:0665a15_0": "復有五百善姓家兒，為其弟子，圍繞供承。",
    "T03n0190_003:0665a15_1": "阿難當知！",
    "T03n0190_003:0665a16_2": "爾時，珍寶婆羅門者，現今彌勒菩薩是也。",
    "T03n0190_003:0665a17_3": "時，彼五百諸弟子等常從是師，讀誦祭祀呪術之法。",
    "T03n0190_003:0665a18_4": "時彼五百弟子之中，有一大姓婆羅門子，號名為雲，於彼眾中，而作上首，眾行具足，少小從師。",
    "T03n0190_003:0665a20_5": "時年十六，端政可憙，得善種生，父母清淨，乃至七世，無有穢濁，無能譏呵，其家種族，乃至具足大丈夫相，世間無比，身黃金色，頭髮亦然，其聲清淨，如梵天音。",
    "T03n0190_003:0665a24_6": "從彼珍寶仙人之邊，受誦呪術，捷利速疾，所得真正，一聞便領，語言辯了，字句分明。",
    "T03n0190_003:0665a26_0": "所有一切婆羅門家，種種呪術，工巧技能，皆悉洞解。",
    "T03n0190_003:0665a27_1": "解已語彼梵志師言：『大師和上！",
    "T03n0190_003:0665a28_0": "我今習學，已盡和上所有德術，意欲還家。』",
    "T03n0190_003:0665a29_0": "其和上心戀雲童子，不欲別離，即語之言：『汝摩那婆！",
    "T03n0190_003:0665b01_1": "我有一論，名為毘陀，乃是往昔諸仙所說，一切外道婆羅門等，未曾知聞，況復得見及以教他？』",
    "T03n0190_003:0665b03_2": "摩那婆言：『唯願和上，為我解說。』",
    "T03n0190_003:0665b05_0": "「時，彼梵志即復更教彼摩那婆祕要呪術。",
    "T03n0190_003:0665b05_1": "時，摩那婆亦悉受得，復更重白彼梵志言：『我今已得和上呪術方法盡解，復更何作？』",
    "T03n0190_003:0665b07_2": "梵志復告摩那婆言：『我婆羅門種姓相承，復有家法：若有弟子，從師學問，必須報恩，將諸財物以用布施。』",
    "T03n0190_003:0665b10_3": "摩那婆言：『和上為我解說家法，將何報恩？",
    "T03n0190_003:0665b11_4": "和上今心欲須何等？』",
    "T03n0190_003:0665b11_5": "梵志語言：『汝摩那婆！",
    "T03n0190_003:0665b12_6": "欲報我者，可將一好清淨傘蓋、革屣、金杖，金三叉木，金瓶，金鉢，上下舍勒，五百金錢，如是與我。』",
    "T03n0190_003:0665b15_0": "「爾時，童子白梵志言：『和上大師！",
    "T03n0190_003:0665b15_1": "我無如上所說之物可奉和上，請乞放我，四方求索，得即將來供養和上。』",
    "T03n0190_003:0665b17_2": "梵志報言：『汝若知時，當隨所去。』",
    "T03n0190_003:0665b18_3": "時雲童子，頂禮師足，圍繞三匝辭別而行。",
    "T03n0190_003:0665b19_4": "時雲童子，聞有一處，去此雪山五百由旬，其城名為輸羅波奢，時彼城內有一種姓大婆羅門，名祭祀德，居住彼城。",
    "T03n0190_003:0665b21_5": "彼婆羅門大富饒財，甚足資產。",
    "T03n0190_003:0665b22_6": "彼祭祀德大婆羅門，欲為六萬諸婆羅門，奉設一年無遮之會，備辦六萬布施之具，為一一人，人一傘蓋、一三叉木、革屣瓶鉢、上下舍勒，及錢物等，供身之具，皆悉備足。",
    "T03n0190_003:0665b26_7": "別為上座一婆羅門，造於金柄上妙傘蓋，最勝革屣，純金為杖，金三叉拒，金瓶金鉢，上下舍勒。",
    "T03n0190_003:0665b28_8": "價數各直百千兩金，五百金錢，一千牸牛，各并犢子，一牛一[(殼-一)/牛]得一斗乳，其牛角上，皆以金裝。",
    "T03n0190_003:0665c01_9": "五百童女，皆珠瓔珞，莊嚴其身；其諸女中有一童女，名曰善技，最為上首，其般遮會年歲已滿，唯一日在。",
    "T03n0190_003:0665c05_0": "「時，雲童子從雪山下，安庠而至輸羅波城無遮會所。",
    "T03n0190_003:0665c06_1": "時彼六萬諸婆羅門，遙見童子，即發大聲唱言：『善哉！",
    "T03n0190_003:0665c07_2": "是處善造此般遮會，今梵天至，自來受此般遮布施。』",
    "T03n0190_003:0665c08_3": "時雲童子語彼六萬婆羅門言：『汝等莫喚我作梵天，我是於人，實非梵天。』",
    "T03n0190_003:0665c10_4": "婆羅門言：『汝是阿誰？』",
    "T03n0190_003:0665c10_5": "雲童子言：『汝可不聞，雪山南面，有一梵志，名曰珍寶，種種通達，教授門徒五百弟子，乃至如上次第所說。",
    "T03n0190_003:0665c13_6": "彼眾之中有一上足弟子，名雲，年始十六，智慧聰明，德術具足，與師無異，乃至其聲如梵天音。",
    "T03n0190_003:0665c15_7": "汝等聞不？』",
    "T03n0190_003:0665c15_8": "婆羅門等皆各答言：『聞。』",
    "T03n0190_003:0665c16_9": "雲童子言：『即此身是。』",
    "T03n0190_003:0665c16_10": "婆羅門眾既識知已，更復歡喜，發大聲言：『善哉善哉！",
    "T03n0190_003:0665c17_11": "善建立此無遮之會，得雲童子來受此供。』",
    "T03n0190_003:0665c19_0": "「時，祭祀德婆羅門女，善技之身，及諸童女，樓上遙望見雲童子端政少雙，見已喜歡，向四方禮諸天諸神，心自密念：『願此童子，論議第一，勝舊上座諸婆羅門，令我遠離此不善人，莫與如此不善之人共為夫婦。』",
    "T03n0190_003:0665c23_1": "時雲童子至於會所，圍繞三匝，繞三匝已，至於上座婆羅門前，美言慰喻問言：『仁者誦持何論？』",
    "T03n0190_003:0665c25_2": "時，此六萬諸婆羅門同聲共答雲童子言：『仁者莫問我此上座誦於何論。",
    "T03n0190_003:0665c27_3": "何以故？",
    "T03n0190_003:0665c27_4": "今此上座可是我家婆羅門法呪術諸論悉皆誦持。』",
    "T03n0190_003:0665c28_5": "雲童子言：『婆羅門輩！",
    "T03n0190_003:0665c29_6": "汝此上座，雖復誦念婆羅門家醫方技藝，但我師資婆羅門學，別自有法，要須相問，汝等有論名先有不？』",
    "T03n0190_003:0666a02_7": "時彼六萬婆羅門眾各共答言：『我等此名尚未曾聞，何況得有？",
    "T03n0190_003:0666a04_8": "何況得誦？』",
    "T03n0190_003:0666a04_9": "雲童子言：『我師法中，教我有此一毘陀論，名為先有，我亦誦得。』",
    "T03n0190_003:0666a05_10": "時彼大會婆羅門言：『請為解說，我等樂聞。』",
    "T03n0190_003:0666a06_11": "時雲童子，在於上座敷設處立，以梵音聲，誦彼先有毘陀之論。",
    "T03n0190_003:0666a08_12": "時會六萬婆羅門眾，歡喜踊躍，同聲唱言：『稱適我心，稱適我意，甚大歡喜。』",
    "T03n0190_003:0666a09_13": "告雲童子言：『汝摩那婆！",
    "T03n0190_003:0666a10_14": "今可為我作於上座，坐我座首，受我上座最勝之水，受我上座最初之食。』",
    "T03n0190_003:0666a12_15": "時雲童子推彼上座，令向下坐，即於勝座，承最初水，受於先食，食稱意食。",
    "T03n0190_003:0666a13_16": "食訖已後，隨其所須布施之具，依上座法，而為受之，其不須者，辭而不受。",
    "T03n0190_003:0666a15_17": "時祭祀德大婆羅門，心自念言：『我今建此無遮之會，不依聖法，所有一切布施之物，不依聖教。",
    "T03n0190_003:0666a17_18": "何以故？",
    "T03n0190_003:0666a17_19": "此會達嚫所有一切布施之物，為雲童子不領我意具足而受。』",
    "T03n0190_003:0666a20_0": "「時，祭祀德大婆羅門，長跪諮白雲童子言：『大德童子！",
    "T03n0190_003:0666a21_1": "汝可受此我之布施一切之物，莫令我會施不具足。』",
    "T03n0190_003:0666a22_2": "時雲童子，語祭祀德婆羅門言：『大婆羅門！",
    "T03n0190_003:0666a23_3": "汝善布施，眾事具足，非是不善，此無遮會無有闕少，唯我須者，我今受之，所不須者，徒取無益。』",
    "T03n0190_003:0666a25_4": "時彼上座舊婆羅門心生此念：『我久時乞願得如是布施之具，決望先取，云何今者為此幼歲摩那婆來，推我向下，奪我利養？",
    "T03n0190_003:0666a28_5": "若我生來所有一切持戒精進苦行果報，是果報緣，生生世世，共此童子相會集處，為其奪我利養之事，報此怨讎，終不相捨。』",
    "T03n0190_003:0666b02_6": "阿難當知！",
    "T03n0190_003:0666b02_7": "爾時，雲童子者，我身是也；祭祀德者，現今檀陀波尼是也；時彼上座婆羅門者，即今提婆達多是也。",
    "T03n0190_003:0666b04_8": "阿難！",
    "T03n0190_003:0666b04_9": "以是因緣，提婆達多愚癡之人，往昔共我，世世生生，恒作怨讎，不相捨離。",
    "T03n0190_003:0666b07_0": "「時，雲童子將其所得種種施物，欲向雪山以奉梵志，經諸聚落村邑國城，或住或行，如是觀看，於後漸漸至蓮花城。",
    "T03n0190_003:0666b09_1": "入彼城內，見城莊嚴，殊特妙好，不可思議，如上所說，即生是念：『何故今者此蓮花城，如是莊嚴不可思議？",
    "T03n0190_003:0666b12_0": "或當有人欲於此城作無遮會，或復祭祀諸星宿天，或作吉祥，或作福業，或是時節婆羅門會，或當是此城內人民，聞我名聲，多解多知，謂言我來於此，欲共諸婆羅門，問難論義，而復無有一人念我，或復恭敬禮拜於我？』",
    "T03n0190_003:0666b17_0": "時我即問彼一人言：『仁者！",
    "T03n0190_003:0666b17_1": "此城何故莊嚴如是微妙？』",
    "T03n0190_003:0666b19_0": "「爾時，彼人即報我言：『大智童子！",
    "T03n0190_003:0666b19_1": "汝可不聞，然燈世尊、多陀阿伽度、阿羅呵、三藐三佛陀，不久欲來此蓮華城，說法教化。",
    "T03n0190_003:0666b21_2": "為是事故，我王降怨，約令人民，各使莊嚴。",
    "T03n0190_003:0666b22_3": "時諸人等，欲造福業，布設如是種種雜飾，擬欲供養然燈如來。』",
    "T03n0190_003:0666b24_4": "阿難！",
    "T03n0190_003:0666b24_5": "我時生念：『如我法中，有此言說，若人具足三十二相，彼人即有二種果報：若在家者，必定得作轉輪聖王；若捨出家，修學聖道，必定當得阿耨多羅三藐三菩提，名稱遠聞，威德自在。",
    "T03n0190_003:0666b28_6": "此是無疑。』",
    "T03n0190_003:0666b28_7": "阿難！",
    "T03n0190_003:0666b28_8": "我於爾時，更生是念：『我今先應向此停住，供養禮拜然燈世尊，求於未來阿耨多羅三藐三菩提，然後別報梵志師恩。』",
    "T03n0190_003:0666c02_9": "我又生念：『將何等物，供養於佛？",
    "T03n0190_003:0666c03_10": "以何事業，種諸善根？』",
    "T03n0190_003:0666c03_11": "爾時，我心作是思惟：『諸佛世尊，不尚錢財以為供養，唯法供養，聖所稱譽。",
    "T03n0190_003:0666c05_12": "我未有法義無空見，今可買覓上妙好華，持以奉獻，願未來世得作於佛。』",
    "T03n0190_003:0666c06_13": "我時即至一鬘師家，語彼人言：『仁者可賣此花與我？』",
    "T03n0190_003:0666c08_14": "爾時，彼人報於我言：『仁者童子！",
    "T03n0190_003:0666c08_15": "汝可不聞？",
    "T03n0190_003:0666c09_16": "降怨大王出勅告下，所有華鬘悉不聽賣與於他人。",
    "T03n0190_003:0666c10_17": "何以故？",
    "T03n0190_003:0666c10_18": "王欲自取持供養佛。』",
    "T03n0190_003:0666c11_0": "我聞彼人如是語已，復更至於餘鬘師店，求索華買，彼還答我如前不異。",
    "T03n0190_003:0666c12_1": "如是處處買華不得，於街巷裏，私竊訪求，見一青衣取水婢子，名曰賢者，密將七莖優鉢羅華，內於瓶中，從前而來。",
    "T03n0190_003:0666c15_2": "我見彼已，心生歡喜，即語之言：『汝將此華，欲作何事？",
    "T03n0190_003:0666c16_3": "我今與汝五百金錢，汝可與我瓶內七莖優鉢羅華。』",
    "T03n0190_003:0666c17_4": "彼女復言：『仁者童子，汝可不聞？",
    "T03n0190_003:0666c18_5": "然燈世尊、多陀阿伽度、阿羅訶、三藐三佛陀，今欲入城受此地主降怨王請。",
    "T03n0190_003:0666c20_6": "王於佛所，生尊重心，復欲建立諸功德故，宣令國內十二由旬，所有香油華鬘之屬，不聽一人私竊盜賣，若有賣者，唯王得買自將供養。",
    "T03n0190_003:0666c23_7": "以我比舍有一鬘師，名曰怨讐，彼有一女，私從我邊取五百錢，即盜與我此七莖華。",
    "T03n0190_003:0666c25_8": "我既違禁，得於此華，自欲供養然燈世尊、多陀阿伽度、阿羅呵、三藐三佛陀，實不可得。』",
    "T03n0190_003:0666c27_9": "時我復更語彼女言：『善女所說因緣，我今已知。",
    "T03n0190_003:0666c28_10": "汝可取我五百金錢，與我五莖優鉢羅華，兩莖還汝。』",
    "T03n0190_003:0666c29_11": "爾時，彼女即答我言：『仁者童子！",
    "T03n0190_003:0667a01_0": "汝取此華，欲作何用？』",
    "T03n0190_003:0667a01_1": "我時報言：『如來出世，難見難逢，今既遭遇，欲買此華上然燈如來、多陀阿伽度、阿羅呵、三藐三佛陀，種諸善根，為未來世求於阿耨多羅三藐三菩提。』",
    "T03n0190_003:0667a04_2": "爾時，彼女復語我言：『我觀童子，內外形容，身心勇猛愛法精進，汝必當得阿耨多羅三藐三菩提。",
    "T03n0190_003:0667a07_0": "摩那婆！",
    "T03n0190_003:0667a07_1": "汝若許我未得聖道，於其中間，生生世世，為汝作妻；若汝得道，我當剃除出家學道，求阿羅漢，為汝弟子，修沙門行。",
    "T03n0190_003:0667a09_2": "若如是者，我今與汝此五莖華，不者不與。』",
    "T03n0190_003:0667a10_3": "我時復更語彼女言：『善女！",
    "T03n0190_003:0667a11_4": "我今此身是婆羅門，種姓清淨，通達四種毘陀之論，我毘陀中作如是說：「若人欲求阿耨多羅三藐三菩提，行菩薩行，彼人應於一切眾生，生憐愍心、安樂之心，所來求者不應悋惜，乃至身命亦須施人，況復所愛婦兒妻子，及餘財物，不得慳貪。",
    "T03n0190_003:0667a16_5": "善女！",
    "T03n0190_003:0667a16_6": "我今發願求於菩提，為欲安樂諸眾生故，憐愍救濟一切眾生，或有人來索我妻子，我以布施，汝愛戀心若作障礙，則我割捨心願不成，復於汝邊，得無量罪。",
    "T03n0190_003:0667a20_7": "汝若作願，能於彼時，一切所有資財寶物，我布施時不作難者，我當許汝為我作妻。」』",
    "T03n0190_003:0667a22_8": "爾時，彼女即語我言：『摩那婆！",
    "T03n0190_003:0667a23_0": "假使有人，來向汝邊，乞我身者，我亦不生慳貪之心，況復男女及餘財物？』",
    "T03n0190_003:0667a24_1": "我語彼女：『必能如是，如汝所願，許當來世與我作妻。』",
    "T03n0190_003:0667a25_2": "是時彼女從我邊受五百金錢，即授五莖優鉢羅華，持以與我；『其餘兩莖，為我布施，與汝同作未來因緣。』",
    "T03n0190_003:0667a28_3": "復語我言：『汝欲種植善根之處，將此二華散於其上，當願共汝生生同處莫相捨離。』",
    "T03n0190_003:0667b01_4": "「時然燈佛、多陀阿伽度、阿羅訶、三藐三佛陀，從外來入蓮華城中。",
    "T03n0190_003:0667b02_5": "我時齎此七莖蓮花，遙見佛來，漸漸至近，覩彼佛身，端政可憙，清淨光明，照耀於世，調伏諸根，其心寂定，安住不動，六根澄靜若琉璃池，進止威儀猶如象王。",
    "T03n0190_003:0667b06_6": "復有無量百千萬億諸天大眾，前後圍繞，各散無量天諸雜華，及天無量栴檀末香，優鉢羅華、波頭摩花、拘勿頭花、分陀利花，於然燈佛、多陀阿伽度、阿羅訶、三藐三佛陀上尊重供養。",
    "T03n0190_003:0667b10_7": "時降怨王備從羽儀四種兵眾，出彼城門，迎然燈佛。",
    "T03n0190_003:0667b11_8": "爾時，彼處聚集無量無邊異類人及非人、天龍八部諸鬼神等，所將香末種種雜花，以散佛上，無有一華墮落於地，並在然燈如來頂上虛空之中，成大寶蓋，佛行隨行，佛住隨住，我時見彼然燈如來，生信敬心，生殷重心，生敬心已，將此七莖優鉢羅花，散於佛上，發此願言：『若我來世得作佛時，如今然燈如來得法，及於大眾無有異者，所散之華，住虛空中，花葉向下，花莖向上，當佛頂上，成於華蓋，隨佛行住。』",
    "T03n0190_003:0667b20_9": "我見如是神通德力，倍復生於信敬之心。",
    "T03n0190_003:0667b22_0": "「阿難！",
    "T03n0190_003:0667b22_1": "時彼無量無邊人眾，各將無價妙好衣裳，布於道上，所謂微細迦尸迦衣，細白[疊*毛]衣，細芻摩衣，微妙細軟拘周摩衣，及妙繒綵憍奢耶被，為欲供養然燈佛故，覆地令滿。",
    "T03n0190_003:0667b26_0": "阿難！",
    "T03n0190_003:0667b26_1": "我於是時，見彼無量無邊人眾，將無價衣悉皆覆地。",
    "T03n0190_003:0667b27_2": "時，我身上唯一鹿皮，我將鹿皮布於地上，而我鹿皮覆地之處，為彼人眾惡罵瞋嫌，抴我鹿皮遠擲他處。",
    "T03n0190_003:0667b29_3": "我生此念：『嗚呼！",
    "T03n0190_003:0667c01_0": "世尊然燈如來！",
    "T03n0190_003:0667c01_1": "可不憐愍慈念我耶？』",
    "T03n0190_003:0667c01_2": "生此念已，佛知我心，憐愍我故。",
    "T03n0190_003:0667c03_0": "「時然燈佛以神通力，變一方地，如稀土泥。",
    "T03n0190_003:0667c03_1": "時彼人眾見此路泥，各各避行，無有一人入於泥者。",
    "T03n0190_003:0667c05_2": "我時行見速往泥所，見彼泥已，即生此念：『如是世尊！",
    "T03n0190_003:0667c06_3": "云何令踐此泥中行？",
    "T03n0190_003:0667c06_4": "若泥中行泥污佛脚，我今乃可將臭肉身於此泥上作大橋梁，令佛世尊履我身過。』",
    "T03n0190_003:0667c08_5": "我時即鋪所有鹿皮，解髮布散，覆面而伏，為佛作橋，一切人民未得踐過，唯佛最初蹈我髮上，如是供養然燈佛、多陀阿伽度、阿羅呵、三藐三佛陀故。",
    "T03n0190_003:0667c12_6": "復生是念：『願此然燈如來世尊，及聲聞眾，足蹈我身及頭髮上，渡於此泥。』",
    "T03n0190_003:0667c13_7": "復發此願：『願未來世得作佛時，如今然燈如來無異，如是威德，如是勢力，作天人師。",
    "T03n0190_003:0667c15_8": "又願我今盡此身命，若然燈佛不授我記，我終不起於此泥中。』",
    "T03n0190_003:0667c17_0": "當是童子布身髮時，是時大地六種震動，所謂東涌西沒，西涌東沒，南涌北沒，北涌南沒，中涌邊沒，邊涌中沒。",
    "T03n0190_003:0667c20_0": "佛本行集經卷第三"
}