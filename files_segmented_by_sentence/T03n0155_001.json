{
    "T03n0155_001:0108c16_0": "佛說菩薩本行經卷上",
    "T03n0155_001:0108c18_0": "失譯人名今附東晉錄",
    "T03n0155_001:0108c19_0": "聞如是：一時，佛在舍衛國祇樹給孤獨園。",
    "T03n0155_001:0108c19_1": "爾時，世尊見諸沙門，身心懈怠不勤精進，告阿難言：「夫懈怠者眾行之累，居家懈怠，則衣食不供、產業不舉；出家懈怠，不能出離生死之苦。",
    "T03n0155_001:0108c23_2": "一切眾事皆由精進而得興起，在家精進，衣食豐饒、居業益廣，遠近稱歎；出家精進，行道皆成。",
    "T03n0155_001:0108c25_3": "欲得具足三十七品，諸禪三昧道法之藏，截生死流至泥洹岸無為安樂，當勤精進勤修為本。",
    "T03n0155_001:0108c27_4": "欲得六度無極，四等四恩，如來十力、四無所畏、十八不共特異之法，六通、三達，成一切智；欲得具足三十二相、八十種好，嚴淨國土教化眾生；皆由精進而得成辦。」",
    "T03n0155_001:0109a02_5": "佛告阿難：「乃往過去無央數劫時，有五百長者子，設施大壇，竪立大幡擊鼓宣令：『沙門婆羅門、貧窮乞匃，悉當惠與。』",
    "T03n0155_001:0109a05_6": "五百長者子，各出珍寶、象、馬、車乘、衣被、飲食，各隨所乏悉皆與之。",
    "T03n0155_001:0109a06_7": "時，有一貧人，周行諸國至此國中，見五百長者子施立大壇，賑窮濟乏周救一切，無所遺惜，而問之言：『汝等布施所作功德，求何等願？』",
    "T03n0155_001:0109a09_8": "即便答言：『持此功德欲求佛道。』",
    "T03n0155_001:0109a10_9": "「爾時，貧人重復問曰：『何謂佛道，其法云何？』",
    "T03n0155_001:0109a11_10": "諸長者子而答之言：『夫佛道者，過於羅漢、辟支佛上，三界特尊，天人之師，無量大慈無極大哀，普愍五道眾生之類猶如赤子，教化一切悉令為善，斷絕眾生三塗之苦，度生死海使至泥洹安樂之處。",
    "T03n0155_001:0109a15_11": "所謂佛者，諸惡永盡諸善普會，無復眾垢諸欲都滅，六度無極皆悉滿畢，以權方便隨時教化而無有極，有十神力、四無所畏、十八不共奇特之法，三十七品道法之藏而無有極。",
    "T03n0155_001:0109a19_12": "身紫金色，三十二相、八十種好，六通清徹無所罣礙。",
    "T03n0155_001:0109a21_13": "前知無窮却覩無極，現在之事靡所不知，三達遐鑒顯于十句。",
    "T03n0155_001:0109a22_14": "有如此德，故號為佛也。』",
    "T03n0155_001:0109a23_15": "諸長者子等，各各歎佛無量德行，悉皆如是。",
    "T03n0155_001:0109a24_16": "「於時，貧人聞佛功德，心自念言：『我今亦欲學習此願廣度一切；加復貧窮無有財寶，當用何等而行布施？』",
    "T03n0155_001:0109a26_17": "意自念言：『當持己身而用惠施。』",
    "T03n0155_001:0109a27_18": "作是念已便行索蜜，而用塗身臥於塚間。",
    "T03n0155_001:0109a28_19": "便作願言：『今我以身施與一切，若有須肉頭目髓腦，我悉與之。",
    "T03n0155_001:0109a29_20": "持是功德用求佛道廣度一切。』",
    "T03n0155_001:0109b01_21": "「作是願已，應時三千大千世界為大震動，諸天宮殿[山*叵]峨踊沒。",
    "T03n0155_001:0109b03_0": "時，諸天人馳動惶懅。",
    "T03n0155_001:0109b03_1": "釋提桓因即以天眼觀閻浮提，見於菩薩在於塚間以身布施，即便來下而欲試之，化作眾狗飛鳥走獸，欲來食之。",
    "T03n0155_001:0109b06_2": "於是菩薩而見眾狗諸飛鳥輩來噉其身，心便歡喜無有退轉傾動之意。",
    "T03n0155_001:0109b07_3": "於時，天帝還復釋身而讚歎言：『善哉善哉！",
    "T03n0155_001:0109b08_4": "甚奇難及！",
    "T03n0155_001:0109b09_0": "所作功德欲求何願？",
    "T03n0155_001:0109b09_1": "天帝、梵王、轉輪王乎？』",
    "T03n0155_001:0109b09_2": "「於是菩薩便起答言：『不求天帝、轉輪聖王、魔王、梵王，亦不願求三界之樂，今我至意欲求佛道。",
    "T03n0155_001:0109b12_3": "我既貧窮無有財寶可用布施，以身惠施用求佛道，廣度一切無量眾生。』",
    "T03n0155_001:0109b13_4": "「爾時，天帝釋、無數諸天，異口同音讚言：『善哉善哉！",
    "T03n0155_001:0109b14_5": "奇特難及！』",
    "T03n0155_001:0109b15_6": "時，天帝釋便說偈言：「『欲求最勝道，　　不惜其軀命，　　棄身如糞土，　　解了無吾我。",
    "T03n0155_001:0109b18_0": "　　雖用財寶施，　　此事不為難，　　勇猛如是者，　　精進得佛疾。』",
    "T03n0155_001:0109b20_0": "「時，天帝釋語菩薩言：『汝大勇猛精進難及，過踰於此五百菩薩所施者，上百千億倍不可計倍，當先在前而得作佛。』",
    "T03n0155_001:0109b22_1": "帝釋諸天以天香花，而散其上歡喜而去。」",
    "T03n0155_001:0109b23_2": "佛告阿難：「爾時，貧人者，今我身是。",
    "T03n0155_001:0109b24_3": "五百長者子，今此彌勒五百菩薩是。",
    "T03n0155_001:0109b25_4": "我以精進勇猛之故，超諸菩薩所作功德而先成佛，精進勤修不可不逮也。",
    "T03n0155_001:0109b27_5": "菩薩布施如是。」",
    "T03n0155_001:0109b27_6": "於是，阿難及諸比丘，聞佛所說莫不歡喜，為佛作禮，各各精進修建道行。",
    "T03n0155_001:0109c01_0": "聞如是：一時，佛在舍衛國祇樹給孤獨園。",
    "T03n0155_001:0109c01_1": "有一居士財富無數，所有珍寶多於王藏，字摩訶男摩，為人慳貪，不敢衣食，不知布施。",
    "T03n0155_001:0109c03_2": "若行出時，乘朽故車，結草為蓋，著弊故衣，食欝陳穀，未曾美食，食便閉門。",
    "T03n0155_001:0109c05_3": "時，病困篤遂便喪亡，又無子息，所有財寶，波斯匿王盡奪収去，己身妻女不蒙其恩。",
    "T03n0155_001:0109c07_4": "波斯匿王往至佛所，稽首佛足却坐常位，問世尊言：「國有居士名摩訶男摩，為人慳貪，不肯布施不知衣食，今者已死，生於何道？」",
    "T03n0155_001:0109c10_5": "佛告王曰：「墮於盧獦地獄之中，數千萬歲受眾苦痛；從地獄中出當墮餓鬼，晝夜飢渴身常火燃，百千萬歲初不曾聞水穀之名。」",
    "T03n0155_001:0109c13_6": "王聞佛說心驚毛竪，悲泣哽咽不能自勝。",
    "T03n0155_001:0109c14_7": "佛告王曰：「夫為智者能捨慳貪行於布施，現世獲祐後世受福。",
    "T03n0155_001:0109c15_8": "昔過去世此閻浮提有大國王，名迦那迦跋彌，為人慈仁，典閻浮提八萬四千諸小國王，有萬大臣、二萬婇女、一萬夫人，人民興盛。",
    "T03n0155_001:0109c18_9": "時，火星運現，太史占之，當旱不雨經十二年。",
    "T03n0155_001:0109c19_10": "太史白王：『星運變現，舉閻浮提十二年中當旱不雨。",
    "T03n0155_001:0109c21_11": "若不雨者則五穀不収，人民飢餓國欲大荒，當云何耶？』",
    "T03n0155_001:0109c22_12": "時，王聞之大用愁憂，即勅群臣，召八萬四千諸小國王盡來集會，盡皆條疏人民口數，又疏現穀多少斛斗，不問男女豪貴貧賤大小，計人并計日，日與一升粟不得長食。",
    "T03n0155_001:0109c26_13": "群臣諸王皆悉受教各還本國，宣令所局悉皆如是。",
    "T03n0155_001:0109c27_14": "「從是已後天旱不雨，不耕不種無有米穀，人民飢餓死者甚多。",
    "T03n0155_001:0109c29_15": "群臣白王：『人民飢困，死者甚多。』",
    "T03n0155_001:0109c29_16": "王告群臣宣令諸國，告勅人民各持十善，雖復身死神得生天快樂自然。",
    "T03n0155_001:0110a02_17": "諸臣受教咸各宣令：『人民大小皆持十善，其有死者盡得生天。』",
    "T03n0155_001:0110a03_18": "「時，有一人聰明智慧端正無比，見比舍家母與兒共通，其人見之心便不樂，意自念言：『雖得人身作畜生行，色欲所惑，子不識母、母不識子，顛倒上下不相分別，生死之中甚大可畏。』",
    "T03n0155_001:0110a08_19": "即便剃頭而著袈裟，詣於山澤坐禪思惟：『由有愚癡貪婬瞋恚致有諸行，便受五道生死眾苦。",
    "T03n0155_001:0110a10_20": "若無三毒則無諸行，諸行已滅則不受身，已無有身眾苦便滅。』",
    "T03n0155_001:0110a11_21": "思惟如是，豁然意解諸欲永盡。",
    "T03n0155_001:0110a12_22": "即時，便得辟支佛道，六通清徹無所罣礙，便自思惟：『我今當受何誰食耶？』",
    "T03n0155_001:0110a14_23": "觀閻浮提一切人民，皆悉飢餓食不可得，唯當往詣大王迦那迦跋彌所而乞食耳。",
    "T03n0155_001:0110a16_24": "即便飛到大王宮內，從王乞食。",
    "T03n0155_001:0110a16_25": "王言：『我食齊此，今日便盡。』",
    "T03n0155_001:0110a17_26": "王自念言：『今我自食，會亦當死；若我不食；亦當死耳。",
    "T03n0155_001:0110a18_27": "今得值此，神人難遇，我寧不食，飯此快士。』",
    "T03n0155_001:0110a19_28": "自持食分即便用飯此辟支佛。",
    "T03n0155_001:0110a20_29": "「辟支佛食飯已訖，意自念言：『今此大王所施難及，當使其王益加歡喜。』",
    "T03n0155_001:0110a22_30": "即於王前昇於虛空飛騰變化，東踊西沒，西踊東沒，南踊北沒，北踊南沒，上方踊下方沒，下方踊上方沒，經行虛空或坐或臥，身上出水身下出火，身下出水身上出火，自分一身作百作千作萬乃至無數，以無數身還合為一。",
    "T03n0155_001:0110a27_31": "現變已竟從空來下，住於王前而語王言：『汝今所施實為難及，欲求何願必當與王。』",
    "T03n0155_001:0110a29_32": "王及群臣夫人婇女，皆大歡喜，頭面著地禮辟支佛足，而求願言：『今我國土人民飢餓，危困至甚命在旦夕，今我持此最後之食施此快士，持此功德除我國中飢困，唯求此願。』",
    "T03n0155_001:0110b04_33": "時，辟支佛即答王言：『當如所願。』",
    "T03n0155_001:0110b05_34": "言竟即便飛去。",
    "T03n0155_001:0110b05_35": "「應時四方，即便雲起合於虛空，便作大風吹地不淨，瑕穢糞除悉令化去，便雨自然百味飲食，徧閻浮提。",
    "T03n0155_001:0110b08_36": "復雨五穀，次雨衣被，次雨七寶，閻浮提內八萬四千諸王臣民，皆大歡喜。",
    "T03n0155_001:0110b09_37": "王告勅群臣宣令八萬四千諸王：『各勅所局，一切人民皆持十善。』",
    "T03n0155_001:0110b11_38": "時，閻浮提五穀豐盛，人民歡喜行於十善，慈心相向如父如母如兄如弟。",
    "T03n0155_001:0110b13_0": "於時，人民壽終之後盡得生天，無有墮於三惡道者。」",
    "T03n0155_001:0110b14_1": "佛告王曰：「爾時，迦那迦跋彌者，我身是也。",
    "T03n0155_001:0110b15_2": "而我爾時，直以一食施辟支佛，現世獲福功德如是。",
    "T03n0155_001:0110b16_3": "因此功德自致成佛，一切眾生諸有飢渴苦惱之者，令獲道證，安隱快樂使至無為。」",
    "T03n0155_001:0110b18_4": "時，諸弟子帝王臣民皆大歡喜。",
    "T03n0155_001:0110b19_0": "爾時，世尊重告王曰：「一切眾生為慳索所縛、慳蓋所覆，不知布施獲其大報不可稱量。",
    "T03n0155_001:0110b20_1": "自念曩昔過去世時，此閻浮提有城名不流沙，王名婆檀寧，夫人字跋摩竭提。",
    "T03n0155_001:0110b22_2": "時，國穀貴人民飢餓，加有疫病。",
    "T03n0155_001:0110b23_3": "時，王亦病，夫人自出祠天，街邊有一家，夫行不在時，婦產兒，又無婢使產後飢虛，復無有食飢餓欲死，便自念言：『今死垂至更無餘計，唯當還自噉其兒耳，而用濟命。』",
    "T03n0155_001:0110b27_4": "即便取刀適欲殺兒，心為悲感舉聲大哭。",
    "T03n0155_001:0110b28_5": "「爾時，夫人欲還宮中，聞此婦人悲聲慘切，愴然憐傷便住聽之。",
    "T03n0155_001:0110b29_6": "而此婦人適欲舉刀欲殺其子，便自念言：『何忍噉其子肉？』",
    "T03n0155_001:0110c02_7": "作是念已便復啼哭。",
    "T03n0155_001:0110c02_8": "夫人便入其舍就而問之：『何以啼哭？",
    "T03n0155_001:0110c03_9": "欲作何等？』",
    "T03n0155_001:0110c03_10": "婦即答言：『無食食之，加復產後身倍虛羸，欲自殺兒用濟其命。』",
    "T03n0155_001:0110c05_11": "夫人聞之心為悼愍，語言：『莫殺其子！",
    "T03n0155_001:0110c06_12": "我到宮中當送食來。』",
    "T03n0155_001:0110c06_13": "婦人答言：『夫人尊貴或復稽遲，或能忘之，而我今日命在呼吸不踰時節，不如自噉其子以用濟命。』",
    "T03n0155_001:0110c08_14": "夫人問言：『更得餘肉食之可不？』",
    "T03n0155_001:0110c09_15": "答言：『果得濟命不問好醜也。』",
    "T03n0155_001:0110c10_16": "於是夫人即便取刀自割其乳，便自願言：『今我以乳持用布施濟此危厄，不願作轉輪聖王、天帝、魔王、梵王也，持此功德用成無上正真之道。』",
    "T03n0155_001:0110c13_17": "即便持乳與此婦人。",
    "T03n0155_001:0110c13_18": "適欲舉刀更割一乳，應時三千大千世界為大震動，諸天宮殿皆悉動搖。",
    "T03n0155_001:0110c15_19": "「時，天帝釋天眼觀之，見夫人自割其乳濟其危厄。",
    "T03n0155_001:0110c16_20": "時，天帝釋、無數諸天，即時來下住虛空中，皆為悲泣淚如盛雨。",
    "T03n0155_001:0110c18_21": "於時，天帝住夫人前而便問言：『汝今所施甚為難及，求何願耶？』",
    "T03n0155_001:0110c19_22": "夫人答言：『持此功德用求無上正真之道，度脫一切眾生苦厄。』",
    "T03n0155_001:0110c21_23": "天帝答言：『汝求此願、以何為證？』",
    "T03n0155_001:0110c21_24": "於是夫人即立誓言：『今我所施功德審諦成正覺者，我乳尋當平復如故。』",
    "T03n0155_001:0110c23_25": "其乳尋時，平復如故。",
    "T03n0155_001:0110c24_26": "天帝讚言：『善哉善哉！",
    "T03n0155_001:0110c24_27": "汝成佛不久。』",
    "T03n0155_001:0110c24_28": "諸天歡喜，即便現形歎夫人言：『汝今所施得無悔恨？",
    "T03n0155_001:0110c26_29": "以為痛耶？』",
    "T03n0155_001:0110c26_30": "答言：『我無悔恨，不以為痛。』",
    "T03n0155_001:0110c27_0": "天復答言：『若無悔恨，以何為證？』",
    "T03n0155_001:0110c27_1": "於是夫人便立誓言：『我今所施用求佛道無悔恨者，令我女身變成男子。』",
    "T03n0155_001:0110c29_2": "立誓已訖，應時女身變為男子。",
    "T03n0155_001:0111a01_3": "時，諸天神讚言：『善哉善哉！",
    "T03n0155_001:0111a01_4": "如汝所願成佛不久。』",
    "T03n0155_001:0111a02_5": "王及臣民歎甚奇特歡喜無量，是時，國中眾病消除，穀米豐賤人民安樂。",
    "T03n0155_001:0111a03_6": "「却後國王崩亡，群臣共議當更立王。",
    "T03n0155_001:0111a04_7": "時，天帝釋來下，語群臣言：『跋摩竭提變身化成男子，加有福德，應得為王。』",
    "T03n0155_001:0111a06_8": "諸臣歡喜即拜為王，人民熾盛國遂興隆。」",
    "T03n0155_001:0111a07_9": "佛告王言：「爾時跋摩竭提者，今我身是。",
    "T03n0155_001:0111a08_10": "而我爾時，不惜身命，布施如是；現世獲報，即變其身成於男子，得紹王位。",
    "T03n0155_001:0111a09_11": "因是功德，今得成佛普救一切。",
    "T03n0155_001:0111a10_12": "菩薩行檀波羅蜜，勇猛如是。」",
    "T03n0155_001:0111a11_13": "諸弟子、國王臣民，皆大歡喜，為佛作禮而去。",
    "T03n0155_001:0111a13_0": "聞如是：一時，佛在舍衛國祇樹給孤獨園。",
    "T03n0155_001:0111a13_1": "城中有一婆羅門，於城外興立祠壇設施飲食，請諸婆羅門祠祀已訖，便還入城。",
    "T03n0155_001:0111a15_2": "時，佛入城乞食，來出道中見佛光相巍巍，歡喜踊躍遶佛一匝作禮而去。",
    "T03n0155_001:0111a17_3": "時，佛便笑，光從口出遍照十方，上至三十三天，下至大地獄，諸畜生禽獸、諸餓鬼，五道境界莫不蒙明，病者皆愈，牢獄繫閉悉得放解。",
    "T03n0155_001:0111a20_4": "諸天人民見佛光明，歡喜無量來至佛所，以若干花香供養世尊。",
    "T03n0155_001:0111a22_5": "阿難長跪前白佛言：「今日世尊欣笑如是，願說笑意。」",
    "T03n0155_001:0111a23_6": "佛告阿難：「見此婆羅門繞佛一匝者不？」",
    "T03n0155_001:0111a24_7": "對曰：「唯然見之。」",
    "T03n0155_001:0111a24_8": "佛告阿難：「此婆羅門見佛歡喜，清淨敬意遶佛一匝。",
    "T03n0155_001:0111a25_9": "以此功德，從是以後二十五劫不墮三塗，天上人中所生之處快樂無極；竟二十五劫當得辟支佛，名特[打-丁+親]那祇梨。」",
    "T03n0155_001:0111a28_10": "阿難及一切大眾，聞佛所說，身心清淨，有得須陀洹、斯陀含、阿那含、阿羅漢者，或發無上正真道者。",
    "T03n0155_001:0111b01_11": "眾會歡喜，為佛作禮，右遶而去。",
    "T03n0155_001:0111b03_0": "聞如是：一時，佛在欝單羅延國，佛與千二百五十沙門俱，行詣村落。",
    "T03n0155_001:0111b04_1": "如來色相三十有二、八十種好，光明晃焴照曜天地莫不大明。",
    "T03n0155_001:0111b06_0": "猶如盛月星中特明。",
    "T03n0155_001:0111b06_1": "時，天盛熱無有蔭涼，有一放羊人，見佛光相，心自念言：「如來世尊三界之師，涉冒盛熱無有蔭涼。」",
    "T03n0155_001:0111b08_2": "即編草作蓋用覆佛上，捉隨佛行。",
    "T03n0155_001:0111b09_3": "去羊大遠，放蓋擲地還趣羊邊。",
    "T03n0155_001:0111b10_4": "佛便微笑，金色光從口中出數千萬岐，岐出百千萬光，遍照十方，上至三十三天，下至十八地獄，禽獸、餓鬼莫不大明。",
    "T03n0155_001:0111b13_5": "三界天人見佛光明，應時皆來至於佛所，一切人民及諸龍、阿修倫，無數眾會，皆大歡喜，持香花伎樂供養如來。",
    "T03n0155_001:0111b15_6": "阿難長跪前白佛言：「佛不妄笑，願說其意。」",
    "T03n0155_001:0111b16_7": "佛告阿難：「汝今見此放羊人不？」",
    "T03n0155_001:0111b17_8": "對曰：「唯然見之。」",
    "T03n0155_001:0111b17_9": "佛告阿難：「此放羊人以恭敬之心，而以草蓋用覆佛上。",
    "T03n0155_001:0111b19_10": "以此功德，十三劫中，天上世間生尊貴處，常自然有七寶之蓋而在其上；命終之後不墮三惡道中。",
    "T03n0155_001:0111b21_11": "竟十三劫出家為道，成辟支佛，名阿耨婆達。」",
    "T03n0155_001:0111b22_12": "一切大眾聞佛所說，或得道迹、往來、不還、無著之證，成辟支佛，或發無上正真道意者，或得立不退轉地者。",
    "T03n0155_001:0111b24_13": "眾會歡喜，為佛作禮而去。",
    "T03n0155_001:0111b26_0": "聞如是：一時，佛在舍衛國祇樹給孤獨園。",
    "T03n0155_001:0111b26_1": "佛尊弟子名舍利弗，晝夜六時，常以道眼觀於眾生，應得度者輙往度之。",
    "T03n0155_001:0111b28_2": "王波斯匿有一大臣，名曰師質，財富無量，應時得度。",
    "T03n0155_001:0111b29_3": "時，舍利弗，明日晨朝著衣持鉢，往詣其家而從乞食。",
    "T03n0155_001:0111c02_4": "於是師質見即作禮，問訊請命入坐施設床座飯食。",
    "T03n0155_001:0111c03_5": "時，舍利弗，食訖澡手漱口，為說經法：富貴榮祿眾苦之本，居家恩愛猶如牢獄之中，一切所有皆悉非常，三界尊貴猶如幻化，五道生死轉貿身形無有吾我。",
    "T03n0155_001:0111c06_6": "師質聞法心意悚然，不慕榮貴不樂恩愛，觀於居家猶如丘墓，便以居業一切盡以以付其弟，便剃鬚髮而著袈裟，便入深山坐禪行道。",
    "T03n0155_001:0111c09_7": "其婦愁憂，思念前夫不順後夫。",
    "T03n0155_001:0111c10_8": "後夫問言：「居家財產珍寶甚多，何所乏短常愁不樂？」",
    "T03n0155_001:0111c11_9": "其婦報言：「思念前夫是以愁耳。」",
    "T03n0155_001:0111c12_10": "其夫復問：「汝今與我共為夫婦，何以晝夜思念前夫？」",
    "T03n0155_001:0111c13_11": "婦復答言：「前夫心意甚好無比，是以思念。」",
    "T03n0155_001:0111c14_12": "其弟見嫂思念，恐兄返戒還奪其業，便語賊帥：「雇汝五百金錢，斫彼沙門頭來。」",
    "T03n0155_001:0111c16_13": "賊帥受錢，往到山中見彼沙門。",
    "T03n0155_001:0111c17_14": "沙門語言：「我唯弊衣無有財產，汝何以來？」",
    "T03n0155_001:0111c18_15": "賊即答言：「汝弟雇我使來殺汝。」",
    "T03n0155_001:0111c18_16": "沙門恐怖便語賊言：「我新作道人，又未見佛不解道法，且莫殺我！",
    "T03n0155_001:0111c20_17": "須我見佛少解經法，殺我不遲。」",
    "T03n0155_001:0111c21_18": "賊語之言：「今必殺汝不得止也。」",
    "T03n0155_001:0111c22_0": "沙門即舉一臂而語賊言：「且斫一臂，留我殘命使得見佛。」",
    "T03n0155_001:0111c23_1": "時，賊便斫一臂持去與弟。",
    "T03n0155_001:0111c23_2": "於是沙門便往見佛，作禮却坐，佛為說法：「汝無數劫久遠以來，割奪其頭手脚之血，多於四大海水，積身之骨高於須彌，涕泣之淚過於四海，飲親之乳多於江海，汝從無數劫以來不但今也。",
    "T03n0155_001:0111c28_3": "一切有身皆受眾苦，一切眾苦皆從習生，由習恩愛有斯眾苦，癡愛已斷不習眾行，不習眾行便無有身，已無有身眾苦便滅，唯當思惟八正之道。」",
    "T03n0155_001:0112a02_4": "於是沙門聞佛所說豁然意解，即於佛前得阿羅漢道，便放身命而般涅槃。",
    "T03n0155_001:0112a04_5": "賊擔其臂往持與弟，弟便持臂著於嫂前，語其嫂言：「常云思念前婿，此是其臂。」",
    "T03n0155_001:0112a06_6": "其嫂悲泣哽咽不樂，便往白王。",
    "T03n0155_001:0112a07_7": "王即推挍，如實不虛。",
    "T03n0155_001:0112a07_8": "便殺其弟。",
    "T03n0155_001:0112a07_9": "諸比丘有疑，問佛：「而此沙門前世之時，作何惡行今見斫臂？",
    "T03n0155_001:0112a09_10": "修何德本今值世尊得阿羅漢道？」",
    "T03n0155_001:0112a10_0": "佛告諸比丘：「乃昔過去世波羅奈國，爾時，有王名婆羅達，出行遊獵馳逐走獸，迷失徑路不知出處。",
    "T03n0155_001:0112a12_1": "草木參天，無餘方計而得來出，大用恐怖，遂復前行，見一辟支佛。",
    "T03n0155_001:0112a13_2": "王問其言：『迷失徑路從何得出？",
    "T03n0155_001:0112a14_3": "軍馬人眾在於何所？』",
    "T03n0155_001:0112a15_4": "時，辟支佛臂有惡瘡不能舉手，即便持脚示其道徑。",
    "T03n0155_001:0112a16_5": "王便瞋恚：『此是我民，見我不起，反持其脚示我道徑？』",
    "T03n0155_001:0112a17_6": "王便拔刀斫斷其臂。",
    "T03n0155_001:0112a18_0": "時，辟支佛意自念言：『王若不自悔責以往，當受重罪無有出期。』",
    "T03n0155_001:0112a19_1": "於是辟支佛即於王前，飛昇虛空神足變現。",
    "T03n0155_001:0112a20_2": "時，王見之以身投地，舉聲大哭悔過自謝：『辟支佛！",
    "T03n0155_001:0112a21_3": "唯願來下受我懺悔。』",
    "T03n0155_001:0112a22_4": "時，辟支佛即便來下受其懺悔。",
    "T03n0155_001:0112a22_5": "王持頭面著辟支佛足，作禮自陳：『唯見矜愍受我懺悔，願莫使我久受苦痛。』",
    "T03n0155_001:0112a24_6": "時，辟支佛便放身命入於無餘涅槃。",
    "T03n0155_001:0112a25_7": "王便收取耶旬起塔，花香供養，常於塔前懺悔求願而得度脫。」",
    "T03n0155_001:0112a26_8": "佛言：「爾時王者，此沙門是。",
    "T03n0155_001:0112a27_9": "由斫辟支佛臂，五百世中常見斫臂而死，至于今日。",
    "T03n0155_001:0112a28_10": "由懺悔故不墮地獄，解了智慧而得度脫成阿羅漢道。」",
    "T03n0155_001:0112b01_0": "佛告諸比丘：「一切殃福終不朽敗。」",
    "T03n0155_001:0112b01_1": "諸比丘聞佛所說，莫不驚悚，頭面作禮。",
    "T03n0155_001:0112b03_0": "昔佛在阿耨達池告五百阿羅漢：「汝等各各自說前世宿行今得成道。」",
    "T03n0155_001:0112b04_1": "時，諸阿羅漢承佛教誨，各各自說宿行所作功德。",
    "T03n0155_001:0112b05_2": "時，有阿羅漢名婆多竭梨，自說：「前世無央數劫，時世有佛，名曰定光如來、至真、等正覺、明行成為、善逝、世間解、無上士、道法御、天人師，有大慈哀眾祐一切，為於眾生作大依怙，興出于世，教化人天皆令成道，乃取滅度，分布舍利起於塔廟。",
    "T03n0155_001:0112b11_3": "法欲末時，我為貧人，無餘方業窮行採薪，遙見大澤中有塔寺甚為巍巍。",
    "T03n0155_001:0112b12_4": "我時見之，心用欣然踊躍難量，即便行往到其塔所，瞻覩所像歡喜作禮。",
    "T03n0155_001:0112b14_5": "見諸狐狼飛鳥走獸在中止宿，草木荊棘不淨滿中，逈絕無人，無人行跡無供養者。",
    "T03n0155_001:0112b16_6": "而我覩見心用愴然，不曉知如來威神功德之法，但以歡喜誅伐草木，及於掃除不淨盡去。",
    "T03n0155_001:0112b18_7": "掃塔已訖，一心歡喜繞之八匝，叉手作禮而去。",
    "T03n0155_001:0112b19_8": "持此功德，壽終之後得生第十五光音天上，以眾名寶用為宮殿光明晃焴，於諸天中特為巍巍不可計量。",
    "T03n0155_001:0112b22_0": "盡其天壽，而復百返為轉輪聖王，七寶自然典主四域。",
    "T03n0155_001:0112b23_1": "復畢其壽，常生國王大姓長者家，財富無數顏容殊妙無有雙比，人見歡喜莫不愛敬。",
    "T03n0155_001:0112b25_2": "欲行之時，道路自淨，虛空之中雨散眾花。",
    "T03n0155_001:0112b26_3": "用此恭敬生處自然，一阿僧祇九十劫中迴流宛轉，常生天上及與人中，尊榮豪貴封授自然不墮三塗。",
    "T03n0155_001:0112b28_4": "我憶此事大自雅奇，今我最後福願畢滿，遭值釋師三界中雄，入於尊法便成沙門，六通清徹無不解達，諸欲永盡得成羅漢，無復惱熱冷而無暖，其心清淨獲於大安。",
    "T03n0155_001:0112c03_5": "若有能於佛、法及與眾僧所作如毛髮之善，所生之處受報弘大無有窮極。",
    "T03n0155_001:0112c05_6": "自念往古所作德行報應如是者乎。」",
    "T03n0155_001:0112c06_7": "婆多竭梨於佛前，自說宿行已，為佛作禮却住一面。",
    "T03n0155_001:0112c08_0": "昔佛初得道，惟念：「眾生愚癡倒見剛強難化，吾設當為說法者，誰肯信受？",
    "T03n0155_001:0112c09_1": "不如取般涅槃。",
    "T03n0155_001:0112c10_0": "亦無有來請佛說法者。」",
    "T03n0155_001:0112c10_1": "梵天知佛意欲取涅槃，即與無數梵眾，如人屈伸臂頃，來至佛所，頭面作禮，遶佛三匝，長跪叉手前白佛言：「三界眾生盲冥甚久，大聖出現。",
    "T03n0155_001:0112c13_2": "唯願世尊！",
    "T03n0155_001:0112c14_0": "以大慈大悲無量大哀，願受我請、必受我請，開演法藏施慧光明。」",
    "T03n0155_001:0112c15_1": "佛告梵天：「眾生難寤迷惑倒見，吾設當為說其經法，誰肯信受？",
    "T03n0155_001:0112c16_2": "吾不如早取泥洹。」",
    "T03n0155_001:0112c17_3": "於是梵天重復請曰：「三界眾生為久在幽冥，億百千劫乃有佛耳，猶優曇鉢花時時乃有，佛亦難值。",
    "T03n0155_001:0112c19_4": "唯願如來重加大哀，開寤愚癡，願說經法。",
    "T03n0155_001:0112c20_5": "世尊往昔無數劫來，放捨身命頭目髓腦肌肉骨血國城妻子，施與一切，為眾生故起大弘誓，當為眾生作大光明。」",
    "T03n0155_001:0112c23_6": "「乃昔過去無央數劫。",
    "T03n0155_001:0112c23_7": "時閻浮提有大國王，名度闍那謝梨，慈仁勇猛端正第一，典主八萬四千諸國，其國豐盛人民安樂。",
    "T03n0155_001:0112c26_8": "爾時，國王處於正殿坐自思惟：『夫人在世尊榮豪貴富樂自然，皆由先世施行眾善、修習智慧，以是之故今致自然；已得自然，迷惑色欲，不惟非常，不知更紹來世之福，猶如畜生飽食終日無所用心。",
    "T03n0155_001:0113a01_9": "夫為智者，唯當修習智慧正法日新之益。』",
    "T03n0155_001:0113a02_10": "作是思惟已便告傍臣：『命請中有智慧者為吾說法，我欲聞之。』",
    "T03n0155_001:0113a04_11": "群臣受教，遣使四出諸國，命請聰明大智慧者。",
    "T03n0155_001:0113a05_12": "「時，有一婆羅門，學問廣博智慧第一，來應王命。",
    "T03n0155_001:0113a06_13": "群臣白王：『今有婆羅門，聰明博達來在門外。』",
    "T03n0155_001:0113a07_14": "王聞歡喜即出奉迎，頭面作禮施設寶座，供施甘饌食訖澡漱。",
    "T03n0155_001:0113a08_15": "王語婆羅門言：『久聞有德，故遠相屈，唯願大仙為說經法。』",
    "T03n0155_001:0113a10_16": "答言：『我學以來積年勤苦，大王云何直爾欲聞？』",
    "T03n0155_001:0113a11_17": "王語婆羅門言：『欲須國城珍寶，隨意所欲，悉當相給。』",
    "T03n0155_001:0113a12_18": "答言：『我亦不用珍寶、國城、妻子、象馬，大王若能剜其身肉用作千燈，若能爾者當為說法，不能爾者經法難聞。』",
    "T03n0155_001:0113a14_19": "「王自念言：『無數劫來喪身叵計未曾為法，今為法故以身為燈，甚為快善。』",
    "T03n0155_001:0113a16_20": "王大歡喜，答婆羅門言：『如汝所勅，即當奉行，不敢違命。』",
    "T03n0155_001:0113a17_21": "婆羅門言：『能爾者大善！",
    "T03n0155_001:0113a18_22": "何時當為？』",
    "T03n0155_001:0113a18_23": "王復答言：『却後七日乃當為之。』",
    "T03n0155_001:0113a19_24": "王勅群臣告下諸國大王：『却後七日為聞法故，當於身上而燃千燈；諸欲來見王者，皆悉集於大國。』",
    "T03n0155_001:0113a21_25": "羣臣受教，同時遣使下八萬四千諸國：『大王却後七日當於身上而燃千燈；諸王臣民諸欲來見王者，疾來馳至集於大國。』",
    "T03n0155_001:0113a24_26": "「當是之時，諸王臣民，聞之驚愕如喪父母，哀[口*睪]涕泣動閻浮提。",
    "T03n0155_001:0113a25_27": "諸王臣民悉來集會，王勅語傍臣：『於大廣博平坦之地設施座席。』",
    "T03n0155_001:0113a27_28": "群臣奉命，即時於廣博地設施床座。",
    "T03n0155_001:0113a28_29": "時，王飯已與諸夫人、二萬婇女、一萬大臣導從前後，王於座所王處正座，諸夫人婇女及諸王群臣人民，皆悉同時腹拍王前，同聲白王言：『唯願天王大慈大悲無量大哀！",
    "T03n0155_001:0113b03_30": "以我等故，莫於身上而燃千燈。』",
    "T03n0155_001:0113b03_31": "王答謝諸王臣民夫人婇女：『吾從無央數劫，五道生死壞身無數，未曾為法喪身命也。",
    "T03n0155_001:0113b05_32": "今為法故以身作燈，持是功德用求佛道，普為十方無量眾生作大光明，除去眾生三毒癡冥。",
    "T03n0155_001:0113b07_33": "吾成佛時，當為汝等施慧光明照除生死，開涅槃門入安隱法。",
    "T03n0155_001:0113b09_34": "汝等莫却我無上道心。』",
    "T03n0155_001:0113b09_35": "時，諸會者皆悉默然。",
    "T03n0155_001:0113b10_36": "「於是大王即便持刀授與左右，勅令剜身作千燈處，出其身肉深如大錢，以酥油灌中而作千燈。",
    "T03n0155_001:0113b12_37": "安炷已訖，語婆羅門言：『先說經法，然後燃燈。』",
    "T03n0155_001:0113b13_38": "而婆羅門，為王唯說一偈言：「『常者皆盡，　　高者亦墮，　　合會有離，　　生者有死。』",
    "T03n0155_001:0113b17_0": "「王聞偈已歡喜踊躍，告諸群臣、夫人婇女，皆悉受誦，即便疏偈題著諸門街陌里巷，勅諸人民皆令諷誦，下閻浮提諸王臣民亦令諷誦。",
    "T03n0155_001:0113b20_0": "於是大王告婆羅門：『今可燃燈。』",
    "T03n0155_001:0113b20_1": "王便立誓：『今為法故以身為燈，我不求作聖王上至天帝及諸天王世界榮樂，亦不求二乘之證，持是功德願求無上正真之道，普為十方五道眾生，作大法光明照於眾冥。』",
    "T03n0155_001:0113b24_2": "爾時，國王發是願已，即時三千大千世界六種震動，上至首陀會天，一切宮殿皆悉震動。",
    "T03n0155_001:0113b26_3": "時，諸天人甚大惶怖：『是何瑞應令地大動？』",
    "T03n0155_001:0113b27_4": "即以天眼觀閻浮提，見於菩薩為於法故，身燃千燈發於弘誓。",
    "T03n0155_001:0113b29_5": "是使爾耳。",
    "T03n0155_001:0113b29_6": "「時，諸天人皆悉來下，而見菩薩身燃千燈，無數諸天悲泣雨淚。",
    "T03n0155_001:0113c01_7": "時，天帝釋住於王前，讚言：『善哉！",
    "T03n0155_001:0113c02_8": "善哉！",
    "T03n0155_001:0113c02_9": "為於法故不惜身命，欲求何等？』",
    "T03n0155_001:0113c03_10": "菩薩答言：『我亦不求轉輪聖王、天帝、魔王及梵天王，色聲香味，亦不求羅漢、辟支佛，持是功德用求無上正真之道，普為十方無量眾生施慧光明，照除眾生三毒癡冥，令離眾苦至泥洹安樂。』",
    "T03n0155_001:0113c07_11": "「時，天帝釋復問王言：『身燃千燈，得無痛惱而有悔耶？』",
    "T03n0155_001:0113c08_12": "王答天帝：『不以為痛，亦無悔恨。』",
    "T03n0155_001:0113c09_13": "天帝重問：『若無悔恨，以何為證？』",
    "T03n0155_001:0113c10_14": "於是國王便自誓言：『而我今日為於法故身燃千燈，持是功德用求無上正真之道。",
    "T03n0155_001:0113c12_15": "審當成佛者。",
    "T03n0155_001:0113c12_16": "千燈諸瘡即當除愈，身即平復無有瘡瘢。』",
    "T03n0155_001:0113c13_17": "作是語已，身即平復無復瘡瘢，端正姝好過踰於前。",
    "T03n0155_001:0113c14_18": "「時，天帝釋、無數諸天、國王群臣、夫人婇女、無量庶民，異口同音悉讚歎言：『善哉！",
    "T03n0155_001:0113c16_19": "善哉！』",
    "T03n0155_001:0113c16_20": "歎未曾有，歡喜踊躍，皆奉行十善之教。」",
    "T03n0155_001:0113c17_21": "佛言：「爾時國王者，則我身是，時婆羅門者，調達是。",
    "T03n0155_001:0113c18_22": "菩薩求習智慧，精進如是。」",
    "T03n0155_001:0113c20_0": "佛說菩薩本行經卷上",
    "T03n0155_001:0113c21_0": "丹藏以此卷為下卷，以中為上，以下為中。",
    "T03n0155_001:0113c22_0": "今詳始末，丹藏錯耳。"
}