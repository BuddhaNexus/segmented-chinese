{
    "T01n0021_001:0264a20_0": "佛說梵網六十二見經",
    "T01n0021_001:0264a22_0": "月支優婆塞支謙譯",
    "T01n0021_001:0264a23_0": "聞如是：一時，佛遊於俱留國，與大比丘眾千二百五十人俱。",
    "T01n0021_001:0264a24_1": "爾時，異道人須卑及弟子梵達摩納，隨佛及比丘僧。",
    "T01n0021_001:0264a25_2": "異道人須卑，謗佛無央數，及謗法、比丘僧；弟子梵達摩納，嗟歎佛及法、比丘僧無央數。",
    "T01n0021_001:0264a27_3": "是師弟子便共諍言，各自非其所說，常隨佛比丘僧受請。",
    "T01n0021_001:0264a28_4": "是時，佛從俱留國，往至舍衛國，止在祇樹給孤獨園。",
    "T01n0021_001:0264b01_5": "時，諸比丘會於迦梨羅講堂上，坐共議言：「是事當云何？",
    "T01n0021_001:0264b02_6": "異道人須卑，及弟子梵達摩納，常隨佛及比丘僧受請。",
    "T01n0021_001:0264b03_7": "異道人須卑，謗佛及法、比丘僧無央數；弟子梵達摩納，嗟歎佛及法、比丘僧無央數。」",
    "T01n0021_001:0264b05_8": "佛徹聽遙聞諸比丘共議說是事，佛便起往至講堂。",
    "T01n0021_001:0264b06_9": "佛則坐，佛問諸比丘言：「屬者會迦梨羅講堂，所議何等？」",
    "T01n0021_001:0264b08_10": "諸比丘白佛言：「向者會共議言：『異道人須卑，及弟子梵達摩納，常隨佛及比丘僧受請。",
    "T01n0021_001:0264b10_11": "異道人須卑，謗佛及法、比丘僧無央數；弟子梵達摩納，嗟歎佛及法、比丘僧無央數。』」",
    "T01n0021_001:0264b12_12": "佛言：「善哉！",
    "T01n0021_001:0264b12_13": "諸比丘！",
    "T01n0021_001:0264b12_14": "會常當行二事。",
    "T01n0021_001:0264b12_15": "何等為二？",
    "T01n0021_001:0264b13_16": "一者說法、二者思惟。」",
    "T01n0021_001:0264b13_17": "佛告諸比丘：「若有謗我及法、比丘僧，汝曹不瞋恚念惡愁憂者為善；若有謗我及法、比丘僧，卿曹便瞋恚愁憂者為有衰。",
    "T01n0021_001:0264b16_18": "比丘！",
    "T01n0021_001:0264b16_19": "若有嗟歎我及法、比丘僧者，汝便當不喜，亦不愁憂，亦不憘；憘者，汝便有衰。",
    "T01n0021_001:0264b18_20": "若復有謗我及法、比丘者，汝意便當念言：『彼人所說，非至誠言，佛無有是事。』",
    "T01n0021_001:0264b19_21": "比丘！",
    "T01n0021_001:0264b20_0": "若有嗟歎我及法、比丘僧者，汝當念言：『實有是事。』",
    "T01n0021_001:0264b21_1": "所以者何？",
    "T01n0021_001:0264b21_2": "其少知者但有誡不能多聞者，便嗟歎佛。」",
    "T01n0021_001:0264b22_3": "諸比丘問佛言：「何所是少知但有誡不多聞嗟歎佛者？」",
    "T01n0021_001:0264b23_4": "佛言：「其人說言：『佛不殺生，無怨結，不持刀杖，教人為善，慈哀一切及蜎蜚蠕動之類；亦不取他人財物，但欲布施，心亦念布施，見人劫掠人者哀念之；身自行清淨，不入人罪法。",
    "T01n0021_001:0264b27_5": "修清淨梵行，樂清淨行；不樂惡愛欲之法，亦不妄語。",
    "T01n0021_001:0264b28_6": "所言至誠，樂實無虛，世間人皆信其言，無有異意，亦不妄念。",
    "T01n0021_001:0264c01_7": "不兩舌、傳語、鬪人，若有諍者和解，各令安隱；不罵詈，亦不惡口。",
    "T01n0021_001:0264c02_8": "所說令眾人歡喜，但說善不欺言。",
    "T01n0021_001:0264c03_9": "知時至誠，有義行法，所言柔軟；不坐高綺好牀，亦不著香花；不聽歌舞；不飲酒，亦不著金銀珍寶。",
    "T01n0021_001:0264c05_10": "常以法食食不失其時；不受男女奴婢。",
    "T01n0021_001:0264c06_11": "不絕生穀，亦不受鷄羊猪；無有舍宅，亦不市買；不行斤斗寸尺欺侵人。",
    "T01n0021_001:0264c08_12": "皆離於刀杖撾捶恐怖人。",
    "T01n0021_001:0264c10_0": "「『譬如異道人，貪著食，以是比著行，多居穀食酒畜生衣被醫；沙門瞿曇，皆無是。",
    "T01n0021_001:0264c12_0": "「『譬如異道人，受人信施食，以是故常作癡業，徐行出入，誹謗嫉妬，但欲得自恭敬；佛常離是癡業。",
    "T01n0021_001:0264c15_0": "「『譬如異道人，受人信施食，畜、聚落、舍宅、穀食、樹木、果蓏、菜園，自取食之；佛皆離是事。",
    "T01n0021_001:0264c16_1": "「『有異道人受人信施食，在高廣綺牀上臥起，以金銀好畫之上布施[袖由+延]，及諸象馬畜生諸飛鳥之毛，以布座上；佛皆離是事。",
    "T01n0021_001:0264c19_2": "「『譬有異道人，受人信施食，便共相問言：「王者云何？",
    "T01n0021_001:0264c20_3": "賊云何？",
    "T01n0021_001:0264c21_4": "兵云何？",
    "T01n0021_001:0264c21_5": "鬪云何？",
    "T01n0021_001:0264c21_6": "大臣云何？",
    "T01n0021_001:0264c21_7": "郡國縣邑云何？",
    "T01n0021_001:0264c22_8": "女人云何？",
    "T01n0021_001:0264c22_9": "婬妷者云何？」",
    "T01n0021_001:0264c22_10": "說世間事、說開事海事；佛皆離是事。",
    "T01n0021_001:0264c23_11": "「『有異道人，受人信施食，行虛現實應，表裏不相副，示光法明，以求財利，常貪鉢；佛皆離是癡見。",
    "T01n0021_001:0264c26_12": "「『有異道人，受人信施食，便共諍訟言：「我知法律，卿不知法律，卿為邪見，豈能知法耶？",
    "T01n0021_001:0264c28_13": "我為正見。」",
    "T01n0021_001:0264c28_14": "語言前後顛倒：「我為正見，卿則見邪；卿為負，我得勝；卿惡、卿邊。」",
    "T01n0021_001:0264c29_15": "至無復受其言，「卿當學行，為有保任不？」",
    "T01n0021_001:0265a01_16": "佛離是畜生果。",
    "T01n0021_001:0265a02_17": "「『有異道人，受人信施食，常行摴蒱博掩，便言：「我以得鞬橛兜摴蒱君犢塞盧。」",
    "T01n0021_001:0265a03_18": "佛皆離是事。",
    "T01n0021_001:0265a04_19": "「『有異道人，受人信施食，便沐浴以雜香塗身，自莊嚴，以鏡自照，持高繖蓋，著履結髮，以珠珞毦；佛皆離是事。",
    "T01n0021_001:0265a06_20": "「『有異道人，受人信施食，常行現惡事，便持手鬪足，以頭面相觸，鬪象馬牛羊、鬪男子女人及小兒、鬪鷄猪鴨；佛皆離是邪惡見。",
    "T01n0021_001:0265a09_21": "「『有異道人，受人信施食，作畜生業，以自給活，別知刀矛弓箭、別相男女大小、別知相象馬牛羊；佛皆離是事。",
    "T01n0021_001:0265a12_22": "「『有異道人，受人信施食，作畜生業，以自給活，作男女小兒醫、作象馬牛羊之醫；佛皆離是事。",
    "T01n0021_001:0265a14_23": "「『有異道人，受人信施食，作畜生業自給活，作鬼神事、作衣被、作自醫、作女人座醫、作呪嬈。",
    "T01n0021_001:0265a16_24": "女人往來之時，持草化作美食，與人食之，便詐隨索好物，化盧服與人，能令飛行；佛皆離是事。",
    "T01n0021_001:0265a19_25": "「『有異道人，受人信施食，以作畜生業自給活，持藥與人使吐；佛皆離是事。",
    "T01n0021_001:0265a20_26": "「『有異道人，受人信施食，以畜生業自給活，呼人言使東西行，呪令共鬪諍訟，相撾捶人，墮人著地，呪女人使傷胎，以葦呪著人臂；佛皆離是事。",
    "T01n0021_001:0265a24_27": "「『有異道人，受人信施食，以畜生業自給活，持薪然火，呪栗皮毒蒲萄子作烟，呪鼠傷殺人，學呪知人生死時；佛皆離是事。",
    "T01n0021_001:0265a27_28": "「『有異道人，受人信施食，以畜生業自給活，一人言當大雨，一人言當小雨。",
    "T01n0021_001:0265a28_29": "一人言米穀當豐熟，一人言不熟。",
    "T01n0021_001:0265a29_30": "一人言米穀當貴，一人言當賤。",
    "T01n0021_001:0265b01_31": "一人言當大病疫，一人言不。",
    "T01n0021_001:0265b02_32": "一人言當有賊來破壞此國，一人言當有大死亡。",
    "T01n0021_001:0265b03_33": "一人言當有崩王，當有立王，一人言地當大動，一人言不。",
    "T01n0021_001:0265b04_34": "一人言月當蝕，一人言月不蝕。",
    "T01n0021_001:0265b05_35": "一人言日當蝕，一人言日不蝕。",
    "T01n0021_001:0265b06_36": "一人言日從東西行，一人言從西東行。",
    "T01n0021_001:0265b07_0": "一人言月星宿，從東西行，一人言從西東行，用是故有吉凶，一人言用是故日月星宿，從東西行。",
    "T01n0021_001:0265b09_1": "一人言用是故日月星出，一人言用是故日月星入。",
    "T01n0021_001:0265b10_2": "一人言雲當覆日，一人言當出於雲，一人言天當清無雲。",
    "T01n0021_001:0265b11_3": "佛皆離是事。",
    "T01n0021_001:0265b12_4": "「『有異道人，受人信施食，以畜生業自給活，一人言此國王當往破彼國，彼國王當來破此國，一人言此國王車馬畜少。",
    "T01n0021_001:0265b14_5": "為人解夢，呪人使不能語，令人口噤，為人書取其價、為人持校計取其價，分別好惡色取其價。",
    "T01n0021_001:0265b17_6": "佛皆離是事。』」",
    "T01n0021_001:0265b17_7": "佛言：「沙門一飯，暮不食，以時食，離不時食。",
    "T01n0021_001:0265b18_8": "行知止，足於衣鉢，食取足而已。",
    "T01n0021_001:0265b19_9": "所行至處，皆齎衣鉢自隨身。",
    "T01n0021_001:0265b19_10": "譬如飛鳥所行至處，兩翅隨其身，比丘亦如是。",
    "T01n0021_001:0265b20_11": "於衣被飯食，鉢取足而已，所行至處，衣鉢皆隨身，比丘亦如是。",
    "T01n0021_001:0265b22_12": "受賢者誡奉行，自觀身，不諍訟，思惟道，所作安諦。",
    "T01n0021_001:0265b23_13": "見色不作想，亦不互相見鬪人變者。",
    "T01n0021_001:0265b24_14": "續寂寞，不癡亂，諸不可意惡不善之法，不能亂其志，皆護眼根。",
    "T01n0021_001:0265b25_15": "是為比丘奉賢者誡品。",
    "T01n0021_001:0265b26_16": "賢者如是寂定根門於內，不念鬪亂，飯食取足而已。",
    "T01n0021_001:0265b27_17": "食亦不多亦不少，適得其中，常爾一食不增減，趣支命不用作筋力，但欲令身安不苦痛，有氣力得定行。",
    "T01n0021_001:0265b29_18": "若有當來比丘，當以是賢善，奉行戒，當以是賢善。",
    "T01n0021_001:0265c02_19": "飯食取足而已，思惟道，初夜後夜行道，應妙不傾動行道念。",
    "T01n0021_001:0265c03_20": "晝日若坐、若經行，不念惡法。",
    "T01n0021_001:0265c04_21": "初夜若經行、若坐。",
    "T01n0021_001:0265c04_22": "中夜猗右脇累兩足而臥，意即念起常欲見明。",
    "T01n0021_001:0265c05_23": "後夜復坐念道，若經行不念惡法。",
    "T01n0021_001:0265c06_24": "「若入郡國縣邑分衛，明旦起著衣持鉢，入郡國縣邑分衛，皆護身諸根常念著意。",
    "T01n0021_001:0265c08_25": "分衛訖出，飯食已，澡手洗足去鉢，便入在獨夜坐，若空閑樹下、若露處山間巖石間、若草屋水所盪處，正坐不左右顧視，離世間癡意念行不作惡意，以慈心哀傷一切人民及蜎飛蠕動之類。",
    "T01n0021_001:0265c12_26": "意亦不念惡，去愛欲，去離睡眠，常念疾得定，行意而不念睡眠。",
    "T01n0021_001:0265c14_27": "去離猶豫眾想，不說惡亦不作想，內意寂定，去離外疑，去離眾想。",
    "T01n0021_001:0265c15_28": "行不行惡法，意亦不念眾想，皆棄五蓋及塵勞意。",
    "T01n0021_001:0265c17_0": "譬如人舉息錢，行賈作如意，還本償息常有餘末，饒足自活，其人自念心亦歡喜。",
    "T01n0021_001:0265c18_1": "譬如人久行作奴婢，得脫奴身，出入自在，自念言：『我本作奴，今得脫為民。』",
    "T01n0021_001:0265c20_2": "其人自念，心亦歡喜。",
    "T01n0021_001:0265c21_3": "譬如人拘閉牢獄，遇赦得脫，其人自念，心亦歡喜。",
    "T01n0021_001:0265c22_4": "譬如人得重病，連年累歲，遭遇良醫，攻治得愈，有氣力行步出入飯食，其人念言：『昔時病累歲，今得除愈，有氣力飯食出入。』",
    "T01n0021_001:0265c25_5": "其人自念亦歡喜。",
    "T01n0021_001:0265c25_6": "譬如人持重財，經過惡道，財物畜甚安隱得至善道，其人自念亦歡喜。",
    "T01n0021_001:0265c27_7": "比丘亦如是，去離五蓋，譬如負債以償拘閉得脫，久病除愈，奴免為民，經過惡道以脫，是心歡喜。」",
    "T01n0021_001:0265c29_8": "佛言：「其少知或不多聞者，便謗如來。」",
    "T01n0021_001:0266a01_9": "佛言：「我所解法深妙，我所知所了者，賢者弟子聞者便嗟歎如來。」",
    "T01n0021_001:0266a03_0": "佛言：「何所是深妙之法，我所可了知？",
    "T01n0021_001:0266a03_1": "賢者弟子聞之便嗟歎如來。」",
    "T01n0021_001:0266a04_2": "佛言：「若有異道人，於過去劫中，見過去事，於無央數道，各各學其事，知其中事，皆在十八見中。",
    "T01n0021_001:0266a06_3": "若有異道人，於當來劫中，見當來事，學當來事，於無央數道，各各了其事，皆在是四十四見中。",
    "T01n0021_001:0266a09_0": "彼異道人，於過去劫中，見過去事，於無央數道，各各了其事，悉在十八見中者，有異道人，行常見常，自為世間說有常，在是四見中。」",
    "T01n0021_001:0266a12_1": "佛言：「其異道人，何以在四見中？",
    "T01n0021_001:0266a12_2": "各見常說，自為世間人說有常。",
    "T01n0021_001:0266a13_3": "若有異道人，斷愛欲行禪，即如其像三昧正受，能念過去二十劫事。",
    "T01n0021_001:0266a15_4": "其人言：『我與世有常。",
    "T01n0021_001:0266a15_5": "所以者何？",
    "T01n0021_001:0266a15_6": "我知過去劫成敗時，不知當來劫成敗時。』",
    "T01n0021_001:0266a16_7": "其人便念：『知過去事，捨當來事。』",
    "T01n0021_001:0266a17_8": "是為第一見。",
    "T01n0021_001:0266a17_9": "第二若有異道人，斷愛欲，即如像三昧正受，能念當來四十劫事。",
    "T01n0021_001:0266a19_10": "其人言：『我與世有常。",
    "T01n0021_001:0266a19_11": "所以者何？",
    "T01n0021_001:0266a20_12": "我不知過去劫成敗時，但知當來劫成敗時。』",
    "T01n0021_001:0266a21_13": "其人便捨過去事不知之，念當來事，是為第二見。",
    "T01n0021_001:0266a22_14": "第三若異道人，斷愛欲，精進行寂，即如其像三昧定意，念過去當來八十劫事，其人便言：『我與世有常。",
    "T01n0021_001:0266a24_15": "所以者何？",
    "T01n0021_001:0266a24_16": "我知過去、當來劫成敗時。』",
    "T01n0021_001:0266a25_17": "其人便念過去、當來之智，是為第三見。",
    "T01n0021_001:0266a26_18": "第四若有異道人，精進寂一心，行斷惡行，即如其像三昧定意，念寂根住癡念。",
    "T01n0021_001:0266a28_19": "其人自為世間說：『有常。",
    "T01n0021_001:0266a28_20": "所以者何？",
    "T01n0021_001:0266a29_21": "我不知過去劫成敗時，亦不知當來劫成敗時。』",
    "T01n0021_001:0266b01_22": "是為第四見。",
    "T01n0021_001:0266b01_23": "所可謂異道人，說常見常，自為世間人說有常者，皆在是四見中，不能復過上。",
    "T01n0021_001:0266b03_24": "如來皆知，是復過是上微妙知，是以不誡之，離於誡得無為。",
    "T01n0021_001:0266b04_25": "如來知痛痒所更樂盡滅，知所從起，佛見以無所受意善解。」",
    "T01n0021_001:0266b06_26": "佛言：「我所解法，深奧深照，若有賢者弟子聞之便嗟歎佛。",
    "T01n0021_001:0266b07_27": "其有異道人，於過去劫中，見過去事，念過去事，於無央數道，各樂說知其中事，皆在十八見中。",
    "T01n0021_001:0266b09_28": "其異道人何？",
    "T01n0021_001:0266b10_29": "謂於過去劫中，見過去事，念過去事，於無央數道，各樂說知其中事者。",
    "T01n0021_001:0266b11_30": "若有異道人，各說常見常，各自為世間人說有常，皆在四見中。",
    "T01n0021_001:0266b13_31": "其異道人何？",
    "T01n0021_001:0266b13_32": "謂說常見常，為世間人說常。",
    "T01n0021_001:0266b14_33": "其劫壞敗時，下人民便上生第十二阿衛貨羅天上。",
    "T01n0021_001:0266b15_34": "劫壞敗時，其天福德薄，命盡展轉來下。",
    "T01n0021_001:0266b16_35": "有梵天在上虛空中生，便於彼為大尊，梵自謂：『我皆作諸事，於其上尊，為一切作父，解義千人之上。』",
    "T01n0021_001:0266b18_36": "其梵天自念言：『當於何所得人來生此？』",
    "T01n0021_001:0266b19_37": "適發意頃，餘下人即解生其上。",
    "T01n0021_001:0266b20_38": "爾時其梵天，因發見言：『我皆化作是諸人。』",
    "T01n0021_001:0266b21_39": "其人民亦自生見言：『梵天皆化作我曹。",
    "T01n0021_001:0266b22_40": "所以者何？",
    "T01n0021_001:0266b22_41": "梵天先生，我曹後生，是故化我曹。』",
    "T01n0021_001:0266b23_42": "其先生梵天，最端正好潔，威神巍巍。",
    "T01n0021_001:0266b24_0": "其餘諸天，隨法福德薄，命盡皆稍稍下生人間，行精進，離愛欲，行一心，即如其像三昧定意，念昔所生處。",
    "T01n0021_001:0266b26_1": "其人言：『上先所生梵天得常在，終不轉移亦不死。",
    "T01n0021_001:0266b27_2": "常在尊上梵天，化作我曹，非常轉移死。』",
    "T01n0021_001:0266b28_3": "是謂為說常非是，是為第一見。",
    "T01n0021_001:0266b29_4": "第二若有異道人，彼有梵天，發見如是言：『其有色法痛痒思想行識，是法為常，亦不轉移不死，其有地種、水種、火種、風種、空種，此非常不堅固。』",
    "T01n0021_001:0266c03_5": "其梵天人，祿相福德薄者，終亡來下生人間。",
    "T01n0021_001:0266c04_6": "其人精進，離愛欲，一心，即如其像三昧定意，念昔梵天。",
    "T01n0021_001:0266c06_0": "是其人言：『彼色法痛痒思想行識，其法常堅固，此人間地種、水種、火種、風種、空種，是法非常，無堅固有終亡。』",
    "T01n0021_001:0266c08_1": "是為第二見。",
    "T01n0021_001:0266c08_2": "第三若有異道人，所說何？",
    "T01n0021_001:0266c09_3": "謂有天名幾陀波屠，在其上相娛樂，快樂以後，常不復念身病著牀，其人法祿相福德薄，終亡下生人間，其人行精進，離愛欲，一心，即如其像三昧定意，念昔所生處，其人便言：『彼天人相娛樂快樂者，得常在，不動轉終亡。",
    "T01n0021_001:0266c14_4": "此人間相娛樂，非常無堅固，有終亡。",
    "T01n0021_001:0266c15_5": "彼天有常，此人間無常。』",
    "T01n0021_001:0266c15_6": "是為第三見。",
    "T01n0021_001:0266c16_0": "第四若有異道人所說，有天名散提，彼居上共止頓，平相向，生瞋恚離本座，其天人祿相福薄者，終亡下生人間。",
    "T01n0021_001:0266c18_1": "其人行精進，離愛欲，一心，即如其像三昧定意，念昔所生天上，其人言：『彼諸天共止相娛樂者，得常在堅固不終亡。",
    "T01n0021_001:0266c21_2": "我生人間者，非常無堅固，有終亡。",
    "T01n0021_001:0266c22_3": "彼天有常，我人間無常。』",
    "T01n0021_001:0266c22_4": "是為第四見。」",
    "T01n0021_001:0266c22_5": "佛言：「諸異道人，各各所說有常，各各為世間人說有常者，皆在是四見中，不能過是四見。",
    "T01n0021_001:0266c25_0": "佛皆知是，復過是上絕妙知，是以不譏亦不毀，得無為。",
    "T01n0021_001:0266c26_1": "佛知痛痒更樂，知方便所從起、起以見，佛無所受意善解，佛所知法，深奧深照，我悉了。",
    "T01n0021_001:0266c28_2": "若有賢者弟子聞知之，便嗟歎如來。",
    "T01n0021_001:0266c29_3": "若有異道人，於過去劫中，見過去事，念昔時行，於不可計道，各樂說解知其事，皆在十八見中。",
    "T01n0021_001:0267a02_4": "其道人所知何？",
    "T01n0021_001:0267a02_5": "謂有異道人言：『我於此自然生，不從他方來生。』",
    "T01n0021_001:0267a03_6": "念無所從生見，謂本無世間，今有世間。",
    "T01n0021_001:0267a04_7": "皆在二見中。",
    "T01n0021_001:0267a05_8": "其異道人所知何？",
    "T01n0021_001:0267a05_9": "謂言：『我於此自然生，不從他方來生。』",
    "T01n0021_001:0267a06_10": "念無世間，今有世間者，有天名無想，入無有思想，無有痛痒。",
    "T01n0021_001:0267a07_11": "其天人若念思想，祿相福德便薄盡，終亡來下生世間。",
    "T01n0021_001:0267a09_12": "其人行精進，離愛欲，一心定意意，即如像像其三昧，不能復念昔時所從來生。",
    "T01n0021_001:0267a10_13": "其人便言：『本無有世間，今適有世間。",
    "T01n0021_001:0267a11_14": "我昔時無，今自然生。』",
    "T01n0021_001:0267a12_15": "是第一見。",
    "T01n0021_001:0267a12_16": "第二若有異道人，意念癡，其癡人念言：『本無世間，今適有世間。",
    "T01n0021_001:0267a13_17": "我本無，今自生有。",
    "T01n0021_001:0267a14_18": "所以者何？",
    "T01n0021_001:0267a14_19": "我本無，今自生有，是謂為本無有世間。』",
    "T01n0021_001:0267a15_20": "是為第二見。",
    "T01n0021_001:0267a15_21": "其異道人所可，謂我本無所從來生，念無所從生見，謂本無世間，今適有世間者，皆在是二見中，是二見不能復過上。",
    "T01n0021_001:0267a18_22": "佛皆知是，復過其上絕妙知。",
    "T01n0021_001:0267a19_0": "是以不譏亦不毀，得無為。",
    "T01n0021_001:0267a19_1": "佛知痛痒所更樂，知方便所從、起以見，佛無所受意善解。」",
    "T01n0021_001:0267a20_2": "佛言：「我所知法，深奧深照，我悉曉了之。",
    "T01n0021_001:0267a21_3": "若有賢者弟子，聞知者便嗟歎佛。",
    "T01n0021_001:0267a22_4": "若有異道人，於過去劫中，見過去事，念昔時行，於可計道，各樂說解知其事者，皆在十八見中。",
    "T01n0021_001:0267a24_5": "有異道人，一人言我所見有崖底、一人言我所見無崖底、一人言我所見有崖底無崖底、一人言我所見不有崖底亦不無崖底，皆在是四見中。",
    "T01n0021_001:0267a28_0": "其異道人所知何？",
    "T01n0021_001:0267a28_1": "謂若有異道人，行如是，自為世間人說有限，我所言至誠，其餘者為癡虛妄言。",
    "T01n0021_001:0267b01_2": "自為世間人說無限，作是說：『有言，我與世間有限無限，我與世亦不有限亦不無限者。",
    "T01n0021_001:0267b03_3": "後亦為虛妄語，作是說者為誑語。",
    "T01n0021_001:0267b04_4": "所以者何？",
    "T01n0021_001:0267b04_5": "我所見世間有限。』",
    "T01n0021_001:0267b04_6": "是為第一見。",
    "T01n0021_001:0267b05_7": "第二若有異道人，所知何？",
    "T01n0021_001:0267b05_8": "謂言：我所行所見無限，謂知我與世無限。",
    "T01n0021_001:0267b06_9": "其異道人，見如是，行如是，謂我與世無限，其人說言：『我與世無限，我至誠，其餘者為癡。",
    "T01n0021_001:0267b08_10": "反言：「我與世有限無限，我與世亦無有限亦不無限。」",
    "T01n0021_001:0267b09_11": "作是說者為誑語。",
    "T01n0021_001:0267b10_12": "所以者何？",
    "T01n0021_001:0267b10_13": "我與世無限。』",
    "T01n0021_001:0267b10_14": "是為二見。",
    "T01n0021_001:0267b11_15": "第三若有異道人，所知何？",
    "T01n0021_001:0267b11_16": "謂其異道人見如是行，謂：『知我與世有限無限，我所言至誠，其餘為癡虛妄語。",
    "T01n0021_001:0267b13_17": "反言：「我與世有限無限，我與世亦不有限亦不無限。」",
    "T01n0021_001:0267b14_18": "作是說者為誑語。",
    "T01n0021_001:0267b15_19": "所以者何？",
    "T01n0021_001:0267b15_20": "我與世有限無限。』",
    "T01n0021_001:0267b15_21": "是為第三見。",
    "T01n0021_001:0267b16_22": "第四若有異道人，所知何？",
    "T01n0021_001:0267b16_23": "謂其人言：『我念如是行如是見，謂知我與世亦不有限亦不無限，我所言者至誠，其餘者為癡虛妄語。",
    "T01n0021_001:0267b19_24": "反言：「我與世有限，我與世無限，我與世有限無限。」",
    "T01n0021_001:0267b20_25": "作是說者為誑語。",
    "T01n0021_001:0267b20_26": "所以者何？",
    "T01n0021_001:0267b21_27": "我與世亦不有限亦不無限。』",
    "T01n0021_001:0267b21_28": "是為第四見。」",
    "T01n0021_001:0267b22_29": "佛言：「諸異道人，有言有限、有言無限、有言有限無限、有言亦不有限亦不無限，我及世間者，皆在是四見中，不能復過是四見上。",
    "T01n0021_001:0267b25_30": "佛皆知是，復過是上絕妙知。",
    "T01n0021_001:0267b25_31": "是以不譏不毀，得無為。",
    "T01n0021_001:0267b26_32": "佛知痛痒所更樂，知方便所從起，不受著，佛善解。」",
    "T01n0021_001:0267b27_33": "佛言：「我所知法，深奧深照。",
    "T01n0021_001:0267b28_34": "若有賢者弟子聞知之，便嗟歎佛。",
    "T01n0021_001:0267b29_35": "若有異道人，於過去劫中，見過去事，念昔所生處，於不可計道，各樂說解其事者，皆在是十八見中。",
    "T01n0021_001:0267c02_36": "各異道人共諍說，所言各異，若有問事者，便共諍，所言各異，言：『教我某當如是，教彼人當如是，教餘人當如是，教人當如是不如是。』",
    "T01n0021_001:0267c05_37": "皆在是四見中。",
    "T01n0021_001:0267c05_38": "其異道人共諍說，所言各異者何？",
    "T01n0021_001:0267c06_39": "謂各有異道人，見如是行如是，言：『我不知亦不見，為有後世為無後世；我不知，一切無有後世；我亦不見，我所可不見不知不念是事，如我所說，不如餘者所說。』",
    "T01n0021_001:0267c10_40": "其人獨語自用：『我所見至誠，其餘為癡。』」",
    "T01n0021_001:0267c11_41": "佛言：「受取癡邪見人，身死至泥犁惡道。",
    "T01n0021_001:0267c12_42": "若有沙門婆羅門，所行多知，黠慧解說，其義諦觀，所語無異，名聞遠方，棄捐他見，來到其所，安諦問之，不能發遣；其異道人，死墮惡道。",
    "T01n0021_001:0267c15_43": "是為第一見。",
    "T01n0021_001:0267c15_44": "第二若有異道人所知何？",
    "T01n0021_001:0267c16_45": "謂其異道人，見如是所說如是：『我不知為有善惡之殃福，亦不知為無善惡之殃福，我亦不知亦不見。』",
    "T01n0021_001:0267c18_46": "若作是語：『有善惡之殃福我為著，無善惡之殃福我為離著，若我不著為轉還受。』",
    "T01n0021_001:0267c20_47": "若沙門婆羅門，所行多知，黠慧解說，其義諦觀，所語無異，名聞遠方，棄捐他見，來到其所，安諦問之，不能發遣。",
    "T01n0021_001:0267c23_48": "其異道人疑，恐畏來問，若有問者，便共諍說：『教某人當如是，教餘人當如是。",
    "T01n0021_001:0267c24_49": "當如是不如是，亦當如是不如是。』",
    "T01n0021_001:0267c25_50": "是為第二見。",
    "T01n0021_001:0267c25_51": "第三若有異道人，所知何？",
    "T01n0021_001:0267c26_52": "謂其異道人，所見如是所說如是：『不我知何所善何所惡？",
    "T01n0021_001:0267c27_53": "當行何等不行何等？",
    "T01n0021_001:0267c28_54": "何所惡道、何所善道？",
    "T01n0021_001:0267c28_55": "何所是現世寶、何所是後世寶？",
    "T01n0021_001:0267c29_56": "常當作何等行為苦、當作何等行為樂？』",
    "T01n0021_001:0268a01_57": "若有沙門婆羅門，所行多知解，其義諦觀，所語無異，名聞遠方，棄捐他見，來到其所，安諦問之：『何所善惡當行？",
    "T01n0021_001:0268a03_58": "不行何等？",
    "T01n0021_001:0268a04_59": "何所善惡之道？",
    "T01n0021_001:0268a04_60": "何所是現後世寶，常當作？",
    "T01n0021_001:0268a05_61": "何等行為苦樂？』",
    "T01n0021_001:0268a05_62": "來問之，不能發遣，恐畏惡道，若有問事者便共諍，所言各異：『教某人當如是，教餘人當如是，教人當如是，亦當如是不如是。』",
    "T01n0021_001:0268a08_63": "為第三見。",
    "T01n0021_001:0268a08_64": "第四若有異道人，所知何？",
    "T01n0021_001:0268a09_65": "謂其異道人意念癡，若有問事者，便共諍，所言各異：『教某人當如是，教餘人當如是，當如是不如是，亦當如是亦不如是不如是，亦當如是亦不如是。』",
    "T01n0021_001:0268a12_66": "是為第四見。",
    "T01n0021_001:0268a13_67": "所謂異道人共諍，亦說各異，若有問事者，便共諍語：『教某人當如是，教餘人當如是，當如是不如是，亦當如是亦不如是。』",
    "T01n0021_001:0268a15_68": "者，皆在四見中，不能過是四見上，佛皆知是，所知復過上絕妙知。",
    "T01n0021_001:0268a17_69": "是以不譏亦不毀，得無為。",
    "T01n0021_001:0268a18_70": "佛知痛痒更樂，方便知所從起，佛現所受意善解。」",
    "T01n0021_001:0268a19_71": "佛言：「我所知法，深奧深照，我悉了。",
    "T01n0021_001:0268a20_72": "若有賢者弟子聞知者，便嗟歎佛。",
    "T01n0021_001:0268a20_73": "若有異道人，於過去劫中，知過去事，念昔時行，於不可計道，各樂說解其事者，皆在是十八見中，是十八見不能復過上。",
    "T01n0021_001:0268a23_74": "佛如是所知，復過上絕妙知，是以不譏亦不毀，佛現無所受意善解。」",
    "T01n0021_001:0268a25_75": "佛言：「我所知法，深奧深照，我悉了。",
    "T01n0021_001:0268a26_76": "若有賢者弟子聞知之，便嗟歎佛。",
    "T01n0021_001:0268a26_77": "若有異道人，於當來劫中，見當來事，念當來事，行不可計道，各樂解說其事者，皆在四十四見中。",
    "T01n0021_001:0268a29_78": "其異道人所知何？",
    "T01n0021_001:0268a29_79": "謂於當來劫中，知當來事，行不可計道，各樂說解其事。",
    "T01n0021_001:0268b02_0": "若有異道人，行想見想，自為世間人說想，在十六見中。",
    "T01n0021_001:0268b03_1": "其異道人所知何？",
    "T01n0021_001:0268b03_2": "謂行想見想，為世間說想，在十六見中。",
    "T01n0021_001:0268b04_3": "其異道人，所見如是行如是，有我色為有後世想，言：『我至誠，其餘為癡。』",
    "T01n0021_001:0268b06_4": "是為第一見。",
    "T01n0021_001:0268b06_5": "若有異道人，言：『無色為有我，無後世。』",
    "T01n0021_001:0268b07_6": "言：『我至誠，其餘者為癡。』",
    "T01n0021_001:0268b08_0": "是為第二見。",
    "T01n0021_001:0268b08_1": "若有異道人，行想見想，自為世間人說想者，言：『有色無色有我，我所語至誠其餘者為癡。』",
    "T01n0021_001:0268b10_2": "是為第三見。",
    "T01n0021_001:0268b10_3": "若有異道人，言：『亦不有色亦不無色為有我，我至誠，其餘者為癡。』",
    "T01n0021_001:0268b12_4": "是為第四見。",
    "T01n0021_001:0268b12_5": "第五若有異道人，言：『有限為我，我至誠，其餘者為癡。』",
    "T01n0021_001:0268b13_6": "是為第五見。",
    "T01n0021_001:0268b14_0": "第六若有異道人，言：『無限為有我，我至誠，其餘者為癡。』",
    "T01n0021_001:0268b15_1": "是為第六見。",
    "T01n0021_001:0268b15_2": "第七若有異道人，言：『有限無限為有我，我至誠，其餘者為癡。』",
    "T01n0021_001:0268b16_3": "是為第七見。",
    "T01n0021_001:0268b17_4": "第八若有異道人，言：『亦不有限亦不無限為有我，我至誠，其餘者為癡。』",
    "T01n0021_001:0268b18_5": "是為第八見。",
    "T01n0021_001:0268b19_6": "第九若有異道人，言：『一想為有我，我至誠，其餘者為癡。』",
    "T01n0021_001:0268b20_7": "是為第九見。",
    "T01n0021_001:0268b20_8": "第十若有異道人，言：『少思想為有我，我至誠，其餘者為癡。』",
    "T01n0021_001:0268b22_0": "是為第十見。",
    "T01n0021_001:0268b22_1": "第十一若有異道人，言：『種種思想為有我，我至誠，其餘者為癡。』",
    "T01n0021_001:0268b23_2": "是為第十一見。",
    "T01n0021_001:0268b24_3": "第十二若有異道人，言：『無央數思想為有我，我至誠，其餘者為癡。』",
    "T01n0021_001:0268b25_4": "是為第十二見。",
    "T01n0021_001:0268b25_5": "第十三若有異道人，言：『一樂為有我，我至誠，其餘者為癡。』",
    "T01n0021_001:0268b27_6": "是為第十三見。",
    "T01n0021_001:0268b27_7": "第十四若有異道人，言：『苦為有我，我至誠，其餘者為癡。』",
    "T01n0021_001:0268b28_8": "是為第十四見。",
    "T01n0021_001:0268b29_9": "第十五若有異道人，言：『苦樂為有我，我至誠，其餘者為癡。』",
    "T01n0021_001:0268c01_10": "是為第十五見。",
    "T01n0021_001:0268c01_11": "第十六若有異道人，言：『亦不苦亦不樂為有我，我至誠，其餘者為癡。』",
    "T01n0021_001:0268c03_12": "是為第十六見。」",
    "T01n0021_001:0268c03_13": "佛言：「其異道人，行想見想，自為世間說想者，皆在是十六見中，不能復過上。",
    "T01n0021_001:0268c05_14": "佛皆知是，所知復過上絕妙。",
    "T01n0021_001:0268c06_15": "佛知是，以不譏亦不毀，得無為。",
    "T01n0021_001:0268c07_0": "佛知痛痒更樂，知方便所從起，佛現無所著受意善解。」",
    "T01n0021_001:0268c08_1": "佛言：「我所知法，深奧深照，我悉了。",
    "T01n0021_001:0268c09_2": "若有賢者弟子聞知之，便嗟歎佛。",
    "T01n0021_001:0268c09_3": "若有異道人，於當來劫中，見當來事，念昔時行，於不可計道，各樂解說其事，悉在四十四見中。",
    "T01n0021_001:0268c12_4": "其異道人何？",
    "T01n0021_001:0268c12_5": "謂若有異道人，行無常見無常，自為世間人說無常，悉在八見中。",
    "T01n0021_001:0268c13_6": "其異道人所行何？",
    "T01n0021_001:0268c14_7": "謂行無想見無想，自為世間人說無想。",
    "T01n0021_001:0268c15_8": "其異道人，見如是行如是，有色為有我無想，死無後世。",
    "T01n0021_001:0268c16_9": "言：『我至誠，其餘者為癡。』",
    "T01n0021_001:0268c17_10": "是為第一見。",
    "T01n0021_001:0268c17_11": "第二若有異道人，所知何？",
    "T01n0021_001:0268c18_0": "謂行無想見無想，自為世間人說無想，謂：『無色為有我無想，死無後世，我至誠，其餘者為癡。』",
    "T01n0021_001:0268c20_1": "是為第二見。",
    "T01n0021_001:0268c20_2": "第三見若有異道人，言：『有色無色為有我無想，死無後世，我至誠，其餘者為癡。』",
    "T01n0021_001:0268c22_3": "是為第三見。",
    "T01n0021_001:0268c22_4": "第四見若有異道人，亦非有色亦不無色，為有我及世，死無後世，我至誠，其餘者為癡。",
    "T01n0021_001:0268c24_5": "是為第四見。",
    "T01n0021_001:0268c25_0": "第五見若有異道人，言：『我為與世有限，我至誠，其餘者為癡。』",
    "T01n0021_001:0268c26_1": "是為第五見。",
    "T01n0021_001:0268c26_2": "第六見若有異道人，言：『我與世無限，我至誠，其餘者為癡。』",
    "T01n0021_001:0268c28_3": "是為第六見。",
    "T01n0021_001:0268c28_4": "第七見若有異道人，有限無限，我至誠，其餘者為癡。",
    "T01n0021_001:0268c29_5": "是為第七見。",
    "T01n0021_001:0268c29_6": "第八見若有異道人，言：『亦不有限亦非無限，我至誠，其餘者為癡。』",
    "T01n0021_001:0269a02_7": "是為第八見。」",
    "T01n0021_001:0269a02_8": "佛言：「若有異道人，於當來劫，見當來事，所知言各異，皆在四十四見中。",
    "T01n0021_001:0269a04_9": "其異道人，所知何？",
    "T01n0021_001:0269a04_10": "謂見無想行無想，亦不無想見，謂知我與世無有想，皆在是八見中。",
    "T01n0021_001:0269a06_11": "第一見若有異道人，見如是行如是，有色為有我，亦不有想亦不無想，死有後世，我至誠，其餘者為癡。",
    "T01n0021_001:0269a08_12": "是為第一見。",
    "T01n0021_001:0269a09_13": "若有異道人，言：『有色無色為有我，亦不有想亦不無想，死有後世，我至誠，其餘者為癡。』",
    "T01n0021_001:0269a11_14": "是為第二見。",
    "T01n0021_001:0269a11_15": "第三見若有異道人，言：『有色無色為有我，亦不有想亦不無想於後世，我至誠，其餘者為癡。』",
    "T01n0021_001:0269a13_16": "是為第三見。",
    "T01n0021_001:0269a13_17": "第四見若有異道人，亦不有色亦不無色為有我，亦不有想亦不無想於後世，我至誠，其餘者為癡。",
    "T01n0021_001:0269a16_18": "是為第四見。",
    "T01n0021_001:0269a16_19": "第五見若有異道人，言：『有限為有我，亦不有想亦不無想於後世，我至誠，其餘者為癡。』",
    "T01n0021_001:0269a18_20": "是為第五見。",
    "T01n0021_001:0269a18_21": "第六見若有異道人，言：『無限為有我，亦不有想亦不無想於後世，我至誠，其餘者為癡。』",
    "T01n0021_001:0269a20_22": "是為第六見。",
    "T01n0021_001:0269a20_23": "第七見若有異道人，言：『有限無限為有我，亦不有想亦不無想於後世，我至誠，其餘者為癡。』",
    "T01n0021_001:0269a23_0": "是為第七見。",
    "T01n0021_001:0269a23_1": "第八見若有異道人，言：『亦不有限亦不無限為有我，亦不有想亦不無想於後世，我至誠，其餘者為癡。』",
    "T01n0021_001:0269a25_2": "是為第八見。」",
    "T01n0021_001:0269a25_3": "佛言：「若有異道人，亦不有想亦不無想行，亦不有想亦不無想見，亦不有想行亦不有想見，皆在是八見中，不能復過是八見上。",
    "T01n0021_001:0269a29_0": "佛皆知是，所知復過上絕妙知，是以不譏亦不毀，得無為。",
    "T01n0021_001:0269b01_1": "佛知痛痒所更樂，方便知所從起，佛現無所著意解脫。」",
    "T01n0021_001:0269b02_2": "佛言：「我所知法，深奧深照，我悉了。",
    "T01n0021_001:0269b03_3": "若有賢者弟子聞知，便說佛功德。」",
    "T01n0021_001:0269b04_4": "佛言：「若有異道人，當來劫見當來事，於無央數道，所知言各異，皆在四十四見中。",
    "T01n0021_001:0269b06_5": "其異道人，所知何？",
    "T01n0021_001:0269b06_6": "謂若有異道人，言：『無行無有見，無有人念空知。』",
    "T01n0021_001:0269b07_7": "皆在七見中。",
    "T01n0021_001:0269b07_8": "其異道人，言：『無行無有見，無有人念空者，所知何？",
    "T01n0021_001:0269b09_9": "謂若有異道人，見如是如是諸我色四大，父母所生，以飲食而長，在非常沐浴衣，身死在地，骨節解墮，別離異處，風吹其身，破碎壞敗，以後世不復生死，如是便滅盡。』",
    "T01n0021_001:0269b13_0": "是為第一見。",
    "T01n0021_001:0269b13_1": "第二見復有異道人，言：『死非如此破敗，更有我復過其上。",
    "T01n0021_001:0269b14_2": "何所是我踰上者？",
    "T01n0021_001:0269b15_3": "其我者，色天及欲行天，彼我者若死壞敗，後世不復生死。』",
    "T01n0021_001:0269b16_4": "是為第二見。",
    "T01n0021_001:0269b16_5": "第三見若有異道人，言：『我者死非如此壞敗，更有異我，復過其上。",
    "T01n0021_001:0269b18_6": "其我者色無意故，彼我若死壞敗，後世不復生死。』",
    "T01n0021_001:0269b19_7": "是為第三見。",
    "T01n0021_001:0269b19_8": "第四見復有異道人，言：『我者非如此死壞敗，更有我復過其上。",
    "T01n0021_001:0269b21_9": "其我者何？",
    "T01n0021_001:0269b21_10": "謂其我皆過諸色想天，悉踰瞋恚想天，念種種無央數虛空知行。",
    "T01n0021_001:0269b23_11": "其我若死壞敗，後世不復生死。』",
    "T01n0021_001:0269b23_12": "是為第四見。",
    "T01n0021_001:0269b24_13": "第五見復有異道人，言：『我者不如死壞敗，更有我復過其上。",
    "T01n0021_001:0269b25_14": "其我者何？",
    "T01n0021_001:0269b25_15": "謂其我皆喻一切虛空知天，無央數名識知天。",
    "T01n0021_001:0269b26_16": "所念行其天，若不壞敗時，後世便不復生死。』",
    "T01n0021_001:0269b27_17": "是為第五見。",
    "T01n0021_001:0269b28_18": "第六見復有異道人，言：『我者不如此死壞敗，更有我復過其上。",
    "T01n0021_001:0269b29_19": "其我者何？",
    "T01n0021_001:0269b29_20": "謂皆踰一切識知天，不復著，名無識知念行。",
    "T01n0021_001:0269c01_21": "其天我者死壞敗，後世不復生死。』",
    "T01n0021_001:0269c02_22": "是為第六見。",
    "T01n0021_001:0269c03_0": "第七見復有異道人，言：『我者非如此死壞敗，更有我復過其上。",
    "T01n0021_001:0269c04_1": "其我者何？",
    "T01n0021_001:0269c04_2": "謂皆踰一切無識知天。",
    "T01n0021_001:0269c05_3": "其天人無想有想念行。",
    "T01n0021_001:0269c05_4": "其天我者死壞敗時，後世便不復生死。』",
    "T01n0021_001:0269c06_5": "是為第七見。」",
    "T01n0021_001:0269c07_6": "佛言：「所可謂異道人行滅壞見無行無有想無人念空，皆在是七見中，於七見中不復能過上。",
    "T01n0021_001:0269c09_7": "佛皆知是，所知復過其上絕妙知，是以不譏亦不毀之，得無為。",
    "T01n0021_001:0269c10_8": "佛知痛痒所更樂故，便知所從起、起以現，佛無所著意善解。",
    "T01n0021_001:0269c12_9": "我所知法，深奧深照，悉了知。",
    "T01n0021_001:0269c12_10": "若有賢者弟子聞知，便說佛功德。」",
    "T01n0021_001:0269c13_11": "佛言：「若有異道人，於當來劫中見當來，於無央數道，所說各異，皆在四十四見中。",
    "T01n0021_001:0269c15_12": "復有異道人自說：『今現念行無為，現在見無為。』",
    "T01n0021_001:0269c16_13": "若人至其所，便為說：『現在無為。』",
    "T01n0021_001:0269c17_14": "皆在五見中。",
    "T01n0021_001:0269c17_15": "有異道人，見如是，說行亦爾，其在殿舍自快，以五欲自娛樂。",
    "T01n0021_001:0269c19_16": "其人言：『我現在得無為。』",
    "T01n0021_001:0269c19_17": "是為第一見。",
    "T01n0021_001:0269c20_18": "第二見復有異道人，言：『不如餘者言有我，現在無為也，更有現在得無為。",
    "T01n0021_001:0269c21_19": "何謂現在無為？",
    "T01n0021_001:0269c22_20": "若比丘離欲，脫惡不善之法，意念行善安樂，便第一禪。",
    "T01n0021_001:0269c23_21": "其人滅盡，我者後世不復生死，是我現在得無為。』",
    "T01n0021_001:0269c24_22": "是為第二見。",
    "T01n0021_001:0269c24_23": "第三見復有沙門道人，復言：『不如餘者所說，不用此我現在得無為，更有現無為，復過其上。",
    "T01n0021_001:0269c27_0": "何謂現在無為？",
    "T01n0021_001:0269c27_1": "其比丘滅意內寂定，其志一不念亦不行，三昧喜樂，便行第二禪，其人滅盡現在得無為。』",
    "T01n0021_001:0269c29_2": "是為第三見。",
    "T01n0021_001:0269c29_3": "第四見復有沙門道人言：『不如餘者言，不用此我現在得無為，更有現無為，復過其上。",
    "T01n0021_001:0270a02_4": "何謂現在無為？",
    "T01n0021_001:0270a03_5": "其有比丘，喜離婬妷悅觀行，常寂悅身行如賢者，所觀行常安，便行第三禪。』",
    "T01n0021_001:0270a04_6": "是為第四見。",
    "T01n0021_001:0270a05_7": "第五見復有沙門道人，言：『不如餘者言，不用此現在得無為。",
    "T01n0021_001:0270a06_8": "更有現在無為，復過其上。",
    "T01n0021_001:0270a07_9": "何謂現在無為？",
    "T01n0021_001:0270a07_10": "其有比丘，斷樂斷苦，無有昔時可意不可意，亦不苦亦不樂，常奉清淨，便行第四禪。",
    "T01n0021_001:0270a09_11": "其人現在得無為滅盡，以後世不復生死。』",
    "T01n0021_001:0270a10_12": "是為第五見。」",
    "T01n0021_001:0270a10_13": "佛言：「所可謂有沙門道人，說現在無為，見現在無為者，念現在無為者，皆在是五見中，不能復過是五見上。",
    "T01n0021_001:0270a13_14": "佛皆知是，所知復踰上絕妙知。",
    "T01n0021_001:0270a13_15": "是以不譏亦不毀，得無為。",
    "T01n0021_001:0270a14_16": "佛知痛痒所更樂，方便知所從起以現，佛無所著意善解，我所知法，深奧深照，我悉了知。",
    "T01n0021_001:0270a16_17": "若有賢者弟子聞知之，便說佛功德。」",
    "T01n0021_001:0270a17_18": "佛言：「彼異道人，念常見常，為人說：『我世有常在。』",
    "T01n0021_001:0270a18_19": "是四見中者，用不知示現，故不得道行精進。",
    "T01n0021_001:0270a19_20": "乃知是習因緣，不習因緣，用是成因緣，用是不成因緣，不得其處。」",
    "T01n0021_001:0270a21_21": "佛言：「彼異道人說上中行各現所各自為人說世常，在二見中者，用不知不見不得道行精進，乃知是習因緣、不習因緣，用是成因緣，不得其處。」",
    "T01n0021_001:0270a24_22": "佛言：「若有異道人，各念常見常，各為人說，我與世有常，在四見中者，用不知不見故不得道，習因緣、不習因緣，是用因緣成，用是因緣不成，不得其處。」",
    "T01n0021_001:0270a27_23": "佛言：「彼諸異道人，有言有限，又言無限，有言有限無限，又言亦不有限亦不無限，我及世，在四見中者，用不知不見不得道行精進，乃知是習因緣、不習因緣。",
    "T01n0021_001:0270b02_24": "用是因緣成，用是因緣不成，不得其處。」",
    "T01n0021_001:0270b03_25": "佛言：「彼諸異道人共諍言，所說各異，在四見中者，用不知不見故，不習道行精進，乃知是習因緣、不習因緣。",
    "T01n0021_001:0270b06_0": "用是因緣成，用是因緣不成，不得其處。」",
    "T01n0021_001:0270b06_1": "佛言：「彼諸異道人，說想行想，為人說：『我與世有想。』",
    "T01n0021_001:0270b08_2": "在十六見中者，用不知不見故，不得道行精進，乃知是習因緣、不習因緣。",
    "T01n0021_001:0270b09_3": "用是因緣成，用是因緣不成，不得其處。」",
    "T01n0021_001:0270b10_4": "佛言：「彼諸異道人，念無想見無想，為人解說我與世無想，在八見中者，用不知不見故，不得道行精進。",
    "T01n0021_001:0270b13_5": "乃知是習因緣、不習因緣。",
    "T01n0021_001:0270b13_6": "用是因緣成，用是因緣不成，不得其處。」",
    "T01n0021_001:0270b14_7": "佛言：「彼諸異道人，亦不念想亦不無想，為人說：『我與世無想。』",
    "T01n0021_001:0270b16_8": "在八見中者，用不知不見故，不得道行精進。",
    "T01n0021_001:0270b17_9": "乃知是習因緣、不習因緣。",
    "T01n0021_001:0270b17_10": "用是因緣成，用是因緣不成，不得其處。」",
    "T01n0021_001:0270b18_11": "佛言：「彼諸異道人說滅壞，常為人說：『我與世滅壞。』",
    "T01n0021_001:0270b19_12": "在七見中者，用不知不見故，不得道行精進。",
    "T01n0021_001:0270b21_0": "乃知是習因緣、不習因緣。",
    "T01n0021_001:0270b21_1": "用是因緣成，用是因緣不成，不得其處。」",
    "T01n0021_001:0270b22_2": "佛言：「彼諸異道人，說現在無為，見現在無常，為人說現在無為，在五見中者，用不知不見故，不得道行精進。",
    "T01n0021_001:0270b24_3": "乃知是習因緣、不習因緣。",
    "T01n0021_001:0270b25_4": "用是因緣成，用是因緣不成，不得其處。」",
    "T01n0021_001:0270b26_5": "佛言：「若有異道人，於過去劫中，見過去事，於無央數道各各異，在十八見中。",
    "T01n0021_001:0270b28_6": "彼諸異道人，於當來劫中，見當來事，於無央數道，所說各異，在四十四見者，合皆在是六十二見，往還其中，於彼住在，厥中生俱會行，於網中生死不得出。」",
    "T01n0021_001:0270c02_7": "佛言：「譬如工捕魚師，若捕魚弟子，持尛目網下著小泉中，下以便前住若坐，其人念言：『水少，諸魚浮游，皆上網上。』",
    "T01n0021_001:0270c05_8": "往往在其中不得出。」",
    "T01n0021_001:0270c06_9": "佛言：「如是諸異道人，於過去劫中，見過去事，識昔時行，於無央數道，所說言各異，在十八見者，若有異道人，於當來劫中，見當來事，念說當來事，於無央數道所說各異，在四十四見中者，皆在是六十二見往還，於其中住，在其中生死，俱合會行，在羅網中不得出。」",
    "T01n0021_001:0270c12_10": "佛言：「比丘！",
    "T01n0021_001:0270c12_11": "佛身皆斷諸著，常在厥住。",
    "T01n0021_001:0270c13_12": "諸天及人民悉見，佛般泥洹後不能見也。」",
    "T01n0021_001:0270c14_13": "佛說是經時，三千大千世界六反震動。",
    "T01n0021_001:0270c15_14": "爾時，那耶和留比丘，在佛前住，以扇扇佛。",
    "T01n0021_001:0270c16_15": "於是賢者那耶和留，長跪叉手白佛：「未曾有天中天！",
    "T01n0021_001:0270c17_16": "是經深，乃如是深照，天中天！",
    "T01n0021_001:0270c18_0": "是經名為何等？",
    "T01n0021_001:0270c18_1": "云何持名？」",
    "T01n0021_001:0270c18_2": "佛告那耶和留：「拘樓秦佛、如來、無所著、等正覺說是經時，名為『法網』；迦葉佛、如來、無所著、等正覺說是經時，名為『見網』；今我亦說是經，名為『梵網』。」",
    "T01n0021_001:0270c21_3": "佛說如是。",
    "T01n0021_001:0270c22_4": "諸比丘皆歡喜，前為佛作禮而去。",
    "T01n0021_001:0270c23_0": "佛說梵網六十二見經"
}