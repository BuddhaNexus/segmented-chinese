{
    "T17n0801_001:0745b07_0": "◎佛說無常經(亦名三啟經)",
    "T17n0801_001:0745b09_0": "大唐三藏法師義靜奉　制譯",
    "T17n0801_001:0745b10_0": "　◎稽首歸依無上士，　　常起弘誓大悲心，　為濟有情生死流，　　令得涅槃安隱處。",
    "T17n0801_001:0745b12_0": "　大捨防非忍無倦，　　一心方便正慧力，　自利利他悉圓滿，　　故號調御天人師。",
    "T17n0801_001:0745b14_0": "　稽首歸依妙法藏，　　三四二五理圓明，　七八能開四諦門，　　修者咸到無為岸。",
    "T17n0801_001:0745b16_0": "　法雲法雨潤群生，　　能除熱惱蠲眾病，　難化之徒使調順，　　隨機引導非強力。",
    "T17n0801_001:0745b18_0": "　稽首歸依真聖眾，　　八輩上人能離染，　金剛智杵破邪山，　　永斷無始相纏縛。",
    "T17n0801_001:0745b20_0": "　始從鹿苑至雙林，　　隨佛一代弘真教，　各稱本緣行化已，　　灰身滅智寂無生。",
    "T17n0801_001:0745b22_0": "　稽首總敬三寶尊，　　是謂正因能普濟，　生死迷愚鎮沈溺，　　咸令出離至菩提。",
    "T17n0801_001:0745b24_0": "　生者皆歸死，　　容顏盡變衰，　強力病所侵，　　無能免斯者。",
    "T17n0801_001:0745b26_0": "　假使妙高山，　　劫盡皆壞散，　大海深無底，　　亦復皆枯竭，　大地及日月，　　時至皆歸盡，　未曾有一事，　　不被無常吞。",
    "T17n0801_001:0745c01_0": "　上至非想處，　　下至轉輪王，　七寶鎮隨身，　　千子常圍遶，　如其壽命盡，　　須臾不暫停，　還漂死海中，　　隨緣受眾苦。",
    "T17n0801_001:0745c05_0": "　循環三界內，　　猶如汲井輪，　亦如蠶作繭，　　吐絲還自纏。",
    "T17n0801_001:0745c07_0": "　無上諸世尊，　　獨覺聲聞眾，　尚捨無常身，　　何況於凡夫。",
    "T17n0801_001:0745c09_0": "　父母及妻子，　　兄弟并眷屬，　目觀生死隔，　　云何不愁歎。",
    "T17n0801_001:0745c11_0": "　是故勸諸人，　　諦聽真實法，　共捨無常處，　　當行不死門。",
    "T17n0801_001:0745c13_0": "　佛法如甘露，　　除熱得清涼，　一心應善聽，　　能滅諸煩惱。",
    "T17n0801_001:0745c15_0": "如是我聞：一時薄伽梵在室羅伐城逝多林給孤獨園。",
    "T17n0801_001:0745c16_1": "爾時佛告諸苾芻：「有三種法，於諸世間是不可愛、是不光澤、是不可念、是不稱意。",
    "T17n0801_001:0745c18_2": "何者為三？",
    "T17n0801_001:0745c18_3": "謂老、病、死。",
    "T17n0801_001:0745c18_4": "汝諸苾芻，此老病死於諸世間實不可愛、實不光澤、實不可念、實不稱意。",
    "T17n0801_001:0745c20_5": "若老、病、死世間無者，如來、應、正等覺不出於世，為諸眾生說所證法及調伏事。",
    "T17n0801_001:0745c22_6": "是故應知此老、病、死，於諸世間是不可愛、是不光澤、是不可念、是不稱意。",
    "T17n0801_001:0745c23_7": "由此三事，如來、應、正等覺出現於世，為諸眾生說所證法及調伏事。」",
    "T17n0801_001:0745c25_8": "爾時世尊重說頌曰：「外事莊彩咸歸壞，　　內身衰變亦同然，　唯有勝法不滅亡，　　諸有智人應善察。",
    "T17n0801_001:0745c28_0": "　此老病死皆共嫌，　　形儀醜惡極可厭，　少年容貌暫時住，　　不久咸悉見枯羸。",
    "T17n0801_001:0746a01_0": "　假使壽命滿百年，　　終歸不免無常逼，　老病死苦常隨逐，　　恒與眾生作無利。」",
    "T17n0801_001:0746a03_0": "爾時世尊說是經已，諸苾芻眾、天、龍、藥叉、揵闥婆、阿蘇羅等，皆大歡喜，信受奉行。",
    "T17n0801_001:0746a04_1": "◎　◎常求諸欲境，　　不行於善事，　云何保形命，　　不見死來侵？",
    "T17n0801_001:0746a07_0": "　命根氣欲盡，　　支節悉分離，　眾苦與死俱，　　此時徒歎恨。",
    "T17n0801_001:0746a09_0": "　兩目俱飜上，　　死刀隨業下，　意想並慞惶，　　無能相救濟。",
    "T17n0801_001:0746a11_0": "　長喘連胸急，　　短氣喉中乾，　死王催伺命，　　親屬徒相守。",
    "T17n0801_001:0746a13_0": "　諸識皆昏昧，　　行入險城中，　親知咸棄捨，　　任彼繩牽去。",
    "T17n0801_001:0746a15_0": "　將至琰魔王，　　隨業而受報，　勝因生善道，　　惡業墮泥犁。",
    "T17n0801_001:0746a17_0": "　明眼無過慧，　　黑闇不過癡，　病不越怨家，　　大怖無過死。",
    "T17n0801_001:0746a19_0": "　有生皆必死，　　造罪苦切身，　當勤策三業，　　恒修於福智。",
    "T17n0801_001:0746a21_0": "　眷屬皆捨去，　　財貨任他將，　但持自善根，　　險道充糧食。",
    "T17n0801_001:0746a23_0": "　譬如路傍樹，　　暫息非久停，　車馬及妻兒，　　不久皆如是。",
    "T17n0801_001:0746a25_0": "　譬如群宿鳥，　　夜聚旦隨飛，　死去別親知，　　乖離亦如是。",
    "T17n0801_001:0746a27_0": "　唯有佛菩提，　　是真歸仗處，　依經我略說，　　智者善應思。",
    "T17n0801_001:0746a29_0": "　天阿蘇羅藥叉等，　　來聽法者應至心，　擁護佛法使長存，　　各各勤行世尊教。",
    "T17n0801_001:0746b02_0": "　諸有聽徒來至此，　　或在地上或居空，　常於人世起慈心，　　晝夜自身依法住。",
    "T17n0801_001:0746b04_0": "　願諸世界常安隱，　　無邊福智益群生，　所有罪業並消除，　　遠離眾苦歸圓寂。",
    "T17n0801_001:0746b06_0": "　恒用戒香塗瑩體，　　常持定服以資身，　菩提妙華遍莊嚴，　　隨所住處常安樂。",
    "T17n0801_001:0746b08_0": "佛說無常經",
    "T17n0801_001:0746b09_0": "若苾芻、苾芻尼，若鄔波索迦、鄔波斯迦，若見有人將欲命終，身心苦痛。",
    "T17n0801_001:0746b10_1": "應起慈心，拔濟饒益。",
    "T17n0801_001:0746b11_2": "教使香湯澡浴清淨，著新淨衣，安詳而坐，正念思惟。",
    "T17n0801_001:0746b12_3": "若病之人自無力者，餘人扶坐。",
    "T17n0801_001:0746b13_4": "又不能坐，但令病者右脇著地，合掌至心，面向西方。",
    "T17n0801_001:0746b14_5": "當病者前，取一淨處，唯用牛糞香泥塗地，隨心大小。",
    "T17n0801_001:0746b15_6": "方角為壇，以華布地，燒眾名香，四角燃燈。",
    "T17n0801_001:0746b16_7": "於其壇內懸一綵像，令彼病人心心相續，觀其相好了了分明，使發菩提心。",
    "T17n0801_001:0746b18_8": "復為廣說三界難居，三塗苦難非所生處，唯佛菩提是真歸仗。",
    "T17n0801_001:0746b20_9": "以歸依故，必生十方諸佛剎土，與菩薩居，受微妙樂。",
    "T17n0801_001:0746b21_10": "問病者言：「汝今樂生何佛土也？」",
    "T17n0801_001:0746b22_11": "病者答言：「我意樂生某佛世界。」",
    "T17n0801_001:0746b22_12": "時說法人，當隨病者心之所欲，而為宣說佛土因緣、十六觀等，猶如西方無量壽國，一一具說，令病者心樂生佛土。",
    "T17n0801_001:0746b25_13": "為說法已，復教諦觀，隨何方國，佛身相好。",
    "T17n0801_001:0746b26_14": "觀相好已，復教請佛及諸菩薩，而作是言：「稽首如來、應、正等覺，并諸菩薩摩訶薩，願哀愍我，拔濟饒益。",
    "T17n0801_001:0746b29_15": "我今奉請，為滅眾罪；復將弟子，隨佛菩薩生佛國土。」",
    "T17n0801_001:0746c01_16": "第二第三亦如是說。",
    "T17n0801_001:0746c01_17": "既教請已，復令病人稱彼佛名。",
    "T17n0801_001:0746c02_18": "十念成就，與受三歸，廣大懺悔。",
    "T17n0801_001:0746c03_19": "懺悔畢已，復為病人受菩薩戒。",
    "T17n0801_001:0746c04_20": "若病人困不能言者，餘人代受及懺悔等。",
    "T17n0801_001:0746c05_21": "除不至心，然亦罪滅得菩薩戒。",
    "T17n0801_001:0746c05_22": "既受戒已，扶彼病人北首而臥、面向西方，開目閉目諦想於佛三十二相、八十隨形好，乃至十方諸佛亦復如是。",
    "T17n0801_001:0746c08_23": "又為其說四諦因果、十二因緣無明老死、苦空等觀。",
    "T17n0801_001:0746c09_24": "若臨命終，看病餘人但為稱佛，聲聲莫絕。",
    "T17n0801_001:0746c10_25": "然稱佛名，隨病者心稱其名號，勿稱餘佛，恐病者心而生疑惑。",
    "T17n0801_001:0746c12_26": "然彼病人命漸欲終，即見化佛及菩薩眾，持妙香花來迎行者。",
    "T17n0801_001:0746c13_27": "行者見時便生歡喜，身不苦痛、心不散亂，正見心生如入禪定，尋即命終，必不退墮地獄、傍生、餓鬼之苦。",
    "T17n0801_001:0746c16_28": "乘前教法，猶如壯士屈伸臂頃即生佛前。",
    "T17n0801_001:0746c17_29": "若在家鄔波索迦、鄔波斯迦等，若命終後，當取亡者新好衣服及以隨身受用之物，可分三分，為其亡者將施佛陀、達磨、僧伽。",
    "T17n0801_001:0746c20_30": "由斯亡者業障轉盡，獲勝功德福利之益。",
    "T17n0801_001:0746c21_31": "不應與其死屍著好衣等將以送之。",
    "T17n0801_001:0746c22_32": "何以故？",
    "T17n0801_001:0746c22_33": "無利益故。",
    "T17n0801_001:0746c22_34": "若出家苾芻、苾芻尼及求寂等，所有衣物及非衣物，如諸律教，餘同白衣。",
    "T17n0801_001:0746c24_35": "若送亡人至其殯所，可安下風，置令側臥，右脇著地，面向日光。",
    "T17n0801_001:0746c25_36": "於其上風，當敷高坐，種種莊嚴。",
    "T17n0801_001:0746c26_37": "請一苾芻能讀經者昇於法座，為其亡者讀無常經。",
    "T17n0801_001:0746c27_38": "孝子止哀勿復啼哭，及以餘人，皆悉至心為彼亡者燒香散花，供養高座、微妙經典及散苾芻，然後安坐，合掌恭敬一心聽經。",
    "T17n0801_001:0747a01_39": "苾芻徐徐應為遍讀。",
    "T17n0801_001:0747a02_40": "若聞經者，各各自觀己身無常，不久磨滅，念離世間，入三摩地。",
    "T17n0801_001:0747a03_41": "讀此經已，復更散花燒香供養。",
    "T17n0801_001:0747a04_42": "又請苾芻隨誦何呪，呪無蟲水滿三七遍，灑亡者上。",
    "T17n0801_001:0747a05_43": "復更呪淨黃土滿三七遍，散亡者身。",
    "T17n0801_001:0747a06_44": "然後隨意，或安窣堵波中，或以火焚，或屍陀林乃至土下。",
    "T17n0801_001:0747a08_0": "以此功德因緣力故，令彼亡人，百千萬億俱胝那庾多劫，十惡、四重、五無間業、謗大乘經一切業報等障，一時消滅。",
    "T17n0801_001:0747a10_1": "於諸佛前獲大功德，起智斷惑，得六神通及三明智，進入初地。",
    "T17n0801_001:0747a12_2": "遊歷十方，供養諸佛，聽受正法，漸漸修集無邊福慧。",
    "T17n0801_001:0747a13_3": "畢當證得無上菩提，轉正法輪度無央眾，趣大圓寂成最正覺。",
    "T17n0801_001:0747a15_0": "臨終方訣"
}