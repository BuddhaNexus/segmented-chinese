{
    "T03n0159_005:0312c11_0": "大乘本生心地觀經卷第五",
    "T03n0159_005:0312c13_0": "大唐罽賓國三藏般若奉　詔譯",
    "T03n0159_005:0312c14_0": "無垢性品第四",
    "T03n0159_005:0312c15_0": "爾時，智光及諸長者既出家已，齊整法服五輪著地，禮如來足合掌恭敬，白佛言：「世尊！",
    "T03n0159_005:0312c17_1": "我等從佛聞所未聞，在家所有種種過失，發菩提心厭離世間，剃除鬚髮而作比丘。",
    "T03n0159_005:0312c19_2": "唯願如來、應、正等覺，為我等類及諸眾生，演說出家殊勝功德，令得聞者發清淨心，樂遠離行不斷佛種。",
    "T03n0159_005:0312c21_3": "世尊大恩無緣慈悲，憐愍眾生如羅睺羅。",
    "T03n0159_005:0312c22_4": "出家菩薩應云何住？",
    "T03n0159_005:0312c23_5": "云何修習無垢之業？",
    "T03n0159_005:0312c23_6": "云何調伏有漏之心？」",
    "T03n0159_005:0312c24_7": "爾時，世尊讚歎智光諸比丘等：「善哉，善哉！",
    "T03n0159_005:0312c25_0": "是真佛子，能為未來一切眾生，問於如來如是大事。",
    "T03n0159_005:0312c26_1": "如是如是，如汝所說，如來世尊憐愍眾生，平等無二猶如一子。",
    "T03n0159_005:0312c27_2": "汝今諦聽，善思念之，吾當為汝分別演說，出家菩薩應如是住，如是修行無垢之業，如是調伏有漏之心。」",
    "T03n0159_005:0313a01_3": "「唯然，世尊！",
    "T03n0159_005:0313a01_4": "願樂欲聞。」",
    "T03n0159_005:0313a01_5": "爾時，佛告智光比丘：「出家菩薩住如是心，常作是觀：我得人身諸根具足，從何處沒來生此間？",
    "T03n0159_005:0313a04_6": "我於三界中當生何界？",
    "T03n0159_005:0313a04_7": "於四大洲復生何處？",
    "T03n0159_005:0313a05_8": "六道之中受生何道？",
    "T03n0159_005:0313a05_9": "以何因緣得離父母妻子眷屬，出家修道免八難身？",
    "T03n0159_005:0313a06_10": "莊嚴劫中過去千佛皆已涅槃，星宿劫中未來千佛未出於世，賢劫之中現在千佛，幾佛如來出現於世，化緣將盡入般涅槃？",
    "T03n0159_005:0313a09_11": "幾佛世尊未出於世？",
    "T03n0159_005:0313a10_12": "是諸眾生根緣未熟未聞正法，復於何時當來彌勒，從兜率天下生人間現成佛道？",
    "T03n0159_005:0313a12_13": "於我身中有何善業？",
    "T03n0159_005:0313a12_14": "戒定慧學當有何德？",
    "T03n0159_005:0313a13_15": "過去諸佛皆已不遇，當來世尊得見不邪？",
    "T03n0159_005:0313a14_16": "我今現在諸凡夫地，三業煩惱何最為重？",
    "T03n0159_005:0313a15_17": "一生已來造何罪業？",
    "T03n0159_005:0313a15_18": "於何佛所曾種善根？",
    "T03n0159_005:0313a16_19": "我此身命能得幾時？",
    "T03n0159_005:0313a16_20": "是日已過命隨減少，猶如牽羊詣彼屠所，漸漸近死無所逃避，身壞命終生於何處？",
    "T03n0159_005:0313a18_21": "三惡道苦如何脫免？",
    "T03n0159_005:0313a19_22": "然我此身愛樂長養，念念衰老無時暫停，誰有智者愛樂此身？",
    "T03n0159_005:0313a20_23": "智光當知！",
    "T03n0159_005:0313a20_24": "出家菩薩常於晝夜如是觀察，勿貪世間受五欲樂，精勤修習未嘗暫捨，如去頂石、如救頭燃，心常懺悔過去先罪，安住如是四無垢性，一心修行十二頭陀，調伏其心如旃陀羅，如是佛子是名出家。",
    "T03n0159_005:0313a25_25": "「智光比丘！",
    "T03n0159_005:0313a25_26": "以何義故，說名真實修沙門行如旃陀羅？",
    "T03n0159_005:0313a26_27": "其旃陀羅每遊行時，手執錫杖不敢當路，若人逼近振錫令聞。",
    "T03n0159_005:0313a28_28": "於大眾中心行謙下不敢輕慢，被呵責時，心無怨恨未嘗加報，罵辱鞭撻默然受之。",
    "T03n0159_005:0313b01_29": "何以故？",
    "T03n0159_005:0313b01_30": "自知下性不階眾流，以是因緣無瞋無報。",
    "T03n0159_005:0313b02_31": "智光當知，出家菩薩亦復如是，剃除鬚髮形同嬰兒，執持應器依佗活命，身著袈裟如被甲冑，杖錫而行如持鉾矟，執智慧劍破煩惱賊，修嬰兒行饒益一切。",
    "T03n0159_005:0313b06_32": "是故一切三毒利箭，不入真實沙門之身。",
    "T03n0159_005:0313b07_33": "出家菩薩以三觀門修忍辱行，名真出家。",
    "T03n0159_005:0313b08_34": "觀諸眾生是佛化身，觀於自身為實愚夫；觀諸有情作尊貴想，觀於自身為僮僕想；又觀眾生作父母想，觀自己身如男女想。",
    "T03n0159_005:0313b11_35": "出家菩薩常作是觀，或被打罵終不加報，善巧方便調伏其心。",
    "T03n0159_005:0313b12_36": "「智光比丘！",
    "T03n0159_005:0313b13_37": "汝等諦聽！",
    "T03n0159_005:0313b13_38": "云何名為四無垢性？",
    "T03n0159_005:0313b13_39": "衣服、臥具、飲食、湯藥，如是四事隨有所得，麤細稱心遠離貪求，是無垢性。",
    "T03n0159_005:0313b15_40": "諸比丘等！",
    "T03n0159_005:0313b15_41": "以何因緣，如是四行名無垢性？",
    "T03n0159_005:0313b16_42": "智光當知，諸佛如來三十七品菩提分法，皆從此生，佛法僧寶常不斷絕，是故得名為四無垢性。」",
    "T03n0159_005:0313b18_43": "爾時，世尊，而說偈言：「智光比丘汝諦聽，　　出家菩薩所應作，　無緣大慈攝眾生，　　猶如一子皆平等。",
    "T03n0159_005:0313b22_0": "　發菩提心求正覺，　　應作三種成佛法：　心常住四無垢性，　　當修十二頭陀行，　下心猶如旃陀羅。",
    "T03n0159_005:0313b24_1": "　　四威儀中作是念：　十方無量諸菩薩，　　剎那剎那趣聖道，　彼既修證我亦爾，　　如何流轉三界中？",
    "T03n0159_005:0313b27_0": "　恒居生死無量苦，　　我今是身住何界？",
    "T03n0159_005:0313b28_0": "　六道輪迴處何道？",
    "T03n0159_005:0313b28_1": "　　胎卵濕化受何生？",
    "T03n0159_005:0313b29_0": "　身口意業於何修？",
    "T03n0159_005:0313b29_1": "　　所造罪中何者重？",
    "T03n0159_005:0313c01_0": "　三性之心何心多？",
    "T03n0159_005:0313c01_1": "　　如是微細觀察已，　大慈大悲恒相續，　　大喜大捨為先心，　為有緣者說妙法，　　晝夜修心不暫停。",
    "T03n0159_005:0313c04_0": "　如去頂石救頭燃，　　念三觀門常不離：　觀諸有情是佛身，　　唯我獨處於凡類；　一切眾生等尊貴，　　我為僮僕居卑賤；　世間眾生同父母，　　我如男女行孝養。",
    "T03n0159_005:0313c08_0": "　被佗打罵不瞋嫌，　　勤修忍辱無怨嫉。",
    "T03n0159_005:0313c09_0": "　四事供養心不著，　　是則名為無垢性。",
    "T03n0159_005:0313c10_0": "　三十七品菩提分，　　及以如來果報身，　如是殊勝無漏法，　　四無垢性為根本。",
    "T03n0159_005:0313c12_0": "　不放逸行常修習，　　是名出家真佛子，　菩提智種念念增，　　無漏聖道皆成就，　速得超於無量劫，　　端坐華王法界中，　福智二嚴皆圓滿，　　無邊劫海利群生。",
    "T03n0159_005:0313c16_0": "　由無垢性皆成就，　　證獲如來常住果。",
    "T03n0159_005:0313c17_0": "「復次，智光比丘！",
    "T03n0159_005:0313c17_1": "出家菩薩於所著衣不應貪著，若細若麤隨其所得，但於施者為生福田勿嫌麤惡；不得為衣廣說法要，起諸方便與貪相應。",
    "T03n0159_005:0313c20_2": "世間凡夫為衣服故，非法貪求造不善業，墮於惡道經無量劫，不遇諸佛、不聞正法，受苦畢已復生人間，貧窮困苦，求不得苦晝夜逼迫，衣不蔽形，食不支命。",
    "T03n0159_005:0313c24_3": "如是眾苦，皆由先世為衣服故，多殺生命造種種罪。",
    "T03n0159_005:0313c25_4": "出家菩薩即不如是，隨其所得不嫌麤惡，但懷慚愧以充法衣，得十勝利：一者能覆其身遠離羞恥，具足慚愧修行善法。",
    "T03n0159_005:0313c28_5": "二者遠離寒熱及以蚊虻惡獸毒蟲，安隱修道。",
    "T03n0159_005:0313c29_6": "三者示現沙門出家相貌，見者歡喜遠離邪心。",
    "T03n0159_005:0314a01_7": "四者袈裟即是人天寶幢之相，尊重敬禮得生梵天。",
    "T03n0159_005:0314a02_8": "五者著袈裟時生寶塔想，能滅眾罪生諸福德。",
    "T03n0159_005:0314a04_9": "六者本制袈裟染令壞色，離五欲想不生貪愛。",
    "T03n0159_005:0314a05_10": "七者袈裟是佛淨衣，永斷煩惱作良田故。",
    "T03n0159_005:0314a06_11": "八者身著袈裟罪業消除，十善業道念念增長。",
    "T03n0159_005:0314a07_12": "九者袈裟猶如良田，能善增長菩薩道故。",
    "T03n0159_005:0314a08_13": "十者袈裟猶如甲冑，煩惱毒箭不能害故。",
    "T03n0159_005:0314a09_14": "智光當知！",
    "T03n0159_005:0314a09_15": "以是因緣，三世諸佛緣覺聲聞，清淨出家身著袈裟，三聖同坐解脫寶床，執智慧劍破煩惱魔，共入一味諸涅槃界。」",
    "T03n0159_005:0314a12_16": "爾時世尊而說偈言：「智光比丘應善聽，　　大福田衣十勝利。",
    "T03n0159_005:0314a14_0": "　世間衣服增欲染，　　如來法服不如是，　法服能遮世羞恥，　　慚愧圓滿生福田。",
    "T03n0159_005:0314a16_0": "　遠離寒暑及毒蟲，　　道心堅固得究竟，　示現出家離貪欲，　　斷除五見正修持。",
    "T03n0159_005:0314a18_0": "　瞻禮袈裟寶幢想，　　恭敬生於梵王福，　佛子披衣生塔想，　　生福滅罪感人天。",
    "T03n0159_005:0314a20_0": "　肅容致敬真沙門，　　所為不染諸塵俗，　諸佛稱讚為良田，　　利樂群生此為最。",
    "T03n0159_005:0314a22_0": "　袈裟神力不思議，　　能令修植菩提行，　道芽增長如春苗，　　菩提妙果類秋實，　堅固金剛真甲冑，　　煩惱毒箭不能害。",
    "T03n0159_005:0314a25_0": "　我今略讚十勝利，　　歷劫廣說無有邊。",
    "T03n0159_005:0314a26_0": "　若有龍身披一縷，　　得脫金翅鳥王食；　若人渡海持此衣，　　不怖龍魚諸鬼難。",
    "T03n0159_005:0314a28_0": "　雷電霹靂天之怒，　　披袈裟者無恐畏，　白衣若能親捧持，　　一切惡鬼無能近。",
    "T03n0159_005:0314b01_0": "　若能發心求出家，　　厭離世間修佛道，　十方魔宮皆振動，　　是人速證法王身。",
    "T03n0159_005:0314b03_0": "「復次，智光菩薩！",
    "T03n0159_005:0314b03_1": "出家佛子常行乞食，應捨身命不斷是心。",
    "T03n0159_005:0314b04_2": "所以者何？",
    "T03n0159_005:0314b04_3": "一切有情皆依食住，是以乞食利益無窮。",
    "T03n0159_005:0314b05_4": "汝等當知，出家菩薩常行乞食有十勝利。",
    "T03n0159_005:0314b06_5": "云何為十？",
    "T03n0159_005:0314b06_6": "一者常行乞食以自活命，出入自由不屬佗故。",
    "T03n0159_005:0314b07_7": "二者行乞食時，先說妙法令起善心，然後自食。",
    "T03n0159_005:0314b09_8": "三者為不施人發大悲心，為說正法令起捨心而生勝福。",
    "T03n0159_005:0314b10_9": "四者依佛教行增長戒品，福德圓滿智慧無窮。",
    "T03n0159_005:0314b11_10": "五者常行乞食，於七九慢自然消滅，眾所恭敬是良福田。",
    "T03n0159_005:0314b12_11": "六者於乞食時，當得如來無見頂相，應受世間廣大供養。",
    "T03n0159_005:0314b14_12": "七者汝等佛子隨學此法，住持三寶饒益有情。",
    "T03n0159_005:0314b15_13": "八者於乞食時，不得為求食故，起希望心讚歎一切男子女人。",
    "T03n0159_005:0314b16_14": "九者行乞食時須依次第，不應分別貧富之家。",
    "T03n0159_005:0314b18_15": "十者常行乞食諸佛歡喜，得一切智最為良緣。",
    "T03n0159_005:0314b19_16": "智光菩薩！",
    "T03n0159_005:0314b19_17": "我為汝等略說如是十種利益，若廣分別無量無邊。",
    "T03n0159_005:0314b20_18": "汝等比丘及未來世，求佛道者應如是學。」",
    "T03n0159_005:0314b21_19": "爾時世尊而說偈言：「智光菩薩汝諦聽，　　出家大士應離貪，　當發出世修行心，　　乞食頭陀為根本。",
    "T03n0159_005:0314b25_0": "　凡夫住於有漏食，　　聖者悉依無漏食，　有漏無漏諸聖凡，　　一切無不依食住。",
    "T03n0159_005:0314b27_0": "　我為汝等諸佛子，　　開演出世二利行，　三世如來所稱讚，　　乞食功德有十利。",
    "T03n0159_005:0314b29_0": "　偏稱此行最為勝，　　出入自在無繫縛，　先令施主發初心，　　令趣菩提然後食。",
    "T03n0159_005:0314c02_0": "　為除慳貪說妙法，　　能起大捨無量心，　依大師教行乞食，　　增長無量諸梵行。",
    "T03n0159_005:0314c04_0": "　七九種慢自除滅，　　為諸人天所尊敬，　如來頂相不可見，　　轉妙法輪化十方。",
    "T03n0159_005:0314c06_0": "　盡未來際傳此法，　　令不斷絕三寶種。",
    "T03n0159_005:0314c07_0": "　若為飲食起妄心，　　不應讚歎諸男女，　起大慈悲平等意，　　不生分別貧與富。",
    "T03n0159_005:0314c09_0": "　清淨乞食佛所讚，　　一切種智從此生。",
    "T03n0159_005:0314c10_0": "　三世如來出于世，　　為諸眾生說四食，　段觸思識為其四，　　皆是有漏世間食。",
    "T03n0159_005:0314c12_0": "　唯有法喜禪悅食，　　乃是聖賢所食者，　汝等厭離世間味，　　當求出世無漏食。",
    "T03n0159_005:0314c14_0": "「復次，智光菩薩！",
    "T03n0159_005:0314c14_1": "出家佛子於諸醫藥不應貪著，若有病時，佗煎藥已所棄捨藥，訶梨毘梨及阿摩勒，取是等藥即應服之，乃至一生服所棄藥，於諸藥等常生知足，如是名為真實沙門。",
    "T03n0159_005:0314c18_2": "出家佛子恒服棄藥，是人獲得十種勝利。",
    "T03n0159_005:0314c19_3": "云何為十？",
    "T03n0159_005:0314c19_4": "一者為求藥草不近佗人，永息貪求安住正念。",
    "T03n0159_005:0314c20_5": "二者不淨觀門易得成就，出世之心能得堅固。",
    "T03n0159_005:0314c21_6": "三者於諸珍味恒不貪著，速證正智飧禪悅食。",
    "T03n0159_005:0314c23_7": "四者於諸世間一切財物，常能知足早得解脫。",
    "T03n0159_005:0314c24_8": "五者不近世間一切凡夫，親近出世清淨善友。",
    "T03n0159_005:0314c25_9": "六者由不嫌惡諸棄藥等，於麤飲食亦得解脫。",
    "T03n0159_005:0314c26_10": "七者於所重藥永不希望，一切世間無不尊故。",
    "T03n0159_005:0314c27_11": "八者速能調伏諸煩惱病，證得如來常住法身。",
    "T03n0159_005:0314c28_12": "九者永斷三界一切煩惱，能療眾生身心重病。",
    "T03n0159_005:0314c29_13": "十者能順佛教修菩薩行，福智圓滿得大菩提。",
    "T03n0159_005:0315a01_14": "智光當知！",
    "T03n0159_005:0315a02_15": "我為汝等略說棄藥十種勝利，如是妙行，去來現在出家菩薩皆共修學，汝等應當為諸眾生演說流布無令斷絕，即為如來廣設供養，世間所有財敬供養所不能及，於菩薩行不復退轉，速證無上正等菩提。」",
    "T03n0159_005:0315a07_16": "爾時，世尊重說偈言：「智光比丘汝善聽，　　出家所服無垢藥。",
    "T03n0159_005:0315a09_0": "　菩薩妙行此為先，　　眾生有病如己病，　以大悲恩救眾苦，　　復用慈心施安樂。",
    "T03n0159_005:0315a11_0": "　最上妙藥與佗人，　　前人所棄而自服，　菩薩不擇貴賤藥，　　但療眾病令安隱。",
    "T03n0159_005:0315a13_0": "　取佗所棄之餘藥，　　飲服以充治所疾，　取佗棄藥有十利，　　三世如來共稱讚。",
    "T03n0159_005:0315a15_0": "　雖求醫藥不近佗，　　永息追求住正念，　不淨觀門易成熟，　　而能遠作菩提因。",
    "T03n0159_005:0315a17_0": "　不著甘味離諸貪，　　當求法喜禪悅食，　於世財寶能知足，　　獲得無漏七聖財。",
    "T03n0159_005:0315a19_0": "　捨彼凡愚不共住，　　親近聖賢為良友，　由是不嫌眾棄藥，　　亦於飲食斷貪求。",
    "T03n0159_005:0315a21_0": "　珍膳妙藥不希望，　　世間所以咸尊重，　能療身心煩惱病，　　悟得真如法性身。",
    "T03n0159_005:0315a23_0": "　永斷三界諸習氣，　　證得無上真解脫，　能順佛教趣菩提，　　福智圓成報身果。",
    "T03n0159_005:0315a25_0": "　汝等佛子皆修學，　　當坐金剛真道場。",
    "T03n0159_005:0315a26_0": "「復次，智光！",
    "T03n0159_005:0315a26_1": "出家菩薩遠離喧鬧，住阿蘭若修攝其心，無量千歲以求佛道，三世如來離諸喧鬧寂然閑居，萬行增修證菩提果，緣覺、聲聞一切賢聖，證得聖果亦復如是。",
    "T03n0159_005:0315b01_0": "其阿蘭若有十種德，能令證得三菩提果。",
    "T03n0159_005:0315b02_0": "云何名為十種勝德？",
    "T03n0159_005:0315b02_1": "一者為得自在住阿蘭若，四威儀中不屬佗故。",
    "T03n0159_005:0315b03_2": "二者離我我所名阿蘭若，於樹下時無執著故。",
    "T03n0159_005:0315b04_3": "三者於臥具等無所愛著，由斯當臥四無畏床。",
    "T03n0159_005:0315b05_4": "四者阿蘭若處三毒微薄，離貪瞋癡所緣境故。",
    "T03n0159_005:0315b07_0": "五者樂阿蘭若修遠離行，不求人天五欲樂故。",
    "T03n0159_005:0315b08_1": "六者能捨喧鬧住閑寂處，修習佛道不惜軀命。",
    "T03n0159_005:0315b09_2": "七者愛樂寂靜離世言詞，弃捨凡愚無散亂故。",
    "T03n0159_005:0315b10_3": "八者世出世間一切事業易得成就，無障礙故。",
    "T03n0159_005:0315b11_4": "九者阿蘭若處是三昧室，能得百千大三昧故。",
    "T03n0159_005:0315b12_5": "十者清淨如空以為舍宅，心無障礙得大智故。",
    "T03n0159_005:0315b13_6": "智光當知，阿蘭若處有如是等無量功德，以是因緣，出家佛子誓捨身命不離山林。",
    "T03n0159_005:0315b15_7": "若為聽法、供養病人師僧父母，出阿蘭若入聚落中，宜速還歸於蘭若處。",
    "T03n0159_005:0315b17_8": "若有因緣未得歸者，應作是想：『今此聚落猶如山林，所得財物虛假如夢，若有所得不應貪著。』",
    "T03n0159_005:0315b20_0": "如是佛子是摩訶薩。」",
    "T03n0159_005:0315b20_1": "爾時，世尊重說偈言：「　　智光汝等善諦聽，　　無煩惱人所住處，　遠離喧鬧處寂靜，　　此是神仙所居處。",
    "T03n0159_005:0315b24_0": "　三世菩薩求菩提，　　於蘭若中成正覺，　緣覺聲聞諸聖眾，　　亦於此處證菩提。",
    "T03n0159_005:0315b26_0": "　住阿蘭若獲十利，　　能令證得三乘果，　自在遊行如師子，　　四威儀中無繫縛。",
    "T03n0159_005:0315b28_0": "　山林樹下聖所樂，　　無我我所名蘭若，　衣服臥具無繫著，　　坐四無畏師子座。",
    "T03n0159_005:0315c01_0": "　離諸煩惱名蘭若，　　一切貪愛無所著，　常居物外厭塵勞，　　不樂世間五欲樂。",
    "T03n0159_005:0315c03_0": "　遠離憒鬧寂靜者，　　棄捨身命求佛道，　能住寂靜無人聲，　　於諸散亂心不起。",
    "T03n0159_005:0315c05_0": "　世出世間諸善業，　　心無障礙皆成就，　由是蘭若為根本，　　能生百千諸三昧。",
    "T03n0159_005:0315c07_0": "　以大空寂為虛室，　　行者身心無障礙，　具足如是十勝利，　　是故眾聖常居止。",
    "T03n0159_005:0315c09_0": "　智光汝等諸佛子，　　若欲速成一切智，　乃至夢中莫捨離，　　阿蘭若處菩提道。",
    "T03n0159_005:0315c11_0": "　我滅度後發心者，　　而能住於蘭若處，　不久當坐寶華王，　　證得法身常樂果。」",
    "T03n0159_005:0315c13_0": "爾時，世尊說是法時，無量百千初發心者，於無上道得不退轉。",
    "T03n0159_005:0315c14_1": "時，智光等諸菩薩眾，得陀羅尼具大神通，百萬人天發菩提意悟三解脫。",
    "T03n0159_005:0315c16_2": "爾時，如來告諸大眾：「若有淨信善男子、善女人，得聞如是四無垢性甚深法門，受持讀習解說書寫，如是人等所生之處遇善知識，修菩薩行永不退轉，不為一切諸業煩惱之所擾亂，而於現世獲大福智，住持三寶得自在力，紹繼佛種使不斷絕，命終必生知足天宮，奉覲彌勒證不退位，龍華初會得聞正法，授菩提記速成佛道。",
    "T03n0159_005:0315c24_3": "若欲願生十方佛土，隨其所願而得往生，見佛聞法，究竟不退阿耨多羅三藐三菩提。」",
    "T03n0159_005:0315c27_0": "大乘本生心地觀經阿蘭若品第五",
    "T03n0159_005:0315c28_0": "爾時，會中有一菩薩摩訶薩，名常精進，承佛威神即從座起，偏袒右肩右膝著地，合掌恭敬，而白佛言：「世尊！",
    "T03n0159_005:0316a01_1": "如佛所說，阿蘭若處是菩提道場，若有發心求菩提者，不應捨離阿蘭若處。",
    "T03n0159_005:0316a03_2": "是蘭若中有多眾生，虎豹豺貌毒蟲惡獸，乃至飛鳥及與獵師，不識如來、不聞正法、又不敬僧，此諸有情無復善根遠離解脫，何故如來令修學人住阿蘭若速得成佛？",
    "T03n0159_005:0316a07_3": "唯願世尊！",
    "T03n0159_005:0316a07_4": "為諸眾生分別解說決疑令喜，發菩提心使不退轉。」",
    "T03n0159_005:0316a09_5": "爾時，佛告常精進菩薩：「善哉，善哉！",
    "T03n0159_005:0316a09_6": "善男子！",
    "T03n0159_005:0316a10_7": "汝以大慈問於如來清淨解脫，饒益未來諸修行者，功德無量。",
    "T03n0159_005:0316a11_8": "諦聽諦聽，善思念之，吾今為汝分別演說阿蘭若處種種功德。」",
    "T03n0159_005:0316a13_0": "「唯然，世尊！",
    "T03n0159_005:0316a13_1": "願樂欲聞。」",
    "T03n0159_005:0316a13_2": "爾時，佛告常精進菩薩：「如汝所說，阿蘭若處得成聖者，山林之中多諸眾生，以何因緣不得成佛？",
    "T03n0159_005:0316a15_3": "是義不然。",
    "T03n0159_005:0316a16_4": "所以者何？",
    "T03n0159_005:0316a16_5": "彼諸眾生不識三寶，不知厭足，不識善惡，於山林中，雖有世間種種珍寶，而不能知伏藏之處，菩薩摩訶薩即不如是。",
    "T03n0159_005:0316a19_6": "善男子！",
    "T03n0159_005:0316a19_7": "菩薩能知佛法僧寶是出世寶，七珍伏藏是世間寶，悉能辨其種種色相，知其所在而不貪求，亦不樂見，何況手取？",
    "T03n0159_005:0316a22_8": "菩薩出家，發堅固心不惜身命，捨離父母六親眷屬，樂住山林常作是念：『假使三千大千世界劫盡之時，七日並出，火災熾然焚燒萬物，日月星辰妙高山王，及七金山鐵圍山等，時至皆散。",
    "T03n0159_005:0316a26_9": "三界之頂非非想天，八萬劫盡，還生下地，轉輪聖王千子圍遶，七寶眷屬四洲咸伏，壽命報盡須臾不停。",
    "T03n0159_005:0316a28_10": "我今亦爾，假使壽年滿一百歲，七寶具足受諸快樂，琰魔使至不免無常。』",
    "T03n0159_005:0316b01_11": "作是思惟：『我今不如代其父母及諸眾生修菩薩行，當得金剛不壞之身，還來三界救度父母。』",
    "T03n0159_005:0316b03_12": "作是願已，住阿蘭若，為諸眾生發弘誓願。",
    "T03n0159_005:0316b05_0": "上根菩薩發是願言：『願我未得成佛已來，常於露地長坐不臥。』",
    "T03n0159_005:0316b06_1": "中根菩薩發是願言：『願我未得成佛已來，於樹葉中常坐不臥。』",
    "T03n0159_005:0316b08_0": "下根菩薩發是願言：『願我未得成佛已來，於石室中常坐不臥。』",
    "T03n0159_005:0316b09_1": "如是三根出家菩薩，坐三種座，各作是念：『過去菩薩坐於此座，而能證得陀羅尼門功德自在；過現未來諸菩薩等皆於此座，得陀羅尼修證自在；我亦如是今坐此處，必當成就於陀羅尼而得自在。",
    "T03n0159_005:0316b14_2": "若未成就得自在者，終不捨離阿蘭若處。』",
    "T03n0159_005:0316b15_3": "「或有菩薩，未得圓滿四無量心，終不捨離阿蘭若處。",
    "T03n0159_005:0316b16_4": "或有菩薩，未得圓滿五通神力，終不捨離阿蘭若處。",
    "T03n0159_005:0316b17_5": "或有菩薩，未得圓滿六波羅蜜，終不捨離阿蘭若處。",
    "T03n0159_005:0316b19_0": "或有菩薩，未得圓滿善巧方便，終不捨離阿蘭若處。",
    "T03n0159_005:0316b20_1": "或有菩薩，未能調伏一切有情，終不捨離阿蘭若處。",
    "T03n0159_005:0316b21_2": "或有菩薩，未得圓滿四種攝法，終不捨離阿蘭若處。",
    "T03n0159_005:0316b22_3": "或有菩薩，未能修習六念之法，終不捨離阿蘭若處。",
    "T03n0159_005:0316b24_4": "或有菩薩，未能成就多聞智慧，終不捨離阿蘭若處。",
    "T03n0159_005:0316b25_5": "或有菩薩，未能成就堅固信力，終不捨離阿蘭若處。",
    "T03n0159_005:0316b26_6": "或有菩薩，未能斷除六十二見，終不捨離阿蘭若處。",
    "T03n0159_005:0316b27_7": "或有菩薩，未能修習八種正道，終不捨離阿蘭若處。",
    "T03n0159_005:0316b29_8": "或有菩薩，未能永斷二障習氣，終不捨離阿蘭若處。",
    "T03n0159_005:0316c01_9": "或有菩薩，未能圓滿隨病與藥微妙智慧，終不捨離阿蘭若處。",
    "T03n0159_005:0316c03_10": "或有菩薩，未能圓滿大菩提心，終不捨離阿蘭若處。",
    "T03n0159_005:0316c04_11": "或有菩薩，未能圓滿恒沙三昧，終不捨離阿蘭若處。",
    "T03n0159_005:0316c05_12": "或有菩薩，未能成就無量神通，終不捨離阿蘭若處。",
    "T03n0159_005:0316c07_0": "或有菩薩，以定通力見十八空而心不驚，如是大事若未成就，終不捨離阿蘭若處。",
    "T03n0159_005:0316c09_1": "或有菩薩，未能圓滿一切智智，終不捨離阿蘭若處。",
    "T03n0159_005:0316c10_2": "或有菩薩，未得圓滿一切種智，終不捨離阿蘭若處。",
    "T03n0159_005:0316c11_3": "或有菩薩，未得修習三十七種菩提分法，終不捨離阿蘭若處。",
    "T03n0159_005:0316c13_4": "或有菩薩，未得圓滿十地萬行，終不捨離阿蘭若處。",
    "T03n0159_005:0316c14_5": "或有菩薩，於百劫中未能修行相好之業，終不捨離阿蘭若處。",
    "T03n0159_005:0316c16_6": "或有菩薩，未得圓滿如來四智，終不捨離阿蘭若處。",
    "T03n0159_005:0316c17_7": "或有菩薩，未能圓滿證大涅槃，終不捨離阿蘭若處。",
    "T03n0159_005:0316c18_8": "或有菩薩，坐金剛座未能證得阿耨多羅三藐三菩提，常坐不起，是名菩薩阿蘭若行。",
    "T03n0159_005:0316c20_9": "善男子！",
    "T03n0159_005:0316c20_10": "出家菩薩發菩提心入於山林，坐三種座鍊磨身心，經三大劫而修萬行，證得無上正等菩提。」",
    "T03n0159_005:0316c23_11": "爾時，世尊重說偈言：「昔諸如來因地時，　　住阿蘭若離塵處，　伏斷煩惱所知障，　　超過三界證菩提。",
    "T03n0159_005:0316c26_0": "　過去菩薩修行願，　　以阿蘭若為舍宅，　阿僧祇劫修福智，　　十地究竟證三身。",
    "T03n0159_005:0316c28_0": "　未來菩薩求佛果，　　入於深山修妙行，　斷除二障生死因，　　當證三空真解脫。",
    "T03n0159_005:0317a01_0": "　現在十方諸菩薩，　　修持萬行住空閑，　不惜身命求菩提，　　念念證得無生智。",
    "T03n0159_005:0317a03_0": "　若欲速證深三昧，　　因修妙定起神通，　阿蘭若處心無諍，　　能變大地為七寶。",
    "T03n0159_005:0317a05_0": "　若欲遊戲十方國，　　往來自在運神通，　供養諸佛利群生，　　住阿蘭若無畏處。",
    "T03n0159_005:0317a07_0": "　欲證有無如幻智，　　了達諸法本來空，　住阿蘭若菩提場，　　令眾亦入真解脫。",
    "T03n0159_005:0317a09_0": "　若欲速得如如智，　　證會諸法如如性，　盡大劫海利群生，　　當住蘭若空寂處。",
    "T03n0159_005:0317a11_0": "　若人欲得難思智，　　妙高山王納芥子，　山王芥子不壞相，　　入於蘭若神通室。",
    "T03n0159_005:0317a13_0": "　若人欲得無礙智，　　以一妙音演說法，　隨類眾生各得解，　　當住蘭若修妙觀。",
    "T03n0159_005:0317a15_0": "　若欲無生及無滅，　　應現十方諸國土，　放光說法利群生，　　莫離蘭若空寂室。",
    "T03n0159_005:0317a17_0": "　若以足指按大地，　　令十方界皆振動，　覩相發心除邪見，　　當住蘭若觀自心。",
    "T03n0159_005:0317a19_0": "　若欲諸佛出現時，　　最初獻於微妙供，　檀波羅蜜皆圓滿，　　住阿蘭若修妙行。",
    "T03n0159_005:0317a21_0": "　若人於佛涅槃時，　　最後供養成檀義，　永斷貧窮及八難，　　誓願住於蘭若中。",
    "T03n0159_005:0317a23_0": "　若欲福智皆圓滿，　　未來諸佛臨涅槃，　受佛付囑廣弘宣，　　住阿蘭若修六念。",
    "T03n0159_005:0317a25_0": "　若於諸佛涅槃後，　　結集遺法度眾生，　助於諸佛讚真乘，　　住阿蘭若空寂舍。",
    "T03n0159_005:0317a27_0": "　人天大師薄伽梵，　　難見難遇過優曇，　若欲奉覲修供養，　　當住蘭若弘悲願。",
    "T03n0159_005:0317a29_0": "　眾寶之尊法為最，　　成佛化利皆由此，　如人欲得常聽法，　　住阿蘭若修梵行。",
    "T03n0159_005:0317b02_0": "　始從今身至佛身，　　常願發心弘正教，　乃至未得大菩提，　　念念不捨阿蘭若。",
    "T03n0159_005:0317b04_0": "　若人欲報父母恩，　　代於父母發誓願，　入阿蘭若菩提場，　　晝夜常修於妙道。",
    "T03n0159_005:0317b06_0": "　若欲現世增福智，　　當來不墮八難中，　如是有情發善心，　　住阿蘭若修悲願。",
    "T03n0159_005:0317b08_0": "　三世菩薩求真覺，　　得道涅槃蘭若中，　是故名為大道場，　　三乘聖眾皆同處。",
    "T03n0159_005:0317b10_0": "　菩薩厭苦入山林，　　為度群生求聖道，　自未成佛先度佗，　　六道四生皆悲愍。",
    "T03n0159_005:0317b12_0": "　上根菩薩居露地，　　中根菩薩居葉中，　下根菩薩居石室，　　未成佛道常不臥。",
    "T03n0159_005:0317b14_0": "　三世菩薩住蘭若，　　得陀羅尼自在力，　今我誓同菩薩心，　　未得總持恒止此。",
    "T03n0159_005:0317b16_0": "　得大菩提在蘭若，　　入大圓寂由住處，　菩薩起於金剛智，　　斷惑證真成妙覺。",
    "T03n0159_005:0317b18_0": "　廣化眾生遊聚落，　　為求寂滅樂山林，　萬行因滿果亦圓，　　盡未來時度群品。」",
    "T03n0159_005:0317b20_0": "爾時，世尊，演說如是出家菩薩阿蘭那行，無量菩薩證極喜地；恒河沙等無數菩薩，永離相用微細煩惱，證不動地；不可說不可說菩薩摩訶薩，斷一切障入妙覺地；無邊有情發無等等阿耨多羅三藐三菩提心；九萬七千眾生，遠塵離垢得法眼淨。",
    "T03n0159_005:0317b26_0": "本生心地觀經卷第五"
}