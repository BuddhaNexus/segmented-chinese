{
    "T08n0221_006:0038a17_0": "放光般若經卷第六",
    "T08n0221_006:0038a19_0": "西晉于闐國三藏無羅叉",
    "T08n0221_006:0038a20_0": "奉　詔譯",
    "T08n0221_006:0038a21_0": "◎摩訶般若波羅蜜無住品第二十八",
    "T08n0221_006:0038a22_0": "爾時三千大千剎土諸四天王與無央數億百千諸天子皆來共會；諸釋提桓因與諸無數億百千諸天皆共來會；須炎天子上至首陀會天，其中諸天各各與無數若干億百千天子皆來共會。",
    "T08n0221_006:0038a26_1": "從四天王至首陀會天，諸天功德光明巍巍；雖爾，不如世尊最下光明，百千萬倍巨億萬倍。",
    "T08n0221_006:0038a28_2": "諸天光明及閻浮檀寶之光明悉不現也。",
    "T08n0221_006:0038a29_3": "諸天在佛邊，其形體光明如燒炷，是故諸天光明即不復現。",
    "T08n0221_006:0038b01_4": "釋提桓因白尊者須菩提：「今是三千大千剎土諸四天王、諸首陀會天，欲聽須菩提說般若波羅蜜，教菩薩云何住般若波羅蜜。",
    "T08n0221_006:0038b04_5": "何等為菩薩摩訶薩般若波羅蜜？",
    "T08n0221_006:0038b05_6": "當云何行般若波羅蜜？」",
    "T08n0221_006:0038b05_7": "須菩提報釋提桓因言：「拘翼！",
    "T08n0221_006:0038b06_8": "今當承佛威神為諸菩薩說般若波羅蜜，當為菩薩如所應住說。",
    "T08n0221_006:0038b07_9": "是諸天子未發意者，今當應發菩薩心。",
    "T08n0221_006:0038b08_10": "已住於道撿者，力不堪發阿耨多羅三耶三菩意。",
    "T08n0221_006:0038b09_11": "何以故？",
    "T08n0221_006:0038b10_12": "為生死界作障隔故。",
    "T08n0221_006:0038b10_13": "假令是輩能發阿耨多羅三耶三菩意者，我亦代其歡喜；從上轉尊，我終不中道斷其功德。",
    "T08n0221_006:0038b12_14": "拘翼！",
    "T08n0221_006:0038b12_15": "何等為般若波羅蜜？",
    "T08n0221_006:0038b13_16": "菩薩摩訶薩當持應薩云若意，當念色無常、苦、空、非身，老病憂患惱結裁聚、轉變壞敗恐畏鬪訟、不可恃怙。",
    "T08n0221_006:0038b15_17": "菩薩當念是亦無所倚。",
    "T08n0221_006:0038b16_18": "痛想行識，六情、六性，皆當念是苦。",
    "T08n0221_006:0038b17_19": "淨亦無所倚。",
    "T08n0221_006:0038b17_20": "當念五陰淨、當念六情、六性淨寂。",
    "T08n0221_006:0038b18_21": "以薩云若意，當知從癡有愛習，十二因緣亦無所倚；當復念滅癡愛十二因緣得滅，眾苦亦無所倚。",
    "T08n0221_006:0038b20_22": "「復次，拘翼！",
    "T08n0221_006:0038b20_23": "菩薩摩訶薩以薩云若意，當念三十七品亦無所倚，亦當念乃至佛十八法亦無所倚。",
    "T08n0221_006:0038b22_24": "「復次，拘翼！",
    "T08n0221_006:0038b22_25": "菩薩摩訶薩以薩云若意，行檀波羅蜜、尸波羅蜜、羼波羅蜜、惟逮波羅蜜、禪波羅蜜亦無所倚。",
    "T08n0221_006:0038b24_26": "如是，拘翼！",
    "T08n0221_006:0038b25_27": "菩薩行般若波羅蜜作是觀，使法法相續、法法相得，皆使具足。",
    "T08n0221_006:0038b26_28": "菩薩於念亦無吾我，若作異念不應道念。",
    "T08n0221_006:0038b27_29": "拘翼！",
    "T08n0221_006:0038b27_30": "以不等念意，於道亦不可見亦不可得；道無意，念意亦不可得亦不可見。",
    "T08n0221_006:0038b29_31": "拘翼！",
    "T08n0221_006:0038b29_32": "菩薩行般若波羅蜜當作是觀，於諸法無所得。」",
    "T08n0221_006:0038c01_33": "釋提桓因言：「耆年須菩提！",
    "T08n0221_006:0038c02_34": "云何念意不與道意同？",
    "T08n0221_006:0038c02_35": "云何道意不與念意同？",
    "T08n0221_006:0038c03_36": "云何道意、念意俱不可得不可得見？」",
    "T08n0221_006:0038c04_37": "須菩提言：「拘翼！",
    "T08n0221_006:0038c04_38": "所念意不成意，道意亦非意、亦不成意、不持非意。",
    "T08n0221_006:0038c05_39": "念非意，意則是非意，非意亦是意；是為菩薩摩訶薩般若波羅蜜。」",
    "T08n0221_006:0038c07_40": "於是佛歎須菩提言：「善哉，善哉！",
    "T08n0221_006:0038c07_41": "如汝為諸菩薩說般若波羅蜜教勸助之意。」",
    "T08n0221_006:0038c08_42": "須菩提白佛言：「唯，世尊！",
    "T08n0221_006:0038c09_43": "我當報恩，不得不報恩。",
    "T08n0221_006:0038c09_44": "我當報過去諸如來、無所著、等正覺恩，及弟子勸助安立諸菩薩等。",
    "T08n0221_006:0038c11_45": "世尊爾時亦學六波羅蜜得阿惟三佛。",
    "T08n0221_006:0038c12_46": "世尊！",
    "T08n0221_006:0038c12_47": "我等亦當復勸助安立諸菩薩學六波羅蜜，亦當使成得阿惟三佛。」",
    "T08n0221_006:0038c14_0": "須菩提言：「拘翼！",
    "T08n0221_006:0038c14_1": "聽我說菩薩摩訶薩住般若波羅蜜如，住亦不住。",
    "T08n0221_006:0038c15_2": "五陰五陰空，菩薩菩薩空，五陰空、菩薩空一空，無有二。",
    "T08n0221_006:0038c16_3": "拘翼！",
    "T08n0221_006:0038c16_4": "菩薩當作如是住般若波羅蜜。",
    "T08n0221_006:0038c17_5": "拘翼！",
    "T08n0221_006:0038c17_6": "六情六情空，菩薩菩薩空，六情空、菩薩空等無有異。",
    "T08n0221_006:0038c18_7": "六性六性空，菩薩菩薩空，六性空、菩薩空等無有異。",
    "T08n0221_006:0038c20_8": "菩薩摩訶薩當作如是，於般若波羅蜜當作是住。",
    "T08n0221_006:0038c21_9": "「復次，拘翼！",
    "T08n0221_006:0038c21_10": "十二因緣十二因緣空，滅十二因緣滅十二因緣空，菩薩菩薩空，十二因緣、十二因緣滅、空菩薩空，一空無有二。",
    "T08n0221_006:0038c24_11": "拘翼！",
    "T08n0221_006:0038c24_12": "菩薩摩訶薩於般若波羅蜜當作是住。",
    "T08n0221_006:0038c25_13": "六波羅蜜六波羅蜜空，內外空及有無空、三十七品、佛十八法、諸三昧門陀隣尼門、聲聞乘、辟支佛乘亦爾。",
    "T08n0221_006:0038c27_14": "菩薩、如來、薩云若亦爾。",
    "T08n0221_006:0038c28_15": "菩薩空、薩云若空，一空無二；菩薩於般若波羅蜜當作是住。」",
    "T08n0221_006:0038c29_16": "釋提桓因言：「云何，須菩提！",
    "T08n0221_006:0039a01_17": "菩薩摩訶薩不於般若波羅蜜中住？」",
    "T08n0221_006:0039a01_18": "須菩提言：「拘翼！",
    "T08n0221_006:0039a02_19": "菩薩不住五陰有所倚，亦不住六情有所倚。",
    "T08n0221_006:0039a03_20": "不住於六情有所倚，從三十七品至薩云若皆不住有所倚。",
    "T08n0221_006:0039a04_21": "從須陀洹至阿羅漢、辟支佛上至佛皆不住有所倚。",
    "T08n0221_006:0039a05_22": "從五陰至薩云若，是為不住亦無所倚。",
    "T08n0221_006:0039a06_23": "從須陀洹至佛，亦不住有所倚。",
    "T08n0221_006:0039a07_24": "五陰無常不當於中住，五陰有常不當於中住，五陰苦樂不當於中住，淨不淨不當於中住，我非我不當於中住，空不空不當於中住，滅不滅不當於中住，寂不寂不當於中住有所倚。",
    "T08n0221_006:0039a11_25": "須陀洹不具足故不當於中住，至佛不具足故不當於中住；須陀洹成就德能福一切不當於中住，上至佛成就德能福一切不當於中住。",
    "T08n0221_006:0039a14_26": "「復次，拘翼。",
    "T08n0221_006:0039a14_27": "菩薩初地不當於中住，至第十地不當於中住，有所倚也。",
    "T08n0221_006:0039a16_28": "從初地言我當具足檀波羅蜜，不當於中住；於尸波羅蜜、羼波羅蜜、惟逮波羅蜜、禪波羅蜜、般若波羅蜜，不當於中住有所倚。",
    "T08n0221_006:0039a18_29": "我當具足成就三十七品，不當於中住有所倚。",
    "T08n0221_006:0039a20_0": "菩薩道不當於中住。",
    "T08n0221_006:0039a20_1": "我從菩薩道至阿惟越致地住，不當於中住。",
    "T08n0221_006:0039a21_2": "菩薩具足五通，不當於中住有所倚住。",
    "T08n0221_006:0039a22_3": "菩薩神通已，言我當遊無量阿僧祇佛國，見諸佛如來聽受法教已，轉復教授一切眾生，亦不當於中住有所倚。",
    "T08n0221_006:0039a24_4": "言我亦當變化作如諸佛如來世界所有，亦不當於中住有所倚也。",
    "T08n0221_006:0039a26_5": "般若波羅蜜不當於中住有所倚也。",
    "T08n0221_006:0039a27_6": "我當教授眾生至道，亦不當於中住。",
    "T08n0221_006:0039a27_7": "我當供養無央數阿僧祇諸佛，時諸幢幡香華繒蓋無央數億百千張疊，不當於中住。",
    "T08n0221_006:0039a29_8": "我當成就無央數阿僧祇眾生，令得阿耨多羅三耶三佛，亦不當於中住。",
    "T08n0221_006:0039b02_9": "我當具足五眼：肉眼、天眼、法眼、慧眼、佛眼，亦不當於中住。",
    "T08n0221_006:0039b03_10": "我皆當起諸三昧，亦不當於中住。",
    "T08n0221_006:0039b04_11": "亦不當願言，我得是三昧時，當於中遊戲，亦不當於中住。",
    "T08n0221_006:0039b05_12": "具足陀隣尼門，不當於中住。",
    "T08n0221_006:0039b06_13": "我當具足四無礙慧、四無所畏、佛十種力、佛十八法，亦不當於中住。",
    "T08n0221_006:0039b08_14": "我當具足四等心、大慈大悲，亦不當於中住。",
    "T08n0221_006:0039b09_15": "我當具足三十二大士之相、八十種好，不當於中住有所倚也。",
    "T08n0221_006:0039b10_16": "住八輩事成就信要法要，不當於中住。",
    "T08n0221_006:0039b11_17": "須陀洹至第七，不當於中住。",
    "T08n0221_006:0039b11_18": "斯陀含一種，不當於中住。",
    "T08n0221_006:0039b12_19": "道等，不當於中住。",
    "T08n0221_006:0039b12_20": "命終垢盡，不當於中住。",
    "T08n0221_006:0039b13_21": "須陀洹中道般泥洹，不當於中住。",
    "T08n0221_006:0039b14_22": "斯陀含未斷諸苦本，不當於中住。",
    "T08n0221_006:0039b15_0": "得阿那含道意，不當於中住。",
    "T08n0221_006:0039b15_1": "於阿那含中中道般泥洹，不當於中住。",
    "T08n0221_006:0039b16_2": "得阿羅漢證、成阿羅漢，從是間於無餘泥洹而般泥洹，不當於中住。",
    "T08n0221_006:0039b18_3": "辟支佛，不當於中住。",
    "T08n0221_006:0039b18_4": "過羅漢、辟支佛至菩薩地，不當於中住。",
    "T08n0221_006:0039b19_5": "道事慧，不當於中住有所倚也。",
    "T08n0221_006:0039b20_6": "以眾事成阿惟三佛，不當於中住。",
    "T08n0221_006:0039b20_7": "從次諸垢消盡，不當於中住。",
    "T08n0221_006:0039b21_8": "成如來、等正覺、無所著，當轉法輪，不當於中住。",
    "T08n0221_006:0039b22_9": "我當為佛事，度不可計一切眾生，不當於中住。",
    "T08n0221_006:0039b23_10": "以四神足於三昧住命恒邊沙劫，不當於中住。",
    "T08n0221_006:0039b24_11": "令我壽命無有數，不當於中住。",
    "T08n0221_006:0039b25_12": "於三十二大士之相，一相成百福功德，不當於中住。",
    "T08n0221_006:0039b26_13": "使我一佛國大如十方恒邊沙佛國，不當於中住。",
    "T08n0221_006:0039b27_14": "使我三千大千剎土盡作金剛，不當於中住。",
    "T08n0221_006:0039b28_15": "使我佛樹中出香，一切眾生聞其香者無有三毒，不起聲聞、辟支佛意；有聞是香者，身病意病皆悉除愈，令我佛土不聞五陰色痛想行識、六波羅蜜之聲，不當於中住。",
    "T08n0221_006:0039c03_16": "令我佛國不聞三十七品及十八法，不聞須陀洹上至佛之聲，不當於中住。",
    "T08n0221_006:0039c05_17": "何以故？",
    "T08n0221_006:0039c05_18": "如來、無所著、等正覺成阿惟三佛，於諸法亦無所得。",
    "T08n0221_006:0039c06_19": "如是，拘翼！",
    "T08n0221_006:0039c06_20": "菩薩於般若波羅蜜無所倚住。」",
    "T08n0221_006:0039c07_21": "爾時尊者舍利弗意念：「菩薩摩訶薩當云何住？」",
    "T08n0221_006:0039c08_22": "須菩提知舍利弗意所念，便問舍利弗：「於意云何，諸佛為住何所？」",
    "T08n0221_006:0039c10_23": "舍利弗報言：「諸佛無所住。",
    "T08n0221_006:0039c10_24": "不住意有所止，亦不於五陰住，亦不住於成就，亦不住於不成就，亦不住於有為無為，不於十八法、薩云若有所住。」",
    "T08n0221_006:0039c13_25": "須菩提言：「菩薩摩訶薩住般若波羅蜜中，當如諸如來、無所著、等正覺住如不住。",
    "T08n0221_006:0039c15_26": "菩薩當作是住，住無處所住。」",
    "T08n0221_006:0039c15_27": "於是會中有天子作是念：「諸閱叉所語所說悉皆可知，尊者須菩提所說般若波羅蜜教了不可知。」",
    "T08n0221_006:0039c18_28": "須菩提知諸天子意所念，語諸天子言：「不解不知耶？」",
    "T08n0221_006:0039c19_29": "諸天子言：「爾，須菩提！",
    "T08n0221_006:0039c19_30": "實不解不知也。」",
    "T08n0221_006:0039c20_31": "須菩提語諸天子言：「我所說者，常不見一字，教亦無聽者。",
    "T08n0221_006:0039c21_32": "何以故？",
    "T08n0221_006:0039c21_33": "般若波羅蜜者非文字亦無聽聞。",
    "T08n0221_006:0039c22_34": "何以故？",
    "T08n0221_006:0039c22_35": "諸天子！",
    "T08n0221_006:0039c22_36": "諸如來、無所著、等正覺道亦無文字。",
    "T08n0221_006:0039c23_37": "諸天子！",
    "T08n0221_006:0039c23_38": "譬如如來化作佛，作四輩弟子。",
    "T08n0221_006:0039c24_39": "作是化已，為說化諸法。",
    "T08n0221_006:0039c25_40": "於諸天子意云何，是頗有教有說、寧有受者不？」",
    "T08n0221_006:0039c26_41": "諸天子言：「唯，須菩提！",
    "T08n0221_006:0039c26_42": "是無所有。」",
    "T08n0221_006:0039c27_43": "須菩提言：「諸法譬如化，亦無所說者，亦無受者，亦無知者。",
    "T08n0221_006:0039c28_44": "譬如士夫夢中見佛，佛為說法。",
    "T08n0221_006:0039c29_45": "於意云何，有說、有受者不？」",
    "T08n0221_006:0039c29_46": "諸天子言：「無說無受。」",
    "T08n0221_006:0040a01_47": "須菩提言：「諸法如幻，無說無受，亦無所有。",
    "T08n0221_006:0040a02_48": "譬如有二人於彼深澗各住一面，俱發音聲讚歎佛、法及比丘僧。",
    "T08n0221_006:0040a03_49": "其聲音響寧展轉相知不？」",
    "T08n0221_006:0040a04_50": "諸天子言：「響無所知。」",
    "T08n0221_006:0040a04_51": "「譬如絕工幻師於四衢道化作如來及四輩眾而說於法。",
    "T08n0221_006:0040a06_52": "諸天子！",
    "T08n0221_006:0040a06_53": "於意云何，寧有說、有教、有受者不？」",
    "T08n0221_006:0040a07_54": "諸天子報言：「實無所有。」",
    "T08n0221_006:0040a07_55": "諸天子復念：「今須菩提敷演般若波羅蜜，其事甚深，所教轉深，所說轉妙。」",
    "T08n0221_006:0040a09_56": "須菩提語諸天子言：「色亦不深亦不微妙，不以五陰故微妙也。",
    "T08n0221_006:0040a10_57": "六情從內外空及有無空，乃至六波羅蜜、佛十八法皆如是。",
    "T08n0221_006:0040a12_58": "諸三昧門、陀隣尼門至薩云若，亦不深亦不妙，不以薩云若故深妙。」",
    "T08n0221_006:0040a13_59": "諸天子意念：「是中所說亦不說五陰、六情，亦不說六波羅蜜，亦不說內外空及有無空，亦不說三十七品、佛十八法，亦不說須陀洹道，亦不說阿羅漢、辟支佛道，亦不說文字。",
    "T08n0221_006:0040a17_60": "是事云何？」",
    "T08n0221_006:0040a17_61": "須菩提報言：「如是，如是！",
    "T08n0221_006:0040a18_62": "諸天子！",
    "T08n0221_006:0040a18_63": "諸如來道者，皆無所得亦無所說，是故諸法亦無說者亦無聞者，亦無受者亦無得者。」",
    "T08n0221_006:0040a20_64": "須菩提言：「諸天子！",
    "T08n0221_006:0040a21_0": "欲住須陀洹道者、取須陀洹證者，若住羅漢、辟支佛上至佛，欲取證者、作是住者，終不得是忍。",
    "T08n0221_006:0040a23_1": "菩薩從初發意以來，無所說、無所聞，當作是住。」",
    "T08n0221_006:0040a25_0": "摩訶般若波羅蜜如幻品第二十九",
    "T08n0221_006:0040a26_0": "爾時諸天子意念：「我等當云何從須菩提聽受其教？」",
    "T08n0221_006:0040a27_1": "尊者須菩提知諸天子意所念，語諸天子言：「今諸會者觀聽我所說，當如幻化人所聽，受亦無所受，亦無所見亦不作證。」",
    "T08n0221_006:0040a29_2": "諸天子言：「云何，須菩提！",
    "T08n0221_006:0040b01_3": "眾生為如幻化耶？",
    "T08n0221_006:0040b01_4": "來會者亦如幻化耶？」",
    "T08n0221_006:0040b02_5": "須菩提言：「如是，如是！",
    "T08n0221_006:0040b02_6": "眾生如幻，會者亦如幻，吾我亦復如幻如夢。",
    "T08n0221_006:0040b03_7": "五陰如幻如化，六情識栽如幻如化，內外空及有無空如幻如夢，三十七品、佛十八法如幻如化，須陀洹道上至於佛三耶三佛亦復如幻。」",
    "T08n0221_006:0040b07_0": "爾時諸天子問須菩提：「云何乃至佛亦復如幻如夢？」",
    "T08n0221_006:0040b08_1": "須菩提言：「我說至佛亦復如幻。",
    "T08n0221_006:0040b08_2": "若復有法勝於泥洹者，我亦復言如幻。",
    "T08n0221_006:0040b09_3": "諸天子！",
    "T08n0221_006:0040b10_0": "夢、幻、化是一取無有二。」",
    "T08n0221_006:0040b10_1": "是時舍利弗、大目揵連、摩訶拘絺羅、摩訶迦旃延、邠耨文陀尼子、大迦葉等，與無央數菩薩，是諸大眾俱問須菩提言：「般若波羅蜜甚深甚廣，難曉難了、難見難解。",
    "T08n0221_006:0040b14_2": "誰能遏絕是者？」",
    "T08n0221_006:0040b14_3": "是時阿難語眾弟子、諸菩薩言：「般若波羅蜜者是深妙法，甚廣難見、難解難了、不可思議。",
    "T08n0221_006:0040b16_4": "唯有阿惟越致菩薩摩訶薩、具足見諦阿羅漢，前世於無央數諸佛所而作功德，與善知識相隨者，善男子、善女人有大智慧，如是輩人，聞深般若波羅蜜乃能信樂，終不能遏絕。",
    "T08n0221_006:0040b20_5": "不以空分別五陰，不以五陰分別空；亦不以五陰分別無相、無願，不以無相、無願分別五陰。",
    "T08n0221_006:0040b22_6": "亦不以無所生、無所滅分別五陰，不以五陰分別無所生、無所滅；亦不以寂淨分別五陰，亦不以五陰分別寂淨。",
    "T08n0221_006:0040b25_7": "乃至六情及諸緣起，亦復如是。",
    "T08n0221_006:0040b26_0": "從檀波羅蜜至般若波羅蜜亦復如是，從內外空至有無空亦復如是，從三十七品至佛十八法亦復如是。",
    "T08n0221_006:0040b28_1": "諸三昧門、陀隣尼門不以分別五陰，不以五陰分別三昧門、陀隣尼門。",
    "T08n0221_006:0040c01_0": "從須陀洹至羅漢、辟支佛乃至薩云若亦不以分別空，不以空分別薩云若；亦不以無相、無願分別薩云若，亦不以薩云若分別無相、無願。",
    "T08n0221_006:0040c04_1": "不以具足不具足性分別空，不以空分別具足不具足性；至無相、無願亦復如是。",
    "T08n0221_006:0040c05_2": "不以無所生、無所滅分別寂淨，不以寂淨分別五陰。」",
    "T08n0221_006:0040c07_3": "須菩提語諸天子言：「是甚深般若波羅蜜，極有智者不能遏絕。",
    "T08n0221_006:0040c08_4": "何以故？",
    "T08n0221_006:0040c08_5": "法無有憂者、亦無有慼者。",
    "T08n0221_006:0040c09_6": "若無憂無慼眾生，亦無能遏絕者。」",
    "T08n0221_006:0040c10_7": "舍利弗語須菩提言：「般若波羅蜜為廣說三乘之教及菩薩總持之教，從初發意至十住道地教，至六波羅蜜、三十七品、佛十八法，菩薩摩訶薩悉總持之教，是為菩薩行般若波羅蜜化生也。",
    "T08n0221_006:0040c14_8": "不耗於神通遊諸佛國，隨其所欲所作善本，供養諸佛即得如願。",
    "T08n0221_006:0040c15_9": "從諸世尊所聽受法，至薩云若初不斷絕。",
    "T08n0221_006:0040c16_10": "未曾離三昧時，當為無所罣礙辯，不可斷絕辯，如所應辯、利辯、義辯、一切最辯。」",
    "T08n0221_006:0040c18_11": "須菩提言：「如是，如是！",
    "T08n0221_006:0040c19_12": "如舍利弗言，廣說三乘及菩薩乘，大乘菩薩摩訶薩所得最辯，亦無所倚亦不倚。",
    "T08n0221_006:0040c21_0": "吾我、知見、壽命、五陰亦無所倚，從檀波羅蜜至般若波羅蜜亦無所倚，從內外空及有無空亦無所倚，從三十七品、佛十八法至薩云若慧亦無所倚。」",
    "T08n0221_006:0040c24_1": "舍利弗言。",
    "T08n0221_006:0040c24_2": "何以故。",
    "T08n0221_006:0040c24_3": "於般若波羅蜜說三乘之教而無所倚：「何以故說菩薩總持？",
    "T08n0221_006:0040c26_4": "何以故得最妙之辯而無所倚？」",
    "T08n0221_006:0040c26_5": "須菩提言：「從內空乃至三乘，皆從般若波羅蜜教出，亦無所倚。",
    "T08n0221_006:0040c28_6": "從外空至有無空，廣說三乘之教亦無所倚。",
    "T08n0221_006:0040c29_7": "從內外空所說教及菩薩，總說一切世間最妙之辯亦無所倚。",
    "T08n0221_006:0041a01_8": "從有無空至菩薩，護一切世間最第一之辯而無所倚也。」",
    "T08n0221_006:0041a03_9": "◎◎摩訶般若波羅蜜雨法雨品第三十於是釋提桓因意念言：「尊者須菩提所說法，為雨法雨。」",
    "T08n0221_006:0041a06_10": "三千大千剎土，從四天王上至阿迦膩吒天，各各念言：「今須菩提所說法雨，我等寧可作花散佛世尊及諸菩薩、大弟子眾，及散須菩提上。」",
    "T08n0221_006:0041a09_11": "爾時三千大千剎土諸釋提桓因及諸四天王各化作花，散佛菩薩及比丘僧，及散須菩提上，持是供養般若波羅蜜。",
    "T08n0221_006:0041a12_0": "諸天散花，應時普遍三千大千國土地無空缺處，譬如敷坐也。",
    "T08n0221_006:0041a13_1": "虛空中花未墮地者，應時化成花交露臺殊妙嚴事。",
    "T08n0221_006:0041a14_2": "時須菩提意念：「我數至天上，初未曾所見如是花比。",
    "T08n0221_006:0041a15_3": "是諸天子所散花者，不從樹生，化花耳。」",
    "T08n0221_006:0041a16_4": "釋提桓因語須菩提：「是花非生花，亦非意樹花。」",
    "T08n0221_006:0041a17_5": "須菩提言：「如拘翼所言，是花亦非生花，亦非意樹花。",
    "T08n0221_006:0041a19_0": "拘翼！",
    "T08n0221_006:0041a19_1": "若不生者是為非花。」",
    "T08n0221_006:0041a19_2": "釋提桓因語須菩提：「但是花不生耶？",
    "T08n0221_006:0041a20_3": "五陰亦不復生耶？」",
    "T08n0221_006:0041a20_4": "須菩提言：「是花及五陰俱亦無所生，若使不生為非五陰。",
    "T08n0221_006:0041a22_5": "六情亦無所生，若使不生為非六情。",
    "T08n0221_006:0041a23_6": "六波羅蜜亦無所生，若使不生為非六波羅蜜。",
    "T08n0221_006:0041a24_7": "從內外空至有無空亦不生，若不生者為非有無空。",
    "T08n0221_006:0041a25_8": "三十七品、佛十八法亦不生，若不生者為非十八法。",
    "T08n0221_006:0041a26_9": "至薩云若亦不生，若不生者為非薩云若。」",
    "T08n0221_006:0041a27_10": "釋提桓因意念言：「今須菩提辯才深妙乃如是耶。",
    "T08n0221_006:0041a28_11": "隨其所應，如為說法而無違背。」",
    "T08n0221_006:0041a29_12": "佛告釋提桓因：「如是，如是！",
    "T08n0221_006:0041a29_13": "拘翼！",
    "T08n0221_006:0041b01_0": "須菩提實為深入辯才第一，隨所應而為說法，無有違錯。」",
    "T08n0221_006:0041b02_1": "釋提桓因白佛言：「唯，世尊！",
    "T08n0221_006:0041b02_2": "云何須菩提隨其所應而為說法而不違錯？」",
    "T08n0221_006:0041b03_3": "佛告拘翼：「五陰六情但有數耳。",
    "T08n0221_006:0041b04_4": "以五陰六情但有數故，是故須菩提所說無錯。",
    "T08n0221_006:0041b05_5": "何以故？",
    "T08n0221_006:0041b05_6": "如法者亦不違錯亦不和合。",
    "T08n0221_006:0041b06_7": "以無和無錯，是故須菩提所說無錯。",
    "T08n0221_006:0041b07_8": "至六波羅蜜及內外空至有無空、三十七品、佛十八法皆如是。",
    "T08n0221_006:0041b08_9": "從須陀洹道至辟支佛道至薩云若薩云若事亦如是。",
    "T08n0221_006:0041b10_0": "從須陀洹、羅漢、辟支佛上至佛三耶三佛，拘翼！",
    "T08n0221_006:0041b11_1": "亦復是法數所施耳。",
    "T08n0221_006:0041b11_2": "須菩提所說，亦復如法數所施，是故所說無有違背。",
    "T08n0221_006:0041b12_3": "何以故？",
    "T08n0221_006:0041b12_4": "拘翼！",
    "T08n0221_006:0041b13_0": "如法者亦不和亦不錯。",
    "T08n0221_006:0041b13_1": "以不和以不錯故，須菩提作是說法，隨其所應無有違錯。」",
    "T08n0221_006:0041b14_2": "須菩提言：「如是，如是！",
    "T08n0221_006:0041b15_3": "拘翼！",
    "T08n0221_006:0041b15_4": "如佛世尊施諸法教，菩薩摩訶薩行般若波羅蜜，當知諸法亦復但是法數所施。",
    "T08n0221_006:0041b17_5": "拘翼！",
    "T08n0221_006:0041b17_6": "菩薩作是學者，為不學色痛想行識，亦不見五陰當所學者。",
    "T08n0221_006:0041b18_7": "如是學者，為不學六波羅蜜。",
    "T08n0221_006:0041b19_8": "何以故？",
    "T08n0221_006:0041b19_9": "不見六波羅蜜當所學者。",
    "T08n0221_006:0041b20_10": "如是學者，不學內外空及有無空。",
    "T08n0221_006:0041b20_11": "何以故？",
    "T08n0221_006:0041b21_12": "不見空法有所學者。",
    "T08n0221_006:0041b21_13": "如是學者，為不學三十七品、佛十八法，不學須陀洹道，不學羅漢、辟支佛道，不學薩云若道。",
    "T08n0221_006:0041b23_14": "何以故？",
    "T08n0221_006:0041b23_15": "不見薩云若當所學者。」",
    "T08n0221_006:0041b24_16": "釋提桓因白須菩提言：「何以故不見五陰？",
    "T08n0221_006:0041b25_17": "至薩云若亦不見耶？」",
    "T08n0221_006:0041b25_18": "須菩提言：「是故，拘翼！",
    "T08n0221_006:0041b26_19": "五陰五陰自空，薩云若薩云若自空。",
    "T08n0221_006:0041b27_20": "何以故？",
    "T08n0221_006:0041b27_21": "不可空色而學色空，不可以薩云若空學空薩云若。",
    "T08n0221_006:0041b28_22": "不作空學，為學空。",
    "T08n0221_006:0041b29_23": "不以二學，如是學。",
    "T08n0221_006:0041b29_24": "不以二事學五陰空，亦不以二事學薩云若空。",
    "T08n0221_006:0041c01_25": "拘翼！",
    "T08n0221_006:0041c01_26": "不以二事學空五陰者，為學六波羅蜜。",
    "T08n0221_006:0041c02_27": "不以二事學薩云若空者，為學六波羅蜜；為學內外空至有無空；為學三十七品；為學佛十八法。",
    "T08n0221_006:0041c04_28": "不以二事學，為學須陀洹至羅漢辟支佛；不以二事學，為學三耶三佛；亦不以二事學，為學薩云若學佛。",
    "T08n0221_006:0041c07_29": "學薩云若者，為學不可計阿僧祇諸佛法。",
    "T08n0221_006:0041c08_0": "學諸佛法者，不學增五陰、不學減五陰，亦不增薩云若學、亦不減薩云若學。",
    "T08n0221_006:0041c09_1": "如是不增不減學者，亦不受五陰，亦不中道滅五陰學，至薩云若亦不受學，亦不中道滅薩云若。」",
    "T08n0221_006:0041c11_2": "舍利弗語須菩提：「菩薩作是學，亦不受薩云若學，亦不中道滅薩云若學耶？」",
    "T08n0221_006:0041c13_3": "須菩提報言：「如是，如是！」",
    "T08n0221_006:0041c14_4": "舍利弗復問：「何以故從五陰至薩云若亦不受學？",
    "T08n0221_006:0041c15_5": "亦不中道滅薩云若學？」",
    "T08n0221_006:0041c15_6": "報言：「色自無受，亦無有受色者。",
    "T08n0221_006:0041c16_7": "薩云若亦自無受，亦無受薩云若者。",
    "T08n0221_006:0041c17_8": "從內外空至有無空，亦自不受，亦無受空者。",
    "T08n0221_006:0041c18_9": "如是，舍利弗！",
    "T08n0221_006:0041c18_10": "菩薩摩訶薩於諸法無所受，是故於薩云若中出生。」",
    "T08n0221_006:0041c19_11": "舍利弗言：「菩薩學般若波羅蜜，於諸法無所受，為出生薩云若耶？」",
    "T08n0221_006:0041c21_12": "須菩提言：「如是，如是！」",
    "T08n0221_006:0041c21_13": "舍利弗復問：「菩薩作如是學，於諸法無所受，亦不學受亦不學滅，云何出生薩云若？」",
    "T08n0221_006:0041c23_14": "須菩提報言：「菩薩行般若波羅蜜，亦不見色生亦不見色滅，亦不受亦不不受，亦不著亦不斷，亦不增亦不減。",
    "T08n0221_006:0041c26_15": "何以故？",
    "T08n0221_006:0041c26_16": "舍利弗！",
    "T08n0221_006:0041c26_17": "不以五陰故有，亦不見生亦不見滅，亦不見受亦不見不受，亦不見著亦不見斷，亦不見增亦不見減。",
    "T08n0221_006:0041c29_18": "何以故？",
    "T08n0221_006:0041c29_19": "舍利弗！",
    "T08n0221_006:0041c29_20": "不見五陰有乃至薩云若，亦不見生滅亦不見受，亦不見著斷，亦不見增減。",
    "T08n0221_006:0042a02_21": "何以故？",
    "T08n0221_006:0042a02_22": "薩云若空，故無所得。",
    "T08n0221_006:0042a02_23": "是故菩薩於諸法無所生無所滅、無所受、無著無斷、無增無減，學般若波羅蜜出薩云若，當作是念，亦無所學亦無所出。」",
    "T08n0221_006:0042a05_24": "釋提桓因問舍利弗：「菩薩當從何所求般若波羅蜜？」",
    "T08n0221_006:0042a06_25": "舍利弗報言：「拘翼！",
    "T08n0221_006:0042a07_26": "菩薩摩訶薩當從須菩提所轉品中求。」",
    "T08n0221_006:0042a08_27": "釋提桓因言：「以須菩提因緣恩力，使舍利弗言：『菩薩摩訶薩般若波羅蜜，當於須菩提所轉品中求。』",
    "T08n0221_006:0042a10_28": "？」",
    "T08n0221_006:0042a10_29": "須菩提報言：「拘翼！",
    "T08n0221_006:0042a10_30": "非我因緣恩力。」",
    "T08n0221_006:0042a11_31": "釋提桓因言：「是誰之恩力所處？」",
    "T08n0221_006:0042a12_0": "須菩提言：「是佛威神恩力所處。」",
    "T08n0221_006:0042a12_1": "釋提桓因言：「諸法皆無處所，云何言是佛之威神所處乎？",
    "T08n0221_006:0042a14_0": "如來亦不於異無處所法中見佛，亦不於異如中見。」",
    "T08n0221_006:0042a15_1": "須菩提言：「如是，拘翼！",
    "T08n0221_006:0042a15_2": "如來亦不於餘處中見，亦不於異處如中見；亦不以如來為如，亦不以如為如來；亦不以五陰如為如來，亦不以如來為五陰如；亦不以五陰法為如來，亦不以如來為五陰法；亦不以薩云若如為如來，亦不以如來為薩云若如；亦不以薩云若法為如來，亦不以如來為薩云若法。",
    "T08n0221_006:0042a22_0": "拘翼！",
    "T08n0221_006:0042a22_1": "若佛與五陰法不合亦非不合者，亦不離五陰法有合不合，亦不離五陰如有合不合；乃至薩云若薩云若法如亦不合亦不不合，亦不離薩云若薩云若法如亦不合亦不不合。",
    "T08n0221_006:0042a26_2": "拘翼！",
    "T08n0221_006:0042a26_3": "以是諸法不合不散神力之所處，是為無處所行。",
    "T08n0221_006:0042a27_4": "如拘翼向之所問，當於何所求般若波羅蜜？",
    "T08n0221_006:0042a28_5": "亦不於五陰中求，亦不離五陰中求。",
    "T08n0221_006:0042a29_6": "何以故？",
    "T08n0221_006:0042a29_7": "拘翼！",
    "T08n0221_006:0042a29_8": "般若波羅蜜、五陰，是法亦不同亦不異，亦無有形亦不可見，亦無有礙一相，一相者則無相。",
    "T08n0221_006:0042b02_9": "「復次，拘翼！",
    "T08n0221_006:0042b02_10": "菩薩摩訶薩求般若波羅蜜，亦不離薩云若求，亦不於薩云若求。",
    "T08n0221_006:0042b04_11": "何以故？",
    "T08n0221_006:0042b04_12": "般若波羅蜜、薩云若及所求者，亦不同亦不異，亦無形亦不見。",
    "T08n0221_006:0042b06_0": "亦不礙一相，一相所謂無相。",
    "T08n0221_006:0042b06_1": "何以故？",
    "T08n0221_006:0042b06_2": "般若波羅蜜亦非五陰亦不離五陰，般若波羅蜜亦非薩云若亦不離薩云若；五陰如亦非般若波羅蜜，般若波羅蜜亦不離五陰如；般若波羅蜜亦非五陰法亦不離五陰法，般若波羅蜜亦非薩云若法亦不離薩云若法。",
    "T08n0221_006:0042b11_3": "何以故？",
    "T08n0221_006:0042b12_0": "拘翼！",
    "T08n0221_006:0042b12_1": "是諸法亦不有亦不可得。",
    "T08n0221_006:0042b12_2": "以諸法不可得故，五陰非般若波羅蜜，般若波羅蜜亦不離五陰，般若波羅蜜亦非五陰法亦不離五陰法，般若波羅蜜亦非五陰如亦不離五陰如；般若波羅蜜亦非薩云若亦不離薩云若，亦非薩云若如亦不離薩云若如，亦非薩云若法亦不離薩云若法。」",
    "T08n0221_006:0042b18_3": "釋提桓因言：「摩訶波羅蜜是菩薩摩訶薩之大度，波羅蜜者是諸菩薩無量無限之大度。",
    "T08n0221_006:0042b20_4": "於是中學得須陀洹、斯陀含、阿那含、阿羅漢、辟支佛，於中學成菩薩，淨佛國土、教化眾生，成得阿耨多羅三耶三佛。」",
    "T08n0221_006:0042b23_5": "須菩提言：「拘翼！",
    "T08n0221_006:0042b23_6": "如是，如是！",
    "T08n0221_006:0042b23_7": "如釋提桓因所言無異，已得者、甫當得者，皆當從般若波羅蜜中成阿惟三佛，以五陰大故，般若波羅蜜亦廣大。",
    "T08n0221_006:0042b26_8": "拘翼！",
    "T08n0221_006:0042b26_9": "五陰亦無前亦無後，亦無中亦無邊際；至薩云若亦如是。",
    "T08n0221_006:0042b27_10": "拘翼！",
    "T08n0221_006:0042b27_11": "是為菩薩摩訶薩之大度。",
    "T08n0221_006:0042b28_12": "以五陰無有量，是故菩薩摩訶薩無量之度。",
    "T08n0221_006:0042b29_13": "何以故？",
    "T08n0221_006:0042b29_14": "五陰不可量故。",
    "T08n0221_006:0042c01_15": "譬如虛空不可度量，五陰亦不可度量。",
    "T08n0221_006:0042c02_0": "如空不可度量，五陰亦不可度量。",
    "T08n0221_006:0042c02_1": "以五陰不可度量，般若波羅蜜亦不可量；乃至薩云若不可量故，菩薩之度般若波羅蜜亦不可量。",
    "T08n0221_006:0042c05_2": "何以故？",
    "T08n0221_006:0042c05_3": "拘翼！",
    "T08n0221_006:0042c05_4": "薩云若亦不可量，如虛空不可平量。",
    "T08n0221_006:0042c06_5": "以薩云若不可平量，虛空不可平量。",
    "T08n0221_006:0042c07_6": "以虛空不可平量，般若波羅蜜亦不可平量。",
    "T08n0221_006:0042c08_7": "以是故？",
    "T08n0221_006:0042c08_8": "拘翼！",
    "T08n0221_006:0042c08_9": "菩薩摩訶薩般若波羅蜜不可平量，空亦不可平量。",
    "T08n0221_006:0042c09_10": "以五陰無底，菩薩般若波羅蜜亦無底。",
    "T08n0221_006:0042c10_11": "何以故？",
    "T08n0221_006:0042c10_12": "五陰底邊際不可得見故。",
    "T08n0221_006:0042c11_13": "乃至薩云若亦無有底，菩薩般若波羅蜜亦無有底。",
    "T08n0221_006:0042c12_14": "何以故？",
    "T08n0221_006:0042c12_15": "拘翼！",
    "T08n0221_006:0042c12_16": "薩云若亦不可得底，亦不可得邊際故。",
    "T08n0221_006:0042c13_17": "是故菩薩般若波羅蜜無有底。",
    "T08n0221_006:0042c14_18": "從五陰無有底，至薩云若亦無有底。",
    "T08n0221_006:0042c15_19": "「復次，拘翼！",
    "T08n0221_006:0042c15_20": "以因緣無有底故，菩薩般若波羅蜜亦無有底。」",
    "T08n0221_006:0042c16_21": "釋提桓因言：「唯，須菩提！",
    "T08n0221_006:0042c17_22": "云何因緣無底，菩薩般若波羅蜜無底？」",
    "T08n0221_006:0042c17_23": "報言：「以薩云若、因緣無底故，菩薩般若波羅蜜無底。",
    "T08n0221_006:0042c19_24": "法因緣無底，是故菩薩般若波羅蜜無底。」",
    "T08n0221_006:0042c20_25": "又問：「云何法因緣無底，菩薩般若波羅蜜無底？」",
    "T08n0221_006:0042c21_26": "報言：「拘翼！",
    "T08n0221_006:0042c21_27": "法性無底故，菩薩般若波羅蜜無底。",
    "T08n0221_006:0042c22_28": "如因緣無底，菩薩般若波羅蜜無底。」",
    "T08n0221_006:0042c23_29": "復問：「云何如因緣無底，菩薩般若波羅蜜無底？」",
    "T08n0221_006:0042c24_30": "答言：「如如無底、如因緣無底，以如因緣無底，菩薩般若波羅蜜無底。",
    "T08n0221_006:0042c25_31": "眾生無底，菩薩般若波羅蜜無底。」",
    "T08n0221_006:0042c26_32": "復問：「云何眾生無底，菩薩般若波羅蜜無底？」",
    "T08n0221_006:0042c27_33": "答言：「於拘翼意云何，何所法言有菩薩者？」",
    "T08n0221_006:0042c28_34": "「亦不以法言，亦不非法言，但假名舉字耳。",
    "T08n0221_006:0042c29_35": "是名所舉亦無有形，所舉名字亦無因緣，所舉字及眾生亦無因緣。」",
    "T08n0221_006:0043a01_36": "「於拘翼意云何，般若波羅蜜頗說有作眾生者不？」",
    "T08n0221_006:0043a03_37": "「唯，須菩提！",
    "T08n0221_006:0043a03_38": "無有也。」",
    "T08n0221_006:0043a03_39": "「拘翼！",
    "T08n0221_006:0043a03_40": "若無有說作眾生者，何所眾生有底？",
    "T08n0221_006:0043a04_41": "拘翼！",
    "T08n0221_006:0043a04_42": "如來、無所著、等正覺住壽如恒邊沙劫，言眾生有生、眾生有滅。",
    "T08n0221_006:0043a05_43": "於拘翼意云何，頗有眾生有生者有滅者不？」",
    "T08n0221_006:0043a06_44": "答言：「不也。",
    "T08n0221_006:0043a07_45": "須菩提！",
    "T08n0221_006:0043a07_46": "何以故？",
    "T08n0221_006:0043a07_47": "眾生淨故，無所有淨故。」",
    "T08n0221_006:0043a08_48": "「以是故，拘翼！",
    "T08n0221_006:0043a08_49": "當知眾生無底，般若波羅蜜亦無有底，亦無有邊際。」",
    "T08n0221_006:0043a10_0": "摩訶般若波羅蜜歎品第三十一",
    "T08n0221_006:0043a11_0": "爾時諸梵王與諸梵天俱在會中，釋提桓因與釋眷屬及婇女眾亦在會中，釋梵諸天子各各歎言：「須菩提所說法，快哉，快哉！",
    "T08n0221_006:0043a13_1": "皆是佛之威神因緣能演布是教。",
    "T08n0221_006:0043a14_2": "若有不遠離是般若波羅蜜行者，我等當視是輩菩薩摩訶薩當如如來，亦無有能得見是法者，亦無有能見色痛想行識者，至薩云若三乘教處，羅漢、辟支佛及佛亦不可得。」",
    "T08n0221_006:0043a18_3": "佛告諸天子：「如是，如是！",
    "T08n0221_006:0043a19_4": "如諸天子所言，法無可得者亦不可見，從色痛想行識至薩云若，皆不可得亦不可見，但有三乘之教耳，三乘之教亦不可得亦不可見。",
    "T08n0221_006:0043a22_5": "有行是般若波羅蜜無所猗者，當視如如來。",
    "T08n0221_006:0043a23_6": "何以故？",
    "T08n0221_006:0043a23_7": "於般若波羅蜜中廣說三乘之教故。",
    "T08n0221_006:0043a24_8": "亦不離六波羅蜜而得佛者，亦不離內外空及有無空，亦不離三十七品、佛十八法，亦不離薩云若而得佛者。",
    "T08n0221_006:0043a26_9": "諸天子！",
    "T08n0221_006:0043a26_10": "菩薩盡當學知諸法，從檀波羅蜜至薩云若。",
    "T08n0221_006:0043a27_11": "以是故，當知是菩薩為如如來。」",
    "T08n0221_006:0043a28_12": "佛告諸天子：「昔者我於花嚴國從提和竭佛以來，初不離六波羅蜜，內外空至有無空，三十七品、四禪、四等，及四空淨、諸三昧門、陀隣尼門，佛十種力、四無所畏、四無礙慧、大慈大悲、佛十八法，餘無央數諸佛上法，初不離此諸法亦無所倚。",
    "T08n0221_006:0043b04_13": "是時提惒竭佛便記我言：『後阿僧祇劫當來之世，汝當作佛，號釋迦文如來、無所著、等正覺、無上士、道法御、天人師。』」",
    "T08n0221_006:0043b07_14": "於是諸天子白佛言：「唯，世尊！",
    "T08n0221_006:0043b08_15": "甚奇甚特。",
    "T08n0221_006:0043b08_16": "菩薩摩訶薩行般若波羅蜜，於薩云若無取無捨，於五陰法亦無所取亦無所捨。」",
    "T08n0221_006:0043b10_17": "時佛於四輩弟子中，比丘、比丘尼、優婆塞、優婆夷，諸菩薩摩訶薩，諸四天王上至阿迦膩吒諸天等，見諸眾已定，佛告釋提桓因：「拘翼！",
    "T08n0221_006:0043b13_18": "若有菩薩摩訶薩，比丘、比丘尼、優婆塞、優婆夷及諸天、天女，受持般若波羅蜜者，諷誦讀者，復布現與人，使諷誦習念，不離薩云若意者，魔及魔天子不能得其便。",
    "T08n0221_006:0043b16_19": "何以故？",
    "T08n0221_006:0043b16_20": "是善男子、善女人住五陰空、無相、無願行故，無有能得空、無相、無願便者；乃至薩云若空行，亦無能得薩云若空便者，不見是事可得便者。",
    "T08n0221_006:0043b20_21": "拘翼！",
    "T08n0221_006:0043b20_22": "是善男子、善女人，非人不能得其便。",
    "T08n0221_006:0043b21_23": "何以故？",
    "T08n0221_006:0043b21_24": "是善男子、善女人有大慈大悲，以四等心加眾生故。",
    "T08n0221_006:0043b22_25": "拘翼！",
    "T08n0221_006:0043b22_26": "是善男子、善女人隨其壽命終不中錯。",
    "T08n0221_006:0043b23_27": "何以故爾？",
    "T08n0221_006:0043b23_28": "用是善男子、善女人行檀波羅蜜時等為一切眾生故。",
    "T08n0221_006:0043b24_29": "以是故，壽命不錯。",
    "T08n0221_006:0043b25_30": "拘翼！",
    "T08n0221_006:0043b25_31": "是三千大千國土諸四天王、忉利天、炎天、兜術天、尼摩羅天、波羅尼蜜天，梵天、阿波會天、首訶既那天、惟于頗羅天，是諸天人發至阿耨多羅三耶三菩意者，是諸天子所未聞般若波羅蜜者，未諷誦讀持者，是諸天子皆當習行般若波羅蜜，諷誦讀持，意常不離於薩云若者。",
    "T08n0221_006:0043c02_32": "拘翼！",
    "T08n0221_006:0043c02_33": "是善男子、善女人行般若波羅蜜，若有受持諷誦讀說、習念守行不離薩云若意者，是善男子、善女人，若遠出空寂處、若露坐若在家，終不恐、終不怖。",
    "T08n0221_006:0043c06_34": "何以故爾？",
    "T08n0221_006:0043c06_35": "用是善男子、善女人明於內外空及有無空故亦無所倚。」",
    "T08n0221_006:0043c07_36": "爾時三千大千國土諸四天王上至首陀會天俱白佛言：「唯，世尊！",
    "T08n0221_006:0043c09_37": "我等當護是善男子、善女人行般若波羅蜜諷誦讀說習守持者，我當擁護使不離薩云若。",
    "T08n0221_006:0043c11_38": "何以故？",
    "T08n0221_006:0043c11_39": "以菩薩來往因緣，斷三惡趣、斷天人貧、斷人中貧、斷是輩災變、斷諸飢餓穀貴。",
    "T08n0221_006:0043c13_40": "以菩薩摩訶薩來往因緣故，以十善之事現於世間，便知有四禪、四等、四空定、六波羅蜜，從內外空至有無空，便知有三十七品、佛十八法至薩云若。",
    "T08n0221_006:0043c16_41": "以菩薩來往因緣故，世間便知有剎利長者種，便知有婆羅門大姓種，便知有轉輪聖王，便知有四天王上至阿迦膩吒天。",
    "T08n0221_006:0043c19_42": "菩薩來往因緣故，便知有須陀洹、斯陀含、阿那含、阿羅漢、辟支佛道，便知有教授眾生，便知有淨佛國土。",
    "T08n0221_006:0043c21_43": "以菩薩來往因緣故，便知有佛世尊如來、無所著、等正覺，便知有轉法輪，便知有三寶。",
    "T08n0221_006:0043c23_44": "以是故，諸天、阿須倫、諸世間人，皆擁護是菩薩摩訶薩。」",
    "T08n0221_006:0043c24_45": "佛告釋提桓因：「如是，拘翼！",
    "T08n0221_006:0043c25_46": "用菩薩來往因緣故，三惡趣斷、佛三寶興。",
    "T08n0221_006:0043c26_47": "以是故，諸天、世人皆當共恭敬承事是菩薩摩訶薩，給其所當，常擁護之。",
    "T08n0221_006:0043c28_48": "拘翼！",
    "T08n0221_006:0043c28_49": "供養承事是菩薩摩訶薩，當如恭敬承事供養我。",
    "T08n0221_006:0043c29_50": "當作是知，如供養如來無異。",
    "T08n0221_006:0044a01_51": "是故，拘翼！",
    "T08n0221_006:0044a01_52": "諸天、世間人當作是恭敬之。",
    "T08n0221_006:0044a01_53": "拘翼！",
    "T08n0221_006:0044a02_54": "使三千大千國土滿中甘蔗竹葦稻麻叢林皆為聲聞、辟支佛，其數如是。",
    "T08n0221_006:0044a03_55": "若有善男子、善女人悉供養承事給其所當。",
    "T08n0221_006:0044a04_56": "不如是善男子、善女人供養承事發意行六波羅蜜菩薩者。",
    "T08n0221_006:0044a06_57": "何以故？",
    "T08n0221_006:0044a06_58": "拘翼！",
    "T08n0221_006:0044a06_59": "不以有羅漢、辟支佛故，知有菩薩、如來、無所著、等正覺。",
    "T08n0221_006:0044a07_60": "以有菩薩因緣故，乃知有羅漢、辟支佛、三耶三佛。",
    "T08n0221_006:0044a08_61": "是故，拘翼！",
    "T08n0221_006:0044a09_62": "諸天、世人當恭敬承事是菩薩摩訶薩，當擁護之。」",
    "T08n0221_006:0044a11_0": "摩訶般若波羅蜜降眾生品第三十二",
    "T08n0221_006:0044a12_0": "爾時釋提桓因白佛言：「唯，世尊！",
    "T08n0221_006:0044a12_1": "甚奇甚特。",
    "T08n0221_006:0044a12_2": "受持般若波羅蜜諷誦習讀守行念者，為得現世功德，教授眾生、淨諸佛國，從一佛剎至一佛剎，見諸佛已意欲供養，隨其所願輒得供養，具足善本，所從諸佛聞經法者，至得三耶三佛初不中忘，便得家成就、得父母成就、得生成就、得眷屬成就、得相成就、得光明成就、得眼成就、得耳成就、得三昧成就、得陀羅尼成就，以漚惒拘舍羅變身如佛，從一國至一國，至無佛處，到已便稱歎六波羅蜜之功德，稱歎內外空及有無空，四禪、四等及四空淨，皆稱歎是之功德；又復稱歎三十七品、佛十八法之功德，以漚惒拘舍羅為眾生說法，以三乘降眾生。」",
    "T08n0221_006:0044a25_3": "釋提桓因白佛言：「快哉，世尊！",
    "T08n0221_006:0044a26_0": "甚奇甚特。",
    "T08n0221_006:0044a26_1": "云何持般若波羅蜜總持五波羅蜜，亦復總持三十七品至佛十八法，亦復總持至聲聞、辟支佛法，亦復總持薩云若薩云若事？」",
    "T08n0221_006:0044a29_2": "佛告釋提桓因：「如是，拘翼！",
    "T08n0221_006:0044a29_3": "持般若波羅蜜者，為已總持諸波羅蜜已，為已總持三十七品，佛十八法，聲聞、辟支佛法、薩云若事悉總持已。",
    "T08n0221_006:0044b03_4": "復次，拘翼！",
    "T08n0221_006:0044b03_5": "持般若波羅蜜者，執者、讀者、念者，諸所可得功德之應，且聽，諦聽！",
    "T08n0221_006:0044b04_6": "是善男子、善女人所得功德，今為汝說之。」",
    "T08n0221_006:0044b05_7": "釋提桓因言：「唯，世尊！",
    "T08n0221_006:0044b06_8": "願樂欲聞。」",
    "T08n0221_006:0044b06_9": "佛言：「若有異學外道，若魔及其部界、項佷之人，念欲破壞者、念欲乖錯者、諸持惡意欲來壞者，皆不從願，便中道滅去。",
    "T08n0221_006:0044b09_10": "何以故？",
    "T08n0221_006:0044b09_11": "拘翼！",
    "T08n0221_006:0044b09_12": "是菩薩摩訶薩長夜行六波羅蜜，以眾生貪、諍於財故，菩薩悉棄捨內外所有法，安立眾生故，行檀波羅蜜。",
    "T08n0221_006:0044b12_13": "以諸眾生行惡戒者故，菩薩棄捨內外法，安立眾生於尸波羅蜜。",
    "T08n0221_006:0044b13_14": "以眾生長夜有鬪訟怨恚故，菩薩棄捨內外法，安立眾生於羼波羅蜜。",
    "T08n0221_006:0044b15_15": "以眾生懈怠故，菩薩棄捨內外法，安立眾生行於惟逮波羅蜜。",
    "T08n0221_006:0044b16_16": "以眾生常亂意故，菩薩棄捨內外法，安立眾生，使行禪波羅蜜。",
    "T08n0221_006:0044b17_17": "以眾生耽於惡智故，菩薩棄捨內外法，安立眾生，使行般若波羅蜜。",
    "T08n0221_006:0044b19_18": "以眾生住於生死恩愛故，是故菩薩波羅蜜漚惒拘舍羅，於恩愛中拔擢於生死，安立於四禪、四等、四空定、三十七品，空、無相、無願，勸助安立，勸立眾生得須陀洹至阿羅漢，勸立眾生得辟支佛，勸立眾生使行菩薩得佛。",
    "T08n0221_006:0044b24_19": "拘翼！",
    "T08n0221_006:0044b24_20": "行菩薩之行，是為得現世奇特之德；後世便使得阿耨多羅三耶三菩阿惟三佛，便轉法輪，隨眾生所應而度脫之，是為菩薩後世奇異之德。",
    "T08n0221_006:0044b27_21": "「復次，拘翼！",
    "T08n0221_006:0044b28_0": "善男子、善女人受持般若波羅蜜者，若諷誦讀習守行般若波羅蜜者，其地處魔及魔天、異學外道、項佷之人，若欲壞亂者，若欲中道斷者，若有鬪訟持惡意向者，終不得發是意。",
    "T08n0221_006:0044c03_0": "是菩薩其行功德，轉更高顯殊異，無能逮者。",
    "T08n0221_006:0044c04_0": "以般若波羅蜜音聲故，出生三乘而得度脫。",
    "T08n0221_006:0044c05_0": "譬如，拘翼！",
    "T08n0221_006:0044c05_1": "有藥名摩祇。",
    "T08n0221_006:0044c05_2": "有蛇蚖飢行，求索蟲，欲食之。",
    "T08n0221_006:0044c06_3": "蟲遙見蛇蚖，走趣藥所。",
    "T08n0221_006:0044c06_4": "蛇欲得往，以藥氣故不能得前。",
    "T08n0221_006:0044c07_5": "何以故？",
    "T08n0221_006:0044c07_6": "以藥威德故，使蛇中道還。",
    "T08n0221_006:0044c08_7": "拘翼！",
    "T08n0221_006:0044c08_8": "是摩祇藥威德乃爾。",
    "T08n0221_006:0044c08_9": "若有善男子、善女人行般若波羅蜜，若諷誦讀習持守者，有欲亂者，若欲斷壞鬪諍向者，以般若波羅蜜威德之力故，隨其所趣處，令於彼間便自滅去。",
    "T08n0221_006:0044c12_10": "何以故爾？",
    "T08n0221_006:0044c12_11": "般若波羅蜜者是諸法之定也，非諸法之諍。",
    "T08n0221_006:0044c13_12": "何等諸法？",
    "T08n0221_006:0044c13_13": "謂婬怒癡，從無黠十二因緣，意有所著，有我見、有人見、有眾生見、有盡見、有常見、無垢見、無有見、眾邪見、嫉惡戒見、瞋恚見，懈怠亂意、惡智常見，有樂想、淨想、我想、恩愛行，受色痛想行識，受六波羅蜜，受內外空，受有無空，受三十七品，受十八法，受薩云若，受於泥洹增益五根，是為諸法之空。",
    "T08n0221_006:0044c20_14": "三千大千剎土諸四天王、諸釋提桓因及諸梵天，乃至阿迦膩吒天，是諸天人，皆擁護是善男子、善女人行般若波羅蜜者，諷誦讀說習持守者。",
    "T08n0221_006:0044c23_15": "十方諸現在佛，皆共擁護是善男子、善女人行般若波羅蜜者，諷誦讀說習持守者，諸惡悉消、諸善增益，於六波羅蜜轉復增益，亦無所倚；於內外空亦復增益而無所倚；於三十七品、佛十八法，諸三昧門、陀隣尼門，薩云若慧，悉轉增益而無所倚。",
    "T08n0221_006:0044c29_16": "所言說者，人皆信用。",
    "T08n0221_006:0044c29_17": "與諸眾生共作朋友，所語無失。",
    "T08n0221_006:0045a01_18": "終無瞋恚，終不自用，亦不嫉妬。",
    "T08n0221_006:0045a02_19": "自不殺生，教人行慈，為眾生稱歎不殺之德，常復讚歎諸不殺者。",
    "T08n0221_006:0045a03_20": "常自遠離於不與取，教人不盜，常復稱歎不盜之德。",
    "T08n0221_006:0045a04_21": "自行清淨，教人不婬，亦復稱歎不婬之德。",
    "T08n0221_006:0045a05_22": "身自遠離妄語、麤言、惡口、綺語，亦常遠離嫉恚邪見，教人正見，亦復讚歎正見之德。",
    "T08n0221_006:0045a07_23": "自行六波羅蜜，常勸助人行六波羅蜜，常復稱說行六波羅蜜之大功德。",
    "T08n0221_006:0045a09_24": "自行內外空，勸人行空，亦復讚歎行空之德；有無空亦復如是。",
    "T08n0221_006:0045a10_25": "自行陀隣尼諸三昧門，教人行持學諸三昧，歎說總持三昧之德。",
    "T08n0221_006:0045a12_26": "自行四禪，教人行禪，稱說行禪定意之德。",
    "T08n0221_006:0045a13_27": "自行四等，教人行四等，亦復稱說慈悲功德。",
    "T08n0221_006:0045a14_28": "自行四無形定，教人行之，稱譽無形定功德。",
    "T08n0221_006:0045a15_29": "自行根、力、三十七品，教人使行，亦復稱譽道品功德。",
    "T08n0221_006:0045a16_30": "自行三三昧、八惟無禪、九次第禪、如來十力、四無所畏、四無礙慧、大慈大悲、佛十八法、薩云若慧，教人行薩云若，讚歎稱譽薩云若之功德。",
    "T08n0221_006:0045a19_31": "常行六波羅蜜，所可布施，皆與眾生共為阿耨多羅三耶三菩，亦無所倚。",
    "T08n0221_006:0045a21_32": "所作布施、持戒、精進、忍辱、一心、智慧，但為一切眾生之類，令得度脫阿耨多羅三耶三菩，亦無所倚。",
    "T08n0221_006:0045a23_33": "善男子、善女人作如是行於六波羅蜜，生念言：『若我不布施者，或生貧賤家，便不能得教授眾生，亦不能得淨佛國土，亦復不能得薩云若。",
    "T08n0221_006:0045a26_34": "我若不持戒者，或生三惡趣，不得人身，便不得教授眾生、淨佛國土、亦不得薩云若。",
    "T08n0221_006:0045a28_35": "我若不行忍辱者，便毀壞諸根，亦不能得覆面舌相，形不成就，不得菩薩具足行身，教授眾生、淨佛國土，亦不能得成薩云若。",
    "T08n0221_006:0045b02_36": "我不精進有懈怠者，或生惡處身不明了，亦復不能教授眾生、淨佛國土、成薩云若。",
    "T08n0221_006:0045b04_37": "若我不行禪、意不定者，亦不能得諸三昧慧、教授眾生、淨佛國土、成薩云若。",
    "T08n0221_006:0045b06_0": "若我行惡智者，便不能得漚惒拘舍羅度羅漢、辟支佛地，亦不能教授眾生及淨佛土、成薩云若。』",
    "T08n0221_006:0045b08_1": "善男子、善女人當作是念：『我不可隨貪嫉之心而不具足行檀波羅蜜，我不可隨惡戒故而不具足行尸波羅蜜，我不可以瞋恚故不具足行羼波羅蜜，我不可以懈怠故不具足行惟逮波羅蜜，我不可以亂意故不具足行禪波羅蜜，我不可從惡智故不具足行般若波羅蜜。",
    "T08n0221_006:0045b14_2": "我不具足行六波羅蜜者，終不生薩云若。』",
    "T08n0221_006:0045b15_3": "是善男子、善女人受持諷誦守行般若波羅蜜者，當得現世、後世功德，意終不離薩云若意。」",
    "T08n0221_006:0045b17_4": "釋提桓因白佛言：「唯，世尊！",
    "T08n0221_006:0045b17_5": "甚奇甚特。",
    "T08n0221_006:0045b18_6": "快哉！",
    "T08n0221_006:0045b18_7": "般若波羅蜜者，是菩薩摩訶薩之所施為將導乃爾。」",
    "T08n0221_006:0045b19_8": "佛言：「拘翼！",
    "T08n0221_006:0045b19_9": "云何般若波羅蜜為菩薩摩訶薩作施為將導？」",
    "T08n0221_006:0045b20_10": "釋提桓因白佛言：「諸所世俗布施，不以漚惒拘舍羅，若與佛及聲聞、辟支佛及與貧窮乞匃者，無漚惒拘舍羅者便墮貢高，言我具足行檀尸波羅蜜羼惟波羅蜜禪波羅蜜。",
    "T08n0221_006:0045b24_11": "言：『我具足逮行般若波羅蜜。』",
    "T08n0221_006:0045b25_12": "於世俗波羅蜜中便墮貢高。",
    "T08n0221_006:0045b26_13": "言：『我具足三十七品，行三三昧。』",
    "T08n0221_006:0045b26_14": "言：『我具足行陀隣尼諸三昧門。』",
    "T08n0221_006:0045b27_15": "言：『我具足於十種力、佛十八法，我當教授眾生、淨佛國土。』",
    "T08n0221_006:0045b28_16": "言：『我當得薩云若慧。』",
    "T08n0221_006:0045b29_17": "以入吾我貢高者，是為世俗般若波羅蜜。",
    "T08n0221_006:0045c01_18": "菩薩行是世俗法者，便入吾我貢高。",
    "T08n0221_006:0045c02_0": "菩薩摩訶薩行道檀波羅蜜者，亦無吾我想，亦無施想，亦無物想，亦無受施者想，是為行般若波羅蜜菩薩摩訶薩之施為將導。",
    "T08n0221_006:0045c04_1": "菩薩行戒不有尸波羅蜜，行於忍辱亦不有羼，行於精進亦不有惟逮，行於定意亦不有禪波羅蜜，行大智者不有般若波羅蜜。",
    "T08n0221_006:0045c07_2": "行三十七品乃至佛十八法，亦無所有亦無所倚。",
    "T08n0221_006:0045c08_3": "行大慈大悲、行薩云若者，亦無所有亦無所猗。",
    "T08n0221_006:0045c09_4": "世尊！",
    "T08n0221_006:0045c10_5": "是為行般若波羅蜜菩薩之施為將導。」",
    "T08n0221_006:0045c11_0": "放光般若經卷第六"
}