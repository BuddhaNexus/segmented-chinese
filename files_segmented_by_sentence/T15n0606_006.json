{
    "T15n0606_006:0219a06_0": "修行道地經卷第六",
    "T15n0606_006:0219a08_0": "西晉三藏竺法護譯",
    "T15n0606_006:0219a09_0": "觀品第二十四",
    "T15n0606_006:0219a10_0": "　眉間白毛相，　　其明踰日光，　猶鵠飛空中，　　遠近無不見。",
    "T15n0606_006:0219a12_0": "　其身如師子，　　超越天帝象，　肩胸而廣姝，　　願稽首佛尊。",
    "T15n0606_006:0219a14_0": "　臂肘平正而滿足，　　世尊之臍如水洄，　髀膝[蹲酋+(十/田/ㄙ)]腸若金柱，　　當歸命佛而稽首。",
    "T15n0606_006:0219a16_0": "　其目長好如蓮華，　　體著毛髮猶孔雀，　心常住止在寂然，　　我願歸命超眾仙。",
    "T15n0606_006:0219a18_0": "其修行者，何謂為觀？",
    "T15n0606_006:0219a18_1": "若至閑居獨處樹下，察五陰本見如審諦。",
    "T15n0606_006:0219a19_2": "苦、空、無常、非身之定，色、痛、想、行、識身則本無，五十五事無可貪者亦無處所。",
    "T15n0606_006:0219a21_3": "於是頌曰：　以行忍辱得法觀，　　察五陰本所從興，　覩見過去來現在，　　分別喻說五十五。",
    "T15n0606_006:0219a24_0": "何謂五十五事？",
    "T15n0606_006:0219a24_1": "是身如聚沫不可手捉，是身如海不厭五欲，是身如江歸於淵海趣老病死，是身如糞明智所捐，是身如沙城疾就磨滅，是身如邊土多覩怨賊，是身如鬼國無有將護，是身如骨背肉塗血澆，是身如髓筋纏而立，是身如窮士淫怒癡處，是身如曠野愚者為惑，是身如嶮道常失善法，是身如[土*尃]冡百八愛所立，是身如裂器常而穿漏，是身如畫瓶中滿不淨，是身如溷九孔常流，是身如水瀆悉為瑕穢，是身如幻以惑愚人不識正諦，是身如蒜燒毒身心，是身如朽屋敗壞飲食，是身如大舍中多蟲種，是身如孔淨穢出入，是身如萎華疾至老耄，是身如露不得久立，是身如瘡不淨流出，是身如盲不見色本，是身如宅四百四病之所居止，是身如注漏諸瑕穢眾垢所趣，是身如篋毒蛇所處，是身如空拳以欺小兒，是身如塚人見恐畏，是身如蛇瞋火常燃，是身如癲國十八結所由，是身如故殿死魅所牽，是身如銅錢外現金塗皮革所裹，是身如空聚六情所居，是身如餓鬼常求飲食，是身如野象懷老病死，是身如死狗常覆蓋之，是身如敵心常懷怨，是身如芭蕉樹而不堅固，是身如破船六十二見為之所惑，是身如婬蕩舍不擇善惡，是身如朽閣傾壞善想，是身如喉痺穢濁在內，是身無益中外有患，是身如塚而無有主為婬怒癡所害，是身無救常遭危敗，是身無護眾病所趣，是身無歸死命所逼，是身如琴因絃有聲，是身如鼓皮木裹覆計之本空，是身如坏無有堅固，是身如灰城風雨所壞歸老病死。",
    "T15n0606_006:0219b25_0": "以是五十五事觀身瑕穢，是身欺詐懷無反覆，不信親厚哀之反捨無有親踈；譬如夢、幻、影、嚮、野馬忽然化現；若如怨家常恭敬之，奉事供給而求可意，沐浴、櫛梳、飲食、衣被、安床、臥具隨所便宜，牽人向窮、老、病、死患。",
    "T15n0606_006:0219b29_1": "於是頌曰：　常飲食此身，　　五欲令自恣，　求安如親友，　　諦省是怨仇。",
    "T15n0606_006:0219c04_0": "　無救無所護，　　常懷無反復，　牽人至患害，　　入生老病死。",
    "T15n0606_006:0219c06_0": "人死已後，皆當爛壞，犬獸所食，或有見燒枯骨散地。",
    "T15n0606_006:0219c07_1": "因無數法，當觀斯身，譬如癰瘡，若如箭鏃在體不拔，猶若死罪都市之處。",
    "T15n0606_006:0219c08_2": "察體眾惱，生在終沒；有所貪著，名曰為色；觀身為軟，所遭安危，名曰痛痒；有所了知，名曰為想；心念為行；分別諸趣，名曰為識。",
    "T15n0606_006:0219c11_3": "於是頌曰：　計之眼色主所觀，　　是身獲致因本緣，　柔軟之等以成行，　　以無色心察眾德。",
    "T15n0606_006:0219c14_0": "譬如江河邊有潢池，眾象入中澡浴飲水，食噉池中青蓮芙蓉莖華，則復退還。",
    "T15n0606_006:0219c15_1": "其時跡現在於泥沙大小廣長，有射獵人、牧牛羊者、擔薪負草道路行者，見其足跡言：「大群象經過此地。」",
    "T15n0606_006:0219c18_2": "雖不見象但覩其跡，則知群象經歷是間。",
    "T15n0606_006:0219c19_3": "無想之陰、痛痒、行、識，所更為軟，想、行、識然。",
    "T15n0606_006:0219c20_4": "於是頌曰：　如江河邊地，　　沙中有行足，　以見象遊跡，　　如有群象過。",
    "T15n0606_006:0219c23_0": "　如是計細滑，　　至于法識念，　多所而照現，　　起滅之因緣。",
    "T15n0606_006:0219c25_0": "如是無色眾想之念，皆依倚色，然後有色法；譬如兩束葦相倚立。",
    "T15n0606_006:0219c26_1": "於是頌曰：　無色多所倚，　　有色依無色，　如枝著連樹，　　名色亦如是。",
    "T15n0606_006:0219c29_0": "其無色法依有色分別，有色則亦無倚無色之著。",
    "T15n0606_006:0220a01_1": "如先有鼓然後出聲，聲之與鼓各異不同，鼓不在聲聲不在鼓；名色如是各異不合，轉相依倚乃有所成。",
    "T15n0606_006:0220a03_2": "其無色陰不得自在，非己力興。",
    "T15n0606_006:0220a04_3": "譬如二人，一人往盲，一人生跛，欲詣他國。",
    "T15n0606_006:0220a05_4": "盲者目冥，永無所見，不知所趣；跛無兩足，不能遊行。",
    "T15n0606_006:0220a06_5": "盲者謂跛：「吾目無見，有足能行，而目甚冥不識東西；卿又跛掘不能行來，既有眼明，見其進退，行步所趣。",
    "T15n0606_006:0220a08_6": "今我二人，轉共相依欲詣他國。」",
    "T15n0606_006:0220a09_7": "跛騎盲肩則而發去，非跛威力，非盲之德。",
    "T15n0606_006:0220a10_8": "色法如是，非獨能立；無色亦然，展轉相依。",
    "T15n0606_006:0220a11_9": "於是頌曰：　思惟諸法非獨成，　　其有色法無色然，　在於世間轉相依，　　譬如盲跛相騎行。",
    "T15n0606_006:0220a14_0": "其名色者轉相依倚，譬如鼓音，如弓絃箭，而相恃怙不合不別。",
    "T15n0606_006:0220a15_1": "萬物如是，從因緣成，無有力勢不得自在，悉從緣起見事乃興。",
    "T15n0606_006:0220a16_2": "修行若斯，而察法本知有起滅，本無所有忽自然現，則復滅沒；無生則生，無起則起，皆歸無常。",
    "T15n0606_006:0220a18_3": "於是頌曰：　五陰常屬空，　　依倚行羸弱，　因緣而合成，　　展轉相恃怙。",
    "T15n0606_006:0220a22_0": "　起滅無有常，　　興衰如浮雲，　身心想念法，　　如是悉則壞。",
    "T15n0606_006:0220a24_0": "其修行者，常以四事觀其無常：一曰所生一切萬物皆歸無常，二曰其所興者無有積聚，三曰萬物滅盡亦不耗減，四曰人物悉歸敗壞亦不盡滅。",
    "T15n0606_006:0220a27_1": "以是之故，不生者生，不盡者盡。",
    "T15n0606_006:0220a28_0": "見諸萬物，當作是察起滅存亡；以斯觀者無所不知，悉能覩見靡所不了。",
    "T15n0606_006:0220a29_1": "於是頌曰：　人物雖有生，　　不積聚不滅，　亦不捨眾形，　　雖沒而不滅。",
    "T15n0606_006:0220b03_0": "　雖終相連續，　　皆從四因緣，　觀萬物如是，　　超越度終始。",
    "T15n0606_006:0220b05_0": "假使修行專自思念：「東西南北所有萬物皆歸無常，擾動不安，適起便滅莫不趣空；始生已來，無常之事，老、病、死患常逐隨身。」",
    "T15n0606_006:0220b07_1": "作是觀者，不著三處，不樂四生，無住五識。",
    "T15n0606_006:0220b08_2": "其心不入九神所居，設使更生則除三結：一曰貪婬，二曰犯戒，三曰狐疑。",
    "T15n0606_006:0220b10_3": "則成道跡趣於無為，譬如流江會歸于海。",
    "T15n0606_006:0220b11_4": "於是頌曰：　觀萬物動起，　　念之悉當過，　愛欲之所縛，　　一切皆無常。",
    "T15n0606_006:0220b14_0": "　欲得度世者，　　悉捨諸欲著，　是名曰道跡，　　流下無為然。",
    "T15n0606_006:0220b16_0": "其修行者所觀如是，自察其身則是毒蛇。",
    "T15n0606_006:0220b16_1": "假引譬言：若城失火，中有富者為眾導師，見舍燒壞甚大愁憒，心自念言：「作何方計出中要物？」",
    "T15n0606_006:0220b19_2": "則退思之：「吾有一篋，中有眾寶，在某屋藏，好明月珠、上妙珍物而皆盛滿，價數無極，其餘無計。」",
    "T15n0606_006:0220b21_3": "心懷恐懼適欲前行畏火見燒，貪於寶物不顧身命，突前入火至寶藏篋，邊有蚖篋。",
    "T15n0606_006:0220b23_4": "爾時導師既畏盛火烟熏其目，心中憒憒不自覺知，不諦省察，誤取蚖篋挾之走出，賊隨其後追欲奪之。",
    "T15n0606_006:0220b25_5": "適見賊追則而馳走，賊逐不置遙咄呼言：「如是及卿傷害殺汝，設使捨篋便有活望，假令不捨命在不測。」",
    "T15n0606_006:0220b28_0": "導師見賊逼之欲近，念失財寶又不濟命，則更思之：「我當解篋取中要者，以著懷中，置餘退去，爾乃安隱。」",
    "T15n0606_006:0220c01_1": "則開篋視唯見毒蛇，乃知非寶是蛇蚖耳！",
    "T15n0606_006:0220c02_2": "修行如是，已逮道諦，見一切形皆猶毒蛇，以是之故得至于觀；欲求觀者當作是察。",
    "T15n0606_006:0220c04_3": "於是頌曰：　譬如熾火然，　　人遽出要器，　反挾於蚖篋，　　謂是珍寶物。",
    "T15n0606_006:0220c07_0": "　發篋見弊惡，　　毒蚖盛滿中，　其時便即棄，　　爾乃知非寶。",
    "T15n0606_006:0220c09_0": "　修行計如是，　　諦觀計本無，　以解於四諦，　　覩身如四蚖。",
    "T15n0606_006:0220c11_0": "　作是行諦觀，　　常思念道德，　以逮得無為，　　除苦乃獲安。",
    "T15n0606_006:0220c13_0": "　自度入脫門，　　免他諸瑕穢，　是故分別說，　　觀察無常法。",
    "T15n0606_006:0220c15_0": "修行道地經學地品第二十五",
    "T15n0606_006:0220c16_0": "　勇猛於善力，　　面光如金華，　神足超疾風，　　自遊所至方。",
    "T15n0606_006:0220c18_0": "　身德成無極，　　調順能忍辱，　佛樂戒定安，　　眾歸願稽首。",
    "T15n0606_006:0220c20_0": "　行步庠序無冥塵，　　其德無底所願安，　佛無等倫常無著，　　願歸命尊莫能喻。",
    "T15n0606_006:0220c22_0": "　佛執巧便法為弓，　　以此降伏邪怨敵，　除盡塵勞眾瑕垢，　　願歸命佛一心禮。",
    "T15n0606_006:0220c24_0": "其修行者已得道跡，見諸五樂皆歸無常，不能盡除。",
    "T15n0606_006:0220c25_1": "所以者何？",
    "T15n0606_006:0220c25_2": "用見色、聲、香、味、細滑之念。",
    "T15n0606_006:0220c26_0": "於是頌曰：　已得成就為道跡，　　思智慧解五樂無，　覩愛欲界如怯馬，　　心不著色續未斷。",
    "T15n0606_006:0220c29_0": "譬如梵志子淨潔自喜，詣於舍後卒污其指，行語金師：「指污不淨，以火燒之！」",
    "T15n0606_006:0221a01_1": "金師諫曰：「勿發是心，有餘方便除此不淨，灰土拭之，以水洗之，設吾火燒卿不能忍，火之毒痛自觸其身更甚于前。」",
    "T15n0606_006:0221a04_2": "梵志子聞即懷瞋恚，便罵金師：「莫以己心量度他人，自不能忍謂人不堪。",
    "T15n0606_006:0221a06_0": "吾無所欲，用手有垢不敢行路，畏人觸我。",
    "T15n0606_006:0221a06_1": "吾儻近人，而身有學三經之本及知六藝，學於談語了知所應，能相萬物，分別其義次第章句；識於三光天文地理；學六十四相，知人祿命、貧富、貴賤、安處、田宅；曉百鳥之語，預知災變，覩彼他國多有怨賊欲危此土；當時日災、風雨失度有變星出，美人青絳，別于男女、牛馬、雞羊之相；預知五穀旱澇貴賤，識其星宿進止舉動，別其水旱衰耗多少，占有大水若所破壞；見日月蝕出入之變，若有懷軀別其男女；曉知軍法戰鬪之事，深知古今；覩了五星熒惑所處，十二之時晝夜百刻；能曉醫道，風寒、熱病、瘡痍、少小以何療之；知日月道所從由行，其色所變皆為何應；山崩、地動、星隕之怪，諸宿所屬而奉天神。",
    "T15n0606_006:0221a20_2": "古人學術皆能別之無不開通，占彗星出當計何瑞！",
    "T15n0606_006:0221a21_3": "曷因不淨著吾手指，勿得停久，當隨我言除其指穢也！」",
    "T15n0606_006:0221a23_4": "金師聞之，燒鉗正赤以鑷彼指，年少得熱痛不能忍，掣指著口。",
    "T15n0606_006:0221a24_5": "金師大笑，謂年少言：「卿自稱譽聰明博學，採古知今無不開通，清淨無瑕，於今云何持不淨指含著口中？」",
    "T15n0606_006:0221a26_6": "年少報曰：「不遭痛時見指不淨，適遇火毒即忘指穢。」",
    "T15n0606_006:0221a28_7": "道跡如是，本長夜習在愛欲瑕，須臾之間離於情欲，適見好色婬意為動。",
    "T15n0606_006:0221a29_8": "所以者何？",
    "T15n0606_006:0221a29_9": "諸根小制未得盡定。",
    "T15n0606_006:0221b01_10": "於是頌曰：　已見色欲本所習，　　雖使解義至道跡，　頭戴想華續聞香，　　如江詣海志欲然。",
    "T15n0606_006:0221b04_0": "道跡自念：「我身不宜習于婬欲如餘凡夫。」",
    "T15n0606_006:0221b04_1": "說情欲穢樂於無欲，滅盡然熾，習污露觀晝夜不捨。",
    "T15n0606_006:0221b06_2": "習如是者，婬、怒、癡尠，得往來道，一返還世，斷勤苦原。",
    "T15n0606_006:0221b07_3": "已得往還，於諸愛欲無起清淨，婬怒癡薄，心尚未斷因有惱患。",
    "T15n0606_006:0221b08_4": "譬如男子有婦端正面貌無瑕，以諸瓔珞莊嚴其身，夫甚愛敬，雖有是色，婬鬼非人也！",
    "T15n0606_006:0221b10_5": "唯人血肉以為飲食。",
    "T15n0606_006:0221b11_6": "有人語夫：「卿婦羅剎，肉血為食。」",
    "T15n0606_006:0221b12_0": "夫不信，人數數語之，夫心遂疑意欲試之。",
    "T15n0606_006:0221b12_1": "夜佯臥出鼾聲如眠，婦謂定寐，竊起出城詣於塚間，夫尋逐後，見婦脫衣及諸寶飾却著一面，面色變惡口出長牙，頭上焰燒眼赤如火，甚為可畏，前近死人，手摑其肉口齧食之。",
    "T15n0606_006:0221b17_0": "夫見如是，爾乃知之非人是鬼，便還其家臥於床上，婦便尋還來趣夫床，復臥如故。",
    "T15n0606_006:0221b18_1": "其夫見婦莊嚴瓔珞面色端正，爾乃親近；假使念之在於塚間噉死人肉，心即穢厭；又懷恐怖，得往還道。",
    "T15n0606_006:0221b21_2": "若見外形端正殊好，婬意為動；設說惡露瑕穢不淨，婬意為滅。",
    "T15n0606_006:0221b22_3": "於是頌曰：　變化人身如脫鎧，　　作婬鬼形詣塚間，　便噉死屍如食飯，　　夫爾乃知是羅剎。",
    "T15n0606_006:0221b25_0": "得往還道者，心自念言：「吾於欲界三結已薄，其餘尠耳！",
    "T15n0606_006:0221b26_1": "逮望聖諦見愛欲之瑕，多苦少安不宜習欲。",
    "T15n0606_006:0221b27_2": "如凡眾庶志在情欲，若如蒼蠅著於死屍。",
    "T15n0606_006:0221b28_3": "吾何方便除婬、怒、癡，令滅無餘，得盡漏禪，然後安隱如淨居天？」",
    "T15n0606_006:0221b29_4": "於是頌曰：　已得於往還，　　修行一反生，　則見欲不可，　　習之未永斷；　婬欲火雖熾，　　不能危其心，　以作惡露觀，　　增欲如羅剎。",
    "T15n0606_006:0221c05_0": "譬如有人在於盛暑，不能堪熱，求扇自扇，慕水洗浴。",
    "T15n0606_006:0221c06_1": "往來如是，見婬、怒、癡以為甚熱，念求不還道。",
    "T15n0606_006:0221c07_2": "於是頌曰：　成二吉祥道，　　行未永除欲，　以得無漏禪，　　行即梵天同。",
    "T15n0606_006:0221c10_0": "　其身諸有熱，　　水冷以除之，　往求不還道，　　獲此則清涼。",
    "T15n0606_006:0221c12_0": "爾時修行作惡露觀，永脫色欲及諸怒癡，諦見五陰所從起滅，滅盡為定。",
    "T15n0606_006:0221c13_1": "知見如是，便斷五結而無陰蓋，得不還道。",
    "T15n0606_006:0221c14_2": "不退還世，以脫愛欲，無有諸礙婬鬼之患。",
    "T15n0606_006:0221c15_3": "於是頌曰：　以脫愛欲疾病困，　　常惡露觀除諸患，　永離恐畏遠苦安，　　成不還道等第三。",
    "T15n0606_006:0221c18_0": "即獲清涼無有眾熱，若覩色欲常見不淨，則知瑕穢。",
    "T15n0606_006:0221c19_1": "譬如遠方有估客來，若當疲極；二十九日冥無月光夜半來到，城門復閉繞至南牆，下有汪水天雨之潦也！",
    "T15n0606_006:0221c21_2": "解裝住邊，死屍人形、鷄、狗、象、畜、蛇、蟲之屬，悉在水中或沈或浮，百千萬蟲跳[跳兆+梁]身中，髮毛浮出，城內掃除及漏穢水悉歸此汪。",
    "T15n0606_006:0221c24_3": "於是頌曰：　譬如城傍有大水，　　不可目察況飲者，　遠方人來值門閉，　　眾共止住此池邊。",
    "T15n0606_006:0221c27_0": "時眾人中或有遠客，初未曾至於此國土，不識是非，疲極既渴，脫衣入洗，恣意飲水飽滿臥出。",
    "T15n0606_006:0221c29_1": "於是頌曰：　其人初來詣此國，　　入於水浴除諸熱，　祭祠水神飲解渴，　　甚大疲極因臥寐。",
    "T15n0606_006:0222a03_0": "明日早起天向欲曉，疲解覺已，見於水中惡露不淨，或有捨走閉目不視，或自覆鼻又欲強吐，爾乃知水垢穢不淨。",
    "T15n0606_006:0222a05_1": "於是頌曰：　已得第三道，　　見欲樂不安，　入禪定無患，　　覩欲如瑕水。",
    "T15n0606_006:0222a08_0": "爾時修行樂於禪定省于愛欲，如彼估客惡不淨水。",
    "T15n0606_006:0222a09_1": "譬如嬰兒自取屎弄，年小長大捨前所戲，更樂餘事；年適向老悉捨諸樂，以法自樂。",
    "T15n0606_006:0222a11_2": "修行已得不還之道，亦復如是，見諸生死五道所樂，猶小兒戲也，轉更精進欲脫終始，不樂求生。",
    "T15n0606_006:0222a13_3": "於是頌曰：　譬如有小兒，　　在地弄不淨，　年遂向長大，　　捨戲轉樂餘。",
    "T15n0606_006:0222a16_0": "　修行亦如是，　　求獲度三界，　爾時遂精進，　　具足成四道。",
    "T15n0606_006:0222a18_0": "譬如遠國有眾估人，從東方來止城外園。",
    "T15n0606_006:0222a19_0": "時彼城中有一諂人多端無信，詐作飲食、華香、異服，往詣導師前問起居，多賀遠至，道路無他，飢渴日久，始乃奉面，今與小食垂哀見受。",
    "T15n0606_006:0222a22_1": "導師即納，又有更啟：「寧可入城，吾有大舍，中有好殿具足細滑，舍有井泉，溷廁別異，諸樹行列器物備有，願屈威光抂德入城。」",
    "T15n0606_006:0222a24_2": "說此欺竟，即捨之去。",
    "T15n0606_006:0222a25_3": "於是頌曰：　有人懷諂欺，　　見遠眾估客，　　　奉迎供導師，　　飲食後說曰：　　「吾身有一殿，　　高大樂巍巍。」",
    "T15n0606_006:0222a29_0": "　　　　其人無誠信，　　詐語便捨去。",
    "T15n0606_006:0222b01_0": "爾時城中有大長者，悉聞彼人詐欺導師，即自出迎謂導師言：「莫信彼人居止其堂。",
    "T15n0606_006:0222b02_1": "穢濁澇水在其堂後，屎尿惡露普流趣前，以是之故不可止頓。」",
    "T15n0606_006:0222b04_2": "導師聞之答長者曰：「堂雖有臭可設方便，燒香散華以除其穢。」",
    "T15n0606_006:0222b05_3": "於是頌曰：　長者懷親念，　　故往詣導師，　　　語之斯堂邊，　　有臭穢不淨。",
    "T15n0606_006:0222b08_0": "　　　　導師聞此言，　　則反答之曰：　　　「雖臭施方便，　　燒香散眾花。」",
    "T15n0606_006:0222b10_0": "爾時長者謂導師曰：「當復有難，諸弊惡蟲皆在其中，以肉血脈而為飲食，假使飢者穿卿囊裏齧壞裝物。」",
    "T15n0606_006:0222b12_1": "導師答曰：「吾當給之，隨其所食令不穿物。」",
    "T15n0606_006:0222b13_2": "於是頌曰：　多有弊蟲處在堂，　　須肉血脈而為食；　「我能供給隨所乏。」",
    "T15n0606_006:0222b15_3": "　　導師以此答長者。",
    "T15n0606_006:0222b16_0": "長者報導師：「其堂四角有四毒蚖，兇害喜諍不可近附，以何方便而安此蚖？」",
    "T15n0606_006:0222b17_1": "導師答曰：「吾能曉之，施藥神呪令無所犯。」",
    "T15n0606_006:0222b18_2": "於是頌曰：　有四毒蚖在其堂，　　弊惡懷害欲相危，　以若干藥及神呪，　　能除毒蚖所懷結。",
    "T15n0606_006:0222b22_0": "於是長者復謂導師：「又有大難，牆之故基如是當崩，壁垣傾危不可依怙。」",
    "T15n0606_006:0222b23_1": "導師答曰：「設有此難吾不能處，亦無方便令不崩危。",
    "T15n0606_006:0222b24_2": "所以者何？",
    "T15n0606_006:0222b25_3": "儻有危敗，有失命之難。」",
    "T15n0606_006:0222b25_4": "於是頌曰：　設堂久故欲崩壞，　　假使傾覆不可護。",
    "T15n0606_006:0222b27_0": "　導師則報長者曰：　　「有是恐懼吾不處。」",
    "T15n0606_006:0222b28_0": "彼時導師具聞說堂諸難之瑕，又自目覩，心即遠離不肯居之也！",
    "T15n0606_006:0222b29_1": "不還如是，聞世尊教審知聖諦，不樂生死終始之患。",
    "T15n0606_006:0222c01_2": "於是頌曰：　已得不還離眾苦，　　修行則求無量安，　不慕生死如毛髮，　　譬如導師不處堂。",
    "T15n0606_006:0222c04_0": "解喻：堂者，謂人身也。",
    "T15n0606_006:0222c04_1": "穢濁水者，謂九瘡孔常出不淨。",
    "T15n0606_006:0222c05_2": "蟲滿水者，謂身中八十種蟲，常食軀中肉血骨髓者也。",
    "T15n0606_006:0222c06_3": "平地治牆者，謂供養身給以飲食。",
    "T15n0606_006:0222c07_4": "其四蚖者，謂身四大地、水、火、風。",
    "T15n0606_006:0222c07_5": "堂朽故危晝夜欲崩者，謂老、病、死。",
    "T15n0606_006:0222c08_6": "其修行者，晝夜方便欲免眾難。",
    "T15n0606_006:0222c09_7": "其導師者，謂不還道。",
    "T15n0606_006:0222c09_8": "修行專精聽世尊教，覩於三界皆見熾然，目所察形悉歸無常不離朽敗，譬如導師見大堂危。",
    "T15n0606_006:0222c12_0": "於是頌曰：　蚖蛇而懷毒，　　弊惡叵觸近，　各處在四角，　　謂人身四大。",
    "T15n0606_006:0222c15_0": "　朽敗欲傾危，　　謂身有增減，　常遭眾苦惱，　　老病死窮道。",
    "T15n0606_006:0222c17_0": "　城中諛諂人，　　以喻漏禪智，　其人入貪欲，　　恩愛之罣礙。",
    "T15n0606_006:0222c19_0": "　持禁戒長者，　　謂師無著哀，　常救濟修行，　　使度眾苦難。",
    "T15n0606_006:0222c21_0": "　譬如大估客，　　中有導師者，　佛子服甘露，　　以得無著道。",
    "T15n0606_006:0222c23_0": "　師為行者講，　　苦空非常身，　諦覩於三界，　　擾動而不安。",
    "T15n0606_006:0222c25_0": "當求一心至無學地，諦見無著。",
    "T15n0606_006:0222c25_1": "於是頌曰：　佛愍眾生演，　　能濟一切苦，　吾察佛諸經，　　歎說無學地。",
    "T15n0606_006:0222c28_0": "修行道地經無學地品第二十六",
    "T15n0606_006:0222c29_0": "　其王放醉象，　　兇害牙甚利，　諸龍懷毒氣，　　皆化令調伏。",
    "T15n0606_006:0223a02_0": "　救護眾恐難，　　逮得常自在，　十力佛無終，　　吾禮及弟子。",
    "T15n0606_006:0223a04_0": "　諸天龍神奉大聖，　　吉祥人民皆歸命，　悉以恭敬得度脫，　　眾聖所宗願稽首。",
    "T15n0606_006:0223a06_0": "其修行者已在學地不樂終始，已無所樂不貪三界，超色、無色，斷一切結；志念、根、力及諸覺意，見滅為寂是謂永定。",
    "T15n0606_006:0223a08_1": "覩觀如是，離色、無色，遠戲、自大。",
    "T15n0606_006:0223a09_2": "於是頌曰：　心已住學地，　　曉了諸學意，　制於生死畏，　　滅恐無所樂。",
    "T15n0606_006:0223a12_0": "　眾患盡無餘，　　所見如審諦，　除戲及自大，　　消癡亦如是。",
    "T15n0606_006:0223a14_0": "修行自念：「當知今時已成羅漢得無所著，諸漏永盡修潔梵行，所作已辦棄捐重擔，逮得己利生死則斷，獲平等慧超出溝塹，鋤去穢草無有穿漏，成聖賢幢已度彼此。」",
    "T15n0606_006:0223a17_1": "於是頌曰：　修行住學地，　　不動成聖道，　已逮得己利，　　度苦常獲安。",
    "T15n0606_006:0223a20_0": "　盛熱山源竭，　　永盡無流水，　奉敬離調戲，　　是謂無所著。",
    "T15n0606_006:0223a22_0": "已斷五品為人中上。",
    "T15n0606_006:0223a22_1": "於是頌曰：　已斷於五品，　　具足成六通，　蠲除諸塵勞，　　如水浣衣垢，　而離生死患，　　依度得安隱，　是謂為政士，　　最上無塵埃。",
    "T15n0606_006:0223a27_0": "斯謂阿羅漢得無所著，應服天衣處于神宮，遊居紫殿飲食自然，百種音樂常以樂之，歡喜踊躍便從坐起，口宣揚言：「今者吾身為十力子，逮得是者，天上、世間一切眾祐；其奉敬者，增益天種損阿須倫。」",
    "T15n0606_006:0223b02_1": "於是頌曰：　巍巍四德成六通，　　忍辱之慧求最上，　順於佛教致究竟，　　是故講說無學地。",
    "T15n0606_006:0223b05_0": "修行道地經無學品第二十七",
    "T15n0606_006:0223b06_0": "　方便勝眾苦，　　永脫諸恩愛，　已離生死惱，　　滅盡於塵勞。",
    "T15n0606_006:0223b08_0": "　如日出除雲，　　尊離諸愛冥，　歸命佛聖道，　　無痛長安隱。",
    "T15n0606_006:0223b10_0": "　已度諸入界，　　如人出牢獄，　譬如紫磨金，　　在火而無損。",
    "T15n0606_006:0223b12_0": "　至定泥洹寂，　　未曾愛於身，　佛以逮甘露，　　吾願稽首禮。",
    "T15n0606_006:0223b14_0": "其修行者住於有餘泥洹之界，畢故不造不復受身，而心專一未曾放逸，在諸色、聲、香、味、細滑，離一切著無復取捨，窮盡苦根。",
    "T15n0606_006:0223b16_1": "於是頌曰：　已得度無為，　　永都無所欲，　立於有餘地，　　畢故不造新。",
    "T15n0606_006:0223b20_0": "　不在色聲香，　　諸味細滑斷，　譬之若蓮花，　　不著于塵水。",
    "T15n0606_006:0223b22_0": "　諸根為已定，　　不隨諸入惑，　如金不雜鐵，　　永與生死別。",
    "T15n0606_006:0223b24_0": "　無有因緣著，　　爾乃長安隱，　是謂閑居行，　　滅盡勤苦根。",
    "T15n0606_006:0223b26_0": "譬如燒鐵令其正赤，以鎚鍛之，其上垢除稍稍還冷，不知其火熱之所湊也！",
    "T15n0606_006:0223b27_1": "修行如是，設至無餘泥洹之界而滅度者，漸漸免苦，是故此經名曰修行。",
    "T15n0606_006:0223b29_2": "於是頌曰：　若如以鎚鍛燒鐵，　　火焰忽出便復滅，　其修行法亦如是，　　以得滅度不知處。",
    "T15n0606_006:0223c03_0": "　譬如天雨而有泡，　　其泡適壞不知處，　設有行者得滅度，　　永不可知其所湊。",
    "T15n0606_006:0223c05_0": "　諸天神仙龍人民，　　不見度者何所至，　其修行者非常空，　　聰明智慧得滅度。",
    "T15n0606_006:0223c07_0": "　假令行者以獲斯，　　計于甘露莫踰是，　爾乃覺了長安隱，　　已得滅度令無餘。",
    "T15n0606_006:0223c09_0": "　其佛世尊說是喻，　　如鎚鍛鐵火炎出，　以漸向於滅度者，　　永不可知神所趣。",
    "T15n0606_006:0223c11_0": "　已得滅度道，　　平等解如是，　佛智慧明者，　　其神安不動。",
    "T15n0606_006:0223c13_0": "　已濟諸瑕穢，　　生死自大離，　獲致彼無欲，　　清淨淡如淵。",
    "T15n0606_006:0223c15_0": "其有奉行是道地教，漸得解脫至於無為。",
    "T15n0606_006:0223c15_1": "於是頌曰：　其求無為欲滅度，　　永離濁亂逮甘露，　當講說斯修行經，　　從佛之教冥獲炬。",
    "T15n0606_006:0223c19_0": "　其有說此經，　　假使有聽者，　佛當示其路，　　常安無窮極。",
    "T15n0606_006:0223c21_0": "學如是者便得究竟，修行道地心如虛空，五通自然不懼終始，永若燈滅。",
    "T15n0606_006:0223c23_0": "修行道地經卷第六"
}