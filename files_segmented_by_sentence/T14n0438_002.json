{
    "T14n0438_002:0111b02_0": "佛說大乘大方廣佛冠經卷下",
    "T14n0438_002:0111b04_0": "西天譯經三藏朝散大夫試鴻臚卿傳梵大師賜紫沙門臣法護等奉　詔譯「復次，迦葉！",
    "T14n0438_002:0111b06_1": "南方去此佛剎，過三十千世界，有世界名悅意聲，彼土有佛，號無邊步跡如來、應供、正等正覺，今現住彼教化利益。",
    "T14n0438_002:0111b09_0": "「迦葉！",
    "T14n0438_002:0111b09_1": "若有住菩薩乘諸善男子及善女人，聞彼無邊步跡如來、應供、正等正覺名號，能稱念受持者，是人轉生得宿命智，獲得月輪清淨菩薩三摩地，住是三摩地已，所有東方殑伽沙數等諸佛世尊，親得瞻覩。",
    "T14n0438_002:0111b13_2": "如是南、西、北方四維上下，普遍十方，彼一一方所有殑伽沙數等諸佛世尊，悉得瞻覩，而於彼彼佛世尊所，聽受說法皆能解了，常得值遇諸佛出世，於一切時不暫捨離諸佛世尊，乃至證成菩提畢竟邊際，永得不退轉於阿耨多羅三藐三菩提，三十五千劫中背於生死，而能攝集無量福蘊。",
    "T14n0438_002:0111b21_0": "「復次迦葉，南方去此佛剎，過三十五世界，有世界名妙香最上香，彼土有佛，號無邊香最上王如來、應供、正等正覺，今現住彼教化利益。",
    "T14n0438_002:0111b25_0": "「迦葉！",
    "T14n0438_002:0111b25_1": "彼無邊香最上王如來，往昔修行菩薩道時，發大誓願，願我當來得成佛時，若有住菩薩乘諸善男子及善女人，聞我名號能稱念受持者，是人獲彼多種功德：所謂於一切處在在所生得宿命智；梵行圓滿具三十二大丈夫相，莊嚴其身；又復餘佛剎中蒙光照觸者，皆悉來集，我為彼等圓滿一切菩提勝行。",
    "T14n0438_002:0111c03_2": "又復若此，大地大火充滿普遍燒然，火燒然已，大地出現種種珍寶，諸來求者而周給之，然彼一切亦無少分差動之相，當得不退轉於阿耨多羅三藐三菩提，三十千劫中背於生死，而能攝集無量福蘊。",
    "T14n0438_002:0111c08_0": "「復次，迦葉！",
    "T14n0438_002:0111c08_1": "南方去此佛剎，過一殑伽沙數等世界(此下合有世界之名，梵本元闕)，彼土有佛，號寶上如來、應供、正等正覺，今現住彼教化利益。",
    "T14n0438_002:0111c11_0": "「迦葉！",
    "T14n0438_002:0111c11_1": "若有住菩薩乘諸善男子及善女人，聞彼寶上如來、應供、正等正覺名號，能稱念受持者，是人轉生得宿命智，又復當生在母胎中即得見佛，彼佛勸讚作如是言：『善男子！",
    "T14n0438_002:0111c15_0": "汝當成熟阿耨多羅三藐三菩提，故速出母胎。』",
    "T14n0438_002:0111c16_1": "千劫之中背於生死，而能攝集無量福蘊。",
    "T14n0438_002:0111c17_0": "「復次，迦葉！",
    "T14n0438_002:0111c17_1": "西方去此佛剎，過三殑伽沙數等世界，有世界名不知遍知，彼土有佛，號大光明照如來、應供、正等正覺，今現住彼教化利益。",
    "T14n0438_002:0111c21_0": "「迦葉！",
    "T14n0438_002:0111c21_1": "若有住菩薩乘諸善男子及善女人，聞彼大光明照如來、應供、正等正覺名號，能稱念受持者，是人轉生得宿命智，獲得日輪光明最上三摩地，住是三摩地已，得見殑伽沙數等諸佛世尊，如無能勝等諸大菩薩所有功德，亦同稱讚是人功德。",
    "T14n0438_002:0111c27_0": "「迦葉！",
    "T14n0438_002:0111c27_1": "又若女人在母胎中得聞彼如來名者，是人後生不復成彼女人之相，此報終已當成男子。",
    "T14n0438_002:0111c29_2": "何以故？",
    "T14n0438_002:0111c29_3": "為由得聞如是大神通、大威德如來名號，能受持故。」",
    "T14n0438_002:0112a02_0": "爾時世尊，即說頌曰：「若有女人處母胎，　　聞佛大仙勝名號，　是人轉此女身已，　　當成有智之男子；　證成無上大菩提，　　利益一切眾生類，　能於天上及人間，　　普為眾生作趣向。",
    "T14n0438_002:0112a07_0": "「復次，迦葉！",
    "T14n0438_002:0112a07_1": "若有住菩薩乘諸善男子及善女人，聞彼如來名號能稱念受持者，是人阿僧祇劫中背於生死，而能攝集無量福蘊，近證阿耨多羅三藐三菩提果。",
    "T14n0438_002:0112a11_0": "「復次，迦葉！",
    "T14n0438_002:0112a11_1": "北方去此佛剎，過四十千世界，有世界名有寶，彼土有佛，號寶開花普燿吉祥如來、應供、正等正覺，今現住彼教化利益。",
    "T14n0438_002:0112a14_0": "「迦葉！",
    "T14n0438_002:0112a14_1": "若有住菩薩乘諸善男子及善女人，聞彼寶開花普耀吉祥如來、應供、正等正覺名號，能稱念受持者，是人轉生得宿命智，獲得寶月菩薩三摩地，住是三摩地已，能解一切眾生語言音聲，得佛加持無礙語言辯才成就，若有眾生樂求見彼，住虛空中宣說諸法，是人即時隨意能現；又此閻浮提中一切眾生，隨有樂求所出音聲，是人各各悉能了知。",
    "T14n0438_002:0112a22_2": "又若此三千大千世界一切眾生，隨有樂求所出音聲諸言說等，是人悉知，如其信解各為說法，當得不退轉於阿耨多羅三藐三菩提，六十千劫中背於生死。",
    "T14n0438_002:0112a25_3": "「復次，迦葉！",
    "T14n0438_002:0112a25_4": "東方去此佛剎，過六十千世界，有世界名眾寶，彼土有佛，號曰寶藏如來、應供、正等正覺，今現住彼教化利益。",
    "T14n0438_002:0112a29_0": "「迦葉！",
    "T14n0438_002:0112a29_1": "若有住菩薩乘諸善男子及善女人，聞彼寶藏如來、應供、正等正覺名號，能稱念受持者，是人轉生得宿命智，當得成就七覺支法。",
    "T14n0438_002:0112b04_0": "「復次迦葉，東方去此佛剎，過阿僧祇世界，有世界名寶耀，彼土有佛，號曰寶勝如來、應供、正等正覺，今現住彼說法教化。",
    "T14n0438_002:0112b07_0": "「迦葉！",
    "T14n0438_002:0112b07_1": "若有住菩薩乘諸善男子及善女人，聞彼寶勝如來、應供、正等正覺名號，能稱念受持者，是人能生多種福蘊。",
    "T14n0438_002:0112b10_0": "「迦葉！",
    "T14n0438_002:0112b10_1": "正使住菩薩乘諸善男子及善女人，廣集珍寶其積量如須彌山王，以如是相行於布施，廣大奉獻諸佛世尊，如是行施經俱胝那庾多百千歲中曾無間斷；又若有人聞彼寶勝如來、應供、正等正覺名號，能稱念受持者，前之布施無量功德，比是功德百分不及一，千分不及一，百千分不及一，阿僧祇分不及一，算分喻分皆不及一。」",
    "T14n0438_002:0112b18_0": "爾時世尊，說伽陀曰：「所有東方諸佛剎，　　南方西方及北方，　諸方現住諸世尊，　　光照眾生作利益。",
    "T14n0438_002:0112b21_0": "　若時非時悉應知，　　晝夜常起尊重想，　合掌虔恭發志誠，　　信禮最上人中勝。",
    "T14n0438_002:0112b23_0": "　何能知名而表了，　　意想禮奉人中尊，　所謂於其千劫中，　　極難得值佛出世。",
    "T14n0438_002:0112b25_0": "　若欲恭敬於諸佛，　　為求無上菩提者，　聞佛所說諸佛名，　　應當於彼常歸命。",
    "T14n0438_002:0112b27_0": "　我今無復諸所求，　　唯求佛智中出生，　於彼所得眾善根，　　迴向佛智不思議。",
    "T14n0438_002:0112b29_0": "　若人欲供於諸佛，　　佛不思議常作意，　彼諸佛名得聞已，　　當為他人廣宣說。",
    "T14n0438_002:0112c02_0": "　欲令俱胝眾生類，　　出離二有得解脫，　彼諸佛名得聞已，　　受持不復生人間。",
    "T14n0438_002:0112c04_0": "　欲令俱胝諸佛剎，　　能以足指而震動，　彼諸佛名得聞已，　　受持廣為多人說。",
    "T14n0438_002:0112c06_0": "　若曾供養於諸佛，　　彼聞佛名得受持，　非一非十二十生，　　此即多生種善本。",
    "T14n0438_002:0112c08_0": "　若聞佛名能受持，　　若以河沙金寶施，　較量受持佛名人，　　福蘊百分不及一。",
    "T14n0438_002:0112c10_0": "　若聞佛名受持者，　　當得最上人身相，　妙色端嚴處世間，　　出家堪受人天供。」",
    "T14n0438_002:0112c12_0": "佛說此經已，彼諸苾芻、諸大菩薩摩訶薩眾，尊者大迦葉，并諸世間天、人、阿修羅、乾闥婆等，聞佛所說，皆大歡喜，信受奉行。",
    "T14n0438_002:0112c15_0": "佛說大乘大方廣佛冠經卷下"
}