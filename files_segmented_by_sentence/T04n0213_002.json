{
    "T04n0213_002:0783a09_0": "法集要頌經卷第二",
    "T04n0213_002:0783a11_0": "尊者法救集",
    "T04n0213_002:0783a12_0": "西天中印度惹爛駄囉國密林寺",
    "T04n0213_002:0783a13_0": "三藏明教大師賜紫沙門臣",
    "T04n0213_002:0783a14_0": "天息災奉　詔譯",
    "T04n0213_002:0783a15_0": "法集要頌經正道品第十二",
    "T04n0213_002:0783a16_0": "　正道四聖諦，　　智慧所觀察，　破壞愛輪迴，　　如風吹塵散。",
    "T04n0213_002:0783a18_0": "　能見聖諦者，　　寂靜應觀察，　滅除煩惱見，　　如雨灑微塵。",
    "T04n0213_002:0783a20_0": "　八正最上道，　　四諦為法迹，　是道名無為，　　智燈照愚暗。",
    "T04n0213_002:0783a22_0": "　道為八真妙，　　聖諦四句上，　無欲法之最，　　明眼善觀察。",
    "T04n0213_002:0783a24_0": "　智為出世長，　　快樂證無為，　知受正教者，　　永盡生老死。",
    "T04n0213_002:0783a26_0": "　一切行無常，　　如慧所觀察，　若能覺此苦，　　行道淨其迹。",
    "T04n0213_002:0783a28_0": "　一切諸行苦，　　如慧之所見，　若能覺此苦，　　行道淨其迹。",
    "T04n0213_002:0783b01_0": "　一切諸行空，　　如慧之所見，　若能覺此苦，　　行道淨其迹。",
    "T04n0213_002:0783b03_0": "　一切法無我，　　如慧之所見，　若能覺此苦，　　行道淨其迹。",
    "T04n0213_002:0783b05_0": "　吾已說道迹，　　愛箭而為射，　宜以自勗勵，　　諦受如來言。",
    "T04n0213_002:0783b07_0": "　吾已說道迹，　　拔愛堅固刺，　宜以自勗勵，　　諦受如來言。",
    "T04n0213_002:0783b09_0": "　此道無別法，　　見諦之所淨，　趣向滅眾苦，　　能壞魔羅軍。",
    "T04n0213_002:0783b11_0": "　此道無有餘，　　見諦能證果，　趣向滅眾苦，　　能破魔羅軍。",
    "T04n0213_002:0783b13_0": "　是道更無過，　　一趣如淵流，　如能仁入定，　　在眾頻演道，　一入見生死，　　得道為祐助。",
    "T04n0213_002:0783b16_0": "　此道度當度，　　截流至彼岸，　究竟道清淨，　　已盡生死源。",
    "T04n0213_002:0783b18_0": "　辯才無邊界，　　明見宣說道，　可趣服甘露，　　前未聞法輪。",
    "T04n0213_002:0783b20_0": "　轉為哀眾生。",
    "T04n0213_002:0783b20_1": "　　禮拜奉事者，　化之度三有，　　三念可念善，　三念當離惡。",
    "T04n0213_002:0783b22_2": "　　從念而有行，　滅之為正斷，　　三觀為轉念，　逮獲無上道。",
    "T04n0213_002:0783b24_3": "　　得三除三窟，　無量修念待，　　能除三有垢，　攝定用縛意，　　智慧禪定力，　已定攝外亂。",
    "T04n0213_002:0783b27_4": "　　世間生滅法，　一一彼無邊，　　覺道獲解脫，　快樂無窮盡。",
    "T04n0213_002:0783b29_5": "　　積善得善行，　讚歎得名譽，　　逮賢聖八品，　修道甘露果。",
    "T04n0213_002:0783c03_0": "法集要頌經利養品第十三",
    "T04n0213_002:0783c04_0": "　芭蕉以實死，　　竹蘆實亦然，　駏驉坐妊終，　　人為貪利喪。",
    "T04n0213_002:0783c06_0": "　如是貪無利，　　當知從癡生，　愚為此害賢，　　首落分于地。",
    "T04n0213_002:0783c08_0": "　貪利不善性，　　苾芻勿羨之，　住處多愛戀，　　希望他供養。",
    "T04n0213_002:0783c10_0": "　在家及出家，　　族姓諸愚迷，　貪利興嫉心，　　我為降伏彼。",
    "T04n0213_002:0783c12_0": "　愚為愚計想，　　欲慢日夜增，　異哉得利養，　　圓寂趣不同。",
    "T04n0213_002:0783c14_0": "　能論知足者，　　苾芻真佛子，　不貪著名譽，　　喜悅是智人。",
    "T04n0213_002:0783c16_0": "　不愛著一切，　　不諂於他人，　不依他活命，　　當自守法行。",
    "T04n0213_002:0783c18_0": "　自利尚無貪，　　豈貴他名譽？",
    "T04n0213_002:0783c19_0": "　百味如膏車，　　支形得行道。",
    "T04n0213_002:0783c20_0": "　苾芻貪利養，　　不得三摩地，　知足常寂靜，　　止觀可成就。",
    "T04n0213_002:0783c22_0": "　苾芻遠利譽，　　常足不貪求，　但三衣飲食，　　真活命快樂。",
    "T04n0213_002:0783c24_0": "　苾芻不捨利，　　如毒蛇同室，　坐臥睡寐畏，　　皆由貪活命。",
    "T04n0213_002:0783c26_0": "　苾芻不捨利，　　下劣中劣喜，　一法應觀察，　　少智難得脫，　謹慎常依戒，　　無貪智者讚。",
    "T04n0213_002:0783c29_0": "　淨行正根力，　　應當自思惟，　具足得三明，　　解脫獲無漏。",
    "T04n0213_002:0784a02_0": "　寡智尠識人，　　無所憶念知，　其於諸飲食，　　依於他人得，　而有惡法生。",
    "T04n0213_002:0784a04_1": "　　由利養憎嫉，　自利多結怨，　　徒服三法衣，　但望美飲食，　　不奉諸佛教。",
    "T04n0213_002:0784a07_0": "　當知是過失，　　利養為大怖，　少智不審慮，　　苾芻應釋心。",
    "T04n0213_002:0784a09_0": "　苾芻說出家，　　三業應調伏，　不邪命自活，　　心善常思惟。",
    "T04n0213_002:0784a11_0": "　微細病難忍，　　利養最難離，　供養心不動，　　天龍致禮拜。",
    "T04n0213_002:0784a13_0": "法集要頌經怨家品第十四",
    "T04n0213_002:0784a14_0": "　不怨而興怨，　　不謗而造業，　愚迷受輪迴，　　今世及後世。",
    "T04n0213_002:0784a16_0": "　先自作漏業，　　然後害他人，　彼此相興害，　　如鳥墮羅網。",
    "T04n0213_002:0784a18_0": "　破他還自破，　　冤家遇冤家，　毀他還自毀，　　瞋他還自瞋。",
    "T04n0213_002:0784a20_0": "　斯何沙門行，　　不知正法本，　壽既獲短促，　　捨冤復結冤。",
    "T04n0213_002:0784a22_0": "　眾相共毀謗，　　各發恚怒聲，　歡心平等忍，　　此忍最無比。",
    "T04n0213_002:0784a24_0": "　斷骨而命終，　　牛馬死財失，　國界則喪亂，　　聚集還復得。",
    "T04n0213_002:0784a26_0": "　汝等不興惡，　　此法得離怨，　他怨能忍受，　　說之名為智。",
    "T04n0213_002:0784a28_0": "　若知此說勝，　　愚迷求快樂，　現在無怨意，　　未來亦無恨。",
    "T04n0213_002:0784b01_0": "　不可怨以怨，　　終已得快樂，　行忍怨自息，　　此名如來法。",
    "T04n0213_002:0784b03_0": "　若人致毀罵，　　彼勝我不勝，　快樂從意者，　　怨終得休息。",
    "T04n0213_002:0784b05_0": "　若人親善友，　　共遊於世間，　不積有冤餘，　　專念同其意。",
    "T04n0213_002:0784b07_0": "　設不得善友，　　獨遊無伴侶，　應觀諸國土，　　獨善不造惡。",
    "T04n0213_002:0784b09_0": "　學無同伴侶，　　又不得親友，　寧獨守善行，　　不與愚人偕。",
    "T04n0213_002:0784b11_0": "　樂戒學法行，　　奚用伴侶為？",
    "T04n0213_002:0784b12_0": "　如龍好深淵，　　如象樂曠野。",
    "T04n0213_002:0784b13_0": "法集要頌經憶念品第十五",
    "T04n0213_002:0784b14_0": "　入息出息念，　　具滿諦思惟，　常依次第行，　　按如佛所說。",
    "T04n0213_002:0784b16_0": "　是則照世間，　　如雲開月現，　起止覺思惟，　　坐臥不廢忘。",
    "T04n0213_002:0784b18_0": "　苾芻立是念，　　現利未來勝，　始得終最勝，　　逝不覩生死。",
    "T04n0213_002:0784b20_0": "　若見身所住，　　六觸以為最，　苾芻常一心，　　便自知圓寂。",
    "T04n0213_002:0784b22_0": "　以有是諸念，　　自身恒逮行，　若其不如是，　　終不得意行。",
    "T04n0213_002:0784b24_0": "　是隨本行者，　　如是度愛勞，　若能寤意念，　　一心定歡喜。",
    "T04n0213_002:0784b26_0": "　若能寤意念，　　解脫一心樂，　應時等法行，　　得度生死地。",
    "T04n0213_002:0784b28_0": "　苾芻寤意念，　　當令念相應，　生死煩惱斷，　　獲得圓寂果。",
    "T04n0213_002:0784c01_0": "　常當聽妙法，　　自覺寤其意，　能覺之為賢，　　終始無怖畏。",
    "T04n0213_002:0784c03_0": "　以覺意得應，　　晝夜慕習學，　解脫甘露要，　　決定得無漏。",
    "T04n0213_002:0784c05_0": "　若人得善利，　　而來自歸佛，　是故當晝夜，　　一心常念佛。",
    "T04n0213_002:0784c07_0": "　若人得善利，　　而來自歸法，　是故當晝夜，　　一心常念法。",
    "T04n0213_002:0784c09_0": "　若人得善利，　　而來自歸僧，　是故當晝夜，　　一心常念僧。",
    "T04n0213_002:0784c11_0": "　善知自覺者，　　是瞿曇聲聞，　應當於晝夜，　　一心恒念佛。",
    "T04n0213_002:0784c13_0": "　善知自覺者，　　是瞿曇聲聞，　應當於晝夜，　　一心恒念法。",
    "T04n0213_002:0784c15_0": "　善知自覺者，　　是瞿曇聲聞，　應當於晝夜，　　一心恒念僧。",
    "T04n0213_002:0784c17_0": "　善知自覺者，　　是能仁弟子，　應當於晝夜，　　一心恒念戒。",
    "T04n0213_002:0784c19_0": "　善知自覺者，　　是能仁弟子，　應當於晝夜，　　一心恒念施。",
    "T04n0213_002:0784c21_0": "　善知自覺者，　　是能仁弟子，　應當於晝夜，　　一心恒念天。",
    "T04n0213_002:0784c23_0": "　善知自覺者，　　是能仁弟子，　應當於晝夜，　　一心恒念身。",
    "T04n0213_002:0784c25_0": "　善知自覺者，　　是能仁弟子，　應當於晝夜，　　一心念靜慮。",
    "T04n0213_002:0784c27_0": "　善知自覺者，　　是能仁弟子，　應當於晝夜，　　一心念不殺。",
    "T04n0213_002:0784c29_0": "　善知自覺者，　　是能仁弟子，　應當於晝夜，　　一心念不盜。",
    "T04n0213_002:0785a02_0": "　善知自覺者，　　是能仁弟子，　應當於晝夜，　　一心常念空。",
    "T04n0213_002:0785a04_0": "　善知自覺者，　　是能仁弟子，　應當於晝夜，　　一心念無相。",
    "T04n0213_002:0785a06_0": "　善知自覺者，　　是能仁弟子，　應當於晝夜，　　一心念無願。",
    "T04n0213_002:0785a08_0": "　善知自覺者，　　是能仁弟子，　應當於晝夜，　　一心念出世。",
    "T04n0213_002:0785a10_0": "　善知自覺者，　　是能仁弟子，　應當於晝夜，　　一心念意樂。",
    "T04n0213_002:0785a12_0": "　善知自覺者，　　是能仁弟子，　應當於晝夜，　　一心念圓寂。",
    "T04n0213_002:0785a14_0": "法集要頌經清淨品第十六",
    "T04n0213_002:0785a15_0": "　當念自覺悟，　　作時勿虛妄，　行要修亦安，　　所造時真實。",
    "T04n0213_002:0785a17_0": "　人當求方便，　　自致獲財寶，　彼自觀亦然，　　意願即果之。",
    "T04n0213_002:0785a19_0": "　坐臥求方便，　　發起於精進，　如工鍊真金，　　除其塵垢冥。",
    "T04n0213_002:0785a21_0": "　不為闇所蔽，　　永離老死患，　不羞而反羞，　　反羞而不羞。",
    "T04n0213_002:0785a23_0": "　不畏而現畏，　　畏現而不畏，　生為人邪見，　　死定入地獄。",
    "T04n0213_002:0785a25_0": "　人先為放逸，　　後止而不犯，　是光照世間，　　如月現雲消。",
    "T04n0213_002:0785a27_0": "　人先為放逸，　　後止而不犯，　以善而滅之，　　是光照世間。",
    "T04n0213_002:0785a29_0": "　若人為罪惡，　　修善而能除，　世間由樂著，　　而空念其義。",
    "T04n0213_002:0785b02_0": "　少年而出家，　　求佛深妙法，　是光照世間，　　如月晃雲散。",
    "T04n0213_002:0785b04_0": "　現世不施害，　　死而無憂慼，　彼見道無畏，　　離苦獲安隱。",
    "T04n0213_002:0785b06_0": "　現世不施害，　　死而無憂慼，　彼見道無畏，　　眷屬中最勝。",
    "T04n0213_002:0785b08_0": "　除斷濁黑業，　　惟修白淨行，　度愛得清淨，　　棄捨穢惡行。",
    "T04n0213_002:0785b10_0": "　持戒常清淨，　　清淨晡沙他，　三業恒清淨，　　清淨名出家。",
    "T04n0213_002:0785b12_0": "　愛欲意為田，　　婬怒癡為種，　故施度世者，　　得福無有量。",
    "T04n0213_002:0785b14_0": "　猶如穢惡田，　　瞋恚滋蔓生，　是故當離恚，　　施報無有量。",
    "T04n0213_002:0785b16_0": "　猶如穢惡田，　　愚癡滋蔓生，　是故當離愚，　　獲報無有量。",
    "T04n0213_002:0785b18_0": "　猶如穢惡田，　　憍慢滋蔓生，　是故當離慢，　　獲報無有量。",
    "T04n0213_002:0785b20_0": "　猶如穢惡田，　　慳悋滋蔓生，　是故當離慳，　　獲報無有量。",
    "T04n0213_002:0785b22_0": "　猶如穢惡田，　　愛樂滋蔓生，　是故當離愛，　　獲報無有量。",
    "T04n0213_002:0785b24_0": "　六識王為主，　　愛染為眷屬，　無染則離愛，　　染著是愚癡。",
    "T04n0213_002:0785b26_0": "　骨幹以為城，　　肉血而塗飾，　門根盡開張，　　結賊得縱逸。",
    "T04n0213_002:0785b28_0": "　有緣則增苦，　　觀彼二因緣，　滅之由賢眾，　　不從外愚除。",
    "T04n0213_002:0785c01_0": "法集要頌經水喻品第十七",
    "T04n0213_002:0785c02_0": "　淨心常憶念，　　無所有貪愛，　已度愚癡淵，　　如鵝守枯池。",
    "T04n0213_002:0785c04_0": "　彼心既棄捨，　　翱翔昇虛空，　修行出世間，　　能破魔羅眾。",
    "T04n0213_002:0785c06_0": "　少不修梵行，　　至老不積財，　愚癡樂睡眠，　　由己不修善。",
    "T04n0213_002:0785c08_0": "　少不修梵行，　　至老不積財，　鴛鴦守空池，　　守故有何益？",
    "T04n0213_002:0785c10_0": "　莫輕小惡罪，　　以為無殃報，　水滴雖極微，　　漸盈於大器，　惡業漸漸增，　　纖毫成廣大。",
    "T04n0213_002:0785c13_0": "　莫輕小善業，　　以為無福報，　水滴雖極微，　　漸盈於大器，　善業漸漸增，　　纖毫成廣大。",
    "T04n0213_002:0785c16_0": "　猶如人渡河，　　縛栰而牢固，　彼謂度不度，　　聰叡乃謂度。",
    "T04n0213_002:0785c18_0": "　佛世尊已度，　　梵志度當度，　苾芻入淵池，　　聲聞縛牢固。",
    "T04n0213_002:0785c20_0": "　是泉而何用，　　水恒而停滿，　拔愛根本除，　　復欲何所望？",
    "T04n0213_002:0785c22_0": "　水工調舟船，　　弓師能調角，　巧匠樂調木，　　智者能調身。",
    "T04n0213_002:0785c24_0": "　猶如深淨泉，　　表裏甚清徹，　聞法得清淨，　　智者生歡喜。",
    "T04n0213_002:0785c26_0": "　猶如深淨泉，　　表裏甚清徹，　智者聞妙法，　　歡喜無窮盡。",
    "T04n0213_002:0785c28_0": "　忍心如大地，　　不動如虛空，　聞法喻金剛，　　獲味免輪迴。",
    "T04n0213_002:0786a01_0": "法集要頌經華喻品第十八",
    "T04n0213_002:0786a02_0": "　何人能擇地？",
    "T04n0213_002:0786a02_1": "　　捨地獄取天，　惟說善法句，　　如採善妙華。",
    "T04n0213_002:0786a04_0": "　學人能擇地，　　捨地獄取天，　善說妙法句，　　能採眾妙華。",
    "T04n0213_002:0786a06_0": "　截林勿截樹，　　因林生怖畏，　截林而滅已，　　苾芻得圓寂。",
    "T04n0213_002:0786a08_0": "　截林不斷根，　　因林生怖畏，　未斷分毫間，　　令意生纏縛。",
    "T04n0213_002:0786a10_0": "　截林勿斷根，　　因林生怖畏，　心纏最難離，　　如犢戀愛母。",
    "T04n0213_002:0786a12_0": "　當自斷愛戀，　　猶如枯蓮池，　息跡受正教，　　佛說圓寂樂。",
    "T04n0213_002:0786a14_0": "　猶如可意華，　　色好而無香，　巧言華如是，　　無果不獲報。",
    "T04n0213_002:0786a16_0": "　猶如可意華，　　色好而香潔，　巧言善如是，　　必獲其好報。",
    "T04n0213_002:0786a18_0": "　猶如蜂採華，　　不壞色與香，　但取味飛去，　　苾芻入聚然。",
    "T04n0213_002:0786a20_0": "　不違他好惡，　　勿觀作不作，　但自觀身行，　　若正若不正。",
    "T04n0213_002:0786a22_0": "　如田糞穢溝，　　而近于大道，　其中生蓮華，　　香潔甚可悅。",
    "T04n0213_002:0786a24_0": "　有生必有終，　　凡夫樂處邊，　慧人愛出離，　　真是佛聲聞。",
    "T04n0213_002:0786a26_0": "　多集眾妙華，　　結鬘為步搖，　有情積善根，　　後世轉殊勝。",
    "T04n0213_002:0786a28_0": "　如末哩妙華，　　末拘羅清淨，　貪欲瞋若除，　　苾芻淨香潔。",
    "T04n0213_002:0786b01_0": "　如人採妙華，　　專意不散亂，　因眠遇水漂，　　俄被死王降。",
    "T04n0213_002:0786b03_0": "　如人採妙華，　　專意不散亂，　欲意無厭足，　　常為窮所困。",
    "T04n0213_002:0786b05_0": "　如人採妙華，　　專意不散亂，　未獲真財寶，　　長為窮所困。",
    "T04n0213_002:0786b07_0": "　若不見死王，　　慧照如淨華，　苾芻到彼岸，　　如蛇脫故皮。",
    "T04n0213_002:0786b09_0": "　貪瞋癡若斷，　　如棄毒華根，　苾芻到彼岸，　　如蛇脫故皮。",
    "T04n0213_002:0786b11_0": "　貪根若除斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b13_0": "　恚根若除斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b15_0": "　癡根若除斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b17_0": "　如人結花鬘，　　意樂貪無足，　不盡現世毒，　　三根常纏縛。",
    "T04n0213_002:0786b19_0": "　觀身如坏器，　　幻法如野馬，　斷魔華開敷，　　不覩死王路。",
    "T04n0213_002:0786b21_0": "　是身如聚沫，　　知此幻化法，　斷魔華開敷，　　不覩死王路。",
    "T04n0213_002:0786b23_0": "　我慢根除斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b25_0": "　慳悋根若斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b27_0": "　愛支根若斷，　　如華水上浮，　苾芻到彼岸，　　如蛇脫故皮。",
    "T04n0213_002:0786b29_0": "　若無煩惱根，　　獲報善因果，　苾芻到彼岸，　　如蛇脫故皮。",
    "T04n0213_002:0786c02_0": "法集要頌經馬喻品第十九",
    "T04n0213_002:0786c03_0": "　譬馬調能軟，　　隨意如所行，　信戒及精進，　　定法要具足。",
    "T04n0213_002:0786c05_0": "　獲法第一義，　　利用故無窮，　一心行和忍，　　得免輪迴苦。",
    "T04n0213_002:0786c07_0": "　忍和意得定，　　能斷諸苦惱，　從是得住定，　　如馬善調御。",
    "T04n0213_002:0786c09_0": "　斷恚獲無漏，　　如馬能自調，　棄惡至平坦，　　後受生天樂。",
    "T04n0213_002:0786c11_0": "　不恣在放恣，　　於眠多覺悟，　如羸馬比良，　　棄惡乃為賢。",
    "T04n0213_002:0786c13_0": "　若人有慚愧，　　智慧可成就，　是故易誘進，　　如策於良馬。",
    "T04n0213_002:0786c15_0": "　譬馬若調平，　　可堪王乘騎，　能調為人賢，　　乃受誠信語。",
    "T04n0213_002:0786c17_0": "　雖為常調伏，　　如彼新馳馬，　亦如善龍象，　　不如自調者。",
    "T04n0213_002:0786c19_0": "　彼人不能乘，　　人所亦不至，　惟自調伏者，　　乃到調方所。",
    "T04n0213_002:0786c21_0": "　彼人不能乘，　　人所亦不至，　惟自調伏者，　　乃滅一切苦。",
    "T04n0213_002:0786c23_0": "　彼人不能乘，　　人所亦不至，　惟自調伏者，　　得至圓寂路。",
    "T04n0213_002:0786c25_0": "　應常自調伏，　　亦如止奔馬，　能自防制者，　　念度苦原際。",
    "T04n0213_002:0786c27_0": "　如馬可王乘，　　彼地希有生，　苾芻善調伏，　　解脫一切苦。",
    "T04n0213_002:0786c29_0": "　惟自調伏者，　　善意如良馬，　亦如大象龍，　　自調最為上。",
    "T04n0213_002:0787a02_0": "　如王乘智馬，　　國中所希有，　苾芻善調伏，　　能斷於纏縛。",
    "T04n0213_002:0787a04_0": "　惟自調伏者，　　此善最無比，　亦如善象龍，　　意念到彼岸。",
    "T04n0213_002:0787a06_0": "　自師自衛護，　　自歸求自度，　是故躬謹慎，　　如商賈智馬。",
    "T04n0213_002:0787a08_0": "法集要頌經瞋恚品第二十",
    "T04n0213_002:0787a09_0": "　除瞋去我慢，　　遠離諸煩惱，　不染彼名色，　　冤家無有伴。",
    "T04n0213_002:0787a11_0": "　除恚得善眠，　　恚盡不懷憂，　恚為毒根本，　　苾芻為甘甜。",
    "T04n0213_002:0787a13_0": "　賢聖悉能除，　　斷彼善眠睡，　人興恚怒心，　　作諸不善業。",
    "T04n0213_002:0787a15_0": "　後恚若得除，　　智火漸熾盛。",
    "T04n0213_002:0787a16_0": "　無慚復無愧，　　復好生瞋怒，　為瞋所纏縛，　　如闇失明燈。",
    "T04n0213_002:0787a18_0": "　彼力非為力，　　以恚為力者，　恚為凡朽法，　　不知善響應。",
    "T04n0213_002:0787a20_0": "　有力近猛軍，　　無力退怯弱，　能忍為上將，　　宜當忍勿羸。",
    "T04n0213_002:0787a22_0": "　舉眾共輕之，　　有力名為忍，　能忍最為上，　　宜當懷忍羸。",
    "T04n0213_002:0787a24_0": "　自我與彼人，　　大畏不可救，　如知彼瞋恚，　　宜滅己中瑕，　二俱行其義，　　我與彼亦然。",
    "T04n0213_002:0787a27_0": "　如知彼瞋恚，　　宜忍彼中瑕，　俱行於二義，　　我忍彼亦然。",
    "T04n0213_002:0787a29_0": "　愚謂我無力，　　觀法亦復爾，　若愚勝於智，　　麁言及惡語，　欲常得勝者，　　於言宜寂默。",
    "T04n0213_002:0787b03_0": "　常習智者教，　　不與愚人集，　能忍穢陋言，　　故說忍中上。",
    "T04n0213_002:0787b05_0": "　恚者不發言，　　處眾若屏處，　人恚以熾然，　　終己不自覺。",
    "T04n0213_002:0787b07_0": "　諦說不瞋恚，　　乞者念以施，　三分有定處，　　自然處天宮。",
    "T04n0213_002:0787b09_0": "　息意何有恚？",
    "T04n0213_002:0787b09_1": "　　自撿壽中明，　等智定解脫，　　知已無有恚。",
    "T04n0213_002:0787b11_0": "　若為惡意者，　　怒有怒果報，　怒不報其怒，　　勝其彼鬪負。",
    "T04n0213_002:0787b13_0": "　忍辱勝於怨，　　善勝不善者，　勝者能施善，　　真誠勝欺善。",
    "T04n0213_002:0787b15_0": "　無恚亦不害，　　恒念真實行，　愚者自生恚，　　結冤常存在。",
    "T04n0213_002:0787b17_0": "　恚能自制斷，　　如止奔走車，　是為善調御，　　去冥入光明。",
    "T04n0213_002:0787b19_0": "　沙門及正道　　利養、怨、憶念　清淨、水兼華　　馬、恚為第十法集要頌經如來品第二十一　自獲正覺最無等，　　一染世間一切法，　具一切智力無畏，　　自然無師亦無證。",
    "T04n0213_002:0787b24_0": "　自獲正覺最無等，　　不染一切世間法，　具一切智力無畏，　　自然無師無保證。",
    "T04n0213_002:0787b26_0": "　善逝獨證無等倫，　　應現世間成正道，　如來諸天世中尊，　　一切神通智圓滿。",
    "T04n0213_002:0787b28_0": "　我為佛世尊，　　斷漏無婬欲，　諸天及世人，　　一切從吾心。",
    "T04n0213_002:0787c01_0": "　我既無師保，　　亦獨無伴侶，　積諸行得佛，　　自然通聖道。",
    "T04n0213_002:0787c03_0": "　己勝不受惡，　　一切世間勝，　叡智廓無邊，　　誘蒙吾為勝。",
    "T04n0213_002:0787c05_0": "　今往波羅奈，　　欲擊甘露鼓，　當轉於法輪，　　未曾有轉者。",
    "T04n0213_002:0787c07_0": "　智人不處愚，　　觀世而隨化，　說於無垢迹，　　永息無有上。",
    "T04n0213_002:0787c09_0": "　勇猛師子吼，　　正法名如來，　法說及義說，　　覺者永安寧。",
    "T04n0213_002:0787c11_0": "　勇健立靜慮，　　出家日夜滅，　諸天常衛護，　　為佛所稱記。",
    "T04n0213_002:0787c13_0": "　於彼天人中，　　歎說正等覺，　速修而自覺，　　最後離胎身。",
    "T04n0213_002:0787c15_0": "　說諸過去佛，　　及以當來者，　現在正等覺，　　多除群生憂。",
    "T04n0213_002:0787c17_0": "　盡皆尊重法，　　已敬今敬者，　若當生恭敬，　　是謂佛法要。",
    "T04n0213_002:0787c19_0": "　若欲自求要，　　正身最第一，　信敬於正法，　　憶念佛教戒。",
    "T04n0213_002:0787c21_0": "　諸有不信佛，　　如此群盲類，　當墮於惡道，　　如商遇羅剎。",
    "T04n0213_002:0787c23_0": "　船師能度水，　　精進為橋梁，　人以種姓繫，　　度者為勇健。",
    "T04n0213_002:0787c25_0": "　如來無等倫，　　愛盡無所積，　解脫心無漏，　　恩慧天世人。",
    "T04n0213_002:0787c27_0": "　思惟二觀行，　　善觀二閑靜，　除冥超神仙，　　善獲得自在。",
    "T04n0213_002:0787c29_0": "　譬人立山頂，　　徧見村落人，　審觀法如是，　　如登樓觀園。",
    "T04n0213_002:0788a02_0": "　若人恒觀察，　　煩惱永不生，　降甘露法雨，　　連注無窮盡。",
    "T04n0213_002:0788a04_0": "法集要頌經多聞品第二十二",
    "T04n0213_002:0788a05_0": "　多聞善能行，　　修善無煩惱，　所行業障消，　　沙門獲妙果。",
    "T04n0213_002:0788a07_0": "　愚迷不覺知，　　好行不死法，　善解知法者，　　病如芭蕉樹。",
    "T04n0213_002:0788a09_0": "　猶如蓋屋密，　　闇冥無所見，　雖有眾妙色，　　有目不見明。",
    "T04n0213_002:0788a11_0": "　猶如有一人，　　智達廣博學，　不聞則不知，　　善法及惡法。",
    "T04n0213_002:0788a13_0": "　譬如執明燭，　　悉見諸色相，　聞已盡能知，　　善惡之所趣。",
    "T04n0213_002:0788a15_0": "　雖稱為多聞，　　禁戒不具足，　為法律所彈，　　所聞便有闕。",
    "T04n0213_002:0788a17_0": "　行人雖少聞，　　禁戒悉具足，　於法律所稱，　　於聞便有闕。",
    "T04n0213_002:0788a19_0": "　雖少多有聞，　　持戒不完具，　二俱被呵責，　　所願而皆失。",
    "T04n0213_002:0788a21_0": "　多聞能持固，　　奉法為垣墻，　精進難毀譽，　　從是三學成。",
    "T04n0213_002:0788a23_0": "　多聞能奉法，　　智慧常定意，　如彼閻浮金，　　孰能說有瑕。",
    "T04n0213_002:0788a25_0": "　智博為多聞，　　持戒悉完具，　二俱得稱譽，　　所聞而盡獲。",
    "T04n0213_002:0788a27_0": "　多聞如寶鏡，　　照法盡無餘，　自照兼照他，　　二俱生喜悅。",
    "T04n0213_002:0788a29_0": "　多聞如瓔珞，　　自身先嚴飾，　有情生喜悅，　　愛樂無窮盡。",
    "T04n0213_002:0788b02_0": "　諸有稱己色，　　有歎說名德，　斯皆諸貪欲，　　然自不覺知。",
    "T04n0213_002:0788b04_0": "　聞為知法律，　　解疑亦見正，　從聞捨非法，　　行到不死處。",
    "T04n0213_002:0788b06_0": "　內無人自知，　　外無人所見，　內不見其果，　　便隨聲而住。",
    "T04n0213_002:0788b08_0": "　內既而知之，　　外無人所見，　二果俱已成，　　便隨聲而住。",
    "T04n0213_002:0788b10_0": "　內有而所知，　　外有而所見，　彼有其明智，　　不隨聲而住。",
    "T04n0213_002:0788b12_0": "　耳識多所聞，　　眼識多所見，　聞見不牢固，　　事由義析理。",
    "T04n0213_002:0788b14_0": "　智牢善說快，　　聞知定意快，　彼不用智定，　　速行放逸者。",
    "T04n0213_002:0788b16_0": "　賢聖樂於法，　　所行應於口，　以忍思惟空，　　聞意則牢固。",
    "T04n0213_002:0788b18_0": "法集要頌經己身品第二十三",
    "T04n0213_002:0788b19_0": "　常習善語言，　　沙門思坐起，　一坐而所樂，　　欲求於息心。",
    "T04n0213_002:0788b21_0": "　一坐而一臥，　　獨步而無伴，　當自降伏心，　　自樂居山林。",
    "T04n0213_002:0788b23_0": "　千千而為敵，　　一夫能勝之，　莫若自伏心，　　便為戰中勝。",
    "T04n0213_002:0788b25_0": "　自勝而為上，　　如彼眾生心，　自降為大士，　　眾行則具足。",
    "T04n0213_002:0788b27_0": "　非天彥達嚩，　　非魔及梵天，　棄勝最為上，　　如智慧苾芻。",
    "T04n0213_002:0788b29_0": "　先自而正己，　　然後正他人，　若自而正者，　　乃謂之上士。",
    "T04n0213_002:0788c02_0": "　先自而正己，　　然後正他人，　若自而正者，　　不侵名真智。",
    "T04n0213_002:0788c04_0": "　當自而修剋，　　隨其教訓之，　己不被教訓，　　焉能教訓他？",
    "T04n0213_002:0788c06_0": "　念自而修剋，　　使彼而信解，　我己意專心，　　智者所習學。",
    "T04n0213_002:0788c08_0": "　為己或為彼，　　多有不成就，　其有學此者，　　自正兼訓彼。",
    "T04n0213_002:0788c10_0": "　身全得存道，　　爾時豈容彼？",
    "T04n0213_002:0788c11_0": "　己以被降伏，　　智者演其義。",
    "T04n0213_002:0788c12_0": "　自己心為師，　　不隨他為師，　自己為師者，　　獲真智人法。",
    "T04n0213_002:0788c14_0": "　自己心為師，　　不依他為師，　自己為師者，　　得譽獲利樂。",
    "T04n0213_002:0788c16_0": "　自己心為師，　　不依他為師，　自己為師者，　　獲智為天人。",
    "T04n0213_002:0788c18_0": "　自己心為師，　　不依他為師，　自己為師者，　　久受生天樂。",
    "T04n0213_002:0788c20_0": "　自己心為師，　　不依他為師，　自己為師者，　　親族中最勝。",
    "T04n0213_002:0788c22_0": "　自己心為師，　　不依他為師，　自己為師者，　　煩惱中無憂。",
    "T04n0213_002:0788c24_0": "　自己心為師，　　不依他為師，　自己為師者，　　斷除一切縛。",
    "T04n0213_002:0788c26_0": "　自己心為師，　　不依他為師，　自己為師者，　　能破諸惡趣。",
    "T04n0213_002:0788c28_0": "　自己心為師，　　不依他為師，　自己為師者，　　長作真智師。",
    "T04n0213_002:0789a01_0": "　自己心為師，　　不依他為師，　自己為師者，　　解脫一切苦。",
    "T04n0213_002:0789a03_0": "　自己心為師，　　不依他為師，　自己為師者，　　速證圓寂果。",
    "T04n0213_002:0789a05_0": "法集要頌經卷第二"
}