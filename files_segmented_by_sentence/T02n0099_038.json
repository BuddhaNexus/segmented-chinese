{
    "T02n0099_038:0276a06_0": "雜阿含經卷第三十八",
    "T02n0099_038:0276a08_0": "宋天竺三藏求那跋陀羅譯",
    "T02n0099_038:0276a09_0": "（一〇六二）如是我聞：一時，佛住舍衛國祇樹給孤獨園。",
    "T02n0099_038:0276a10_1": "時，有尊者善生，新剃鬚髮，著袈裟衣，正信非家，出家學道，來詣佛所，稽首佛足，退坐一面。",
    "T02n0099_038:0276a12_2": "爾時，世尊告諸比丘：「諸比丘！",
    "T02n0099_038:0276a13_0": "當知此善生善男子有二處端嚴：一者剃除鬚髮，著袈裟衣，正信非家，出家學道。",
    "T02n0099_038:0276a14_1": "二者盡諸有漏，無漏心解脫、慧解脫，現法自知作證：『我生已盡，梵行已立，所作已作，自知不受後有。』」",
    "T02n0099_038:0276a17_2": "爾時，世尊即說偈言：「寂靜盡諸漏，　　比丘莊嚴好，　離欲斷諸結，　　涅槃不復生。",
    "T02n0099_038:0276a20_0": "　持此最後身，　　摧伏魔怨敵。」",
    "T02n0099_038:0276a21_0": "佛說此經已，諸比丘聞佛所說，歡喜奉行。",
    "T02n0099_038:0276a22_0": "（一〇六三）如是我聞：一時，佛住舍衛國祇樹給孤獨園。",
    "T02n0099_038:0276a23_1": "時，有異比丘形色醜陋，難可觀視，為諸比丘之所輕慢，來詣佛所。",
    "T02n0099_038:0276a24_2": "爾時，世尊四眾圍遶，見彼比丘來，皆起輕想，更相謂言：「彼何等比丘？",
    "T02n0099_038:0276a26_3": "隨路而來，形貌醜陋，難可觀視，為人所慢。」",
    "T02n0099_038:0276a27_4": "爾時，世尊知諸比丘心之所念，告諸比丘：「汝等見彼比丘來，形狀甚醜，難可視見，令人起慢不？」",
    "T02n0099_038:0276a29_5": "諸比丘白佛：「唯然，已見。」",
    "T02n0099_038:0276b01_6": "佛告諸比丘：「汝等勿於彼比丘起於輕想。",
    "T02n0099_038:0276b02_7": "所以者何？",
    "T02n0099_038:0276b02_8": "彼比丘已盡諸漏，所作已作，離諸重擔，斷諸有結，正智，心善解脫。",
    "T02n0099_038:0276b04_0": "諸比丘！",
    "T02n0099_038:0276b04_1": "汝等莫妄量於人，唯有如來能量於人。」",
    "T02n0099_038:0276b05_2": "彼比丘詣佛所，稽首佛足，退坐一面。",
    "T02n0099_038:0276b06_0": "爾時，世尊復告諸比丘：「汝等見此比丘稽首作禮，退坐一面不？」",
    "T02n0099_038:0276b07_1": "比丘白佛：「唯然，已見。」",
    "T02n0099_038:0276b07_2": "佛告諸比丘：「汝等勿於是比丘起於輕想；乃至汝等莫量於人，唯有如來能知人耳。」",
    "T02n0099_038:0276b09_3": "爾時，世尊即說偈言：「飛鳥及走獸，　　莫不畏師子，　唯師子獸王，　　無有與等者。",
    "T02n0099_038:0276b13_0": "　如是智慧人，　　雖小則為大，　莫取其身相，　　而生輕慢心。",
    "T02n0099_038:0276b15_0": "　何用巨大身，　　多肉而無慧，　此賢勝智慧，　　則為上士夫。",
    "T02n0099_038:0276b17_0": "　離欲斷諸結，　　涅槃永不生，　持此最後身，　　摧伏眾魔軍。」",
    "T02n0099_038:0276b19_0": "佛說此經已，諸比丘聞佛所說，歡喜奉行。",
    "T02n0099_038:0276b20_0": "（一〇六四）如是我聞：一時，佛住王舍城迦蘭陀竹園。",
    "T02n0099_038:0276b21_1": "爾時，提婆達多有利養起，摩竭陀王阿闍世毘提希子日日侍從五百乘車，來詣提婆達多所，日日持五百釜食，供養提婆達多，提婆達多將五百人別眾受其供養。",
    "T02n0099_038:0276b25_0": "時，有眾多比丘晨朝著衣持鉢，入王舍城乞食，聞提婆達多有如是利養起，乃至五百人別眾受其供養。",
    "T02n0099_038:0276b27_1": "乞食已，還精舍，舉衣鉢，洗足畢，往詣佛所，稽首佛足，退坐一面，白佛言：「世尊！",
    "T02n0099_038:0276b29_2": "我等晨朝著衣持鉢，入王舍城乞食，聞提婆達多有如是利養起，乃至五百人別眾受其供養。」",
    "T02n0099_038:0276c02_3": "佛告諸比丘：「汝等莫稱是提婆達多所得利養。",
    "T02n0099_038:0276c03_4": "所以者何？",
    "T02n0099_038:0276c03_5": "彼提婆達多別受利養，今則自壞，他世亦壞。",
    "T02n0099_038:0276c04_6": "譬如芭蕉、竹、蘆，生果即死，來年亦壞；提婆達多亦復如是，受其利養，今世則壞，他世亦壞。",
    "T02n0099_038:0276c07_7": "譬如駏驉，受胎必死；提婆達多亦復如是，受諸利養，今世亦壞。",
    "T02n0099_038:0276c08_8": "他世亦壞，彼愚癡提婆達多隨幾時受其利養，當得長夜不饒益苦。",
    "T02n0099_038:0276c10_9": "是故，諸比丘！",
    "T02n0099_038:0276c10_10": "當如是學：『我設有利養起，莫生染著。』」",
    "T02n0099_038:0276c11_11": "爾時，世尊即說偈言：「芭蕉生果死，　　竹蘆實亦然，　駏驉坐妊死，　　士以貪自喪。",
    "T02n0099_038:0276c14_0": "　常行非義行，　　多知不免愚，　善法日損減，　　莖枯根亦傷。」",
    "T02n0099_038:0276c16_0": "佛說此經已，諸比丘聞佛所說，歡喜奉行。",
    "T02n0099_038:0276c17_0": "（一〇六五）如是我聞：一時，佛住舍衛國祇樹給孤獨園。",
    "T02n0099_038:0276c18_1": "爾時，舍衛國有手比丘是釋氏子，在舍衛國命終。",
    "T02n0099_038:0276c19_2": "時，有眾多比丘，晨朝著衣持鉢，入舍衛城乞食，聞手比丘釋子於舍衛國命終。",
    "T02n0099_038:0276c21_3": "聞已，入舍衛城，乞食還，舉衣鉢，洗足畢，詣佛所，稽首佛足，退坐一面，白佛言：「世尊！",
    "T02n0099_038:0276c23_4": "今日晨朝，眾多比丘著衣持鉢，入舍衛城乞食，聞釋氏子手比丘於舍衛國命終。",
    "T02n0099_038:0276c25_5": "云何？",
    "T02n0099_038:0276c25_6": "世尊！",
    "T02n0099_038:0276c25_7": "手比丘命終，當生何處？",
    "T02n0099_038:0276c26_0": "云何受生？",
    "T02n0099_038:0276c26_1": "後世云何？」",
    "T02n0099_038:0276c26_2": "佛告諸比丘：「是手比丘成就三不善法，彼命終當生惡趣泥犁中。",
    "T02n0099_038:0276c28_3": "何等三不善法？",
    "T02n0099_038:0276c28_4": "謂貪欲、瞋恚、愚癡。",
    "T02n0099_038:0276c28_5": "此三不善法結縛於心，釋種子手比丘生惡趣泥犁中。」",
    "T02n0099_038:0277a01_6": "爾時，世尊即說偈言：「貪欲瞋恚癡，　　結縛士夫心，　內發還自傷，　　猶如竹蘆實。",
    "T02n0099_038:0277a04_0": "　無貪恚癡心，　　是說為黠慧，　內發不自傷，　　是名為勝出。",
    "T02n0099_038:0277a06_0": "　是故當離貪，　　瞋恚癡冥心，　比丘智慧明，　　苦盡般涅槃。」",
    "T02n0099_038:0277a08_0": "佛說此經已，諸比丘聞佛所說，歡喜奉行。",
    "T02n0099_038:0277a09_0": "（一〇六六）如手比丘，難陀修多羅亦如是說。",
    "T02n0099_038:0277a10_0": "（一〇六七）如是我聞：一時，佛住舍衛國祇樹給孤獨園。",
    "T02n0099_038:0277a11_1": "爾時，尊者難陀是佛姨母子，好著好衣，染色，擣治光澤，執持好鉢，好作嬉戲調笑而行。",
    "T02n0099_038:0277a13_2": "時，有眾多比丘來詣佛所，稽首佛足，退坐一面，白佛言：「世尊！",
    "T02n0099_038:0277a14_3": "尊者難陀是佛姨母子，好著好衣，擣治光澤，執持好鉢，好作嬉戲調笑而行。」",
    "T02n0099_038:0277a16_4": "爾時，世尊告一比丘：「汝往詣難陀比丘所，語言：『難陀！",
    "T02n0099_038:0277a17_5": "大師語汝。』」",
    "T02n0099_038:0277a17_6": "時，彼比丘受世尊教，往語難陀言：「世尊語汝。」",
    "T02n0099_038:0277a18_7": "難陀聞已，即詣佛所，稽首佛足，退住一面。",
    "T02n0099_038:0277a19_8": "佛告難陀：「汝實好著好衣，擣治光澤，好作嬉戲調笑而行不？」",
    "T02n0099_038:0277a21_9": "難陀白佛：「實爾。",
    "T02n0099_038:0277a21_10": "世尊！」",
    "T02n0099_038:0277a21_11": "佛告難陀：「汝佛姨母子，貴姓出家，不應著好衣服，擣令光澤，執持好鉢，好作嬉戲調笑而行。",
    "T02n0099_038:0277a24_12": "汝應作是念：『我是佛姨母子，貴姓出家，應作阿練若，乞食，著糞掃衣，常應讚歎著糞掃衣，常處山澤，不顧五欲。』」",
    "T02n0099_038:0277a26_13": "爾時，難陀受佛教已，修阿蘭若行，乞食，著糞掃衣，亦常讚歎著糞掃衣者，樂處山澤，不顧愛欲。",
    "T02n0099_038:0277a29_14": "爾時，世尊即說偈言：「難陀何見汝，　　修習阿蘭若，　家家行乞食，　　身著糞掃衣，　樂處於山澤，　　不顧於五欲。」",
    "T02n0099_038:0277b04_0": "佛說此經已，尊者難陀聞佛所說，歡喜奉行。",
    "T02n0099_038:0277b06_0": "（一〇六八）如是我聞：一時，佛在舍衛國祇樹給孤獨園。",
    "T02n0099_038:0277b07_1": "爾時，尊者低沙自念，我是世尊姑子兄弟故，不修恭敬，無所顧錄，亦不畏懼，不堪諫止。",
    "T02n0099_038:0277b09_2": "時，有眾多比丘往詣佛所，稽首佛足，退坐一面，白佛言：「世尊！",
    "T02n0099_038:0277b10_3": "尊者低沙自念是世尊姑子兄弟故，不修恭敬，無所顧錄，亦不畏懼，不堪諫止。」",
    "T02n0099_038:0277b12_4": "爾時，世尊告一比丘：「汝往詣低沙比丘所，語言：『低沙！",
    "T02n0099_038:0277b13_5": "大師語汝！』」",
    "T02n0099_038:0277b14_6": "時，彼比丘受世尊教，往語低沙比丘言：「世尊語汝！」",
    "T02n0099_038:0277b15_7": "低沙比丘即詣佛所，稽首佛足，退住一面。",
    "T02n0099_038:0277b16_8": "佛告低沙：「汝實作是念：『我是世尊姑子兄弟，不修恭敬，無所顧錄，亦不畏懼，不堪忍諫。』",
    "T02n0099_038:0277b18_9": "不？」",
    "T02n0099_038:0277b18_10": "低沙白佛：「實爾。",
    "T02n0099_038:0277b18_11": "世尊！」",
    "T02n0099_038:0277b18_12": "佛告低沙：「汝不應爾！",
    "T02n0099_038:0277b19_13": "汝應念言：『我是世尊姑子兄弟故，應修恭敬畏懼，堪忍諫止。』」",
    "T02n0099_038:0277b20_14": "爾時，世尊即說偈言：「善哉汝低沙，　　離瞋恚為善，　莫生瞋恚心，　　瞋恚者非善。",
    "T02n0099_038:0277b24_0": "　若能離瞋慢，　　修行軟下心，　然後於我所，　　修行於梵行。」",
    "T02n0099_038:0277b26_0": "佛說此經已，低沙比丘聞佛所說，歡喜隨喜，作禮而去。",
    "T02n0099_038:0277b28_0": "（一〇六九）如是我聞：一時，佛住舍衛國祇樹給孤獨園。",
    "T02n0099_038:0277b29_1": "時，有尊者毘舍佉般闍梨子，集供養堂，為眾多比丘說法，言辭滿足，妙音清徹，句味辯正，隨智慧說，聽者樂聞，無所依說，顯現深義，令諸比丘一心專聽。",
    "T02n0099_038:0277c03_2": "爾時，世尊入晝正受，以淨天耳過於人耳，聞說法聲，從三昧起，往詣講堂，於大眾前坐，告毘舍佉般闍梨子：「善哉！",
    "T02n0099_038:0277c06_3": "善哉！",
    "T02n0099_038:0277c06_4": "毘舍佉！",
    "T02n0099_038:0277c06_5": "汝能為諸比丘於此供養堂，為眾多比丘說法，言辭滿足，乃至顯現深義，令諸比丘專精敬重，一心樂聽，汝當數數為諸比丘如是說法，令諸比丘專精敬重，一心樂聽，當得長夜以義饒益，安隱樂住。」",
    "T02n0099_038:0277c11_6": "爾時，世尊即說偈言：「若不說法者，　　愚智雜難分，　此愚此智慧，　　無由自顯現，　善說清涼法，　　因說智乃彰，　說法為明照，　　光顯大仙幢，　善說為仙幢，　　法為羅漢幢。」",
    "T02n0099_038:0277c17_0": "佛說此經已，尊者毘舍佉般闍梨子聞佛所說，歡喜隨喜，作禮而去。",
    "T02n0099_038:0277c19_0": "（一〇七〇）如是我聞：一時，佛住舍衛國祇樹給孤獨園。",
    "T02n0099_038:0277c20_1": "時，有眾多比丘集供養堂，悉共作衣。",
    "T02n0099_038:0277c21_2": "時，有一年少比丘！",
    "T02n0099_038:0277c21_3": "出家未久，初入法、律，不欲營助諸比丘作衣。",
    "T02n0099_038:0277c22_4": "時，眾多比丘詣世尊所，稽首禮足，退坐一面，白佛言：「世尊！",
    "T02n0099_038:0277c23_5": "時，有眾多比丘集供養堂，為作衣故。",
    "T02n0099_038:0277c24_6": "有一年少比丘，出家未久，始入法、律，不欲營助諸比丘作衣。」",
    "T02n0099_038:0277c26_7": "爾時，世尊問彼比丘：「汝實不欲營助諸比丘作衣耶？」",
    "T02n0099_038:0277c27_8": "彼比丘白佛言：「世尊！",
    "T02n0099_038:0277c28_0": "隨我所能，當力營助。」",
    "T02n0099_038:0277c28_1": "爾時，世尊知彼比丘心之所念，告諸比丘：「汝等莫與是年少比丘語。",
    "T02n0099_038:0278a01_2": "所以者何？",
    "T02n0099_038:0278a01_3": "是比丘得四增心法，正受現法安樂住，不勤而得。",
    "T02n0099_038:0278a02_4": "若彼本心所為，剃鬚髮，著袈裟衣，出家學道，增進修學，現法自知作證：『我生已盡，梵行已立，所作已作，自知不受後有。』」",
    "T02n0099_038:0278a05_5": "爾時，世尊即說偈言：「非下劣方便，　　薄德少智慧，　正向於涅槃，　　免脫煩惱鏁。",
    "T02n0099_038:0278a08_0": "　此賢年少者，　　逮得上士處，　離欲心解脫，　　涅槃不復生。",
    "T02n0099_038:0278a10_0": "　持此最後身，　　摧伏眾魔軍。」",
    "T02n0099_038:0278a11_0": "佛說此經已，諸比丘聞佛所說，歡喜奉行。",
    "T02n0099_038:0278a12_0": "（一〇七一）如是我聞：一時，佛住舍衛國祇樹給孤獨園。",
    "T02n0099_038:0278a13_1": "時，有比丘名曰上坐，獨住一處，亦常讚歎獨一住者，獨行乞食，食已，獨還，獨坐禪思。",
    "T02n0099_038:0278a15_2": "時，有眾多比丘詣佛所，稽首佛足，退坐一面，白佛言：「世尊！",
    "T02n0099_038:0278a16_3": "有尊者名曰上坐，樂一獨處，亦常讚歎獨一住者，獨入聚落乞食，獨出聚落，還至住處，獨坐禪思。」",
    "T02n0099_038:0278a19_4": "爾時，世尊語一比丘：「汝往詣彼上坐比丘所，語上坐比丘言：『大師告汝！』」",
    "T02n0099_038:0278a20_5": "比丘受教，詣上坐比丘所，白言：「尊者！",
    "T02n0099_038:0278a21_6": "大師告汝！」",
    "T02n0099_038:0278a22_0": "時，上坐比丘即時奉命，詣世尊所，稽首禮足，退住一面。",
    "T02n0099_038:0278a23_1": "爾時，世尊告上坐比丘：「汝實獨一靜處，讚歎獨處者，獨行乞食，獨出聚落，獨坐禪思耶？」",
    "T02n0099_038:0278a25_2": "上坐比丘白佛：「實爾，世尊！」",
    "T02n0099_038:0278a26_0": "佛告上坐比丘：「汝云何獨一處，讚歎獨住者，獨行乞食，獨還住處，獨坐禪思？」",
    "T02n0099_038:0278a27_1": "上坐比丘白佛：「我唯獨一靜處，讚歎獨住者，獨行乞食，獨出聚落，獨坐禪思。」",
    "T02n0099_038:0278a29_2": "佛告上坐比丘：「汝是一住者，我不言非一住，然更有勝妙一住。",
    "T02n0099_038:0278b02_3": "何等為勝妙一住？",
    "T02n0099_038:0278b02_4": "謂比丘前者枯乾，後者滅盡，中無貪喜，是婆羅門心不猶豫，已捨憂悔，離諸有愛，群聚使斷，是名一住，無有勝住過於此者！」",
    "T02n0099_038:0278b05_5": "爾時，世尊即說偈言：「悉映於一切，　　悉知諸世間，　不著一切法，　　悉離一切愛，　如是樂住者，　　我說為一住。」",
    "T02n0099_038:0278b09_0": "佛說此經已，尊者上坐聞佛所說，歡喜隨喜，作禮而去。",
    "T02n0099_038:0278b11_0": "（一〇七二）如是我聞：一時，佛在舍衛國祇樹給孤獨園。",
    "T02n0099_038:0278b12_1": "時，有尊者僧迦藍於拘薩羅人間遊行，至舍衛國祇樹給孤獨園。",
    "T02n0099_038:0278b13_2": "彼僧迦藍比丘有本二，在舍衛國中，聞僧迦藍比丘於拘薩羅人間遊行，至舍衛國祇樹給孤獨園。",
    "T02n0099_038:0278b16_3": "聞已，著好衣服，莊嚴華瓔，抱其兒來詣祇洹，至僧迦藍比丘房前。",
    "T02n0099_038:0278b17_4": "爾時，尊者僧迦藍出房露地經行。",
    "T02n0099_038:0278b18_5": "時，彼本二來到其前，作是言：「此兒幼小，汝捨出家，誰當養活？」",
    "T02n0099_038:0278b19_6": "時，僧迦藍比丘不共語。",
    "T02n0099_038:0278b20_7": "如是再三，亦不共語。",
    "T02n0099_038:0278b20_8": "時，彼本二作如是言：「我再三告，不與我語，不見顧視，我今置兒。」",
    "T02n0099_038:0278b22_9": "著經行道頭而去，言：「沙門！",
    "T02n0099_038:0278b23_10": "此是汝子，汝自養活，我今捨去。」",
    "T02n0099_038:0278b23_11": "尊者僧迦藍亦不顧視其子。",
    "T02n0099_038:0278b24_12": "彼本二復言：「是沙門今於此兒都不顧視，彼必得仙人難得之處。",
    "T02n0099_038:0278b26_13": "善哉！",
    "T02n0099_038:0278b26_14": "沙門！",
    "T02n0099_038:0278b26_15": "必得解脫。」",
    "T02n0099_038:0278b26_16": "情願不遂，抱子而去。",
    "T02n0099_038:0278b27_17": "爾時，世尊入晝正受，以天耳過人之耳，聞尊者僧迦藍本二所說，即說偈言：「來者不歡喜，　　去亦不憂慼。",
    "T02n0099_038:0278c01_0": "　於世間和合，　　解脫不染著。",
    "T02n0099_038:0278c02_0": "　我說彼比丘，　　為真婆羅門。",
    "T02n0099_038:0278c03_0": "　來者不歡喜，　　去亦不憂慼。",
    "T02n0099_038:0278c04_0": "　不染亦無憂，　　二心俱寂靜，　我說是比丘，　　是真婆羅門。」",
    "T02n0099_038:0278c06_0": "佛說此經已，尊者僧迦藍聞佛所說，歡喜隨喜，作禮而去。",
    "T02n0099_038:0278c08_0": "（一〇七三）如是我聞：一時，佛住舍衛國祇樹給孤獨園。",
    "T02n0099_038:0278c09_1": "爾時，尊者阿難獨一靜處，作是思惟：「有三種香，順風而熏，不能逆風。",
    "T02n0099_038:0278c10_2": "何等為三？",
    "T02n0099_038:0278c11_3": "謂根香、莖香、華香。",
    "T02n0099_038:0278c11_4": "或復有香，順風熏，亦逆風熏，亦順風逆風熏耶？」",
    "T02n0099_038:0278c12_5": "作是念已，晡時從禪覺，往詣佛所，稽首佛足，退住一面，白佛言：「世尊！",
    "T02n0099_038:0278c14_6": "我獨一靜處，作是思惟：『有三種香，順風而熏，不能逆風。",
    "T02n0099_038:0278c15_7": "何等為三？",
    "T02n0099_038:0278c15_8": "謂根香、莖香、華香。",
    "T02n0099_038:0278c16_9": "或復有香，順風熏、逆風熏，亦順風逆風熏耶？』」",
    "T02n0099_038:0278c17_10": "佛告阿難：「如是！",
    "T02n0099_038:0278c17_11": "如是！",
    "T02n0099_038:0278c17_12": "有三種香，順風熏，不能逆風，謂根香、莖香、華香。",
    "T02n0099_038:0278c19_13": "阿難！",
    "T02n0099_038:0278c19_14": "亦有香，順風熏、逆風熏、順風逆風熏。",
    "T02n0099_038:0278c20_15": "阿難！",
    "T02n0099_038:0278c20_16": "順風熏、逆風熏、順風逆風熏者。",
    "T02n0099_038:0278c20_17": "阿難！",
    "T02n0099_038:0278c21_18": "有善男子、善女人，在所城邑、聚落，成就真實法，盡形壽不殺生、不偷盜、不邪婬、不妄語、不飲酒。",
    "T02n0099_038:0278c23_19": "如是善男子、善女人，八方上下，崇善士夫，無不稱歎言：『某方某聚落善男子、善女人，持戒清淨，成真實法，盡形壽不殺，乃至不飲酒。』",
    "T02n0099_038:0278c26_20": "阿難！",
    "T02n0099_038:0278c26_21": "是名有香順風熏、逆風熏、順風逆風熏。」",
    "T02n0099_038:0278c27_22": "爾時，世尊即說偈言：「非根莖華香，　　能逆風而熏，　唯有善士女，　　持戒清淨香。",
    "T02n0099_038:0279a01_0": "　逆順滿諸方，　　無不普聞知，　多迦羅栴檀，　　優鉢羅末利。",
    "T02n0099_038:0279a03_0": "　如是比諸香，　　戒香最為上，　栴檀等諸香，　　所熏少分限。",
    "T02n0099_038:0279a05_0": "　唯有戒德香，　　流熏上昇天，　斯等淨戒香，　　不放逸正受。",
    "T02n0099_038:0279a07_0": "　正智等解脫，　　魔道莫能入，　是名安隱道，　　是道則清淨。",
    "T02n0099_038:0279a09_0": "　正向妙禪定，　　斷諸魔結縛。」",
    "T02n0099_038:0279a10_0": "佛說此經已，尊者阿難聞佛所說，歡喜隨喜，作禮而去。",
    "T02n0099_038:0279a12_0": "（一〇七四）如是我聞：一時，佛在摩竭提國人間遊行。",
    "T02n0099_038:0279a13_1": "與千比丘俱，皆是古昔縈髮出家，皆得阿羅漢，諸漏已盡，所作已作，捨諸重擔，逮得己利，盡諸有結，正智，善解脫，到善建立支提杖林中住。",
    "T02n0099_038:0279a16_2": "摩竭提王瓶沙聞世尊摩竭提國人間遊行，至善建立支提杖林中住，與諸小王群臣羽從，車萬二千、乘馬萬八千、步逐眾無數，摩竭提婆羅門長者悉皆從。",
    "T02n0099_038:0279a20_3": "王出王舍城，詣世尊所，恭敬供養。",
    "T02n0099_038:0279a21_4": "到於道口，下車步進，及於內門，除去五飾，脫冠却蓋，除扇去劍刀，脫革屣，到於佛前，整衣服，偏露右肩，為佛作禮，右遶三匝，自稱姓名，白佛言：「世尊！",
    "T02n0099_038:0279a24_5": "我是摩竭提王瓶沙。」",
    "T02n0099_038:0279a25_6": "佛告瓶沙：「如是，大王！",
    "T02n0099_038:0279a25_7": "汝是瓶沙，可就此坐，隨其所安。」",
    "T02n0099_038:0279a26_8": "時，瓶沙王重禮佛足，退坐一面。",
    "T02n0099_038:0279a27_9": "諸王大臣、婆羅門居士悉禮佛足，次第而坐。",
    "T02n0099_038:0279a28_10": "時，欝鞞羅迦葉亦在座中。",
    "T02n0099_038:0279a28_11": "時，摩竭提婆羅門長者作是念：「為大沙門從欝鞞羅迦葉所修梵行耶？",
    "T02n0099_038:0279b01_12": "為欝鞞羅迦葉於大沙門所修梵行耶？」",
    "T02n0099_038:0279b02_13": "爾時，世尊知摩竭提婆羅門長者心之所念，即說偈而問言：「欝鞞羅迦葉，　　於此見何利，　棄汝先所奉，　　事火等眾事。",
    "T02n0099_038:0279b06_0": "　今可說其義，　　捨事火之由。」",
    "T02n0099_038:0279b07_0": "欝鞞迦葉說偈白佛：「錢財等滋味，　　女色五欲果，　觀察未來受，　　斯皆大垢穢，　是故悉棄捨，　　先諸奉火事。」",
    "T02n0099_038:0279b11_0": "爾時，世尊復說偈問言：「汝不著世間，　　錢財五色味，　復何捨天人，　　迦葉隨義說。」",
    "T02n0099_038:0279b14_0": "迦葉復以偈答世尊言：「見道離有餘，　　寂滅無餘跡，　無所有不著，　　無異趣異道。",
    "T02n0099_038:0279b17_0": "　是故悉棄捨，　　先修奉火事，　大會等受持，　　奉事於水火。",
    "T02n0099_038:0279b19_0": "　愚癡沒於中，　　志求解脫道，　盲無智慧目，　　向生老病死。",
    "T02n0099_038:0279b21_0": "　不見於正路，　　永離生死道，　今始因世尊，　　得見無為道。",
    "T02n0099_038:0279b23_0": "　大龍所說力，　　得度於彼岸，　牟尼廣濟度，　　安慰無量眾。",
    "T02n0099_038:0279b25_0": "　今始知瞿曇，　　真諦超出者。」",
    "T02n0099_038:0279b26_0": "佛復說偈歎迦葉言：「善哉汝迦葉，　　先非惡思量，　次第分別求，　　遂至於勝處。",
    "T02n0099_038:0279b29_0": "「汝今，迦葉！",
    "T02n0099_038:0279b29_1": "當安慰汝徒眾之心。」",
    "T02n0099_038:0279b29_2": "時，欝鞞羅迦葉即入正受，以神足力向於東方，上昇虛空，作四種神變，行、住、坐、臥，入火三昧，舉身洞然，青、黃、赤、白、頗梨紅色。",
    "T02n0099_038:0279c03_3": "身上出水，身下出火，還燒其身，身上出水以灌其身，或身上出火，以燒其身，身下出水，以灌其身。",
    "T02n0099_038:0279c06_0": "如是種種現化神通息已，稽首佛足，白佛言：「世尊！",
    "T02n0099_038:0279c07_1": "佛是我師，我是弟子。」",
    "T02n0099_038:0279c07_2": "佛告迦葉：「我是汝師，汝是弟子，隨汝所安，復座而坐。」",
    "T02n0099_038:0279c08_3": "時，欝鞞羅迦葉還復故坐。",
    "T02n0099_038:0279c09_4": "爾時，摩竭提婆羅門長者作是念：「欝鞞羅迦葉定於大沙門所修行梵行。」",
    "T02n0099_038:0279c11_5": "佛說此經已，摩竭提王瓶沙及諸婆羅門長者聞佛所說，歡喜隨喜，作禮而去。",
    "T02n0099_038:0279c14_0": "（一〇七五）如是我聞：一時，佛住王舍城迦蘭陀竹園。",
    "T02n0099_038:0279c15_1": "時，有陀驃摩羅子，舊住王舍城，典知眾僧飲食，床座隨次差請，不令越次。",
    "T02n0099_038:0279c16_2": "時，有慈地比丘，頻三過次得麤食處，食時辛苦，作是念：「怪哉！",
    "T02n0099_038:0279c18_3": "大苦！",
    "T02n0099_038:0279c18_4": "陀驃摩羅子比丘有情故，以麤食惱我，令我食時極苦，我當云何為其作不饒益事？」",
    "T02n0099_038:0279c20_5": "時，慈地比丘有姊妹比丘尼，名蜜多羅，住王舍城王園比丘尼眾中。",
    "T02n0099_038:0279c22_6": "蜜多羅比丘尼來詣慈地比丘，稽首禮足，於一面住。",
    "T02n0099_038:0279c23_7": "慈地比丘不顧眄，不與語。",
    "T02n0099_038:0279c23_8": "蜜多羅比丘尼語慈地比丘：「阿梨！",
    "T02n0099_038:0279c24_9": "何故不見顧眄，不共言語？」",
    "T02n0099_038:0279c25_10": "慈地比丘言：「陀驃摩羅子比丘數以麤食惱我，令我食時極苦，汝復棄我。」",
    "T02n0099_038:0279c27_11": "比丘尼言：「當如何？」",
    "T02n0099_038:0279c27_12": "慈地比丘言：「汝可至世尊所，白言：『世尊！",
    "T02n0099_038:0279c28_13": "陀驃摩羅子比丘非法不類，共我作非梵行波羅夷罪。』",
    "T02n0099_038:0279c29_14": "我當證言：『如是。",
    "T02n0099_038:0280a01_15": "世尊！",
    "T02n0099_038:0280a01_16": "如妹所說。』」",
    "T02n0099_038:0280a01_17": "比丘尼言：「阿梨！",
    "T02n0099_038:0280a01_18": "我當云何於梵行比丘所，以波羅夷謗？」",
    "T02n0099_038:0280a02_19": "慈地比丘言：「汝若不如是者，我與汝絕，不復來往言語、共相瞻視。」",
    "T02n0099_038:0280a04_20": "時，比丘尼須臾默念，而作是言：「阿梨！",
    "T02n0099_038:0280a05_21": "欲令我爾，當從其教。」",
    "T02n0099_038:0280a05_22": "慈地比丘言：「汝且待我先至世尊所，汝隨後來。」",
    "T02n0099_038:0280a06_23": "時，慈地比丘即往稽首，禮世尊足，退住一面。",
    "T02n0099_038:0280a07_24": "蜜多羅比丘尼即隨後至，稽首佛足，退住一面，白佛言：「世尊！",
    "T02n0099_038:0280a09_25": "一何不善不類陀驃摩羅子！",
    "T02n0099_038:0280a09_26": "於我所作非梵行波羅夷罪。」",
    "T02n0099_038:0280a10_27": "慈地比丘復白佛言：「如妹所說，我先亦知。」",
    "T02n0099_038:0280a11_28": "爾時，陀驃摩羅子比丘即在彼大眾中。",
    "T02n0099_038:0280a12_29": "爾時，世尊告陀驃摩羅子比丘：「汝聞此語不？」",
    "T02n0099_038:0280a13_30": "陀驃摩羅子比丘言：「已聞，世尊！」",
    "T02n0099_038:0280a14_31": "佛告陀驃摩羅子比丘：「汝今云何？」",
    "T02n0099_038:0280a15_32": "陀驃摩羅子白佛：「如世尊所知，如善逝所知。」",
    "T02n0099_038:0280a16_33": "佛告陀驃摩羅子：「汝言如世尊所知，今非是時，汝今憶念，當言憶念；不憶念，當言不憶念。」",
    "T02n0099_038:0280a18_34": "陀驃摩羅子言：「我不自憶念。」",
    "T02n0099_038:0280a19_0": "爾時，尊者羅睺羅住於佛後，執扇扇佛，白佛言：「世尊！",
    "T02n0099_038:0280a20_1": "不善不類是比丘尼言：『尊者陀驃摩羅子共我作非梵行。』",
    "T02n0099_038:0280a21_2": "慈地比丘言：『如是，世尊！",
    "T02n0099_038:0280a22_3": "我先已知，如妹所說。』」",
    "T02n0099_038:0280a22_4": "佛告羅睺羅：「我今問汝，隨意答我。",
    "T02n0099_038:0280a23_5": "若蜜多羅比丘尼來語我言：『世尊！",
    "T02n0099_038:0280a24_6": "不善不類羅睺羅，共我作非梵行波羅夷罪。』",
    "T02n0099_038:0280a25_7": "慈地比丘復白我言：『如是，世尊！",
    "T02n0099_038:0280a26_8": "如妹所說，我先亦知』者，汝當云何？」",
    "T02n0099_038:0280a26_9": "羅睺羅白佛：「世尊！",
    "T02n0099_038:0280a27_10": "我若憶念，當言憶念；不憶念，當言不憶念。」",
    "T02n0099_038:0280a28_11": "佛言：「羅睺羅！",
    "T02n0099_038:0280a28_12": "愚癡人汝尚得作此語，陀驃摩羅子清淨比丘何以不得作如是語？」",
    "T02n0099_038:0280b01_13": "爾時，世尊告諸比丘：「於陀驃摩羅子比丘當憶念，蜜多羅比丘尼當以自言滅，慈地比丘僧當極善呵諫教誡：『汝云何見？",
    "T02n0099_038:0280b04_14": "何處見？",
    "T02n0099_038:0280b04_15": "汝何因往見？』」",
    "T02n0099_038:0280b04_16": "世尊如是教已，從座起，入室坐禪。",
    "T02n0099_038:0280b05_17": "爾時，諸比丘於陀驃摩羅子比丘憶念，蜜多羅比丘尼與自言滅，慈地比丘極善呵諫教誡言：「汝云何見？",
    "T02n0099_038:0280b07_18": "何處見？",
    "T02n0099_038:0280b08_0": "何因往見？」",
    "T02n0099_038:0280b08_1": "如是諫時，彼作是言：「彼陀驃摩羅子不作非梵行，不犯波羅夷，然陀驃摩羅子比丘三以麤惡食恐怖，令我食時辛苦。",
    "T02n0099_038:0280b11_2": "我於陀驃摩羅子比丘愛恚癡怖，故作是說，然陀驃摩羅子清淨無罪。」",
    "T02n0099_038:0280b12_3": "爾時，世尊晡時從禪覺，至大眾前敷座而坐。",
    "T02n0099_038:0280b13_4": "諸比丘白佛言：「世尊！",
    "T02n0099_038:0280b14_5": "我等於陀驃摩羅子比丘所憶念持，蜜多羅比丘尼與自言滅，慈地比丘極善呵諫，乃至彼言：『陀驃摩羅子清淨無罪。』」",
    "T02n0099_038:0280b16_6": "爾時，世尊告諸比丘：「云何愚癡？",
    "T02n0099_038:0280b17_7": "以因飲食故，知而妄語。」",
    "T02n0099_038:0280b18_8": "爾時，世尊即說偈言：「若能捨一法，　　知而故妄語，　不計於後世，　　無惡而不為。",
    "T02n0099_038:0280b21_0": "　寧食熱鐵丸，　　如熾然炭火，　不以犯禁戒，　　而食僧信施。」",
    "T02n0099_038:0280b23_0": "佛說此經已，諸比丘聞佛所說，歡喜奉行。",
    "T02n0099_038:0280b25_0": "（一〇七六）如是我聞：一時，佛住王舍城迦蘭陀竹園。",
    "T02n0099_038:0280b26_1": "爾時，尊者陀驃摩羅子詣佛所，稽首佛足，退住一面，白佛言：「世尊！",
    "T02n0099_038:0280b27_2": "我願於佛前取般涅槃。」",
    "T02n0099_038:0280b28_3": "世尊默然。",
    "T02n0099_038:0280b28_4": "如是三啟，佛告陀驃摩羅子：「此有為諸行，法應如是！」",
    "T02n0099_038:0280b29_5": "爾時，尊者陀驃摩羅子即於佛前，入於三昧，如其正受，向於東方，昇虛空行，現四威儀，行、住、坐、臥，入火三昧，身下出火，舉身洞然，光焰四布，青、黃、赤、白、頗梨紅色。",
    "T02n0099_038:0280c04_6": "身下出火，還燒其身，身上出水，以灑其身，或身上出火，下燒其身，身下出水，上灑其身。",
    "T02n0099_038:0280c06_7": "周向十方，種種現化已，即於空中，內身出火，還自焚其身，取無餘涅槃，消盡寂滅，令無遺塵。",
    "T02n0099_038:0280c08_8": "譬如空中然燈，油炷俱盡，陀驃摩羅子空中涅槃，身心俱盡，亦復如是。",
    "T02n0099_038:0280c10_9": "爾時，世尊即說偈言：「譬如燒鐵丸，　　其焰洞熾然，　熱勢漸息滅，　　莫知其所歸。",
    "T02n0099_038:0280c13_0": "　如是等解脫，　　度煩惱淤泥，　諸流永已斷，　　莫知其所之。",
    "T02n0099_038:0280c15_0": "　逮得不動跡，　　入無餘涅槃。」",
    "T02n0099_038:0280c16_0": "佛說此經已，諸比丘聞佛所說，歡喜奉行。",
    "T02n0099_038:0280c18_0": "（一〇七七）如是我聞：一時，佛在央瞿多羅國人間遊行。",
    "T02n0099_038:0280c19_1": "經陀婆闍梨迦林中，見有牧牛者、牧羊者、採柴草者，及餘種種作人，見世尊行路，見已，皆白佛言：「世尊！",
    "T02n0099_038:0280c21_2": "莫從此道去！",
    "T02n0099_038:0280c22_0": "前有央瞿利摩羅賊，脫恐怖人。」",
    "T02n0099_038:0280c22_1": "佛告諸人：「我不畏懼！」",
    "T02n0099_038:0280c23_2": "作此語已，從道而去。",
    "T02n0099_038:0280c23_3": "彼再三告，世尊猶去。",
    "T02n0099_038:0280c24_4": "遙見央瞿利摩羅手執刀楯走向，世尊以神力現身徐行，令央瞿利摩羅駃走不及。",
    "T02n0099_038:0280c26_5": "走極疲乏已，遙語世尊：「住！",
    "T02n0099_038:0280c26_6": "住！",
    "T02n0099_038:0280c26_7": "勿去！」",
    "T02n0099_038:0280c27_8": "世尊竝行而答：「我常住耳，汝自不住！」",
    "T02n0099_038:0280c27_9": "爾時，央瞿利摩羅即說偈言：「沙門尚駃行，　　而言我常住，　我今疲勌住，　　說言汝不住，　沙門說云何，　　我住汝不住？」",
    "T02n0099_038:0281a03_0": "爾時，世尊以偈答言：「央瞿利摩羅，　　我說常住者，　於一切眾生，　　謂息於刀杖。",
    "T02n0099_038:0281a06_0": "　汝恐怖眾生，　　惡業不休息，　我於一切蟲，　　止息於刀杖。",
    "T02n0099_038:0281a08_0": "　汝於一切蟲，　　常逼迫恐怖，　造作凶惡業，　　終無休息時。",
    "T02n0099_038:0281a10_0": "　我於一切神，　　止息於刀杖，　汝於一切神，　　長夜苦逼迫。",
    "T02n0099_038:0281a12_0": "　造作黑惡業，　　于今不止息，　我住於息法，　　一切不放逸。",
    "T02n0099_038:0281a14_0": "　汝不見四諦，　　故不息放逸。」",
    "T02n0099_038:0281a15_0": "央瞿利摩羅說偈白佛：「久乃見牟尼，　　故隨路而逐，　今聞真妙說，　　當捨久遠惡。",
    "T02n0099_038:0281a18_0": "　作如是說已，　　即放捨刀楯，　投身世尊足，　　願聽我出家。",
    "T02n0099_038:0281a20_0": "　佛以慈悲心，　　大僊多哀愍，　告比丘善來，　　出家受具足。」",
    "T02n0099_038:0281a22_0": "爾時，央瞿利摩羅出家已，獨一靜處，專精思惟：「所以族姓子剃除鬚髮，著袈裟衣，正信非家，出家學道，增修梵行，現法自知作證：『我生已盡，梵行已立，所作已作，自知不受後有。』」",
    "T02n0099_038:0281a26_1": "時，央瞿利摩羅得阿羅漢，覺解脫喜樂。",
    "T02n0099_038:0281a27_2": "即說偈言：「本受不害名，　　而中多殺害，　今得見諦名，　　永離於傷殺。",
    "T02n0099_038:0281b01_0": "　身行不殺害，　　口意俱亦然，　當知真不殺，　　不迫於眾生。",
    "T02n0099_038:0281b03_0": "　洗手常血色，　　名央瞿摩羅，　浚流之所漂，　　三歸制令息。",
    "T02n0099_038:0281b05_0": "　歸依三寶已，　　出家得具足，　成就於三明，　　佛教作已作。",
    "T02n0099_038:0281b07_0": "　調牛以捶杖，　　伏象以鐵鈎，　不以刀捶杖，　　正度調天人。",
    "T02n0099_038:0281b09_0": "　利刀以水石，　　直箭以熅火，　治材以斧斤，　　自調以黠慧。",
    "T02n0099_038:0281b11_0": "　人前行放逸，　　隨後能自斂，　是則照世間，　　如雲解月現。",
    "T02n0099_038:0281b13_0": "　人前放逸行，　　隨後能自斂，　於世恩愛流，　　正念而超出。",
    "T02n0099_038:0281b15_0": "　少壯年出家，　　精勤修佛教，　是則照世間，　　如雲解月現。",
    "T02n0099_038:0281b17_0": "　少壯年出家，　　精勤修佛教，　於世恩愛流，　　正念以超出。",
    "T02n0099_038:0281b19_0": "　若度諸惡業，　　正善能令滅，　是則照世間，　　如雲解月現。",
    "T02n0099_038:0281b21_0": "　人前造惡業，　　正善能令滅，　於世恩愛流，　　正念能超出。",
    "T02n0099_038:0281b23_0": "　我已作惡業，　　必向於惡趣，　已受於惡報，　　宿責食已食。",
    "T02n0099_038:0281b25_0": "　若彼我怨憎，　　聞此正法者，　得清淨法眼，　　於我修行忍。",
    "T02n0099_038:0281b27_0": "　不復興鬪訟，　　蒙佛恩力故，　我怨行忍辱，　　亦常讚歎忍。",
    "T02n0099_038:0281b29_0": "　隨時聞正法，　　聞已隨修行。」",
    "T02n0099_038:0281c01_0": "佛說此經已，央瞿利摩羅聞佛所說，歡喜奉行。",
    "T02n0099_038:0281c03_0": "（一〇七八）如是我聞：一時，佛住王舍城迦蘭陀竹園。",
    "T02n0099_038:0281c04_1": "時，有異比丘，於夜明相出時，出搨補河邊，脫衣著岸邊，入水洗浴。",
    "T02n0099_038:0281c05_2": "浴已上岸，被一衣，待身乾。",
    "T02n0099_038:0281c06_3": "時，有一天子放身光明，普照搨補河側，語比丘言：「汝少出家，鮮白髮黑，年始盛美，應習五欲，莊嚴瓔珞，塗香華鬘，五樂自娛，而於是時，違親背俗，悲泣別離，剃除鬚髮，著袈裟衣，正信非家，出家學道。",
    "T02n0099_038:0281c11_4": "如何捨現前樂，而求非時之利？」",
    "T02n0099_038:0281c11_5": "比丘答言：「我不捨現前樂求非時樂，我今乃是捨非時樂得現前樂。」",
    "T02n0099_038:0281c13_6": "天問比丘：「云何捨非時樂得現前樂？」",
    "T02n0099_038:0281c14_7": "比丘答言：「如世尊說，非時之欲，少味多苦，少利多難。",
    "T02n0099_038:0281c15_8": "我今於現法中，已離熾然，不待時節，能自通達，現前觀察，緣自知覺。",
    "T02n0099_038:0281c17_9": "如是，天子！",
    "T02n0099_038:0281c17_10": "是名捨非時樂得現前樂。」",
    "T02n0099_038:0281c18_11": "天復問比丘：「云何復是如來所說，非時之欲，少樂多苦？",
    "T02n0099_038:0281c19_12": "云何復是如來所說，現法利樂，乃至緣自覺知？」",
    "T02n0099_038:0281c20_13": "比丘答言：「我年少出家，不能廣宣如來所說正法、律儀。",
    "T02n0099_038:0281c21_14": "世尊近在迦蘭陀竹園。",
    "T02n0099_038:0281c22_15": "汝可往詣如來，問其所疑，如世尊說，隨憶受持。」",
    "T02n0099_038:0281c23_16": "天子復言：「比丘！",
    "T02n0099_038:0281c23_17": "於如來所，有諸力天眾多圍遶，我先無問，未易可詣。",
    "T02n0099_038:0281c25_18": "比丘！",
    "T02n0099_038:0281c25_19": "汝若能為先白世尊者，我可隨往。」",
    "T02n0099_038:0281c26_20": "比丘答言：「當為汝去！」",
    "T02n0099_038:0281c26_21": "天白比丘：「唯然，尊者！",
    "T02n0099_038:0281c27_22": "我隨後來。」",
    "T02n0099_038:0281c27_23": "時，彼比丘往詣佛所，稽首禮足，退住一面，以向天子往反問答具白世尊：「今者，世尊！",
    "T02n0099_038:0281c29_24": "彼天子誠實言者須臾應至，不誠實者自當不來。」",
    "T02n0099_038:0282a01_25": "時，彼天子遙語比丘：「我已在此，我已在此。」",
    "T02n0099_038:0282a02_26": "爾時，世尊即說偈言：「眾生隨愛想，　　以愛想而住，　以不知愛故，　　則為死方便。」",
    "T02n0099_038:0282a05_0": "佛告天子：「汝解此偈者，便可發問。」",
    "T02n0099_038:0282a05_1": "天子白佛：「不解，世尊！",
    "T02n0099_038:0282a06_2": "不解，善逝！」",
    "T02n0099_038:0282a06_3": "佛復說偈而告天子曰：「若知所愛者，　　不於彼生愛，　彼此無所有，　　他人莫能說。」",
    "T02n0099_038:0282a10_0": "佛告天子：「汝解此義者，便可發問。」",
    "T02n0099_038:0282a10_1": "天子白佛：「不解，世尊！",
    "T02n0099_038:0282a11_2": "不解，善逝！」",
    "T02n0099_038:0282a11_3": "佛復說偈言：「見等勝劣者，　　則有言論生，　三事不傾動，　　則無軟中上。」",
    "T02n0099_038:0282a14_0": "佛告天子：「解此義者，則可發問。」",
    "T02n0099_038:0282a14_1": "天子白佛：「不解，世尊！",
    "T02n0099_038:0282a15_2": "不解，善逝！」",
    "T02n0099_038:0282a15_3": "佛復說偈言：「斷愛及名色，　　除慢無所繫，　寂滅息瞋恚，　　離結絕悕望，　不見於人天，　　此世及他世。」",
    "T02n0099_038:0282a19_0": "佛告天子：「解此義者，乃可發問。」",
    "T02n0099_038:0282a19_1": "天子白佛：「已解，世尊！",
    "T02n0099_038:0282a20_2": "已解，善逝！」",
    "T02n0099_038:0282a20_3": "佛說此經已，彼天子聞佛所說，歡喜隨喜，即沒不現。",
    "T02n0099_038:0282a22_0": "（一〇七九）如是我聞：一時，佛在王舍城迦蘭陀竹園。",
    "T02n0099_038:0282a23_1": "時，有異比丘於後夜時至搨補河邊，脫衣置岸邊，入水洗浴。",
    "T02n0099_038:0282a24_2": "浴已，還上岸，著一衣，待身乾。",
    "T02n0099_038:0282a25_3": "時，有一天子放身光明，普照搨補河側，問比丘言：「比丘！",
    "T02n0099_038:0282a26_4": "比丘！",
    "T02n0099_038:0282a26_5": "此是丘塚，夜則起烟，晝則火然，彼婆羅門見已而作是言：『壞此丘塚，發掘者智，持以刀劍。』",
    "T02n0099_038:0282a28_6": "又見大龜，婆羅門見已，作是言：『除此大龜，發掘者智，持以刀劍。』",
    "T02n0099_038:0282b01_7": "見有氍氀，婆羅門見已，作此言：『却此氍氀，發掘者智，持以刀劍。』",
    "T02n0099_038:0282b02_8": "見有肉段，彼婆羅門見已，作是言：『除此肉段，發掘者智，持以刀劍。』",
    "T02n0099_038:0282b04_9": "見有屠殺，婆羅門見已，作是言：『壞是屠殺處，發掘者智，持以刀劍。』",
    "T02n0099_038:0282b06_10": "見有楞耆，彼婆羅門見已，作是言：『却此楞耆，發掘者智，持以刀劍。』",
    "T02n0099_038:0282b07_11": "見有二道，彼婆羅門見已，作是言：『除此二道，發掘者智，持以刀劍。』",
    "T02n0099_038:0282b09_12": "見有門扇，婆羅門見已，作是言：『却此門扇，發掘者智，持以刀劍。』",
    "T02n0099_038:0282b10_13": "見有大龍，婆羅門見已，作是言：『止！",
    "T02n0099_038:0282b11_14": "勿却大龍，應當恭敬。』",
    "T02n0099_038:0282b12_0": "比丘！",
    "T02n0099_038:0282b12_1": "汝來受此論，往問世尊，如佛所說，汝隨受持。",
    "T02n0099_038:0282b13_2": "所以者何？",
    "T02n0099_038:0282b13_3": "除如來，我不見世間諸天、魔、梵、沙門、婆羅門於此論心悅樂者，若諸弟子從我所聞，然後能說。」",
    "T02n0099_038:0282b15_4": "爾時，比丘從彼天所聞此論已，往詣世尊，稽首禮足，退坐一面。",
    "T02n0099_038:0282b17_5": "以彼天子所問諸論廣問世尊：「云何為丘塚？",
    "T02n0099_038:0282b18_6": "云何為夜則起烟？",
    "T02n0099_038:0282b18_7": "云何為晝則火然？",
    "T02n0099_038:0282b19_8": "云何是婆羅門？",
    "T02n0099_038:0282b19_9": "云何發掘？",
    "T02n0099_038:0282b19_10": "云何智者？",
    "T02n0099_038:0282b19_11": "云何刀劍？",
    "T02n0099_038:0282b20_12": "云何為大龜？",
    "T02n0099_038:0282b20_13": "云何氍氀？",
    "T02n0099_038:0282b20_14": "云何為肉段？",
    "T02n0099_038:0282b21_0": "云何為屠殺處？",
    "T02n0099_038:0282b21_1": "云何為楞耆？",
    "T02n0099_038:0282b21_2": "云何為二道？",
    "T02n0099_038:0282b22_0": "云何為門扇？",
    "T02n0099_038:0282b22_1": "云何為大龍？」",
    "T02n0099_038:0282b22_2": "佛告比丘：「丘塚者，謂眾生身，麤四大色父母遺體，摶食、衣服、覆蓋、澡浴、摩飾、長養，皆是變壞磨滅之法。",
    "T02n0099_038:0282b25_0": "夜起烟者，謂有人於夜時起，隨覺隨觀。",
    "T02n0099_038:0282b26_0": "晝行其教，身業、口業。",
    "T02n0099_038:0282b26_1": "婆羅門者，謂如來、應、等正覺。",
    "T02n0099_038:0282b27_2": "發掘者，謂精勤方便。",
    "T02n0099_038:0282b27_3": "智士者，謂多聞聖弟子。",
    "T02n0099_038:0282b28_4": "刀劍者，謂智慧刀劍。",
    "T02n0099_038:0282b28_5": "大龜者，謂五蓋。",
    "T02n0099_038:0282b29_6": "氍氀者，謂忿恨。",
    "T02n0099_038:0282b29_7": "肉段者，謂慳愱。",
    "T02n0099_038:0282b29_8": "屠殺者，謂五欲功德。",
    "T02n0099_038:0282c01_9": "楞耆者，謂無明。",
    "T02n0099_038:0282c01_10": "二道，謂疑惑。",
    "T02n0099_038:0282c02_11": "門扇者，謂我慢。",
    "T02n0099_038:0282c02_12": "大龍者，謂漏盡羅漢。",
    "T02n0099_038:0282c03_0": "如是，比丘！",
    "T02n0099_038:0282c03_1": "若大師為聲聞所作，哀愍悲念，以義安慰，於汝已作，汝等當作所作，當於曝露、林中、空舍、山澤、巖窟，敷草樹葉，思惟禪思，不起放逸，莫令後悔，是則為我隨順之教。」",
    "T02n0099_038:0282c07_2": "即說偈言：「說身為丘塚，　　覺觀夜起烟，　晝業為火然，　　婆羅門正覺。",
    "T02n0099_038:0282c10_0": "　精進勤發掘，　　黠慧明智士，　以智慧利劍，　　厭離勝進者。",
    "T02n0099_038:0282c12_0": "　五蓋為巨龜，　　忿恨為氍氀，　慳愱為肉段，　　五欲屠殺處。",
    "T02n0099_038:0282c14_0": "　無明為楞耆，　　疑惑於二道，　門扇現我慢，　　漏盡羅漢龍。",
    "T02n0099_038:0282c16_0": "　究竟斷諸論，　　故我如是說。」",
    "T02n0099_038:0282c17_0": "佛說此經已，彼比丘聞佛所說，歡喜奉行。",
    "T02n0099_038:0282c18_0": "（一〇八〇）如是我聞：一時，佛住波羅[木*奈]國仙人住處鹿野苑中。",
    "T02n0099_038:0282c19_1": "爾時，世尊晨朝著衣持鉢，入波羅[木*奈]城乞食。",
    "T02n0099_038:0282c20_2": "時，有異比丘以不住心，其心惑亂，不攝諸根，晨朝著衣持鉢，入波羅[木*奈]城乞食。",
    "T02n0099_038:0282c22_3": "是比丘遙見世尊，見已，攝持諸根，端視而行。",
    "T02n0099_038:0282c23_4": "世尊見是比丘攝持諸根，端視而行，見已入城。",
    "T02n0099_038:0282c24_5": "乞食畢，還精舍，舉衣鉢，洗足已，入室坐禪。",
    "T02n0099_038:0282c25_6": "晡時從禪覺，入僧中，敷坐具，於大眾前坐，告諸比丘：「我今晨朝著衣持鉢，入波羅[木*奈]城乞食，見有比丘！",
    "T02n0099_038:0282c28_7": "以不住心、惑亂心，諸根放散，亦持衣鉢入城乞食，彼遙見我，即自斂攝竟，為是誰？」",
    "T02n0099_038:0283a01_8": "時，彼比丘從座起，整衣服，到於佛前，偏袒右肩，合掌白佛：「世尊！",
    "T02n0099_038:0283a02_9": "我於晨朝入城乞食，其心惑亂，不攝諸根行，遙見世尊，即自斂心，攝持諸根。」",
    "T02n0099_038:0283a04_10": "佛告比丘：「善哉！",
    "T02n0099_038:0283a04_11": "善哉！",
    "T02n0099_038:0283a04_12": "汝見我已，能自斂心，攝持諸根。",
    "T02n0099_038:0283a05_13": "比丘！",
    "T02n0099_038:0283a05_14": "是法應當如是。",
    "T02n0099_038:0283a06_15": "若見比丘，亦應自攝持。",
    "T02n0099_038:0283a06_16": "若復見比丘尼、優婆塞、優婆夷，亦當如是攝持諸根，當得長夜以義饒益，安隱快樂。」",
    "T02n0099_038:0283a08_17": "爾時，眾中復有異比丘說偈歎曰：「以其心迷亂，　　不專繫念住，　晨朝持衣鉢，　　入城邑乞食。",
    "T02n0099_038:0283a12_0": "　中路見大師，　　威德容儀備，　欣悅生慚愧，　　即攝持諸根。」",
    "T02n0099_038:0283a14_0": "佛說此經已，諸比丘聞佛所說，歡喜奉行。",
    "T02n0099_038:0283a15_0": "雜阿含經卷第三十八"
}