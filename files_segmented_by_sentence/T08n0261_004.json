{
    "T08n0261_004:0881c02_0": "大乘理趣六波羅蜜多經卷第四",
    "T08n0261_004:0881c04_0": "罽賓國三藏般若奉　詔譯",
    "T08n0261_004:0881c05_0": "布施波羅蜜多品第五",
    "T08n0261_004:0881c06_0": "爾時佛薄伽梵於大眾中作師子吼，廣說五種發菩提心已。",
    "T08n0261_004:0881c07_1": "時慈氏菩薩摩訶薩與無量無數百千俱胝諸大菩薩摩訶薩眾，文殊師利菩薩摩訶薩而為上首，皆已成就六種波羅蜜多。",
    "T08n0261_004:0881c10_2": "復有無量大阿羅漢，諸漏已盡所作已辦，捨離重擔梵行清淨。",
    "T08n0261_004:0881c11_3": "及無數俱胝百千萬億那庾多天、龍、阿蘇羅、乾闥婆、迦嚕羅、緊捺羅、摩怙洛迦、藥叉羅剎、鳩畔茶、薜荔多、毘舍遮、人非人等。",
    "T08n0261_004:0881c14_4": "時慈氏菩薩摩訶薩在大眾中即從座起，整理衣服偏袒右肩，長跪合掌一心恭敬而白佛言：「世尊已說大乘菩薩不退轉心，菩薩摩訶薩修習幾法得名菩薩摩訶薩？",
    "T08n0261_004:0881c18_5": "唯願世尊分別解說。」",
    "T08n0261_004:0881c19_0": "爾時薄伽梵告慈氏菩薩摩訶薩言：「若有善男子、善女人，以清淨心歸依佛法僧寶，發阿耨多羅三藐三菩提心，得不退轉即名菩薩，生我法中名摩訶薩。",
    "T08n0261_004:0881c22_1": "與殑伽沙等諸佛菩薩而為法子，為彼有情而為父母，以大福德光明照曜過百千日莊嚴其身。」",
    "T08n0261_004:0881c25_0": "爾時慈氏菩薩摩訶薩白佛言：「世尊！",
    "T08n0261_004:0881c25_1": "此諸菩薩摩訶薩，云何遠離？",
    "T08n0261_004:0881c26_2": "云何親近？",
    "T08n0261_004:0881c26_3": "復以何人而為伴侶？",
    "T08n0261_004:0881c27_4": "先作何事？",
    "T08n0261_004:0881c27_5": "應云何住？",
    "T08n0261_004:0881c27_6": "云何修行？",
    "T08n0261_004:0881c27_7": "云何降伏其心？",
    "T08n0261_004:0881c28_8": "云何攝持？",
    "T08n0261_004:0881c28_9": "誰之勢力速疾證得阿耨多羅三藐三菩提？」",
    "T08n0261_004:0882a01_0": "爾時佛薄伽梵告慈氏菩薩摩訶薩言：「若善男子、善女人，應當導引五趣眾生，置於無上正等菩提，遠離外道邪法及惡知識，應當親近修行布施、持戒、忍辱、精進、禪定、智慧具足，行大乘者而為伴侶。",
    "T08n0261_004:0882a05_1": "應於自身，聽聞正法精勤誦持，應常安住如是六種波羅蜜多精進修行，降伏心意攝護六根，由此勢力疾證無上正等菩提，是名菩薩摩訶薩。",
    "T08n0261_004:0882a08_2": "云何名為六種波羅蜜多？",
    "T08n0261_004:0882a09_3": "所謂布施、持戒、忍辱、精進、禪定、智慧，是為六種波羅蜜多。",
    "T08n0261_004:0882a10_4": "何故先說檀波羅蜜？」",
    "T08n0261_004:0882a11_5": "佛告慈氏：「我今為汝廣分別說。",
    "T08n0261_004:0882a11_6": "其布施者，於六度中最易修習，是故先說。",
    "T08n0261_004:0882a12_7": "譬如世間諸所作事，若易作者先當作之，是故先說布施波羅蜜多。",
    "T08n0261_004:0882a14_8": "一切有情無有不能行布施者，若藥叉，若羅剎，師子虎狼，及諸獄卒屠兒魁膾，此等眾生於有情中極為暴惡，尚能離慳而行布施。",
    "T08n0261_004:0882a17_9": "云何布施？",
    "T08n0261_004:0882a17_10": "所謂養育男女慈念乳哺。",
    "T08n0261_004:0882a18_0": "然此眾生雖不能知福利之事，以憐愛故，令得色力壽命安樂、離飢渴苦，亦名布施。",
    "T08n0261_004:0882a19_1": "以是義故，於六波羅蜜多先說檀波羅蜜。",
    "T08n0261_004:0882a20_2": "又如一切貧窮有情，飢寒裸露身心不安，何能造作種種事業？",
    "T08n0261_004:0882a22_3": "若與衣食令得安樂，然後能修種種事業。",
    "T08n0261_004:0882a23_4": "菩薩摩訶薩亦復如是，見諸有情貧窮所逼，不能發起無上信心，修行大乘種種事業。",
    "T08n0261_004:0882a25_5": "先施一切衣服飲食、房舍臥具、病瘦醫藥，令心安樂，然後令發無上正等覺心，修行大乘種種事業。",
    "T08n0261_004:0882a27_6": "以是義故，六度彼岸布施為門，四攝之行而為其首。",
    "T08n0261_004:0882a28_7": "猶如大地一切萬物依之生長，以是義故，先說布施波羅蜜多。",
    "T08n0261_004:0882a29_8": "如上所說藥叉等類，不知福田及非福田，由愛念故施於乳哺，當作人身，富有資財所須無乏。",
    "T08n0261_004:0882b03_9": "以此習故，所生之處常離慳貪，給施一切，能除有情貧窮困苦。",
    "T08n0261_004:0882b04_10": "所以者何？",
    "T08n0261_004:0882b04_11": "諸菩薩摩訶薩，為欲利樂諸有情故，先行布施波羅蜜多。",
    "T08n0261_004:0882b06_0": "有來乞者皆施與之，不得顰蹙，亦不邪視忿恚懷恨而行布施，隨其所有而施與之，不得遲疑而生慳悋。",
    "T08n0261_004:0882b08_1": "於所愛物衣服臥具、飲食湯藥、國城妻子、奴婢僮僕、象馬七珍，不生慳悋隨乞與之，乃至一念不生追悔。",
    "T08n0261_004:0882b10_2": "若生疑惑，當知是魔。",
    "T08n0261_004:0882b11_3": "何以故？",
    "T08n0261_004:0882b11_4": "魔王波旬化為財寶令使慳悋，以此方便惑亂我心，於大菩提而為障礙。",
    "T08n0261_004:0882b13_0": "以是義故，不應慳悋。",
    "T08n0261_004:0882b13_1": "如是思惟，一切珍財愛戀之心，皆應捨離。」",
    "T08n0261_004:0882b15_0": "爾時慈氏菩薩摩訶薩白佛言：「世尊！",
    "T08n0261_004:0882b15_1": "若所愛財寶皆應布施不生悋惜，菩薩摩訶薩為轉輪王，所有七寶千子圍遶不知云何？",
    "T08n0261_004:0882b17_2": "譬如微細草木處於谿澗遇天暴雨，大水汎漲漂盡無遺。",
    "T08n0261_004:0882b19_3": "其轉輪王五欲自恣，雄猛自在千子隨身，滌菩提心皆悉漂盡，云何修習布施行耶？",
    "T08n0261_004:0882b21_4": "以是因緣難為捨離。」",
    "T08n0261_004:0882b22_0": "爾時薄伽梵告慈氏菩薩摩訶薩言：「善男子！",
    "T08n0261_004:0882b22_1": "菩薩摩訶薩所生之處，常得富貴財寶豐足，法應如是。",
    "T08n0261_004:0882b24_2": "若為轉輪聖王，應作如是二種思惟：一者思惟過去諸佛難行之行，及佛菩薩所有教法。",
    "T08n0261_004:0882b26_3": "此轉輪王五欲勝樂，皆從妄計分別而生，猶如幻夢。",
    "T08n0261_004:0882b27_4": "轉輪聖王於五欲境，不起分別不生計著，何能障礙菩提之心？",
    "T08n0261_004:0882b28_5": "二者思惟一切有情，我已引入阿耨多羅三藐三菩提安樂之地，亦如過去殑伽沙等諸佛如來難捨能捨，我亦誓當作如是捨，為欲滌除慳悋之垢，發如是心：『願從今身乃至成佛，誓以此身捨與法界一切眾生，所修福業若多若少，願與一切眾生共之，迴向無上正等菩提。",
    "T08n0261_004:0882c05_6": "以是觀之，我昔已捨一切身命如妙高山。",
    "T08n0261_004:0882c06_7": "觀我此身猶如芥子，身命尚捨何況珍財。",
    "T08n0261_004:0882c07_8": "若諸菩薩多積珍財不行布施，猶如白象於殑伽河淨澡浴已，以鼻噏取糞穢塵土遍身坌之。",
    "T08n0261_004:0882c09_9": "我以福德淨水澡浴其身端嚴清潔，不應慳悋愛惜財寶坌污其身。』",
    "T08n0261_004:0882c11_10": "慈氏！",
    "T08n0261_004:0882c11_11": "當知菩薩應作如是思惟：『若有人來乞我身皮，我即剝之不生瞋恨，歡喜施與。",
    "T08n0261_004:0882c13_12": "若乞身首血肉骨髓，皆悉能施。』",
    "T08n0261_004:0882c14_0": "以是因緣，菩薩摩訶薩利益安樂諸有情故，不捨生死而取涅槃。",
    "T08n0261_004:0882c15_1": "復作是念：『我今此身，前際不來後亦無去，父母和合不淨種子而有我身，處不淨中生熟藏間，猶如種樹枝葉茂盛花果成實，我身亦爾，以苦為枝、憂悲為葉、欺誑為花、癡為根本，瞋恚羅剎而居此樹，又為惡業虎豹犲狼師子等獸圍遶此樹。",
    "T08n0261_004:0882c20_2": "我今暫時憩此樹下，何為愛惜此毒樹耶？",
    "T08n0261_004:0882c21_3": "而此樹身無我我所，設復有者我亦捨之，願奉眾生任彼所須終無悋惜。",
    "T08n0261_004:0882c23_4": "何以故？",
    "T08n0261_004:0882c23_5": "我已捨故，不求果報、不求恩德，無所著故。",
    "T08n0261_004:0882c24_6": "所以者何？",
    "T08n0261_004:0882c24_7": "以此毒身有三惡法之所纏繞。",
    "T08n0261_004:0882c25_8": "云何為三？",
    "T08n0261_004:0882c25_9": "一者不淨，二者極苦，三者無恩。",
    "T08n0261_004:0882c26_10": "若復有人，於此羅剎毒害惡獸圍遶眾中救拔我身，當知此人於我大恩，而於我身作大利益。",
    "T08n0261_004:0882c28_11": "我於此人常懷恩德，豈更於此而惜身耶？",
    "T08n0261_004:0882c29_12": "又此大地所有園林草木藥等，根芽枝葉花果成實，而堪服食及帶持者，若以利斧斬此草木，枝葉花果分析與人，而能利益無量眾生。",
    "T08n0261_004:0883a03_13": "而此大地，不念眾生食我身分枝葉花菓而得除病。",
    "T08n0261_004:0883a04_14": "彼無情物尚不分別，而能利益一切有情，而況我身不能於他而興利益行於布施，反於乞者起我慢心輕罵凌懱？』",
    "T08n0261_004:0883a07_15": "復於自身內外觀察。",
    "T08n0261_004:0883a07_16": "先觀內身，眼是我耶？",
    "T08n0261_004:0883a08_17": "是我所耶？",
    "T08n0261_004:0883a08_18": "若非我者，云何悋惜，耳鼻舌身亦復如是，周遍觀察無我我所。",
    "T08n0261_004:0883a09_19": "次觀外身，色是我耶？",
    "T08n0261_004:0883a10_20": "是我所耶？",
    "T08n0261_004:0883a10_21": "聲香味觸亦復如是。",
    "T08n0261_004:0883a11_0": "於此內外周遍觀察皆無有我，既無有我，云何慳惜而不施耶？",
    "T08n0261_004:0883a12_1": "應當決定如是思惟：『願將此身速奉一切。",
    "T08n0261_004:0883a13_2": "何以故？",
    "T08n0261_004:0883a13_3": "此身無常遷變不定，剎那生滅無所有故。』」",
    "T08n0261_004:0883a14_4": "爾時世尊而說偈言：「若他逼捨身命財，　　制不自由無利益，　如是知已諦思惟，　　開心自施為最勝。",
    "T08n0261_004:0883a17_0": "　迷人若悟夢幻法，　　內外皆捨無所著，　如是布施等虛空，　　無我無受為最勝，「復次，慈氏！",
    "T08n0261_004:0883a19_1": "若菩薩摩訶薩修行大乘求阿耨多羅三藐三菩提者，當修空法。",
    "T08n0261_004:0883a20_2": "以觀空故心得自在，於殑伽沙佛所得受記別，心不退轉而行布施無有劬勞，檀施為刀破慳悋賊，慳悋賊者眾苦根本。",
    "T08n0261_004:0883a23_3": "菩薩於此不生愛著。",
    "T08n0261_004:0883a23_4": "何以故？",
    "T08n0261_004:0883a24_5": "菩薩摩訶薩雖有煩惱，皆是方便利物而生，然彼煩惱不為過失，以諸菩薩隨願生故。",
    "T08n0261_004:0883a26_6": "身口意業住無功用，得清淨故。",
    "T08n0261_004:0883a26_7": "善調五根，無放逸故。",
    "T08n0261_004:0883a27_8": "能多利樂一切眾生，能知勝義及世俗諦。",
    "T08n0261_004:0883a28_9": "以正定水洗滌慳垢，除此垢已於施自在，說大乘法威光照曜，如日流輝破諸黑闇，說法聲光除心昏冥。」",
    "T08n0261_004:0883b01_10": "慈氏菩薩摩訶薩白佛言：「世尊！",
    "T08n0261_004:0883b02_11": "以何因緣先明法施？」",
    "T08n0261_004:0883b03_0": "佛告慈氏菩薩摩訶薩：「此法施者，有三種事勝於財施。",
    "T08n0261_004:0883b04_1": "云何為三？",
    "T08n0261_004:0883b04_2": "一財施者而有竭盡，法施增長則無有盡，以是校量勝於財施。",
    "T08n0261_004:0883b05_3": "二受財施者現在利益，受法施者現在未來俱有利益，於無量世恒相隨逐無人侵奪，乃至無上正等菩提不相捨離。",
    "T08n0261_004:0883b08_4": "三財施者能施獲益受者無益，若法施者自他俱益，由聞法故發心速趣無上菩提。",
    "T08n0261_004:0883b10_5": "由此三義，法施之者勝於財施。",
    "T08n0261_004:0883b11_6": "由行法施名稱遠聞，一切人天尊重恭敬，以此因緣先說法施。",
    "T08n0261_004:0883b12_7": "若菩薩摩訶薩修習布施波羅蜜多，為三種事，與諸功德而為其本：一者能利自他，若不利他自受世樂非菩薩行；二者於大乘中無有退轉；三者隨修少分乃為無量功德之本。",
    "T08n0261_004:0883b16_8": "何以故？",
    "T08n0261_004:0883b16_9": "由清淨心無分別故。",
    "T08n0261_004:0883b17_10": "譬如日出照於世間，情與非情皆蒙利益，是日不言我能照觸，亦不分別情與非情。",
    "T08n0261_004:0883b19_11": "以是菩薩所作功德，乃至布施一花一果，皆為利益一切眾生，以此功德成無上果，悲化十方示導一切。",
    "T08n0261_004:0883b22_0": "「復次，慈氏！",
    "T08n0261_004:0883b22_1": "菩薩摩訶薩以施為寶作莊嚴具，乃至成佛相好莊嚴。",
    "T08n0261_004:0883b23_2": "云何少施功德多耶？",
    "T08n0261_004:0883b23_3": "以方便力少分布施，迴向發願，與一切眾生同證無上正等菩提。",
    "T08n0261_004:0883b25_4": "以是功德無量無邊，猶如少雲漸遍世界。",
    "T08n0261_004:0883b27_0": "「復次，慈氏！",
    "T08n0261_004:0883b27_1": "施有三種：一者小施，二者大施，三者第一義施。",
    "T08n0261_004:0883b28_2": "言小施者，謂以種種飲食衣服諸莊嚴具，財寶象馬庫藏倉廩，城邑聚落園林屋宅，及轉輪王所有樂具而行布施，是名小施。",
    "T08n0261_004:0883c02_3": "二大施者，輪王所愛后妃眷屬及與己身，以施乞者，是名大施。",
    "T08n0261_004:0883c03_4": "三第一義施者，能以身命而行布施，以無所得心相應故，名為第一義施。",
    "T08n0261_004:0883c05_5": "菩薩摩訶薩以是三種而行布施，是故名為檀波羅蜜。",
    "T08n0261_004:0883c07_0": "「復次，慈氏！",
    "T08n0261_004:0883c07_1": "以食施者當施五事。",
    "T08n0261_004:0883c07_2": "云何為五。",
    "T08n0261_004:0883c07_3": "一者施命，若人無食難以濟命。",
    "T08n0261_004:0883c08_4": "二者施色，因得食故顏色和悅。",
    "T08n0261_004:0883c09_5": "三者施力，以是食故增益氣力。",
    "T08n0261_004:0883c10_6": "四者施樂，以此食故身心安樂。",
    "T08n0261_004:0883c10_7": "五者施辯，若飢餓者身心怯弱，言說謇訥不能辯了，飲食充足身心勇銳，得大辯才智慧無礙。",
    "T08n0261_004:0883c13_0": "菩薩摩訶薩施飯食時，應作如是迴向發願：『我施食時施此五事。",
    "T08n0261_004:0883c14_1": "若施命者，願與一切眾生得佛壽命長遠無盡，一劫二劫隨願而住。",
    "T08n0261_004:0883c16_0": "二施色者，願與一切眾生得佛色身如紫金色，照曜世間過百千日。",
    "T08n0261_004:0883c17_1": "三施力者，願與一切眾生得佛十力，一一節中皆有八萬四千六百六十三種那羅延力。",
    "T08n0261_004:0883c19_2": "四施樂者，願與一切眾生得佛無比涅槃安樂。",
    "T08n0261_004:0883c20_3": "五施辯者，願與一切眾生得佛世尊四無礙辯。",
    "T08n0261_004:0883c21_4": "若施味時，願與一切眾生得佛無上甘露法味具足充滿，安置無比清淨涅槃。",
    "T08n0261_004:0883c23_5": "若施漿時，願與一切眾生除其渴愛。",
    "T08n0261_004:0883c24_6": "若施美飲砂糖石蜜甘蔗蒲萄種種香飲，得如來口中四牙，所有飲食及諸毒藥，至此牙時變成甘露。",
    "T08n0261_004:0883c26_7": "若施醫藥，願與一切眾生得六度藥療生死病，悉得痊除獲涅槃樂。",
    "T08n0261_004:0883c28_8": "若施衣服，願與一切眾生得慚愧服以覆其身，離諸陋形端嚴殊勝，獲金色身最勝無比。",
    "T08n0261_004:0884a01_9": "若施塗香種種末香，願與一切眾生戒香塗身，悉除煩惱臭穢習氣。",
    "T08n0261_004:0884a02_10": "若施象馬車乘輦輿船筏，願與一切眾生皆得如來隨心三昧，遊止自在無所障礙。",
    "T08n0261_004:0884a04_11": "施橋梁時，願與一切眾生得六度橋，越生死河至涅槃岸。",
    "T08n0261_004:0884a06_0": "若施瓔珞，願與一切眾生得三十二相八十種好瓔珞莊嚴。",
    "T08n0261_004:0884a07_1": "若於曠野沙磧之處，往來渴乏為日所曝，施以井池飲水沐浴，願與一切眾生離於流轉生死曠野，三毒炎火渴愛之苦。",
    "T08n0261_004:0884a10_2": "復願我身為法泉池，一切智水充滿其中，隨彼眾生飲水沐浴，竭生死源得真解脫。",
    "T08n0261_004:0884a11_3": "施義堂屋令諸眾生，離風雨怨賊惡獸怖懼，身得安樂，願與一切眾生悉得入於涅槃堂屋，離煩惱賊地獄寒熱生死風雨，永無怖畏。",
    "T08n0261_004:0884a14_4": "若施氈褥細軟敷具，願與眾生坐菩提座，自然覺悟得真平等。",
    "T08n0261_004:0884a16_5": "若施種種上妙衣服，願與一切眾生得三乘法衣，普覆一切苦惱眾生。",
    "T08n0261_004:0884a17_6": "若施三寶師僧父母種種燈燭，願與一切眾生得一切智眼。",
    "T08n0261_004:0884a19_7": "若施音樂，願與一切眾生得真天耳，十方世界所有音聲皆悉聞知。",
    "T08n0261_004:0884a20_8": "若於逈遠無佛法處，建立僧坊及招提舍，置諸資具飲食湯藥，願與一切眾生置涅槃城安樂之處，永離流轉生死之苦。",
    "T08n0261_004:0884a23_9": "若施湯藥，願與一切眾生施以法藥除煩惱病。",
    "T08n0261_004:0884a24_10": "若施僕使，願與一切眾生悉如阿難奉侍如來。",
    "T08n0261_004:0884a25_11": "若救囚繫令得解脫，願與眾生遠離一切煩惱囚繫，得真解脫住法王位。",
    "T08n0261_004:0884a27_12": "若施金銀及無價寶，願與一切眾生得百福相莊嚴其身。",
    "T08n0261_004:0884a28_13": "若施寶冠莊嚴之具，瓔珞環釧耳璫珠鬘種種校飾，願與一切眾生獲八十種好莊嚴法身。",
    "T08n0261_004:0884b01_14": "若施阿蘭若修道之處，願與一切眾生得四聖種依止之所。",
    "T08n0261_004:0884b03_15": "若施伏藏，願與一切眾生得佛無上功德法財。",
    "T08n0261_004:0884b04_16": "若施七寶及轉輪王位自在安樂，願與一切眾生得大力用，以妙法手拔濟眾生出十惡業，以十善水洗令清淨，以淨戒香用塗其身，除斷一切惡名臭氣，以慚愧衣服而為覆蓋，以佛功德而為瓔珞，以忍辱為花鬘莊嚴其身，以靜慮為床座安處不動，以菩提冠置於頂上，處法王位而受灌頂。』",
    "T08n0261_004:0884b10_17": "慈氏！",
    "T08n0261_004:0884b10_18": "當知如是施者，此即名為菩薩行於小施。",
    "T08n0261_004:0884b12_0": "「復次，言大施者，菩薩摩訶薩於所愛敬貞順妻妾，及以端正孝友男女愛無雙者，以用布施。",
    "T08n0261_004:0884b14_1": "若我不捨此妻子者，云何得與一切眾生為法父母，及能憐愛一切眾生，悲愍救護如己愛子，能令離於生老病死。",
    "T08n0261_004:0884b16_2": "以是義故，菩薩摩訶薩一切寵愛珍惜之者悉皆布施，乃至成佛無上菩提。",
    "T08n0261_004:0884b18_3": "慈氏！",
    "T08n0261_004:0884b18_4": "當知如是施者，名為菩薩行於大施。",
    "T08n0261_004:0884b20_0": "「復次，第一義施者，菩薩摩訶薩以清淨心，於自身手足皮肉骨髓頭目耳鼻乃至身命，以用布施，心無悋惜。",
    "T08n0261_004:0884b22_1": "以此功德，願與一切眾生於當來世得佛金剛不壞之身。",
    "T08n0261_004:0884b23_2": "若施手足心無悋惜，願與一切眾生於生死流轉漂溺瀑河無救護者，授正法手拔濟令出置安樂地。",
    "T08n0261_004:0884b26_0": "若施耳鼻舌時，願與一切眾生於當來世，悉得諸佛清淨五根，以是妙法莊嚴眾生。",
    "T08n0261_004:0884b27_1": "若以血肉施諸眾生，如是施時，願與一切眾生當得此身猶如大地，與諸有情作依止處，亦如大水能除垢穢，潤澤枯涸百卉滋長，又如大火能除闇冥成就一切，復如大風能鼓一切，開發生長使得敷榮。",
    "T08n0261_004:0884c03_2": "若施眼時，願與一切眾生而得佛眼。",
    "T08n0261_004:0884c04_3": "若施頭首及施寶冠，願與一切眾生得佛無上七覺寶冠。",
    "T08n0261_004:0884c06_0": "「復次，慈氏！",
    "T08n0261_004:0884c06_1": "菩薩摩訶薩所有世間妙好之物，不生貪著，常能惠施一切有情。",
    "T08n0261_004:0884c07_2": "所以者何？",
    "T08n0261_004:0884c07_3": "以大悲心等視眾生猶如一子，願與一切眾生永息貧窮，於所求願悉令滿足，而於生死曠野之中備七聖財得佛智寶。",
    "T08n0261_004:0884c11_0": "「復次，慈氏！",
    "T08n0261_004:0884c11_1": "云何菩薩摩訶薩修行布施無諸過患？",
    "T08n0261_004:0884c12_2": "謂自手營作而行布施，非嫉妬他、非畏惡名、非求恩德而行布施，為濟貧乏惸獨困苦而行布施，是名為施。",
    "T08n0261_004:0884c14_3": "若為名聞而作師長行於布施，如商賈人非真施也。",
    "T08n0261_004:0884c15_4": "起大悲心，不擇怨親財物多少而行布施，名真施也。",
    "T08n0261_004:0884c17_0": "「復次，慈氏！",
    "T08n0261_004:0884c17_1": "有二種田！",
    "T08n0261_004:0884c17_2": "云何為二？",
    "T08n0261_004:0884c17_3": "一者悲田，謂諸孤露貧窮困苦。",
    "T08n0261_004:0884c18_4": "二者敬田，謂佛法僧父母師長。",
    "T08n0261_004:0884c19_5": "於悲田所，不應輕賤言無福田。",
    "T08n0261_004:0884c19_6": "於敬田所，不應求報。",
    "T08n0261_004:0884c20_7": "以大悲心，無所分別等施一切，名真施也。",
    "T08n0261_004:0884c21_8": "又布施者勿起希求，而於財物不能捨離。",
    "T08n0261_004:0884c22_9": "或被官逼奪而行布施，或畏損失而行布施。",
    "T08n0261_004:0884c23_10": "於三寶所不得輕慢，應生尊重，不自稱說而行布施。",
    "T08n0261_004:0884c24_11": "若以重寶無所愛著，不生我慢亦不貢高而行布施，名真布施。",
    "T08n0261_004:0884c25_12": "若於敬田不生恭敬，將所厭物而施與之，不名為施。",
    "T08n0261_004:0884c26_13": "或為家貧無妙好物，而有麤鄙，恥不施之，以是因緣都不行施。",
    "T08n0261_004:0884c28_14": "善男子！",
    "T08n0261_004:0884c28_15": "夫行施者不應分別，隨其所有來即與之，是即名為檀波羅蜜。",
    "T08n0261_004:0884c29_16": "菩薩摩訶薩不應自恃持戒、多聞、禪定、智慧而行布施，亦不輕慢他人貪恚、愚癡、寡聞、破戒而行布施，非淨施也。",
    "T08n0261_004:0885a03_17": "菩薩摩訶薩所行布施，無不活畏、無惡趣畏，隨其多少而施與之。",
    "T08n0261_004:0885a04_18": "以廣大心，皆得無盡無量功德，是即名為檀波羅蜜。",
    "T08n0261_004:0885a06_19": "若為布施互相嫉妬，令家眷屬鬪諍不和，不名布施。",
    "T08n0261_004:0885a07_20": "若為布施譏毀乞人：『汝今丁壯，諸根具足，何不自作營理生業而求乞耶？』",
    "T08n0261_004:0885a08_21": "如是施者不名布施。",
    "T08n0261_004:0885a09_22": "或施已追悔而作是言：『我為愚癡枉費財物。』",
    "T08n0261_004:0885a10_23": "如是施者不名為施。",
    "T08n0261_004:0885a10_24": "或希他讚歎、或怖惡名，如是施者不名布施。",
    "T08n0261_004:0885a11_25": "或為惡願而行布施，不名布施。",
    "T08n0261_004:0885a12_26": "或擇日而施——謂白月一日、八日、十四日、十五日，黑月三日、八日、九日、十三日、十四日、十五日，如是日施餘日不施——不名為施。",
    "T08n0261_004:0885a15_27": "或擇時施——晨朝布施，午時不施，日暮餘時亦復如是——如此施者不名布施。",
    "T08n0261_004:0885a16_28": "或擇人施——施與貧者不施富者，或貧富俱施不施病者，或與病者不施餘類，或施此人不施彼人——如是施者不名布施。",
    "T08n0261_004:0885a19_29": "或選知識顏貌端正而與好物，餘施惡物，不名為施。",
    "T08n0261_004:0885a20_30": "或見乞者俳優鼓樂善戲談笑而施與之，餘者不施，如是施者不名布施。",
    "T08n0261_004:0885a22_31": "夫布施者不求果報——輪王、護世、釋梵諸天、剎帝利家及婆羅門長者、居士，如是家生——而為已身自求解脫而行布施，亦不厭退生疲倦心，言：『我已施，不應更施。』",
    "T08n0261_004:0885a26_0": "如是等施但名布施，不得名為檀波羅蜜。",
    "T08n0261_004:0885a27_0": "「復次，慈氏！",
    "T08n0261_004:0885a27_1": "菩薩摩訶薩不為如上非法布施，以正解脫迴向發願無上菩提是真布施，檀波羅蜜究竟清淨，於阿耨多羅三藐三菩提得不退轉。",
    "T08n0261_004:0885b01_2": "若能如是，離諸過失行無相施，所得功德無量無邊，廣大如法界，究竟若虛空。",
    "T08n0261_004:0885b03_0": "菩薩摩訶薩以如是心，若施一華、若施一果乃至施水一滴，而於此經受持讀誦乃至一偈一句，令他聽聞經一剎那，所得功德無量無邊。",
    "T08n0261_004:0885b06_1": "若復有人從無量阿僧祇劫所行布施，以金銀七寶及餘種種上妙珍財以用布施，求轉輪王、釋梵護世或求阿羅漢果、獨覺菩提及餘作業，於無量無邊阿僧祇劫受持淨戒所有功德，比前菩薩摩訶薩無住相施所得功德，百分千分萬分億分俱胝分乃至鄔波尼殺曇分不及其一。",
    "T08n0261_004:0885b12_2": "而此菩薩願力所施，一滴之水投於大海，海水有盡滴水無盡。",
    "T08n0261_004:0885b13_3": "何以故？",
    "T08n0261_004:0885b14_4": "眾生無盡故菩薩願力亦無有盡，虛空、法界亦復如是。",
    "T08n0261_004:0885b16_0": "「復次，菩薩摩訶薩如是漸次勤行精進，得大神通昇妙高山，或至大海獲無價寶，還贍部洲雨種種寶給施有情，或雨飲食、衣服、臥具、救病醫藥，除斷有情飢渴疾病貧窮困苦。",
    "T08n0261_004:0885b19_1": "以此功德願施有情，盡未來際常無休息，廣大如法界，究竟若虛空，若但自利而行布施。",
    "T08n0261_004:0885b21_2": "如空片雲風吹即散，豈能利益一切眾生。",
    "T08n0261_004:0885b23_0": "「復次，菩薩摩訶薩如是布施，同真際、等法界，火不能燒，水不能漂，風不能吹，金剛堅寶不能碎壞，是故菩薩布施願力，能令眾生得大利益究竟安樂，亦令一切有情同此行願，乃至無上正等菩提，誓不退轉常行是行，乃至涅槃利益有情令得解脫。",
    "T08n0261_004:0885b29_0": "「復次，慈氏！",
    "T08n0261_004:0885b29_1": "如來在世，一切有情而以種種上妙衣服、房舍、臥具、飲食、湯藥、酥燈、油燈、瞻蔔油燈、種種花香，以奉供養尊重恭敬歌唄讚歎，於佛滅後取佛舍利起窣堵波，亦作如上種種供養尊重讚歎。",
    "T08n0261_004:0885c04_2": "如是二事，功德果報等無差別。",
    "T08n0261_004:0885c05_3": "由此義利，令諸有情發慇重心虔誠愛樂，以敬慕故，發菩提心聽聞正法如說修行，便能趣證阿羅漢果、辟支佛果及諸菩薩成就十地圓滿六度，乃至佛果無上正等菩提。",
    "T08n0261_004:0885c09_4": "即此有情復能勸喻諸有情等，同修勝行乃至證得無上正等菩提。",
    "T08n0261_004:0885c10_5": "以是義故，菩薩摩訶薩修行布施波羅蜜多，乃至施水一滴所有利益，同真際、等法界，無有窮盡。",
    "T08n0261_004:0885c12_6": "若行施時，不能普為一切有情迴向無上正等菩提，設以寶聚如妙高山而用布施，利益甚少。",
    "T08n0261_004:0885c14_7": "猶如芥子易可窮盡，亦如片雲風飄即滅。",
    "T08n0261_004:0885c16_0": "「復次，慈氏！",
    "T08n0261_004:0885c16_1": "菩薩摩訶薩修習大乘布施行時，猶如伏藏隨自身行，如如意樹隨有情意能滿彼願。",
    "T08n0261_004:0885c18_2": "菩薩摩訶薩應當更發二種勝心：一者所有資財庫藏諸物知自性空：猶如陽焰：夢想：幻化；二者於諸有情起大悲心，若見貧窮起憐愍心。",
    "T08n0261_004:0885c21_3": "發是心已應正了知，於是財寶不應慳悋，手自行施，願與一切有情同證無上正等菩提。",
    "T08n0261_004:0885c23_4": "如是之財真我所有，設畜財物終不為已，皆為饒益一切眾生，悉皆成就檀波羅蜜。",
    "T08n0261_004:0885c25_5": "若我積聚種種財物不能自施，如是之物非是我有，用不自在同於裸形，如守藏人自無其分，無常賊來風刀解體，所愛財物、妻妾持去別奉他人。",
    "T08n0261_004:0885c28_6": "彼人得已倍復慳惜，乃至命終亦復如是，展轉慳悋終不能捨。",
    "T08n0261_004:0885c29_7": "如是等人暫時守護，以是當知如是資財定非我物，王、賊、水、火及與惡子悉皆有分、常懼侵奪思寄親知、寢息不安恒憂散失。",
    "T08n0261_004:0886a03_8": "由慳不施招此憂危。",
    "T08n0261_004:0886a05_0": "「復次，慈氏！",
    "T08n0261_004:0886a05_1": "行此施已，水、火、怨賊不能侵奪，寢息安隱心無憂慮。",
    "T08n0261_004:0886a06_2": "若自手施迴向發願，彼諸有情方霑其分，乃至佛果恒相隨逐，心常安隱離諸憂怖。",
    "T08n0261_004:0886a08_3": "若慳悋者常懷憂惱，現在世中諸苦根本，於未來世當知亦然。",
    "T08n0261_004:0886a10_0": "「復次，慈氏！",
    "T08n0261_004:0886a10_1": "慳悋不施所畜財物，如把草炬逆風而行，草盡燒手當受痛苦；若速棄者則無諸苦。",
    "T08n0261_004:0886a12_2": "如是知已，當觀此財猶如火炬亦如幻焰，應速捨之求真實果。",
    "T08n0261_004:0886a13_3": "若慳貪有情互相讚歎：『汝有黠慧守護珍財，莫如愚人妄行惠施。』",
    "T08n0261_004:0886a15_0": "如是之人謗無因果，當墮地獄，餓鬼，畜生，設得為人常多貧賤。",
    "T08n0261_004:0886a17_0": "「復次，能行施者，國王、大臣、婆羅門、居士之所稱讚，所出言詞人皆信受。",
    "T08n0261_004:0886a18_1": "慳悋之人不能惠施，常懷憂惱，謂施無福，當墮三塗。",
    "T08n0261_004:0886a20_0": "「復次，能施之人一切敬愛，慳貪之輩眾所憎嫌。",
    "T08n0261_004:0886a21_1": "能布施者如僧伽藍，一切人天悉皆歸向；慳貪之人如陷塜墓，一切賢聖皆悉遠之，亦如涸池眾鳥不集。",
    "T08n0261_004:0886a23_2": "如是二人處大眾中，若讚於施聞之怡暢，若訶慳悋赧而媿之。",
    "T08n0261_004:0886a25_0": "「復次，行布施者諸天賢聖樂與同處，慳不施者餓鬼、畜生自然會集。",
    "T08n0261_004:0886a27_0": "「復次，行無相施，住第一義，得人法空，能利自他究竟圓滿。",
    "T08n0261_004:0886a29_0": "「復次，慈氏！",
    "T08n0261_004:0886a29_1": "若有善男子、善女人，自稱菩薩修行大乘，應當決定正念思惟：『布施功德無量無邊，慳悋過失亦復無量。』",
    "T08n0261_004:0886b02_2": "如是知已，決定斷除無有障礙。",
    "T08n0261_004:0886b03_3": "見乞者來，顏色和悅言無譏毀，若聞乞聲歡喜愍念。",
    "T08n0261_004:0886b04_4": "譬如孝子違離父母五十餘年，忽聞還家不勝喜躍聞。",
    "T08n0261_004:0886b05_5": "乞者聲亦復如是，迎至家中瞻覩如佛，發如是心：『此善知識今受我施，除我慳貪惡趣過失，無量利益莊嚴我身，無上菩提瑩飾我體。",
    "T08n0261_004:0886b08_6": "如是乞士著弊垢衣，和顏軟語愍我而來，是我良友。",
    "T08n0261_004:0886b09_7": "所以者何？",
    "T08n0261_004:0886b10_8": "除我身中慳貪過惡。",
    "T08n0261_004:0886b10_9": "此之乞者是我郎主，我即奴僕，應受教命。』",
    "T08n0261_004:0886b11_10": "發是心已，從座而起，手自捧持所施之物，右膝著地歡喜奉施，願與一切眾生利益安樂，迴向無上正等菩提。",
    "T08n0261_004:0886b13_11": "復於乞者起利益心：『如是之人即是能行天如意樹，若無是者，如何得度生死曠野，不乏資糧，達於人天涅槃彼岸。』",
    "T08n0261_004:0886b16_12": "以是當知，人天安樂無上解脫，皆因乞者而得成就。",
    "T08n0261_004:0886b18_0": "「復次，慈氏！",
    "T08n0261_004:0886b18_1": "若時乞者至菩薩所起大希望，菩薩是時家貧無物，應當軟語慰諭彼人，無令瞋恨不生疑惑令悉有無。",
    "T08n0261_004:0886b20_2": "以是因緣歡喜而去。",
    "T08n0261_004:0886b22_0": "「復次，菩薩摩訶薩行布施時，應當慈悲寬其心意，所有乞者任彼往來，隨其所須皆不遮悋。",
    "T08n0261_004:0886b25_0": "「復次，慈氏！",
    "T08n0261_004:0886b25_1": "一切財物，無常敗壞眾苦之本，如身瘡疣鳥持敗肉，其慳悋者不自食用，功德不修復不與人。",
    "T08n0261_004:0886b27_2": "堅守財寶亦復如是，當知此人非行施者、不名菩薩，於大乘法不發勝心，亦不能成不退轉位。",
    "T08n0261_004:0886b29_3": "譬如大海不宿死屍，大乘海中不容慳者。",
    "T08n0261_004:0886c01_4": "菩薩所以修大乘行，為欲遠離一切罪垢、具修功德，於佛法中不生疑慮，於諸有情及諸財寶一切時中心無分別，常行惠施利樂群生。",
    "T08n0261_004:0886c04_5": "以如是行圓滿布施波羅蜜多，速得成就阿耨多羅三藐三菩提。",
    "T08n0261_004:0886c05_6": "是則名為第三勝義檀波羅蜜多。」",
    "T08n0261_004:0886c07_0": "大乘理趣六波羅蜜多經卷第四"
}