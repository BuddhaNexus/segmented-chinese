{
    "T16n0658_004:0228b11_0": "寶雲經卷第四",
    "T16n0658_004:0228b13_0": "梁扶南三藏曼陀羅仙譯",
    "T16n0658_004:0228b14_0": "「◎善男子！",
    "T16n0658_004:0228b14_1": "菩薩摩訶薩復有十法名不忘失菩提之心。",
    "T16n0658_004:0228b15_2": "何等為十？",
    "T16n0658_004:0228b15_3": "心無諂偽亦無幻惑、心常吉實澄清淨白、於佛法僧終不生疑、受持佛法者亦不生疑、不生師想而悋於法、除却法慳終不作滅佛法因緣、言行相應終不虛妄受持大乘、若見受持者常能恭敬、於摩訶衍以漸深入、於說法者生於佛想生善知識想。",
    "T16n0658_004:0228b21_4": "善男子！",
    "T16n0658_004:0228b21_5": "具此十事是名菩薩常不忘失菩提之心。",
    "T16n0658_004:0228b23_0": "「善男子！",
    "T16n0658_004:0228b23_1": "菩薩復有十法能識宿命。",
    "T16n0658_004:0228b23_2": "何等為十？",
    "T16n0658_004:0228b24_0": "曾多恭敬供養諸佛、受持諸佛法、能淨持戒、除諸疑悔、除諸蓋障、多歡喜心、樂於禪定、常受化生、得不妄識。",
    "T16n0658_004:0228b26_1": "供養佛者恒於正法常生恭敬，受持正法者亦常恭敬，以是因緣能受持法，讀誦、書寫、廣為人說，不惜身命專為正法；淨修戒行，身、口、意業悉皆清淨；以戒清淨故，心無疑悔；淨持戒故，無有蓋障；無蓋障故，心得歡喜；心歡喜故，得修禪定；得修禪定故，生處清淨；生處清淨故，便得化生；得化生故，得不妄識；得不妄識故，便得宿命；得宿命故，能知一身、二身乃至知百千身。",
    "T16n0658_004:0228c05_2": "善男子！",
    "T16n0658_004:0228c05_3": "具此十事是名菩薩得宿命智。",
    "T16n0658_004:0228c06_4": "「善男子！",
    "T16n0658_004:0228c06_5": "菩薩復有十法得不離善知識。",
    "T16n0658_004:0228c07_6": "何等為十？",
    "T16n0658_004:0228c07_7": "得不離值佛若聞佛若憶佛、得不離常聞法、得不離常供養僧、得不離諸佛菩薩禮拜問訊恭敬合掌供養等、得不離多聞人值說法人、得不離聞諸波羅蜜、得不離聞諸道品覺意之法、得不離聞三解脫門、得不離聞四梵當、得不離聞一切種智。",
    "T16n0658_004:0228c13_8": "善男子！",
    "T16n0658_004:0228c13_9": "具此十事是名菩薩得不離善知識。",
    "T16n0658_004:0228c15_0": "「善男子！",
    "T16n0658_004:0228c15_1": "菩薩復有十法得遠離惡知識。",
    "T16n0658_004:0228c15_2": "何等為十？",
    "T16n0658_004:0228c16_3": "遠離破戒惡知識、遠離破正見者、遠離壞威儀者、遠離邪命者、遠離樂世俗言說多憒閙者、遠離多懈怠者、遠離樂著生死者、遠離背菩提者、遠離在家之眾、遠離一切結使。",
    "T16n0658_004:0228c20_0": "菩薩雖樂遠離如是等事，終不生惱害亦不生輕毀之心。",
    "T16n0658_004:0228c21_1": "菩薩作如是念：『我曾聞佛說眾生性欲相染，以習近故，多有所壞。",
    "T16n0658_004:0228c22_2": "是故，我應一切遠離。』",
    "T16n0658_004:0228c23_3": "善男子！",
    "T16n0658_004:0228c23_4": "具此十事是名菩薩遠離惡知識。",
    "T16n0658_004:0228c25_0": "「善男子！",
    "T16n0658_004:0228c25_1": "菩薩復有十法得如來法身。",
    "T16n0658_004:0228c25_2": "何等為十？",
    "T16n0658_004:0228c26_3": "等身、無二身、清淨無盡身、久習善身、法身、非算數籌量甚深之身、不思議身、寂滅身、虛空身、智身。",
    "T16n0658_004:0228c28_4": "善男子！",
    "T16n0658_004:0228c28_5": "具此十事是名菩薩得如來法身。」",
    "T16n0658_004:0228c29_6": "除蓋障菩薩白佛言：「世尊！",
    "T16n0658_004:0228c29_7": "菩薩何時當得如來法身滿？」",
    "T16n0658_004:0229a01_8": "答言：「善男子！",
    "T16n0658_004:0229a01_9": "初地菩薩得等身。",
    "T16n0658_004:0229a02_10": "何以故？",
    "T16n0658_004:0229a02_11": "初地菩薩除一切惡身，與諸菩薩同，是名等身；二地菩薩得清淨身，以持戒清淨故；三地菩薩得無盡身，以除瞋惱害故；四地菩薩得久積一切善身，以修集一切佛法故；五地菩薩得於法身，以禪定力知一切佛法故；六地菩薩非世間算數籌量所不能知身，以深遠故；七地菩薩得不思議身，以善方便故；八地菩薩得寂滅身，善除調戲，盡一切煩惱故；九地菩薩得虛空身，得無礙身遍虛空故；十地菩薩得妙智身。",
    "T16n0658_004:0229a11_12": "何以故？",
    "T16n0658_004:0229a12_13": "遍知一切菩薩諸地法故。」",
    "T16n0658_004:0229a12_14": "除蓋障菩薩白佛言：「世尊！",
    "T16n0658_004:0229a13_15": "菩薩法身、如來法身，無差別耶？」",
    "T16n0658_004:0229a13_16": "佛言：「身無差別，但功德有異。」",
    "T16n0658_004:0229a14_17": "除蓋障菩薩白佛言：「世尊！",
    "T16n0658_004:0229a15_18": "云何身無差別、功德有異？」",
    "T16n0658_004:0229a15_19": "佛言：「身名無異。",
    "T16n0658_004:0229a16_20": "何以故？",
    "T16n0658_004:0229a16_21": "身、口一相故，而功德相各有差別。」",
    "T16n0658_004:0229a17_22": "「云何身中別見功德相？」",
    "T16n0658_004:0229a17_23": "佛言：「善男子！",
    "T16n0658_004:0229a17_24": "我今為汝說喻以釋此義。",
    "T16n0658_004:0229a18_25": "譬如摩尼珠皆同名摩尼，此珠名雖是一，若瑩磨治，飾光則明顯，心意悅樂，譬如如來身；不瑩治者猶如菩薩身。",
    "T16n0658_004:0229a21_26": "如來身摩尼寶、菩薩身摩尼寶，如實無異，然如來摩尼寶、菩薩摩尼寶，然其光明色相各異。",
    "T16n0658_004:0229a23_27": "何以故？",
    "T16n0658_004:0229a23_28": "如來身摩尼寶無量，滿眾生界、滿虛空界，清淨離一切塵垢；菩薩身摩尼寶有限，不能滿虛空界。",
    "T16n0658_004:0229a25_29": "何以故？",
    "T16n0658_004:0229a25_30": "有垢障故。",
    "T16n0658_004:0229a25_31": "「善男子！",
    "T16n0658_004:0229a26_32": "譬如月初至十五日名盛滿月，後十五日亦名為月，乃至月盡皆名為月，雖月名同而明不如十五日月，盛然月法爾。",
    "T16n0658_004:0229a28_33": "而如來身、菩薩之身俱名為月，如月名同而實亦同，然光明照曜，菩薩、如來而各不同。",
    "T16n0658_004:0229b01_34": "菩薩之身光明照曜，不及如來其光熾盛，譬如月末時月、月初之月不可相比。",
    "T16n0658_004:0229b03_35": "善男子！",
    "T16n0658_004:0229b03_36": "以是故，如來身、菩薩身，二身雖同、功德有別。",
    "T16n0658_004:0229b04_37": "「善男子！",
    "T16n0658_004:0229b04_38": "菩薩復有十法名金剛不壞身。",
    "T16n0658_004:0229b05_39": "何等為十？",
    "T16n0658_004:0229b05_40": "貪欲瞋恚愚癡不能壞、惱害憍慢著我自恃見顛倒不能壞、世八法不能壞、惡道不能壞、一切苦不能壞、生老病死憂悲苦惱不能壞、一切外道異見不能壞、一切魔天及魔眷屬不能壞、一切聲聞辟支佛不能壞、一切欲界不能壞。",
    "T16n0658_004:0229b11_41": "善男子！",
    "T16n0658_004:0229b11_42": "具此十事是名菩薩金剛不壞身。",
    "T16n0658_004:0229b13_0": "「善男子！",
    "T16n0658_004:0229b13_1": "菩薩復有十法名大商主。",
    "T16n0658_004:0229b13_2": "何等為十？",
    "T16n0658_004:0229b14_0": "能使商人隨順言教、能使商人供養恭敬、能作引導不畏諸難、能為眾人作依憑處、能令人依、常得活命、豐饒資糧、多諸珍寶、心無止足、常為前導得至一切種智大城。",
    "T16n0658_004:0229b17_1": "「善男子！",
    "T16n0658_004:0229b18_0": "云何名菩薩能使商人隨順言教？",
    "T16n0658_004:0229b18_1": "譬如商主善導眾商，若有所說皆悉隨從；菩薩亦爾，善化眾生，能令一切悉皆隨從。",
    "T16n0658_004:0229b20_2": "「譬如商主為諸商人恭敬供養；菩薩商主亦復如是，學無學人、天、龍、鬼神、乾闥婆、阿修羅、迦樓羅、人非人等，亦皆悉來恭敬供養。",
    "T16n0658_004:0229b23_3": "「譬如商主善於曠野、賊難之處能令眾伴安隱得過；菩薩商主亦復如是，於生死曠野、煩惱賊處，能將諸人安隱得過。",
    "T16n0658_004:0229b26_4": "「譬如商主能將諸人出於曠野令濟身命；菩薩亦復如是，令諸外道、鉢羅婆、殖尼乾陀等，於生死曠野將導使出，濟其軀命。",
    "T16n0658_004:0229b28_5": "「或有王者、大臣、官屬及諸眾生樂生死者，亦依菩薩大商主故悉得全濟。",
    "T16n0658_004:0229c01_6": "「如大商主善備資糧、所須珍寶，能將眾人過險道已便得安隱乃到大城；菩薩商主亦復如是，欲至佛所，多共眾伴，經歷生死險遠曠野到彼岸城。",
    "T16n0658_004:0229c04_7": "當修功德以自莊嚴，禪定、解脫悉令具足，菩薩商主欲至一切種智大城，具一切佛法功德珍寶。",
    "T16n0658_004:0229c07_8": "「譬如商主集諸珍寶無有止足；菩薩亦爾，集法財寶無有厭足。",
    "T16n0658_004:0229c08_9": "「譬如商主善導眾商，聰慧最勝、財產巨富，所有言說眾悉奉用；菩薩商主亦復如是，為眾導首，功德無量，於法自在，所言無二。",
    "T16n0658_004:0229c11_10": "「善能將導超過險路至彼大城；菩薩商主亦復如是，將導諸眾生超生死險，能到涅槃種智大城。",
    "T16n0658_004:0229c13_11": "「善男子！",
    "T16n0658_004:0229c13_12": "具此十事是名菩薩為大商主。",
    "T16n0658_004:0229c15_0": "「善男子！",
    "T16n0658_004:0229c15_1": "菩薩復有十法名善知道。",
    "T16n0658_004:0229c15_2": "何等為十？",
    "T16n0658_004:0229c16_0": "知於平道、知險惡處、知安隱道、知不安隱處、知諸奇道、知諸道處、知止住處所、知於道相、知道曲直、知道出要。",
    "T16n0658_004:0229c18_1": "善男子！",
    "T16n0658_004:0229c18_2": "具此十事是名菩薩善知於道。",
    "T16n0658_004:0229c20_0": "「善男子！",
    "T16n0658_004:0229c20_1": "菩薩復有十法知道不顛倒。",
    "T16n0658_004:0229c20_2": "何等為十？",
    "T16n0658_004:0229c21_3": "應示大乘道度者即示大乘道不示聲聞道、應示聲聞道度者即示聲聞道不示大乘道、應示一切種智道得度者即示一切種智道不示聲聞道、應示緣覺道得度者即示緣覺道不示一切種智道、著我見眾生不為說空無我、不著我見者不為說苦無常無我、著二邊者不為說中道、著中道者不為說二邊、失心狂亂者不為說奢摩他毘婆奢那、著邪道者為說正道令離結使棘刺之屬。",
    "T16n0658_004:0229c29_4": "善男子！",
    "T16n0658_004:0230a01_0": "具此十事是名菩薩不顛倒道。",
    "T16n0658_004:0230a02_0": "「善男子！",
    "T16n0658_004:0230a02_1": "菩薩復有十法名為常在禪定。",
    "T16n0658_004:0230a02_2": "何等為十？",
    "T16n0658_004:0230a03_3": "觀身身念處、觀受受念處、觀心心念處、觀法法念處、阿練若處攝心而行、觀於五欲攝心而行、於村里營舍城邑聚落國土方所攝心而行、於名聞利養攝心而行、於如來所制禁戒攝心而行、諸於煩惱起瞋恚處及心諂曲攝心而行。",
    "T16n0658_004:0230a08_4": "「云何觀身念處攝心而行？",
    "T16n0658_004:0230a08_5": "以正智慧選擇諸惡、除去不善，從足至頂乃至腦膜，觀察諸分無我、我所，念念不住是敗壞法，筋脈所纏，臭穢可惡，純集惡色。",
    "T16n0658_004:0230a11_6": "如是觀察橫生身想、我所之想，以是因緣、以是相貌，諦觀身相心得自在。",
    "T16n0658_004:0230a13_7": "「云何觀受念處？",
    "T16n0658_004:0230a13_8": "菩薩作是念：『觀察一切諸受悉皆是苦，凡夫、愚人倒生樂想，愚癡無智不識苦樂；賢聖之人悉觀是苦，勤修方便，斷除是苦。』",
    "T16n0658_004:0230a16_9": "亦教餘眾生如是觀受，不憎、不愛，斷於諸受。",
    "T16n0658_004:0230a17_10": "「云何觀心意止？",
    "T16n0658_004:0230a17_11": "觀心無常而作常想、苦作樂想、無我我想、不淨淨想。",
    "T16n0658_004:0230a19_12": "心甚猨猴，如風動搖，念念不住，速疾變異，是結使根本、惡道之源；常生諂曲，為煩惱主，亦是貪欲、瞋恚、愚癡因緣；是一切法宗主、工匠，心為前道，心從緣起悉知諸法。",
    "T16n0658_004:0230a22_13": "心如畫師，畫一切像而心不知；心集諸業，善惡所由；心如循環、如旋火輪；心如火種，然三有薪；心能生物，猶如大水。",
    "T16n0658_004:0230a25_14": "觀察之者，當知心相是大患本，不令是心而得自在。",
    "T16n0658_004:0230a26_15": "若能於心得自在者，於一切法亦得自在。",
    "T16n0658_004:0230a27_16": "「云何觀法念處？",
    "T16n0658_004:0230a27_17": "不善之法如實而知，貪欲、瞋恚、愚癡及所依起一切惡法，能修對治貪、瞋、癡等，斷除不善；觀諸善法心樂隨順，繫心專念，順行諸善，亦教他人同己所觀。",
    "T16n0658_004:0230b02_18": "「云何觀於五欲攝心修行？",
    "T16n0658_004:0230b02_19": "於五欲中不生喜樂亦不憎惡；於色、聲、香、味、觸亦不生愛亦不憎惡；於此無體相法生憎愛心，便同愚癡、凡夫、嬰孩、不善之者。",
    "T16n0658_004:0230b05_20": "又，世尊說：『若於法生愛樂亦生染著，若生染著便成愚癡，若生愚癡便是不識善惡，以是因緣墮於惡道。』",
    "T16n0658_004:0230b07_21": "是故於此空法不應憎惡；若憎惡者名不堪忍，若不堪忍則增長恚心，為阿耆梨之所呵責，亦為同梵行者之所譏嫌。",
    "T16n0658_004:0230b10_22": "如是觀察五欲、修行正念，心不染著亦不憎惡，亦教他人作如是觀。",
    "T16n0658_004:0230b12_23": "「云何名阿練若處攝心？",
    "T16n0658_004:0230b12_24": "離亂、如法修行，名阿練若處、名為無諍住處亦名寂滅住處。",
    "T16n0658_004:0230b14_25": "此阿練若處有諸天、龍、鬼神、他心智者善見我心，是故，我今不應起不善思覺，斷除不善覺、勤修善覺，當令善覺常得增廣。",
    "T16n0658_004:0230b16_26": "「云何菩薩於里巷、村營、城邑、聚落、國土方所是中行、住、坐、臥，於不善處、於出家所不應行處悉皆遠離？",
    "T16n0658_004:0230b19_27": "何處是不應行處？",
    "T16n0658_004:0230b19_28": "酤酒家、婬女家、王家、碁博之處、醉客之處、歌舞伎樂之處。",
    "T16n0658_004:0230b20_29": "如是種種非是出家所應到處，皆悉不往；如是村邑、聚落之處攝心而行。",
    "T16n0658_004:0230b22_30": "「云何於名聞利養攝心而行？",
    "T16n0658_004:0230b23_31": "於得利養處，欲使檀越增長福業、不為貪著，所得財利不作己想，與一切苦惱眾生悉皆共之。",
    "T16n0658_004:0230b25_32": "以是施因緣得名稱讚歎，雖得名稱讚歎而不自舉、不生憍慢、不自憍逸，如是名稱讚歎不久自滅。",
    "T16n0658_004:0230b27_33": "誰有智者於無常迅速不住之法、不可保信，云何於中生於愛憎？",
    "T16n0658_004:0230b29_0": "何有智者生己有想、生憍逸心？",
    "T16n0658_004:0230b29_1": "是名菩薩於名聞利養攝心而行。",
    "T16n0658_004:0230c01_2": "「云何菩薩於如來所制禁戒常念修行？",
    "T16n0658_004:0230c02_3": "過去諸佛履行禁戒而得成佛乃至涅槃、未來諸佛亦履行禁戒而得成佛乃至涅槃、現在諸佛亦履行禁戒而得成佛乃至涅槃，作是觀察能持禁戒，終不毀犯，是名善修、是名善持。",
    "T16n0658_004:0230c06_4": "「云何菩薩於諸煩惱、塵垢、蓋障能善修習，攝心而行？",
    "T16n0658_004:0230c07_5": "菩薩善知煩惱、結使、塵垢、蓋障，善知其因、善知所因起處從是因出，菩薩於結使、蓋障常念攝心，如是修行。",
    "T16n0658_004:0230c10_6": "「善男子！",
    "T16n0658_004:0230c10_7": "具此十事是名菩薩常在禪定。",
    "T16n0658_004:0230c10_8": "「善男子！",
    "T16n0658_004:0230c11_9": "菩薩復有十法名為糞掃衣。",
    "T16n0658_004:0230c11_10": "何等為十？",
    "T16n0658_004:0230c12_0": "以能受持終不毀壞、心常卑下、而不疲厭、不以此事而得解脫、不見其過、見功德利、不自高己、不多聚積、善持禁戒、諸天親近。",
    "T16n0658_004:0230c14_1": "云何受持能不毀壞？",
    "T16n0658_004:0230c15_2": "菩薩有信敬心，體性具足，於如來所深生敬信，寧捨身命不捨所受，所受不動。",
    "T16n0658_004:0230c17_3": "以所受堅固，心能卑下。",
    "T16n0658_004:0230c17_4": "以卑下故，不生我慢；以意卑下故，便於惡賤糞掃之物取以淨洗，洗以縫染，心不疲厭。",
    "T16n0658_004:0230c19_5": "不疲厭故，常取糞掃衣。",
    "T16n0658_004:0230c20_6": "亦不以小行而懷自足，方進求上法，必獲前利。",
    "T16n0658_004:0230c21_7": "亦不現此糞掃衣過：『我常著糞掃衣乃至今老。』",
    "T16n0658_004:0230c22_8": "不以此衣而為麁弊，亦不作念：『此衣麁弊，多有蚤虱，若常著者令身垢污。』",
    "T16n0658_004:0230c24_0": "當念思惟：『著糞掃衣有諸功德，賢聖所服、遠離欲者之所修行，是名聖種，諸佛所讚、如來所譽。』",
    "T16n0658_004:0230c26_1": "以是因緣故，不自稱譽、不應自高亦不下他，是名戒具足。",
    "T16n0658_004:0230c27_2": "戒具足故，諸天親近、諸佛讚歎、菩薩守護，善能觀察人非人等，剎利、婆羅門、聚落邑主恭敬禮拜、同梵行者之所讚歎。",
    "T16n0658_004:0231a01_3": "善男子！",
    "T16n0658_004:0231a01_4": "具此十事是名菩薩糞掃衣。」",
    "T16n0658_004:0231a01_5": "除蓋障菩薩白佛言：「世尊！",
    "T16n0658_004:0231a02_6": "菩薩志大，何緣樂此下劣麁弊？」",
    "T16n0658_004:0231a03_7": "佛答言：「善男子！",
    "T16n0658_004:0231a03_8": "菩薩為護眾生，德力所能，非諸凡愚下劣所堪，為未生煩惱作障礙故。」",
    "T16n0658_004:0231a05_9": "佛語除蓋障菩薩：「善男子！",
    "T16n0658_004:0231a05_10": "汝謂如來為是大志、為是小乎？」",
    "T16n0658_004:0231a06_11": "除蓋障菩薩白佛言：「世尊！",
    "T16n0658_004:0231a07_12": "我無此辯，當何能答？",
    "T16n0658_004:0231a07_13": "何以故？",
    "T16n0658_004:0231a07_14": "無有能知如來量者。",
    "T16n0658_004:0231a08_15": "現見如來知一切法、受糞掃衣者能制結使，不見如來有所遮制。」",
    "T16n0658_004:0231a09_16": "「此四天下天、人、龍、鬼皆有卑下之志，如來雖見卑下，但為成熟彼眾生故，於諸眾生前讚歎頭陀。",
    "T16n0658_004:0231a11_17": "汝今當知如是因緣。」",
    "T16n0658_004:0231a12_18": "除蓋障菩薩白佛言：「世尊為成熟眾生及新學者菩薩遮斷結使，故說此事。」",
    "T16n0658_004:0231a14_19": "「善男子！",
    "T16n0658_004:0231a14_20": "威德力菩薩為化眾生現受糞掃衣，非志卑漏。",
    "T16n0658_004:0231a15_21": "以是義故，菩薩受糞掃衣。",
    "T16n0658_004:0231a16_0": "「善男子！",
    "T16n0658_004:0231a16_1": "菩薩復有十法名受取三衣。",
    "T16n0658_004:0231a16_2": "何等為十？",
    "T16n0658_004:0231a17_3": "少欲知足、不多貪求、不多積聚；無積聚故，離諸過患；無失壞故，離諸憂惱；離憂惱故，離眾苦聚集；離眾苦聚集故，無有愛欲；無愛欲故，能盡諸漏。",
    "T16n0658_004:0231a20_4": "少欲菩薩趣得為足，知足之人少得而足，以少欲故，無多所求；離所求故，無多積聚；離積聚故，無惱失苦；無惱失苦故，無有憂愁；無有憂愁故，無有苦惱；無有苦惱故，無有受用；無有受用故，便得漏盡。",
    "T16n0658_004:0231a24_5": "善男子！",
    "T16n0658_004:0231a24_6": "具此十事是名菩薩受持三衣。",
    "T16n0658_004:0231a26_0": "寶雲經卷第四"
}