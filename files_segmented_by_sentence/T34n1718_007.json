{
    "T34n1718_007:0090b20_0": "妙法蓮華經文句卷第七上",
    "T34n1718_007:0090b22_0": "天台智者大師說",
    "T34n1718_007:0090b23_0": "釋藥草喻品",
    "T34n1718_007:0090b24_0": "此中具山川雲雨，獨以「藥草」標名者，土地是能生，雲雨是能潤，草木是所生所潤，所生所潤通皆有用，而藥草用強，有漏諸善悉能除惡，無漏為最，無漏眾中四大弟子，以譬領佛譬深會聖心，佛讚善哉甚為希有，述其得解以喻其人，故稱「藥草喻品」。",
    "T34n1718_007:0090b29_1": "夫藥草叢育日久，一蒙雲雨扶疏暐曄，芽莖豐蔚於外，力用充潤於內，譬諸無漏住最後身有餘涅槃，更不願求無上佛道；今得聞經自乘佛乘兼以運人，文云「我等今日真是聲聞」，以佛道聲令一切聞，內外自他具勝力用，故稱「藥草喻品」。",
    "T34n1718_007:0090c06_2": "夫藥草者，能除四大風冷，補養五臟還年駐色，今蒙雲雨忽成藥王，餌之遍治眾病變體成仙，譬諸無漏聞經，破無明惑開佛知見，文云「我等今日真是佛子，無上寶聚不求自得」，佛子所應得者皆已得之，面於佛前得受記莂，嘉著而稱微，故言「藥草喻品」。",
    "T34n1718_007:0090c12_3": "前一番是師弟領述，世界悉檀意也；次一番生善，為人意也；次一番是對治、第一義兩悉檀意也。",
    "T34n1718_007:0090c14_4": "是名「因緣釋品」。",
    "T34n1718_007:0090c15_5": "餘約教、本迹、觀心，準例可知，不復記(云云)。",
    "T34n1718_007:0090c16_6": "此品是譬說中第三述成段。",
    "T34n1718_007:0090c16_7": "舊云：述其十三偈歎佛恩深，又述其教作人譬文言曲巧。",
    "T34n1718_007:0090c18_8": "師云：不應偏爾，經稱善說如來真實功德，備述其領權領實，明文在此；十三偈止是二乘齊教荷恩，教作人譬是佛權功德耳。",
    "T34n1718_007:0090c21_9": "今言都述其周遍領解，始天性結緣、中間追誘、終於付財，自微自著無量無邊諸恩德也。",
    "T34n1718_007:0090c23_10": "其文為二：一、略述成，二、廣述成。",
    "T34n1718_007:0090c23_11": "略述又二：一、雙述善哉，二、領所不及。",
    "T34n1718_007:0090c24_12": "雙述者，一善哉述其兩處領實，一善哉述其兩處領權。",
    "T34n1718_007:0090c26_13": "「善說如來真實功德」者，「真實」是述實，「功德」是述權。",
    "T34n1718_007:0090c27_14": "又《華嚴》之擬宜領實也，三藏之誘引領權也，方等之體信，《般若》之領教，俱領權實也，《法華》之付財，專論實也。",
    "T34n1718_007:0090c29_15": "辭致曲巧故言「善說」，皆是佛法故言「真實」。",
    "T34n1718_007:0091a01_16": "「誠如所言」者，印定之旨也。",
    "T34n1718_007:0091a02_17": "又從「如來復有」下，述其領所不及。",
    "T34n1718_007:0091a03_18": "云何不及？",
    "T34n1718_007:0091a03_19": "謂退進、橫豎、亦橫亦豎、非橫非豎皆不及也。",
    "T34n1718_007:0091a04_20": "所以者何？",
    "T34n1718_007:0091a04_21": "大雲普覆遍荷清涼，大雨俱霑無不蒙澤，咸令世間皆得知見未曾有法，那忽齊教止領二乘得益？",
    "T34n1718_007:0091a06_22": "不道人天小草，是為退所不及。",
    "T34n1718_007:0091a07_23": "菩薩名上草，亦名小樹大樹，敷榮欝茂自他饒益而復不領，是為進所不及。",
    "T34n1718_007:0091a09_24": "又十法界同成佛法界，那忽止領二乘，餘八法界都不涉言？",
    "T34n1718_007:0091a10_25": "是為橫所不及。",
    "T34n1718_007:0091a11_26": "又七方便從淺至深皆入真實，餘五方便都不在言，是為豎所不及。",
    "T34n1718_007:0091a12_27": "又三世利益未曾暫廢，是為亦橫亦豎所不及。",
    "T34n1718_007:0091a14_28": "夫山川谿谷(云云)，總言一地，一地能生未嘗揀擇攘彼受此，草木種子皆依於地更無餘依，一雲靉靆無處不密，一雨一味不隔枯榮，普潤既同普得增長，如來平等不可思議，實不先頓後漸、初三末一，如龍興慶雲普雨於一切身心不降雨除熱得清涼，是為五乘七方便十方三世平等廣大，甚深博遠不可思議無有差別，是為非橫非豎領所不及。",
    "T34n1718_007:0091a22_29": "不及之旨非都頓奪，特以初心望後心，未窮極地故云不盡耳。",
    "T34n1718_007:0091a23_30": "又初悟初阿，亦具後茶功德，但齊教之領未暇進領橫豎周遍耳。",
    "T34n1718_007:0091a25_31": "又權行大士宜應如此也。",
    "T34n1718_007:0091a26_32": "廣述成又二：長行、偈頌。",
    "T34n1718_007:0091a26_33": "長行又二：初述成開三顯一，次從「汝等迦葉」下，結歎。",
    "T34n1718_007:0091a27_34": "初有法譬合。",
    "T34n1718_007:0091a28_35": "法中又二：初先舉法王者，不虛勸信也；次「於一切法」下，正述開三顯一。",
    "T34n1718_007:0091a29_36": "夫人王外無所畏、內不二言；法王亦爾，眾惡已盡、發言誠諦。",
    "T34n1718_007:0091b02_37": "舊云：述中根不虛，獎下根信受。",
    "T34n1718_007:0091b03_38": "今言：佛法雖多不出權實，權實之外更無別法，而言「無量」者，此意難信，故舉法王勸信，又為下大雲譬作本。",
    "T34n1718_007:0091b05_39": "從「於一切法」下，約教明開權顯實。",
    "T34n1718_007:0091b06_40": "從「如來觀知」下，約智明開權顯實。",
    "T34n1718_007:0091b07_41": "由二教顯二智，由二智說二教，智教相成也。",
    "T34n1718_007:0091b08_42": "「一切法」者，謂七方便，橫也；對一實，為豎也。",
    "T34n1718_007:0091b09_43": "若言不爾，何故二萬億佛所初發大心，中間取小，又流轉五趣，又十法界一人尚具，況七方便耶？",
    "T34n1718_007:0091b11_44": "此法雖多，方便波羅蜜照之罄無不盡，以隨其類音說之無不逗會，為人天說戒善，為二乘說諦緣，為三藏說事度，為通教說無生，為別教說次第開如來藏，是名述其領開三也。",
    "T34n1718_007:0091b16_45": "從「其所說法」下，約教述其顯實也。",
    "T34n1718_007:0091b16_46": "「地」者實相也。",
    "T34n1718_007:0091b17_47": "究竟非二故名「一」，其性廣博故名為「切」，寂而常照故名為「智」，無住之本立一切法故名為「地」，此圓教實說也。",
    "T34n1718_007:0091b19_48": "凡有所說皆令眾生到此智地，顯實之文灼然如日，云何闇寱作餘解耶？",
    "T34n1718_007:0091b21_49": "例《大品》廣歷諸法皆摩訶衍，衍即大乘，乘即實相，實相即一切智地，上文云「唯此一事實」指此地也，「餘二則非真」，指七方便也。",
    "T34n1718_007:0091b24_50": "此約漸頓二教，述其開權顯實也。",
    "T34n1718_007:0091b25_51": "從「如來觀知一切諸法」下，約智述開權顯實。",
    "T34n1718_007:0091b26_52": "「觀一切歸趣」，是能照權也；「究竟明了」者，能照實也，二智所照偏圓兩境通達無礙，故能說權實二教，此舉智釋教也。",
    "T34n1718_007:0091b29_0": "「知所歸趣」是識藥，「深心所行」是知病，病藥俱是權法，權法各有歸趣，戒善等近趣人天，若作緣義，低頭舉手遠趣佛果；念處道品等近趣涅槃，若作福德莊嚴，汝等所行是菩薩道遠趣寶所；乃至六度通、別等法，近遠歸趣途轍不同，可解。",
    "T34n1718_007:0091c05_1": "又戒善是人天藥，諦緣度是三乘人藥，乃至通、別等亦可解。",
    "T34n1718_007:0091c06_2": "「深心所行」有二種：深心著於依正，又深心著所執之法。",
    "T34n1718_007:0091c08_3": "著依正者，起深重十惡障人天乘；著所執法，起四倒三道六蔽四住五住等，障諸聖乘。",
    "T34n1718_007:0091c10_4": "當知深心病相不同，權智照之通達無礙。",
    "T34n1718_007:0091c11_5": "「又於諸法究盡明了」者，實智所照也。",
    "T34n1718_007:0091c12_6": "一切權法無不入實，故言「究竟」，實智所知故言「了」，佛眼所見故言「明」。",
    "T34n1718_007:0091c13_7": "若此智照此藥此病，不照彼藥彼病，彼智照彼不能照此，種別不同者，權智照也；一智遍照一切藥一切病，實智照也。",
    "T34n1718_007:0091c16_8": "能示眾生如此圓境智，故言「一切智慧」也。",
    "T34n1718_007:0091c17_9": "又「一切法」者，謂十法界也，十法各各相欲不同，各獲果報歸趣亦異。",
    "T34n1718_007:0091c19_10": "知諸法盡者名知病，知一切深心所著名知藥。",
    "T34n1718_007:0091c20_11": "藥有深淺，《大品》云「如實智知貪欲心瞋癡心」，以如實智知名知深心，如理通達無有障礙，若戒善、諦、緣、度等一切法藥，悉用如實智知者，名「通達無礙」。",
    "T34n1718_007:0091c23_12": "又權智文中通達無礙者，約權論實；實智文中，又於諸法諸法者，約實論權。",
    "T34n1718_007:0091c25_13": "二文亙現者，此明實是權實、權是實權，當知究竟非權非實，非差別非不差別，以智方便權有差別，悉到智地則無差別。",
    "T34n1718_007:0091c28_14": "如地無差別草木若干，若干無若干、無若干若干。",
    "T34n1718_007:0091c29_15": "又如約心論法、約法論心，心有諸數、法無諸數，心不離法、法不離心，無數而數、數而無數耳。",
    "T34n1718_007:0092a02_16": "權實亦爾(云云)。",
    "T34n1718_007:0092a03_17": "從「譬如」下，第二，譬說。",
    "T34n1718_007:0092a03_18": "文為二：初譬說，後復宗稱歎。",
    "T34n1718_007:0092a04_19": "譬有開、合。",
    "T34n1718_007:0092a04_20": "開為二：一、差別譬，譬上述權教權智；二、無差別譬，譬上述實教實智也。",
    "T34n1718_007:0092a06_21": "三草二木纖濃不等，故言差別；一地一雨普載普潤，故無差別。",
    "T34n1718_007:0092a07_22": "若觀其末派，謂各各不同；若究其根榮，莫非地雨。",
    "T34n1718_007:0092a09_23": "內合方便智照七五各異，實智往照終歸一實，一實七五、七五一實，差別無差別，無差別差別(云云)。",
    "T34n1718_007:0092a11_24": "差別譬有六：一、土地，二、卉木，三、密雲，四、注雨，五、受潤，六、增長。",
    "T34n1718_007:0092a12_25": "初土地譬，舊總舉三千土地，別出山川谿谷，為五乘習因，谷受水多譬菩薩，谿譬支佛川譬聲聞，山高受潤少譬人天乘。",
    "T34n1718_007:0092a15_26": "今謂習因應譬種子受潤增長，而土地山川雖有受潤，闕於種子、增長二義；又下文合譬云「普遍世界天人脩羅」，頌偈云「於諸天人一切眾中」，皆不以土地等譬習因，今所不用。",
    "T34n1718_007:0092a19_27": "今以「大千世界」譬眾生世間，「山川谿谷土地」譬五陰世間。",
    "T34n1718_007:0092a21_28": "世界無別法，為山川谿谷土地所成；眾生無別法，為五陰所成。",
    "T34n1718_007:0092a22_29": "土地既通譬識陰，山川谿谷譬四陰，能依草木雖依土地等，土地等非即草木，草木質幹但名草木，草木種子更無別名，但取能生之功名種子，所生質幹名草木，皆植根於地，地則本也。",
    "T34n1718_007:0092a26_30": "內合習因習果，雖依五陰，五陰非即因果，要依於陰得有習因，增長成辦名習果。",
    "T34n1718_007:0092a28_31": "果因依陰而起，則山川土地譬成；草木種子受潤增長，譬悉成也。",
    "T34n1718_007:0092b01_32": "又更顯別譬者，山雖高峻亦有洿隆等五相，乃至土地雖平，亦有丘池等五相，即譬五乘五陰：山高譬菩薩五陰，川譬支佛谿譬聲聞，土地譬天，谷下譬人。",
    "T34n1718_007:0092b05_33": "一一五陰皆有習因習果所依，猶如山川谿谷土地皆為種子質幹等所依也。",
    "T34n1718_007:0092b06_34": "又用「三千大千世界」譬正因之理，通為一切所依也；「山川谿谷土地」譬眾生陰界入果報色心也；「草木叢林」譬眾生習因。",
    "T34n1718_007:0092b09_35": "此三法不相離，習依陰入，陰入不出法性，如草木依山川，山川依世界(云云)。",
    "T34n1718_007:0092b11_36": "六文宛然，云何作義？",
    "T34n1718_007:0092b11_37": "又次第如此，云何間糅經文，抄著前後耶？",
    "T34n1718_007:0092b12_38": "「所生卉木」下，第二，所生卉木譬。",
    "T34n1718_007:0092b13_39": "「卉」是草之都名，「木」是樹之總稱。",
    "T34n1718_007:0092b14_40": "眾草成叢，眾樹成林。",
    "T34n1718_007:0092b14_41": "治病力用勝者稱為「藥」，如善法中皆能治惡，而無漏善治惑義勝。",
    "T34n1718_007:0092b16_42": "下卉木中，樹林枝榦覆蔭廣、器用大，故喻二菩薩。",
    "T34n1718_007:0092b17_43": "「種類若干」者，五乘七善因果種子，故言「若干」。",
    "T34n1718_007:0092b18_44": "即是種類各有稱謂，即是「名」也，各有體相即是「色」也。",
    "T34n1718_007:0092b19_45": "「密雲」下，第三，密雲譬。",
    "T34n1718_007:0092b20_46": "雲有形色覆蔭，下文有「雷聲遠震」，覆蔭譬佛慈悲，形色譬佛應世，雷聲譬佛言教。",
    "T34n1718_007:0092b22_47": "密雲即三密也，慈悲即意密，形色即身密，雷聲即口密。",
    "T34n1718_007:0092b23_48": "「彌布」者，遍也，既密又遍故言彌布也。",
    "T34n1718_007:0092b24_49": "以慈悲熏，應身說法遍十法界，故言彌布也。",
    "T34n1718_007:0092b25_50": "《經律異相》云：「雲有五色，青者風多、赤火多、黃白地多、黑水多。",
    "T34n1718_007:0092b26_51": "有四電師，東身味、南百主、西阿竭羅、北阿祝藍，四電鬪諍是故有雷，又水火風地鬪故有雷。",
    "T34n1718_007:0092b28_52": "五事無雨：一風起吹，二火起焦，三阿修羅手接入海，四雨師淫亂，五國王不理治，雨師瞋故不雨」(云云)。",
    "T34n1718_007:0092c02_53": "「一時等注」下，第四，注雨譬。",
    "T34n1718_007:0092c02_54": "譬用口密八音四辯，宣注法雨利潤眾生。",
    "T34n1718_007:0092c03_55": "「其澤普洽」下，第五，霑潤譬。",
    "T34n1718_007:0092c04_56": "法寶普雨七種眾生心地所有習因種子，即生聞慧，名為霑洽。",
    "T34n1718_007:0092c06_0": "「枝葉根莖」者，信為根、戒為莖，定為枝、慧為葉，次第相資，故譬此四也。",
    "T34n1718_007:0092c07_1": "小根莖等即人天信戒，中根莖等即二乘信戒，大根莖等即菩薩信戒。",
    "T34n1718_007:0092c09_2": "「諸樹大小」下，第六，增長譬，更復略牒明其草木隨分受潤，習報兩因善法既蒙法雨，習報兩果各得增長。",
    "T34n1718_007:0092c11_3": "「稱其種性」者，明施權稱機，小者不過分，大者不減少，即是七種習報兩因也。",
    "T34n1718_007:0092c13_4": "「花果敷實」者，習報二果也。",
    "T34n1718_007:0092c14_5": "又云，增長即三義，稱其種性即是增長之由；由設教稱機也各得增長，正明增長；花果敷榮即增長之相也。",
    "T34n1718_007:0092c16_6": "「雖一地所生」下，大段第二，一地一雨無差別譬，顯於一實也。",
    "T34n1718_007:0092c17_7": "此有三：一、一地所生，道前心地所生，終因道後智地；二、一雲所雨，一音所宣一乘法門，開發道中五種善根，終是一音平等之教；三、三草二木稟益不自覺知，五種善根蒙佛法雨隨分增長而不自知，五種之因皆依一佛性，亦不自知五乘之教皆是大乘，亦不自知同歸佛慧，唯有如來能知也。",
    "T34n1718_007:0092c24_8": "「迦葉當知如來」下，合譬也，合差別譬為二：先正合，次提譬帖合。",
    "T34n1718_007:0092c26_9": "差別譬有六，今合不次第。",
    "T34n1718_007:0092c26_10": "開譬明機前論眾生，合譬明應前合如來，如來是化主也。",
    "T34n1718_007:0092c28_11": "此中第一正合上第三密雲，亦兼合第一世界；此中第二合上第四注雨譬；此中第三合上第一世界山川谿谷譬；此中第四合上第二草木；此中第五合上第五霑潤；此中第六合上第六增長譬也。",
    "T34n1718_007:0093a03_12": "合譬次第者，明如來應世則有八音說法，說法即有受化眾生，眾生聞法各霑道潤，得潤是同不無差別增長(云云)。",
    "T34n1718_007:0093a06_13": "第一，合密雲。",
    "T34n1718_007:0093a06_14": "先舉佛身密，合雲有形；後舉佛口密，合雲有聲。",
    "T34n1718_007:0093a08_0": "「如來亦復如是出現於世」即是正合應身出世也。",
    "T34n1718_007:0093a09_1": "「如大雲起」即舉譬帖合，明如來大慈現身覆育一切也。",
    "T34n1718_007:0093a10_2": "「以大音聲」者，即是舉佛口密，合雲有聲也。",
    "T34n1718_007:0093a11_3": "「天人阿脩羅」者，別舉三善道，稟口密之益也，即是三乘根性三十子，別稟聲益也。",
    "T34n1718_007:0093a13_4": "「如彼大雲」，即是舉譬帖合雲有聲也。",
    "T34n1718_007:0093a14_5": "「遍覆大千」者，通舉一切皆是佛子，俱蒙口密益也。",
    "T34n1718_007:0093a15_6": "或時但合五譬，將「普徧世界」下兼合世界土地也。",
    "T34n1718_007:0093a16_7": "世界即是國土世間，天人修羅即是假名五陰世間，假名合上世界，五陰合上山川谿谷也。",
    "T34n1718_007:0093a18_8": "「於大眾中而唱」下，即是第二，合上第四注雨譬。",
    "T34n1718_007:0093a19_9": "先、標章門，次、勸聽受。",
    "T34n1718_007:0093a20_10": "章門有六：一、十號，謂「如來應供」等；二、四弘，謂「未度令度」等；三、三達，謂「今世後世」等；四、一心三智，謂「知者具足」；五、五眼，謂「見者」；六、三業共智慧行，「知道」謂意不護，「開道」謂身不護，「說道」謂口不護，亦稱為導師，謂知道者等也。",
    "T34n1718_007:0093a25_11": "「汝等天人」下，勸物聽受。",
    "T34n1718_007:0093a26_0": "佛八音詮吐六種法門，從多為論勸三善道，宜應往聽法也。",
    "T34n1718_007:0093a27_1": "「爾時無數億種」乃至「而聽法」，此中第三，合上第一山川譬。",
    "T34n1718_007:0093a28_2": "攬果報而有眾生，如依山川得有世界等。",
    "T34n1718_007:0093a29_3": "百千萬億者，即是十法界眾生也。",
    "T34n1718_007:0093b01_4": "今正語七方便眾生差別，配如上說。",
    "T34n1718_007:0093b02_5": "或從「汝等天人」者，皆合山川譬也。",
    "T34n1718_007:0093b03_6": "「如來于時」乃至「精進懈怠」，即是第四，合上第二卉木譬。",
    "T34n1718_007:0093b04_7": "舊云：此文長出不合上。",
    "T34n1718_007:0093b05_0": "今明上譬中有卉木差別大小不同，此中明根有利鈍、行有進怠，正是習因深淺，與卉木義同，豈非合譬而言長出？",
    "T34n1718_007:0093b07_1": "「于時」者，若論漸初，即是鹿苑初說三乘時，若論中間處處得論于時。",
    "T34n1718_007:0093b09_2": "「利鈍」者，總判三途因惡果苦不能受道，名為「鈍」，七種方便聞教得益，名為「利」，別判人天但受果報不肯受道，名為「鈍」，三乘根性斷惑出界，名為「利」；又聲聞觀生滅，名為「鈍」，菩薩觀不生滅，名為「利」；通、別、圓(云云)。",
    "T34n1718_007:0093b14_3": "三途放逸名「怠」，人天持五戒十善為「精」，人天不厭苦為「怠」，二乘怖畏無常為「精」，二乘貪證不求作佛為「怠」，菩薩志求佛道為「進」(云云)。",
    "T34n1718_007:0093b17_4": "從「隨其所堪」至「快得善利」，即第五，合上第五受潤譬。",
    "T34n1718_007:0093b18_5": "「隨其所堪」，即是稱會機宜，無增減之失。",
    "T34n1718_007:0093b19_6": "「歡喜得善利」，即是各蒙法潤受益也。",
    "T34n1718_007:0093b20_7": "「是諸眾生聞是法已」，第六，合上第六增長譬。",
    "T34n1718_007:0093b21_8": "「現世安隱後生善處」者，即是報因感報果，合花敷增長。",
    "T34n1718_007:0093b22_9": "「亦得聞法」乃至「入道」者，即是習因牽習果，合上果實增長。",
    "T34n1718_007:0093b24_10": "「聞是法已」合上增長之由，「現世安隱」正合增長，「後生善處」者，是合增長之相也。",
    "T34n1718_007:0093b25_11": "佛如大雲普覆一切，三途亦得霑潤增長，如說《般若》方等明地獄得益也。",
    "T34n1718_007:0093b27_12": "又諸經中，亦說龍鳥鬼神等聞法得道。",
    "T34n1718_007:0093b28_13": "若火滅湯冷，即是現世安隱；或生天上人中，即是後生善處；於天人中修道，即是以道受樂。",
    "T34n1718_007:0093c01_14": "若人天聞法持戒福德扶身，鬼龍不犯，即是現世安隱；或天還生天人還生人，或天人互生，即是後生善處；生能悟解即是以道受樂。",
    "T34n1718_007:0093c04_15": "二乘聞法得有餘涅槃，是現世安隱，如下文云「是人於所得功德生滅度想」，「我於餘國作佛更有異名」，此人於彼國得聞是經，指方便有餘之土是善處，於彼聞經是得道受樂。",
    "T34n1718_007:0093c09_16": "若生身菩薩，聞盧舍那佛說法得無生忍，即現世安隱，後生淨滿世界，為法身眷屬，即是善處以道受樂，離諸障礙者，即是現世安隱。",
    "T34n1718_007:0093c12_17": "「任力所堪漸得入道」，即後世以道受樂。",
    "T34n1718_007:0093c13_18": "五乘者，五戒乘出三途苦，十善乘出人道八苦，聲聞乘出三界無常苦，緣覺乘出從他聞法苦，菩薩乘出內無利智外無相好苦，是為五乘。",
    "T34n1718_007:0093c16_19": "問：但應以人天為世間乘，餘是出世間乘。",
    "T34n1718_007:0093c17_20": "又佛為實乘，餘是權乘。",
    "T34n1718_007:0093c17_21": "又佛為果乘，餘是因乘。",
    "T34n1718_007:0093c18_22": "又應為三乘，人天為下、二乘為中、佛為上。",
    "T34n1718_007:0093c19_23": "又人天名不斷煩惱乘，二乘名斷煩惱乘，佛名非斷非不斷乘。",
    "T34n1718_007:0093c20_24": "又人天名不斷，佛名斷，二乘名亦斷亦不斷。",
    "T34n1718_007:0093c21_25": "又凡夫、賢聖、非凡非聖，有、空、非有非空等乘(云云)。",
    "T34n1718_007:0093c23_26": "《大論》明五善根，《勝鬘》辨四藏，與三草二木云何？",
    "T34n1718_007:0093c24_27": "人天為二善，二乘為一，佛菩薩為五，開大合小，五乘開小合大，四藏合凡開聖，五乘則凡聖俱開，隨緣不同耳。",
    "T34n1718_007:0093c26_28": "「如彼大雲」下，第二，提譬帖合六意者，「大雲」帖合第一形聲兩益；「雨於一切」帖合第二六章法門；「卉木叢林」帖合第四受化眾生利鈍怠進習因深淺；「如其種性具足蒙潤」，帖合第五受潤得法利；「各得生長」帖合第六現世安隱增長也。",
    "T34n1718_007:0094a03_29": "「如來說法一相」下，第二，合無差別譬。",
    "T34n1718_007:0094a04_0": "上開三，今合亦三，但不次第。",
    "T34n1718_007:0094a04_1": "「一相一味」下，雙合一地一雨。",
    "T34n1718_007:0094a05_2": "「所謂」下，雙釋一地一雨。",
    "T34n1718_007:0094a05_3": "「其有眾生」下，合上而諸草木各有差別。",
    "T34n1718_007:0094a06_4": "「所以者何」下，釋於差別，如來能知差別無差別。",
    "T34n1718_007:0094a07_5": "「一相」者，眾生之心同一真如相，是一地也。",
    "T34n1718_007:0094a08_6": "「一味」者，一乘之法同詮一理，是一雨也。",
    "T34n1718_007:0094a09_7": "昔於一實相方便開為七相，於一乘法分別說有七教，佛知究竟終歸一相一味也。",
    "T34n1718_007:0094a11_8": "「所謂」下，雙釋一相一味。",
    "T34n1718_007:0094a12_9": "眾生心性即是性德，解脫、遠離、寂滅三種之相，如來一音說此三法即是三味，此三相則以為境界緣生中道之行，終則得為一切智果，故言「究竟至於一切種智」也。",
    "T34n1718_007:0094a16_10": "合草木差別譬，如後解，不重記。",
    "T34n1718_007:0094a16_11": "有時作三意合：一、無差別意，合上一地一雨；二、差別意，合上草木差別；三、如來能知，釋成兩意無差別者，謂一相一味，一相合上一地也。",
    "T34n1718_007:0094a20_12": "「解脫相」者，無生死相。",
    "T34n1718_007:0094a20_13": "「離相」者，無涅槃相。",
    "T34n1718_007:0094a21_0": "「滅相」者，無相亦無相，唯有實相故名一相，一相即無住本立一切法，無住無相即無差別也。",
    "T34n1718_007:0094a23_1": "立一切法即有差別。",
    "T34n1718_007:0094a23_2": "差別如卉木，無差別如一地。",
    "T34n1718_007:0094a24_3": "地雖無差別，而能生桃梅卉木差別等異；桃李卉木雖差，而同是一堅相。",
    "T34n1718_007:0094a26_0": "若知地具桃李，即識實中有權，解無差別即是差別；若知桃李堅相，即識權中有實，解差別即是無差別。",
    "T34n1718_007:0094a28_1": "以是義故，以一相合上一地譬也。",
    "T34n1718_007:0094a29_2": "一味即是實教純一無雜，例一相可解。",
    "T34n1718_007:0094b01_3": "「解脫」者，無分段、變易二邊業縛，故名「解脫相」。",
    "T34n1718_007:0094b02_4": "「離相」者，得中道智慧，此慧能遠離二邊無所著，故名「離相」。",
    "T34n1718_007:0094b03_5": "「滅相」者，二邊因滅得有餘涅槃，二邊果滅得無餘涅槃，故名「滅相」。",
    "T34n1718_007:0094b05_6": "句句例作差無差別義，準一相可解。",
    "T34n1718_007:0094b06_7": "「究竟至於一切種智」者，若得二邊滅相，即是通、別二惑盡，入佛知見，以一切種智心中行般若，初發、畢竟二不別，故言「究竟」，此即佛之智慧，故言「一切種智」也。",
    "T34n1718_007:0094b09_8": "從「其有眾生聞如來法不自覺知」者，即是明差別義。",
    "T34n1718_007:0094b10_9": "從此下明差別者，眾生是山川假實之差別，亦是種子之差別，如來即是雲，聞法即是雨，讀誦修行即是潤，功德即增長，如此等差別皆不能知也。",
    "T34n1718_007:0094b14_10": "就文為五：一、眾生不知，二、如來能知，三、舉譬帖合眾生不知，四、牒前結釋如來能知，五、釋疑。",
    "T34n1718_007:0094b16_11": "「其有眾生」者，舉不知之人。",
    "T34n1718_007:0094b17_12": "「法」謂聞一音之法，「持說」者，是正明不知。",
    "T34n1718_007:0094b18_13": "持說不同修行各異，人天作戒善之解，三乘作諦緣度解，解既不同即是差別。",
    "T34n1718_007:0094b20_0": "「所得功德不自覺知」者，明五人雖各稟教，不知佛是一味無差別教，亦不知七種方便，各各作解而各執己解為實，此則不知於權亦不識實，即是差別不自覺知也。",
    "T34n1718_007:0094b23_1": "第二、如來能知。",
    "T34n1718_007:0094b24_2": "略減數，舉十境，合為四意：一、約四法知，二、約三法知，三、約二法知，四、約一法能知。",
    "T34n1718_007:0094b26_3": "約四法者，謂種、相、體、性。",
    "T34n1718_007:0094b26_4": "種者，三道是三德種，《淨名》云「一切煩惱之儔為如來種」，此明由煩惱道即有般若也。",
    "T34n1718_007:0094b28_5": "又云「五無間皆生解脫相」，此由不善即有善法解脫也。",
    "T34n1718_007:0094c01_6": "一切眾生即涅槃相不可復滅，此即生死為法身也。",
    "T34n1718_007:0094c02_7": "此就相對論種，若就類論種，一切低頭舉手悉是解脫種，一切世智三乘解心即般若種，夫有心者皆當作佛即法身種，諸種差別如來能知；一切種秖是一種，即是無差別，如來亦能知；差別即無差別，無差別即差別，如來亦能知。",
    "T34n1718_007:0094c07_8": "相、體、性，約十法界十如中釋。",
    "T34n1718_007:0094c08_9": "若論差別即十法界相，若論無差別即一佛界相。",
    "T34n1718_007:0094c09_10": "差別無差別如來能知；差即無差、無差即差，如來亦能知。",
    "T34n1718_007:0094c10_11": "體、性例然可解。",
    "T34n1718_007:0094c11_12": "從「念何事」下，約三法明如來能知。",
    "T34n1718_007:0094c12_0": "三法者即是三慧，仍有三重：一、三慧境，二、三慧體，三、三慧因緣。",
    "T34n1718_007:0094c13_1": "念何事是明三慧用。",
    "T34n1718_007:0094c13_2": "念取於所念之事，即是三慧境。",
    "T34n1718_007:0094c14_3": "從「云何念」者，念是記錄所聞之法，正是念慧之體也。",
    "T34n1718_007:0094c15_4": "從「以何法念」下，即是三慧取境聞法是其因緣。",
    "T34n1718_007:0094c17_0": "又三慧境，境智因緣合故，得有三慧法，復名因緣也。",
    "T34n1718_007:0094c18_1": "如此三乘三慧，昔謂境體因緣有異，即是差別；若入圓妙三慧，即無差別。",
    "T34n1718_007:0094c20_0": "此有差別、無差別，如來能知；又差即無差、無差即差，如來亦能知。",
    "T34n1718_007:0094c21_1": "從「以何法」下，約二法明如來能知。",
    "T34n1718_007:0094c22_2": "「以何法」即是因，「得何法」即是果。",
    "T34n1718_007:0094c23_0": "五乘之因各得其果，即是差別，眾生如佛如，一如無二如，唯是一因一果，即無差別。",
    "T34n1718_007:0094c24_1": "差別無差別，如來亦能知；差即無差、無差即差，如來亦能知。",
    "T34n1718_007:0094c26_2": "從「眾生住於種種之地」，是約一法如來能知。",
    "T34n1718_007:0094c27_3": "七方便住於七位，故言種種之地，此即差別；如來用如實佛眼見之，如眾流入海失於本味，則無差別。",
    "T34n1718_007:0094c29_4": "隨他意語以智方便而演說之，則如來能知差別；其所說法皆悉到於一切智地，則如來能知無差別(云云)。",
    "T34n1718_007:0095a03_5": "從「如彼卉木」下，第三，舉譬帖合眾生不知也。",
    "T34n1718_007:0095a04_6": "從「如來知是」下，第四，牒前總結能知也。",
    "T34n1718_007:0095a05_7": "「一相一味」等，如前釋。",
    "T34n1718_007:0095a05_8": "一相一味、解脫、離、滅等，為緣分別，即是一中無量；「究竟涅槃終歸於空」，即是無量中一。",
    "T34n1718_007:0095a07_9": "此是牒前重釋無差別也。",
    "T34n1718_007:0095a08_10": "何者？",
    "T34n1718_007:0095a08_11": "一相一味、解脫、離、滅，若是二乘法體，猶是差別言宣，今作大乘究竟涅槃終歸於空，即通無差別。",
    "T34n1718_007:0095a10_12": "究竟涅槃結前諸句皆非二乘有餘無餘，乃是究竟涅槃也。",
    "T34n1718_007:0095a12_0": "「常寂滅相」者，結諸句非是小乘寂滅，乃是常住寂滅。",
    "T34n1718_007:0095a13_1": "上文云「諸法從本來常自寂滅相」，即此義也。",
    "T34n1718_007:0095a14_2": "「終歸於空」者，非是灰斷之空，乃是中道第一義空，鄭重抵掌簡實異權。",
    "T34n1718_007:0095a15_3": "舊云終歸於空者，雖復神通延壽無量示現復倍上數，壽盡終歸灰斷，故言終歸空。",
    "T34n1718_007:0095a17_4": "此苦佛苦經，那可言？",
    "T34n1718_007:0095a18_5": "光宅云：終歸入有餘，捨無常身智也。",
    "T34n1718_007:0095a19_6": "有人難此解，若爾與二乘何異？",
    "T34n1718_007:0095a19_7": "經文舉兩究竟，初究竟至於一切種智，此舉智果對二乘智非究竟；二舉究竟涅槃常寂滅相終歸於空，此舉斷對二乘斷非究竟。",
    "T34n1718_007:0095a23_0": "究竟之文，知非小乘空也。",
    "T34n1718_007:0095a23_1": "龍印云：大涅槃空，無法相、無煩惱故名空，終歸常住第一義空。",
    "T34n1718_007:0095a25_2": "忠師云：終歸第一義空智慧。",
    "T34n1718_007:0095a25_3": "有人云，佛果無累故言空。",
    "T34n1718_007:0095a26_4": "注者云：空有洞遣乃名空。",
    "T34n1718_007:0095a27_5": "古諸師皆不作小解，光宅何意獨然？",
    "T34n1718_007:0095a27_6": "「佛知是已觀眾生」下，第五，斷物疑。",
    "T34n1718_007:0095a28_7": "佛昔既知始末皆一，何不鹿苑即為說實？",
    "T34n1718_007:0095a29_8": "釋云，觀眾生心欲，隨三悉檀而將護之，恐其誹謗故不即說也。",
    "T34n1718_007:0095b02_9": "「汝等迦葉」下，第二，復宗稱述欲釋疑。",
    "T34n1718_007:0095b03_10": "疑者，聞佛無量功德，謂四弟子齊教領解何必是實？",
    "T34n1718_007:0095b04_11": "故佛稱述雖未及佛地，齊教不虛也。",
    "T34n1718_007:0095b05_12": "亦是引發下根，令同得悟。",
    "T34n1718_007:0095b05_13": "文為二：初、述，二、釋。",
    "T34n1718_007:0095b06_14": "先歎「希有」者，凡夫有反復，聞能得益，菩薩是已事解不多奇，無為正位能捨證入實甚為希有，能知隨宜說法述能領開三，次言能信受，即述其領顯一。",
    "T34n1718_007:0095b09_15": "「所以者何」釋述意，明佛於一道說三，深玄難解而汝能信也。",
    "T34n1718_007:0095b11_16": "私謂，前文云「如來復有無量功德汝等說不能盡」，後文云「汝等甚為希有」者，佛恩普被猶如雲雨靡不覆潤，佛恩普載猶如大地靡不生成，豈有為一機一方而已，故言汝等說不能盡。",
    "T34n1718_007:0095b15_17": "佛恩雖普，眾生日用不自覺知，如三草二木植根乎地、稟潤乎雨而不能知，汝等能知始終十恩甚為希有。",
    "T34n1718_007:0095b18_18": "未度令度等，述其知佛四弘誓恩，甚為希有。",
    "T34n1718_007:0095b19_19": "眾生現世安隱、後生善處、以道受樂，述其知大慈與樂恩，甚為希有。",
    "T34n1718_007:0095b20_20": "既聞法已離諸障礙，任力所能漸得入道，述其知大悲拔苦恩，甚為希有。",
    "T34n1718_007:0095b22_21": "輪王釋梵是小藥草，述其知勸善除熱惱恩，甚為希有。",
    "T34n1718_007:0095b23_22": "知無漏法能得涅槃及緣覺證是中藥草，述其知除諸熱見愛恩，甚為希有。",
    "T34n1718_007:0095b25_23": "上草小樹是為恥小慕大，述其知遮醜之恩，甚為希有。",
    "T34n1718_007:0095b26_24": "大樹是述其莊嚴之恩，甚為希有。",
    "T34n1718_007:0095b27_25": "最實事一地一雨，述其知付財坐座身心財法自在安樂之恩，甚為希有。",
    "T34n1718_007:0095b29_26": "佛述其差別歎者，歎十恩文盡；若述其無差別歎者，即是一大恩也。",
    "T34n1718_007:0095c02_0": "偈有五十四行半，頌上開顯。",
    "T34n1718_007:0095c02_1": "開顯有法、譬，今皆頌。",
    "T34n1718_007:0095c03_2": "初四行，頌法說；次五十行半，頌譬說。",
    "T34n1718_007:0095c04_3": "法說復二：先舉法王，二則開顯。",
    "T34n1718_007:0095c04_4": "今初半偈，頌法王不虛；下三行半，頌開顯。",
    "T34n1718_007:0095c05_5": "上文二教二智，今亦具頌。",
    "T34n1718_007:0095c06_6": "初一行半，頌二教；後二行，頌二智。",
    "T34n1718_007:0095c07_7": "初「隨眾生」下半行，頌權教；次「如來尊重」下，第二，一行，頌實教。",
    "T34n1718_007:0095c08_8": "次「有智若聞」下一行，頌釋權智；後「是故迦葉」下一行，頌釋實智。",
    "T34n1718_007:0095c09_9": "隨種種緣說種種教，悉為令得大乘正見，自此之前皆名邪見也。",
    "T34n1718_007:0095c11_10": "此頌是如來四悉檀意：「破有法王」即對治意，「隨眾生欲」即世界意，「智聞信解疑悔永失」是為人意，「令得正見」第一義意。",
    "T34n1718_007:0095c14_11": "三悉檀即頌上以智方便而為演說，令得正見頌上到一切智地(云云)。",
    "T34n1718_007:0095c15_12": "「迦葉當知譬如」下五十行半，頌上譬說。",
    "T34n1718_007:0095c16_13": "初十行半，頌開譬；次四十行，頌合譬。",
    "T34n1718_007:0095c17_14": "上開二譬，今初九偈半，頌差別譬；次一行，頌無差別譬。",
    "T34n1718_007:0095c18_15": "上差別有六，今亦頌六，而不如長行開譬，如合次第也。",
    "T34n1718_007:0095c20_16": "初三行，頌第三雲譬；「其雨普等」下，第二，一行，頌第四注雨譬；次「山川險谷」下，第三，一句，頌第一土地山川譬；次「幽邃」下，第四，二句，頌第二卉木譬；次「大小諸樹」下，第五，兩行三句，頌第五受潤譬；「一切諸樹」下，第六，二行，頌第六增長譬。",
    "T34n1718_007:0095c25_17": "雲譬應身，應身隨智慧行，故言「慧雲」。",
    "T34n1718_007:0095c26_18": "能具十二部法，故言「含潤」也。",
    "T34n1718_007:0095c27_0": "若應身不說法，如須扇多多寶者，此雲不含潤也。",
    "T34n1718_007:0095c28_1": "身放大光如「電耀」，口震四辯如「雷聲」也。",
    "T34n1718_007:0095c29_2": "九十五種邪光不現，故言「掩蔽」，除九十八種惱熱，如「地上清涼」也。",
    "T34n1718_007:0096a01_3": "「如可承攬」者，應身降世似同三有，有心往取實不可得也。",
    "T34n1718_007:0096a03_4": "八音四辯宣注法雨，「四方俱下」一時俱聞，亦云四等也。",
    "T34n1718_007:0096a04_5": "凡有心者皆蒙利潤，故言「率土充洽」也。",
    "T34n1718_007:0096a05_6": "此則成上，又成下山川譬也。",
    "T34n1718_007:0096a06_0": "「山川險谷」一句，頌第一土地，即是七方便眾生五陰，今蒙法雨身口柔軟，如土地得澤也。",
    "T34n1718_007:0096a08_1": "「幽邃所生」者，是頌上第二眾生習因差別，譬眾生久遠所植習因隱在陰界入內，故言「幽邃」，今蒙法雨悉得開發，故言「所生」。",
    "T34n1718_007:0096a10_2": "「百穀」語通取五穀，譬五乘能生百善也。",
    "T34n1718_007:0096a11_3": "「甘蔗蒲萄」譬定慧。",
    "T34n1718_007:0096a12_4": "「乾地普洽」譬未信者令信也。",
    "T34n1718_007:0096a13_0": "餘譬如文。",
    "T34n1718_007:0096a13_1": "「如其體相性分大小」下一行，頌第二無差別譬。",
    "T34n1718_007:0096a14_2": "上文有三，此中略不頌一地，而所生兼之。",
    "T34n1718_007:0096a15_3": "初二句，頌所生所潤；次一句，頌能潤，則是頌無差別也。",
    "T34n1718_007:0096a16_4": "「而各滋茂」頌差別不自知也。",
    "T34n1718_007:0096a17_5": "「佛亦如是出」下四十行，頌第二合譬。",
    "T34n1718_007:0096a18_6": "初三十五偈，頌合差別；次「如是迦葉」下五行，頌合無差別。",
    "T34n1718_007:0096a19_7": "上合差別譬，前正合、後譬帖，今頌亦先合，次便舉譬帖。",
    "T34n1718_007:0096a20_8": "初一行，頌合雲譬，上兩句以身合雲，下兩句舉譬帖合。",
    "T34n1718_007:0096a22_9": "次「既出」下，第二，有八行半，頌第二合雨譬。",
    "T34n1718_007:0096a23_10": "上先標章門，次勸聽受。",
    "T34n1718_007:0096a23_11": "「既出」下三行，略頌十號，次一行半，頌四弘，六章門中但頌二章也。",
    "T34n1718_007:0096a25_12": "「充潤一切」下一行半，是頌四弘誓。",
    "T34n1718_007:0096a26_0": "「諸天人」下，第二，四行，頌勸聽受。",
    "T34n1718_007:0096a26_1": "「我觀一切」下，第三，四行，頌第三合上山川譬。",
    "T34n1718_007:0096a27_2": "山川譬七種五陰眾生，如雨注不擇谿谷，佛平等說故無彼此，有機為此、無機為彼，植善為愛、憎逆為憎，佛事為自、魔事為他，應初為來、應後為去，入實為坐、出權為立，佛觀眾生為若此，即是等雨山川之意，頌上無數億種眾生來至佛所而聽法也。",
    "T34n1718_007:0096b04_3": "「貴賤上下」下，第四，二行，頌上第四如來于時觀是眾生，合第二所生草木叢林。",
    "T34n1718_007:0096b06_4": "貴賤乃至利鈍，約七方便傳傳作之也。",
    "T34n1718_007:0096b07_5": "「一切眾生聞我法者」下，第五，十一行，頌上種種無量皆令歡喜，合受潤譬。",
    "T34n1718_007:0096b09_6": "文為三：初一行，總明受潤；次「或處人天」下，第二，七行，別明受潤；次三行，結所潤能潤。",
    "T34n1718_007:0096b11_7": "有人解人天為小草，二乘為中草，外凡為大草，內凡為小樹，初地至七地為大樹。",
    "T34n1718_007:0096b13_8": "有人以內凡為大草，初地至七地為小樹，八地為大樹。",
    "T34n1718_007:0096b14_9": "有人以三十心為大草，初地至六地為小樹，七地去為大樹。",
    "T34n1718_007:0096b15_10": "然三草二木佛自合喻，明文朗然，云何師心反佛違經耶？",
    "T34n1718_007:0096b17_11": "就別受潤中文為五：初一行，人天俱未斷惑，合為小草；次「知無漏法」下，第二，二行，明二乘俱有斷證，合為中草；次「求世尊處」下，第三，一行，明六度，志求作佛化他，勝二乘獨，為上草；次「又諸佛子」下，第四，一行半，明通教，已斷通惑、誓扶餘習、涉有化他，望下為優、比上為劣，故名小樹；次「安住神通」下，第五，一行半，明別教，自行化他高廣為勝，故名大樹。",
    "T34n1718_007:0096b25_12": "約三菩薩各作三樹，六度約三僧祇，通教約七八九地，別教約三十心。",
    "T34n1718_007:0096b27_13": "「佛平等說」下，第三，三行，結所潤能潤。",
    "T34n1718_007:0096b28_14": "又二：初一行半，舉譬帖釋。",
    "T34n1718_007:0096b28_15": "所受潤雖明七種，七種為少如海一滴。",
    "T34n1718_007:0096b29_16": "「佛以此喻」一行半，明能潤佛智多如海也。",
    "T34n1718_007:0096c01_17": "「我雨法雨」下八行半，頌第六諸眾生聞此法已，合歡喜增長譬。",
    "T34n1718_007:0096c03_0": "又二：前兩行總頌增長，又二：初一行總頌增長，次一行舉譬帖釋。",
    "T34n1718_007:0096c04_1": "次「諸佛之法」下六行半，別明增長，為四：初一行半，明人天增長。",
    "T34n1718_007:0096c06_0": "「普得具足」，是頌現世安隱；「漸次修行」，是頌後世以道受樂。",
    "T34n1718_007:0096c07_1": "次「聲聞」下，第二，一行半，頌二乘增長。",
    "T34n1718_007:0096c08_2": "「住最後身」有二解：一云，二乘此身若不值佛，身未必無後，由見佛故成最後身，即是增長義；二云，二乘得有餘涅槃住最後身，得佛五味調熟得入法華，聞大乘得解即是增長。",
    "T34n1718_007:0096c12_3": "「若諸菩薩智慧堅固」下，第三，一行半，是通教增長。",
    "T34n1718_007:0096c13_4": "「堅固」是體法慧，「了達三界」是斷惑盡。",
    "T34n1718_007:0096c14_5": "「復有住禪」下，第四，二行，是別教增長(云云)。",
    "T34n1718_007:0096c15_6": "問：一雲一雨，與一音同異？",
    "T34n1718_007:0096c15_7": "答：下地以一音令他聞一法，佛以一音隨類各解；今一雲一雨，正是隨類之一音也。",
    "T34n1718_007:0096c17_8": "有人解，法身不二名一，從法身出音故言一音。",
    "T34n1718_007:0096c18_9": "有人言，一時並出眾聲故言一音。",
    "T34n1718_007:0096c19_10": "有人言，五音之中隨用一音。",
    "T34n1718_007:0096c20_11": "《大論》明一音報眾聲，不言並出，亦不言是法身出音。",
    "T34n1718_007:0096c21_12": "《毘婆沙》言，佛以一音說四諦，五人聞人語，八萬諸天聞天語，地獄夜叉各聞同其語，唱告至梵天是為梵音，亦是佛報得清淨音聲最妙號為梵音，若報得梵音，則人所不聞、聞亦不解。",
    "T34n1718_007:0096c26_0": "「如是迦葉」下，第二，五行，頌上無差別譬。",
    "T34n1718_007:0096c26_1": "又為二：前一行半，頌無差別之差別；後三行半，頌差別無差別。",
    "T34n1718_007:0096c28_2": "「譬如大雲如一味雨」，即頌合上一味雨無差別也。",
    "T34n1718_007:0096c29_3": "「潤於人華各得成實」，即是頌上差別也。",
    "T34n1718_007:0097a01_4": "次「迦葉當知以諸因緣」下，即是明權權即差別，合上所生也。",
    "T34n1718_007:0097a02_5": "「今當為汝」者即是顯實，實即無差別，合上一地也。",
    "T34n1718_007:0097a04_6": "「非滅度」者，未度變易也。",
    "T34n1718_007:0097a04_7": "獨言二乘者，為其保證強也。",
    "T34n1718_007:0097a05_8": "人天不計，果為涅槃，菩薩不中間取證也。",
    "T34n1718_007:0097a06_9": "「是菩薩道」者，菩薩行道亦須斷通惑，汝已斷盡即是菩薩道。",
    "T34n1718_007:0097a07_10": "《法華論》謂，發心退已還發，前所修善不滅，同後得果。",
    "T34n1718_007:0097a09_11": "二乘智斷是菩薩道者，二乘執其果故斥，言是菩薩道，道即因也。",
    "T34n1718_007:0097a10_12": "問：菩薩亦有果，〈信解〉云「得道得果」，《大品》云「有法是菩薩道，無法是菩薩果」，何故不言是菩薩果？",
    "T34n1718_007:0097a12_13": "答：此義亦應得，今言若道若果皆是佛因，因即是道也。",
    "T34n1718_007:0097a15_0": "釋授記品",
    "T34n1718_007:0097a16_0": "梵音和伽羅，此云授記。",
    "T34n1718_007:0097a16_1": "諸經破受記，《淨名》云「從如生得記，從如滅得記，如無生滅則知無記。」",
    "T34n1718_007:0097a18_2": "《思益》云「願不聞記名」。",
    "T34n1718_007:0097a18_3": "《大品》云「受記是戲論」。",
    "T34n1718_007:0097a19_4": "今經云何？",
    "T34n1718_007:0097a19_5": "答：若見有記記人，此見須破；菩薩誓記，此記須與。",
    "T34n1718_007:0097a20_6": "世諦故記，第一義故無。",
    "T34n1718_007:0097a21_7": "四悉，適時如下說；若通途記，如〈法師品〉初；若別與記，如三周後說；若正因記，如〈常不輕〉；若緣因記，如〈法師品〉十種供養；若了因記，如授三根人；若正因記則廣，若緣了記則狹，或遲記、或速記；或佛記如此文，或菩薩記如不輕，雖無劫國之定亦得是記；復懸記，如〈化城品〉未來弟子是也。",
    "T34n1718_007:0097a27_8": "他經但記菩薩、不記二乘，但記善、不記惡，但記男、不記女，但記人天、不記畜；今經皆記。",
    "T34n1718_007:0097a29_9": "若《首楞嚴》有四種記，今經具之：未發心與記，如〈常不輕品〉，發心現前無生，三周記是也；《瓔珞》第九，八種授記，己知他不知，眾人盡知己不知，己眾俱知，己眾俱不知，近覺遠不覺，遠覺近不覺，俱覺，俱不覺。",
    "T34n1718_007:0097b05_10": "己知他不知者，發心自誓未廣及人，未得四無所畏，未得善權故。",
    "T34n1718_007:0097b07_11": "眾人盡知己不知者，發心廣大得無畏善權故。",
    "T34n1718_007:0097b08_12": "皆知者，位在七地無畏善權得空觀故。",
    "T34n1718_007:0097b09_13": "皆不知者，未入七地未得無著行(云云)。",
    "T34n1718_007:0097b10_14": "遠者不覺者，彌勒是也，諸根具足不捨如來無著之行故。",
    "T34n1718_007:0097b11_15": "近者不覺，此人未能演說賢聖之行，師子膺是也。",
    "T34n1718_007:0097b12_16": "近遠俱覺者，諸根具足不捨無著之行，柔順菩薩是也。",
    "T34n1718_007:0097b13_17": "近遠俱不覺者，未得善權不能悉知如來藏，等行菩薩是也。",
    "T34n1718_007:0097b15_18": "餘經又云，近知者從現佛得記也，如彌勒等。",
    "T34n1718_007:0097b16_19": "遠知者，不從今佛從當佛得記，如佛語弊魔，彌勒當與汝記。",
    "T34n1718_007:0097b17_20": "近遠俱知者，今當佛俱與記也。",
    "T34n1718_007:0097b18_21": "近遠俱不知者，今當佛俱不記也。",
    "T34n1718_007:0097b19_22": "元諸佛本為大事因緣出世，令眾生開示悟入佛之知見，今大事已顯，佛已說竟，眾生已入，暢佛本懷眾生願滿，法應與記，如父遇子豈不付財？",
    "T34n1718_007:0097b22_23": "又行人無量世行願願在今佛，文云「其本願如此故獲斯記」，此兩緣是世界悉檀故記。",
    "T34n1718_007:0097b24_24": "又二乘聞經改小入大，圓因已足，因必招果，故如來與記。",
    "T34n1718_007:0097b26_25": "時眾咸知發願，願為生身法身內外眷屬，或願但生彼土饒益眾生，此兩是為人悉檀與記。",
    "T34n1718_007:0097b28_26": "又授二乘記，破欲退大入小菩薩。",
    "T34n1718_007:0097b29_27": "何者？",
    "T34n1718_007:0097b29_28": "若定有二乘可退為小，今無二乘，何所可退？",
    "T34n1718_007:0097c01_29": "又破欲發二乘心者，彼證自捨，我何為取？",
    "T34n1718_007:0097c02_30": "又破未改小者則便改小，將證小者即不取證。",
    "T34n1718_007:0097c03_31": "此四，對治悉檀與記。",
    "T34n1718_007:0097c03_32": "又無生現前，必由實解開佛知見不謬，又明了佛性故與受記。",
    "T34n1718_007:0097c05_33": "小乘入實決定作佛，若爾一切眾生亦有佛性，何不與記？",
    "T34n1718_007:0097c06_34": "然眾生但正無緣，今聞經信解緣正具足，開佛知見知佛性、見佛法見佛性，此兩，第一義悉檀與記。",
    "T34n1718_007:0097c09_35": "此四記，攝上諸受記盡(云云)。",
    "T34n1718_007:0097c09_36": "授記亦云受記、受決、受莂，授是與義，受是得義，記是記事，決是決定，莂是了莂。",
    "T34n1718_007:0097c11_37": "中根人聞法，譬二周開三顯一，具足領解如來述成，雖自知作佛，而時事未審，若蒙佛誠言，授其當果，劫國決定，近遠了莂，則大歡喜。",
    "T34n1718_007:0097c14_38": "今從佛授與得名，故言「授記品」。",
    "T34n1718_007:0097c15_39": "此文是譬說第四段，上三段皆以譬喻說之，此中授記亦用譬喻論記。",
    "T34n1718_007:0097c17_40": "何意無第五段？",
    "T34n1718_007:0097c17_41": "一解云，指上指下略不論耳。",
    "T34n1718_007:0097c18_42": "又云，〈草喻〉中明一切受潤各得增長，審知四眾皆獲利益，經家略不出耳。",
    "T34n1718_007:0097c19_43": "文為二：一、正與中根授記，二、許為下根宿世之說。",
    "T34n1718_007:0097c21_44": "初又二：先授迦葉，次授三人，並有長行、偈頌。",
    "T34n1718_007:0097c22_45": "迦葉長行中有六：一行因，二得果，三劫國名字莊嚴，四壽命，五正像久近如文，六國淨。",
    "T34n1718_007:0097c24_46": "三弟子中復二：一請記，二與記。",
    "T34n1718_007:0097c24_47": "請記中七偈：初一行，正請。",
    "T34n1718_007:0097c25_48": "次二行半，開譬。",
    "T34n1718_007:0097c25_49": "次二行半，合譬。",
    "T34n1718_007:0097c26_50": "次一行，結三人記，各有行因得果劫國壽命法住數量，悉如文。",
    "T34n1718_007:0097c27_51": "從「我諸弟子」下二行半，許為下根更說宿世，此人已聞法譬，復見上中受記，而猶疑不了深生愧恥，欲增進其道，先許總記，更說宿緣(云云)。",
    "T34n1718_007:0098a02_52": "◎妙法蓮華經文句卷第七上"
}