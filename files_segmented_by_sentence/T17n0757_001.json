{
    "T17n0757_001:0591c11_0": "佛說身毛喜豎經卷上",
    "T17n0757_001:0591c13_0": "譯經三藏朝散大夫試鴻臚卿",
    "T17n0757_001:0591c14_0": "光梵大師賜紫沙門臣惟淨等",
    "T17n0757_001:0591c15_0": "奉　詔譯",
    "T17n0757_001:0591c16_0": "如是我聞：一時世尊在毘舍離國最勝大城最勝林中，與苾芻眾俱。",
    "T17n0757_001:0591c17_1": "時彼城中有長者子，名曰善星，捨離佛法，其來未久，以多種緣，謗佛法僧，而作是言：「沙門瞿曇！",
    "T17n0757_001:0591c19_2": "尚無人中最上之法，況聖知見最勝所證，入於論難。",
    "T17n0757_001:0591c20_3": "彼為聲聞，宣說諸法，所求所修，以自辯才及不正智，而為所證，其所說法，豈能出要盡苦邊際？」",
    "T17n0757_001:0591c23_0": "爾時尊者舍利子，於其食時著衣持鉢，入毘舍離大城，次第乞食，聞彼城中善星長者子以多種緣謗佛法僧。",
    "T17n0757_001:0591c25_1": "時尊者舍利子既行乞已，還復本處，飯食事訖，收攝衣鉢，洗雙足已，往詣佛所，頭面著地，禮世尊足，退坐一面，而白佛言：「世尊！",
    "T17n0757_001:0591c28_2": "我於今日，入毘舍離大城乞食，聞彼城中善星長者子，以多種緣謗佛法僧，而作是言：『沙門瞿曇！",
    "T17n0757_001:0592a01_3": "尚無人中最上之法，況聖知見最勝所證，入於論難。",
    "T17n0757_001:0592a02_4": "彼為聲聞，宣說諸法，所求所修，以自辯才及不正智，而為所證，其所說法，豈能出要盡苦邊際？』",
    "T17n0757_001:0592a04_5": "世尊！",
    "T17n0757_001:0592a05_0": "彼長者子，捨離佛法，其來未久，斯何等故，發如是言？」",
    "T17n0757_001:0592a07_0": "爾時佛告尊者舍利子言：「汝今當知，彼善星長者子，是大麁惡，覆藏自罪，以覆藏故，謗佛法僧，乃發是言。",
    "T17n0757_001:0592a09_1": "舍利子！",
    "T17n0757_001:0592a09_2": "如汝所聞，彼長者子出非義語而為誹謗，即作是言：『沙門瞿曇！",
    "T17n0757_001:0592a10_3": "彼為聲聞所說諸法，豈能出要盡苦邊際者？』",
    "T17n0757_001:0592a11_4": "汝當善聽，我今為汝略說其事。",
    "T17n0757_001:0592a12_5": "舍利子！",
    "T17n0757_001:0592a12_6": "彼長者子，於我法中不具信種。",
    "T17n0757_001:0592a13_7": "所有如來、應供、正等正覺、明行足、善逝、世間解、無上士、調御丈夫、天人師、佛、世尊，十號具足。",
    "T17n0757_001:0592a15_8": "彼長者子，於如是事，雖知雖見，以不信故乃發是言：『沙門瞿曇！",
    "T17n0757_001:0592a16_9": "尚無人中最上之法，況聖知見最勝所證，入於論難。",
    "T17n0757_001:0592a18_10": "彼為聲聞，宣說諸法，所求所修，以自辯才及不正智，而為所證。』",
    "T17n0757_001:0592a19_11": "由彼心言及彼所見，相續謗故，速墮地獄，如墜重擔。",
    "T17n0757_001:0592a20_12": "又如聲聞苾芻，戒定慧學，皆悉具足，少用勤力，智獲果證，不以為難；彼墮惡趣，亦復如是！",
    "T17n0757_001:0592a23_0": "「又舍利子！",
    "T17n0757_001:0592a23_1": "彼長者子，於我法中不具信種。",
    "T17n0757_001:0592a23_2": "所有如來、應供、正等正覺，於阿蘭若處棲止坐臥，遠離闤闠種種憒閙，人所應用房舍坐臥諸緣具等，亦悉棄置。",
    "T17n0757_001:0592a26_3": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592a27_4": "由彼心言及彼所見，相續謗故，速墮地獄。",
    "T17n0757_001:0592a28_5": "「又舍利子！",
    "T17n0757_001:0592a29_6": "彼長者子，於我法中不具信種。",
    "T17n0757_001:0592a29_7": "所有如來、應供、正等正覺，離欲離罪息不善法，有尋有伺，離生喜樂，證初禪定。",
    "T17n0757_001:0592b02_8": "彼長者子，於如是事雖知雖見，以不信故，乃發是言，而為誹謗。",
    "T17n0757_001:0592b03_9": "由彼心言及彼所見，相續謗故，速墮地獄。",
    "T17n0757_001:0592b05_0": "「又舍利子！",
    "T17n0757_001:0592b05_1": "彼長者子，於我法中不具信種。",
    "T17n0757_001:0592b05_2": "所有如來、應供、正等正覺，止息尋伺，內外清淨，心一境性，無尋無伺，定生喜樂，證二禪定。",
    "T17n0757_001:0592b07_3": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592b09_4": "由彼心言及彼所見，相續謗故，速墮地獄。",
    "T17n0757_001:0592b11_0": "「又舍利子！",
    "T17n0757_001:0592b11_1": "彼長者子，於我法中不具信種。",
    "T17n0757_001:0592b11_2": "所有如來、應供、正等正覺，離於喜貪，如實正知，修捨念行，身受妙樂，離於貪想，如聖所觀，捨念之行，離喜妙樂，證三禪定。",
    "T17n0757_001:0592b14_3": "彼長者子，於如是事，雖知雖見，以不信故，乃出是言，而為誹謗。",
    "T17n0757_001:0592b16_4": "由彼心言及彼所見，相續謗故，速墮地獄。",
    "T17n0757_001:0592b18_0": "「又舍利子！",
    "T17n0757_001:0592b18_1": "彼長者子，於我法中不具信種。",
    "T17n0757_001:0592b18_2": "所有如來、應供、正等正覺，苦樂悉斷，離先所有悅意、惱意二種之法，除苦樂想，捨念清淨，證四禪定。",
    "T17n0757_001:0592b21_3": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592b22_4": "由彼心言及彼所見，相續謗故，速墮地獄。",
    "T17n0757_001:0592b24_0": "「又舍利子！",
    "T17n0757_001:0592b24_1": "彼長者子，於我法中不具信種。",
    "T17n0757_001:0592b24_2": "所有如來、應供、正等正覺，過諸色想，離想對礙，於種種想，而不作意，緣無邊空，以為行相，證空無邊處定。",
    "T17n0757_001:0592b27_3": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592b28_4": "由彼心言及彼所見，相續謗故，速墮地獄。",
    "T17n0757_001:0592b29_5": "餘之所證，九次第定，亦復如是！",
    "T17n0757_001:0592c02_0": "「又舍利子！",
    "T17n0757_001:0592c02_1": "彼長者子，於我法中不具信種。",
    "T17n0757_001:0592c02_2": "所有如來、應供、正等正覺，於處非處以自智力悉如實知。",
    "T17n0757_001:0592c04_3": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592c06_4": "由彼心言及彼所見，相續謗故，速墮地獄。",
    "T17n0757_001:0592c08_0": "「又舍利子！",
    "T17n0757_001:0592c08_1": "彼長者子，於我法中不具信種。",
    "T17n0757_001:0592c08_2": "所有如來、應供、正等正覺，一切所行所至之道，悉以正智如實了知。",
    "T17n0757_001:0592c10_3": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592c12_4": "由彼心言及彼所見，相續謗故，速墮地獄。",
    "T17n0757_001:0592c14_0": "「又舍利子！",
    "T17n0757_001:0592c14_1": "彼長者子，於我法中不具信種。",
    "T17n0757_001:0592c14_2": "所有如來、應供、正等正覺，於種種界無數世界，悉以正智如實了知。",
    "T17n0757_001:0592c16_3": "如來成就如是智力，彼長者子於如是事，雖知雖見，以不信故，乃發是言，而為誹謗。",
    "T17n0757_001:0592c18_4": "由彼心言及彼所見，相續謗故，速墮地獄。",
    "T17n0757_001:0592c20_0": "「又舍利子！",
    "T17n0757_001:0592c20_1": "彼長者子，於我法中不具信種。",
    "T17n0757_001:0592c20_2": "所有如來、應供、正等正覺，於諸有情，所有無數種種信解，悉以正智稱量，如實一一了知。",
    "T17n0757_001:0592c22_3": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0592c24_4": "由彼心言，及彼所見，相續謗故，速墮地獄。",
    "T17n0757_001:0592c26_0": "「又舍利子！",
    "T17n0757_001:0592c26_1": "彼長者子，於我法中不具信種。",
    "T17n0757_001:0592c26_2": "所有如來、應供、正等正覺，於諸有情，差別諸根，悉以正智稱量，如實一一了知。",
    "T17n0757_001:0592c28_3": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593a01_4": "由彼心言及彼所見，相續謗故，速墮地獄。",
    "T17n0757_001:0593a03_0": "「又舍利子！",
    "T17n0757_001:0593a03_1": "彼長者子，於我法中不具信種。",
    "T17n0757_001:0593a03_2": "所有如來、應供、正等正覺，於諸有情，積集諸業，及其壽量，悉以正智稱量，如實一一了知。",
    "T17n0757_001:0593a05_3": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593a07_4": "由彼心言及彼所見，相續謗故，速墮地獄。",
    "T17n0757_001:0593a09_0": "「又舍利子！",
    "T17n0757_001:0593a09_1": "彼長者子，於我法中不具信種。",
    "T17n0757_001:0593a09_2": "所有如來、應供、正等正覺，一切禪定，解脫三摩地、三摩鉢底，染淨所起，悉以正智，如實了知。",
    "T17n0757_001:0593a12_3": "如來成就如是智力，彼長者子，雖知雖見，以不信故，乃發是言，而為誹謗。",
    "T17n0757_001:0593a13_4": "由彼心言及彼所見，相續謗故，速墮地獄。",
    "T17n0757_001:0593a15_0": "「又舍利子！",
    "T17n0757_001:0593a15_1": "彼長者子，於我法中不具信種。",
    "T17n0757_001:0593a15_2": "所有如來、應供、正等正覺，以淨天眼過於人眼，能觀世間一切有情生滅好醜，若貴若賤，隨業所受。",
    "T17n0757_001:0593a18_3": "若諸有情，於身口意，造不善業，毀訾賢聖，起於邪見，因斯積集邪見業故，身壞命終，墮在惡趣，生地獄中；若諸有情，於身口意，造眾善業，不毀賢聖，起於正見，因斯積集正見業故，身壞命終，生於善趣天界之中。",
    "T17n0757_001:0593a23_0": "即以天眼及以正智，悉見悉知。",
    "T17n0757_001:0593a23_1": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593a25_2": "由彼心言及彼所見，相續謗故，速墮地獄。",
    "T17n0757_001:0593a27_0": "「又舍利子！",
    "T17n0757_001:0593a27_1": "彼長者子，於我法中不具信種。",
    "T17n0757_001:0593a27_2": "所有如來、應供、正等正覺，種種宿住隨念智力，所謂能知一生二生、三四五生，若十、二十，乃至百生、千生、百千生，無數百千生。",
    "T17n0757_001:0593b01_3": "於諸生中，若成若壞，諸有一切成壞劫事，昔如是姓、如是名字、如是種族、如是色相、如是飲食、如是壽量、如是苦樂，此滅彼生、彼滅此生。",
    "T17n0757_001:0593b04_4": "如是等事，悉以正智，如實思念，一一了知。",
    "T17n0757_001:0593b05_5": "如來成就如是智力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593b07_6": "由彼心言及彼所見，相續謗故，速墮地獄。",
    "T17n0757_001:0593b09_0": "「又舍利子！",
    "T17n0757_001:0593b09_1": "彼長者子，於我法中不具信種。",
    "T17n0757_001:0593b09_2": "所有如來、應供、正等正覺，諸漏已盡，非漏隨增，心善解脫、慧善解脫。",
    "T17n0757_001:0593b11_3": "於如是法，以自通力，成就所證。",
    "T17n0757_001:0593b12_4": "舍利子！",
    "T17n0757_001:0593b12_5": "如來圓滿如是十力，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593b14_6": "由彼心言及彼所見，相續謗故，速墮地獄。",
    "T17n0757_001:0593b16_0": "「又舍利子！",
    "T17n0757_001:0593b16_1": "彼長者子，於我法中不具信種。",
    "T17n0757_001:0593b16_2": "所有如來、應供、正等正覺，成就四無所畏而悉能知聖所行處，於大眾中，作師子吼，轉大梵輪，餘諸沙門、婆羅門，若魔若梵，悉不能轉。",
    "T17n0757_001:0593b19_3": "何等為四？",
    "T17n0757_001:0593b20_4": "一者、如來、應供、正等正覺，證一切智，此法彼法，無所不知，於大眾中，作如是言：『我得安樂無恐無畏，如實了知聖所行處，作師子吼，轉大梵輪，餘不能轉，我不見有一切沙門、婆羅門、及天人、魔、梵與我等者。』",
    "T17n0757_001:0593b24_5": "二者、如來、應供、正等正覺，諸漏已盡，於大眾中，作如是言：『我得安樂無恐無畏，如實了知聖所行處，作師子吼，轉大梵輪，餘不能轉，我不見有一切沙門、婆羅門及天人、魔、梵與我等者。』",
    "T17n0757_001:0593b28_6": "三者、如來、應供、正等正覺，為隨法行諸聲聞人，宣說所修隨法所行，如先廣說，最上所證，於大眾中，作如是言：『我說貪欲是障道法，我得安樂無恐無畏，如實了知聖所行處，作師子吼，轉大梵輪餘不能轉，我不見有一切沙門、婆羅門、及天人、魔、梵與我等者。』",
    "T17n0757_001:0593c05_7": "四者、如來、應供、正等正覺，為諸聲聞說正道法，而能出要盡苦邊際，於大眾中，作如是說：『我得安樂無恐無畏，如實了知聖所行處，作師子吼，轉大梵輪，餘不能轉，我不見有一切沙門、婆羅門及天、人、魔、梵與我等者。』",
    "T17n0757_001:0593c10_8": "「舍利子！",
    "T17n0757_001:0593c10_9": "如來圓滿如是四無所畏，彼長者子，於如是事，雖知雖見，以不信故，乃發是言，而為誹謗。",
    "T17n0757_001:0593c12_10": "由彼心言及彼所見，相續謗故，速墮地獄。",
    "T17n0757_001:0593c14_0": "「又舍利子！",
    "T17n0757_001:0593c14_1": "世有八眾。",
    "T17n0757_001:0593c14_2": "何等為八？",
    "T17n0757_001:0593c14_3": "一、剎帝利眾，二、婆羅門眾，三、長者眾，四、沙門眾，五、四大王天眾，六、忉利天眾，七、魔眾，八、梵天眾。",
    "T17n0757_001:0593c16_4": "「舍利子！",
    "T17n0757_001:0593c17_5": "我昔曾往無數百千剎帝利會中，隨彼眾會何等色相，我亦同彼現其形相；隨彼眾會光明分量，我亦同彼具其光相。",
    "T17n0757_001:0593c19_6": "彼眾或以自教說法，我亦先當同其所說，然後我說勝彼之法。",
    "T17n0757_001:0593c21_7": "我雖如是所說，彼眾亦悉不能知解，以是緣故，彼眾疑念：『適所說法，為沙門邪？",
    "T17n0757_001:0593c22_8": "婆羅門邪？",
    "T17n0757_001:0593c23_9": "天、人、魔、梵之所說邪？』",
    "T17n0757_001:0593c23_10": "我時復為說最上法，示教利喜。",
    "T17n0757_001:0593c24_11": "如其所應示教利喜已，我於爾時，隱身不現。",
    "T17n0757_001:0593c25_12": "我雖如是隱其身相，彼眾亦悉不能知覺，復起疑念：『適所隱者，為沙門邪？",
    "T17n0757_001:0593c27_13": "婆羅門邪？",
    "T17n0757_001:0593c27_14": "或天、人、魔、梵邪？』",
    "T17n0757_001:0593c27_15": "舍利子！",
    "T17n0757_001:0593c27_16": "我時現自身相，與彼同等，彼眾尚猶不能見我，況復超勝我？",
    "T17n0757_001:0593c29_17": "時所說最上法者，所謂最勝神通知見。",
    "T17n0757_001:0594a02_0": "「又舍利子！",
    "T17n0757_001:0594a02_1": "我昔曾往無數百千婆羅門會中，隨彼眾會何等色相，我亦同彼現其形相；隨彼眾會光明分量，我亦同彼具其光相。",
    "T17n0757_001:0594a04_2": "彼眾或以自教說法，我亦先當同其所說，然後我說勝彼之法。",
    "T17n0757_001:0594a06_3": "我雖如是所說，彼眾亦悉不能知解，以是緣故，彼眾疑念：『適所說法，為沙門邪？",
    "T17n0757_001:0594a08_4": "婆羅門邪？",
    "T17n0757_001:0594a08_5": "天、人、魔、梵之所說邪？』",
    "T17n0757_001:0594a08_6": "我時復為說最上法，示教利喜。",
    "T17n0757_001:0594a09_7": "如其所應示教利喜已，我於爾時，隱身不現。",
    "T17n0757_001:0594a10_8": "我雖如是隱其身相，彼眾亦悉不能知覺，復起疑念：『適所隱者，為沙門邪？",
    "T17n0757_001:0594a12_9": "婆羅門邪？",
    "T17n0757_001:0594a12_10": "或天、人、魔、梵邪？』",
    "T17n0757_001:0594a12_11": "舍利子！",
    "T17n0757_001:0594a12_12": "我時現自身相與彼同等，彼眾尚猶不能見我，況復超勝我？",
    "T17n0757_001:0594a14_13": "時所說最上法者，所謂最勝神通知見，餘之長者、沙門、四大王天、忉利天及魔眾會，亦復如是！",
    "T17n0757_001:0594a17_0": "「又舍利子！",
    "T17n0757_001:0594a17_1": "我昔曾往無數百千梵天會中，隨彼眾會何等色相，我亦同彼現其形相；隨彼眾會光明分量，我亦同彼具其光相。",
    "T17n0757_001:0594a19_2": "彼眾或以自教說法，我亦先當同其所說，然後我說勝彼之法。",
    "T17n0757_001:0594a21_3": "我雖如是所說，彼眾亦悉不能知解，以是緣故，彼眾疑念：『適所說法，為沙門邪？",
    "T17n0757_001:0594a23_0": "婆羅門邪？",
    "T17n0757_001:0594a23_1": "天、人、魔、梵之所說邪？』",
    "T17n0757_001:0594a23_2": "我時復為說最上法，示教利喜。",
    "T17n0757_001:0594a24_3": "如其所應示教利喜已，我於爾時，隱身不現。",
    "T17n0757_001:0594a25_4": "我雖如是隱其身相，彼眾亦悉不能知覺，復起疑念：『適所隱者，為沙門邪？",
    "T17n0757_001:0594a27_5": "婆羅門邪？",
    "T17n0757_001:0594a27_6": "或天、人、魔、梵邪？』",
    "T17n0757_001:0594a27_7": "舍利子！",
    "T17n0757_001:0594a27_8": "我時現自身相與彼同等，彼眾尚猶不能見我，況復超勝我？",
    "T17n0757_001:0594a29_9": "時所說最上法者，所謂最勝神通知見。",
    "T17n0757_001:0594b01_10": "「舍利子！",
    "T17n0757_001:0594b01_11": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0594b02_12": "由彼心言及彼所見，相續謗故，速墮地獄。",
    "T17n0757_001:0594b04_0": "「又舍利子！",
    "T17n0757_001:0594b04_1": "其有地獄所行之道、所趣業因，乃至有情所受報應，我悉如實一一了知；又復畜生所行之道、所趣業因，乃至有情所受報應，悉如實知；又復餓鬼所行之道、所趣業因，乃至有情所受報應，悉如實知；所有阿修羅道、人所行道、天所行道所趣業因，乃至彼彼有情所受報應，悉如實知。",
    "T17n0757_001:0594b10_2": "舍利子！",
    "T17n0757_001:0594b10_3": "至于涅槃所行聖道，及涅槃法，乃至有情證涅槃果，悉如實知。",
    "T17n0757_001:0594b12_4": "舍利子！",
    "T17n0757_001:0594b12_5": "彼長者子，於如是事，雖知雖見，以不信故，乃發是言，而為誹謗。",
    "T17n0757_001:0594b13_6": "由彼心言及彼所見，相續謗故，速墮地獄。",
    "T17n0757_001:0594b15_0": "佛說身毛喜豎經卷上"
}