{
    "T25n1509_043:0369b21_0": "大智度論釋集散品第九下(卷第四十三)龍樹菩薩造後秦龜茲國三藏鳩摩羅什譯【經】「復次，世尊！",
    "T25n1509_043:0369b26_1": "菩薩摩訶薩欲行般若波羅蜜，應如是思惟：『何者是般若波羅蜜？",
    "T25n1509_043:0369b27_2": "何以故名般若波羅蜜？",
    "T25n1509_043:0369b28_3": "是誰般若波羅蜜？』",
    "T25n1509_043:0369b28_4": "若菩薩摩訶薩行般若波羅蜜，如是念：若法無所有、不可得，是般若波羅蜜。」",
    "T25n1509_043:0369c01_5": "爾時，舍利弗問須菩提：「何等法無所有、不可得？」",
    "T25n1509_043:0369c02_6": "須菩提言：「般若波羅蜜，是法無所有、不可得；禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，是法無所有、不可得：內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。",
    "T25n1509_043:0369c08_7": "舍利弗！",
    "T25n1509_043:0369c08_8": "色法，無所有、不可得；受、想、行、識法，無所有、不可得。",
    "T25n1509_043:0369c09_9": "內空法，無所有、不可得；乃至無法有法空法，無所有、不可得。",
    "T25n1509_043:0369c11_10": "舍利弗！",
    "T25n1509_043:0369c11_11": "四念處法，無所有、不可得；乃至十八不共法，無所有、不可得。",
    "T25n1509_043:0369c12_12": "舍利弗！",
    "T25n1509_043:0369c12_13": "諸神通法，無所有、不可得；如相法，無所有、不可得；法性、法相、法住、法位、實際法，無所有、不可得。",
    "T25n1509_043:0369c14_14": "舍利弗！",
    "T25n1509_043:0369c15_15": "佛，無所有、不可得；薩婆若法，無所有、不可得；一切種智法，無所有、不可得：內空乃至無法有法空故。",
    "T25n1509_043:0369c17_16": "舍利弗！",
    "T25n1509_043:0369c17_17": "若菩薩摩訶薩如是思惟、如是觀時，心不沒、不悔，不驚、不畏、不怖，當知是菩薩不離般若波羅蜜行。」",
    "T25n1509_043:0369c19_18": "舍利弗問須菩提：「何因緣故，當知菩薩不離般若波羅蜜行？」",
    "T25n1509_043:0369c21_19": "須菩提言：「色離色性，受、想、行，識離識性；六波羅蜜離六波羅蜜性，乃至實際離實際性。」",
    "T25n1509_043:0369c23_0": "舍利弗復問須菩提：「云何是色性？",
    "T25n1509_043:0369c23_1": "云何是受、想、行、識性？",
    "T25n1509_043:0369c24_2": "云何乃至實際性？」",
    "T25n1509_043:0369c24_3": "須菩提言：「無所有是色性，無所有是受、想、行、識性，乃至無所有是實際性。",
    "T25n1509_043:0369c26_4": "舍利弗！",
    "T25n1509_043:0369c26_5": "以是因緣故，當知色離色性，受、想、行，識離識性，乃至實際離實際性。",
    "T25n1509_043:0369c28_6": "舍利弗！",
    "T25n1509_043:0369c28_7": "色亦離色相，受、想、行，識亦離識相，乃至實際亦離實際相。",
    "T25n1509_043:0369c29_8": "相亦離相，性亦離性。」",
    "T25n1509_043:0370a01_0": "舍利弗問須菩提：「菩薩摩訶薩若如是學，得成就薩婆若？」",
    "T25n1509_043:0370a02_1": "須菩提言：「如是！",
    "T25n1509_043:0370a02_2": "如是！",
    "T25n1509_043:0370a02_3": "舍利弗！",
    "T25n1509_043:0370a03_0": "若菩薩摩訶薩如是學，得成就薩婆若。",
    "T25n1509_043:0370a03_1": "何以故？",
    "T25n1509_043:0370a04_0": "以諸法不生、不成就故。」",
    "T25n1509_043:0370a04_1": "舍利弗問須菩提：「何因緣故，諸法不生、不成就？」",
    "T25n1509_043:0370a05_2": "須菩提言：「色，色空，是色生、成就不可得；受、想、行；識，識空，是識生、成就不可得。",
    "T25n1509_043:0370a07_3": "乃至實際，實際空，是實際生、成就不可得。",
    "T25n1509_043:0370a08_4": "舍利弗！",
    "T25n1509_043:0370a08_5": "菩薩摩訶薩如是學，漸近薩婆若，漸得身清淨、心清淨、相清淨。",
    "T25n1509_043:0370a09_6": "漸得身清淨、心清淨、相清淨故，是菩薩不生染心，不生瞋心，不生癡心，不生憍慢心，不生慳貪心，不生邪見心。",
    "T25n1509_043:0370a12_7": "是菩薩不生染心乃至不生邪見心故，終不生母人腹中，常得化生；從一佛國至一佛國，成就眾生、淨佛世界，乃至阿耨多羅三藐三菩提，終不離諸佛。",
    "T25n1509_043:0370a15_8": "舍利弗！",
    "T25n1509_043:0370a15_9": "菩薩摩訶薩當作是行般若波羅蜜，當作是學般若波羅蜜。」",
    "T25n1509_043:0370a17_10": "【論】問曰：上來廣說般若波羅蜜，今須菩提何以作是言「菩薩摩訶薩應如是思惟：何者是般若波羅蜜」？",
    "T25n1509_043:0370a19_11": "答曰：須菩提上來「謙讓門」說，次「不住門」說，今明般若波羅蜜體——何等是般若波羅蜜？",
    "T25n1509_043:0370a21_12": "「般若波羅蜜」者，是一切諸法實相，不可破，不可壞；若有佛、若無佛，常住諸法相、法位，非佛、非辟支佛、非菩薩、非聲聞、非天人所作，何況其餘小眾生！",
    "T25n1509_043:0370a24_13": "復次，常是一邊，斷滅是一邊——離是二邊行中道，是為般若波羅蜜。",
    "T25n1509_043:0370a26_14": "又復常無常、苦樂、空實、我無我等，亦如是。",
    "T25n1509_043:0370a27_15": "色法是一邊、無色法是一邊，可見法、不可見法，有對無對，有為無為，有漏無漏，世間出世間等諸二法，亦如是。",
    "T25n1509_043:0370a29_16": "復次，無明是一邊，無明盡是一邊；乃至老死是一邊，老死盡是一邊；諸法有是一邊，諸法無是一邊——離是二邊行中道，是為般若波羅蜜。",
    "T25n1509_043:0370b04_17": "菩薩是一邊，六波羅蜜是一邊；佛是一邊，菩提是一邊——離是二邊行中道，是為般若波羅蜜。",
    "T25n1509_043:0370b06_18": "略說內六情是一邊，外六塵是一邊；離是二邊行中道，是名般若波羅蜜。",
    "T25n1509_043:0370b07_19": "此般若波羅蜜是一邊，此非般若波羅蜜是一邊——離是二邊行中道，是名般若波羅蜜。",
    "T25n1509_043:0370b09_20": "如是等二門，廣說無量般若波羅蜜相。",
    "T25n1509_043:0370b10_21": "復次，離有、離無、離非有非無，不墮愚癡而能行善道，是為般若波羅蜜。",
    "T25n1509_043:0370b12_22": "如是等三門，是般若波羅蜜相。",
    "T25n1509_043:0370b13_23": "復次，須菩提此中自說：「是法無所有、不可得。」",
    "T25n1509_043:0370b14_24": "是般若波羅蜜空故無所有；常無常等諸觀，求覓無定相故不可得。",
    "T25n1509_043:0370b15_25": "復次，「無所有」者，此中須菩提自說：「般若波羅蜜乃至五波羅蜜法無所有。」",
    "T25n1509_043:0370b17_26": "不可取、不可受、不可著故。",
    "T25n1509_043:0370b17_27": "復次，十八空故，是六波羅蜜無所有、不可得。",
    "T25n1509_043:0370b18_28": "譬如大風能破散諸雲，亦如大火燒乾草木，如金剛寶摧破大山，諸空亦如是能破諸法。",
    "T25n1509_043:0370b21_29": "「何以故名般若波羅蜜」者，「般若」者(秦言智慧)，一切諸智慧中最為第一，無上、無比、無等，更無勝者，窮盡到邊；如一切眾生中佛為第一，一切諸法中涅槃為第一，一切眾中比丘僧為第一。",
    "T25n1509_043:0370b25_30": "問曰：汝先說諸法實相是般若波羅蜜，所謂法位、法住，有佛、無佛常住不異；今何以說「諸智慧中般若波羅蜜第一，譬如諸法中涅槃為第一」？",
    "T25n1509_043:0370b28_31": "答曰：世間法，或時因中說果，或時果中說因，無咎。",
    "T25n1509_043:0370b29_32": "如人日食數匹布，布不可食，從布因緣得食，是名因中說果；如見好畫而言好手，是名果中說因。",
    "T25n1509_043:0370c03_33": "因諸法實相生智慧，是則果中說因。",
    "T25n1509_043:0370c04_0": "復次，是菩薩入不二入法門，是時能直行此般若波羅蜜，不分別是因是果、是緣是知、是內是外、是此是彼等，所謂一相，無相。",
    "T25n1509_043:0370c06_1": "以是故不應難。",
    "T25n1509_043:0370c07_2": "復次，世間三種智慧：一者、世俗巧便，博識文藝，仁智禮敬等；二者、離生智慧，所謂離欲界乃至無所有處；三者、出世間智慧，所謂離我及我所，諸漏盡聲聞、辟支佛智慧。",
    "T25n1509_043:0370c11_3": "般若波羅蜜為最殊勝，畢竟清淨、無所著故，為饒益一切眾生故。",
    "T25n1509_043:0370c12_4": "聲聞、辟支佛智慧，雖漏盡故清淨，無大慈悲，不能饒益一切故不如；何況世俗罪垢不淨、欺誑智慧！",
    "T25n1509_043:0370c15_5": "三種智慧不及是智慧故，名為般若波羅蜜。",
    "T25n1509_043:0370c16_6": "復次，是智慧為度一切眾生故、為得佛道故。",
    "T25n1509_043:0370c17_7": "是智慧相應受、想、行、識，及從智慧起身業、口業，及生、住等心不相應諸行，是諸法和合，名為波羅蜜。",
    "T25n1509_043:0370c19_8": "是諸波羅蜜中，智慧多故，名為般若波羅蜜；念、定等多故，名為禪波羅蜜；餘波羅蜜義亦如是。",
    "T25n1509_043:0370c21_9": "如是等種種無量因緣故，名為般若波羅蜜。",
    "T25n1509_043:0370c22_10": "「是誰般若波羅蜜」者。",
    "T25n1509_043:0370c23_11": "第一義中無知者、見者、得者，一切法無我、無我所相，諸法但空，因緣和合相續生。",
    "T25n1509_043:0370c25_12": "若爾！",
    "T25n1509_043:0370c25_13": "般若波羅蜜當屬誰？",
    "T25n1509_043:0370c25_14": "佛法有二種：一者、世諦，二者、第一義諦。",
    "T25n1509_043:0370c26_15": "為世諦故，般若波羅蜜屬菩薩。",
    "T25n1509_043:0370c27_16": "凡夫人法種種過罪，不清淨故，則不屬凡夫人。",
    "T25n1509_043:0370c28_17": "般若波羅蜜畢竟清淨，凡夫所不樂；如蠅樂處不淨，不好蓮花。",
    "T25n1509_043:0371a01_0": "凡夫人雖復離欲，有吾我心，著離欲法故，不樂般若波羅蜜。",
    "T25n1509_043:0371a02_1": "聲聞、辟支佛，雖欲樂般若波羅蜜，無深慈悲故，大厭世間，一心向涅槃，是故不能具足得般若波羅蜜。",
    "T25n1509_043:0371a04_2": "是般若波羅蜜，菩薩成佛時，轉名「一切種智」。",
    "T25n1509_043:0371a05_3": "以是故，般若不屬佛，不屬聲聞、辟支佛，不屬凡夫，但屬菩薩。",
    "T25n1509_043:0371a07_4": "問曰：此經中常說五眾在前、一切種智在後，今何以先說六波羅蜜？",
    "T25n1509_043:0371a09_0": "答曰：舍利弗問須菩提無所有義解，五眾種種因緣觀，強令無所有，難解；般若波羅蜜即是無所有，易解。",
    "T25n1509_043:0371a11_1": "譬如水中月，易明其空；天上月，難令無所有。",
    "T25n1509_043:0371a12_2": "五波羅蜜與般若波羅蜜同名、同事，是故續說五波羅蜜，然後續說五眾乃至一切種智無所有、不可得。",
    "T25n1509_043:0371a15_0": "菩薩入是門，觀諸法實相，不恐不怖者，當知是菩薩不離般若波羅蜜。",
    "T25n1509_043:0371a16_1": "「不離」者，常行般若波羅蜜不虛，必有果報。",
    "T25n1509_043:0371a17_2": "此中須菩提自說不離因緣，所謂「色離色性，色中無色相，虛誑無所有。」",
    "T25n1509_043:0371a19_3": "菩薩能如是知，不離實智慧；乃至實際亦如是。",
    "T25n1509_043:0371a20_4": "菩薩能行是無障礙道，得至薩婆若，一切法不生、不出故。",
    "T25n1509_043:0371a21_5": "舍利弗問須菩提：「云何一切法不生？」",
    "T25n1509_043:0371a22_6": "須菩提答：「色，色相空，故色無生、無成就，乃至實際亦如是。」",
    "T25n1509_043:0371a23_7": "若菩薩能如是行，是清淨第一，無上無比故，漸近薩婆若；漸近薩婆若故，心不生邪見煩惱戲論，即時得心清淨；心清淨果報故，得身清淨；三十二相、八十隨形好，莊嚴其身。",
    "T25n1509_043:0371a27_8": "得三種清淨故，破諸虛誑取相之法，受法性生身，所謂常得化生，不處胞胎。",
    "T25n1509_043:0371a29_9": "問曰：若有力如此，何用化生，貪著其身而不取涅槃？",
    "T25n1509_043:0371b02_0": "答曰：有二事因緣故：以諸佛是眾生中寶，欲供養無厭故；有本願度眾生、淨佛世界未滿故。",
    "T25n1509_043:0371b04_1": "是菩薩福德、方便力故，常不離諸佛。",
    "T25n1509_043:0371b06_0": "大智度論釋行相品第十",
    "T25n1509_043:0371b07_0": "【經】爾時，須菩提白佛言：「世尊！",
    "T25n1509_043:0371b07_1": "若菩薩摩訶薩無方便欲行般若波羅蜜，若行色為行相，若行受、想、行、識為行相；若色是常行為行相，若受、想、行、識是常行為行相；若色是無常行為行相，若受、想、行、識是無常行為行相；若色是樂行為行相，若受、想、行、識是樂行為行相；若色是苦行為行相，若受、想、行、識是苦行為行相；若色是有行為行相，若受、想、行、識是有行為行相；若色是空行為行相，若受、想、行、識是空行為行相；若色是我行為行相，若受、想、行、識是我行為行相；若色是無我行為行相，若受、想、行、識是無我行為行相；若色是離行為行相，若受、想、行、識是離行為行相；若色是寂滅行為行相，若受、想、行、識是寂滅行為行相。",
    "T25n1509_043:0371b21_2": "世尊！",
    "T25n1509_043:0371b21_3": "若菩薩摩訶薩無方便行四念處為行相，乃至十八不共法為行相。",
    "T25n1509_043:0371b22_4": "世尊！",
    "T25n1509_043:0371b22_5": "若菩薩摩訶薩行般若波羅蜜時，作是念『我行般若波羅蜜有所得行』，亦是行相。",
    "T25n1509_043:0371b24_6": "世尊！",
    "T25n1509_043:0371b24_7": "若菩薩摩訶薩作是念『能如是行，是修行般若波羅蜜』，亦是行相。",
    "T25n1509_043:0371b26_8": "當知是菩薩摩訶薩行般若波羅蜜無方便！」",
    "T25n1509_043:0371b27_9": "須菩提語舍利弗：「若菩薩摩訶薩行般若波羅蜜時，色受念妄解；若色受念妄解，為色故作行；若為色作行，不得離生老病死憂悲苦惱及後世苦。",
    "T25n1509_043:0371c01_10": "若菩薩摩訶薩行般若波羅蜜時無方便，眼受念妄解乃至意，色乃至法；眼識界乃至意識界，眼觸乃至意觸，眼觸因緣生受乃至意觸因緣生受，四念處，乃至十八不共法受念妄解，為十八不共法故作行。",
    "T25n1509_043:0371c06_11": "若為作行，是菩薩不能得離生老病死、憂悲苦惱、及後世苦。",
    "T25n1509_043:0371c07_12": "如是菩薩尚不能得聲聞、辟支佛地證，何況得阿耨多羅三藐三菩提！",
    "T25n1509_043:0371c09_13": "無有是處。",
    "T25n1509_043:0371c09_14": "舍利弗！",
    "T25n1509_043:0371c09_15": "當知是菩薩摩訶薩行般若波羅蜜無方便。」",
    "T25n1509_043:0371c10_16": "舍利弗問須菩提：「云何當知是菩薩摩訶薩行般若波羅蜜有方便？」",
    "T25n1509_043:0371c12_17": "須菩提語舍利弗：「若菩薩摩訶薩欲行般若波羅蜜時，不行色，不行受、想、行、識；不行色相，不行受、想、行、識相；不行色、受、想、行、識常，不行色、受、想、行、識無常；不行色、受、想、行、識樂，不行色、受、想、行、識苦；不行色、受、想、行、識我，不行色、受、想、行、識無我；不行色、受、想、行、識空，不行色、受、想、行、識無相，不行色、受、想、行、識無作；不行色、受、想、行、識離，不行色、受、想、行、識寂滅。",
    "T25n1509_043:0371c20_18": "何以故？",
    "T25n1509_043:0371c20_19": "舍利弗！",
    "T25n1509_043:0371c20_20": "是色空為非色，離空無色，離色無空，色即是空，空即是色；受、想、行；識空為非識，離空無識，離識無空，空即是識，識即是空；乃至十八不共法空為非十八不共法，離空無十八不共法，離十八不共法無空，空即是十八不共法，十八不共法即是空。",
    "T25n1509_043:0371c25_21": "如是，舍利弗！",
    "T25n1509_043:0371c26_22": "當知是菩薩摩訶薩行般若波羅蜜有方便；是菩薩摩訶薩如是行般若波羅蜜，能得阿耨多羅三藐三菩提。",
    "T25n1509_043:0371c28_23": "是菩薩摩訶薩行般若波羅蜜時，行亦不受，不行亦不受，行不行亦不受，非行非不行亦不受，不受亦不受。」",
    "T25n1509_043:0372a02_24": "舍利弗語須菩提：「菩薩摩訶薩行般若波羅蜜時，何因緣故不受？」",
    "T25n1509_043:0372a03_25": "須菩提言：「是般若波羅蜜自性不可得故不受。",
    "T25n1509_043:0372a04_26": "何以故？",
    "T25n1509_043:0372a04_27": "無所有性是般若波羅蜜。",
    "T25n1509_043:0372a05_28": "舍利弗！",
    "T25n1509_043:0372a05_29": "以是故，菩薩摩訶薩行般若波羅蜜，行亦不受，不行亦不受，行不行亦不受，非行非不行亦不受，不受亦不受。",
    "T25n1509_043:0372a08_30": "何以故？",
    "T25n1509_043:0372a08_31": "一切法性無所有，不隨諸法行，不受諸法相故；是名菩薩摩訶薩諸法無所受三昧廣大之用，不與聲聞、辟支佛共。",
    "T25n1509_043:0372a10_32": "是菩薩摩訶薩行是三昧不離，疾得阿耨多羅三藐三菩提。」",
    "T25n1509_043:0372a12_33": "【論】釋曰：前品用「空門」破諸法；此品欲以「無相門」破諸法。",
    "T25n1509_043:0372a13_34": "若菩薩無方便觀色，則墮相中；墮相中故，失般若波羅蜜行。",
    "T25n1509_043:0372a15_35": "所以者何？",
    "T25n1509_043:0372a15_36": "以一切法空故，無相可取。",
    "T25n1509_043:0372a16_37": "問曰：人知善惡果報，取果報相已，分別善、惡，善者取，惡者捨，是故行道；云何說諸法無相相？",
    "T25n1509_043:0372a18_38": "答曰：取相者為初學者說，無相者為行道、住解脫門者說，不應以麁事為難！",
    "T25n1509_043:0372a20_39": "今行者取善相、破不善相，所謂取男女等相生諸煩惱因緣，後以無相相破善法相。",
    "T25n1509_043:0372a22_40": "若破不善而不破善相者，善即為患，生諸著故。",
    "T25n1509_043:0372a23_41": "以無相相破善法，無相亦自破。",
    "T25n1509_043:0372a24_42": "所以者何？",
    "T25n1509_043:0372a24_43": "無相，善法所攝故。",
    "T25n1509_043:0372a24_44": "譬如雹墮害穀，雹自消滅。",
    "T25n1509_043:0372a26_0": "復次，一切法無相相為實。",
    "T25n1509_043:0372a26_1": "譬如身，不淨充滿，九孔常流，無有淨相；而人無明故，強以為淨，生煩惱，作諸罪。",
    "T25n1509_043:0372a28_2": "如小兒於不淨物中，取淨相以為樂；長者觀之而笑，知為虛妄。",
    "T25n1509_043:0372b01_3": "如是等種種取相，皆為虛妄。",
    "T25n1509_043:0372b01_4": "如頗梨珠，隨前色變，自無定色；諸法亦如是，無有定相，隨心為異，若常、無常等相。",
    "T25n1509_043:0372b03_5": "如以瞋心，見此人為弊；若瞋心休息，婬欲心生，見此人還復為好。",
    "T25n1509_043:0372b05_6": "若以憍慢心生，見此人以為卑賤；聞其有德，還生敬心。",
    "T25n1509_043:0372b06_7": "如是等有理而憎愛、無理而憎愛，皆是虛妄憶想；若除虛誑相，亦無空相、無相相、無作相，無所破故。",
    "T25n1509_043:0372b09_8": "是色從種種因緣和合而有，譬如水沫，如幻、如夢；若菩薩於色中取一相，即失般若波羅蜜，色性是無相相故。",
    "T25n1509_043:0372b11_9": "受是色相已，見色散壞磨滅，謂是無常；若見和合少許時住，謂為常有。",
    "T25n1509_043:0372b13_10": "常有二種：一者、若住百歲，千萬億歲，若一劫，若八萬劫，然後歸滅；二者、常住不壞。",
    "T25n1509_043:0372b15_11": "菩薩若邊、邪滅故，亦不復觀真實常；若觀常，知是久住故常，非是真實。",
    "T25n1509_043:0372b17_0": "若不滅邊、邪，觀色為真實常，作是念：草木零落還歸為土，但離合有時。",
    "T25n1509_043:0372b18_1": "是故說是菩薩無方便。",
    "T25n1509_043:0372b19_2": "菩薩或觀色無常，無常亦有二種：一者、念念滅，一切有為法不過一念住；二者、相續法壞故名為無常，如人命盡，若火燒草木，如煎水消盡。",
    "T25n1509_043:0372b22_3": "若初發心菩薩行是相續，斷麁無常，心厭故；若久行菩薩，能觀諸法念念生滅無常。",
    "T25n1509_043:0372b24_4": "是二菩薩皆墮取相中。",
    "T25n1509_043:0372b24_5": "所以者何？",
    "T25n1509_043:0372b25_6": "是色常、無常相不可得，如先說。",
    "T25n1509_043:0372b25_7": "受、想、行、識亦如是。",
    "T25n1509_043:0372b26_8": "苦、樂、我、非我亦爾。",
    "T25n1509_043:0372b26_9": "問曰：是五眾可作常、無常等觀，云何言「五眾是寂滅、遠離相」？",
    "T25n1509_043:0372b28_10": "答曰：行者不見五眾常、無常相故，知是五眾離自相；若知五眾離自相，即是寂滅如涅槃。",
    "T25n1509_043:0372c01_11": "問曰：若爾者，初自無相，云何說言「無方便墮相中」？",
    "T25n1509_043:0372c02_12": "答曰：是菩薩根鈍，不自覺，心離五眾著，轉復著遠離寂滅，於無相中而生著。",
    "T25n1509_043:0372c04_13": "三十七品乃至十八不共法，亦應如是隨義分別。",
    "T25n1509_043:0372c05_14": "若菩薩觀外諸法皆無相，言「我能作是觀」，以有我心殘故，亦墮相中。",
    "T25n1509_043:0372c07_15": "若菩薩能離此著相非道，行真淨無相智慧，作是念：「能如是內外清淨行，是為修行般若波羅蜜。」",
    "T25n1509_043:0372c09_16": "是人亦墮相中。",
    "T25n1509_043:0372c09_17": "所以者何？",
    "T25n1509_043:0372c10_0": "不可著而著、不可取而取故。",
    "T25n1509_043:0372c10_1": "是菩薩名為無方便，依止愛見、著善法故。",
    "T25n1509_043:0372c11_2": "是菩薩雖有福德，亦不得離老病死、憂悲苦惱；雜行道故，尚不能得小乘，何況大乘！",
    "T25n1509_043:0372c13_3": "與上相違，名為有方便。",
    "T25n1509_043:0372c14_4": "於一切法不受不著，諸法和合因緣生，無自性故。",
    "T25n1509_043:0372c15_5": "問曰：前說無受三昧，此說不受三昧，有何等異？",
    "T25n1509_043:0372c16_6": "答曰：前者為空故，此為無相故。",
    "T25n1509_043:0372c17_7": "「不遠離」者，常行不息不休，以大慈悲心故。",
    "T25n1509_043:0372c18_8": "「疾得佛道」者，入是三昧無障礙故，所行智慧與佛相似，若無量阿僧祇劫應得，或時超一阿僧祇劫、百劫，乃至六十一劫；如弗沙佛讚歎，釋迦文佛超越九劫。",
    "T25n1509_043:0372c23_0": "【經】舍利弗言：「但不離是三昧，令菩薩摩訶薩疾得阿耨多羅三藐三菩提，更有諸餘三昧？」",
    "T25n1509_043:0372c25_1": "須菩提語舍利弗言：「更有諸餘三昧，菩薩摩訶薩行是三昧，疾得阿耨多羅三藐三菩提。」",
    "T25n1509_043:0372c27_2": "舍利弗言：「何等三昧，菩薩摩訶薩行是，疾得阿耨多羅三藐三菩提？」",
    "T25n1509_043:0372c28_3": "須菩提言：「諸菩薩摩訶薩有三昧名首楞嚴，行是三昧，令菩薩摩訶薩疾得阿耨多羅三藐三菩提；有名寶印三昧、師子遊戲三昧、妙月三昧、月幢相三昧、諸法印三昧、觀頂三昧、畢法性三昧、畢幢相三昧、金剛三昧、入法印三昧、三昧王安立三昧、放光三昧、力進三昧、出生三昧、必入辯才三昧、入名字三昧、觀方三昧、陀羅尼印三昧、不忘三昧、攝諸法海印三昧、遍覆虛空三昧、金剛輪三昧、寶斷三昧、普照三昧、不求三昧、無處住三昧、無心三昧、淨燈三昧、無邊明三昧、能作明三昧、普遍明三昧、堅淨諸三昧三昧、無垢明三昧、作樂三昧、電光三昧、無盡三昧、威德三昧、離盡三昧、不動三昧、莊嚴三昧、日光三昧、月淨三昧、淨明三昧、能作明三昧、作行三昧、知相三昧、如金剛三昧、心住三昧、遍照三昧、安立三昧、寶頂三昧、妙法印三昧、法等三昧、生喜三昧、到法頂三昧、能散三昧、壞諸法處三昧、字等相三昧、離字三昧、斷緣三昧、不壞三昧、無種相三昧、無處行三昧、離闇三昧、無去三昧、不動三昧、度緣三昧、集諸功德三昧、住無心三昧、妙淨華三昧、覺意三昧、無量辯三昧、無等等三昧、度諸法三昧、分別諸法三昧、散疑三昧、無住處三昧、一相三昧、一性三昧、生行三昧、一行三昧、不一行三昧、妙行三昧、達一切有底散三昧、入言語三昧、離音聲字語三昧、然炬三昧、淨相三昧、破相三昧、一切種妙足三昧、不喜苦樂三昧、不盡行三昧、多陀羅尼三昧、攝諸邪正相三昧、滅憎愛三昧、逆順三昧、淨光三昧、堅固三昧、滿月淨光三昧、大莊嚴三昧、能照一切世三昧三昧等三昧、無諍行三昧、無住處樂三昧、如住定三昧、壞身衰三昧、壞語如虛空三昧、離著如虛空不染三昧。",
    "T25n1509_043:0373b04_4": "舍利弗！",
    "T25n1509_043:0373b04_5": "是菩薩摩訶薩行是諸三昧，疾得阿耨多羅三藐三菩提。",
    "T25n1509_043:0373b06_0": "復有無量阿僧祇三昧門、陀羅尼門，菩薩摩訶薩學是三昧門、陀羅尼門，疾得阿耨多羅三藐三菩提。」",
    "T25n1509_043:0373b08_1": "慧命須菩提隨佛心言：「當知是菩薩摩訶薩行是諸三昧者，以為過去諸佛所授記，今現在十方諸佛亦授是菩薩記。",
    "T25n1509_043:0373b11_2": "是菩薩不見是諸三昧，亦不念是三昧；亦不念：『我當入是三昧，我今入是三昧，我已入是三昧。』",
    "T25n1509_043:0373b13_3": "是菩薩摩訶薩都無分別念。」",
    "T25n1509_043:0373b13_4": "舍利弗問須菩提：「菩薩摩訶薩住是諸三昧已，從過去佛授記耶？」",
    "T25n1509_043:0373b15_5": "須菩提報言：「不也！",
    "T25n1509_043:0373b15_6": "舍利弗！",
    "T25n1509_043:0373b15_7": "何以故？",
    "T25n1509_043:0373b16_8": "般若波羅蜜不異諸三昧，諸三昧不異般若波羅蜜；菩薩不異般若波羅蜜及三昧，般若波羅蜜及三昧不異菩薩；般若波羅蜜即是三昧，三昧即是般若波羅蜜；菩薩即是般若波羅蜜及三昧，般若波羅蜜及三昧即是菩薩。」",
    "T25n1509_043:0373b21_9": "舍利弗語須菩提：「若三昧不異菩薩，菩薩不異三昧，三昧即是菩薩，菩薩即是三昧，菩薩云何知一切諸法等三昧？」",
    "T25n1509_043:0373b23_10": "須菩提言：「若菩薩入是三昧，是時不作是念：『我以是法入是三昧。』",
    "T25n1509_043:0373b25_11": "以是因緣故，舍利弗！",
    "T25n1509_043:0373b25_12": "是菩薩於諸三昧不知不念。」",
    "T25n1509_043:0373b26_13": "舍利弗言：「何以故不知不念？」",
    "T25n1509_043:0373b27_14": "須菩提言：「諸三昧無所有故，是故菩薩不知不念。」",
    "T25n1509_043:0373b28_15": "爾時，佛讚言：「善哉！",
    "T25n1509_043:0373b28_16": "善哉！",
    "T25n1509_043:0373b28_17": "須菩提！",
    "T25n1509_043:0373b29_18": "如我說汝行無諍三昧第一，與此義相應。",
    "T25n1509_043:0373c01_0": "菩薩摩訶薩應如是學般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜；四念處乃至十八不共法，亦應如是學！」",
    "T25n1509_043:0373c04_1": "【論】問曰：如佛說涅槃一道，所謂空、無相、無作，舍利弗何以更問「有餘三昧令菩薩疾得佛不」？",
    "T25n1509_043:0373c06_2": "答曰：未近涅槃時，多有餘道；近涅槃時，惟有一道：空、無相、無作；諸餘三昧，皆入此三解脫門。",
    "T25n1509_043:0373c08_3": "譬如大城，多有諸門，皆得入城；又如眾川萬流皆歸於海。",
    "T25n1509_043:0373c09_4": "何等餘三昧？",
    "T25n1509_043:0373c10_5": "所謂首楞嚴三昧等諸三昧，〈摩訶衍品〉中佛自說；有深難解者，彼中當說。",
    "T25n1509_043:0373c11_6": "若菩薩能行是百八三昧等諸陀羅尼門，十方諸佛皆與授記。",
    "T25n1509_043:0373c13_7": "所以者何？",
    "T25n1509_043:0373c13_8": "是菩薩雖得是諸三昧，實無諸憶想分別我心故，亦不作是念：「我當入是三昧，今入、已入，我當住是三昧，是我三昧。」",
    "T25n1509_043:0373c16_9": "以是心清淨微妙法不著故，諸佛授記。",
    "T25n1509_043:0373c17_10": "爾時，舍利弗還以空智慧難須菩提言：「菩薩住是三昧，取是三昧相，得授記耶？」",
    "T25n1509_043:0373c19_11": "須菩提言：「不也！",
    "T25n1509_043:0373c19_12": "何以故？",
    "T25n1509_043:0373c19_13": "三事不異故：般若不異三昧，三昧不異般若；般若不異菩薩、三昧，菩薩、三昧不異般若；般若、三昧即是菩薩，菩薩即是般若、三昧。",
    "T25n1509_043:0373c23_14": "若三昧、菩薩異者，諸佛授其記；不異故，無授記。」",
    "T25n1509_043:0373c24_15": "舍利弗復問：「若爾者，三昧及一切法平等不異？」",
    "T25n1509_043:0373c25_16": "須菩提言：「諸菩薩有諸法等三昧，入是三昧中，諸法無異。」",
    "T25n1509_043:0373c26_17": "復次，如先說：於諸三昧不作憶想分別覺與不覺，諸三昧自性無所有故，菩薩不知不念。",
    "T25n1509_043:0373c28_18": "佛以須菩提自未得是三昧，而善說菩薩微妙三昧、陀羅尼，般若波羅蜜中不念不著，是故讚言：「善哉！",
    "T25n1509_043:0374a02_19": "我說汝得無諍三昧第一，如我所讚不虛。」",
    "T25n1509_043:0374a04_0": "【經】舍利弗白佛言：「世尊！",
    "T25n1509_043:0374a04_1": "菩薩摩訶薩如是學，為學般若波羅蜜耶？」",
    "T25n1509_043:0374a05_2": "佛告舍利弗：「菩薩摩訶薩如是學，為學般若波羅蜜，是法不可得故；乃至學檀波羅蜜，是法亦不可得故；學四念處乃至學十八不共法，是法不可得故。」",
    "T25n1509_043:0374a09_0": "舍利弗白佛言：「世尊！",
    "T25n1509_043:0374a09_1": "如是菩薩摩訶薩學般若波羅蜜，是法不可得耶？」",
    "T25n1509_043:0374a10_2": "佛言：「如是！",
    "T25n1509_043:0374a10_3": "菩薩摩訶薩學般若波羅蜜，是法不可得。」",
    "T25n1509_043:0374a11_4": "舍利弗言：「世尊！",
    "T25n1509_043:0374a12_5": "何等法不可得？」",
    "T25n1509_043:0374a12_6": "佛言：「我不可得，乃至知者、見者不可得，畢竟淨故。",
    "T25n1509_043:0374a13_7": "五陰不可得，十二入不可得，十八界不可得，畢竟淨故。",
    "T25n1509_043:0374a14_8": "無明不可得，畢竟淨故；乃至老死不可得，畢竟淨故。",
    "T25n1509_043:0374a16_9": "苦諦不可得，畢竟淨故；集、滅、道諦不可得，畢竟淨故。",
    "T25n1509_043:0374a17_10": "欲界不可得，畢竟淨故；色界、無色界不可得，畢竟淨故。",
    "T25n1509_043:0374a18_11": "四念處不可得，畢竟淨故；乃至十八不共法不可得，畢竟淨故。",
    "T25n1509_043:0374a19_12": "六波羅蜜不可得，畢竟淨故。",
    "T25n1509_043:0374a20_13": "須陀洹不可得，畢竟淨故；斯陀含、阿那含、阿羅漢、辟支佛不可得，畢竟淨故。",
    "T25n1509_043:0374a22_14": "菩薩不可得，畢竟淨故；佛不可得，畢竟淨故。」",
    "T25n1509_043:0374a23_15": "舍利弗白佛言：「世尊！",
    "T25n1509_043:0374a23_16": "何等是畢竟淨？」",
    "T25n1509_043:0374a24_17": "佛言：「不出、不生，無得、無作，是名畢竟淨。」",
    "T25n1509_043:0374a25_0": "舍利弗白佛言：「世尊！",
    "T25n1509_043:0374a25_1": "菩薩摩訶薩若如是學，為學何等法？」",
    "T25n1509_043:0374a26_2": "佛告舍利弗：「菩薩摩訶薩如是學，於諸法無所學。",
    "T25n1509_043:0374a27_3": "何以故？",
    "T25n1509_043:0374a27_4": "舍利弗！",
    "T25n1509_043:0374a27_5": "諸法相不如凡夫所著。」",
    "T25n1509_043:0374a28_6": "舍利弗白佛言：「世尊！",
    "T25n1509_043:0374a28_7": "諸法實相云何有？」",
    "T25n1509_043:0374a29_8": "佛言：「諸法無所有，如是有；如是無所有，是事不知，名為無明。」",
    "T25n1509_043:0374b01_9": "舍利弗白佛言：「世尊！",
    "T25n1509_043:0374b02_10": "何等無所有，是事不知，名為無明？」",
    "T25n1509_043:0374b03_11": "佛告舍利弗：「色、受、想、行、識無所有，內空乃至無法有法空故；四念處乃至十八不共法無所有，內空乃至無法有法空故。",
    "T25n1509_043:0374b05_12": "是中凡夫以無明力渴愛故，妄見分別，說是無明。",
    "T25n1509_043:0374b06_13": "是凡夫為二邊所縛，是人不知不見諸法無所有，而憶想分別著色乃至十八不共法；是人著故，於無所有法而作識知見，是凡夫不知不見。",
    "T25n1509_043:0374b10_14": "何等不知不見？",
    "T25n1509_043:0374b10_15": "不知不見色，乃至十八不共法亦不知不見，以是故墮凡夫數，如小兒。",
    "T25n1509_043:0374b12_16": "是人不出。",
    "T25n1509_043:0374b12_17": "於何不出？",
    "T25n1509_043:0374b12_18": "不出欲界，不出色界，不出無色界；聲聞、辟支佛法中不出。",
    "T25n1509_043:0374b13_19": "是人亦不信。",
    "T25n1509_043:0374b14_20": "不信何等？",
    "T25n1509_043:0374b14_21": "不信色空，乃至不信十八不共法空。",
    "T25n1509_043:0374b15_22": "是人不住。",
    "T25n1509_043:0374b15_23": "不住何等？",
    "T25n1509_043:0374b15_24": "不住檀波羅蜜，乃至不住般若波羅蜜；不住阿毘跋致地，乃至不住十八不共法。",
    "T25n1509_043:0374b17_25": "以是因緣故，名為凡夫，如小兒，亦名著者。",
    "T25n1509_043:0374b18_26": "何等為著？",
    "T25n1509_043:0374b18_27": "著色乃至識，著眼入乃至意入，著眼界乃至意識界，著婬怒癡、著諸邪見，著四念處乃至著佛道。」",
    "T25n1509_043:0374b20_28": "舍利弗白佛言：「世尊！",
    "T25n1509_043:0374b21_29": "若菩薩摩訶薩作如是學，亦不學般若波羅蜜，不得薩婆若？」",
    "T25n1509_043:0374b22_30": "佛語舍利弗：「菩薩摩訶薩作如是學，亦不學般若波羅蜜，不得薩婆若。」",
    "T25n1509_043:0374b24_31": "舍利弗白佛言：「世尊！",
    "T25n1509_043:0374b24_32": "何以故菩薩摩訶薩亦不學般若波羅蜜，不得薩婆若？」",
    "T25n1509_043:0374b26_33": "佛告舍利弗：「菩薩摩訶薩無方便故，想念分別，著般若波羅蜜，著禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，乃至十八不共法、一切種智，隨念分別著。",
    "T25n1509_043:0374b29_34": "以是因緣故，菩薩摩訶薩如是學，亦不學般若波羅蜜，不得薩婆若。」",
    "T25n1509_043:0374c02_35": "舍利弗白佛言：「世尊！",
    "T25n1509_043:0374c02_36": "若菩薩摩訶薩如是學，亦不學般若波羅蜜，不得薩婆若？」",
    "T25n1509_043:0374c04_37": "佛告舍利弗：「菩薩摩訶薩如是學，不學般若波羅蜜，不得薩婆若。」",
    "T25n1509_043:0374c05_38": "舍利弗白佛言：「世尊！",
    "T25n1509_043:0374c06_39": "菩薩摩訶薩今云何應學般若波羅蜜，得薩婆若？」",
    "T25n1509_043:0374c07_40": "佛告舍利弗言：「若菩薩摩訶薩學般若波羅蜜時，不見般若波羅蜜。",
    "T25n1509_043:0374c08_41": "舍利弗！",
    "T25n1509_043:0374c09_0": "菩薩摩訶薩如是學，學般若波羅蜜，得薩婆若，以不可得故。」",
    "T25n1509_043:0374c10_1": "舍利弗白佛言：「世尊！",
    "T25n1509_043:0374c10_2": "云何名不可得？」",
    "T25n1509_043:0374c11_3": "佛言：「諸法內空乃至無法有法空故。」",
    "T25n1509_043:0374c12_0": "【論】釋曰：舍利弗上問：「但無受三昧疾得佛，更有餘三昧？」",
    "T25n1509_043:0374c13_1": "須菩提說：「更有餘三昧疾得佛。",
    "T25n1509_043:0374c14_2": "是菩薩不念、不著是三昧，過去、現在諸佛授記。」",
    "T25n1509_043:0374c15_3": "佛讚言：「善哉！",
    "T25n1509_043:0374c15_4": "菩薩摩訶薩應如是學般若波羅蜜乃至一切佛法。」",
    "T25n1509_043:0374c16_5": "是時，舍利弗作是念：「般若波羅蜜是空相，諸三昧種種分別相，云何學諸三昧是為學般若波羅蜜？」",
    "T25n1509_043:0374c19_0": "是故問。",
    "T25n1509_043:0374c19_1": "佛答舍利弗：「如是學般若波羅蜜，皆以不可得故。」",
    "T25n1509_043:0374c20_2": "以般若波羅蜜氣分相皆在諸三昧中，能如是學，是為學般若波羅蜜。",
    "T25n1509_043:0374c22_3": "乃至十八不共法。",
    "T25n1509_043:0374c22_4": "佛即可之。",
    "T25n1509_043:0374c22_5": "舍利弗復問：「何等法不可得？」",
    "T25n1509_043:0374c23_6": "佛此中自說：「眾生空故，畢竟清淨故，我不可得，乃至知者、見者、須陀洹乃至佛不可得。",
    "T25n1509_043:0374c25_7": "法空故，畢竟清淨故，五眾不可得，乃至十八不共法不可得。」",
    "T25n1509_043:0374c26_8": "「畢竟清淨」者，「不出不生、不得不作」等。",
    "T25n1509_043:0374c27_9": "因邊不起故，名為「不出」；緣邊不起故，名為「不生」。",
    "T25n1509_043:0374c28_10": "定生相不可得故，名為「不出不生」。",
    "T25n1509_043:0374c29_11": "不出不生故，名「不可得」；不可得故，名「無作無起」。",
    "T25n1509_043:0375a01_12": "是起作法，皆是虛誑；離如是相，名「畢竟清淨」。",
    "T25n1509_043:0375a02_13": "舍利弗問佛：「菩薩能如是行畢竟真淨道，為學何法？",
    "T25n1509_043:0375a03_14": "為得何法？」",
    "T25n1509_043:0375a04_15": "佛答：「能如是學，為無所學、無所得。」",
    "T25n1509_043:0375a04_16": "問曰：菩薩用是畢竟空學六波羅蜜乃至十八不共法，云何言「無法可學」？",
    "T25n1509_043:0375a06_17": "答曰：此中佛自說：「諸法不如凡夫所著。」",
    "T25n1509_043:0375a07_18": "凡夫人心有無明、邪見等結使，所聞、所見、所知，皆異法相；乃至聞佛說法，於聖道中、果報中皆著，污染於道。",
    "T25n1509_043:0375a10_19": "舍利弗白佛言：「若凡夫人所見皆是不實，今是諸法云何有？」",
    "T25n1509_043:0375a11_20": "佛言：「諸法無所有，凡夫人於無所有處亦以為有。」",
    "T25n1509_043:0375a12_21": "所以者何？",
    "T25n1509_043:0375a12_22": "是凡夫人離無明、邪見不能有所觀，以是故說：著無所有故，名為無明；譬如空拳以誑小兒，小兒著故，謂以為有。",
    "T25n1509_043:0375a15_23": "舍利弗問佛：「何等法無所有，著故名無明？」",
    "T25n1509_043:0375a16_24": "佛答：「色乃至十八不共法。」",
    "T25n1509_043:0375a17_25": "是中無明、愛故，憶想分別：是明、是無明，墮有邊、無邊，失智慧明；失智慧明故，不見、不知色畢竟空、無所有相，自生憶想分別而著，乃至識眾、十二入、十八界、十二因緣；或聞善法，所謂六波羅蜜乃至十八不共法，亦如世間法，憶想分別著聖法亦如是。",
    "T25n1509_043:0375a23_0": "以是故，名墮凡夫數，如小兒，為人輕笑。",
    "T25n1509_043:0375a24_0": "如人以指示月，愚者但看指，不看月；智者輕笑言：「汝何不得示者意！",
    "T25n1509_043:0375a25_1": "指為知月因緣，而更看指不知月。」",
    "T25n1509_043:0375a26_2": "諸佛賢聖為凡夫人說法，而凡夫著音聲語言，不取聖人意，不得實義；不得實義故，還於實中生著。",
    "T25n1509_043:0375a29_0": "佛今說凡夫所失，故言「不能過三界，亦不能離二乘」。",
    "T25n1509_043:0375b01_1": "不得聖人意故，聞說諸法空而不信，不信故不行、不住六波羅蜜乃至十八不共法。",
    "T25n1509_043:0375b03_2": "以失如是功德故，名為「凡夫小兒」。",
    "T25n1509_043:0375b04_3": "是小兒著五眾、十二入、十八界、三毒諸煩惱，乃至六波羅蜜、十八不共法、阿耨多羅三藐三菩提皆著，是故名為「著者」。",
    "T25n1509_043:0375b06_4": "舍利弗問：「若菩薩如是行，是名不行般若波羅蜜？",
    "T25n1509_043:0375b07_5": "不行般若波羅蜜，不得薩婆若？」",
    "T25n1509_043:0375b08_6": "佛可舍利弗言：「如是！",
    "T25n1509_043:0375b09_7": "如是！」",
    "T25n1509_043:0375b09_8": "即為說因緣，所謂新行菩薩無方便力，聞是般若波羅蜜，憶想分別尋求欲取，作是念：「我捨世間樂，復不能得般若波羅蜜，是為兩失！」",
    "T25n1509_043:0375b12_9": "專求欲得。",
    "T25n1509_043:0375b12_10": "或謂說空是般若波羅蜜，或說空亦空是般若波羅蜜，或說諸法如實相是般若波羅蜜；如是用六十二見、九十八使煩惱心，著是般若波羅蜜，乃至一切種智亦如是。",
    "T25n1509_043:0375b16_11": "以是著心學諸法，不能得薩婆若。",
    "T25n1509_043:0375b17_12": "與此相違者，能行般若波羅蜜，亦能得薩婆若，所謂不見般若波羅蜜，不見行者，不見緣法，不見亦不見。",
    "T25n1509_043:0375b19_13": "舍利弗更問不見因緣。",
    "T25n1509_043:0375b20_14": "佛答：是菩薩入十八空故不見，非以無智故不見。",
    "T25n1509_043:0375b22_0": "大智度論卷第四十三"
}