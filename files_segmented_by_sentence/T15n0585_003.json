{
    "T15n0585_003:0018b02_0": "持心梵天所問經卷第三",
    "T15n0585_003:0018b04_0": "西晉月氏三藏竺法護譯",
    "T15n0585_003:0018b05_0": "論寂品第八",
    "T15n0585_003:0018b06_0": "爾時，持心梵天謂普行菩薩曰：「族姓子！",
    "T15n0585_003:0018b06_1": "仁者以何行為行？」",
    "T15n0585_003:0018b07_2": "答曰：「其所行者，一切有為悉無所有，而隨眾生所著行者。」",
    "T15n0585_003:0018b08_3": "又問：「一切眾生所有為著行者，何謂為眾生行？」",
    "T15n0585_003:0018b09_4": "答曰：「從諸如來之所行也。」",
    "T15n0585_003:0018b10_5": "又問：「計諸如來為何所行，而以為行？」",
    "T15n0585_003:0018b11_6": "答曰：「一切永空而以為行。」",
    "T15n0585_003:0018b11_7": "又問：「一切愚癡凡夫諸所行者，又諸如來之所行者亦如是乎？",
    "T15n0585_003:0018b13_8": "設如斯者，何謂如來之境界耶？」",
    "T15n0585_003:0018b13_9": "答曰：「仁欲使空有別異乎？」",
    "T15n0585_003:0018b14_10": "報曰：「不也。」",
    "T15n0585_003:0018b14_11": "答曰：「云何？",
    "T15n0585_003:0018b15_0": "世尊不云諸法空乎？」",
    "T15n0585_003:0018b15_1": "報曰：「如是。」",
    "T15n0585_003:0018b15_2": "答曰：「以是之故，一切諸法無有差別。",
    "T15n0585_003:0018b16_3": "又此所行，而無有相。",
    "T15n0585_003:0018b17_4": "梵天當知，如來不處諸法為若干也。」",
    "T15n0585_003:0018b17_5": "於是持心梵天問普首曰：「所謂行者，所行為何？」",
    "T15n0585_003:0018b19_0": "答曰：「行四梵行乃名為行。」",
    "T15n0585_003:0018b19_1": "又問梵天：「其四梵行而為行者不為遊空，所在造行常修四梵，具足諸行乃為遊空。",
    "T15n0585_003:0018b21_2": "假使，梵天！",
    "T15n0585_003:0018b21_3": "行在閑居若處曠野，而常具足於四梵行，此乃名曰行遊于空。",
    "T15n0585_003:0018b23_4": "設令復處講堂棚閣，紫金床座敷具重疊，而不遵修於四梵行，此則不曰遊于空也，用不曉了行之所致。」",
    "T15n0585_003:0018b25_5": "又問：「以何等行為慧見行？」",
    "T15n0585_003:0018b26_6": "答曰：「假使行者空不見身也。」",
    "T15n0585_003:0018b27_0": "又問：「其不見我，為覩慧乎？」",
    "T15n0585_003:0018b27_1": "答曰：「如是，梵天！",
    "T15n0585_003:0018b28_0": "其不見我則覩慧矣。",
    "T15n0585_003:0018b28_1": "猶如，梵天！",
    "T15n0585_003:0018b28_2": "有聰明王，若聖達帝其臣吏者則有智慧，而為帝王之所敬重。",
    "T15n0585_003:0018c01_3": "如是，如是，其不見我乃覩淨慧。」",
    "T15n0585_003:0018c01_4": "又問：「誰不見我？」",
    "T15n0585_003:0018c02_5": "答曰：「無吾我法，斯等之疇則為具足所有身也，如是一類名曰見我。」",
    "T15n0585_003:0018c03_6": "又問：「如今所說吾觀其誼，不見我者則為見佛。",
    "T15n0585_003:0018c04_7": "所以者何？",
    "T15n0585_003:0018c05_8": "吾我自然佛亦自然。",
    "T15n0585_003:0018c05_9": "溥首！",
    "T15n0585_003:0018c05_10": "如來所見何等？」",
    "T15n0585_003:0018c06_11": "答曰：「離吾我見。",
    "T15n0585_003:0018c06_12": "所以者何？",
    "T15n0585_003:0018c06_13": "其不見我則為見法，其見法者即為見佛。」",
    "T15n0585_003:0018c07_14": "又問溥首：「無我因緣若成就者，則致平等？」",
    "T15n0585_003:0018c08_15": "答曰：「梵天！",
    "T15n0585_003:0018c08_16": "假使成就諸有形事，寧可謂之致平等乎？」",
    "T15n0585_003:0018c09_17": "又問：「云何？",
    "T15n0585_003:0018c10_18": "溥首！",
    "T15n0585_003:0018c10_19": "為何所獲得致平等而成就耶？」",
    "T15n0585_003:0018c10_20": "答曰：「無所蠲除亦不造證，其奉此者獲致平等。」",
    "T15n0585_003:0018c12_21": "又問：「其慧眼何所覩乎？」",
    "T15n0585_003:0018c12_22": "答曰：「梵天！",
    "T15n0585_003:0018c12_23": "其慧眼者不有所見，其慧眼者不見有為及與無為。",
    "T15n0585_003:0018c14_24": "所以者何？",
    "T15n0585_003:0018c14_25": "想念有為，其無想念則為慧眼。",
    "T15n0585_003:0018c15_26": "光曜達者則已超度所有眼跡，以是之故，為無所見。」",
    "T15n0585_003:0018c16_27": "又問溥首：「因緣吾我成就平等，比丘由是不獲果耶？」",
    "T15n0585_003:0018c17_28": "答曰：「梵天！",
    "T15n0585_003:0018c17_29": "寧可使令無平等者得果證乎？",
    "T15n0585_003:0018c18_30": "不為等療正使遵修不得果證，離於想念乃覩獲矣。",
    "T15n0585_003:0018c19_31": "設處憍慢非平等療，若有憍慢、若不憍慢，不得約時。」",
    "T15n0585_003:0018c20_32": "又問：「溥首！",
    "T15n0585_003:0018c21_33": "以何等法而為約時而云約時？」",
    "T15n0585_003:0018c21_34": "答曰：「其法不生，亦不今生亦無當生，是則諸法之約時也，吾說約時則謂此矣。」",
    "T15n0585_003:0018c23_35": "又問溥首：「如是生者為何約時？」",
    "T15n0585_003:0018c24_36": "答曰：「如是約時，其不生者是謂為生，超度一切諸行所見，斯則名曰為平等也。」",
    "T15n0585_003:0018c26_37": "又問：「其平等者為何謂耶？」",
    "T15n0585_003:0018c26_38": "答曰：「平等吾我及與滅度而不為二，是則名曰為平等也；其平等者無所猗據，是謂平等；所演平均，是謂平等；無利與不利、誼與不誼，是謂平等；蠲除一切所可思念，是謂平等。」",
    "T15n0585_003:0019a01_39": "於時世尊讚溥首曰：「善哉！",
    "T15n0585_003:0019a02_40": "善哉！",
    "T15n0585_003:0019a02_41": "快說斯言，實如所云。」",
    "T15n0585_003:0019a03_42": "說是語時，七千比丘漏盡意解，二萬二千天子遠塵離垢得法眼淨，一萬比丘離於愛欲，二百天人發無上正真道意，五百菩薩得不起法忍。",
    "T15n0585_003:0019a07_0": "於是，持心梵天白世尊曰：「溥首童真為作佛事？」",
    "T15n0585_003:0019a08_1": "溥首尋時答梵天曰：「佛無興出，何所為法？",
    "T15n0585_003:0019a09_2": "若不作法，有所處乎？」",
    "T15n0585_003:0019a09_3": "又問溥首：「世尊不為化無量人至滅度耶？",
    "T15n0585_003:0019a10_4": "仁者不為不可稱計眾生之類造利誼乎？」",
    "T15n0585_003:0019a11_5": "答曰：「梵天！",
    "T15n0585_003:0019a11_6": "無有人類反欲令有乎？」",
    "T15n0585_003:0019a12_7": "報曰：「不也！」",
    "T15n0585_003:0019a12_8": "答曰：「梵天！",
    "T15n0585_003:0019a12_9": "卿反欲令人物之品成就人乎？」",
    "T15n0585_003:0019a13_10": "報曰：「不也！」",
    "T15n0585_003:0019a13_11": "答曰：「梵天！",
    "T15n0585_003:0019a14_12": "卿復欲令如來無礙，若無所有令興發乎？」",
    "T15n0585_003:0019a15_0": "報曰：「不也！」",
    "T15n0585_003:0019a15_1": "答曰：「何所人類？",
    "T15n0585_003:0019a15_2": "如來所濟令得滅度？」",
    "T15n0585_003:0019a16_3": "報曰：「溥首！",
    "T15n0585_003:0019a16_4": "其法不生，向者所說如茲計之，無有生死亦無滅度，亦無所獲。」",
    "T15n0585_003:0019a17_5": "答曰：「如是，梵天！",
    "T15n0585_003:0019a18_6": "如來、至真不得生死亦不滅度。",
    "T15n0585_003:0019a18_7": "又復，梵天！",
    "T15n0585_003:0019a19_8": "世尊所化解脫聲聞，計於彼等亦無生死亦無滅度，則為滅度。",
    "T15n0585_003:0019a20_9": "所謂，梵天！",
    "T15n0585_003:0019a20_10": "為滅度者方俗言耳，假託名號。",
    "T15n0585_003:0019a21_11": "所謂生死，亦習俗言而無終始周旋者也，亦無滅度。」",
    "T15n0585_003:0019a22_12": "報曰：「溥首！",
    "T15n0585_003:0019a23_13": "誰當肯信此言者乎？」",
    "T15n0585_003:0019a23_14": "答曰：「其於諸法無所著者也。」",
    "T15n0585_003:0019a24_15": "又問溥首：「其有所猗，為何著乎？」",
    "T15n0585_003:0019a25_0": "答曰：「梵天！",
    "T15n0585_003:0019a25_1": "其有所猗為著虛妄。",
    "T15n0585_003:0019a25_2": "假使，梵天！",
    "T15n0585_003:0019a25_3": "彼誠諦者，則無其慢於此，亦不有所樂也，何況當復猗著空乎？",
    "T15n0585_003:0019a27_4": "是故見誠諦者則無所著，已無所著則無生死，已無生死不離生死，已不離生死斯乃名曰為滅度矣。」",
    "T15n0585_003:0019a29_5": "又問溥首：「其滅度者，為何志求於滅度乎？」",
    "T15n0585_003:0019b01_6": "答曰：「梵天！",
    "T15n0585_003:0019b01_7": "其滅度者名轉相因，為諸識行其慧之行，諸行澹泊不有所由則無所處，其無所處斯乃名曰為滅度矣；無處行者則曰永滅，斯為道約時也，無有生者，是乃名曰為四諦也。」",
    "T15n0585_003:0019b06_8": "於是，普行菩薩問溥首曰：「今所說者，悉誠諦言也。」",
    "T15n0585_003:0019b07_9": "答曰：「族姓子！",
    "T15n0585_003:0019b07_10": "一切所言皆為誠諦。」",
    "T15n0585_003:0019b08_11": "又問溥首：「其所言者虛妄響像，亦誠諦乎？」",
    "T15n0585_003:0019b09_12": "答曰：「實為誠諦。",
    "T15n0585_003:0019b09_13": "所以者何？",
    "T15n0585_003:0019b09_14": "其所言者，皆無處所而無所立，已得自在名曰誠諦，斯一切言悉為誠諦。",
    "T15n0585_003:0019b11_15": "其諸天人如來至真亦說言教，計斯諸言亦無若干亦無有異。",
    "T15n0585_003:0019b13_16": "所以者何？",
    "T15n0585_003:0019b13_17": "一切所說皆如來辭，一切如來亦無所行亦無進退，其有言辭若復演教，皆亦如是言教為教。",
    "T15n0585_003:0019b15_18": "以是之故，一切所言平等文字，以等文字則能一等於文字矣，已能等一切文字者，則得自在便能平等，一切言辭普行平等。」",
    "T15n0585_003:0019b18_19": "又問溥首：「如來、至真豈不分別，賢聖言辭、無賢聖辭？」",
    "T15n0585_003:0019b19_20": "答曰：「仁者欲令諸賢聖眾為文字教乎？",
    "T15n0585_003:0019b20_21": "復又欲令無有文字賢聖教乎？」",
    "T15n0585_003:0019b21_22": "報曰：「如是。」",
    "T15n0585_003:0019b21_23": "溥首答曰：「其賢聖文字，無賢聖文字，有想念乎？」",
    "T15n0585_003:0019b22_24": "報曰：「不也！」",
    "T15n0585_003:0019b23_25": "答曰：「是故文字無有想念，假使棄捨一切想念，斯曰賢聖無有言辭，其賢聖者不以文字有所說也。",
    "T15n0585_003:0019b25_26": "無有人想亦無法想，猶如伎樂及與大鼓節奏之鼓，因緣有聲亦無想念，賢聖亦然，現有所說而有言辭亦無所著。」",
    "T15n0585_003:0019b28_27": "又問溥首：「如來言曰：『設聚會者當興二事，若講論法，若如賢聖而嘿寂然。』",
    "T15n0585_003:0019b29_28": "於彼溥首，何謂論法？",
    "T15n0585_003:0019c01_29": "何謂聖寂？」",
    "T15n0585_003:0019c01_30": "答曰：「設不諍於佛，不反經法，不亂聖眾，斯乃名曰為講法矣；若思法者，其志佛者離於色欲，所謂法者無為無形，所謂聖眾賢聖寂然也。",
    "T15n0585_003:0019c04_31": "「復次，族姓子！",
    "T15n0585_003:0019c05_32": "其四意止遵修精勤，分別解者斯為論法；心無所念於一切法，斯則名曰賢聖寂然。",
    "T15n0585_003:0019c07_33": "「族姓子！",
    "T15n0585_003:0019c07_34": "其有精勤分別解說於四意斷，斯謂論法；所論於法於平等者，不為平等亦不造取，則名聖寂。",
    "T15n0585_003:0019c09_35": "若有遵修講四神足，斯為論法；設復無身無言無心，則名聖寂。",
    "T15n0585_003:0019c10_36": "遵修解說五根五力，則為論法；又若無聲不信於法，則無賢聖擇取諸法，專精一意而自建立，等成本解脫，於諸法而悉信之，一切所說而悉決了行于智慧，是則名曰賢聖解脫。",
    "T15n0585_003:0019c15_0": "遵賢聖脫於七覺意，則謂論法；等察於色欲不舉不下，得此行者則名聖寂。",
    "T15n0585_003:0019c16_1": "遵修精勤解八聖道，是則名曰為論法矣；已見種姓之所生處，譬如浮筏，不著於法，不著非法，則名聖寂。",
    "T15n0585_003:0019c19_2": "「族姓子知，其有解了三十七品法之所歸，斯則名曰為講論法；假使於此以法證身則不離身，覩於法者則不離法，其有見者而無本見，若不見二則不覩二，如其所見，現在智慧之所見者，則不有見，其不見者乃名聖寂。",
    "T15n0585_003:0019c24_3": "「又，族姓子！",
    "T15n0585_003:0019c24_4": "其分別說不我同像、不他同像、不法同像，斯則論法；設不得法離於一切文字之教音聲言說，棄除憍慢興發澹泊，其心寂然究竟於行，斯則名曰賢聖寂然。",
    "T15n0585_003:0020a02_5": "「又，族姓子！",
    "T15n0585_003:0020a02_6": "若他眾生及餘異人，各各覩見斯諸人根為分別說；假使定意若心亂者，斯諸賢聖為寂然也，有所建立而無憒亂。」",
    "T15n0585_003:0020a05_0": "於是，普行菩薩問溥首曰：「如今仁者有所論說，吾觀誼歸一切聲聞及與緣覺，無有法說無賢聖寂。",
    "T15n0585_003:0020a07_1": "所以者何？",
    "T15n0585_003:0020a07_2": "不能曉了眾生根本不究平等。",
    "T15n0585_003:0020a08_3": "又復，溥首！",
    "T15n0585_003:0020a08_4": "誰當說彼有平等意？",
    "T15n0585_003:0020a08_5": "誰為順法住賢聖寂耶？",
    "T15n0585_003:0020a09_6": "當謂如來為平等也，諸佛世尊乃能曉了眾生根本而常專定。」",
    "T15n0585_003:0020a10_7": "於時，世尊告溥首曰：「實如普行族姓子之所說也，諸佛世尊乃能了耳。」",
    "T15n0585_003:0020a12_8": "於是，賢者須菩提白世尊曰：「我親面從世尊啟受，告諸比丘，若聚會坐當興二事：一講論經典；二遵賢聖寂。",
    "T15n0585_003:0020a14_9": "設聲聞眾不奉行者，何因如來為諸聲聞說斯法言：當分別說講論經典，若不爾者賢聖寂然。」",
    "T15n0585_003:0020a17_10": "世尊告曰：「於須菩提意云何？",
    "T15n0585_003:0020a17_11": "諸聲聞眾以無所問，能有講論、賢聖寂然而為行乎？」",
    "T15n0585_003:0020a18_12": "答曰：「不也！",
    "T15n0585_003:0020a19_13": "天中之天！」",
    "T15n0585_003:0020a19_14": "「故須菩提！",
    "T15n0585_003:0020a19_15": "當造斯觀，一切聲聞及與緣覺，無有法說、賢聖寂然。」",
    "T15n0585_003:0020a20_16": "於是溥首謂賢者須菩提：「耆舊！",
    "T15n0585_003:0020a21_17": "豈知如來所見眾生根本？",
    "T15n0585_003:0020a22_18": "於此所造八萬四千行分別說者，寧諷誦乎？",
    "T15n0585_003:0020a23_19": "耆年於彼以何智慧而觀解脫？」",
    "T15n0585_003:0020a23_20": "答曰：「不及。」",
    "T15n0585_003:0020a24_21": "報曰：「卿便定意有三昧，名觀眾生心，住此定者便能觀察見眾生心，己心，他心而不罣閡。」",
    "T15n0585_003:0020a26_22": "答曰：「不及。」",
    "T15n0585_003:0020a26_23": "溥首又曰：「唯須菩提！",
    "T15n0585_003:0020a27_0": "如來有言八萬四千行，因其所行而分別說，了於醫藥三昧正受而不動搖，普知一切眾生之心，是故須菩提！",
    "T15n0585_003:0020a29_1": "當造斯觀，此非聲聞緣覺地之所能及。",
    "T15n0585_003:0020b01_2": "「唯須菩提！",
    "T15n0585_003:0020b01_3": "有婬行人緣以空事而得解脫，如來悉知，若不因空；或復有人而懷怒行覩見瑕疵，因其瞋恚而得解脫，不以慈心，如來悉知；或復有人而懷癡行，因以講說而得解脫，不以說法，如來悉知；或復有人懷等分行不緣空行，亦不以觀而得解脫，不以慈心，亦不瞋恨而得度世，不以勸讚不以說法而得解脫。",
    "T15n0585_003:0020b08_4": "「又復，如來因隨說法應其行根，緣厥形類而得解脫，如來悉知。",
    "T15n0585_003:0020b10_5": "是故須菩提！",
    "T15n0585_003:0020b10_6": "當造斯觀，如來禪定講說尊法，名賢聖寂。」",
    "T15n0585_003:0020b11_7": "於時，須菩提謂溥首曰：「緣覺以是不任講法、無賢聖寂，唯有菩薩具足斯法，乃能講說及賢聖寂。」",
    "T15n0585_003:0020b13_8": "答曰：「如來明其所知靡不通達。」",
    "T15n0585_003:0020b14_9": "世尊告須菩提：「有三昧名入一切音整其亂心，菩薩以此三昧正受定行，普具眾德等備諸行。」",
    "T15n0585_003:0020b16_10": "於是，溥首菩薩問普行菩薩曰：「族姓子！",
    "T15n0585_003:0020b17_11": "說八萬四千行、八萬四千諸品藏者，是則名曰講說經法；曉一切想至滅寂定，此乃名曰賢聖寂然。",
    "T15n0585_003:0020b19_12": "又，族姓子！",
    "T15n0585_003:0020b19_13": "佛以一劫復過一劫，分別決此所說法義，斯乃名曰賢聖寂然。」",
    "T15n0585_003:0020b21_14": "彼時世尊告普行曰：「族姓子！",
    "T15n0585_003:0020b21_15": "乃去往昔過無數劫，不可計會無有限量不可思議，爾時有佛，名曰普光如來、至真，興出于世，劫曰名聞，世界名愛見。",
    "T15n0585_003:0020b24_16": "普光如來愛見世界，豐熟安隱米穀平賤，無患快樂天人繁熾。",
    "T15n0585_003:0020b26_17": "其佛世界以一切寶合成為地，以眾香樹而熏香，柔軟細好譬如妙衣，等以眾寶蓮華莊嚴。",
    "T15n0585_003:0020b28_18": "「愛見世界有四百億四域天下，一一四域三百三十六萬里，一一城郭縱廣四十萬里，皆以珍寶自然莊嚴。",
    "T15n0585_003:0020c01_19": "一一大城有二十郡而為部黨及諸縣邑，一一大城所有國主，典領無量百千居民。",
    "T15n0585_003:0020c03_20": "又彼人民敢目所覩，但見好憙可意所敬，一切眾民悉得念佛三昧之定，以故彼佛世界名愛見。",
    "T15n0585_003:0020c05_21": "設諸菩薩詣異佛國土，則不以樂於他世界。",
    "T15n0585_003:0020c06_22": "若普光如來說三乘教，為諸聲聞講說經法，廣復加意而解釋誼，則興二行宣暢說法聖澹泊行。",
    "T15n0585_003:0020c09_23": "「東方世界有二菩薩，止在醫王如來佛土，一名欲盡，二名持意，詣普光如來所，稽首于地，右繞三匝，叉手而住。",
    "T15n0585_003:0020c11_24": "彼佛世界名清淨普說三昧，以一事故界名清淨。",
    "T15n0585_003:0020c12_25": "假使菩薩逮得斯定，則捨一切眾想塵勞，便得佛法光明，以故世界名曰清淨。",
    "T15n0585_003:0020c14_26": "過去諸法皆悉清淨，當來諸法亦悉清淨，現在諸法亦皆清淨，此名二清淨。",
    "T15n0585_003:0020c16_27": "「所以名清淨者，謂真清淨，真清淨者亦無所生亦無清淨。",
    "T15n0585_003:0020c17_28": "其清淨者本源清淨，故名本清淨，其本清淨則一切法。",
    "T15n0585_003:0020c19_29": "何所法者而本清淨？",
    "T15n0585_003:0020c19_30": "空則本淨，便皆遠離。",
    "T15n0585_003:0020c20_31": "一切諸法悉為虛妄，無想本淨。",
    "T15n0585_003:0020c20_32": "又一切法則以蠲除諸所思想，邪念之事悉為消滅，其無願者則為本淨。",
    "T15n0585_003:0020c22_33": "一切諸法為不應行，為無所願堪任究竟，以離自然能為本淨，斯則名曰本淨明顯本淨光耀。",
    "T15n0585_003:0020c24_34": "「如生死淨，泥洹本淨亦復如是；如泥洹淨，一切諸法本淨亦然；斯則名曰為本淨也。",
    "T15n0585_003:0020c26_35": "心之顯明猶，族姓子！",
    "T15n0585_003:0020c26_36": "虛空無處無所志願，設姓能一療治塵勞，心之本淨無有處所無所志求，則能蠲去塵勞之欲。",
    "T15n0585_003:0020c29_37": "「斯族姓子，心本清淨心為顯明，猶如虛空雲霧烟塵不害虛空，亦無所壞亦無所照，虛空本淨無能污者亦無塵勞，是究竟說永無所污故曰虛空。",
    "T15n0585_003:0021a03_38": "假使思惟順如應者，凡夫愚戇言發塵勞，心之本淨無能污處以無能污，是故名曰本末清淨，設不染污故曰本淨，是故解脫為解脫也。",
    "T15n0585_003:0021a06_39": "「斯族姓子！",
    "T15n0585_003:0021a06_40": "清淨世界而普等入。",
    "T15n0585_003:0021a07_41": "彼時世尊為諸菩薩，而分別說聞斯三昧，心則趣法光明之耀。",
    "T15n0585_003:0021a08_42": "「於時盡意菩薩白普光如來：『我身曾聞，天中之天！",
    "T15n0585_003:0021a09_43": "又斯普入，當何方便而修行乎？』",
    "T15n0585_003:0021a10_44": "普光佛告盡意菩薩：『諸賢至此為族姓子！",
    "T15n0585_003:0021a11_45": "當行二行。",
    "T15n0585_003:0021a11_46": "何謂為二？",
    "T15n0585_003:0021a12_47": "分別說法、賢聖寂然澹泊之行。』",
    "T15n0585_003:0021a12_48": "「又，族姓子！",
    "T15n0585_003:0021a13_0": "彼之菩薩因從世尊聞，稽首佛足，右繞三匝，即時而退，尋便至於別異遊觀，於化棚閣因而遵行。",
    "T15n0585_003:0021a15_1": "「時有梵天名曰善光，與七萬二千諸天梵俱，往詣菩薩稽首足下，適見此已，即問菩薩：『時族姓子輒有所說，普光如來而聚會耶，諸比丘坐亦說經言，當行二事，分別說法、賢聖寂然而無所念。",
    "T15n0585_003:0021a19_2": "彼，族姓子！",
    "T15n0585_003:0021a19_3": "何謂說法、賢聖寂然？』",
    "T15n0585_003:0021a21_0": "「彼時菩薩謂善光梵天：『梵天且聽！",
    "T15n0585_003:0021a21_1": "粗答所問。",
    "T15n0585_003:0021a22_0": "如來目觀分別說耳度於無極。",
    "T15n0585_003:0021a22_1": "是，族姓子！",
    "T15n0585_003:0021a23_0": "于彼菩薩眾以此二句，而為眾會廣說其義。』",
    "T15n0585_003:0021a24_1": "時七萬二千梵天，咸發無上正真道意，得不起法忍，善光菩薩得普明三昧。",
    "T15n0585_003:0021a25_2": "「是，族姓子！",
    "T15n0585_003:0021a26_3": "諸菩薩不可制止，無閡辯才興發難問，誰講說法、賢聖寂然而開演說，於七萬六千歲宣布二句而發遣之，不得一句之邊崖，況復二句？",
    "T15n0585_003:0021a29_4": "「於時，如來住在虛空而發斯言：『止！",
    "T15n0585_003:0021b01_5": "族姓子！",
    "T15n0585_003:0021b01_6": "勿得言說，興於諍訟。",
    "T15n0585_003:0021b01_7": "聞其譬喻諸所言說，如呼聲響所因得脫，便而順從因響便入，其辯才者有所分別，無盡之行不可究竟。",
    "T15n0585_003:0021b04_8": "吾發意頃於一劫中，若復過劫，若是問誼歎彼賢辯，不可究竟不得邊崖。",
    "T15n0585_003:0021b06_9": "卿賢者等不能窮盡辯才之慧，又而復次寂靜。』」",
    "T15n0585_003:0021b07_10": "佛言：「寂然澹泊無有文字誼宜之事，又不以利養如供養利，是為誼宜；又所救濟心念識之。",
    "T15n0585_003:0021b09_11": "從如來聞有所解說，則時默然。",
    "T15n0585_003:0021b10_12": "故族姓子！",
    "T15n0585_003:0021b10_13": "菩薩一念之頃能歎訟說，百千劫數所演辯才，行此然後當造斯念。",
    "T15n0585_003:0021b11_14": "而有菩薩，名曰巍巍救護盡意，在於人間而說此語，普行梵天及二菩薩所入之地。",
    "T15n0585_003:0021b13_15": "省察往昔豈異人乎？",
    "T15n0585_003:0021b14_16": "勿造斯觀。",
    "T15n0585_003:0021b14_17": "所以者何？",
    "T15n0585_003:0021b14_18": "爾時，盡意菩薩者，今溥首是；持意菩薩，今普行是；善光梵天，今持心梵天是也。」",
    "T15n0585_003:0021b17_0": "力行品第九",
    "T15n0585_003:0021b18_0": "於是，普行菩薩白佛大聖曰：「至未曾有，天中之天！",
    "T15n0585_003:0021b19_1": "諸如來世尊道德高妙，乃能如是獲大利義，因從精進而常勤力，其懈怠者雖百千佛奈之何耶！",
    "T15n0585_003:0021b21_2": "唯然，世尊！",
    "T15n0585_003:0021b21_3": "其為道者當專精勤。」",
    "T15n0585_003:0021b22_4": "溥首童真問普行曰：「仁族姓子！",
    "T15n0585_003:0021b22_5": "豈能別知何所遵修，名於菩薩為精勤乎？」",
    "T15n0585_003:0021b23_6": "答曰：「假使菩薩遵修行者而有時節，無所思念不捨精勤。」",
    "T15n0585_003:0021b25_7": "又問：「何謂精勤而有時節亦無所念？」",
    "T15n0585_003:0021b26_0": "答曰：「假使行者不想諸法，則而時節為無所念。」",
    "T15n0585_003:0021b27_1": "又問：「何謂如時而無所念？」",
    "T15n0585_003:0021b27_2": "答曰：「設於諸法悉能奉行，覩見平等則為時節亦無所念。」",
    "T15n0585_003:0021b29_0": "又問：「豈可能令見等行乎？」",
    "T15n0585_003:0021b29_1": "答曰：「不也。",
    "T15n0585_003:0021b29_2": "設見平等者，則便墮於六十二見，不為平等。」",
    "T15n0585_003:0021c01_3": "持心梵天問溥首曰：「其平等者，不見諸法乃名平等？」",
    "T15n0585_003:0021c03_4": "溥首答曰：「何故梵天而不見乎？」",
    "T15n0585_003:0021c03_5": "報曰：「除於二事故不有見，無所見者乃為等見。」",
    "T15n0585_003:0021c04_6": "又問：「豈在梵宮為等見乎？」",
    "T15n0585_003:0021c05_7": "報曰：「何等為見？」",
    "T15n0585_003:0021c05_8": "答曰：「其所見者如色無本不造差別，如有所見也，痛痒行識而無有本等不差別。",
    "T15n0585_003:0021c07_9": "設使溥首覩於五陰而無本者，則為示現於世間矣，為平等見也。」",
    "T15n0585_003:0021c09_10": "又問：「在於梵宮行何所行？」",
    "T15n0585_003:0021c09_11": "答曰：「盡於諸相則為是行，是為溥首世俗所行。」",
    "T15n0585_003:0021c10_12": "又問：「設使諸相滅世心相者，云何盡於心相行乎？」",
    "T15n0585_003:0021c12_13": "答曰：「溥首！",
    "T15n0585_003:0021c12_14": "世間之相不為盡也。」",
    "T15n0585_003:0021c12_15": "又問：「何謂分別為諸相行，為世間行？」",
    "T15n0585_003:0021c13_16": "答曰：「其都盡者則無所盡，其有盡者而不可盡。」",
    "T15n0585_003:0021c14_17": "又問：「梵天！",
    "T15n0585_003:0021c15_0": "如來、至真豈不有云，其盡法者謂有為事？」",
    "T15n0585_003:0021c15_1": "答曰：「其盡法者未曾復盡，如來說曰：『其盡法者謂有為事。』」",
    "T15n0585_003:0021c17_2": "又問：「梵天！",
    "T15n0585_003:0021c17_3": "何謂名曰為有為事？」",
    "T15n0585_003:0021c18_0": "答曰：「其盡法者名曰有為。」",
    "T15n0585_003:0021c18_1": "又問：「梵天！",
    "T15n0585_003:0021c18_2": "有為之事為何所立？」",
    "T15n0585_003:0021c19_3": "答曰：「住於無為自然之處則為有為。」",
    "T15n0585_003:0021c20_4": "又問：「有為無為，斯諸法者有何差別？」",
    "T15n0585_003:0021c21_5": "答曰：「有為無為諸法之者，以方俗事言有差別，方俗說斯是為有為此為無為，其有為法及無為法則無殊別，法無有異。」",
    "T15n0585_003:0021c23_6": "又問：「梵天！",
    "T15n0585_003:0021c24_7": "所言法者為何謂耶？」",
    "T15n0585_003:0021c24_8": "答曰：「所云法者無有差別，是謂為法。」",
    "T15n0585_003:0021c25_9": "又問：「何謂為言？」",
    "T15n0585_003:0021c25_10": "答曰：「有所囑累有所講說，是謂言說。",
    "T15n0585_003:0021c26_11": "所以者何？",
    "T15n0585_003:0021c27_0": "一切言說平等相像，如來分別為平等也，有所說者不為差別，是故名曰為言說也。",
    "T15n0585_003:0021c28_1": "又復，溥首！",
    "T15n0585_003:0021c29_2": "一切所言為無所言，斯則名曰無所逮得，為佛所言平等覺者，不有所獲無所言行。」",
    "T15n0585_003:0022a02_3": "又問：「何謂平等覺佛所念行？」",
    "T15n0585_003:0022a02_4": "答曰：「不行於色、不行諸相、不行於法。」",
    "T15n0585_003:0022a03_5": "又問：「難獲之相而有說法，為念行乎？」",
    "T15n0585_003:0022a04_6": "答曰：「不也！",
    "T15n0585_003:0022a04_7": "其有相者法則無本，無有真實而不差別，此為如來之所念行，其所行者為無所行，亦無有本亦無所說亦無所失。」",
    "T15n0585_003:0022a07_8": "又問：「梵天！",
    "T15n0585_003:0022a07_9": "云何如來成平等覺？」",
    "T15n0585_003:0022a08_10": "答曰：「溥首！",
    "T15n0585_003:0022a08_11": "如來曉了一切諸法悉為本淨，自然無本，逮平等覺，以故因號平等正覺。」",
    "T15n0585_003:0022a10_0": "志大乘品第十",
    "T15n0585_003:0022a11_0": "於是，普行菩薩白世尊曰：「何謂大聖名於菩薩志于大乘，當何以觀？」",
    "T15n0585_003:0022a12_1": "世尊以頌答普行曰：「若志求佛道，　　未曾慕於色，　如色道亦然，　　斯為意慕道；　色與道無異，　　行者亦如茲，　所願無所壞，　　則道第一慧。",
    "T15n0585_003:0022a17_0": "　無壞義道義，　　道者無利義，　其修第一義，　　乃為志求道；　於陰求佛道，　　眾種及諸入，　曉是為等覺，　　與道無差別。",
    "T15n0585_003:0022a21_0": "　如使不受法，　　無上下中間，　亦無所棄捐，　　乃為志求道；　若法若非法，　　不想此二事，　以不獲兩緣，　　乃為志求道；　有為則二事，　　無為則無二，　棄捐分別事，　　乃為修道行。",
    "T15n0585_003:0022a27_0": "　而超度凡夫，　　住立於寂然，　不得賢聖果，　　世眾祐無著。",
    "T15n0585_003:0022a29_0": "　觀於世間法，　　處俗如蓮華，　遵修尊妙行，　　乃為志求道；　於世所在遊，　　于彼而造行，　俗人所縛著，　　明哲則解脫。",
    "T15n0585_003:0022b04_0": "　不畏於生死，　　菩薩志性強，　無怯而堅固，　　修行於佛道。",
    "T15n0585_003:0022b06_0": "　設使曉了者，　　分別於法性，　於法與非法，　　一切無所想。",
    "T15n0585_003:0022b08_0": "　不釋離諸法，　　專修于佛道，　未曾有墮落，　　彼道無有想。",
    "T15n0585_003:0022b10_0": "　諸法無有相，　　譬之如虛空，　無相不無相，　　明者不念斯。",
    "T15n0585_003:0022b12_0": "　於行勇方便，　　善權度無極，　則令他眾生，　　具足所志樂。",
    "T15n0585_003:0022b14_0": "　常總持正法，　　住立於平等，　是則為正法，　　在典無眾念。",
    "T15n0585_003:0022b16_0": "　諸佛雖興出，　　則為無所起，　常住於正法，　　斯能奉經典。",
    "T15n0585_003:0022b18_0": "　一切法現在，　　如法及非法，　所說亦如斯，　　則住於無本。",
    "T15n0585_003:0022b20_0": "　遵修微妙道，　　而不了魔事，　於諸法亦然，　　則不受道教。",
    "T15n0585_003:0022b22_0": "　志願於佛道，　　而以建行慢，　則無有慧教，　　所說無所獲。",
    "T15n0585_003:0022b24_0": "　諸佛慧無量，　　於法不著法，　于彼無所猗，　　斯道度彼岸。",
    "T15n0585_003:0022b26_0": "　布施志於道，　　心樂于施捨，　降伏一切有，　　不著於佛道。",
    "T15n0585_003:0022b28_0": "　法不可得勝，　　亦不可奉受，　諸法亦如是，　　不得心形像，　致究竟解脫，　　曉了一切法。",
    "T15n0585_003:0022c02_0": "　彼修愍哀句，　　則為無諸見，　彼等計吾我，　　則無有二事。",
    "T15n0585_003:0022c04_0": "　不處於貢高，　　不慕諸所有，　一切行布施，　　勸助於佛道。",
    "T15n0585_003:0022c06_0": "　布施及道德，　　不處計有二，　禁戒無所行，　　常立於正道，　亦無有想念，　　言吾立禁戒，　無為無所生，　　聖達了禁戒，　以故戒清淨，　　解結如虛空。",
    "T15n0585_003:0022c11_0": "　身如鏡中像，　　言如呼聲響，　了心若如幻，　　不以戒念慢，　斯則遵師教，　　彼樂於寂然，　滅除一切惡，　　澹泊度無極。",
    "T15n0585_003:0022c15_0": "　所謂禁戒者，　　則無有二事，　悉分別法性，　　此戒則無漏。",
    "T15n0585_003:0022c17_0": "　忍辱度無極，　　堪任一切患，　眾生亦復然，　　平等立眾想。",
    "T15n0585_003:0022c19_0": "　不猗於虛空，　　諸法無所住，　彼無有罵詈，　　則亦無所有，　設節節解身，　　心不懷怒恨，　其心無所住，　　亦不處內外，　自觀立四眾，　　如能忍怨讐，　終不為惡行，　　忍辱猶若地，　現在還致此，　　乃名曰忍辱。",
    "T15n0585_003:0022c26_0": "　斯一切眾生，　　不能令瞋恚，　勸助樂大乘，　　勢強無所畏，　其心意所行，　　未曾有所著。",
    "T15n0585_003:0022c29_0": "　因從始原際，　　生死不可知，　則以一人故，　　誓被大力鎧。",
    "T15n0585_003:0023a02_0": "　其法未曾生，　　豈能有壞乎，　顛倒之處力，　　不了於本際。",
    "T15n0585_003:0023a04_0": "　諸種立天眼，　　法性無思議，　曉了如是者，　　不起無所盡。",
    "T15n0585_003:0023a06_0": "　眾生不了斯，　　諸法與非法，　常精勤此義，　　顛倒於放逸，　諸佛不得入，　　究竟無所有。",
    "T15n0585_003:0023a09_0": "　無行常被鎧，　　觀精進差特，　選擇一切法，　　如幻若野馬，　彼獲無堅惡，　　猶如觀虛空，　思想於虛偽，　　猗著無所益。",
    "T15n0585_003:0023a13_0": "　以故說平等，　　得至于滅度，　以此精進義，　　遵修無所壞，　行所行離行，　　精進最為上，　道行為寂然，　　遵修于空義。",
    "T15n0585_003:0023a17_0": "　勿信於虛偽，　　厥意畏生死，　勇猛樂閑居，　　明無常如壙，　慧者娛樂禪，　　神通度無極，　如聚閑居然，　　所住志平等。",
    "T15n0585_003:0023a21_0": "　威儀無想念，　　在在意常定，　本淨等于法，　　寂然無諸漏，　信樂於解脫，　　於度常等定，　斯均等懷來，　　恒立於平等。",
    "T15n0585_003:0023a25_0": "　不諍亂平等，　　是故曰平均；　不為心見惑，　　道心一切普，　開化於眾生，　　是故曰平等；　常念於諸佛，　　如來則法身，　於色無所著，　　是故曰平等；　意念行經典，　　若法與非法，　其心靡所念，　　是故曰平等。",
    "T15n0585_003:0023b03_0": "　心念於聖眾，　　謂眾則無為，　離於數無數，　　明達於禪定，　普見諸佛土，　　十方諸眾生，　於眼無有色，　　不想行有二。",
    "T15n0585_003:0023b07_0": "　或聞一切佛，　　所可說經法，　不以耳音聲，　　退轉為二想。",
    "T15n0585_003:0023b09_0": "　一切眾生心，　　一心悉知之，　無人亦無意，　　則無有眾想。",
    "T15n0585_003:0023b11_0": "　識念億萬姟，　　猶江河沙劫，　亦無有前後，　　所知為若茲。",
    "T15n0585_003:0023b13_0": "　遊達億千國，　　現神足無限，　於時明哲者，　　身口心不亂。",
    "T15n0585_003:0023b15_0": "　能分別經典，　　辯才而獨步，　講說億千劫，　　法性無所失。",
    "T15n0585_003:0023b17_0": "　智慧度無極，　　方便了五陰，　遵修無所戲，　　為人說經法。",
    "T15n0585_003:0023b19_0": "　曉了因緣便，　　棄捐所分別，　其以塵勞故，　　則了諸清淨。",
    "T15n0585_003:0023b21_0": "　因緣得解脫，　　則無有諸見，　如是曉眾事，　　諸法無形像。",
    "T15n0585_003:0023b23_0": "　自覩見佛身，　　觀空悉能忍，　覿終始滅度，　　一切無所有。",
    "T15n0585_003:0023b25_0": "　了智慧本淨，　　於世罔所念，　以離窈冥眾，　　乃為修道行。",
    "T15n0585_003:0023b27_0": "　斯乘為大乘，　　佛慧無思議，　撫照於眾生，　　勸此無上乘，　計一切諸道，　　斯乘為最尊。",
    "T15n0585_003:0023c01_0": "　如是於彼乘，　　僉了一切學，　假使一切人，　　靡能限此乘，　吾等大乘者，　　聽省濟群生。",
    "T15n0585_003:0023c04_0": "　其建志大乘，　　猶譬如虛空，　未曾有貪婬，　　於眾生無著。",
    "T15n0585_003:0023c06_0": "　虛空無邊限，　　無色不可見，　大乘亦如茲，　　無限無有漏。",
    "T15n0585_003:0023c08_0": "　假使一切人，　　志學於此乘，　受使亦如斯，　　是乘為殊特。",
    "T15n0585_003:0023c10_0": "　設於百千劫，　　所遵行乘者，　歎德不能盡，　　大乘之功祚，　則棄捐無礙，　　叡達得自在。",
    "T15n0585_003:0023c13_0": "　假使此尊經，　　有人執斯頌，　終不墮惡趣，　　然後得自由。",
    "T15n0585_003:0023c15_0": "　在天上人間，　　敬斯經亦然，　吾當授其決，　　悉使得佛道。",
    "T15n0585_003:0023c17_0": "　若聞此經者，　　最後不恐懼，　斯等有正法，　　則立於雅典。",
    "T15n0585_003:0023c19_0": "　便為轉法輪，　　住此經如是，　一切思惟之，　　退轉于生死，　則近等正覺，　　持是經如是。",
    "T15n0585_003:0023c22_0": "　其執持斯經，　　則巨勇猛力，　降伏眾魔兵，　　大進無極慧，　猶如錠光佛，　　授決得法忍。",
    "T15n0585_003:0023c25_0": "　其敬此經者，　　吾亦當授決，　諸佛無由生，　　救世護吼導，　若講斯經者，　　則為造佛事。」",
    "T15n0585_003:0023c28_0": "佛說此頌時，分別音聲行之所趣，十千天子則發無上正真道意，二千菩薩得不起法忍，千比丘漏盡意解，三萬二千人遠塵離垢得諸法眼生。",
    "T15n0585_003:0024a03_0": "行道品第十一",
    "T15n0585_003:0024a04_0": "爾時，溥首白世尊曰：「今日吾省大聖所說，分別厥義，其有志願求佛道者，則為希慕於邪見矣！",
    "T15n0585_003:0024a06_1": "所以者何？",
    "T15n0585_003:0024a06_2": "唯然，世尊！",
    "T15n0585_003:0024a06_3": "因獲邪見逮佛道耳，欲有所得故發志願，則為方便至于邪見。",
    "T15n0585_003:0024a08_4": "所以者何？",
    "T15n0585_003:0024a08_5": "天中之天！",
    "T15n0585_003:0024a08_6": "又見其道不住欲界，不住色界，不住無色界，道無所住，以是之故不當志願。",
    "T15n0585_003:0024a10_7": "譬如男子而取叚鐵，燒著火中不欲願火，不當手觸。",
    "T15n0585_003:0024a11_8": "所以者何？",
    "T15n0585_003:0024a11_9": "燒人手故。",
    "T15n0585_003:0024a12_10": "火不自燒取者燒耳，其有志願求佛道者，則為求火而自燒耳。",
    "T15n0585_003:0024a13_11": "唯然，世尊！",
    "T15n0585_003:0024a13_12": "道無志求以度二事而無所趣。",
    "T15n0585_003:0024a14_13": "喻如男子志願虛空吾欲遊步行於空中，其人不能行於虛空。」",
    "T15n0585_003:0024a16_14": "溥首又曰：「無能成立於虛空者，其達道意如虛空者，道無所住則度於二。",
    "T15n0585_003:0024a17_15": "假使菩薩無有二想建立道意，設有菩薩興為二想志求佛者，若念佛道念于終始，設念道者則念邪見，假使念道念滅度者，則非菩薩，不為行道也。」",
    "T15n0585_003:0024a21_16": "於是，持心梵天問溥首曰：「菩薩何行應道行乎？」",
    "T15n0585_003:0024a22_17": "答曰：「梵天！",
    "T15n0585_003:0024a22_18": "若有菩薩行一切法，而於諸範悉無所行，是為菩薩欽崇道行超諸行性，斯謂，梵天！",
    "T15n0585_003:0024a24_19": "為菩薩者遵尚道行。」",
    "T15n0585_003:0024a24_20": "又問溥首：「何謂菩薩超諸行界奉修道行？」",
    "T15n0585_003:0024a25_21": "答曰：「離一切著及諸想行，亦復釋置眼耳鼻口身意，如是行者則超行界。」",
    "T15n0585_003:0024a27_22": "又問：「設使超度為何謂也？」",
    "T15n0585_003:0024a28_23": "答曰：「平等於乘則為超度，等一切法乃為道耳。」",
    "T15n0585_003:0024a29_24": "持心又問：「道云何住行者方便？」",
    "T15n0585_003:0024a29_25": "答曰：「如彼道矣。」",
    "T15n0585_003:0024b01_26": "又問：「其道云何？」",
    "T15n0585_003:0024b01_27": "答曰：「梵天！",
    "T15n0585_003:0024b01_28": "又其道者無去來今，是故菩薩淨于三場住於佛道。",
    "T15n0585_003:0024b03_29": "設如過去若如當來復如現在，意罔所趣則無行念，如是住者則無所住普住一切，若此住者則得達至於諸通慧。」",
    "T15n0585_003:0024b05_30": "又問：「何名為諸通慧？」",
    "T15n0585_003:0024b06_31": "答曰：「悉達一切不以為智，是故名曰為諸通慧。」",
    "T15n0585_003:0024b07_32": "又問：「何謂為慧？」",
    "T15n0585_003:0024b07_33": "答曰：「所以謂慧無差別故，無異念故，又如眾生所有亦如，悉無差特。」",
    "T15n0585_003:0024b09_34": "又問：「何謂眾生？」",
    "T15n0585_003:0024b09_35": "答曰：「其名本淨眾生澹泊，以是之故其名本淨，眾生如是等無差別。",
    "T15n0585_003:0024b11_36": "假使有念道有差別、眾生不同，則不順道。",
    "T15n0585_003:0024b12_37": "設道如此眾生亦然，以是之故，無有差別，則不得歸為差別也。",
    "T15n0585_003:0024b13_38": "又吾我等道亦平等，道以平等吾我亦等，猶斯之故故無殊別。",
    "T15n0585_003:0024b15_39": "所以者何？",
    "T15n0585_003:0024b15_40": "眾生無我亦無有身，以故無差如身無異，一切諸法亦復如是。」",
    "T15n0585_003:0024b16_41": "持心又問：「如來所說至誠無虛，所以分別斯諸法矣！」",
    "T15n0585_003:0024b17_42": "答曰：「如來未曾分別說法。",
    "T15n0585_003:0024b18_43": "所以者何？",
    "T15n0585_003:0024b18_44": "如來不得於諸法也，況當分別。」",
    "T15n0585_003:0024b19_45": "又問：「如來豈不現法教乎？",
    "T15n0585_003:0024b20_46": "是則有為是則無為，斯為世事斯度世行？」",
    "T15n0585_003:0024b21_47": "答曰：「所趣云何？",
    "T15n0585_003:0024b21_48": "孰為於此分別身行、為言教乎？」",
    "T15n0585_003:0024b22_49": "報曰：「不也！」",
    "T15n0585_003:0024b22_50": "溥首又問：「所謂身者則便起身而滅盡乎？」",
    "T15n0585_003:0024b23_51": "答曰：「不也！」",
    "T15n0585_003:0024b23_52": "報曰：「如是，梵天！",
    "T15n0585_003:0024b24_53": "所可言曰法言教者，斯則為興虛空言教，其無言教亦復如是。",
    "T15n0585_003:0024b25_54": "有諸法者所可言教，法無所起亦無所滅，無所言教為法言教。",
    "T15n0585_003:0024b26_55": "設使無法亦無言教，斯則無言。",
    "T15n0585_003:0024b27_56": "所以者何？",
    "T15n0585_003:0024b27_57": "如諸法教，其無言教亦復如是，是故名曰無所言教。",
    "T15n0585_003:0024b29_58": "如來所住則無所住，無所住者故曰無本。」",
    "T15n0585_003:0024c02_0": "歎品第十二",
    "T15n0585_003:0024c03_0": "於是，四天王天、帝釋、梵忍積天來在眾會，則以天華供養散佛，致敬以訖，而說斯言：「若族姓子、族姓女，假使得聞溥首童真所說經法歡喜信者，則便降魔及外異學。",
    "T15n0585_003:0024c06_1": "所以者何？",
    "T15n0585_003:0024c07_2": "則離一切諸見之想。",
    "T15n0585_003:0024c07_3": "設令聞說此深妙法，不恐不怖亦不懷懅，則為諸佛之所建立，法流布處則為如來遊其土地。",
    "T15n0585_003:0024c09_4": "聞此法者，則當察彼為轉法輪。",
    "T15n0585_003:0024c10_5": "若於郡國丘聚縣邑州域大邦遊步經行，覩此經典所流布者，終不為魔之所得便，亦不迷惑亦無所猗，於往古世悉造行已。",
    "T15n0585_003:0024c13_6": "若人耳聞斯經名者，以比丘句不求滅度，不用魔事當受斯經。",
    "T15n0585_003:0024c14_7": "「唯然，世尊！",
    "T15n0585_003:0024c15_0": "斯經典者，若逮法明，吾等悉信不敢違失如來、溥首、梵天之教，設若覩見彼法師者，吾等當觀如見世尊，當從其人聽受法典隨侍法師。",
    "T15n0585_003:0024c18_1": "此族姓子，常為諸天之所擁護。",
    "T15n0585_003:0024c18_2": "假使有人得是經典書讀誦持，無央數千諸天子俱，共行聽受會中所說。」",
    "T15n0585_003:0024c21_0": "詠德品第十三",
    "T15n0585_003:0024c22_0": "爾時世尊，讚大眾會及釋梵曰：「善哉！",
    "T15n0585_003:0024c22_1": "善哉！",
    "T15n0585_003:0024c22_2": "如爾所云，假使三千大千世界，滿中七寶持用布施，若一得聞此經法者，斯之功德出彼福上。」",
    "T15n0585_003:0024c25_3": "佛言：「置是三千大千世界滿中珍寶，正使江河沙等滿中七寶持用興福，不如再聞是經法者，其功德本出於彼上。",
    "T15n0585_003:0024c27_4": "族姓子、族姓女，設能得聞此經典者，若為利養若為榮色，若為財業若為眷屬，為法之主生於天上。",
    "T15n0585_003:0025a01_0": "若在人間求望豐饒，若為邪術異學之法，若求音聲博聞多識，又志自在為堅固慧慕得善友，若求神通三達之智，欲獲一切善法功德，若以覺意安立眾生令無苦患，若求無為，族姓子、族姓女當聞是經，受持諷誦廣為人說，吾未曾見有受是經至心奉行而無獲者。",
    "T15n0585_003:0025a07_0": "「今佛慇懃囑累爾等。",
    "T15n0585_003:0025a07_1": "若有從人得聞是經，從師和上而聽受者，佛不覩見一切世間及俗供養，有能奉敬報其恩者。",
    "T15n0585_003:0025a09_2": "所以者何？",
    "T15n0585_003:0025a09_3": "度世之法不以俗養而可畢了。",
    "T15n0585_003:0025a10_4": "其度世法俗間之供不可相比，則於世間而無所著，世俗之法不可淨畢非勞冀法，非以世俗希僥供法而可畢了，一切報應而有反復，斯經典者無有異事，反復之報如所云法，度於馳騁而無所行，斯則為行，其有成就則為恭敬於法師矣，則為淨畢一切報恩。",
    "T15n0585_003:0025a16_5": "「若入郡國縣邑，有所服習分衛之具多所福度，此等之類奉如來教，遵修如命則得超度，踰於眾冥則竪幢幡，斯等勇猛而能戰鬪多所降伏，則為師子離諸恐怖，則為龍象自抑制心，則為神仙所言至誠。",
    "T15n0585_003:0025a21_6": "「超越一切諸邪異學，以為良醫療一切痛，為不畏難說深妙法，斯等布施捨一切塵則奉淨戒，寂然澹泊度於無極，以離吾我及所有身，為大精進至於無為。",
    "T15n0585_003:0025a24_7": "「於無數劫患厭終始，樂於禪定具足一心，為大智慧而能分別一切章句。",
    "T15n0585_003:0025a26_8": "曉了示現諸慧之誼則為大德，無數百千福不可計，相自莊嚴慧不可極，便為覆蓋日月之光為大勢力。",
    "T15n0585_003:0025a28_9": "「於十種力總持力要，斯等儔倫則為大雲，闡法雷音注大法雨，則能滅除一切塵勞。",
    "T15n0585_003:0025b01_10": "「先獲第一無為滅度，則護生死慰除恐懼，則為錠明照耀眾冥。",
    "T15n0585_003:0025b03_11": "畏忌魔網則為救濟令得自歸，則為一切眾生之度，則處佛樹逮得法眼，而以得覩諸法無本。",
    "T15n0585_003:0025b05_12": "「曉了空法建立大哀，住無極慈則得親近，一切眾生背卑劣乘向于大乘。",
    "T15n0585_003:0025b07_13": "燒諸顛倒壞未平等，越度名字而舉德號，則立道場降伏眾魔。",
    "T15n0585_003:0025b08_14": "於諸魔界而得自在，則轉法輪召諸賢者。",
    "T15n0585_003:0025b09_15": "佛設一劫復過一劫，諮嗟歎此正士之事，不能究竟得其邊際，功祚巍巍嘉慶如是，唯有如來辯才具足，能歌歎此奉持法者。」",
    "T15n0585_003:0025b12_16": "◎◎等行品第十四爾時，于彼眾會之中有一天子，名現不退轉，白世尊曰：「何謂奉法遵經典者？」",
    "T15n0585_003:0025b15_17": "世尊告曰：「天子！",
    "T15n0585_003:0025b16_18": "欲知奉法遵經典者，能崇順諸法，是則名曰奉遵。",
    "T15n0585_003:0025b17_19": "於法若能崇順一切法者，此則名曰奉修於法。",
    "T15n0585_003:0025b18_20": "所以者何？",
    "T15n0585_003:0025b18_21": "其不崇順於諸法者，則不造法亦無不造，有所作者為無所作，斯則名曰奉修於法。",
    "T15n0585_003:0025b20_22": "若不遵修諸善德本亦無不善，斯則名曰奉修於法。",
    "T15n0585_003:0025b21_23": "亦不有漏亦無不漏，亦無有罪亦無不罪，亦非世俗亦非度世，亦非有形亦不無形，亦非生死亦非滅度，亦無所行亦無不行，斯則名曰奉修於法。",
    "T15n0585_003:0025b25_24": "若能奉行一切諸法，斯則名曰奉修於法。",
    "T15n0585_003:0025b26_0": "無有法想而奉行法，斯則名曰奉修於法。",
    "T15n0585_003:0025b26_1": "其自說言，吾遵行法不為奉行，其奉法者而悉蠲除一切諸法，則為奉法。",
    "T15n0585_003:0025b28_2": "其於所行而無所行奉行於法，斯則名曰奉修於法。」",
    "T15n0585_003:0025b29_3": "於時現不退轉天子白世尊曰：「假使，大聖！",
    "T15n0585_003:0025c01_4": "而於此中不行至誠，斯等之類不為遵奉不應順法。",
    "T15n0585_003:0025c02_5": "所以者何？",
    "T15n0585_003:0025c03_6": "奉至誠者，無有終沒不住生路。",
    "T15n0585_003:0025c03_7": "何所奉行？",
    "T15n0585_003:0025c04_8": "住平等路乃為行耳。",
    "T15n0585_003:0025c04_9": "唯然，大聖！",
    "T15n0585_003:0025c04_10": "奉行平等者則無邪法。",
    "T15n0585_003:0025c05_11": "所以者何？",
    "T15n0585_003:0025c05_12": "一切諸法皆悉平等而無殊特。」",
    "T15n0585_003:0025c06_13": "於是，持心梵天問現不退轉天子：「爾為奉行於此行乎？」",
    "T15n0585_003:0025c07_14": "答曰：「梵天！",
    "T15n0585_003:0025c07_15": "吾當奉行。",
    "T15n0585_003:0025c08_16": "假使世尊說三行者，便當奉行於二事矣，有所行者，若所行已則無所行。",
    "T15n0585_003:0025c09_17": "又復，梵天！",
    "T15n0585_003:0025c10_18": "吾已奉行離諸二行猶若諸法，奉行諸法亦復如是。",
    "T15n0585_003:0025c11_19": "遵法亦如所修亦如，斯則名曰奉修法矣。」",
    "T15n0585_003:0025c12_20": "又問天子：「未曾得見此佛土乎？」",
    "T15n0585_003:0025c13_21": "答曰：「吾未曾見於斯佛土。」",
    "T15n0585_003:0025c13_22": "又問：「豈為不想斯佛土乎？",
    "T15n0585_003:0025c14_23": "無應不應，於所見者而無所見。」",
    "T15n0585_003:0025c15_24": "答曰：「梵天！",
    "T15n0585_003:0025c15_25": "今者吾身亦不有想亦無不想，無應不應，吾以曾見亦未曾見。」",
    "T15n0585_003:0025c16_26": "又問天子：「天子所見為云何乎？」",
    "T15n0585_003:0025c17_27": "答曰：「吾未曾見諸賢聖士，一切凡夫愚戇之類，度諸惡趣亦復不度。",
    "T15n0585_003:0025c19_28": "如是，梵天！",
    "T15n0585_003:0025c19_29": "其平等者則得度矣，名曰正見。",
    "T15n0585_003:0025c20_30": "覩未曾見，亦無有名，亦無所趣，眼不別識，耳鼻口身意，意不別識，亦復如是。",
    "T15n0585_003:0025c21_31": "其有所見如無本者，其如眼者吾我亦然，其無本者則無所見，斯平等見。」",
    "T15n0585_003:0025c23_32": "◎持心梵天所問經卷第三"
}