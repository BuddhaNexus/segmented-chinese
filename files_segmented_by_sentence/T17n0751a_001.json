{
    "T17n0751a_001:0573a03_0": "佛說五無反復經",
    "T17n0751a_001:0573a05_0": "宋居士沮渠京聲譯",
    "T17n0751a_001:0573a06_0": "聞如是：一時，佛在舍衛國，與千二百五十比丘俱。",
    "T17n0751a_001:0573a07_1": "時有一梵志，從羅閱祇國來，聞舍衛國人慈孝順，奉經修道，敬事三尊，便到舍衛國。",
    "T17n0751a_001:0573a09_0": "見父子二人耕地，毒蛇螫殺其子，其父故耕不看其子，亦不啼哭。",
    "T17n0751a_001:0573a10_1": "梵志問曰：「此是誰兒？」",
    "T17n0751a_001:0573a10_2": "耕者答言：「是我之子。」",
    "T17n0751a_001:0573a11_3": "梵志問曰：「是卿之子，何不啼哭，故耕如故？」",
    "T17n0751a_001:0573a12_4": "其人答曰：「人生有死，物成有敗，善者有報，惡者有對，憂愁不樂，啼哭懊惱，何益死者！",
    "T17n0751a_001:0573a14_5": "卿今入城，吾家某處，願過語之：『吾子已死，但持一人食來！』」",
    "T17n0751a_001:0573a15_6": "梵志自念：「此是何人，而無反復？",
    "T17n0751a_001:0573a16_7": "子死在地，情不憂愁，而反索食？",
    "T17n0751a_001:0573a17_8": "此人不慈，無有是比！」",
    "T17n0751a_001:0573a17_9": "梵志入城，詣耕者家，見死兒母，即便說云：「卿子已死，其父寄信，但持一人食來。",
    "T17n0751a_001:0573a19_10": "何以不念子耶？」",
    "T17n0751a_001:0573a19_11": "兒母即為梵志說譬喻言：「兒來託生我亦不喚，兒今自去非我能留。",
    "T17n0751a_001:0573a21_12": "譬如行客來過主人，客今自去何能得留？",
    "T17n0751a_001:0573a22_13": "我之母子亦復如是，去住進止非我之力，隨其本行不能得留，愁憂啼哭何益死者！」",
    "T17n0751a_001:0573a24_14": "復語其姊：「卿弟已死，何不啼哭？」",
    "T17n0751a_001:0573a24_15": "姊為梵志說譬喻言：「我之兄弟，譬如巧師入山斫木縛作大栰，安置水中，卒遇大風吹栰散失，隨水流去，前後分張不相顧望。",
    "T17n0751a_001:0573a27_16": "我弟亦爾，因緣和會，同一家生，隨命長短，生死無常，合會有離。",
    "T17n0751a_001:0573a29_17": "我弟命盡，隨其本行不能得留，愁憂啼哭何益死者？」",
    "T17n0751a_001:0573b01_18": "復語其婦：「卿夫已死，何不啼哭？」",
    "T17n0751a_001:0573b02_19": "婦為梵志說譬喻言：「我之夫婦譬如飛鳥，暮拪高樹，同共止宿，須臾之間，及明早起，各自飛去行求飲食；有緣則合無緣則離，我之夫婦亦復如是，去住進止非我之力，隨其本行不能得留，愁憂啼哭何益死者！」",
    "T17n0751a_001:0573b06_20": "復語其奴：「大家已死，何不啼哭？」",
    "T17n0751a_001:0573b07_21": "奴為梵志說譬喻言：「我之大家因緣和會，我如犢子隨逐大牛，人殺大牛犢子在邊，不能救護大牛之命，憂愁不樂，啼哭懊惱，何益死者！」",
    "T17n0751a_001:0573b10_22": "梵志聞之，心惑目冥不識東西：「我聞此國孝順，奉事恭敬三尊，故從遠來欲得學問，既來到此，了無所益。」",
    "T17n0751a_001:0573b12_23": "又問行人：「佛在何許？",
    "T17n0751a_001:0573b13_24": "欲往問之。」",
    "T17n0751a_001:0573b13_25": "行人答曰：「近在祇桓精舍。」",
    "T17n0751a_001:0573b14_26": "梵志即到佛所，稽首作禮，却住一面，憂愁低頭，默無言說。",
    "T17n0751a_001:0573b15_27": "佛知其意，謂梵志曰：「何以低頭，憂愁不樂？」",
    "T17n0751a_001:0573b16_28": "梵志白佛言：「不果所願，違我本心，是故不樂！」",
    "T17n0751a_001:0573b17_29": "佛問梵志：「有何所失，憂愁不樂？」",
    "T17n0751a_001:0573b18_30": "梵志曰：「我從羅閱祇國來，欲得學問；既來到此，見五無反復。」",
    "T17n0751a_001:0573b19_31": "佛言：「何等五無反復？」",
    "T17n0751a_001:0573b19_32": "梵志曰：「我見父子二人耕地下種，子死在地，情不憂愁而反索食，居家大小亦無憂愁，是為大逆。」",
    "T17n0751a_001:0573b22_33": "佛言：「不然！",
    "T17n0751a_001:0573b22_34": "不如卿語。",
    "T17n0751a_001:0573b22_35": "此之五人最有反復。",
    "T17n0751a_001:0573b23_36": "知身無常，財非己有，往古聖人不免斯患，況於凡夫！",
    "T17n0751a_001:0573b24_37": "大啼小哭，何益死者？",
    "T17n0751a_001:0573b24_38": "世間俗人，無數劫來流轉生死，遷神不滅，死而復生，如車輪轉無有休息，背死向生，非憂愁所逮。」",
    "T17n0751a_001:0573b26_39": "梵志聞之，心開意解，更無憂慼：「我聞佛說，如病得愈、如盲得視、如闇遇明。」",
    "T17n0751a_001:0573b28_40": "於是梵志即得道跡。",
    "T17n0751a_001:0573b29_41": "「一切死亡不足啼哭，欲為亡者請佛及僧，燒香供養、讀誦經典，能日日作禮，復至心供養三寶，最是為要。」",
    "T17n0751a_001:0573c02_42": "於是梵志，稽首作禮，受教而去。",
    "T17n0751a_001:0573c04_0": "佛說五無反復經"
}