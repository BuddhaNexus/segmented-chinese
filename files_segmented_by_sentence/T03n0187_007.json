{
    "T03n0187_007:0578c05_0": "方廣大莊嚴經卷第七",
    "T03n0187_007:0578c07_0": "中天竺國沙門地婆訶羅奉　詔譯",
    "T03n0187_007:0578c08_0": "頻婆娑羅王勸受俗利品第十六",
    "T03n0187_007:0578c09_0": "爾時佛告諸比丘：「車匿奉菩薩教，安慰大王及摩訶波闍波提、耶輸陀羅、諸釋種等，令離憂惱。",
    "T03n0187_007:0578c11_1": "為欲饒益諸眾生故，剃除鬚髮，向獵師邊，以憍奢耶衣貿易袈裟清淨法服，於是詣鞞留梵志苦行女人所。",
    "T03n0187_007:0578c13_2": "時彼女人，奉請菩薩明日設齋。",
    "T03n0187_007:0578c14_3": "既受請已，次往波頭摩梵志苦行女人所。",
    "T03n0187_007:0578c15_4": "時彼女人，亦請菩薩明日設齋。",
    "T03n0187_007:0578c16_5": "既受請已，復往利婆陀梵行仙人所。",
    "T03n0187_007:0578c17_6": "時彼仙人，亦請菩薩明日設齋。",
    "T03n0187_007:0578c18_0": "既受請已，復往光明調伏二仙人所，其仙亦請菩薩明日設齋。",
    "T03n0187_007:0578c19_1": "諸比丘！",
    "T03n0187_007:0578c19_2": "菩薩次第至毘舍離城。",
    "T03n0187_007:0578c20_3": "城傍有仙，名阿羅邏，與三百弟子俱，常為弟子說無所有處定。",
    "T03n0187_007:0578c21_4": "時彼仙人遙見菩薩心生希有，告諸弟子：『汝等應觀是勝上人。』",
    "T03n0187_007:0578c23_5": "諸弟子等白仙人言：『我見是人形貌端正，昔所未有，為從何來？』",
    "T03n0187_007:0578c24_6": "比丘！",
    "T03n0187_007:0578c24_7": "我於爾時問阿羅邏言：『汝所證法可得聞乎？",
    "T03n0187_007:0578c26_8": "今欲修行願為我說。』",
    "T03n0187_007:0578c26_9": "仙言：『瞿曇！",
    "T03n0187_007:0578c26_10": "我所證法甚深微妙，若能學者當為宣說令得修習。",
    "T03n0187_007:0578c28_11": "若有清信善男子，受我教者，皆得成就無所有處微妙之定。』",
    "T03n0187_007:0578c29_12": "「諸比丘！",
    "T03n0187_007:0578c29_13": "我聞仙人所說，作是念言：『我今自有精進念定樂欲信慧，獨在一處常勤修習心無放逸，必證彼仙所得之法。』",
    "T03n0187_007:0579a03_14": "於是精勤修習心不厭倦，經於少時皆已得證。",
    "T03n0187_007:0579a04_15": "既得定已往仙人所作如是言：『大仙！",
    "T03n0187_007:0579a05_16": "汝唯證此，更有餘法？』",
    "T03n0187_007:0579a05_17": "仙言：『瞿曇！",
    "T03n0187_007:0579a06_18": "我唯得此，更無餘法。』",
    "T03n0187_007:0579a06_19": "菩薩報言：『如是之法我已現證。』",
    "T03n0187_007:0579a07_20": "仙言：『以我所證汝亦能證，我之與汝宜應共住教授弟子。』",
    "T03n0187_007:0579a08_21": "諸比丘！",
    "T03n0187_007:0579a08_22": "是時仙人甚相尊重，即以最上微妙供具供養於我，諸學徒中以我一人為其等侶。",
    "T03n0187_007:0579a10_23": "「比丘！",
    "T03n0187_007:0579a11_0": "我時思惟：『仙人所說非能盡苦，何法能為離苦之因？』",
    "T03n0187_007:0579a12_1": "即於彼時出毘舍離城漸次遊行，往摩伽陀國王舍大城，入靈鷲山獨住一處，常為無量百千諸天之所守護，晨旦著衣執持應器，從溫泉門入王舍城次第乞食。",
    "T03n0187_007:0579a16_2": "行步詳雅諸根寂然，觀前五肘心無散亂，城中諸人見菩薩來心生希有，咸作是言：『此是何人？",
    "T03n0187_007:0579a18_3": "為是山神，為是梵王，為是帝釋，為是四天王耶？』」",
    "T03n0187_007:0579a19_4": "爾時世尊，而說偈言：「菩薩清淨身，　　光明無有量，　威儀悉具足，　　心靜極調柔。",
    "T03n0187_007:0579a22_0": "　處在靈鷲山，　　自守出家法，　於彼晨朝時，　　著衣持鉢已，　調伏身心故，　　入城而乞食。",
    "T03n0187_007:0579a25_0": "　身如融金聚，　　相好以莊嚴，　路傍若男女，　　觀者無厭足。",
    "T03n0187_007:0579a27_0": "　城中居民輩，　　見是勝人來，　皆生希有心，　　奔馳競瞻仰，　斯人甚奇特，　　今從何所來？",
    "T03n0187_007:0579b01_0": "　有諸婇女等，　　咸昇妙樓閣，　於彼窓牖間，　　[門@視]望不暫捨。",
    "T03n0187_007:0579b03_0": "　街衢盡充滿，　　闤闠悉空虛，　棄捨所作業，　　俱來候菩薩。",
    "T03n0187_007:0579b05_0": "　有人遽往告，　　頻婆娑羅王：『今有梵天來，　　入城而乞食。』",
    "T03n0187_007:0579b07_0": "　復有作是言：　　『或是天帝釋，　夜摩兜率天，　　化樂他化主。",
    "T03n0187_007:0579b09_0": "　四天及日月，　　或是羅睺等，　鞞留質多羅，　　薄離諸天眾。』",
    "T03n0187_007:0579b11_0": "　復有白王言：　　『此是靈山神，　大王應當知，　　王今獲大利。』",
    "T03n0187_007:0579b13_0": "　時王聞此語，　　心生大喜悅，　自陟高樓上，　　遙觀菩薩身。",
    "T03n0187_007:0579b15_0": "　相好甚端嚴，　　譬如真金聚，　王因勅左右，　　奉獻菩薩食，　并遣尋所住，　　隨逐而觀之，　使者隨菩薩，　　見往靈鷲山，　歸來白大王，　　具陳所見事。",
    "T03n0187_007:0579b20_0": "　王聞是事已，　　益增希有心，　於彼晨朝時，　　嚴駕躬親謁。",
    "T03n0187_007:0579b22_0": "　遙覩巖石中，　　光相極清淨，　威容甚嚴好，　　不動若須彌，　屏除諸侍從，　　徒步而前進。",
    "T03n0187_007:0579b25_0": "　頂禮菩薩足，　　種種慰問已，　而白菩薩言：　　『大士從何來？",
    "T03n0187_007:0579b27_0": "　鄉邑在何處？",
    "T03n0187_007:0579b27_1": "　　父母為是誰？",
    "T03n0187_007:0579b28_0": "　為是婆羅門，　　為是剎帝利？",
    "T03n0187_007:0579b29_0": "　或是諸仙聖？",
    "T03n0187_007:0579b29_1": "　　仁者如實說。』",
    "T03n0187_007:0579c01_0": "　菩薩答王言：　　『我父輸檀王。",
    "T03n0187_007:0579c02_0": "　居住雪山下，　　城名迦毗羅，　人民甚安樂，　　為求無上道，　是故今出家。』",
    "T03n0187_007:0579c04_1": "　　王重稽首言：『仁今盛少年，　　容顏甚端正，　應受五欲樂，　　何為乃行乞？",
    "T03n0187_007:0579c07_0": "　我當捨此國，　　與汝共治之。",
    "T03n0187_007:0579c08_0": "　今者幸相見，　　中心甚欣喜，　願得作親友，　　共莅於王位。",
    "T03n0187_007:0579c10_0": "　何為樂獨處，　　空山林野中？』",
    "T03n0187_007:0579c11_0": "　菩薩於是時，　　以柔軟音句，　徐答大王言：　　『我今甚不戀，　世間諸榮位，　　欲求寂滅故，　捨之而出家，　　況乃於王國，　而復生貪羨？",
    "T03n0187_007:0579c15_1": "　　譬如娑竭龍，　大海為宮室，　　豈復於牛跡，　而生愛著心？",
    "T03n0187_007:0579c17_2": "　　大王應當知，　五欲無邊過，　　能令墮地獄，　餓鬼及畜生，　　智者當遠之，　棄捨如涕唾。",
    "T03n0187_007:0579c20_3": "　　欲如果熟已，　將墜自不久，　　又如空中雲，　須臾而變滅，　　如風駛飄鼓，　無時而暫停。",
    "T03n0187_007:0579c23_4": "　　若著五欲者，　即失解脫樂。",
    "T03n0187_007:0579c24_5": "　　誰有智慧士，　而求大苦因？",
    "T03n0187_007:0579c25_6": "　　若人未得欲，　貪火極熾然，　　若已得之者，　轉復無厭足。",
    "T03n0187_007:0579c27_7": "　　得已愛別離，　便生大苦惱。",
    "T03n0187_007:0579c28_8": "　　天上微妙樂，　人中殊勝果，　　假使世間人，　盡受二種報，　　心亦未知足，　得此更求餘。",
    "T03n0187_007:0580a02_9": "　　譬如熱乏人，　渴逼飲鹹水，　　五欲亦如是，　悕求無息時，　　常在生死中，　輪轉恒無際。",
    "T03n0187_007:0580a05_10": "　　若有智慧者，　必淨攝諸根，　　證無漏聖道，　爾乃名知足。",
    "T03n0187_007:0580a07_11": "　　王今應觀身，　無常不堅固，　　九孔恒流溢，　眾苦作機關。",
    "T03n0187_007:0580a09_12": "　　我雖受五欲，　而不生貪著，　　為求寂滅樂，　是故今出家。』",
    "T03n0187_007:0580a11_13": "　　頻婆娑羅言：『善哉大導師！",
    "T03n0187_007:0580a12_14": "　　我本臣事汝，　汝是帝王子，　　能棄五欲榮。",
    "T03n0187_007:0580a14_0": "　我今勸俗利，　　必獲無量罪，　唯願大慈悲，　　哀愍捨我過。",
    "T03n0187_007:0580a16_0": "　當於此境界，　　證得佛菩提，　願使不我遺，　　我當獲大利。",
    "T03n0187_007:0580a18_0": "　於是從座起，　　頂禮菩薩足，　百千眾圍遶，　　還返於自宮。",
    "T03n0187_007:0580a20_0": "　菩薩調伏心，　　為世間依止，　隨益而去住，　　當往尼連河。』」",
    "T03n0187_007:0580a22_0": "苦行品第十七",
    "T03n0187_007:0580a23_0": "佛告諸比丘：「王舍城邊有一仙人，摩羅之子名烏特迦，與七百弟子俱，常說非想非非想定。",
    "T03n0187_007:0580a25_1": "爾時菩薩見彼仙人，於大會中多聞聰慧眾所宗仰，作是思惟：『我若不至其所同其苦行，云何能顯彼所修行諸定過失？",
    "T03n0187_007:0580a28_2": "我今方便令彼自知，其所修習非為究竟；又欲開顯我之定慧利益一切，令彼眾會生希有心。』",
    "T03n0187_007:0580b01_3": "發是念已至仙人所，作如是言『仁者！",
    "T03n0187_007:0580b02_4": "誰為汝師？",
    "T03n0187_007:0580b02_5": "汝所修行復是何法？』",
    "T03n0187_007:0580b03_6": "仙人答言：『我本無師自然而悟。』",
    "T03n0187_007:0580b03_7": "菩薩告言：『我今故來求汝所證，願為演說，我當行之。』",
    "T03n0187_007:0580b05_8": "仙言：『隨意所欲當為宣說。』",
    "T03n0187_007:0580b06_0": "「爾時菩薩受彼教已，於一靜處專精修學，由昔慣習定慧因緣，即得世間百千三昧，隨彼諸定，所有差別種種行相皆現在前。",
    "T03n0187_007:0580b08_1": "是時菩薩，復從定起謂仙人言：『過此定已更有何法？』",
    "T03n0187_007:0580b10_2": "仙言：『此最為勝，更無餘法。』",
    "T03n0187_007:0580b10_3": "菩薩作是思惟：『我有信、進、念、定、慧，速能證得彼仙之法，其所得者非為正路、非厭離法、非沙門法、非菩提法、非涅槃法。』」",
    "T03n0187_007:0580b14_0": "佛告諸比丘：「菩薩為欲令彼諸仙捨其邪道，說如上事。",
    "T03n0187_007:0580b15_1": "時五跋陀羅先於彼所修行梵行，竊相議言：『我等久學尚未能測彼定淺深，云何太子於少時間，已能證得大仙之法，嫌未究竟更求勝者？",
    "T03n0187_007:0580b18_2": "由斯義故，必當證獲無上菩提。",
    "T03n0187_007:0580b19_3": "彼得道時，我等五人亦應有分。』",
    "T03n0187_007:0580b20_4": "作是念已，即捨仙人還從菩薩。",
    "T03n0187_007:0580b21_0": "「爾時菩薩出王舍城，與五跋陀羅次第遊歷，向尼連河次伽耶山，於山頂上在一樹下敷草而坐。",
    "T03n0187_007:0580b23_1": "作是思惟：『世間若沙門、若婆羅門，放逸身心住於貪欲隨於熱惱，雖行苦行去道甚遠；譬如有人為求火故，便取濕木置之水中，鑽燧索火，是人有能求得火不？",
    "T03n0187_007:0580b27_2": "若人住貪欲等，雖行苦行不能證得出世勝智，亦復如是。』",
    "T03n0187_007:0580b29_0": "「復作是念：『世間若沙門、若婆羅門，制御於身不行貪欲，於境界中心猶愛著，雖修苦行去道尚遠；譬如有人為求火故，猶取濕木置之陸地，鑽燧責火，是人有能求得火不？",
    "T03n0187_007:0580c04_1": "若復有人起貪愛等心未寂靜，雖行苦行不能證得出世勝智，亦復如是。』",
    "T03n0187_007:0580c07_0": "「復作是念：『世間若沙門、若婆羅門，攝衛身心離於貪欲除諸熱惱，最上寂靜修行苦行，即能證得出世勝智；譬如有人為求火故，取彼燥木置於乾地而鑽燧之，當知是人定求得火；若復有人不處貪欲，身心寂靜勤修苦行，即能證得出世勝智，亦復如是。』」",
    "T03n0187_007:0580c14_0": "佛告諸比丘：「菩薩出伽耶山已，次第巡行至優樓頻螺池側東面，而視見尼連河，其水清冷湍洄皎潔，涯岸平正林木扶踈，種種花果鮮榮可愛，河邊村邑處處豐饒，棟宇相接人民殷盛。",
    "T03n0187_007:0580c18_1": "爾時菩薩漸至一處，寂靜閑曠無有丘墟，非近非遠不高不下，即作是念：『今止此地易可安神，往古已來修聖行者多於此住。』",
    "T03n0187_007:0580c22_0": "「復作是念：『我今出於五濁惡世，見彼下劣眾生諸外道等，著我見者修諸苦行，無明所覆虛妄推求，自苦身心用求解脫。",
    "T03n0187_007:0580c24_1": "所謂或有執器巡乞行而食之；或有唯一掬食以濟一日；或不乞食任彼來施；或有不受來請須自往乞以求解脫。",
    "T03n0187_007:0580c27_2": "或有恒食草木根莖、枝葉花果、蓮藕狩糞、糠汁米泔油滓；或有不食沙糖、蘇油石蜜、淳酒甜酢種種美味以求解脫。",
    "T03n0187_007:0581a01_3": "或有乞一家食，若二若三乃至七家；或有一日一食、二日一食，乃至半月一月一度而食以求解脫。",
    "T03n0187_007:0581a03_4": "或有所食漸頓多少隨月增減；或有日食一撮乃至七撮；或有日食一麥一麻一米；或有唯飲淨水以求解脫。",
    "T03n0187_007:0581a06_5": "或有名稱神所自餓而死，謂隨己意生天人中；或有紡績鵂鶹毛羽以為衣服，或著樹皮，或著牛羊皮革糞掃毯毼，或著一衣乃至七衣，或黑或赤以為衣服，或復露形；或手提三杖，或貫髑髏以求解脫。",
    "T03n0187_007:0581a11_6": "或一日一浴、一日二浴，乃至七浴或常不浴；或有塗灰或有塗墨；或坌糞土或帶萎花；或五熱炙身以煙熏鼻自墜高巖，常翹一足仰觀日月；或臥編椽棘刺、灰糞瓦石、板杵之上以求解脫、或作唵聲、婆娑聲、蘇陀聲、娑婆訶聲，受持呪術諷誦韋陀以求解脫。",
    "T03n0187_007:0581a17_7": "或依諸梵王、帝釋、摩醯首羅、突伽、那羅延、拘摩羅、迦旃延、摩致履伽、八婆蘇二阿水那、毘沙門、婆婁那、阿履致、旃陀羅、乾闥婆、阿修羅、迦婁羅、摩睺羅伽、夜叉、步多、鳩槃茶、諸天鬼神以求解脫。",
    "T03n0187_007:0581a21_8": "或有歸依地水火風空，山川河池溪壑大海，林樹蔓草塜墓四衢，養牛之處及[土*厘]肆間，或事刀劍輪矟一切兵器以求解脫。",
    "T03n0187_007:0581a24_9": "是諸外道怖生死故，勤求出離修習苦行都無利益。",
    "T03n0187_007:0581a25_10": "非歸依處而作歸依，非吉祥事生吉祥想。』」",
    "T03n0187_007:0581a27_0": "佛告諸比丘：「菩薩爾時復作是念：『我今為欲摧伏外道現希有事，令諸天人生清淨心；又欲令彼壞因緣者知業果報；又欲示現功德智慧有大威神，分扸諸定差別之相；又欲示現有大勇猛精進之力。』",
    "T03n0187_007:0581b02_1": "便於是處結加趺坐，身口意業靜然不動，初攝心時專精一境，制出入息熱氣遍體，腋下流汗額上津出譬如雨滴，忍受斯苦不生疲極，便起勇猛精進之心。」",
    "T03n0187_007:0581b07_0": "佛告諸比丘：「菩薩爾時制出入息，於兩耳中發大音響，譬如引風吹鼓鞴囊，受是苦事不生疲倦。",
    "T03n0187_007:0581b09_1": "諸比丘！",
    "T03n0187_007:0581b09_2": "我於爾時耳鼻口中斷出入息，內風衝頂發大音聲，譬如壯士揮彼利刃，上破腦骨，受是苦事，不生疲極退轉之心。」",
    "T03n0187_007:0581b13_0": "佛告諸比丘：「菩薩爾時諸出入息一切皆止，內風強盛於兩肋間，旋迴婉轉發大聲響，譬如屠人以刀解牛，受是苦事都無懈倦。」",
    "T03n0187_007:0581b16_0": "佛告諸比丘：「菩薩爾時內風動故遍身熱惱，譬如有人力弱，受制於大火聚，舉身被炙。",
    "T03n0187_007:0581b18_1": "受斯苦極，更增勇猛精進之心，作是念言：『我今住彼不動三昧，身口意業皆得正受，入第四禪遠離喜樂，遣於分別無有飄動，猶如虛空遍於一切無能變異，此定名為阿娑婆那。』",
    "T03n0187_007:0581b22_2": "菩薩爾時修如是等最極苦行。",
    "T03n0187_007:0581b23_3": "諸比丘！",
    "T03n0187_007:0581b23_4": "菩薩復作是念：世間若沙門婆羅門，以斷食法而為苦者，我今復欲降伏彼故日食一麥。",
    "T03n0187_007:0581b25_5": "比丘當知！",
    "T03n0187_007:0581b25_6": "我昔唯食一麥之時，身體羸瘦如阿斯樹，肉盡肋現如壞屋椽，脊骨連露如笻竹節，眼目欠陷如井底星，頭頂銷枯如暴乾瓠，所坐之地如馬蹄跡，皮膚皺[起-巳+叟]如割胊形，舉手拂塵身毛焦落，以手摩腹乃觸脊梁。",
    "T03n0187_007:0581c01_7": "又食一米乃至一麻，身體羸瘦過前十倍，色如聚墨又若死灰，四方聚落人來見者咸歎恨言：『釋種太子寧自苦為？",
    "T03n0187_007:0581c04_8": "端正美色今何所在？』」",
    "T03n0187_007:0581c05_0": "佛告諸比丘：「菩薩六年苦行之時，於四威儀曾不失壞，盛夏暑熱不就清涼，隆冬嚴寒不求厚煖，蚊虻唼體亦不拂除，結加趺坐身心不動，亦不頻申亦不洟唾。",
    "T03n0187_007:0581c08_1": "放牧童竪常來覩見，戲以草[這-言+(卄/手)]而刺我鼻，或刺我口或刺我耳，我於爾時身心不動，常為天龍鬼神之所供養，能令十二絡叉天人住三乘路。」",
    "T03n0187_007:0581c12_2": "爾時世尊，欲重宣此義而說偈言：「菩薩於往昔，　　捨位出家已，　為利眾生故，　　思惟諸方便：『我出濁惡世，　　生此閻浮提，　多諸邪見人，　　破法行異道。",
    "T03n0187_007:0581c18_0": "　愚者求解脫，　　自苦其身心，　雖怖生死因，　　恒迷出離果。",
    "T03n0187_007:0581c20_0": "　或有赴火聚，　　自墜於高巖，　五熱以炙身，　　塗灰而自毀。",
    "T03n0187_007:0581c22_0": "　日常一掬食，　　劣以濟身命，　乞食於他門，　　主喜而方受，　顏色少懷悋，　　終朝而不食。",
    "T03n0187_007:0581c25_0": "　或時聞杵臼，　　及以狗吠聲，　即止不行乞，　　乃喚亦不受。",
    "T03n0187_007:0581c27_0": "　蘇油及美味，　　乳酪沙糖等，　一切皆不御，　　唯食麤惡食。",
    "T03n0187_007:0581c29_0": "　糠汁及油滓，　　狩糞并藕根，　草木諸花葉，　　以求於解脫。",
    "T03n0187_007:0582a02_0": "　或有服淨水，　　或日食一麻，　或止進一米，　　或有自餓死，　以求於解脫。",
    "T03n0187_007:0582a04_1": "　　或有著皮革，　糞掃及鳥羽，　　樹皮毛毼等，　種種弊衣服。",
    "T03n0187_007:0582a06_2": "　　或有著一衣，　乃至著七衣，　　或有常露形，　以求於解脫。",
    "T03n0187_007:0582a08_3": "　　坐臥編椽上，　棘刺灰土中，　　板杵瓦石間，　以求於解脫。",
    "T03n0187_007:0582a10_4": "　　或常舉兩手，　或有翹一足，　　散髮及髽髻，　逐日而迴轉，　　以求於解脫。",
    "T03n0187_007:0582a13_0": "　或常禮日月，　　河海及山川，　高原諸樹林，　　以求於解脫。",
    "T03n0187_007:0582a15_0": "　此諸外道等，　　勤修無利苦，　執著虛妄業，　　堅受未嘗捨，　如是邪見人，　　死當墮惡趣。",
    "T03n0187_007:0582a18_0": "　我為如是等，　　昔於六年中，　示現摧伏彼，　　勤修大苦行。",
    "T03n0187_007:0582a20_0": "　有諸無智人，　　見外道邪苦，　竊以為真法，　　便生隨喜心，　亦為成熟彼，　　勤行大苦行。",
    "T03n0187_007:0582a23_0": "　乃擇空閑地，　　加趺坐三昧，　當是節食時，　　日食一麻米。",
    "T03n0187_007:0582a25_0": "　履寒不就煖，　　處熱不求涼，　亦不逐蚊虻，　　亦不避風雨。",
    "T03n0187_007:0582a27_0": "　童牧來觀看，　　戲以草[這-言+(卄/手)]刺，　通於耳鼻口，　　以草木瓦石，　打擲於我身，　　亦不能致損，　一切皆忍受。",
    "T03n0187_007:0582b01_1": "　　身亦不低昂，　亦不生疲極，　　涕唾便痢等，　諸穢皆已絕，　　唯餘皮骨在。",
    "T03n0187_007:0582b04_0": "　血肉盡乾枯，　　形體極羸瘦，　如阿斯迦樹，　　住阿那婆定。",
    "T03n0187_007:0582b06_0": "　身心寂不動，　　亦不味禪樂，　而起大悲心，　　普為諸眾生，　修行如是定。",
    "T03n0187_007:0582b08_1": "　　以修此定故，　速疾得成佛，　　滅除外道眾。",
    "T03n0187_007:0582b10_0": "　摧伏諸異學。",
    "T03n0187_007:0582b10_1": "　　亦以迦葉等，　不信有菩提，　　如是大菩提，　無量劫難得。",
    "T03n0187_007:0582b12_2": "　　為是諸人等，　入阿那婆定。』",
    "T03n0187_007:0582b13_3": "　　當坐此定時，　有十二洛叉，　　諸天人眾等，　住於三乘路。",
    "T03n0187_007:0582b15_4": "　　諸天龍神等，　恒於日夜中，　　供養菩薩身，　各自發弘願，　　願住那婆定，　利益諸眾生，　　其心如虛空。」",
    "T03n0187_007:0582b19_0": "往尼連河品第十八",
    "T03n0187_007:0582b20_0": "佛告諸比丘：「爾時菩薩六年苦行，魔王波旬常隨菩薩，伺求其過而不能得，生厭倦心悒然而退。」",
    "T03n0187_007:0582b22_1": "爾時世尊以偈頌曰：「菩薩之所居，　　林野甚清淨，　東望尼連水，　　西據頻螺池。",
    "T03n0187_007:0582b25_0": "　初起精進心，　　來求寂靜地，　見彼極閑曠，　　止此除煩惱。",
    "T03n0187_007:0582b27_0": "　時魔王波旬，　　到於菩薩所，　詐以柔軟語，　　而向菩薩言：『世間諸眾生，　　皆悉愛壽命，　汝今體枯竭，　　千死無一全。",
    "T03n0187_007:0582c02_0": "　當修事火法，　　必獲大果報，　無宜徒捨命，　　為人所憐愍。",
    "T03n0187_007:0582c04_0": "　心性本難伏，　　煩惱不可斷，　菩提誰能證，　　自苦欲何為？』",
    "T03n0187_007:0582c06_0": "　菩薩告波旬，　　而作如是言：『惽醉貪瞋癡，　　與汝為眷屬，　將汝至於此，　　共汝壞善根。",
    "T03n0187_007:0582c09_0": "　我不求世福，　　勿以此相擾，　我今無所畏，　　以死為邊際。",
    "T03n0187_007:0582c11_0": "　志願求解脫，　　決無退轉心，　雖有諸痛惱，　　我心恒寂靜。",
    "T03n0187_007:0582c13_0": "　住斯堅固定，　　精進樂欲等，　我寧守智死，　　不以無智生。",
    "T03n0187_007:0582c15_0": "　譬如義勇人，　　寧為決勝沒，　非如怯弱者，　　求活為人制。",
    "T03n0187_007:0582c17_0": "　是故我於今，　　當摧汝軍眾，　第一貪欲軍，　　第二憂愁軍，　第三飢渴軍，　　第四愛染軍，　第五惽睡軍，　　第六恐怖軍，　第七疑悔軍，　　第八忿覆軍，　第九悲惱軍，　　及自讚毀他，　邪稱供養等。",
    "T03n0187_007:0582c23_1": "　　如是諸軍眾，　是汝之眷屬，　　能摧伏天人。",
    "T03n0187_007:0582c25_0": "　我今恒住彼，　　正念正知等，　銷滅汝波旬，　　如水漬坏器。』",
    "T03n0187_007:0582c27_0": "　菩薩作是言，　　魔王便退屈。」",
    "T03n0187_007:0582c28_0": "佛告諸比丘：「菩薩作是思惟：『過現未來所有沙門、若婆羅門，修苦行時，逼迫身心受痛惱者，應知是等但自苦己都無利益。』",
    "T03n0187_007:0583a01_1": "復作是念：『我今行此最極之苦，而不能證出世勝智，即知苦行非菩提因，亦非知苦斷集證滅修道，必有餘法當得斷除生老病死。』",
    "T03n0187_007:0583a05_2": "復作是念：『我昔於父王園中閻浮樹下修得初禪，我於爾時身心悅樂，如是乃至證得四禪，思惟往昔曾證得者，是菩提因，必能除滅生老病死。』",
    "T03n0187_007:0583a08_3": "菩薩復作是念：『我今將此羸瘦之身不堪受道，若我即以神力及智慧力，令身平復向菩提場，豈不能辦如是之事，即非哀愍一切眾生，非是諸佛證菩提法；是故我今應受美食令身有力，方能往詣菩提之場。』",
    "T03n0187_007:0583a13_4": "時有諸天心常愛樂修苦行者，已知菩薩欲食美食，白菩薩言：『尊者莫受美食，我今方便以神通力令尊氣力平復如本，與食無異。』",
    "T03n0187_007:0583a16_5": "菩薩思惟：『我實不食已經多時，四輩人民亦皆知我修行苦行。",
    "T03n0187_007:0583a18_6": "若我因彼天神之力而不食者，便成妄語。』",
    "T03n0187_007:0583a19_7": "時五跋陀羅既聞菩薩欲受美食，咸作是念：『沙門瞿曇如是苦行，尚不能得出世勝智，況復今者欲食美食受樂而住，是無智人退失禪定。』",
    "T03n0187_007:0583a22_8": "便捨菩薩詣波羅奈仙人墮處鹿野苑中。」",
    "T03n0187_007:0583a23_9": "佛告諸比丘：「菩薩苦行已來，優婁頻螺聚落主名曰斯那鉢底，有十童女，昔與五跋陀羅常以麻麥供養菩薩。",
    "T03n0187_007:0583a26_10": "爾時諸女既知菩薩捨置苦行，即作種種飲食奉獻，未經多日色相光悅，於是眾人復相謂言：『沙門瞿曇形貌威嚴有大福德。』",
    "T03n0187_007:0583a29_11": "十童女中其最小者，名曰善生，昔於菩薩苦行之時，恒以飲食供養八百梵志，願因供養梵志之福資益菩薩，令速成就阿耨多羅三藐三菩提。」",
    "T03n0187_007:0583b04_0": "佛告諸比丘：「菩薩復作是念：『六年勤苦衣服弊壞。』",
    "T03n0187_007:0583b05_1": "於屍陀林下見有故破糞掃之衣，將欲取之，於時地神告虛空神作如是言：『奇哉奇哉！",
    "T03n0187_007:0583b07_2": "釋種太子捨輪王位，拾是所棄糞掃之衣。』",
    "T03n0187_007:0583b08_3": "虛空之神聞此語已，告三十三天，如是展轉，於一念中乃至傳聞阿迦尼吒天。",
    "T03n0187_007:0583b10_4": "爾時菩薩手持故衣作如是言：『何處有水洗浣是衣？』",
    "T03n0187_007:0583b11_5": "時有一天於菩薩前，以手指地便成一池。",
    "T03n0187_007:0583b12_6": "爾時菩薩復更思惟：『何處有石可以洗是糞掃之衣？』",
    "T03n0187_007:0583b13_7": "時釋提桓因即以方石安處池中，菩薩見石持用浣衣。",
    "T03n0187_007:0583b14_8": "爾時帝釋白菩薩言：『我當為尊洗此故衣，惟願聽許。』",
    "T03n0187_007:0583b16_9": "然菩薩欲使將來諸比丘眾不令他人洗浣故衣，即便自洗不與帝釋。",
    "T03n0187_007:0583b17_10": "浣衣已訖入池澡浴。",
    "T03n0187_007:0583b18_11": "是時魔王波旬變其池岸極令高峻。",
    "T03n0187_007:0583b19_12": "池邊有樹名阿斯那，是時樹神按樹令低，菩薩攀枝得上池岸，於彼樹下自納故衣。",
    "T03n0187_007:0583b21_13": "時淨居天子名無垢光，將沙門應量、袈裟供養菩薩。",
    "T03n0187_007:0583b23_0": "「爾時菩薩受袈裟已，於晨朝時著僧伽梨入村乞食，其聚落神於昨夜中告善生言：『汝常為彼清淨之人設大施食，彼人今者捨苦行已，現食美食。",
    "T03n0187_007:0583b26_1": "汝先發願：「彼人受我食已，速得阿耨多羅三藐三菩提。」",
    "T03n0187_007:0583b27_2": "今正是時，速宜營辦。』",
    "T03n0187_007:0583b28_3": "時善生女聞神語已，即取千頭牸牛而[(殼-一)/牛]其乳七度煎煮，唯取其上極精純者置新器內，用香粳米煮以為糜。",
    "T03n0187_007:0583c02_4": "當煮之時，於乳糜上現千輻輪波頭摩等吉祥之相。",
    "T03n0187_007:0583c03_5": "時善生女見此相已即自思惟：『是何瑞應？』",
    "T03n0187_007:0583c04_6": "時有仙人語善生言：『如此乳糜若有食者，必當得成無上菩提。』",
    "T03n0187_007:0583c05_7": "是時善生煮乳糜已，灑掃所居極令清淨，安置妙座種種施設，告優多羅女言：『汝宜往請梵志偕來。』",
    "T03n0187_007:0583c08_8": "優多羅女既奉命已向東而行，唯見菩薩不覩梵志，南西北行但覩菩薩不見梵志，亦復如是。",
    "T03n0187_007:0583c10_9": "由淨居天隱梵志身，令優多羅女永不得見。",
    "T03n0187_007:0583c11_10": "優多羅女歸白善生言：『我所去處，唯見沙門瞿曇，不復見有諸餘梵志。』",
    "T03n0187_007:0583c13_11": "善生女言：『此為最勝，我故為彼辦是乳糜，汝宜速往為我延請。』",
    "T03n0187_007:0583c14_12": "優多羅女至菩薩所，頭面禮足作如是言：『善生使我來請聖者。』",
    "T03n0187_007:0583c16_13": "菩薩聞已往詣其所坐殊勝座，時善生女即以金鉢盛滿乳糜持以奉獻。",
    "T03n0187_007:0583c18_14": "菩薩受已作是思惟：『食此乳糜必定得成阿耨多羅三藐三菩提。』",
    "T03n0187_007:0583c19_15": "復告善生：『我若食已，如是金鉢當付與誰？』",
    "T03n0187_007:0583c20_16": "善生女言：『願以此鉢奉上尊者隨意所用。』",
    "T03n0187_007:0583c21_17": "爾時菩薩擎彼乳糜，出優婁頻螺聚落，往尼連河置鉢岸上，剃除鬚髮入河而浴。」",
    "T03n0187_007:0583c24_0": "佛告諸比丘：「菩薩澡浴之時，百千諸天散天香花遍滿河中。",
    "T03n0187_007:0583c25_1": "菩薩浴竟，競収此水將還天宮，所剃鬚髮善生得已起塔供養。",
    "T03n0187_007:0583c26_2": "菩薩既出河岸，作是思惟：『當以何座食此美味？』",
    "T03n0187_007:0583c28_0": "河中龍妃即持賢座從地涌出，敷置淨處請菩薩坐。",
    "T03n0187_007:0583c29_1": "菩薩坐已食彼乳糜，身體相好平復如本，即以金鉢擲置河中，是時龍王生大歡喜，収取金鉢宮中供養。",
    "T03n0187_007:0584a02_2": "時釋提桓因即變其形為金翅鳥，從彼龍王奪取金鉢，將還本宮起塔供養。",
    "T03n0187_007:0584a04_3": "爾時菩薩從座而起，龍妃還持所獻賢座，歸於本宮起塔供養。",
    "T03n0187_007:0584a06_4": "諸比丘！",
    "T03n0187_007:0584a06_5": "由菩薩福慧力故，食乳糜已，三十二相、八十種好、圓光一尋轉增赫弈」爾時世尊欲重宣此義，而說偈言：「六年苦行時，　　身體極羸瘦，　不以天神力，　　往彼菩提場。",
    "T03n0187_007:0584a11_0": "　為愍眾生故，　　還依諸佛法，　須食於美食，　　方證大菩提。",
    "T03n0187_007:0584a13_0": "　有女於往昔，　　行善名善生，　為佛六年苦，　　廣施八百眾。",
    "T03n0187_007:0584a15_0": "　夜半聞天語，　　晨朝[(殼-一)/牛]乳牛，　練彼千牛乳，　　作糜持奉獻。",
    "T03n0187_007:0584a17_0": "　菩薩著衣已，　　巡行至其舍，　受彼乳糜取，　　往詣尼連河。",
    "T03n0187_007:0584a19_0": "　菩薩無量劫，　　廣修諸善行，　身心俱寂靜，　　進止極調柔。",
    "T03n0187_007:0584a21_0": "　至彼連河岸，　　天龍悉圍遶，　菩薩入河浴，　　諸天散香花。",
    "T03n0187_007:0584a23_0": "　將欲昇河岸，　　神來低寶樹，　善女施金鉢，　　龍妃奉妙床。",
    "T03n0187_007:0584a25_0": "　行步如師子，　　往詣菩提座。」",
    "T03n0187_007:0584a26_0": "方廣大莊嚴經卷第七"
}