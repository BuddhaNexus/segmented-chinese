{
    "T02n0130_002:0847c24_0": "佛說給孤長者女得度因緣經",
    "T02n0130_002:0847c25_0": "卷中",
    "T02n0130_002:0847c27_0": "西天譯經三藏朝奉大夫試光祿卿",
    "T02n0130_002:0847c28_0": "傳法大師賜紫臣施護奉　詔譯",
    "T02n0130_002:0847c29_0": "復次，尊者大迦葉化大金山其色晃耀，復有種種樹林飛鳥周匝圍繞，而此尊者處于山頂現是神通，從空而來三繞彼城，次從空下入長者舍。",
    "T02n0130_002:0848a03_1": "爾時，長者見是相已，問善無毒女言：「今此所來處金山頂，現如是相入此舍者，是汝師邪？」",
    "T02n0130_002:0848a05_2": "女即答言：「此非我師，是佛弟子名大迦葉。",
    "T02n0130_002:0848a06_3": "此人未出家時其家大富，金銀珍寶其數無量，有百千種上妙衣服，眷屬熾盛人所瞻敬。",
    "T02n0130_002:0848a08_4": "此人厭捨如是富貴等事，出家修道而獲果證。",
    "T02n0130_002:0848a09_5": "又此尊者常止一處，常持一衣少欲知足，而能攝餘貪愛眾生。",
    "T02n0130_002:0848a10_6": "又此尊者，佛於一時分半座令坐，佛說此人修頭陀行中最為第一。",
    "T02n0130_002:0848a12_7": "是此尊者次第而來。」",
    "T02n0130_002:0848a13_0": "復次，尊者大目乾連自然相好端嚴殊特，化大龍車安處其上，現是神通從空而來，三繞彼城次從空下入長者舍。",
    "T02n0130_002:0848a15_1": "爾時，長者見是相已，問善無毒女言：「今此所來乘大龍車，現如是相入此舍者，是汝師邪？」",
    "T02n0130_002:0848a17_2": "女即答言：「此非我師，是佛弟子名大目乾連。",
    "T02n0130_002:0848a18_3": "此人有大神通，於一時中在妙高山頂，降伏難陀、烏波難陀二龍王，彼帝釋天主所住宮殿，周千由旬高二由旬半，有八萬四千寶柱種種嚴飾，此人於彼動一足指，而能令彼帝釋宮殿皆悉震動。",
    "T02n0130_002:0848a23_0": "又復一時佛在吠蘭帝聚落，告諸苾芻言：『今此聚落有飢饉相，而諸苾芻乞食難得。』",
    "T02n0130_002:0848a24_1": "時此尊者大目乾連聞佛語已，不離佛會，即時轉此大地置於下方世界，取彼世界一切所可食物，安此大地悉令增長，以神通力於上下方如是作已，而此大地還復如故，令諸眾生遠離飢饉。",
    "T02n0130_002:0848b01_0": "「佛言：『大目乾連！",
    "T02n0130_002:0848b01_1": "而此大地轉時，所有眾生當復何能得安隱邪？』",
    "T02n0130_002:0848b02_2": "大目乾連白佛言：『我左手持眾生，右手轉大地，大地雖轉，是諸眾生，宛然安隱不知所轉。』",
    "T02n0130_002:0848b04_3": "佛言：『大目乾連！",
    "T02n0130_002:0848b04_4": "如是轉時汝作何想？』",
    "T02n0130_002:0848b05_5": "大目乾連白佛言：『如我意者，譬如力士轉芭蕉葉而不為難，我轉大地亦復如是。』",
    "T02n0130_002:0848b07_6": "佛言：『大目乾連！",
    "T02n0130_002:0848b07_7": "善哉善哉！",
    "T02n0130_002:0848b07_8": "汝能起是神通方便。』",
    "T02n0130_002:0848b08_9": "長者！",
    "T02n0130_002:0848b08_10": "佛說此人神通第一。",
    "T02n0130_002:0848b08_11": "是此尊者次第而來。」",
    "T02n0130_002:0848b10_0": "復次，尊者摩訶迦旃延化水精樓閣，有種種寶柱及眾寶網真珠瓔珞，間錯垂布廣大嚴飾，於樓閣中結跏趺坐，現是神通從空而來，三繞彼城次從空下入長者舍。",
    "T02n0130_002:0848b13_1": "爾時，長者見是相已，問善無毒女言：「今此所來眾寶莊嚴水精樓閣，於其中間結跏趺坐，現如是相入此舍者，是汝師邪？」",
    "T02n0130_002:0848b16_2": "女即答言：「此非我師，是佛弟子名摩訶迦旃延。",
    "T02n0130_002:0848b17_3": "此人善能分別經典句義，佛說此人於經典中議論第一。",
    "T02n0130_002:0848b18_4": "是此尊者次第而來。」",
    "T02n0130_002:0848b20_0": "復次，尊者摩訶俱絺羅化大牛車安處其上，現是神通從空而來三繞彼城，次從空下入長者舍。",
    "T02n0130_002:0848b22_1": "爾時，長者見是相已，問善無毒女言：「今此所來乘大牛車，現如是相入此舍者，是汝師邪？」",
    "T02n0130_002:0848b24_2": "女即答言：「此非我師，是佛弟子名摩訶俱絺羅。",
    "T02n0130_002:0848b25_3": "此人威儀詳審諸根調寂，初出家已自然純熟如八十臘者，了知梵行如久修習。",
    "T02n0130_002:0848b27_4": "佛說此人少欲第一。",
    "T02n0130_002:0848b27_5": "是此尊者次第而來。」",
    "T02n0130_002:0848b28_0": "復次，尊者優波離化金多羅樹林，妙色華果皆悉具足，有俱枳羅、舍利囉等種種異鳥遊集其上，出眾微妙可愛音聲，而此尊者，林中現身起是神通，從空而來三繞彼城，次從空下入長者舍。",
    "T02n0130_002:0848c03_1": "爾時，長者見是相已，問善無毒女言：「今此所來金多羅樹林，林中現身起如是相入此舍者，是汝師邪？」",
    "T02n0130_002:0848c05_2": "女即答言：「此非我師，是佛弟子名優波離。",
    "T02n0130_002:0848c06_3": "此人善持律行家族大富，昔未出家時有五百釋種童子各樂出家，以種種寶莊嚴其身，來詣優波離前，各脫所嚴種種寶具積置一處，各作是言：『我等捨此而求出家。』",
    "T02n0130_002:0848c10_4": "時優波離見是相已即自思惟：『此諸童子色相端嚴家族富盛，皆能棄捨而求出家，我今何故愛樂嚴飾不自覺了？』",
    "T02n0130_002:0848c12_5": "如是念已，以此因緣亦復棄捨莊嚴等事投佛出家，最先證得阿羅漢果。",
    "T02n0130_002:0848c14_6": "佛說此人持律第一。",
    "T02n0130_002:0848c15_0": "是此尊者次第而來。」",
    "T02n0130_002:0848c16_0": "復次，尊者馬勝，威儀詳審諸相寂靜，執持應器從空而來三繞彼城，次從空下入長者舍。",
    "T02n0130_002:0848c18_0": "爾時，長者見是相已，問善無毒女言：「今此所來威儀詳審諸相寂靜，執持應器現如是相入此舍者，是汝師邪？」",
    "T02n0130_002:0848c20_1": "女即答言：「此非我師，是佛弟子名曰馬勝。",
    "T02n0130_002:0848c21_2": "此人出家已後，威儀詳審諸相寂靜，能降醉象而獲果證。",
    "T02n0130_002:0848c22_3": "此人一時為舍利子，說伽陀曰：「『由彼煩惱業，　　為因而起作，　　是故於世間，　　隨轉無窮盡。",
    "T02n0130_002:0848c26_0": "　　若煩惱業因，　　是二不轉者，　　即出離世間，　　人中尊所說。",
    "T02n0130_002:0848c28_0": "　　若彼生與老，　　二法而不行，　　是故於世間，　　決定無有苦。",
    "T02n0130_002:0849a01_0": "　　彼當得解脫，　　此最上正語，　　大沙門牛王，　　了已故宣說。』",
    "T02n0130_002:0849a03_0": "「時，舍利子暫得聞說是伽陀已，即解其義，乃於言下證須陀洹果。",
    "T02n0130_002:0849a04_1": "佛說此尊者馬勝威儀第一。",
    "T02n0130_002:0849a05_2": "是此尊者次第而來。」",
    "T02n0130_002:0849a06_0": "復次，尊者滿慈子化金蓮華，其華千葉，葉如車輪，瑠璃為莖金剛為鬚，如是莊嚴色光晃耀，而此尊者處蓮華上現是神通，從空而來三繞彼城，次從空下入長者舍。",
    "T02n0130_002:0849a09_1": "爾時，長者見是相已，問善無毒女言：「今此所來處于千葉金蓮華上色光晃耀，現如是相入此舍者，是汝師邪？」",
    "T02n0130_002:0849a12_2": "女即答言：「此非我師，是佛弟子名滿慈子。",
    "T02n0130_002:0849a13_3": "此人善能宣說正法，佛說此人於說法人中而為第一。",
    "T02n0130_002:0849a14_4": "是此尊者次第而來。」",
    "T02n0130_002:0849a15_0": "復次，尊者多財子化一大山四寶莊嚴，殊妙幢幡種種寶鈴皆悉具足，風吹和鳴聞者愛樂，而此尊者處山頂上現是神通，從空而來三繞彼城，次從空下入長者舍。",
    "T02n0130_002:0849a18_1": "爾時，長者見是相已，問善無毒女言：「今此所來處寶山頂現如是相，入此舍者是汝師邪？」",
    "T02n0130_002:0849a20_2": "女即答言：「此非我師，是佛弟子名多財子。",
    "T02n0130_002:0849a21_3": "家族富盛一切受用皆悉具足，常時安置坐臥床榻清淨嚴飾，以備四方往來僧眾，隨其所應須者供給。",
    "T02n0130_002:0849a24_0": "佛說此人於受用福中自在第一。",
    "T02n0130_002:0849a24_1": "是此尊者次第而來。」",
    "T02n0130_002:0849a26_0": "復次，尊者阿泥嚕馱化一金殿瑠璃間飾，及種種寶交絡垂布，莊嚴妙好，於其殿上有師子座，而此尊者處于座上，現是神通從空而來三繞彼城，次從空下入長者舍。",
    "T02n0130_002:0849a29_1": "爾時，長者見是相已，問善無毒女言：「今此所來有大金殿瑠璃間飾，於其殿上處師子座，現如是相入此舍者，是汝師邪？」",
    "T02n0130_002:0849b03_2": "女即答言：「此非我師，是佛弟子名阿泥嚕馱。",
    "T02n0130_002:0849b04_3": "此人曾於多劫之前發清淨心，以一摶食施於緣覺，由此善根七返人間作轉輪王，又復七返作三十三天主，如是業餘生大富族，有百千萬金銀珍寶廣大熾盛，皆能棄捨出家修道。",
    "T02n0130_002:0849b08_4": "出家已後，亦復具足飯食衣服臥具醫藥一切如意，淨修梵行而獲果證，復以因緣得淨天眼。",
    "T02n0130_002:0849b10_5": "佛說此人天眼第一。",
    "T02n0130_002:0849b11_6": "是此尊者次第而來。」",
    "T02n0130_002:0849b12_0": "復次，尊者聞俱胝化眾華座處于座上，現是神通從空而來三繞彼城，次從空下入長者舍。",
    "T02n0130_002:0849b14_1": "爾時，長者見是相已，問善無毒女言：「今此所來處眾華座現如是相，入此舍者是汝師邪？」",
    "T02n0130_002:0849b16_2": "女即答言：「此非我師，是佛弟子名聞俱胝，是大富長者子。",
    "T02n0130_002:0849b17_3": "此人生時父母歡喜，互相謂言：『我家富盛生福德子，宜應廣出珍寶示富貴相。』",
    "T02n0130_002:0849b19_4": "如是議已，即出庫藏種種異寶，召彼所有諸識寶者。",
    "T02n0130_002:0849b20_5": "長者謂言：『汝等當定我此眾寶價直幾何？』",
    "T02n0130_002:0849b21_6": "諸人答言：『今此珍寶最上殊異，莫知其價。』",
    "T02n0130_002:0849b22_7": "長者即言：『價直俱胝。』",
    "T02n0130_002:0849b22_8": "諸人復言：『長者所有此一一寶，價直俱胝邪？』",
    "T02n0130_002:0849b23_9": "長者答言：『如是如是。』",
    "T02n0130_002:0849b24_10": "諸人讚言：『長者大富無有等者。』",
    "T02n0130_002:0849b24_11": "爾時，長者即作是言：『我此生子當立何名？』",
    "T02n0130_002:0849b25_12": "有人謂言：『童子生時聞說珍寶價直俱胝。』",
    "T02n0130_002:0849b26_13": "長者即如其言，乃為子立聞俱胝名。",
    "T02n0130_002:0849b27_14": "佛說此人離塵第一。",
    "T02n0130_002:0849b28_15": "是此尊者次第而來。」",
    "T02n0130_002:0849b29_0": "復次，尊者樹提迦化孔雀車安處其上，現是神通從空而來三繞彼城，次從空下入長者舍。",
    "T02n0130_002:0849c02_1": "爾時，長者見是相已，問善無毒女言：「今此所來乘孔雀車現如是相，入此舍者是汝師邪？」",
    "T02n0130_002:0849c04_2": "女即答言：「此非我師，是佛弟子名樹提迦。",
    "T02n0130_002:0849c05_0": "此人未出家時，在王舍城為大富長者，現於人中受天勝福，於自舍中以上妙細[疊*毛]，而為淨巾常所受用。",
    "T02n0130_002:0849c07_1": "乃於一時以其淨巾向日而曝，忽為大風飄至頻婆娑羅王殿前。",
    "T02n0130_002:0849c08_2": "時頻婆娑羅王見是淨巾忽在其前，問侍臣言：『今此柔軟上妙細[疊*毛]世無等比，我自處王位而未曾見，從何所來，汝等知不？』",
    "T02n0130_002:0849c11_3": "侍臣白言：『大王當知！",
    "T02n0130_002:0849c12_4": "王此城中有大富長者名樹提迦，佛說此人現於人中受天勝福。",
    "T02n0130_002:0849c13_5": "臣等意謂是彼長者家中所有，王當詔問必知其實。』",
    "T02n0130_002:0849c14_6": "爾時，彼王即詔長者來至其前，王乃次第詢問其故，樹提迦言：『今此細[疊*毛]是臣家中所用淨巾，適乃向日而曝風飄至此，其事如實，願王放罪。』",
    "T02n0130_002:0849c17_7": "王言：『我非見罪，但為聞汝受天勝福，其事實邪？』",
    "T02n0130_002:0849c18_8": "樹提迦言：『如是，如是。』",
    "T02n0130_002:0849c19_9": "王言：『樹提迦！",
    "T02n0130_002:0849c19_10": "我欲往汝舍中暫一觀視。』",
    "T02n0130_002:0849c20_11": "樹提迦言：『大王！",
    "T02n0130_002:0849c20_12": "我是王民為王所統，若幸小舍深自忻慶。』",
    "T02n0130_002:0849c21_13": "王言：『汝可先還辦造飲食，我當後至。』",
    "T02n0130_002:0849c22_14": "樹提迦言：『若受天勝福者，不假力營飲食自辦，願王今往。』",
    "T02n0130_002:0849c24_0": "「爾時，頻婆娑羅王即與臣從圍繞，出詣樹提迦長者舍，長者前行為王引導。",
    "T02n0130_002:0849c25_1": "時王至於長者舍門，見守門婢色相端嚴妙寶莊飾，王意謂是長者之妻，王乃小住而不前進。",
    "T02n0130_002:0849c27_2": "樹提迦言：『大王！",
    "T02n0130_002:0849c28_3": "何故住而不進？』",
    "T02n0130_002:0849c28_4": "王言：『樹提迦！",
    "T02n0130_002:0849c28_5": "汝妻在此，我故小住。』",
    "T02n0130_002:0849c29_6": "樹提迦言：『此非臣妻，是守門婢。』",
    "T02n0130_002:0850a01_7": "王乃漸行至中門外，亦同前見又復小住，樹提迦言：『王復何故住而不進？』",
    "T02n0130_002:0850a02_8": "爾時，大王亦同前答，樹提迦言：『此非臣妻，亦是守門之婢。』",
    "T02n0130_002:0850a04_9": "王即入彼中門見摩尼寶地，光明瑩徹有蟲魚等相，王意謂是池沼，亦復小住而未敢進，樹提迦言：『大王！",
    "T02n0130_002:0850a06_10": "何故復不前進？』",
    "T02n0130_002:0850a06_11": "王言：『此處有水故我不進。』",
    "T02n0130_002:0850a07_12": "樹提迦言：『此非是水，是摩尼寶所成之地。』",
    "T02n0130_002:0850a08_13": "王復謂言：『若是寶地，何故有諸蟲魚而在其中？』",
    "T02n0130_002:0850a09_14": "樹提迦言：『非實蟲魚，但是摩尼寶光映照故爾。』",
    "T02n0130_002:0850a10_15": "爾時，大王雖聞是說猶故未信，即於自手而取指鐶，順擲其地鐶擊地聲，方乃信是摩尼寶地。",
    "T02n0130_002:0850a12_16": "時頻婆娑羅王即入其舍處師子座，樹提迦長者侍立一面，時長者妻即出王前，致拜伸敬而忽淚下退立一面。",
    "T02n0130_002:0850a15_17": "王言：『長者！",
    "T02n0130_002:0850a15_18": "汝妻何故見王垂淚？』",
    "T02n0130_002:0850a15_19": "樹提迦言：『小臣之妻得拜王前，心生大喜何敢垂淚？",
    "T02n0130_002:0850a17_0": "但以王所著衣有木煙氣，煙薰目故不覺淚垂。",
    "T02n0130_002:0850a18_1": "是故大王！",
    "T02n0130_002:0850a18_2": "受天勝福者，所欲飲食不須煙火，有如意寶自然能出。』",
    "T02n0130_002:0850a19_3": "王言：『善哉！",
    "T02n0130_002:0850a19_4": "是事希有。』",
    "T02n0130_002:0850a20_0": "「爾時，頻婆娑羅王於樹提迦長者舍，飯食訖已，住彼舍中但貪觀視忘還王宮。",
    "T02n0130_002:0850a21_1": "時諸近臣咸作是念：『我王住此豈非久邪？",
    "T02n0130_002:0850a22_2": "若未還宮，於國政事恐有所廢。』",
    "T02n0130_002:0850a23_3": "作是念已俱白王言：『大王！",
    "T02n0130_002:0850a24_0": "住此無至久時，願速還宮，於國政事恐有所廢。』",
    "T02n0130_002:0850a25_1": "王謂諸臣言：『我住於此始經一日，於國政事亦未久廢。』",
    "T02n0130_002:0850a26_2": "時樹提迦長者即白王言：『王住小舍已經七日。』",
    "T02n0130_002:0850a27_3": "爾時，大王謂長者言：『我住汝舍早經七日，其事實不？",
    "T02n0130_002:0850a28_4": "其事實不？』",
    "T02n0130_002:0850a28_5": "樹提迦言：『實爾大王！",
    "T02n0130_002:0850a29_6": "實爾大王！",
    "T02n0130_002:0850a29_7": "臣於王前何敢妄說？』",
    "T02n0130_002:0850a29_8": "王復問言：『汝此舍中當觀何相而知晝夜？』",
    "T02n0130_002:0850b01_9": "樹提迦言：『有華開合以分晝夜；有摩尼寶光明熾盛不熾盛時，以分晝夜；有諸異鳥自然和鳴不和鳴時，以分晝夜。",
    "T02n0130_002:0850b04_10": "大王當知，若華開時乃知是晝，若華合時乃知是夜；若摩尼寶光明熾盛，此知是晝，若摩尼寶光明不熾盛，此知是夜；異鳥和鳴而知是晝，彼寂無聲而知是夜。",
    "T02n0130_002:0850b08_11": "大王！",
    "T02n0130_002:0850b08_12": "我舍即以如是等相而分晝夜。』",
    "T02n0130_002:0850b08_13": "爾時，頻婆娑羅王謂樹提迦長者言：『希有希有！",
    "T02n0130_002:0850b09_14": "佛語諦誠而無虛妄，佛說汝於人中受天勝福，今我所見其事如是。』",
    "T02n0130_002:0850b12_0": "「爾時，頻婆娑羅王作是語已，出長者舍還復王宮。",
    "T02n0130_002:0850b13_1": "謨尸羅長者！",
    "T02n0130_002:0850b13_2": "是故當知此人有如是等天人勝福，悉能棄捨出家修道，證阿羅漢果。",
    "T02n0130_002:0850b15_0": "佛說此人受天勝福而為第一。",
    "T02n0130_002:0850b15_1": "是此尊者次第而來。」",
    "T02n0130_002:0850b17_0": "佛說給孤長者女得度因緣經卷中"
}