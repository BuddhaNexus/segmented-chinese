{
    "T03n0187_009:0590b04_0": "方廣大莊嚴經卷第九",
    "T03n0187_009:0590b06_0": "中天竺國沙門地婆訶羅奉　詔譯",
    "T03n0187_009:0590b07_0": "降魔品第二十一",
    "T03n0187_009:0590b08_0": "爾時佛告諸比丘言：「比丘當知，菩薩坐菩提座已作是思惟：『我於今者當成正覺，魔王波旬居欲界中最尊最勝，應召來此而降伏之；復有欲界諸天及魔波旬所有眷屬久積善業，當得見我師子遊戲發阿耨多羅三藐三菩提心。』",
    "T03n0187_009:0590b13_1": "作是念已放眉間白毫相光，其光名為降伏魔怨，遍照三千大千世界傍耀魔宮。",
    "T03n0187_009:0590b15_2": "魔王波旬於光明中，聞如是偈：「『世有最勝清淨人，　　經歷多時修行滿，　　是彼釋種捨王位，　　今現坐於菩提場。",
    "T03n0187_009:0590b19_0": "　　汝身稱有大勇猛，　　當往樹下共相挍，　　其人已達於彼岸，　　既自能度當度他。",
    "T03n0187_009:0590b21_0": "　　應滅三惡悉無餘，　　令彼人天轉充滿，　　若使得證菩提已，　　不久空虛汝境界。",
    "T03n0187_009:0590b23_0": "　　愚癡黑暗瞋恚伴，　　悉當銷散盡無餘，　　彼定廣開甘露門，　　汝等今者為何計？』」",
    "T03n0187_009:0590b25_0": "佛告諸比丘：「時魔波旬聞是偈已，復於夢中見三十二不祥之相：一者見其宮殿悉皆黑暗。",
    "T03n0187_009:0590b27_1": "二者見其宮中沙礫塵土處處飛揚。",
    "T03n0187_009:0590b28_0": "三者見其宮殿破壞而生荊棘糞穢盈滿。",
    "T03n0187_009:0590b29_0": "四者自見驚怖不安東西馳走。",
    "T03n0187_009:0590b29_1": "五者自見寶冠墮落頭髮解散。",
    "T03n0187_009:0590c01_2": "六者見其園中樹木無有花果。",
    "T03n0187_009:0590c02_3": "七者自見頭破腦流於地。",
    "T03n0187_009:0590c02_4": "八者見其自心熱惱。",
    "T03n0187_009:0590c03_5": "九者見其園中樹木枝葉枯落。",
    "T03n0187_009:0590c03_6": "十者見其池井皆竭。",
    "T03n0187_009:0590c04_7": "十一者見其宮中鸚鵡舍利、迦陵頻伽、共命諸鳥羽翮摧殘。",
    "T03n0187_009:0590c05_8": "十二者見其宮中鍾鼓琴瑟、簫笛箜篌，種種樂器悉皆斷壞委擲於地。",
    "T03n0187_009:0590c07_9": "十三者見其親族憂惱舉手拍頭悵然而立。",
    "T03n0187_009:0590c08_10": "十四者自見其身墜墮床下損傷頭面。",
    "T03n0187_009:0590c09_11": "十五者見其諸子有威力者詣菩提場頂禮菩薩。",
    "T03n0187_009:0590c10_12": "十六者見其諸女悲哭懊惱。",
    "T03n0187_009:0590c11_13": "十七者自見其身衣服垢膩。",
    "T03n0187_009:0590c11_14": "十八者自見其身羸瘦顦顇頭坌塵土。",
    "T03n0187_009:0590c12_15": "十九者見其樓閣窓牖悉皆崩摧。",
    "T03n0187_009:0590c13_16": "二十者見其軍將鬼神夜叉羅剎鳩槃茶等，悉皆刎首狼藉在地。",
    "T03n0187_009:0590c15_17": "二十一者見其珠寶瓔珞為火所燒。",
    "T03n0187_009:0590c15_18": "二十二者見欲界四天大王、釋提桓因，乃至他化自在諸天向菩薩前住立瞻仰。",
    "T03n0187_009:0590c17_19": "二十三者見其自身對敵鬪戰拔刀不出。",
    "T03n0187_009:0590c18_20": "二十四者見其自身可惡復出惡聲。",
    "T03n0187_009:0590c19_21": "二十五者見其左右及己眷屬皆悉背逆捨之而去。",
    "T03n0187_009:0590c20_22": "二十六者見吉祥瓶皆悉破壞。",
    "T03n0187_009:0590c21_23": "二十七者見那羅天唱不祥音。",
    "T03n0187_009:0590c22_24": "二十八者見歡喜神稱不歡喜。",
    "T03n0187_009:0590c23_25": "二十九者見虛空中黑暗煙霧處處彌滿。",
    "T03n0187_009:0590c24_0": "三十者見護宮神舉聲大哭。",
    "T03n0187_009:0590c24_1": "三十一者見自在之處咸不自在。",
    "T03n0187_009:0590c25_2": "三十二者自見其宮震動不安。」",
    "T03n0187_009:0590c27_0": "佛告諸比丘：「魔王波旬從夢寤已，遍體戰慄心懷恐懼，召其大臣而語之曰：『我聞空中聲言：「釋種太子，出家學道苦行六年，坐菩提座當成正覺，其道若成必空我境。」",
    "T03n0187_009:0591a01_1": "汝等軍眾宜往其所而摧伏之。』",
    "T03n0187_009:0591a02_2": "即說偈言：「『汝當率領大兵眾，　　菩提樹下制沙門，　　諸君如能愛敬我，　　與彼戰鬪速令去。",
    "T03n0187_009:0591a05_0": "　　彼志方空我境界，　　使為緣覺及聲聞，　　若不滅之令永斷，　　世間成佛無休已。』",
    "T03n0187_009:0591a07_0": "「爾時魔王主兵大臣諫於波旬，而說頌曰：「『大王所領四天主，　　及以八部諸龍神，　　欲色諸天隨梵釋，　　皆悉頂禮歸依彼。",
    "T03n0187_009:0591a10_0": "　　王之諸子勝智者，　　勇力世間無等倫，　　王軍滿八十由旬，　　夜叉羅剎并諸鬼，　　雖復近王居左右，　　恒常敬彼無過人，　　皆悉合掌生尊重，　　私以香花而奉獻。",
    "T03n0187_009:0591a14_0": "　　我覩如斯事相已，　　定知菩薩勝王軍。",
    "T03n0187_009:0591a15_0": "　　王之兵眾所居處，　　鵂鶹野干為怪響，　　菩提樹下甚清淨，　　善禽瑞獸送和音。",
    "T03n0187_009:0591a17_0": "　　如是吉相彼定強，　　我觀菩薩誰能勝？",
    "T03n0187_009:0591a18_0": "　　又王軍眾所住處，　　常雨沙礫及埃塵，　　菩提樹下聖所居，　　天雨香花悉盈積。",
    "T03n0187_009:0591a20_0": "　　王軍所處地高下，　　砂礫瓦石皆充滿，　　菩提樹下坦然平，　　復以七寶而嚴飾。",
    "T03n0187_009:0591a22_0": "　　若見如斯前相已，　　有智之者定須還，　　如是莊嚴悉周遍，　　菩薩必當成正覺。",
    "T03n0187_009:0591a24_0": "　　大王若不從臣諫，　　如夢所見終不虛，　　大王不可犯仙人，　　宜且收兵還本處。",
    "T03n0187_009:0591a26_0": "　　古昔有王觸仙故，　　呪禁一國悉成灰，　　過去有王名淨德，　　違忤羅闍大仙意，　　令彼彌年遭亢旱，　　叢林稼穡咸不登。",
    "T03n0187_009:0591a29_0": "　　王豈不聞圍陀論，　　三十二相必成佛，　　眉間光明白毫相，　　普照十方諸佛國，　　況復如王此軍眾，　　彼豈不能降伏之？",
    "T03n0187_009:0591b03_0": "　　無見頂相過極天，　　諸天畢竟無能覩，　　行當成彼微妙果，　　世間未聞今得聞。",
    "T03n0187_009:0591b05_0": "　　須彌及以諸山等，　　皆悉稽首菩提樹，　　施戒忍進禪定慧，　　歷劫以來修習成，　　而能獨坐破王軍，　　皆是熏修善根力。』」",
    "T03n0187_009:0591b08_0": "佛告諸比丘：「是時波旬聞彼大臣如是偈已，其心悶亂，復召千子，其五百子清白之部，在魔王右歸依菩薩，其五百子冥黑之部，在魔王左贊助魔王。",
    "T03n0187_009:0591b11_1": "於是波旬告語諸子：『汝等宜應一心籌量，以何方計能摧伏彼？』",
    "T03n0187_009:0591b13_0": "右面魔子名曰導師，於波旬前，而說偈言：「『睡龍醉象師子王，　　三獸暴猛猶難觸，　　況復有斯禪定力，　　誰能犯彼大牟尼。』",
    "T03n0187_009:0591b17_0": "「左面魔子名曰惡慧，亦向波旬而說偈言：「『我若視人人必破，　　吾今看樹樹亦摧，　　怒目所向無全者，　　如值伺命終難活。』",
    "T03n0187_009:0591b20_0": "「右面魔子名曰美音，復向波旬而說偈言：「『人是不堅何足破，　　樹稱危脆任能摧，　　縱汝瞋目須彌崩，　　何能舉眼瞻菩薩？",
    "T03n0187_009:0591b23_0": "　　設使善浮過大海，　　復能一氣吸滄溟，　　如是之事自可為，　　無能懷惡觀菩薩。』",
    "T03n0187_009:0591b25_0": "「左面魔子名曰百臂，復向波旬而說偈言：「『我今一身有百臂，　　一一皆能放百箭，　　大王但去不假憂，　　如此沙門何足害？』",
    "T03n0187_009:0591b28_0": "「右面魔子名曰妙覺，復向波旬而說偈言：「『縱汝一毛成一臂，　　一一皆能放百箭，　　汝自以此為殊勝，　　豈損菩薩之一毛？",
    "T03n0187_009:0591c02_0": "　　牟尼定力出世慈，　　毒火兵刃無能害，　　執持刀杖圖為惡，　　散在空中盡成花。",
    "T03n0187_009:0591c04_0": "　　雖復天人阿修羅，　　夜叉羅剎有大力，　　終為忍辱之所制，　　能令威勢成羸劣。』",
    "T03n0187_009:0591c06_0": "「左面魔子名曰嚴威，復向波旬而說偈言：「『我今能入比丘身，　　為火焚燒盡令滅，　　譬如山火焚枯木，　　一切叢林悉無餘。』",
    "T03n0187_009:0591c09_0": "「右面魔子名曰善目，復向波旬而說偈言：「『世界須彌可燒盡，　　金剛之慧實難焚，　　山移海竭大地銷，　　日月從空皆墮落，　　利益眾生坐道樹，　　未證菩提終不移。』",
    "T03n0187_009:0591c13_0": "「左面魔子名曰傲慢，復向波旬而說偈言：「『我今住此以手摩，　　日月宮殿盡令碎，　　又能吸彼四大海，　　於中所有皆空竭，　　當擲沙門於海水，　　大王勿以此為憂。",
    "T03n0187_009:0591c17_0": "　　不假兵眾降伏之，　　我獨能令彼銷滅，　　今當摧折菩提樹，　　并取沙門擲十方。』",
    "T03n0187_009:0591c19_0": "「右面魔子名曰有信，復向波旬而說偈言：「『假使力碎三千界，　　如是大力滿恒沙，　　不動菩薩之一毛，　　何足能傷智慧者？』",
    "T03n0187_009:0591c22_0": "「左面魔子名曰可怖，復向波旬而說偈言：「『如此沙門不足畏，　　彼無朋黨而獨居，　　今當恐之走十方，　　大王兵強何以怖？』",
    "T03n0187_009:0591c25_0": "「右面魔子名一緣慧，復向波旬而說偈言：「『日月師子寧有兵，　　輪王威勢不假眾，　　一切菩薩無軍旅，　　一身一念破魔軍。』",
    "T03n0187_009:0591c28_0": "「左面魔子名曰求惡，復向波旬而說偈言：「『惟願大王莫愁惱，　　我今不持諸器仗，　　以鼻卷取彼沙門，　　於是撲之令碎滅。』",
    "T03n0187_009:0592a02_0": "「右面魔子名功德莊嚴，復向波旬而說偈言：「『其人身力甚堅固，　　如那羅延不可壞，　　況持忍辱而為鎧，　　勤行精進以為刃，　　以三解脫為所乘，　　復以智慧為調御，　　菩薩由斯福德力，　　必能摧伏我魔軍。』",
    "T03n0187_009:0592a08_0": "「左面魔子名曰不退，復向波旬而說偈言：「『譬如激矢自不歸，　　山火從風定難止，　　霹靂金剛必無反，　　未摧釋子終不還。』",
    "T03n0187_009:0592a11_0": "「右面魔子名曰樂法，復向波旬而說偈言：「『激矢中石不復前，　　烈火遇水必銷滅，　　霹靂至地竟何去，　　若見菩薩當自歸。",
    "T03n0187_009:0592a14_0": "　　大王乍可盡虛空，　　或使眾生心作一，　　或能將繩繫日月，　　如此之事皆可為，　　唯有菩薩坐菩提，　　大王不可而傾動。』",
    "T03n0187_009:0592a17_0": "「左面魔子名不寂靜，復向波旬而說偈言：「『我眼有毒若使看，　　須彌崩倒渤澥竭，　　當知沙門及道樹，　　纔視之時盡成灰。』",
    "T03n0187_009:0592a20_0": "「右面魔子名一切利成，復向波旬而說偈言：「『假使以彼三千界，　　其中盡成於猛毒，　　功德之藏若視之，　　能令眾毒為無毒。",
    "T03n0187_009:0592a24_0": "　　諸毒豈復過三毒，　　三毒無累其身心，　　菩薩本自同虛空，　　大王慎勿輕而往。』",
    "T03n0187_009:0592a26_0": "「左面魔子名曰喜著，復向波旬而說偈言：「『莊飾萬億諸天女，　　鼓奏百千妙絃歌，　　誘之將入自在宮，　　恣欲令其永貪著，　　大王由是得自在，　　唯願勿以此為憂。』",
    "T03n0187_009:0592b01_0": "「右面魔子名曰法慧，復向波旬而說偈言：「『彼所樂者非非法，　　唯有解脫及諸禪，　　為眾生故樂行慈，　　於爾五欲無貪著。』",
    "T03n0187_009:0592b04_0": "「左面魔子名旃陀羅，復向波旬而說偈言：「『大王不聞諸子言，　　其聲哮吼皆摧裂，　　并有勇健迅捷力，　　疾往於彼滅沙門。』",
    "T03n0187_009:0592b07_0": "「右面魔子名師子吼，復向波旬而說偈言：「『野干群鳴大澤中，　　秪為未聞師子吼，　　若使一聞師子吼，　　自當奔馳走十方。",
    "T03n0187_009:0592b10_0": "　　如是一切無智魔，　　未聞人中師子吼，　　徒自競辯無休止，　　若使聞已皆銷滅。』",
    "T03n0187_009:0592b12_0": "「左面魔子名曰惡思，復向波旬而說偈言：「『豈可不見吾軍眾，　　我有惡思能速成，　　若非世間無智者，　　何不速起而奔走？』",
    "T03n0187_009:0592b15_0": "「右面魔子名曰善思，復向波旬而說偈言：「『彼非無知乏勢力，　　汝自凡愚闕勝能，　　汝今未悉彼善權，　　彼當以智降伏汝。",
    "T03n0187_009:0592b18_0": "　　我等魔子恒沙眾，　　如是雄勇遍三千，　　不動菩薩之一毛，　　豈獨惡思能致損？",
    "T03n0187_009:0592b20_0": "　　無能於彼生惡念，　　應當尊重起淨心，　　是即三界為法王，　　汝宜退還勿戰鬪。』」",
    "T03n0187_009:0592b22_0": "佛告諸比丘：「魔王爾時又命諸女作如是言：『汝等諸女！",
    "T03n0187_009:0592b23_1": "可共往彼菩提樹下，誘此釋子壞其淨行。』",
    "T03n0187_009:0592b24_2": "於是魔女詣菩提樹，在菩薩前，綺言妖姿三十二種媚惑菩薩：一者揚眉不語。",
    "T03n0187_009:0592b26_3": "二者褰裳前進。",
    "T03n0187_009:0592b26_4": "三者低顏含笑。",
    "T03n0187_009:0592b26_5": "四者更相戲弄。",
    "T03n0187_009:0592b27_6": "五者如有戀慕。",
    "T03n0187_009:0592b27_7": "六者互相瞻視。",
    "T03n0187_009:0592b28_0": "七者掩斂脣口。",
    "T03n0187_009:0592b28_1": "八者媚眼斜眄。",
    "T03n0187_009:0592b28_2": "九者嫈嫇細視。",
    "T03n0187_009:0592b29_3": "十者更相謁拜。",
    "T03n0187_009:0592b29_4": "十一以衣覆頭。",
    "T03n0187_009:0592b29_5": "十二遞相拈搯。",
    "T03n0187_009:0592c01_6": "十三側耳佯聽。",
    "T03n0187_009:0592c01_7": "十四迎前躞蹀。",
    "T03n0187_009:0592c02_0": "十五露現髀膝。",
    "T03n0187_009:0592c02_1": "十六或現胸臆。",
    "T03n0187_009:0592c02_2": "十七念憶昔時恩愛戲笑眠寢之事而示欲相。",
    "T03n0187_009:0592c03_3": "十八或如對鏡自矜姿態。",
    "T03n0187_009:0592c04_4": "十九動轉遺光。",
    "T03n0187_009:0592c04_5": "二十乍喜乍悲。",
    "T03n0187_009:0592c05_6": "二十一或起或坐。",
    "T03n0187_009:0592c05_7": "二十二或時作氣似不可干。",
    "T03n0187_009:0592c06_8": "二十三塗香芬烈。",
    "T03n0187_009:0592c06_9": "二十四手執瓔珞。",
    "T03n0187_009:0592c07_10": "二十五或覆藏項領。",
    "T03n0187_009:0592c07_11": "二十六示如幽閑。",
    "T03n0187_009:0592c08_12": "二十七前却而行瞻顧菩薩。",
    "T03n0187_009:0592c08_13": "二十八開目閉目如有所察。",
    "T03n0187_009:0592c09_14": "二十九迴步直往佯如不見。",
    "T03n0187_009:0592c10_15": "三十嗟歎欲事。",
    "T03n0187_009:0592c10_16": "三十一美目諦視。",
    "T03n0187_009:0592c10_17": "三十二顧步流眄。",
    "T03n0187_009:0592c11_18": "有如是等媚惑因緣，復以歌詠言詞嬈鼓菩薩，而說頌曰：「『初春和暖好時節，　　眾草林木盡敷榮，　　丈夫為樂宜及時，　　一棄盛年難可再。",
    "T03n0187_009:0592c15_0": "　　仁雖端正美顏色，　　世間五欲亦難求，　　對斯勝境可歡娛，　　何為樂彼菩提法？",
    "T03n0187_009:0592c17_0": "　　我等諸女受天報，　　其身微妙咸可觀，　　如是天身不可求，　　仁今果報宜應受。",
    "T03n0187_009:0592c19_0": "　　諸仙見我猶生染，　　況復人能無染心？",
    "T03n0187_009:0592c20_0": "　　修彼禪定竟何為？",
    "T03n0187_009:0592c20_1": "　　菩提之法甚懸遠。』",
    "T03n0187_009:0592c21_0": "「爾時菩薩聞彼妖惑之言，心生哀愍，即以妙偈化其魔女：「『我觀五欲多過患，　　由是煩惱失神通，　　譬如火坑及毒匳，　　眾生赴之而不覺，　　我久已離諸煩惱，　　自心覺已方覺他。",
    "T03n0187_009:0592c26_0": "　　世間五欲燒眾生，　　猶如猛火焚乾草，　　亦如焰幻無有實，　　亦如泡沫不久停，　　如彼嬰孩戲糞中，　　如彼愚人觸蛇首，　　一切皆無有實法，　　是身虛妄從業生。",
    "T03n0187_009:0593a01_0": "　　四大五蘊假合成，　　筋骨相纏而暫有，　　智者誰應耽著此？",
    "T03n0187_009:0593a02_1": "　　凡夫迷故生欲心。",
    "T03n0187_009:0593a03_0": "　　如是諸幻我已知，　　是故於中不貪著，　　欲求畢竟自在樂，　　今當於此證菩提，　　我已解脫於世間，　　如空中風難可繫。』",
    "T03n0187_009:0593a06_0": "「爾時菩薩身如融金，面如滿月，深心寂定如須彌山安處不動，猶如明珠無有瑕疵，如日初出照於天下，猶如蓮花不染淤泥，心無所著亦無增損。",
    "T03n0187_009:0593a09_1": "是時魔女復以柔軟言詞白菩薩言：『仁者道德尊重，天人所敬，應有給侍，天遣我來供養仁者，我等年少色如優鉢羅花，願得晨夜興寢親暱左右。』",
    "T03n0187_009:0593a13_2": "菩薩報言：『汝昔有福今得天身，不念無常造斯幻惑，形體雖好而心不端，譬如畫瓶盛諸穢毒，行當自壞，何足可矜？",
    "T03n0187_009:0593a15_3": "汝為不善自忘其本，當墮三惡道中，欲脫甚難。",
    "T03n0187_009:0593a17_0": "汝等故來亂人善事，革囊盛糞非清淨物，而來何為？",
    "T03n0187_009:0593a18_1": "去！",
    "T03n0187_009:0593a18_2": "吾不喜。』",
    "T03n0187_009:0593a18_3": "其諸魔女媚惑菩薩既不能得，即以建尼迦花及詹波花散菩薩上，右遶三匝作禮而去。",
    "T03n0187_009:0593a20_4": "歸魔王所，告魔王言：『大王！",
    "T03n0187_009:0593a21_5": "我等昔來未曾見有如是之士，於欲界中覩我姿容而心不動。",
    "T03n0187_009:0593a22_6": "我為媚惑能竭人意，譬如旱苗見日燋枯，亦如春蘇置於日下自然銷融。",
    "T03n0187_009:0593a24_7": "今此丈夫何緣乃爾？",
    "T03n0187_009:0593a25_8": "惟願大王！",
    "T03n0187_009:0593a25_9": "莫與此人共為嫌隟。』",
    "T03n0187_009:0593a25_10": "即說偈言：「『其身猶如蓮花藏，　　其面猶如清淨月，　　其光猶如猛火焰，　　其色猶如紫金山。",
    "T03n0187_009:0593a29_0": "　　百千生中修正行，　　所有誓願皆成就，　　自度生死能度他，　　救濟眾生無懈倦。",
    "T03n0187_009:0593b02_0": "　　善哉願王莫瞋彼，　　天上人間最尊勝，　　眼目清淨如蓮花，　　熙怡微笑無貪著，　　須彌崩壞日月落，　　其人不可而傾動。』」",
    "T03n0187_009:0593b05_0": "佛告諸比丘：「是時白部魔子導師啟其父言：『菩薩清淨超過三界，神通道力無有能當，諸天龍神咸共稱讚，必非大王所能摧屈，不煩造惡自招禍患。』",
    "T03n0187_009:0593b08_1": "於是波旬告其子言：『咄！",
    "T03n0187_009:0593b09_2": "汝愚小智慧淺劣，未曾見我神通道力。』",
    "T03n0187_009:0593b10_3": "導師復言：『大王！",
    "T03n0187_009:0593b10_4": "我實無知智慧淺劣，不願大王與彼釋子共為怨對也。",
    "T03n0187_009:0593b11_5": "所以者何？",
    "T03n0187_009:0593b12_0": "若有眾生以惡心來欲害於彼，不以為恨；復有眾生以善心來供養於彼，不以為欣，處此二間，心生平等。",
    "T03n0187_009:0593b14_1": "大王！",
    "T03n0187_009:0593b14_2": "假使有人能畫虛空作眾色像未足為難，手捧須彌而以遊行亦未為難，假使有人浮渡大海亦未為難，繫四方風亦未為難，欲令一切眾生同作一心亦未為難，欲害菩薩甚為難也。』",
    "T03n0187_009:0593b19_3": "「是時魔王波旬不受子諫，詣菩提樹告菩薩言：『汝應速起離於此處，必定當得轉輪聖王，王四天下為大地主。",
    "T03n0187_009:0593b21_4": "汝可不憶往昔諸仙記，汝當作轉輪聖王？",
    "T03n0187_009:0593b22_5": "汝若起受轉輪王位，作自在主威德無上，如法理國統領一切。",
    "T03n0187_009:0593b24_6": "今此曠野甚可怖畏，獨無伴侶恐害汝身，速當還宮恣受五欲，菩提難得徒自勞形。』",
    "T03n0187_009:0593b26_7": "作是語已默然而住。",
    "T03n0187_009:0593b27_0": "「爾時菩薩語波旬言：『汝今不應作如此說。",
    "T03n0187_009:0593b28_0": "我意不樂五欲之事，故捨四方及以七寶。",
    "T03n0187_009:0593b29_0": "波旬！",
    "T03n0187_009:0593b29_1": "譬如有人既吐食已，豈復更能取而食之？",
    "T03n0187_009:0593c01_2": "我今已捨如是果報，必定證得無上菩提，盡於生老病死之患。",
    "T03n0187_009:0593c02_3": "波旬！",
    "T03n0187_009:0593c02_4": "我今已坐金剛之座，當證菩提，汝宜速去。』",
    "T03n0187_009:0593c03_5": "於是波旬瞋目發憤向菩薩言：『汝今何故獨坐於此？",
    "T03n0187_009:0593c05_6": "豈不見我夜叉軍眾？』",
    "T03n0187_009:0593c05_7": "即拔利劍來就菩薩，作如是言：『我當以劍斬截於汝，速疾起去勿復安坐。』",
    "T03n0187_009:0593c08_0": "「爾時菩薩語波旬言：『假使世間一切眾生盡如汝身，悉持刀杖來害於我，我終不起離於此座。",
    "T03n0187_009:0593c10_1": "波旬！",
    "T03n0187_009:0593c10_2": "寧以四大海水及此大地移於餘處，日月星辰從空隕墜，須彌山王可令傾倒，而我是身終不可移。』",
    "T03n0187_009:0593c13_0": "「時魔波旬聞是語已，惡心轉熾發憤瞋吼，其聲如雷，語諸夜叉：『汝等速宜擎諸山石，將諸弓弩、刀劍輪矟、干戈斧鉞、矛[矛*贊]鈎戟種種器仗，喚諸毒龍，擬放黑雲雷電霹靂。』",
    "T03n0187_009:0593c16_1": "是時夜叉大將統率自部夜叉、羅剎、毘舍遮鬼、鳩槃茶等，變化其形作種種像，復嚴四兵象馬車步，或似阿修羅、迦婁羅、摩睺羅伽無量百千萬億種類，一身能現多身，或畜頭人身，或人頭畜身，或復無頭有身，或有半面，或有半身，或有二頭一身，或有一身三頭，或復一身多頭，或復無面有頭，或復有面無頭，或復無面而有三頭，或復多頭而無有面，或復多面而無有頭，或復無眼，或唯一眼二眼三眼乃至多眼，或復無耳，或唯一耳二耳三耳乃至多耳，或復無手，或唯一手二手三手乃至多手，或復無足，或唯一足二足三足，乃至多足，或有全身唯現骸骨，或頭現髑髏身肉肥滿，或唯頭有肉身是骸骨，或身體長大羸瘦無肚，或復纖長其腹橫大，或長脚大膝牙爪鋒利，或大面傍出，或頭在胸前，或脣垂至地，或上褰覆面，或身出黑煙，或口吐猛焰，或血肉枯竭皮骨相連，或身出膿血更相飲吮，或自截支節撩亂委擲，或眼目角睞，或口面喎斜，或舌形廣大，或縮如壃石，或持人頭，或執死人手足骨肉肝膽腸胃而噉食之，或執毒蛇而食，或以蛇纏頸，或手擎髑髏，或著髑髏之鬘，或復面色全赤全白全青全黃，或有半黃半青半白半赤，或作煙熏之色，或作死灰之色，或復身毛如針，或毛出火焰，或張目閉目，或口吐白沫。",
    "T03n0187_009:0594a14_2": "或於身上現百千面，一一面狀甚可怖畏。",
    "T03n0187_009:0594a15_3": "或從眼耳鼻口出諸黑蛇而噉食之。",
    "T03n0187_009:0594a16_4": "或飲融銅，或吞鐵丸，或刖手足肘膝而行，或身出煙焰象頭戴山，或被髮露形，或衣青黃赤白之服，或著師子虎狼蛇豹之皮，或頭上火然瞋目奮怒，交橫衝擊遍滿虛空，及在地上形狀變異，不可勝載。",
    "T03n0187_009:0594a22_0": "「是諸天鬼，或布黑雲雷電霹靂，或雨沙土瓦石，或擎大山，或放猛火，或吐毒蛇，或有努爪，或有揮劍，或有彎弓，或有舞矟，或有揮鉞，或有搖動脣頷，或有張口欲噬，或哭或笑，或飛或走，或隱或顯，哮吼呌呼惡聲震裂。",
    "T03n0187_009:0594a27_1": "如是兵眾無量無邊百千萬億，畟塞填咽菩提樹邊，煙焰欝蒸狂風衝怒，震動山岳蕩覆河海，天地掩色星辰無光。",
    "T03n0187_009:0594b01_0": "魔軍集時其夜正半，是時無量淨居天眾作如是言：『菩薩今者證大菩提。』",
    "T03n0187_009:0594b02_1": "復有天言：『魔眾熾盛，由此或能損害菩薩。』",
    "T03n0187_009:0594b03_2": "爾時菩薩報彼天言：『我今不久當破魔軍悉令退散，猶如猛風吹微細花。』",
    "T03n0187_009:0594b05_3": "於是端坐正念不動，觀諸魔軍如童子戲。",
    "T03n0187_009:0594b06_4": "魔益忿怒轉增戰力。",
    "T03n0187_009:0594b06_5": "菩薩慈悲令舉石者不能勝舉，其勝舉者又不墮落，揮刀擲劍停在空中，或有墮地悉皆碎折，惡龍吐毒變成香風，沙礫瓦石雨雹亂下，皆悉化為拘物頭華。",
    "T03n0187_009:0594b10_6": "所有彎弓射菩薩者，其箭著絃皆不得發，或有發者停住空中，於其鏃上皆生蓮花，火勢猛熾化為五色拘物頭花。",
    "T03n0187_009:0594b14_0": "「爾時波旬猶故瞋忿毒心不止，仗劍前趨語菩薩言：『汝釋比丘，若安此坐不速起者，吾自殺汝。』",
    "T03n0187_009:0594b16_1": "於是東西馳走欲近菩薩不能前進。",
    "T03n0187_009:0594b17_2": "是時魔王長子前抱其父作如是言：『大王！",
    "T03n0187_009:0594b18_3": "今者會自不能殺彼沙門，徒生惡念必招罪咎。』",
    "T03n0187_009:0594b19_4": "魔不受諫向菩薩走。",
    "T03n0187_009:0594b20_0": "「是時淨居天子在虛空中語波旬言：『汝不自量，欲害菩薩終不能得，猶如猛風不能傾動須彌山王。』",
    "T03n0187_009:0594b22_1": "即向波旬，而說偈言：「『地水火風性，　　可違堅濕煖，　　菩薩志牢固，　　終無退轉時。",
    "T03n0187_009:0594b25_0": "　　在昔發弘誓，　　永離諸煩惱，　　於彼生死病，　　當作大醫王。",
    "T03n0187_009:0594b27_0": "　　人多墮邪路，　　方開正見眼，　　眾生處黑暗，　　將然智慧燈。",
    "T03n0187_009:0594b29_0": "　　欲濟生死海，　　能為作船筏，　　此是大聖主，　　方開解脫門。",
    "T03n0187_009:0594c02_0": "　　忍辱為柯幹，　　信進為花葉，　　生諸大法果，　　而汝不應毀。",
    "T03n0187_009:0594c04_0": "　　汝今有癡縛，　　彼已得解脫，　　當破汝煩惱，　　勿為障礙因，　　莫復於此人，　　而生于惡念。",
    "T03n0187_009:0594c07_0": "　　無量劫習法，　　今者皆圓滿，　　還如昔諸佛，　　於此證菩提。』」",
    "T03n0187_009:0594c09_0": "佛告諸比丘：「爾時菩提樹神，以十六種言詞毀呰魔王，淨居諸天以無量妙音讚歎菩薩。",
    "T03n0187_009:0594c11_1": "是時魔王瞋猶不解，作如是言：『今此比丘得度彼岸，當教無量無邊眾生遠離我境。』",
    "T03n0187_009:0594c13_2": "更勵魔眾駈逼菩薩而不能得。",
    "T03n0187_009:0594c14_0": "「爾時菩薩語魔王言：『魔王波旬汝當諦聽！",
    "T03n0187_009:0594c15_0": "我今於此斷汝怨讎，滅汝惡業，除汝嫉妬，成就阿耨多羅三藐三菩提；汝宜廻心生大歡喜。』",
    "T03n0187_009:0594c17_1": "復告波旬：『汝以微善今獲天報，我於往昔無量劫來修習聖行，今者當得阿耨多羅三藐三菩提。』",
    "T03n0187_009:0594c19_2": "時魔波旬語菩薩言：『我昔修善汝所能知，汝之累德誰信汝者？』",
    "T03n0187_009:0594c20_3": "爾時菩薩徐舉右手以指大地，而說偈言：「『諸物依何得生長，　　大地能為平等因，　　此應與我作證明，　　汝今當觀如實說。』",
    "T03n0187_009:0594c24_0": "「爾時地神形體微妙，以種種真珠瓔珞莊嚴其身，於菩薩前從地踊出，曲躬恭敬捧七寶瓶，盛滿香花以用供養，白菩薩言：『我為證明，菩薩往昔於無量劫修習聖道，今得成佛，然我此地金剛之齊，餘方悉轉此地不動。』",
    "T03n0187_009:0594c29_1": "作是語時三千大千世界六種震動，出大音聲有十八相。",
    "T03n0187_009:0595a02_0": "「爾時魔眾，皆悉退散憒亂失據，顛倒狼藉縱橫而走，先時所變雜類之體不能復形，魔王是時神氣挫恧無復威勢，聞大地聲心生惶怖悶絕頓躃。",
    "T03n0187_009:0595a05_1": "時有地神，即以冷水灑魔王上而告之言：『汝魔波旬！",
    "T03n0187_009:0595a06_2": "速疾起去，此處當有種種兵杖欲來害汝。』",
    "T03n0187_009:0595a08_0": "「爾時魔王長子於菩薩前，頭面禮足作如是言：『大聖！",
    "T03n0187_009:0595a09_1": "願聽我父發露懺悔，凡愚淺劣猶如嬰兒無有智慧，將諸魔眾恐怖大聖，我先諮諫不受我語。",
    "T03n0187_009:0595a11_2": "今乞大聖恕寬我父，惟願大聖速證阿耨多羅三藐三菩提。』",
    "T03n0187_009:0595a13_0": "「爾時大梵天王、釋提桓因、無數天子畟塞虛空，咸見菩薩破魔軍眾，皆大歡喜作天伎樂，雨天曼陀羅華、摩訶曼陀羅華、曼殊沙花、摩訶曼殊沙華、優鉢羅華、拘物頭華、波頭摩花、芬陀利花，以天栴檀細末之香散菩薩上，各以偈頌稱讚菩薩。",
    "T03n0187_009:0595a18_1": "是時魔王波旬與其眷屬退散而去，還其自宮。」",
    "T03n0187_009:0595a20_0": "成正覺品第二十二",
    "T03n0187_009:0595a21_0": "佛告諸比丘：「爾時菩薩降伏魔怨，滅其毒刺建立法幢，初離欲惡有覺有觀，離生喜樂入初禪，內靜一心滅覺觀，定生喜樂入二禪，離喜受聖人說住於捨，有念有想身受樂入第三禪，離憂喜捨苦樂、念清淨入第四禪。",
    "T03n0187_009:0595a27_0": "「爾時菩薩住於正定，其心清白光明無染，離隨煩惱，柔軟調和無有搖動，至初夜分得智得明，攝持一心獲天眼通。",
    "T03n0187_009:0595a29_1": "菩薩即以天眼觀察一切眾生，死此生彼好色惡色，勝劣貴賤隨業而往，皆悉了知。",
    "T03n0187_009:0595b02_2": "是諸眾生緣身語意，造諸惡業誹謗聖人，邪見業故身壞命終便生惡趣。",
    "T03n0187_009:0595b04_3": "菩薩復觀見諸眾生，緣身語意造諸善業，正見業故身壞命終便生天上。",
    "T03n0187_009:0595b06_4": "於中夜分攝持一心，證得憶念過去宿命智，通觀過去自他所受生事，皆悉了知一生二生，乃至十生百生、千生萬生、億生，百億生千億生，乃至照過無量百千那由他拘胝數生，乃至成劫壞劫、無量無邊成劫壞劫，皆悉憶知。",
    "T03n0187_009:0595b11_5": "一一住處若名若姓，若色相若飲食若苦樂若受生若死沒，所有色相住處事業，若自若他，皆悉了知。",
    "T03n0187_009:0595b13_6": "「菩薩作是念言：『一切眾生住於生老病死險惡趣中不能覺悟，云何令彼了知生老病死苦蘊邊際？』",
    "T03n0187_009:0595b16_0": "作是思惟：『此老病死從何而有？』",
    "T03n0187_009:0595b16_1": "即時能知因生故有，以有生故老病死有。",
    "T03n0187_009:0595b17_2": "如是生者復因何有？",
    "T03n0187_009:0595b18_3": "即時能知因有故有。",
    "T03n0187_009:0595b18_4": "『如是有者復因何有？』",
    "T03n0187_009:0595b19_5": "即時能知因取故有。",
    "T03n0187_009:0595b19_6": "『如是取者復因何有？』",
    "T03n0187_009:0595b20_7": "即時能知因愛故有。",
    "T03n0187_009:0595b20_8": "『如是愛者復因何有？』",
    "T03n0187_009:0595b21_9": "即時能知因受故有。",
    "T03n0187_009:0595b21_10": "『如是受者復因何有？』",
    "T03n0187_009:0595b22_11": "即時能知因觸故有。",
    "T03n0187_009:0595b22_12": "『如是觸者復因何有？』",
    "T03n0187_009:0595b23_13": "即時能知因六處有。",
    "T03n0187_009:0595b23_14": "『如是六處復因何有？』",
    "T03n0187_009:0595b24_15": "即時能知因名色有。",
    "T03n0187_009:0595b24_16": "『如是名色復因何有？』",
    "T03n0187_009:0595b25_17": "即時能知因識故有。",
    "T03n0187_009:0595b25_18": "『如是識者復因何有？』",
    "T03n0187_009:0595b26_19": "即時能知因行故有。",
    "T03n0187_009:0595b26_20": "『如是行者復因何有？』",
    "T03n0187_009:0595b27_21": "即時能知因無明有。",
    "T03n0187_009:0595b28_0": "「爾時菩薩既知無明因行，行因識，識因名色，名色因六處，六處因觸，觸因受，受因愛，愛因取，取因有，有因生，生因老死憂悲苦惱，相因而生。",
    "T03n0187_009:0595c02_1": "復更思惟：『因何無故老死無？",
    "T03n0187_009:0595c03_2": "因何滅故老死滅？』",
    "T03n0187_009:0595c03_3": "即時能知，無明滅故即行滅，行滅故即識滅，識滅故即名色滅，名色滅故即六處滅，六處滅故即觸滅，觸滅故即受滅，受滅故即愛滅，愛滅故即取滅，取滅故即有滅，有滅故即生滅，生滅故即老死滅，老死滅故即憂悲苦惱滅。",
    "T03n0187_009:0595c08_4": "復更思惟：『此是無明，此是無明因，此是無明滅，此是滅無明道，更無有餘；此是行，此是行因，此是行滅，此是滅行道；此是識，此是識因，此是識滅，此是滅識道；此是名色，此是名色因，此是名色滅，此是滅名色道；此是六處，此是六處因，此是六處滅，此是滅六處道；此是觸，此是觸因，此是觸滅，此是滅觸道；此是受，此是受因，此是受滅，此是滅受道；此是愛，此是愛因，此是愛滅，此是滅愛道；此是取，此是取因，此是取滅，此是滅取道；此是有，此是有因，此是有滅，此是滅有道；此是生，此是生因，此是生滅，此是滅生道；此是老死，此是老死因，此是老死滅，此是滅老死之道，此是憂悲苦惱。",
    "T03n0187_009:0595c22_5": "如是大苦蘊生乃至滅，如是應知。",
    "T03n0187_009:0595c23_6": "此是苦，此是集，此是苦集滅，此是滅苦集道，應如是知。』」",
    "T03n0187_009:0595c25_0": "佛告諸比丘：「菩薩於後夜分明星出時，佛、世尊、調御丈夫聖智，所應知，所應得，所應悟，所應見，所應證，彼一切一念相應慧證阿耨多羅三藐三菩提，成等正覺，具足三明。",
    "T03n0187_009:0595c29_1": "諸比丘！",
    "T03n0187_009:0595c29_2": "是時諸天眾中無量天子作如是言：『我等應散香花供養如來。』",
    "T03n0187_009:0596a01_3": "復有天子，曾見先佛成正覺時，即作是言：『汝等未可散花，如來當現瑞相，往昔諸佛成正覺時皆現瑞相。』",
    "T03n0187_009:0596a04_4": "諸比丘！",
    "T03n0187_009:0596a04_5": "如來知彼天子思見瑞相，上昇虛空高七多羅樹，如佛所證以偈頌曰：「『煩惱悉已斷，　　諸漏皆空竭，　　更不復受生，　　是名盡苦際。』",
    "T03n0187_009:0596a09_0": "「爾時彼諸天子心生歡喜，以微妙天花遍散佛上，當於是時香花彌布積至于膝。",
    "T03n0187_009:0596a10_1": "如來遠離無明黑暗及愛見網，竭煩惱河、拔除毒刺、解諸纏縛、摧壞魔幢建立勝幡，能善安處諸眾生界記莂眾生，觀察根性知其病本，施甘露藥為大醫王，令諸眾生皆得度脫，安置涅槃寂靜之樂，住如來藏結解脫繒入智慧城，同諸如來清淨法界。」",
    "T03n0187_009:0596a17_0": "佛告諸比丘：「一切如來見我成道皆悉讚言：『善哉，善哉！』",
    "T03n0187_009:0596a18_1": "咸以寶蓋而覆於我。",
    "T03n0187_009:0596a18_2": "其諸寶蓋合成一蓋，遍覆十方三千大千世界，於寶蓋中出妙光明，其光明網遍照無量無邊世界。",
    "T03n0187_009:0596a21_3": "彼世界中，諸菩薩眾讚佛功德而說偈言：「『如彼波頭摩，　　從地而踊出，　　開敷甚清淨，　　不為淤泥染。",
    "T03n0187_009:0596a25_0": "　　起大慈悲心，　　如雲遍充滿，　　當雨大法雨，　　潤洽於眾生。",
    "T03n0187_009:0596a27_0": "　　能令諸善牙，　　一切皆增長，　　堪受教法者，　　成就解脫果。』",
    "T03n0187_009:0596a29_0": "「爾時諸天，以偈頌曰：「『人中師子降眾魔，　　諸定現前證甘露，　　獲得三明及十力，　　威神震動遍十方。』",
    "T03n0187_009:0596b03_0": "　　在昔諸來菩薩眾，　　為愛法故供養佛，　　即從坐起禮佛足，　　讚歎如來作是言：　『世尊得無疲勞耶，　　我等親見摧魔眾，　　善哉丈夫三界尊，　　當雨無邊大法雨。』",
    "T03n0187_009:0596b07_0": "　　十方諸佛皆施蓋，　　復出迦陵微妙音：　『如我所得淨菩提，　　仁者所證亦如是。』」",
    "T03n0187_009:0596b09_0": "佛告諸比丘：「欲界諸天女等，見於如來坐菩提座，獲一切智大願滿足，降伏魔怨建立勝幢，為大醫王善療眾病。",
    "T03n0187_009:0596b11_1": "如師子王無諸怖畏，清淨離垢得一切智，具足三明超越四流，持一法蓋覆護三界稱婆羅門，遠離諸垢稱為比丘，除無明藏稱為沙門，離諸不善稱知足者，斷煩惱故稱勇猛者，能壞魔幢稱大力者，猶如寶洲，一切法寶充滿其中。",
    "T03n0187_009:0596b17_2": "時諸天女即說偈言：「『於此菩提樹王下，　　降伏一切大魔軍，　　安住不動如須彌，　　身心堅固無驚畏。",
    "T03n0187_009:0596b20_0": "　　尊於多劫修布施，　　故得一切皆圓滿，　　尊於多劫修戒行，　　暎蔽釋梵諸天眾，　　尊於多劫行忍辱，　　故得身相真金色，　　尊於多劫勤精進，　　故能降伏諸魔怨，　　尊於多劫修禪定，　　故獲如斯勝供養，　　尊於歷劫習多聞，　　速證無上大菩提，　　尊能降伏於蘊魔，　　死魔煩惱及天魔，　　一切諸魔皆斷滅，　　是故今者無憂惱。",
    "T03n0187_009:0596b28_0": "　　天中之天為最尊，　　三界人天所供養，　　由是有種福田者，　　所得之福無失壞。",
    "T03n0187_009:0596c01_0": "　　眉間毫相極光明，　　普照十方諸國土，　　掩蔽世間諸日月，　　一切眾生蒙饒益。",
    "T03n0187_009:0596c03_0": "　　如來身色甚端嚴，　　相好顏容極清淨，　　堪為三界應供者，　　普利一切諸群生。",
    "T03n0187_009:0596c05_0": "　　目淨遍觀於十方，　　普見眾生身業事，　　耳淨遍聞於一切，　　天人言音佛法聲。",
    "T03n0187_009:0596c07_0": "　　廣長舌相演妙音，　　求解脫者聞甘露，　　魔軍興害不驚懼，　　天人供養無喜慍。",
    "T03n0187_009:0596c09_0": "　　摧壞魔怨不加力，　　但以慈心降伏之，　　無染無著無諸過，　　身心安隱不傾動。",
    "T03n0187_009:0596c11_0": "　　今有無上天人師，　　一切眾生蒙善利，　　逮聞正法當信受，　　願速如尊成正覺。』」",
    "T03n0187_009:0596c13_0": "佛告諸比丘：「如來於菩提樹下，初成正覺現佛神通，遊戲自在不可勝載，若欲說者窮劫不盡。」",
    "T03n0187_009:0596c15_1": "爾時世尊，略說偈言：「普變一切地，　　平正猶如掌，　涌出妙蓮花，　　一一皆千葉。",
    "T03n0187_009:0596c18_0": "　無量諸天眾，　　各雨眾妙花，　復於世尊前，　　合掌而瞻仰。",
    "T03n0187_009:0596c20_0": "　世尊初成佛，　　作種種神通，　須彌諸山王，　　草木叢林等，　一切皆稽首，　　頂禮菩提座，　此是佛世尊，　　現神通遊戲。",
    "T03n0187_009:0596c24_0": "　身放百千種，　　光明照十方，　逮三惡眾生，　　息苦獲安樂。",
    "T03n0187_009:0596c26_0": "　是時八難處，　　無有一眾生，　懷貪瞋癡等，　　一切諸煩惱。",
    "T03n0187_009:0596c28_0": "　此是師子王，　　大神通遊戲。",
    "T03n0187_009:0596c29_0": "　日月摩尼火，　　電等諸光明，　由佛放光明，　　蔽之皆不現。",
    "T03n0187_009:0597a02_0": "　諸天人世間，　　無能見佛頂。",
    "T03n0187_009:0597a03_0": "　坐於師子座，　　作遊戲神通，　佛以指按地，　　即時六種動。",
    "T03n0187_009:0597a05_0": "　降伏魔軍眾，　　如制兜羅綿，　魔王懷憂惱，　　以杖而畵地。",
    "T03n0187_009:0597a07_0": "　此是佛世尊，　　遊戲大神通。」",
    "T03n0187_009:0597a08_0": "方廣大莊嚴經卷第九"
}