{
    "T25n1509_094:0715a15_0": "大智度論釋畢定品第八十三",
    "T25n1509_094:0715a16_0": "之餘(卷第九十四)",
    "T25n1509_094:0715a18_0": "龍樹菩薩造",
    "T25n1509_094:0715a19_0": "後秦龜茲國三藏鳩摩羅什譯",
    "T25n1509_094:0715a20_0": "◎【經】「世尊！",
    "T25n1509_094:0715a20_1": "菩薩摩訶薩住何等白淨法，能作如是方便力而不受染污？」",
    "T25n1509_094:0715a21_2": "佛言：「菩薩用般若波羅蜜作如是方便力，於十方如恒河沙等國土中饒益眾生，亦不貪著是身。",
    "T25n1509_094:0715a23_3": "何以故？",
    "T25n1509_094:0715a24_4": "著者、著法、著處，是三法皆不可得，自性空故。",
    "T25n1509_094:0715a25_5": "空不著空，空中無著者，亦無著處。",
    "T25n1509_094:0715a25_6": "何以故？",
    "T25n1509_094:0715a26_7": "空中空相不可得。",
    "T25n1509_094:0715a26_8": "須菩提！",
    "T25n1509_094:0715a26_9": "是名不可得空。",
    "T25n1509_094:0715a27_0": "菩薩住是空中，能得阿耨多羅三藐三菩提。」",
    "T25n1509_094:0715a28_1": "「世尊！",
    "T25n1509_094:0715a28_2": "菩薩但住般若波羅蜜中得阿耨多羅三藐三菩提，不住餘法中耶？」",
    "T25n1509_094:0715a29_3": "「須菩提！",
    "T25n1509_094:0715a29_4": "頗有法不入般若波羅蜜者不？」",
    "T25n1509_094:0715b01_5": "「世尊！",
    "T25n1509_094:0715b01_6": "若般若波羅蜜自性空，云何一切法皆入般若波羅蜜中？",
    "T25n1509_094:0715b03_0": "世尊！",
    "T25n1509_094:0715b03_1": "空中無有法若入、若不入。」",
    "T25n1509_094:0715b03_2": "「須菩提！",
    "T25n1509_094:0715b03_3": "一切法、一切法相空不？」",
    "T25n1509_094:0715b04_4": "「世尊！",
    "T25n1509_094:0715b04_5": "空。」",
    "T25n1509_094:0715b04_6": "「須菩提！",
    "T25n1509_094:0715b04_7": "若一切法、一切法相空，云何言一切法不入空中？」",
    "T25n1509_094:0715b05_8": "須菩提白佛言：「世尊！",
    "T25n1509_094:0715b06_9": "云何菩薩摩訶薩行般若波羅蜜時，住一切法空中，能起神通波羅蜜；住是神通波羅蜜中，到十方如恒河沙等國土，供養現在諸佛，聞諸佛說法，於諸佛所種善根？」",
    "T25n1509_094:0715b10_10": "佛告須菩提：「菩薩摩訶薩行般若波羅蜜時，觀是十方如恒河沙等國土皆空，是國土中諸佛亦性空，但假名字故，諸佛現身所假名字亦空。",
    "T25n1509_094:0715b13_11": "若十方國土及諸佛性不空者，空為有偏；以空不偏故，一切法、一切法相空。",
    "T25n1509_094:0715b15_12": "以是故，一切法、一切法相空。",
    "T25n1509_094:0715b15_13": "是故菩薩摩訶薩行般若波羅蜜，用方便力，生神通波羅蜜；住是神通波羅蜜中，起天眼、天耳、如意足、知他心智、宿命智，知眾生生死。",
    "T25n1509_094:0715b18_14": "若菩薩遠離神通波羅蜜，不能得饒益眾生，亦不能得阿耨多羅三藐三菩提。",
    "T25n1509_094:0715b20_15": "是菩薩摩訶薩神通波羅蜜，是阿耨多羅三藐三菩提道。",
    "T25n1509_094:0715b21_16": "何以故？",
    "T25n1509_094:0715b22_17": "用是天眼自見諸善法，亦教他人令得諸善法，於善法亦不著，諸善法自性空故。",
    "T25n1509_094:0715b23_18": "空無所著，若著則受味，是空中無有味。",
    "T25n1509_094:0715b24_19": "是菩薩摩訶薩行般若波羅蜜時，能生如是天眼，用是眼觀一切法空；見是法空，不取相、不作業；亦為人說是法，亦不得眾生相、不得眾生名。",
    "T25n1509_094:0715b28_20": "如是菩薩摩訶薩用無所得法故起神通波羅蜜，用是神通波羅蜜，神通所應作者能作。",
    "T25n1509_094:0715c01_21": "「是菩薩用天眼通過於人眼，見十方國土；見已，飛到十方，饒益眾生——或以布施、或以持戒、或以忍辱、或以精進、或以禪定、或以智慧，饒益眾生；或以三十七助道法，或以諸禪、解脫、三昧，或以聲聞法、或以辟支佛法、或以菩薩法、或以佛法，饒益眾生。",
    "T25n1509_094:0715c06_22": "「為慳者如是說法：『諸眾生！",
    "T25n1509_094:0715c07_23": "當行布施，貧窮是苦惱法，貧窮之人自不能益，何能益他？",
    "T25n1509_094:0715c08_24": "以是故，汝等當勤布施，自身得樂，亦能令他得樂；莫以貧窮故共相食噉，不得離三惡道。』",
    "T25n1509_094:0715c10_25": "為破戒者說法：『諸眾生！",
    "T25n1509_094:0715c11_26": "破戒法大苦惱！",
    "T25n1509_094:0715c11_27": "破戒之人自不能益，何能益他？",
    "T25n1509_094:0715c12_28": "破戒法受苦果報：若在地獄，若在餓鬼，若在畜生。",
    "T25n1509_094:0715c13_29": "汝等墮三惡道中，自不能救，何能救人？",
    "T25n1509_094:0715c14_30": "以是故，汝等不應隨破戒心，死時有悔。』",
    "T25n1509_094:0715c15_31": "若有共相瞋諍者，說如是法：『諸眾生！",
    "T25n1509_094:0715c16_32": "莫共相瞋！",
    "T25n1509_094:0715c16_33": "瞋亂心人，不順善法。",
    "T25n1509_094:0715c16_34": "汝等今共相瞋亂心，或墮地獄，若餓鬼、畜生中。",
    "T25n1509_094:0715c17_35": "以是故，汝等不應生一念瞋恚心，何況多！』",
    "T25n1509_094:0715c18_36": "為懈怠眾生說法，令得精進；散亂眾生，令得禪定；愚癡眾生，令得智慧亦如是。",
    "T25n1509_094:0715c20_37": "「行婬欲者，令觀不淨；瞋恚者，令觀慈心；愚癡眾生，令觀十二因緣。",
    "T25n1509_094:0715c22_38": "行非道眾生，令入正道，所謂聲聞道、辟支佛道、佛道。",
    "T25n1509_094:0715c23_39": "為是眾生如是說法：『汝等所著是法性空，性空法中不可得著，不著相是空相。』",
    "T25n1509_094:0715c25_40": "如是，須菩提！",
    "T25n1509_094:0715c25_41": "菩薩摩訶薩行般若波羅蜜時，住神通波羅蜜中，為眾生作利益。",
    "T25n1509_094:0715c26_42": "須菩提！",
    "T25n1509_094:0715c27_43": "菩薩若遠離神通，不能隨眾生意善說法。",
    "T25n1509_094:0715c28_44": "以是故，須菩提！",
    "T25n1509_094:0715c28_45": "菩薩摩訶薩行般若波羅蜜時，應起神通。",
    "T25n1509_094:0715c29_46": "須菩提！",
    "T25n1509_094:0715c29_47": "譬如鳥無翅不能高翔；菩薩無神通，不能隨意教化眾生。",
    "T25n1509_094:0716a01_48": "以是故，須菩提！",
    "T25n1509_094:0716a02_49": "菩薩摩訶薩行般若波羅蜜，應起諸神通；起諸神通已，若欲饒益眾生，隨意能益。",
    "T25n1509_094:0716a04_0": "「是菩薩用天眼見如恒河沙等諸國土及見是國土中眾生；見已，用神通力往到其所，知眾生心，隨其所應而為說法，或說布施、或說持戒、或說禪定乃至或說涅槃法。",
    "T25n1509_094:0716a07_1": "是菩薩用天耳，聞二種音聲：若人、若非人。",
    "T25n1509_094:0716a08_2": "用天耳聞十方諸佛所說法，皆能受持；如所聞法為眾生說，或說布施乃至或說涅槃。",
    "T25n1509_094:0716a10_3": "是菩薩淨他心智，用他心智知眾生心，隨其所應而為說法，或說布施乃至或說涅槃。",
    "T25n1509_094:0716a12_4": "是菩薩宿命智憶念種種本生處，亦自憶、亦憶他人；用是宿命智，念過去在在處處諸佛名字及弟子眾；有眾生信樂宿命者，為現宿命事而為說法，或說布施乃至或說涅槃。",
    "T25n1509_094:0716a16_5": "用如意神通力到種種無量諸佛國土，供養諸佛，從諸佛種善根，還來本國。",
    "T25n1509_094:0716a18_6": "是菩薩漏盡神通智證，用是漏盡神通智證故，為眾生隨應說法，或說布施乃至或說涅槃。",
    "T25n1509_094:0716a20_7": "如是，須菩提！",
    "T25n1509_094:0716a20_8": "菩薩摩訶薩行般若波羅蜜時，應如是起諸神通。",
    "T25n1509_094:0716a21_9": "菩薩用修是神通故，隨意受身，苦樂不染；譬如佛所化人，作一切事，苦樂不染。",
    "T25n1509_094:0716a23_10": "「菩薩摩訶薩行般若波羅蜜時，應如是遊戲神通，能淨佛國土、成就眾生。",
    "T25n1509_094:0716a25_11": "復次，須菩提！",
    "T25n1509_094:0716a25_12": "菩薩摩訶薩不淨佛國土、不成就眾生，不能得阿耨多羅三藐三菩提。",
    "T25n1509_094:0716a27_13": "何以故？",
    "T25n1509_094:0716a27_14": "因緣不具足故，不能得阿耨多羅三藐三菩提。」",
    "T25n1509_094:0716a28_15": "須菩提白佛言：「世尊！",
    "T25n1509_094:0716a29_0": "何等是菩薩摩訶薩因緣具足已，得阿耨多羅三藐三菩提？」",
    "T25n1509_094:0716b01_1": "佛告須菩提：「一切善法是菩薩阿耨多羅三藐三菩提因緣。」",
    "T25n1509_094:0716b02_2": "須菩提白佛言：「世尊！",
    "T25n1509_094:0716b03_3": "何等是善法，以是善法故，得阿耨多羅三藐三菩提？」",
    "T25n1509_094:0716b04_4": "佛告須菩提：「菩薩從初發意已來，檀波羅蜜是善法因緣，是中無分別是施者、是受者，性空故。",
    "T25n1509_094:0716b06_5": "用是檀波羅蜜，能自利益，亦能利益眾生，從生死拔出，令得涅盤。",
    "T25n1509_094:0716b07_6": "是諸善法皆是菩薩摩訶薩阿耨多羅三藐三菩提因緣。",
    "T25n1509_094:0716b09_7": "行是道，過去、未來、現在諸菩薩摩訶薩得度生死——已度、今度、當度。",
    "T25n1509_094:0716b10_8": "尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，四禪、四無量心、四無色定，四念處乃至八聖道分，十八空，八背捨、九次第定，陀羅尼門，佛十力、四無所畏、四無礙智、十八不共法——如是等功德，皆是阿耨多羅三藐三菩提道。",
    "T25n1509_094:0716b15_9": "須菩提！",
    "T25n1509_094:0716b16_10": "是名善法。",
    "T25n1509_094:0716b16_11": "菩薩摩訶薩具足是善法已，當得一切種智；得一切種智已，當轉法輪；轉法輪已，當度眾生。」",
    "T25n1509_094:0716b19_0": "【論】釋曰：爾時，須菩提問：「住何等善根故能受此身？」",
    "T25n1509_094:0716b20_1": "佛答：「菩薩摩訶薩一切善法具足。」",
    "T25n1509_094:0716b20_2": "乃至須菩提大歡喜白佛言：「菩薩摩訶薩大方便成就力，住何等聖無漏法，能受此身而不為畜身所染？",
    "T25n1509_094:0716b23_3": "譬如幻師，亦如變化。",
    "T25n1509_094:0716b23_4": "住何等白淨法，能作如是方便？」",
    "T25n1509_094:0716b24_5": "佛答：「菩薩以般若波羅蜜力故，能成就如是方便，作種種身，能利益十方國土中眾生，亦不貪是身。」",
    "T25n1509_094:0716b27_6": "佛此中說因緣：「是菩薩三法不可得：一者、是菩薩身，二者、所作鹿、馬，三者、所用法。」",
    "T25n1509_094:0716b28_7": "何以故？",
    "T25n1509_094:0716b29_8": "是法皆性空。",
    "T25n1509_094:0716b29_9": "空亦不著空，空中亦無貪著。",
    "T25n1509_094:0716c01_10": "法無故眾生無，眾生無故法亦無。",
    "T25n1509_094:0716c01_11": "此中佛說因緣：「空中空不可得。」",
    "T25n1509_094:0716c02_12": "不可得故，菩薩云何貪是智慧？",
    "T25n1509_094:0716c03_13": "是名無所得空般若波羅蜜，菩薩住是中，能得阿耨多羅三藐三菩提。",
    "T25n1509_094:0716c05_14": "以無障礙故易得。",
    "T25n1509_094:0716c05_15": "須菩提問：「菩薩住六波羅蜜乃至十八不共法，今何以但說住無所得般若波羅蜜中得？」",
    "T25n1509_094:0716c07_16": "佛答：「須菩提！",
    "T25n1509_094:0716c07_17": "何法不入般若中？」",
    "T25n1509_094:0716c08_18": "一切法皆入般若波羅蜜中；若住般若波羅蜜，則住一切法。",
    "T25n1509_094:0716c09_19": "復問：「若般若波羅蜜性空，云何一切法皆入中？」",
    "T25n1509_094:0716c10_20": "此中須菩提自說因緣：「一切法性空中，無有法出、無有法入。」",
    "T25n1509_094:0716c12_21": "佛告須菩提：「一切法、一切法相空耶？」",
    "T25n1509_094:0716c13_22": "「世尊！",
    "T25n1509_094:0716c13_23": "空。」",
    "T25n1509_094:0716c13_24": "「須菩提！",
    "T25n1509_094:0716c13_25": "若一切法、一切法相空，一切法應入空中，汝云何言空中無有法出入？」",
    "T25n1509_094:0716c15_26": "爾時，須菩提心伏受解；聞是菩薩化身度眾生，今問：「世尊！",
    "T25n1509_094:0716c16_27": "菩薩云何住一切法空中，能起神通波羅蜜，到十方如恒河沙國土供養佛、聽法、種甚深善根？」",
    "T25n1509_094:0716c18_28": "善根者，諸陀羅尼、三昧門、無礙解脫之根本。",
    "T25n1509_094:0716c19_29": "須菩提意：般若波羅蜜性空，云何菩薩安住性空波羅蜜中能行是神通有法？",
    "T25n1509_094:0716c21_30": "佛言：「空故能行。",
    "T25n1509_094:0716c21_31": "所以者何？",
    "T25n1509_094:0716c22_32": "須菩提！",
    "T25n1509_094:0716c22_33": "菩薩行般若時，觀十方如恒河沙國土皆空，是國土諸佛亦空。」",
    "T25n1509_094:0716c23_34": "問曰：若國土空，佛亦應空，何以別說？",
    "T25n1509_094:0716c24_35": "答曰：佛以無量阿僧祇實功德得是身，能以一足指動十方如恒河沙國土；又菩薩世世來深愛重佛，不能疾觀使空。",
    "T25n1509_094:0716c27_36": "是故不共國土合說。",
    "T25n1509_094:0716c28_0": "此中佛自說因緣：「若十方國土及諸佛不空者，空為有偏。",
    "T25n1509_094:0716c29_1": "有偏名有空、不空處。",
    "T25n1509_094:0716c29_2": "今實不偏，故一切法、一切法相空。」",
    "T25n1509_094:0717a01_3": "菩薩行般若波羅蜜，一切法無礙；以肉眼觀色不通：見上、不見下，見前、不見後，通見、障不見，晝見、夜不見；知肉眼力少故，以方便更求天眼。",
    "T25n1509_094:0717a05_4": "方便力者，令他界四大來在身中。",
    "T25n1509_094:0717a05_5": "用天眼義，如先說。",
    "T25n1509_094:0717a06_6": "生天耳、如意足、他心智、宿命智，知眾生生死所趣等。",
    "T25n1509_094:0717a07_7": "菩薩若無神通，不能得饒益眾生。",
    "T25n1509_094:0717a08_8": "何以故？",
    "T25n1509_094:0717a08_9": "若無神通，云何能令多眾生發心？",
    "T25n1509_094:0717a09_10": "菩薩有神通，猶尚不能盡令眾生發心，何況無！",
    "T25n1509_094:0717a10_11": "是故神通波羅蜜是菩薩所行道。",
    "T25n1509_094:0717a11_12": "菩薩自見善法，亦令他人得見善法，亦不著是善法。",
    "T25n1509_094:0717a12_13": "何以故？",
    "T25n1509_094:0717a12_14": "是法性皆空故。",
    "T25n1509_094:0717a13_15": "問曰：天眼可見色，云何見善法？",
    "T25n1509_094:0717a14_0": "又言見一切法性空？",
    "T25n1509_094:0717a14_1": "答曰：因中說果。",
    "T25n1509_094:0717a14_2": "以天眼見，自見己身及見十方眾生，然後用他心智、宿命智求其今世、後世善根；是善根及果報，久皆磨滅，磨滅故見空。",
    "T25n1509_094:0717a17_3": "是善根皆是有為法、無自性，無自性故空，空故不可著，亦不可受味，不可受味故不著。",
    "T25n1509_094:0717a19_4": "譬如蠅無處不著，唯不著火焰。",
    "T25n1509_094:0717a20_5": "眾生愛著亦如是，善、不善法中皆著，乃至非有想非無想著故，不能入涅槃；唯不能著般若波羅蜜性空火。",
    "T25n1509_094:0717a23_6": "所以者何？",
    "T25n1509_094:0717a23_7": "般若波羅蜜、般若波羅蜜相空；若般若波羅蜜不空，即是味，是可著處。",
    "T25n1509_094:0717a24_8": "菩薩住是智慧中，不起有漏業，為眾生說法，亦知眾生假名不可得。",
    "T25n1509_094:0717a26_9": "安住是無所得般若波羅蜜中，而能具足神通事；若菩薩不得是無障礙般若，則不能得無礙神通。",
    "T25n1509_094:0717a28_10": "菩薩得是無障礙空神通，飛到十方國土，利益眾生，如經中廣說，或以布施、或以持戒等。",
    "T25n1509_094:0717b02_11": "慳者為說布施等六波羅蜜義，如此中佛自廣說。",
    "T25n1509_094:0717b03_12": "如此中說譬喻：如鳥無翅不能飛翔；菩薩亦如是，無神通波羅蜜，不能教化眾生。",
    "T25n1509_094:0717b05_13": "菩薩以天眼見十方國土、諸佛及一切眾生。",
    "T25n1509_094:0717b06_14": "以天耳力，從諸佛聞法。",
    "T25n1509_094:0717b07_0": "以如意神通力，放大光明，或現水火作種種變化，現奇特事，令眾生發希有尊重心。",
    "T25n1509_094:0717b09_0": "以他心智力故，知他心心數法所著、所厭，可度、不可度，是利、是鈍，是善根成就、是未成就——如是等知他眾生心，攝取善根成就者。",
    "T25n1509_094:0717b11_1": "有可度者，以宿命智、生死智觀其本末：「何所從來？",
    "T25n1509_094:0717b13_2": "種何善根？",
    "T25n1509_094:0717b13_3": "所好何行？",
    "T25n1509_094:0717b13_4": "從此終當生何所？",
    "T25n1509_094:0717b14_5": "何時當得解脫？」",
    "T25n1509_094:0717b14_6": "如是籌量思惟，知可度者過去業因緣、未來世果報。",
    "T25n1509_094:0717b15_7": "復以神通力，是人應以恐怖度者，以地獄示之：「汝當生此中。」",
    "T25n1509_094:0717b17_8": "應以歡喜度者，示以天堂；眼見是事，心懷驚怖、歡喜，厭患世間。",
    "T25n1509_094:0717b18_9": "爾時，以漏盡神通說漏盡法，眾生聞是法，破其著心，以三乘而得涅槃。",
    "T25n1509_094:0717b20_10": "譬如白鷺欲取魚時，籌量進止，不失期會，知其可得，即便取之，終不空也。",
    "T25n1509_094:0717b22_11": "菩薩亦如是，以神通力故，觀眾生本末，應度因緣、國土、時節，知其信等諸根增利、諸因緣具足而為說法，則不空也。",
    "T25n1509_094:0717b25_12": "是故說：「菩薩離神通，不能饒益眾生；如鳥無翅。」",
    "T25n1509_094:0717b26_13": "餘神力，如佛自說：「以天眼見十方眾生生死，亦知眾生心，隨意說法。",
    "T25n1509_094:0717b28_0": "乃至善修神通力，而為眾生受身，不為苦樂所污。」",
    "T25n1509_094:0717b29_1": "是菩薩於眾生中，或為父、或為子，或為師、或為弟子，或為主、或為奴，或為象馬、或為乘象馬者，或時富貴力勢、或時貧賤——於此諸事，亦不為染污；譬如佛所化人，作一切事，不染苦樂。",
    "T25n1509_094:0717c04_2": "一切事者，如先作種種阿僧祇身度眾生。",
    "T25n1509_094:0717c05_3": "苦樂不染者，樂中不生愛，苦中不生瞋；不如生死眾生隨處起煩惱。",
    "T25n1509_094:0717c07_4": "菩薩應如是遊戲神通，成就眾生、淨佛國土。",
    "T25n1509_094:0717c08_5": "問曰：菩薩神通力有所作，何以名遊戲？",
    "T25n1509_094:0717c09_6": "答曰：戲名如幻師種種現變；菩薩神通種種現化，名之為戲。",
    "T25n1509_094:0717c10_7": "復次，佛法中三三昧，空名為上行。",
    "T25n1509_094:0717c11_8": "何以故？",
    "T25n1509_094:0717c11_9": "似如涅槃無所著、無所得故。",
    "T25n1509_094:0717c12_10": "諸餘行法，皆名為下下，如小兒。",
    "T25n1509_094:0717c13_0": "是故說神通力名為遊戲，於成就眾生、淨佛土中，最為要用。",
    "T25n1509_094:0717c14_1": "成就眾生，如是中說：「淨佛土，共修善根。」",
    "T25n1509_094:0717c15_2": "問曰：何必要用成就眾生、淨佛國土？",
    "T25n1509_094:0717c16_3": "答曰：佛自說因緣：「不成就眾生、淨佛國土，不能得無上道。",
    "T25n1509_094:0717c17_4": "何以故？",
    "T25n1509_094:0717c17_5": "因緣不具足，則不能得阿耨多羅三藐三菩提。」",
    "T25n1509_094:0717c19_0": "因緣者，所謂一切善法。",
    "T25n1509_094:0717c19_1": "從初發意行檀波羅蜜乃至十八不共法，於是行法中，無憶想分別：是施者、是財物、是受者；乃至十八不共法亦如是。",
    "T25n1509_094:0717c22_2": "若菩薩不著心、無所分別行六波羅蜜乃至十八不共法，是為阿耨多羅三藐三菩提因緣。",
    "T25n1509_094:0717c24_3": "以是道得阿耨多羅三藐三菩提，亦能自度，又能度眾生。",
    "T25n1509_094:0717c25_4": "問曰：菩薩若著心布施，有何等過而不名具足？",
    "T25n1509_094:0717c26_5": "著心布施，受者恩重。",
    "T25n1509_094:0717c27_6": "答曰：雖有小利而有大過；如美食雜毒，雖有美利而自喪命。",
    "T25n1509_094:0717c28_7": "問曰：何者是過？",
    "T25n1509_094:0717c29_8": "答曰：若著心布施，有不稱意事，則生恚怒；若受者不感其恩，即成怨嫌。",
    "T25n1509_094:0718a01_9": "若著心供養善人，有少凶衰，則嫌布施無應，悔惜所施；若布施心悔，所受果報則不清淨。",
    "T25n1509_094:0718a03_10": "復次，著心布施者，深心貪著財物，若有侵奪，則便加害；自念：「我為福德好事集財，汝何故侵奪？」",
    "T25n1509_094:0718a06_11": "先貪財物，為今世事而作布施，為後世事，愛惜轉深；以染著故，若有侵奪，能為重罪；重罪因緣故，受三惡道苦。",
    "T25n1509_094:0718a08_12": "復次，貪著因緣故生瞋恚，瞋恚因緣故加刀杖；刀杖殺害，受諸苦惱。",
    "T25n1509_094:0718a10_13": "復次，人起愚癡業，大不安隱，行此虛誑不實事故，後必致大患。",
    "T25n1509_094:0718a11_14": "十方諸佛皆說無相解脫門，諸法無相相是為實。",
    "T25n1509_094:0718a12_15": "若人取是財物虛誑不實相，然後心著；心著故，期大果報而能施與。",
    "T25n1509_094:0718a14_16": "譬如人欲求多收故，大用穀子。",
    "T25n1509_094:0718a15_17": "如是著心布施，果報少而不淨，終歸於盡，受諸憂惱，不可稱說，皆由取相故，有如是過。",
    "T25n1509_094:0718a17_18": "若以如實相行布施，無有如是過；無量阿僧祇生死中，受諸福樂而亦不盡，乃至得阿耨多羅三藐三菩提。",
    "T25n1509_094:0718a19_19": "復次，若人以著心行善法，是人若聞諸法畢竟空，即時捨所行法，著是空法取相，以此為實，先者為虛誑；是人則失二種法：失先善法，而墮邪見。",
    "T25n1509_094:0718a23_20": "著心者，有如是過；譬如重病之人，雖有眾藥，療之無損，藥復作病。",
    "T25n1509_094:0718a24_21": "著心行諸功德，有如是等過罪。",
    "T25n1509_094:0718a25_22": "菩薩捨於著心，不取空相；如如、法性、實際，於布施等法亦如是見。",
    "T25n1509_094:0718a27_23": "為一切眾生迴向阿耨多羅三藐三菩提。",
    "T25n1509_094:0718a28_24": "復次，菩薩布施時，作是念：「如十方三世諸佛畢竟清淨智慧，知諸法實相，亦知是布施相；我亦以是性迴向。」",
    "T25n1509_094:0718b01_25": "復次，是菩薩一切五情、心心數法中不用不行，不能知諸法相故。",
    "T25n1509_094:0718b03_26": "是法皆是因緣邊生，虛誑，無有自性故；我今欲知諸法實相迴向，是諸虛誑入實相中，皆無有異。",
    "T25n1509_094:0718b05_27": "我今未能得諸法清淨實智慧故，有所分別是虛、是實。",
    "T25n1509_094:0718b07_0": "以清淨智慧知之，則皆作第一義諦；入第一義諦中，皆為清淨，無有別異。",
    "T25n1509_094:0718b08_1": "如是布施等，迴向，直至佛道。",
    "T25n1509_094:0718b09_2": "是故說：「無所分別心，能行布施等，是名真菩薩道。」",
    "T25n1509_094:0718b10_3": "◎◎大智度論釋四諦品第八十四【經】須菩提白佛言：「世尊！",
    "T25n1509_094:0718b12_4": "若是諸法是菩薩法，何等是佛法？」",
    "T25n1509_094:0718b13_5": "佛告須菩提：「如汝所問『是諸法是菩薩法，何等是佛法』者，須菩提！",
    "T25n1509_094:0718b14_6": "菩薩法亦是佛法。",
    "T25n1509_094:0718b15_7": "若知一切種，是得一切種智，斷一切煩惱習，菩薩當得是法；佛以一念相應慧知一切法已，得阿耨多羅三藐三菩提。",
    "T25n1509_094:0718b17_8": "須菩提！",
    "T25n1509_094:0718b18_9": "是為菩薩、佛之差別。",
    "T25n1509_094:0718b18_10": "譬如向道、得果異，是二人俱為聖人。",
    "T25n1509_094:0718b19_11": "如是，須菩提！",
    "T25n1509_094:0718b19_12": "菩薩摩訶薩無礙道中行，是名菩薩摩訶薩；解脫道中無一切闇蔽，是為佛。」",
    "T25n1509_094:0718b21_13": "須菩提白佛言：「世尊！",
    "T25n1509_094:0718b21_14": "若一切法自相空，自相空法中，云何有差別之異——是地獄、是餓鬼、是畜生、是天、是人，是性地人、是八地人、是須陀洹人、是斯陀含、阿那含、阿羅漢人、是辟支佛、是菩薩、是多陀阿伽度、阿羅呵、三藐三佛陀？",
    "T25n1509_094:0718b26_15": "世尊！",
    "T25n1509_094:0718b26_16": "如諸人不可得，業因緣亦不可得，果報亦不可得！」",
    "T25n1509_094:0718b27_17": "佛言：「如是！",
    "T25n1509_094:0718b27_18": "如是！",
    "T25n1509_094:0718b28_0": "如汝所言，自相空法中，無眾生、無業因緣、無果報。",
    "T25n1509_094:0718b29_1": "須菩提！",
    "T25n1509_094:0718b29_2": "眾生不知是諸法自相空，是眾生作業因緣——若善、若惡、若無動：罪業因緣故，墮三惡道中；福業因緣故，在人、天中生；無動業因緣故，色、無色界中生。",
    "T25n1509_094:0718c03_3": "是菩薩摩訶薩行檀波羅蜜乃至十八不共法時，盡受行是助道法；如金剛三昧得阿耨多羅三藐三菩提；得已，饒益眾生。",
    "T25n1509_094:0718c06_4": "是利常不失故，不墮五道生死中。」",
    "T25n1509_094:0718c07_5": "須菩提白佛言：「世尊！",
    "T25n1509_094:0718c07_6": "佛得阿耨多羅三藐三菩提已，得五道生死不？」",
    "T25n1509_094:0718c08_7": "佛言：「不得也！",
    "T25n1509_094:0718c09_8": "須菩提！」",
    "T25n1509_094:0718c09_9": "「世尊！",
    "T25n1509_094:0718c09_10": "得業若黑、若白、若不黑不白不？」",
    "T25n1509_094:0718c10_11": "佛言：「不也！」",
    "T25n1509_094:0718c10_12": "「世尊！",
    "T25n1509_094:0718c10_13": "若不得，云何說是地獄、餓鬼、畜生、人、天、須陀洹乃至阿羅漢、辟支佛、菩薩、諸佛？」",
    "T25n1509_094:0718c12_14": "「須菩提！",
    "T25n1509_094:0718c12_15": "若眾生知諸法自相空，菩薩摩訶薩不求阿耨多羅三藐三菩提，亦不拔眾生於三惡趣，乃至五道往來生死中。",
    "T25n1509_094:0718c15_0": "須菩提！",
    "T25n1509_094:0718c15_1": "以眾生實不知諸法自性空故，不得脫五道生死；是菩薩從諸佛所聞諸法自性空，發意求阿耨多羅三藐三菩提。",
    "T25n1509_094:0718c17_2": "須菩提！",
    "T25n1509_094:0718c18_3": "諸法不爾如凡夫人所著；是眾生於無所有法中，顛倒妄想分別得法——無眾生有眾生相，無色色相，無受想行識受想行識相；乃至一切有為法無所有，用顛倒妄想心，作身、口、意業因緣，往來五道生死中不得脫。",
    "T25n1509_094:0718c23_0": "是菩薩摩訶薩行般若波羅蜜時，一切善法內般若波羅蜜中，行菩薩道，得阿耨多羅三藐三菩提。",
    "T25n1509_094:0719a01_1": "得阿耨多羅三藐三菩提已，為眾生說四聖諦——苦、苦集、苦滅、苦滅道，開示分別。",
    "T25n1509_094:0719a03_2": "一切助道善法皆入四聖諦中，用是助道善法故，分別有三寶。",
    "T25n1509_094:0719a04_3": "何等三？",
    "T25n1509_094:0719a04_4": "佛寶、法寶、僧寶。",
    "T25n1509_094:0719a05_5": "不信拒逆是三寶故，不得離五道生死。」",
    "T25n1509_094:0719a06_6": "須菩提白佛言：「世尊！",
    "T25n1509_094:0719a06_7": "用苦聖諦得度？",
    "T25n1509_094:0719a06_8": "用苦智得度？",
    "T25n1509_094:0719a07_9": "用集聖諦得度？",
    "T25n1509_094:0719a07_10": "用集智得度？",
    "T25n1509_094:0719a07_11": "用滅聖諦得度？",
    "T25n1509_094:0719a08_12": "用滅智得度？",
    "T25n1509_094:0719a08_13": "用道聖諦得度？",
    "T25n1509_094:0719a08_14": "用道智得度？」",
    "T25n1509_094:0719a09_15": "佛告須菩提：「非苦聖諦得度，亦非苦智得度；乃至非道聖諦得度，亦非道智得度。",
    "T25n1509_094:0719a11_16": "須菩提！",
    "T25n1509_094:0719a11_17": "是四聖諦平等故，我說即是涅槃；不以苦聖諦，不以集、滅、道聖諦，亦不以苦智，不以集、滅、道智得涅槃。」",
    "T25n1509_094:0719a13_18": "須菩提白佛言：「世尊！",
    "T25n1509_094:0719a14_19": "何等是四聖諦平等？」",
    "T25n1509_094:0719a14_20": "「須菩提！",
    "T25n1509_094:0719a14_21": "若無苦、無苦智，無集、無集智，無滅、無滅智，無道、無道智，是名四聖諦平等。",
    "T25n1509_094:0719a16_22": "復次，須菩提！",
    "T25n1509_094:0719a16_23": "是四聖諦如、不異、法相、法性、法住、法位、實際，有佛、無佛，法相常住，為不誑不失故。",
    "T25n1509_094:0719a18_24": "是菩薩摩訶薩行般若波羅蜜時，為通達實諦故，行般若波羅蜜。」",
    "T25n1509_094:0719a20_25": "須菩提白佛言：「世尊！",
    "T25n1509_094:0719a20_26": "云何菩薩摩訶薩為通達實諦故，行般若波羅蜜時，如通達實諦故，不墮聲聞、辟支佛地，直入菩薩位中？」",
    "T25n1509_094:0719a23_27": "佛告須菩提：「若菩薩摩訶薩如實見諸法；見已，得無所有法；得無所有法已，見一切法空——四聖諦所攝、四聖諦所不攝法皆空。",
    "T25n1509_094:0719a25_28": "若如是觀，是時，便入菩薩位中；是為菩薩住性地中，不從頂墮。",
    "T25n1509_094:0719a27_29": "用是頂墮故，墮聲聞、辟支佛地。",
    "T25n1509_094:0719a28_30": "是菩薩住性地中，能生四禪、四無量心、四無色定。",
    "T25n1509_094:0719a29_31": "是菩薩住是初定地中，分別一切諸法，通達四聖諦：知苦，不生緣苦心；乃至知道，不生緣道心。",
    "T25n1509_094:0719b02_32": "但順阿耨多羅三藐三菩提心，觀諸法如實相。」",
    "T25n1509_094:0719b03_33": "「世尊！",
    "T25n1509_094:0719b03_34": "云何觀諸法如實相？」",
    "T25n1509_094:0719b03_35": "佛言：「觀諸法空。」",
    "T25n1509_094:0719b04_36": "「世尊！",
    "T25n1509_094:0719b04_37": "何等空？」",
    "T25n1509_094:0719b04_38": "佛言：「自性空。",
    "T25n1509_094:0719b05_0": "是菩薩用如是智慧觀一切法空，無法性可見住是性中得阿耨多羅三藐三菩提。",
    "T25n1509_094:0719b06_1": "何以故？",
    "T25n1509_094:0719b07_2": "無性相是阿耨多羅三藐三菩提；非諸佛所作，非辟支佛所作，亦非阿羅漢所作，亦非向道人所作，亦非得果人所作，亦非菩薩所作。",
    "T25n1509_094:0719b10_3": "但眾生不知不見諸法如實相，以是事故，菩薩摩訶薩行般若波羅蜜，以方便力故，為是眾生說法。」",
    "T25n1509_094:0719b13_0": "【論】問曰：佛法、菩薩法大有差別：佛是一切智，菩薩未是一切智。",
    "T25n1509_094:0719b14_1": "須菩提何故生疑而問佛：「何等是諸菩薩法？",
    "T25n1509_094:0719b15_2": "何等是佛法？」",
    "T25n1509_094:0719b15_3": "答曰：此中佛教菩薩如佛所行，應如是行六波羅蜜等乃至一切種智。",
    "T25n1509_094:0719b17_4": "是故須菩提問：「若如佛行，與佛何異？」",
    "T25n1509_094:0719b18_5": "佛可其意，應如是問。",
    "T25n1509_094:0719b19_6": "色等諸法行處是同，但智慧利鈍有異。",
    "T25n1509_094:0719b19_7": "此中佛自說因緣：「菩薩雖如實行六波羅蜜而未能周遍，未能入一切門，是故不名為佛。",
    "T25n1509_094:0719b22_8": "若菩薩已入一切種智門，入諸法實相中，以一念相應智慧，得阿耨多羅三藐三菩提，斷一切煩惱習，得諸法中自在力，爾時名為佛。」",
    "T25n1509_094:0719b25_9": "如月十四日、十五日，雖同為月，十四日不能令大海水潮；菩薩亦如是，雖有實智慧清淨，未能具足諸佛法故，不能動一切十方眾生。",
    "T25n1509_094:0719b28_10": "月十五日光明盛滿時，能令大海水潮；菩薩成佛亦如是，放大光明，能動十方國土眾生。",
    "T25n1509_094:0719c01_11": "此中佛自說譬喻：「如向道、得果，雖同為聖人而有差別。」",
    "T25n1509_094:0719c03_0": "菩薩亦如是，行者名為菩薩，從初發心乃至金剛三昧；佛已得果，斷一切法中疑，無所不了，故名為佛。",
    "T25n1509_094:0719c05_1": "須菩提復問：「自相空法中差別不可得——所謂是地獄乃至天，是性人、八人，是須陀洹乃至佛！",
    "T25n1509_094:0719c07_2": "世尊！",
    "T25n1509_094:0719c07_3": "如地獄等眾生不可得，業因緣亦應不可得。",
    "T25n1509_094:0719c08_4": "何以故？",
    "T25n1509_094:0719c08_5": "作業者不可得；業不可得故，果報亦不可得。",
    "T25n1509_094:0719c09_6": "佛云何說佛與菩薩有差別？」",
    "T25n1509_094:0719c10_7": "佛可須菩提意，還以所問答須菩提：「眾生不知自性空法故，能起善惡業。」",
    "T25n1509_094:0719c12_8": "如經中廣說。",
    "T25n1509_094:0719c12_9": "眾生者，凡夫，未入正位人；是人我心顛倒，煩惱因緣故起諸業。",
    "T25n1509_094:0719c14_10": "業者，有三種：身、口、意。",
    "T25n1509_094:0719c14_11": "是三種業有二種：若善、若惡，若有漏、若無漏。",
    "T25n1509_094:0719c15_12": "惡業故墮三惡趣，善業故生天、人中。",
    "T25n1509_094:0719c16_13": "善業復有二種：一者、欲界繫，二者、色、無色界繫。",
    "T25n1509_094:0719c17_14": "色、無色界繫生業名不動，不動業故生色、無色界。",
    "T25n1509_094:0719c18_15": "若眾生自知諸法性空，即時不生著心，著心不生故不起業，乃至不生色、無色界。",
    "T25n1509_094:0719c20_16": "以實不知故生。",
    "T25n1509_094:0719c21_17": "以是事故，菩薩摩訶薩盡受行布施等法乃至十八不共法，無所失、無所少；乃至用如金剛三昧得阿耨多羅三藐三菩提，大饒益眾生。",
    "T25n1509_094:0719c24_18": "眾生得是利益故，不復往來五道生死。",
    "T25n1509_094:0719c25_19": "須菩提復問：「佛得阿耨多羅三藐三菩提時，實得是五道不？」",
    "T25n1509_094:0719c26_20": "佛言：「不得！」",
    "T25n1509_094:0719c26_21": "問曰：佛先說「大利益故，不墮五道」，今云何言「不得」？",
    "T25n1509_094:0719c28_0": "答曰：決定取相邪見、墮邪見。",
    "T25n1509_094:0719c28_1": "五道生死不得，但凡夫人以顛倒因緣起業，假名有生死五道，其實如幻、如夢。",
    "T25n1509_094:0720a01_2": "復問：「得黑、白等四種業不？」",
    "T25n1509_094:0720a02_3": "佛言：「不。」",
    "T25n1509_094:0720a02_4": "「黑業」者，是不善業，果報：地獄等受苦惱處。",
    "T25n1509_094:0720a03_5": "是中眾生，以大苦惱悶極，故名為黑。",
    "T25n1509_094:0720a04_6": "受善業果報處，所謂諸天。",
    "T25n1509_094:0720a05_0": "以其受樂隨意自在明了，故名為「白業」。",
    "T25n1509_094:0720a05_1": "是業是三界天。",
    "T25n1509_094:0720a06_2": "善、不善業受果報處，所謂人、阿修羅等八部。",
    "T25n1509_094:0720a07_3": "此處亦受樂、亦受苦，故名為「白黑業」。",
    "T25n1509_094:0720a08_4": "「無漏業」能破不善有漏業，能拔眾生令離善惡果報中。",
    "T25n1509_094:0720a09_5": "問曰：無漏業應是白，何以言非白非黑？",
    "T25n1509_094:0720a10_6": "答曰：無漏法雖清淨無垢，以空、無相、無作故無所分別，不得言白。",
    "T25n1509_094:0720a12_0": "黑、白是相待法，此中無相待故不得言白。",
    "T25n1509_094:0720a13_1": "復次，無漏業能滅一切，諸觀中分別故有黑、白，此中無觀故無白。",
    "T25n1509_094:0720a14_2": "須菩提復問：「若不得是四種業，云何分別是地獄乃至阿羅漢？」",
    "T25n1509_094:0720a16_3": "若無黑業，云何說是地獄、畜生、餓鬼？",
    "T25n1509_094:0720a16_4": "若無白業，云何說是天、人？",
    "T25n1509_094:0720a17_5": "若無黑白業，云何說是阿修羅道？",
    "T25n1509_094:0720a18_6": "若無不白不黑業，云何說是須陀洹乃至阿羅漢？",
    "T25n1509_094:0720a19_7": "佛答：若一切眾生自知諸法自性空者，菩薩不發阿耨多羅三藐三菩提意，亦不於六道中拔出眾生。",
    "T25n1509_094:0720a21_8": "何以故？",
    "T25n1509_094:0720a22_9": "眾生自知諸法性空，則無所度；譬如無病則不須藥，無闇則不須燈明。",
    "T25n1509_094:0720a23_10": "須菩提！",
    "T25n1509_094:0720a24_11": "今眾生實不知自相空法故，隨心取相生著，以著故染，染故隨於五欲，隨五欲故為貪所覆，貪因緣故，慳、虛誑、嫉妬、瞋恚、鬪諍，以瞋恚故，起諸罪業，無所識知。",
    "T25n1509_094:0720a27_12": "是故壽終隨業因緣生於彼處，續作生死業，常往來六道中，無復窮已。",
    "T25n1509_094:0720a29_13": "是故菩薩於諸佛及弟子所聞說諸法空，而慈愍眾生：「眾生以狂愚顛倒故生著，我當作佛，破眾生顛倒，令解諸法空相。」",
    "T25n1509_094:0720b03_14": "所以者何？",
    "T25n1509_094:0720b03_15": "諸法不爾如凡人所著。",
    "T25n1509_094:0720b04_16": "眾生、法無有定實，但自於無所有中憶想分別，望有所得；無眾生中起眾生想，無色中起色想，無受、想、行、識中起識想。",
    "T25n1509_094:0720b07_0": "以狂顛倒故，是人能起身、口、意業，於六道生死中不能得脫。",
    "T25n1509_094:0720b08_1": "若但生眾生法想，結縛猶輕，易可得度。",
    "T25n1509_094:0720b09_2": "生貪欲、瞋恚，於是中起諸重業，是為重縛，受此業果報，則難可得度；譬如積微塵成山，難可得移動。",
    "T25n1509_094:0720b11_3": "菩薩為是眾生故，欲破其生死因緣果報故，於般若中攝一切善法，行菩薩道，得阿耨多羅三藐三菩提。",
    "T25n1509_094:0720b14_4": "為眾生說四聖諦，所謂苦、苦集、苦滅、滅苦道，種種因緣開示、敷演。",
    "T25n1509_094:0720b16_0": "問曰：佛無量阿僧祇劫來習微妙法，所謂十八不共法，乃至無礙解脫，諸甚深業，何以但說苦、集、滅、道？",
    "T25n1509_094:0720b18_1": "答曰：眾生所畏急者，無過於苦；為除苦已，然後示以佛道。",
    "T25n1509_094:0720b19_2": "如人重病，先以除病為急；然後以寶物、衣服莊嚴其身。",
    "T25n1509_094:0720b21_0": "苦者，受五受眾身是一切苦本，性即是苦；是苦略而言之，是生、老、病等，如經中處處廣說。",
    "T25n1509_094:0720b23_1": "苦集者，愛等諸煩惱；愛是心中舊法，以是故，佛說「愛能生後身，故是苦因」，苦因即是集。",
    "T25n1509_094:0720b25_0": "若人欲捨苦，先當斷愛，愛斷苦則滅，斷愛即是苦滅。",
    "T25n1509_094:0720b26_1": "苦滅即是道，觀是五眾種種因緣，苦及苦集過罪，所謂無常、苦、空、無我，如病、如瘡、如怨、如賊等，於八聖道分中為正見，餘七事助成發起，能斷一切法中愛；如以酒發藥。",
    "T25n1509_094:0720c01_2": "此人於一切世間無所復貪，得離苦火，然後示以妙法。",
    "T25n1509_094:0720c02_3": "復次，此中佛自說因緣，所謂：「於四聖諦中攝一切善法。」",
    "T25n1509_094:0720c03_4": "有人言：「佛何以但說苦等四法？」",
    "T25n1509_094:0720c04_5": "以是故，佛說：「一切助道善法皆攝在四諦中。」",
    "T25n1509_094:0720c05_6": "助道善法因緣故，分別有三寶。",
    "T25n1509_094:0720c06_7": "眾生不信三寶故，不得離六道生死。",
    "T25n1509_094:0720c07_8": "問曰：須菩提何以作是麁問，言：「為以苦滅、以苦智滅？",
    "T25n1509_094:0720c08_9": "以集滅、集智滅？」",
    "T25n1509_094:0720c08_10": "答曰：此非麁問！",
    "T25n1509_094:0720c09_11": "今問：「見苦等四諦體故滅？",
    "T25n1509_094:0720c09_12": "為用智故滅？」",
    "T25n1509_094:0720c10_13": "愛等諸煩惱滅故，名有餘涅槃。",
    "T25n1509_094:0720c10_14": "若以苦諦得道，一切眾生牛羊等亦應得道！",
    "T25n1509_094:0720c11_15": "若用苦智得道，離苦則無智；離苦智不名為「苦諦」，但名為「苦」。",
    "T25n1509_094:0720c13_16": "苦諦、苦智和合故生，不得言「但以苦滅」、「但以智滅」。",
    "T25n1509_094:0720c14_17": "乃至道諦亦如是。",
    "T25n1509_094:0720c15_0": "佛答：「不以苦諦滅，亦不以苦智滅，乃至道諦、道智亦如是。",
    "T25n1509_094:0720c16_1": "我說：『是四諦平等即是滅。",
    "T25n1509_094:0720c17_2": "不用苦諦滅，不用乃至道諦滅。』」",
    "T25n1509_094:0720c17_3": "何以故？",
    "T25n1509_094:0720c18_4": "是苦等四法皆從緣生，虛妄不實，無有自性故不名為實，不實故云何能滅？",
    "T25n1509_094:0720c20_0": "問曰：二諦有漏，凡夫所行法故，可是虛誑不實；道諦是無漏法，無所著，雖從因緣和合生而不虛誑；又滅諦是無為法，不從因緣有。",
    "T25n1509_094:0720c23_1": "云何言「四法皆是虛誑」？",
    "T25n1509_094:0720c23_2": "答曰：初得道，知二諦是虛誑。",
    "T25n1509_094:0720c24_3": "將入無餘涅槃，亦知道諦虛誑，以空空三昧等捨離道諦，如說栰喻。",
    "T25n1509_094:0720c26_0": "滅諦亦無定法。",
    "T25n1509_094:0720c26_1": "如經中說：「離有為，無無為，因有為故說無為。」",
    "T25n1509_094:0720c27_2": "苦滅如燈滅，不應戲論求其處所。",
    "T25n1509_094:0720c28_3": "是故佛說：「不以用苦乃至用道得滅。」",
    "T25n1509_094:0720c29_4": "須菩提問佛：「何者是四諦平等？」",
    "T25n1509_094:0720c29_5": "佛答：若無八法處——所謂四諦、四諦智，是則平等。",
    "T25n1509_094:0721a02_0": "復次，須菩提！",
    "T25n1509_094:0721a02_1": "四諦如實、不誑、不異，如、法性、法相、法住、實際，若有佛、無佛，法相常住，不用心、心數法及諸觀，但為不誑眾生故。",
    "T25n1509_094:0721a04_2": "住一切餘法皆顛倒，妄著顛倒果報生故，雖能與人天喜樂，久久皆虛妄變異；但有一法，所謂諸法實相，以不誑故，常住不滅。",
    "T25n1509_094:0721a07_3": "如是菩薩行般若波羅蜜，通達諸法實諦。",
    "T25n1509_094:0721a08_4": "須菩提復問：「云何菩薩通達得實諦，過聲聞、辟支佛地，入菩薩位？」",
    "T25n1509_094:0721a10_5": "佛答：若菩薩思惟籌量求諸法，無有一法可得定相，見一切法皆空——若在四諦、若不在四諦。",
    "T25n1509_094:0721a12_6": "非四諦者，虛空、非數緣盡；餘在四諦。",
    "T25n1509_094:0721a13_7": "若觀如是法空，爾時，入菩薩位。",
    "T25n1509_094:0721a14_8": "問曰：何以不說「空亦空觀，入菩薩位」？",
    "T25n1509_094:0721a15_9": "答曰：不須是說。",
    "T25n1509_094:0721a15_10": "何以故？",
    "T25n1509_094:0721a15_11": "若說諸法空，即是空，空亦空；若是空不空，不名為一切空。",
    "T25n1509_094:0721a17_12": "是故行是空，得入菩薩位。",
    "T25n1509_094:0721a17_13": "菩薩住是性地中，不墮頂。",
    "T25n1509_094:0721a18_14": "性地者，所謂菩薩法位。",
    "T25n1509_094:0721a18_15": "如聲聞法中，燸法、頂法、忍法、世間第一法，名為性地。",
    "T25n1509_094:0721a20_16": "是法隨順無漏道，故名為性，是中住必望得道；菩薩亦如是，安住是性地中，必望作佛。",
    "T25n1509_094:0721a22_17": "能生四禪、四無量心、四無色定。",
    "T25n1509_094:0721a22_18": "是菩薩住在禪地中攝心，分別思惟籌量諸法，通達四諦——所謂知見苦，亦非緣苦生心。",
    "T25n1509_094:0721a25_19": "知苦是凡夫受身著苦因緣故，受諸憂惱；是人身皆如賊、如怨，無常、空等。",
    "T25n1509_094:0721a26_20": "得是已，即時捨，不取苦相，亦不緣苦諦，菩薩法位力故。",
    "T25n1509_094:0721a28_21": "乃至道諦亦如是。",
    "T25n1509_094:0721a28_22": "但一心迴向阿耨多羅三藐三菩提。",
    "T25n1509_094:0721a29_23": "知是四諦藥病相對，亦不著是四諦，但觀諸法如實相，不作四種分別觀。",
    "T25n1509_094:0721b02_24": "須菩提問：「云何如實觀諸法？」",
    "T25n1509_094:0721b02_25": "佛言：「觀空。",
    "T25n1509_094:0721b03_26": "須菩提！",
    "T25n1509_094:0721b03_27": "若菩薩能觀一切法若大若小皆空，是名如實觀。」",
    "T25n1509_094:0721b04_28": "復問：「用何等空？」",
    "T25n1509_094:0721b04_29": "佛答：「用自相空。」",
    "T25n1509_094:0721b05_30": "問曰：十八空中佛何以但說自相空？",
    "T25n1509_094:0721b06_31": "答曰：是中道空。",
    "T25n1509_094:0721b06_32": "內、外空等是小空，畢竟空、無所得空等是甚深空，自相空是中空。",
    "T25n1509_094:0721b07_33": "自相有理破故而心不沒，而能入甚深空中。",
    "T25n1509_094:0721b08_34": "是菩薩得如是法，觀一切法皆空，乃至不見一法有性可住得阿耨多羅三藐三菩提。",
    "T25n1509_094:0721b11_0": "觀諸法如阿耨多羅三藐三菩提，阿耨多羅三藐三菩提亦自性空；非佛所作，非大菩薩所作，非阿羅漢、辟支佛所作，常寂滅相，無戲論語言。",
    "T25n1509_094:0721b14_1": "眾生不能知見如實相，是故菩薩行般若波羅蜜，以方便力，為眾生說法。",
    "T25n1509_094:0721b16_0": "方便力者，菩薩得無生忍法，入菩薩位，通達菩薩第一義諦。",
    "T25n1509_094:0721b17_1": "觀是道相甚深微妙，無得無捨；用妙智慧不可得，何況可得口說！",
    "T25n1509_094:0721b18_2": "大悲心深念：「眾生以空事故，墮三惡道，受大劇苦；若我直說是法，則不信不受，則破壞法，墮於地獄！",
    "T25n1509_094:0721b21_3": "我今當成就一切善法、莊嚴身三十二相，引導眾生，起無量無邊諸佛神通力，得成佛道，一切眾中主，於諸法得自在。",
    "T25n1509_094:0721b24_4": "若讚惡法，眾生猶尚當受，何況實法！」",
    "T25n1509_094:0721b25_5": "是菩薩如所願思惟行，為眾生說，使皆度脫。",
    "T25n1509_094:0721b26_6": "◎大智度論卷第九十四"
}