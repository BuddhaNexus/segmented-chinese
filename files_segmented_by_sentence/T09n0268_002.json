{
    "T09n0268_002:0258c12_0": "佛說廣博嚴淨不退轉輪經卷",
    "T09n0268_002:0258c13_0": "第二",
    "T09n0268_002:0258c15_0": "宋涼州沙門智嚴譯",
    "T09n0268_002:0258c16_0": "◎爾時阿難白佛言：「文殊師利法王子問佛世尊廣博嚴淨不退轉輪法耶？」",
    "T09n0268_002:0258c17_1": "佛言：「阿難！",
    "T09n0268_002:0258c17_2": "如是，如是！",
    "T09n0268_002:0258c18_3": "文殊師利法王子問我廣博嚴淨不退轉輪法。",
    "T09n0268_002:0258c19_4": "所以者何？",
    "T09n0268_002:0258c19_5": "諸佛世尊，皆轉廣博嚴淨不退轉輪法。」",
    "T09n0268_002:0258c20_6": "阿難白佛言：「以何因緣，世尊說堅信、堅法、八人、須陀洹、斯陀含、阿那含、阿羅漢、聲聞、辟支佛耶？",
    "T09n0268_002:0258c22_7": "世尊！",
    "T09n0268_002:0258c22_8": "彼之所行是菩薩法耶？」",
    "T09n0268_002:0258c23_9": "佛告阿難：「如是，如是！",
    "T09n0268_002:0258c23_10": "彼所行者是菩薩法。",
    "T09n0268_002:0258c24_11": "所以者何？",
    "T09n0268_002:0258c24_12": "五濁眾生心樂小法不求大乘，是故諸佛以方便力隨眾生性而為說法，以諸眾生多樂小法不堪大乘，如來以方便力觀其深心，令發道意入佛智慧。",
    "T09n0268_002:0258c27_13": "阿難！",
    "T09n0268_002:0258c27_14": "如來以如是方便度諸眾生到安隱處，無為無作離心數法，皆悉平等永滅苦樂，無有方所亦無住處，安隱寂靜無餘涅槃。」",
    "T09n0268_002:0259a02_0": "爾時世尊說是語已而便默然。",
    "T09n0268_002:0259a02_1": "時尊者阿難問文殊師利言：「以何因緣故如來默然？」",
    "T09n0268_002:0259a03_2": "文殊師利言：「尊者阿難！",
    "T09n0268_002:0259a04_3": "以諸眾生聞說是法少能信者，是故默然。",
    "T09n0268_002:0259a05_4": "世尊說微密之語，唯我能了，今四部眾咸生此疑：『以何緣故，世尊說堅信法乃至聲聞、辟支佛耶？』",
    "T09n0268_002:0259a07_5": "今此百千萬億那由他諸天，亦有百千萬億那由他諸菩薩摩訶薩，皆生疑心：『世尊何故說堅信、堅法乃至聲聞、辟支佛乘？』",
    "T09n0268_002:0259a10_6": "以佛默然而不說此難信法故，諸河泉源小大諸水湛然不流，空中諸鳥亭住不飛，日月不行，一切燈炬無復光照，一切眾生無有威光。",
    "T09n0268_002:0259a13_7": "所以者何？",
    "T09n0268_002:0259a13_8": "世尊默然而不解說難信法故。」",
    "T09n0268_002:0259a15_0": "爾時世尊所住精舍，一萬蓮華迴旋圍遶者，皆發此言：「唯願世尊說廣博嚴淨不退轉輪法。",
    "T09n0268_002:0259a17_1": "所以者何？",
    "T09n0268_002:0259a17_2": "我等曾於此處聞九十二億百千那由他諸佛皆說此法。」",
    "T09n0268_002:0259a18_3": "是時尊者舍利弗白佛言：「世尊！",
    "T09n0268_002:0259a19_4": "願說廣博嚴淨不退轉輪法。",
    "T09n0268_002:0259a19_5": "所以者何？",
    "T09n0268_002:0259a20_6": "我夜後分與文殊師利法王子，至東方恒河沙佛土，是諸如來皆說此法；南、西、北方、四維、上、下，無量無邊不可計數諸佛世尊皆宣此法。」",
    "T09n0268_002:0259a23_7": "時虛空中有八十萬五千那由他諸天，白佛言：「世尊！",
    "T09n0268_002:0259a24_8": "願說廣博嚴淨不退轉輪法。",
    "T09n0268_002:0259a25_9": "所以者何？",
    "T09n0268_002:0259a25_10": "我等曾於此處，聞九十二億百千那由他諸佛皆說此法。」",
    "T09n0268_002:0259a26_11": "爾時尊者阿難白佛言：「世尊！",
    "T09n0268_002:0259a27_12": "以何因緣說堅信、堅法乃至聲聞、辟支佛？",
    "T09n0268_002:0259a28_13": "今此四眾咸皆默然，乃至無有謦咳之聲，今此會中百千萬億眾生皆生疑惑：『世尊何故說堅信、堅法乃至聲聞、辟支佛乘？』",
    "T09n0268_002:0259b01_14": "唯願世尊，拔此大眾心中疑箭，此諸大眾是佛時證。」",
    "T09n0268_002:0259b03_15": "佛告阿難：「如是，如是！",
    "T09n0268_002:0259b03_16": "諸佛世尊所說之法皆有時證。」",
    "T09n0268_002:0259b04_17": "阿難白佛言：「誰是證耶？」",
    "T09n0268_002:0259b04_18": "佛告阿難：「法是我證，諸佛如來以法為證而有所說。」",
    "T09n0268_002:0259b07_0": "佛告阿難：「諦聽！",
    "T09n0268_002:0259b07_1": "諦聽！",
    "T09n0268_002:0259b07_2": "善思念之！",
    "T09n0268_002:0259b07_3": "吾當為汝分別解說，菩薩摩訶薩名曰堅信，乃至名曰辟支佛乘。」",
    "T09n0268_002:0259b09_4": "時尊者阿難，諸大聲聞，皆悉一心聽佛所說。",
    "T09n0268_002:0259b10_5": "佛告阿難：「菩薩摩訶薩，令無量無邊阿僧祇眾生信佛知見，信佛知見已，不著色不著受、想、行、識，以不著色不著受、想、行、識故，是菩薩摩訶薩名為堅法。",
    "T09n0268_002:0259b13_6": "復次，阿難！",
    "T09n0268_002:0259b13_7": "菩薩摩訶薩，信諸佛所說法皆悉空寂，信此法者，是菩薩摩訶薩名為堅信。",
    "T09n0268_002:0259b15_8": "復次，阿難！",
    "T09n0268_002:0259b15_9": "菩薩摩訶薩，信於佛智，便作是念：『我等亦當成就此智，亦不見此智。』",
    "T09n0268_002:0259b17_10": "是故阿難！",
    "T09n0268_002:0259b17_11": "菩薩摩訶薩名為堅信。",
    "T09n0268_002:0259b18_12": "復次，阿難！",
    "T09n0268_002:0259b18_13": "菩薩摩訶薩，於五欲樂不生欣樂成就信力，是故菩薩摩訶薩名為堅信。",
    "T09n0268_002:0259b20_0": "復次，阿難！",
    "T09n0268_002:0259b20_1": "菩薩摩訶薩作是念：『如佛世尊，以不可思議法施諸眾生，我亦應學以不可思議法施諸眾生。』",
    "T09n0268_002:0259b22_2": "如是菩薩摩訶薩名為堅信。",
    "T09n0268_002:0259b23_0": "復次，阿難！",
    "T09n0268_002:0259b23_1": "菩薩摩訶薩心生歡喜捨一切物，乃至自身尚以布施，何況餘物，信行此施而不倚著，於一切處不生慳悋；以此因緣迴向菩提，亦不起菩提見，是菩薩摩訶薩名為堅信。",
    "T09n0268_002:0259b27_2": "復次，阿難！",
    "T09n0268_002:0259b27_3": "菩薩摩訶薩信心清淨無有怯弱，於佛、法、僧心得淳淨，守護六情無所願求，無信眾生，於佛、法、僧令生信樂，已生信樂心不放逸，發菩提心不著心相，信知六界與法界等。",
    "T09n0268_002:0259c02_4": "云何信知？",
    "T09n0268_002:0259c02_5": "所謂此界以諸音聲文字故說，實不可得。",
    "T09n0268_002:0259c03_6": "信知諸行是無常、苦、空、無我之法，亦信無漏聖戒非戲論法具諸三昧，信一切眾生即是滅界，眾生之相即是滅相，以無依心見諸眾生即是法界，而於此法不見法界。",
    "T09n0268_002:0259c07_7": "所以者何？",
    "T09n0268_002:0259c07_8": "法界即是眾生無心之界。",
    "T09n0268_002:0259c07_9": "菩薩摩訶薩如是信者名為堅信。",
    "T09n0268_002:0259c08_10": "一切眾生無有住處。",
    "T09n0268_002:0259c09_11": "所以者何？",
    "T09n0268_002:0259c09_12": "自性空故。",
    "T09n0268_002:0259c09_13": "亦復不見眾生形相，見諸眾生同涅槃相。",
    "T09n0268_002:0259c10_14": "所以者何？",
    "T09n0268_002:0259c10_15": "眾生界空，是故即見是涅槃相。",
    "T09n0268_002:0259c11_16": "若有能信如是法者，令多眾生得如是信。",
    "T09n0268_002:0259c12_17": "是故阿難！",
    "T09n0268_002:0259c12_18": "菩薩摩訶薩名為堅信。」",
    "T09n0268_002:0259c13_19": "爾時世尊欲重宣此義，而說偈言：「能令諸眾生，　　信向佛知見；　心不生染著，　　是名為堅信。",
    "T09n0268_002:0259c16_0": "　信諸佛說法，　　其性相皆空；　能信解此法，　　是名為堅信。",
    "T09n0268_002:0259c18_0": "　信諸佛知見，　　是不可思議；　發心而勤求，　　我應得是智。",
    "T09n0268_002:0259c20_0": "　不生信樂心，　　貪求五欲樂；　是信力成就，　　是名為堅信。",
    "T09n0268_002:0259c22_0": "　信諸牟尼尊，　　以法施眾生；　我亦應隨學，　　是名為堅信。",
    "T09n0268_002:0259c24_0": "　信能行布施，　　乃至捨自身；　亦不生施想，　　是名為堅信。",
    "T09n0268_002:0259c26_0": "　信能施一切，　　不生慳悋心；　盡迴向菩提，　　是名為堅信。",
    "T09n0268_002:0259c28_0": "　信向於諸佛，　　其心無穢濁；　亦信無心法，　　是名為堅信。",
    "T09n0268_002:0260a01_0": "　能守護六情，　　亦不復願求；　已信解此法，　　是名為堅信。",
    "T09n0268_002:0260a03_0": "　諸不信眾生，　　以信而建立；　令隨順佛法，　　是名為堅信。",
    "T09n0268_002:0260a05_0": "　以此信向心，　　盡迴向菩提；　而不得心相，　　是名為堅信。",
    "T09n0268_002:0260a07_0": "　知六界平等，　　即與法界同；　以音聲分別，　　不得諸界性。",
    "T09n0268_002:0260a09_0": "　信諸行無常，　　苦空無有我；　成就是信力，　　是名為堅信。",
    "T09n0268_002:0260a11_0": "　信無漏聖戒，　　非是論戲法；　具戒三昧者，　　是名為堅信。",
    "T09n0268_002:0260a13_0": "　信諸眾生界，　　即是滅界性；　能信如是相，　　是名信中信。",
    "T09n0268_002:0260a15_0": "　眾生無依性，　　即是諸法界；　如此諸法界，　　其性難思議。",
    "T09n0268_002:0260a17_0": "　若能如是信，　　隨順彼法相；　此無畏菩薩，　　是名為堅信。",
    "T09n0268_002:0260a19_0": "　信諸眾生身，　　畢竟無所住；　其性本空無，　　是故無處所。",
    "T09n0268_002:0260a21_0": "　眾生是涅槃，　　其性即空故；　以是義顯示，　　寂靜涅槃相。",
    "T09n0268_002:0260a23_0": "　若能如是信，　　名無畏菩薩；　如是諸眾生，　　皆名為堅信。",
    "T09n0268_002:0260a25_0": "　阿難善受持，　　亦如是宣說；　若有如是信，　　是名為堅信。",
    "T09n0268_002:0260a27_0": "　如是等諸法，　　餘無量無邊；　佛為諸菩薩，　　說是差別相。",
    "T09n0268_002:0260a29_0": "「如是，阿難！",
    "T09n0268_002:0260a29_1": "如來、應、正等覺，以方便力為聲聞人說菩薩摩訶薩名為堅信。",
    "T09n0268_002:0260b01_2": "復次，阿難，今當為樂此法眾生，復以偈頌說菩薩摩訶薩名堅信義。」",
    "T09n0268_002:0260b03_3": "爾時世尊，即說偈言：「皆共和合一心聽，　　我說佛子諸功德；　布施持戒及精進，　　忍辱禪定智慧身。",
    "T09n0268_002:0260b06_0": "　信向樂求如是法，　　不信者信佛淨智；　有如是信名菩薩，　　導化世間無厭惓。",
    "T09n0268_002:0260b08_0": "　信解諸法無分別，　　其性空寂佛所說；　若能善解如是法，　　是名菩薩堅信者。",
    "T09n0268_002:0260b10_0": "　信佛知見無有量，　　發心欲求如是智；　無上大人所有智，　　我當何時得此智。",
    "T09n0268_002:0260b12_0": "　不信欲樂是淨法，　　不為欲因行惡業；　以信力故樂求法，　　有此勝信名菩薩。",
    "T09n0268_002:0260b14_0": "　信諸如來以法施，　　我亦應當如是學；　佛所說法隨順行，　　有此勝信名菩薩。",
    "T09n0268_002:0260b16_0": "　信能捨此上餚饍，　　象馬金寶及奴婢；　男女眷屬所愛妻，　　大小村城及國土。",
    "T09n0268_002:0260b18_0": "　亦以手足支節施，　　破骨出髓無所畏；　耳鼻眼目及以頭，　　有此勝信名菩薩。",
    "T09n0268_002:0260b20_0": "　信知此身內無主，　　是故能以惠施他；　亦復能以妙法施，　　以是因緣求佛智。",
    "T09n0268_002:0260b22_0": "　信能捨此無我身，　　見來求者心歡喜；　如是眾生我善友，　　為菩提捨危脆身。",
    "T09n0268_002:0260b24_0": "　信如是法菩提因，　　以清淨心化世間；　聞法不疑佛知見，　　有此勝信名菩薩。",
    "T09n0268_002:0260b26_0": "　知眼無常及耳鼻，　　舌身及意亦復然；　知是虛偽不牢固，　　為菩提因悉能捨。",
    "T09n0268_002:0260b28_0": "　見苦眾生無信手，　　化令住信能信施；　自住慈心愍世間，　　皆令信佛最上智。",
    "T09n0268_002:0260c01_0": "　見著六塵行惡者，　　化令迴心趣佛智；　不得此心菩提因，　　能信菩提無心相。",
    "T09n0268_002:0260c03_0": "　見諸眾生界無智，　　不知六界是平等；　此法皆同法界相，　　以音聲說不可得。",
    "T09n0268_002:0260c05_0": "　見諸眾生在生死，　　無常計常癡冥中；　教信諸行是無常，　　令信解空無有我。",
    "T09n0268_002:0260c07_0": "　見諸眾生行惡戒，　　教令信佛無上戒；　自淨戒定諸功德，　　有此勝信名菩薩。",
    "T09n0268_002:0260c09_0": "　見諸眾生多懶墮，　　教令信佛大精進；　知精進力自調伏，　　能持此信名菩薩。",
    "T09n0268_002:0260c11_0": "　見愚眾生計壽命，　　教信陰身無有壽；　了知滅界同法界，　　若知此法是勝信。",
    "T09n0268_002:0260c13_0": "　分析此身無去住，　　雖復異世業不亡；　所造善惡諸業因，　　終不遠離此法性。",
    "T09n0268_002:0260c15_0": "　見眾生性無依法，　　此界亦同諸眾生；　法界平等不思議，　　無畏菩薩如是信。",
    "T09n0268_002:0260c17_0": "　佛說此信無有二，　　勤修善行知諸法；　亦為他說如是信，　　而不染著於三有。",
    "T09n0268_002:0260c19_0": "　信如是等眾生性，　　無有決定常住處；　空不可取無相法，　　能信是法名菩薩。",
    "T09n0268_002:0260c21_0": "　是諸眾生如空定，　　亦不寂靜涅槃界；　不可說有諸性相，　　知是法者名持信。",
    "T09n0268_002:0260c23_0": "　見諸眾生信邊法，　　以寂靜法而導之；　故於三界得高稱，　　亦名持信勝菩薩。",
    "T09n0268_002:0260c25_0": "　若有如是妙勝信，　　發無畏心樂求法；　我法若有黠慧人，　　廣向時眾而宣說。",
    "T09n0268_002:0260c27_0": "　已說堅信諸功德，　　及餘種種差別相；　不著三界清淨心，　　憐愍眾生良福田。",
    "T09n0268_002:0260c29_0": "　長夜布施自調伏，　　住清淨戒修忍辱；　精進修定及智慧，　　行菩薩行心調伏。",
    "T09n0268_002:0261a02_0": "　以諸相應方便智，　　導眾生到安隱處；　能令不墮諸惡趣，　　有如是智名菩薩。",
    "T09n0268_002:0261a04_0": "　以真淨心動世界，　　震起波踊有六種；　光照華上坐菩薩，　　皆說寂靜空無法。",
    "T09n0268_002:0261a06_0": "　東方國土及南方，　　西方北方亦復然；　上方下方及四維，　　皆同說此寂靜法。",
    "T09n0268_002:0261a08_0": "　寧捨身命不疑佛，　　亦教他人信佛智；　若諸眾生有是信，　　佛及行者能證知。",
    "T09n0268_002:0261a09_1": "◎◎「復次，阿難！",
    "T09n0268_002:0261a10_2": "云何如來說菩薩摩訶薩名為堅法？",
    "T09n0268_002:0261a11_3": "阿難當知！",
    "T09n0268_002:0261a11_4": "菩薩摩訶薩，於佛正法終不退轉，受持佛法為他宣說終不毀犯，於不可思議真如法界，應當逮得如是等法，堅心受持而無怯弱；能觀諸法真實之相不生染著故，而於此法無所受持，於法非法亦不生著，應如是持樂求諸法；求已能受，受已能持，持已能說，歡喜調柔易可共住，常樂宣說寂靜之法，不動法界能逮諸法真實之相；於諸法中善得調伏，亦不毀損常住妙身，如此之身常住故妙；應知此身無始無終無聚無散，應如是知；如佛世尊，為諸菩薩分別解說，於此法中亦應逮得，見一切法清淨無垢，善解諸法無可著處；諸法性虛不可得見，以不見故無所受持；宣說法界無相無性，無有言說亦無所有無有思想，遠離思想心不可得，其性寂靜離諸音聲，無有言說非境界法；常樂受持宣說是法，而於是法心無所依，以如是等無所有法，種種差別為菩薩摩訶薩說，而於此法不作合散無種種相，如其所說皆已逮得，已得此法名為性地；性地菩薩摩訶薩，乃至於少法中不生來去想，已能受持不來去法，而於此法不生增減亦無聚散，若能受持不增不減不聚不散，如是等法是名堅法。",
    "T09n0268_002:0261b04_5": "菩薩摩訶薩於諸法性得無所得，以於此法性無所得故，是菩薩摩訶薩名為堅法。」",
    "T09n0268_002:0261b06_6": "爾時世尊，欲重宣此義，而說偈言：「於諸佛正法，　　而無所退轉；　能持如是法，　　是名為堅法。",
    "T09n0268_002:0261b10_0": "　未曾有毀犯，　　不思議法界；　能逮如是法，　　是名為堅法。",
    "T09n0268_002:0261b12_0": "　久發心受持，　　諸佛所說法；　心無有怯弱，　　是名為堅法。",
    "T09n0268_002:0261b14_0": "　於一切法性，　　正趣而勤求；　不生染著心，　　是名為堅法。",
    "T09n0268_002:0261b16_0": "　不著亦不住，　　亦能教示他；　能持如是法，　　是名為堅法。",
    "T09n0268_002:0261b18_0": "　調柔易共住，　　宣說寂靜法；　不動彼法性，　　是名為持法。",
    "T09n0268_002:0261b20_0": "　了知諸法體，　　而無有性相；　於此法決定，　　是名為持法。",
    "T09n0268_002:0261b22_0": "　亦未曾毀損，　　常住真妙身；　當知此身者，　　即以法為體。",
    "T09n0268_002:0261b24_0": "　此身無終始，　　諸法之所成；　於此無增減，　　是名為持法。",
    "T09n0268_002:0261b26_0": "　佛為諸菩薩，　　宣說諸法相；　能得如是法，　　是名為持法。",
    "T09n0268_002:0261b28_0": "　此界性自空，　　於法無染著；　能持如是法，　　是名為持法。",
    "T09n0268_002:0261c01_0": "　觀察一切法，　　性空不可見；　以不見法故，　　亦復無所持。",
    "T09n0268_002:0261c03_0": "　以無所持故，　　能顯示法界；　無性相音聲，　　其體無所有。",
    "T09n0268_002:0261c05_0": "　遠離諸思想，　　心亦不可得；　以不得心故，　　名不可思議。",
    "T09n0268_002:0261c07_0": "　已遠離心想，　　宣示寂靜法；　無音聲境界，　　名不可思議。",
    "T09n0268_002:0261c09_0": "　能持如是法，　　亦復無所信；　不依無所信，　　不依無所有。",
    "T09n0268_002:0261c11_0": "　佛為諸菩薩，　　宣說如是法；　不合亦不散，　　亦無種種相。",
    "T09n0268_002:0261c13_0": "　若說於此行，　　得住於性地；　已住於性地，　　即名性地人。",
    "T09n0268_002:0261c15_0": "　住性地菩薩，　　畢竟無所依；　能持如是法，　　是名為持法。",
    "T09n0268_002:0261c17_0": "　以是故阿難！",
    "T09n0268_002:0261c17_1": "　　菩薩摩訶薩，　於法無所得，　　即名為持法。",
    "T09n0268_002:0261c19_0": "　若有諸眾生，　　佛道生遠想；　以方便力故，　　令到究竟處。",
    "T09n0268_002:0261c21_0": "　如是法及餘，　　為諸菩薩說；　以微妙方便，　　顯示佛知見。",
    "T09n0268_002:0261c23_0": "　持法大明人，　　唯佛能證知；　及修行此法，　　無畏諸菩薩。",
    "T09n0268_002:0261c25_0": "　不可思議智，　　說持法差別；　法非法清淨，　　安住是法中。",
    "T09n0268_002:0261c27_0": "「如是，阿難！",
    "T09n0268_002:0261c27_1": "如來正等覺，以方便力故為聲聞人，說菩薩摩訶薩名為堅法。",
    "T09n0268_002:0261c28_2": "「復次，阿難！",
    "T09n0268_002:0261c28_3": "云何如來說菩薩摩訶薩名為八人？",
    "T09n0268_002:0261c29_4": "阿難當知！",
    "T09n0268_002:0261c29_5": "菩薩摩訶薩，已過八邪修八解脫不著八正，過凡夫法而無所作，逮平等道過凡夫法，勤求菩提不得菩提；離諸邪見而修正見逮平等道；離自身相，雖未得佛身而求菩提；離眾生想，而修佛想逮平等想；離眾生摷窟法求無摷窟法，於諸法中而無所住。",
    "T09n0268_002:0262a06_6": "所以者何？",
    "T09n0268_002:0262a06_7": "不見有法而可住者；過世間法開通聖法已逮滅界，亦不得世間及出世間法，遠離有無是法非法，善能觀察斷常二邊；觀去來現在心相，乃至菩提心相亦不可得。",
    "T09n0268_002:0262a10_8": "所以者何？",
    "T09n0268_002:0262a10_9": "已逮眾生心相平等法故；是以毒不能害火不能燒刀不傷身。",
    "T09n0268_002:0262a12_10": "所以者何？",
    "T09n0268_002:0262a12_11": "已能遠離諸境界故。",
    "T09n0268_002:0262a12_12": "雖未得佛行，已於諸趣無有決定。",
    "T09n0268_002:0262a13_13": "所以者何？",
    "T09n0268_002:0262a13_14": "菩提離諸趣故。",
    "T09n0268_002:0262a14_15": "菩提趣者安靜無為，菩提性空無有處所，是以刀不傷身名不可害，其乘速疾名不可害。",
    "T09n0268_002:0262a16_16": "所以者何？",
    "T09n0268_002:0262a16_17": "速達此乘無有罣礙，以是事故刀不傷身。",
    "T09n0268_002:0262a17_18": "亦有遍緣眾生慈菩提行慈，一切眾生界不可得，無所行慈一切法空慈，趣寂靜界慈，離瞋恚慈，行智明慈，能照菩提，眾生界不可得慈，遍緣眾生故刀不能傷，知欲、色、無色界皆悉平等，亦知法界平等如菩提無種種相。",
    "T09n0268_002:0262a22_19": "不可知不可著，無戲論無垢穢，安隱寂靜離諸音聲，菩薩摩訶薩能了知是界，於諸趣中所有言說音聲皆能了知。",
    "T09n0268_002:0262a25_20": "所以者何？",
    "T09n0268_002:0262a25_21": "以於無來去法界中得無住法忍故。",
    "T09n0268_002:0262a26_22": "善知一切眾生言音，而為解說寂滅之法，不作是念：『我於是時為此眾生說法。』",
    "T09n0268_002:0262a28_23": "已遠離我想諸音聲故，知諸法寂靜故，於諸法中不取其相，不可得故，不著言說故，是菩薩摩訶薩名為八人。」",
    "T09n0268_002:0262b01_24": "爾時世尊，欲重宣此義，而說偈言：「已過於八難，　　正住八解脫；　不著八正見，　　是名為八人。",
    "T09n0268_002:0262b05_0": "　已過凡夫法，　　而不住正道；　處中離二邊，　　是名為八人。",
    "T09n0268_002:0262b07_0": "　已過凡夫法，　　而離求菩提；　不得菩提相，　　是名為八人。",
    "T09n0268_002:0262b09_0": "　遠離諸邪見，　　能修行正見；　逮得平等道，　　是名為八人。",
    "T09n0268_002:0262b11_0": "　遠離自身相，　　而不住菩提；　雖未得佛身，　　是名為八人。",
    "T09n0268_002:0262b13_0": "　除去眾生想，　　能修行佛想；　已逮平等相，　　是名為八人。",
    "T09n0268_002:0262b15_0": "　離眾生摷窟，　　求無摷窟法；　不住於諸法，　　是名為八人。",
    "T09n0268_002:0262b17_0": "　已過世間法，　　而開通聖法；　成就於滅界，　　是名為八人。",
    "T09n0268_002:0262b19_0": "　諸佛所說法，　　及餘世間法；　不得此法相，　　是名為八人。",
    "T09n0268_002:0262b21_0": "　見有是一邊，　　見無第二邊；　能捨如是見，　　是名為八人。",
    "T09n0268_002:0262b23_0": "　觀察中道法，　　及與斷常邊；　知是平等想，　　是名為八人。",
    "T09n0268_002:0262b25_0": "　不得過去心，　　及與未來心；　現在心不住，　　是名為八人。",
    "T09n0268_002:0262b27_0": "　所說最初心，　　能生菩提者；　此心不可得，　　云何得菩提？",
    "T09n0268_002:0262b29_0": "　若能逮得此，　　不得菩提心；　故毒火不能，　　傷害壞其身。",
    "T09n0268_002:0262c02_0": "　其趣雖不定，　　遍修如是行；　逮無去來法，　　故名不可害。",
    "T09n0268_002:0262c04_0": "　菩提無趣相，　　以音聲故說；　善解音聲相，　　故名不可害。",
    "T09n0268_002:0262c06_0": "　去相不可得，　　來相亦復爾；　音聲說去來，　　故名速疾乘。",
    "T09n0268_002:0262c08_0": "　是故名安隱，　　亦名為空無；　亦名速疾乘，　　亦名不可害。",
    "T09n0268_002:0262c10_0": "　如是速疾乘，　　菩薩應通達；　無能罣礙者，　　是故名不害。",
    "T09n0268_002:0262c12_0": "　設以利刃刀，　　不能傷其身；　不見於身相，　　故刀不能害。",
    "T09n0268_002:0262c14_0": "　遍緣眾生慈，　　及以菩提慈；　行菩提慈故，　　不為刀所害。",
    "T09n0268_002:0262c16_0": "　無行無眾生，　　不得眾生界；　寂靜無生慈，　　遍緣眾生慈。",
    "T09n0268_002:0262c18_0": "　遠離瞋恚慈，　　及行智明慈；　能照菩提慈，　　遍緣諸眾生。",
    "T09n0268_002:0262c20_0": "　解刀是空法，　　善修於身相；　未得菩提道，　　不為刀所害。",
    "T09n0268_002:0262c22_0": "　已逮寂靜界，　　遠離諸惡趣；　惡業不能障，　　不為刀所害。",
    "T09n0268_002:0262c24_0": "　遠離於無明，　　已證知明法；　逮得菩提照，　　是名為八人。",
    "T09n0268_002:0262c26_0": "　能知欲色界，　　無色界是空；　皆悉是平等，　　是名為八人。",
    "T09n0268_002:0262c28_0": "　界與菩提等，　　無有種種相；　無智無分別，　　清淨無戲論。",
    "T09n0268_002:0263a01_0": "　已逮此平等，　　菩薩無所依；　所說諸音聲，　　能遍至諸趣。",
    "T09n0268_002:0263a03_0": "　來去諸音聲，　　皆歸於法界；　於無住法中，　　得此最上忍。",
    "T09n0268_002:0263a05_0": "　善解眾生音，　　為說寂滅法；　不生如是心，　　我為彼說法。",
    "T09n0268_002:0263a07_0": "　已過音聲法，　　不取種種相；　知諸法寂滅，　　是名為八人。",
    "T09n0268_002:0263a09_0": "　已過諸音聲，　　通達音聲界；　不著音聲者，　　故名為八人。",
    "T09n0268_002:0263a11_0": "　阿難！",
    "T09n0268_002:0263a11_1": "以是事，　　是名為八人；　雖作如是說，　　其實不可得。",
    "T09n0268_002:0263a13_0": "「如是，阿難！",
    "T09n0268_002:0263a13_1": "如來等正覺，以方便力為聲聞人，說菩薩摩訶薩名為八人。",
    "T09n0268_002:0263a15_0": "「復次，阿難！",
    "T09n0268_002:0263a15_1": "云何如來說菩薩摩訶薩名須陀洹？",
    "T09n0268_002:0263a16_2": "阿難當知！",
    "T09n0268_002:0263a16_3": "不可思議佛道名須陀洹。",
    "T09n0268_002:0263a16_4": "菩薩摩訶薩住無所住近於佛道，不受諸法，無所依倚亦無所緣；不住諸法畢竟無生。",
    "T09n0268_002:0263a18_5": "菩薩摩訶薩為得是道故，堅固精進、堅固思惟無有懈怠；終不違逆心無所依，諸佛所乘無上最勝出要之道，不著此道亦不住中，以如是道推求諸法；雖復推求而無所得，而於彼道不動不住；於道想、生死想、佛想能生平等，於結障法平等、諸法平等、諸佛平等，遠離身見能生佛見開悟諸見，修對治想已過我想。",
    "T09n0268_002:0263a25_6": "阿難！",
    "T09n0268_002:0263a26_7": "以是事故，菩薩摩訶薩名須陀洹。",
    "T09n0268_002:0263a26_8": "不著佛道逮無染道，不疑佛菩提，不選擇戒，乃至不見佛戒；以不見故，不選擇戒不分別戒，永斷三結不住三界，已逮佛道離眾生想，無所依止離依止法，專求佛道得安隱寂靜道。",
    "T09n0268_002:0263b01_9": "不惜身命，以歡喜心能捨一切物，顏貌和悅無有嚬蹙；為菩提故而行布施，無有少物而不能捨；為濟苦眾生故，令到涅槃故，為修有相法故，得無相法故，離眾生想入眾無畏，說寂靜法淨菩提道；無所怖畏乃至無有死畏。",
    "T09n0268_002:0263b06_10": "所以者何？",
    "T09n0268_002:0263b07_11": "以逮得寂靜法，遠離塵垢安住佛道，善修惡趣諸平等想無戲論道。",
    "T09n0268_002:0263b08_12": "阿難！",
    "T09n0268_002:0263b08_13": "以是事故，菩薩摩訶薩名須陀洹。」",
    "T09n0268_002:0263b09_14": "爾時世尊，欲重宣此義，而說偈言：「不思議佛道，　　名為須陀洹；　若有住此道，　　必流入菩提。",
    "T09n0268_002:0263b13_0": "　此道如虛空，　　不依一切法；　無緣無所住，　　所有不可得。",
    "T09n0268_002:0263b15_0": "　菩薩堅精進，　　能逮如是法；　諸佛導世者，　　無上出要道。",
    "T09n0268_002:0263b17_0": "　不染著此道，　　亦復不住中；　以此道推求，　　不見一切法。",
    "T09n0268_002:0263b19_0": "　此道無動搖，　　亦復無住中；　不懈怠如佛，　　不逆無所畏。",
    "T09n0268_002:0263b21_0": "　所說生死相，　　佛想亦復然；　能於此平等，　　知是須陀洹。",
    "T09n0268_002:0263b23_0": "　諸結及與障，　　能覆佛道者；　皆悉能遠離，　　是名須陀洹。",
    "T09n0268_002:0263b25_0": "　能斷於身見，　　而生於佛見；　開悟諸邪見，　　善修對治想。",
    "T09n0268_002:0263b27_0": "　善修自身想，　　知我想過患；　是名須陀洹，　　不著於佛道。",
    "T09n0268_002:0263b29_0": "　設生此猶豫，　　我不得菩提；　即得無染著，　　而求於佛道。",
    "T09n0268_002:0263c02_0": "　亦不選擇戒，　　不願佛尸羅；　已斷於戒想，　　不分別尸羅。",
    "T09n0268_002:0263c04_0": "　永斷於三結，　　不住於三界；　已逮得佛道，　　善修眾生想。",
    "T09n0268_002:0263c06_0": "　以無所緣道，　　而求於菩提；　已逮寂靜道，　　佛無垢菩提。",
    "T09n0268_002:0263c08_0": "　好樂行布施，　　和顏無嚬蹙；　不惜於身命，　　為無戲論道。",
    "T09n0268_002:0263c10_0": "　為苦惱眾生，　　一切皆能捨；　令過須陀洹，　　妙勝果之上。",
    "T09n0268_002:0263c12_0": "　遠離諸有想，　　善通達無相；　以是故無有，　　惡名諸怖畏。",
    "T09n0268_002:0263c14_0": "　所說法非法，　　二俱能遠離；　於中不染著，　　無有惡名畏。",
    "T09n0268_002:0263c16_0": "　若入大眾時，　　其心無所畏；　宣說寂滅法，　　已淨菩提道。",
    "T09n0268_002:0263c18_0": "　若起眾生想，　　能生其真實；　以是故無垢，　　遠離一切畏。",
    "T09n0268_002:0263c20_0": "　已離一切怖，　　乃至無所畏；　已得寂靜道，　　安隱無有上。",
    "T09n0268_002:0263c22_0": "　知惡趣平等，　　而不生怖畏；　此道現在前，　　無有吾我想。",
    "T09n0268_002:0263c24_0": "　菩薩如是法，　　名為須陀洹；　為樂小法者，　　而作如是說。",
    "T09n0268_002:0263c26_0": "　以微妙方便，　　宣說於佛法；　於道放逸者，　　令入如是法。",
    "T09n0268_002:0263c28_0": "　諸佛之導師，　　捨方便而說；　為諸久行人，　　求最勝道者。",
    "T09n0268_002:0264a01_0": "　以是故阿難！",
    "T09n0268_002:0264a01_1": "　　我說須陀洹；　黠慧諸眾生，　　能解了是事。",
    "T09n0268_002:0264a03_0": "　以是故阿難！",
    "T09n0268_002:0264a03_1": "　　我說須陀洹；　不黠慧眾生，　　謬分別是事。",
    "T09n0268_002:0264a05_0": "　凡小無智心，　　不解微密語；　愚心起諍訟，　　不解微妙義。",
    "T09n0268_002:0264a07_0": "　滿足多百法，　　乃名須陀洹；　以須陀洹名，　　顯示諸佛法。",
    "T09n0268_002:0264a09_0": "「如是，阿難！",
    "T09n0268_002:0264a09_1": "如來等正覺，以方便力為聲聞人，說菩薩摩訶薩名須陀洹。",
    "T09n0268_002:0264a10_2": "◎廣博嚴淨經卷第二"
}