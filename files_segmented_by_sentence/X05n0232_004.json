{
    "X05n0232_004:0734a13_0": "大方廣佛華嚴經疏演義鈔卷第四",
    "X05n0232_004:0734a14_0": "清涼山大華嚴寺沙門澄觀撰述",
    "X05n0232_004:0734a15_0": "▲第二明教攝者教有二種。",
    "X05n0232_004:0734a15_1": "▲一者通相十二分教亦分大小至下十藏品辨。",
    "X05n0232_004:0734a16_2": "▲二者諸宗立教不同今當略釋。",
    "X05n0232_004:0734a18_0": "二者諸宗立教等者由前經藏有權實等故有此門於中三一標舉將說二總辨深玄三開章別解今初可知。",
    "X05n0232_004:0734a21_0": "▲夫教海沖深法雲彌漫智光無際妙辯叵窮。",
    "X05n0232_004:0734a22_0": "夫教海沖深下二總辯深玄有標釋結今初教海總含深廣文略語深法雲智光略明其廣下經云一切諸佛雲雨說法唯十地菩薩能安能受能攝能持佛剎微塵法門海故雲雨說法故夜摩偈讚品勝林菩薩云譬如孟夏月空淨無雲曀赫日揚光輝十方靡不充其光無限量無有能測知有目斯尚然何況盲冥者諸佛亦如是功德無邊際不可思議劫莫能分別知故云智光無際妙辯叵窮者法華云諸法寂滅相不可以言宣是法不可示言辭相寂滅故四辯八音不能談其狀也。",
    "X05n0232_004:0734b08_0": "▲以無言之言詮言絕之理以無變之變應無窮之機。",
    "X05n0232_004:0734b10_0": "以無言等者二釋即出叵窮所以全依體上起大用故非是無言非在言故然能說之妙謂無言之言所說之深謂言絕之理故經云了法不在言善入無言際而能示言說如響徧世間法華云以方便力故為五比丘說等以無變之變者能說多端故下經云一法門中無量門無量千劫如是說所演法門廣大義普運光天之所了等應無窮之機者所感非一故故九地云如是乃至不可說世界所有眾生一剎那間一一皆以無量言音而興問難一一問難各各不同菩薩於一念頃悉能領受亦以一音普為解釋各隨心樂令得歡喜等菩薩尚爾何況如來出現品云如來音聲亦復如是普入一切處一切眾生一切法一切業一切報中而無所住者即無變之變也又云佛子如來隨一切眾生心行欲樂無量差別出若干音聲而轉法輪者即應無窮之機也廣如下說是知如來教法能深能廣能高能遠其猶大海周天雖涉而難越孤峰四絕可仰而叵昇也。",
    "X05n0232_004:0734c04_0": "▲極位所承凡情難挹。",
    "X05n0232_004:0734c05_0": "極位所承等者三結成難思唯十地菩薩位極能承故十地經云譬如娑伽羅龍王所霔大雨唯除大海餘一切處皆不能安不能受不能攝不能持如來祕密藏大法明大法照大法雨亦復如是唯除第十地菩薩餘一切眾生聲聞獨覺乃至第九地菩薩皆不能安不能受不能攝不能持第五經云佛子眾會廣無限欲共測量諸佛地諸佛法門無有邊能悉了知甚為難唯精進力夜神云諸佛法海無有邊我悉一時能普飲等證上可知。",
    "X05n0232_004:0734c14_0": "▲今乘理教之力略啟四門一大意離合二古今違順三分宗立教四總相會通。",
    "X05n0232_004:0734c16_0": "今乘理教下第三開章別解也於中先標後釋今初應有難云既極位方知何以凡情輙窺大教故云依憑教理聖教許故故涅槃經云具縛凡夫能知如來祕密之藏毗盧遮那品云如因日光照還見於日輪我以佛智光見佛所行道即因佛教能了教也即仰推之智信解而知耳。",
    "X05n0232_004:0734c22_0": "▲今初且西域東夏弘闡之流於一代聖言或開宗分教或直釋經文以皆含得失故耳。",
    "X05n0232_004:0734c24_0": "今初且西域下釋第一門於中三初雙標開合次且不分下雙釋開合後以斯多義下雙結開合今初也西域開合者如龍樹之釋大品無著之解金剛等皆合而不分也智光戒賢各分三時皆開而不合也東夏開不開者如僧肇之解淨名僧叡之釋思益等皆合而不分也生公之立四輪智者之分四教等皆開而不合也故諸德見開有失則合見合有失則開不應局執也。",
    "X05n0232_004:0735a08_0": "▲且不分之意略有五焉。",
    "X05n0232_004:0735a09_0": "▲一則理本一味殊途同歸故不可分也二一音普應一雨普滋故三原聖本意為一事故四隨一一文眾解不同故五多種說法成枝流故。",
    "X05n0232_004:0735a12_0-0": "殊途同歸者周易云天下殊途而同歸百慮而一致謂若千逕九逵王城不二九流百氏大道寧差今疏借用乃通三義一約教始隨機異故殊途終歸顯實故一致二約機則異就理常一三體外無權權即是實故殊途同致也二一音普應一雨普滋者一音即是淨名一雨即法華藥草喻品謂三草二木不同同承一雨之潤五性三乘不一法雨一味無差故彼經云如來知是一相一味之法所謂解脫相離相滅相究竟涅槃常寂滅相終歸於空等三原聖本意為一事故者亦是法華中意故彼經云過去諸佛以無量無數方便種種因緣譬喻言詞而為眾生演說諸法是法皆為一佛乘故等又云我此九部法隨順眾生說入大乘為本以故說是經皆為一事也四隨一一文眾解不同者此是通明諸經如經說一無常或有解者以生滅代謝故云無常或云無彼常故名為無常或云不生不滅名為無常或即無法可常也或云真如一法隨染淨緣轉變不常故名無常或聞無常便知對常以說無常非常非無常以為中道等明知隨人解不同也又苦集滅道四名則同隨機解殊乃有四種又涅槃云十二因緣下智觀者得聲聞菩提中智觀者得緣覺菩提上智觀者得菩薩菩提上上智觀者得佛菩提又如中論偈云因緣所生法我說即是空亦為是假名亦是中道義即有多人解不同也或云既言因緣所生那得即是空要須析因緣盡方乃會空呼十方空為即空亦為是假名者有為虗弱勢不獨立假眾緣成賴緣故假非施權之假亦是中道義者離斷常故名為中道非佛性中道若作此解者雖三句皆空尚不成即空況即假即中此生滅四諦中義也或云因緣所生法不須破滅體即是空而不得即假即中設作假中皆順入空何者諸法皆即空無主我故假亦即空假施設故中亦即空離斷常二邊故此三翻語異俱順入空退非二乘析法進非別圓乃是三獸渡河之意耳或謂即空即假即中三種迆邐各各有異三種皆空者無主故空虗設故空無邊故空三種皆假者同有名字故假三種皆中者中真中機中實故謂空名中者約真諦故假名中者就機設化不住化不化故中名中者約一實諦之中道故此得別失圓或謂即空即假即中雖三而一雖一而三不相妨礙三種皆空者言思道斷故三種皆假者但有名字故三種皆中者即是實相故但以空為名即具假中悟空即悟假中餘亦如是是知隨聞一法起種種解圓機受教無教不圓偏機受教圓亦偏矣既隨一文異解何須分判不同五多種說法成枝流者上義亦傍該諸經今正引當經立理法界品云法欲滅時有千部異千種說法等何不尋條以得根便欲派本而為末混淳源之一味成澆薄之枝流。",
    "X05n0232_004:0735c13_0": "▲以斯五義故不可分分之乃令情構異端是非競作故以不分為得。",
    "X05n0232_004:0735c15_0": "以斯五義下三總結也夫子云攻乎異端斯害也已何得執異述同是非競作。",
    "X05n0232_004:0735c17_0": "▲其分教者亦有多義一理雖一味詮有淺深故須分之使知權實。",
    "X05n0232_004:0735c19_0": "其分教者下釋分教中乃有十意前五對前五義後五顯過於前今初一理雖一味等者謂今欲分教非欲分理迷於權實寧契佛心。",
    "X05n0232_004:0735c22_0": "二約佛雖則一音就機差而教別。",
    "X05n0232_004:0735c23_0": "二中一音但是教本非即是教教乃在機隨機不同今分彼教故淨名云佛以一音演說法眾生各各隨所解今分隨所解耳其猶長風是一百竅異吹豈以一風不殊便謂百竅齊響一雨亦就佛說三草即就機殊今分三草教殊非析一雨令異故經云雖一地所生一雨所潤而諸草木各有差別以一音一雨義相不異故但說一音。",
    "X05n0232_004:0736a06_0": "三本意未申隨他意語而有異故。",
    "X05n0232_004:0736a07_0": "三中本意未申者如佛本為一事出現於世四十餘年未顯真實今分一代時教豈妨判有淺深言隨他意語者佛有三語一隨自意語說自所證一實等故二隨他意語一向方便引眾生故三隨自他意語半稱自證半隨機故今分後之二語不分初一隨自意也。",
    "X05n0232_004:0736a13_0": "四言有通別就顯說故。",
    "X05n0232_004:0736a14_0": "四中言有通別者如前所引此通隨聞異解有不通者就此分之如說人空法有斯即小乘不可名大若說二空此可名大不得名小說有五性非是一性說一性處非是說五如是等文無容異解故須分之。",
    "X05n0232_004:0736a19_0": "五雖分權實須善會佛意有開顯故。",
    "X05n0232_004:0736a20_0": "五中有二義故雖分權實不成枝流一善會佛意所說權教乃是隨宜所說實者稱理究竟二有開顯者說彼權教是方便門說於實教是真實相不隨方便為真實則方便門開知實理之普周則真實相顯故法華經云此經開方便門示真實相今就開顯故不滯枝流約佛施張故須分權實。",
    "X05n0232_004:0736b02_0": "▲又王之密語所為別故不識權實以深為淺失於大利以淺為深虗其功故莊嚴聖教令深廣故諸聖教中自有分故諸大菩薩亦開教故。",
    "X05n0232_004:0736b05_0-0": "又王之密語下有五意顯過前不分此初一也涅槃第九說先陀婆一名四實一者鹽二者器三者水四者馬釋中一水二鹽三器四馬故彼文云如是四種皆同此名有智之臣善知此名若王洗時索先陀婆即便奉水若王食時索先陀婆即便奉鹽若王食已將欲飲漿索先陀婆即便奉器若王欲遊索先陀婆即便奉馬如是智臣善解大王四種密語是大乘經亦復如是有四無常大乘智臣應當善知若佛出世為眾生說如來涅槃智臣當知此是如來為計常者說無常相欲令比丘修無常相或復說言正法當滅智臣應知此是如來為計樂者說於苦相欲令比丘多修苦想或復說言我今病苦眾僧破壞智臣當知此是如來為計我者說無我相欲令比丘修無我想或復說言所謂空者是正解脫智臣當知此是如來說正解脫無二十五有欲令比丘修學空想以是義故是正解脫則名為空亦名不動謂不動者是解脫中無有苦故是故不動是正解脫為無有相謂無相者無有色聲香味觸等故名無相是正解脫常不變易是解脫中無有無常熱惱變易是故解脫名曰常住不變清涼或復說言一切眾生有如來性智臣當知此是如來說於常法欲令比丘修正常法是諸比丘若能如是隨順學者當知是人真我弟子然彼經疏不釋不次所以但案次配釋而云前四彰權隱實後一彰實隱權今謂前別瑜中即無常苦空無我而為其次以水方圓任器是無常故鹽是味故苦器是當其空有器之用故馬由人策不自在故合中無常苦無我是三修法屬生死故四合空者是正解脫故而解脫中空無我苦不淨及無常即是常故故一空中明有四義並以器喻而最後佛性彰其妙有即合前馬然空中四義遮無常等佛性一義顯是真常亦應具說我樂淨等含在正解脫中不動是樂無相是淨無變熱惱即是常義馬又我義是則此中具彰八行由於生死無常等中密顯常等故為密語又初標中鹽在初者亦是苦空無常無我而為其次如常所明故此釋不同古師之義然引此文意令隨所說言須善得意豈可混然不分權實言不識權實以深為淺等者第二意也如言初發心時便成正覺而謂但是如來方便說者是以深為淺也不能正修高推聖境即不能速證無上菩提故云失於大利離世間品云修此法者少作功力疾得菩提等言以淺為深虗其功者由如世尊為止亂想令數息看心為厭苦者令出三界眾生不了耽味為真勤苦不已多用功力所獲至微不得涅槃一日之價故云虗其功故即虗廢功力也言莊嚴聖教令廣深故者第三意也謂分析權實空有取捨偏圓遲速方知佛法微妙深玄無不包攝譬猶不泛大海豈識邊涯不識木石安知真寶故智論釋法施云依隨經論廣作義理為立名字皆名法施又若不分權實則謂三教大同今明大乘尚有權實何況小耶小乘比大猶若螢光方於日照故小是佛教尚被斥訶況於儒道比之佛法則天地懸隔矣以此重重揀之方知佛法深奧言諸聖教中自有分故者第四意也如解深密立三時不同解節金光明立三輪之異涅槃自分半滿又約五味之差皆佛自分也言諸大菩薩亦開教故者第五意也若無著之扶五性及與三時龍樹之判四門共與不共皆揀權實有取捨也。",
    "X05n0232_004:0737a16_0": "▲以斯多義開則得多而失少合則得少而失多但能虗己求宗不可分而分之亦何爽於大旨故今分之。",
    "X05n0232_004:0737a19_0": "以斯多義下第三雙結離合而捨合從離。",
    "X05n0232_004:0737a20_0": "▲第二古今違順曲分為二先敘此方後明西域今初諸釋雖眾略敘數家勒為五門。",
    "X05n0232_004:0737a22_0": "第二古今違順中一一師中多分為二先敘昔義後辨順違。",
    "X05n0232_004:0737a24_0": "▲一立一音教謂如來一代之教不離一音然有二師一後魏菩提流支云如來一音同時報萬大小並陳二姚秦羅什法師云佛一圓音平等無二無思普應機聞自殊非謂言音本陳大小故維摩經云佛以一音演說法眾生各各隨所解。",
    "X05n0232_004:0737b05_0": "▲上之二師初則佛音具異後則異自在機各得圓音一義然並為教本不分之意耳。",
    "X05n0232_004:0737b07_0": "一音中疏上之二師下辨順違先出彼意言各得圓音一義者言含縱奪縱之則順下出現品明如來圓音有其十義十義之後復六句融通今但得十義中之一耳初師即順善口天女一聲之中與百千種樂而共相應則佛一音之中有多音也後師即順如水一味隨器成異則如來本無多音故云各得一義耳又此二義若不會釋敵體相違互不相許則齊楚俱失並應奪之若取各自所宗故各得一義而與之耳然並為教本下又都奪耳。",
    "X05n0232_004:0737b16_0": "▲第二立二種教自有四家一西秦曇牟讖三藏立半滿教即聲聞藏為半字教菩薩藏為滿字教隋遠法師亦同此立。",
    "X05n0232_004:0737b19_0": "隋遠法師亦同此立者彼涅槃疏初云聖教雖眾略有二種一聲聞藏二菩薩藏是也。",
    "X05n0232_004:0737b21_0": "▲斯則文據涅槃蓋是對小顯大通相之意未於大中顯有權實亦含半滿。",
    "X05n0232_004:0737b23_0": "斯則下順違先明其順順於至教涅槃半滿前已廣引言蓋是對小下辨違上言順者但順通相之意未知佛之深旨半滿之言顯在小大密意復有以機為半以實為滿則大乘中有半滿矣亦猶緣覺聲聞開之有異則成二乘合之有同總稱為小權實亦爾開之有異權可稱半合之大同故並稱滿是則實教唯滿小教唯半權大乘者亦半亦滿也。",
    "X05n0232_004:0737c07_0": "▲二隋延法師立漸頓二教謂約漸悟機大由小起所設具有三乘故名為漸若約頓機直往於大不由於小名之為頓。",
    "X05n0232_004:0737c09_1": "▲此雖約機說有漸頓而所說法不出半滿。",
    "X05n0232_004:0737c11_0": "此雖約機下辨順違直出立意不離半滿半滿順違即此順違也言不出半滿者頓即前滿漸具半滿以具有三乘二乘是半大乘是滿故以機就教有直有曲故分漸頓耳。",
    "X05n0232_004:0737c15_0": "▲三唐初印法師亦立二教。",
    "X05n0232_004:0737c16_0": "▲一屈曲教謂釋迦經以逐機性隨計破著故如涅槃等二平道教謂舍那經以逐法性自在說故如華嚴經。",
    "X05n0232_004:0737c19_0": "▲又此二教略有四異一主異謂釋迦化身與盧舍那十身異故二處異謂娑婆界木樹草座與華藏界中寶樹寶座等異故三眾異謂為聲聞及菩薩說與唯菩薩及極位同說異故四說異謂局處之說與該通十方之說異故。",
    "X05n0232_004:0737c24_0": "三唐初印法師下第三師先敘昔義中有三初總標二一屈曲下正立三又此下揀異。",
    "X05n0232_004:0738a02_0": "▲此約化儀以判。",
    "X05n0232_004:0738a03_0": "此約化儀以判下辨順違先順後違順中三初一句總出立意第二遮破釋成第三結成昔義今初第一半滿結所說法立第二漸頓約機以立今此一師約化儀立謂佛以法化生有曲直故即化法儀式不同耳。",
    "X05n0232_004:0738a08_0": "▲然華嚴雖有隨諸眾生各別調伏皆是稱性善巧一時頓演涅槃等雖說一極或對權顯實或會異歸同一切如來或說不說故云屈曲。",
    "X05n0232_004:0738a11_0-0": "然華嚴下第二遮破釋成謂刊定記不許此師立義先破總名後破四異今為昔通則遮其破耳文即分二先救總名後救四異今初至故云屈曲此是救其破於總名彼疏破中先牒義竟云若爾涅槃法華維摩楞伽密嚴勝鬘佛藏經等皆釋迦說應不明於如來藏性實相法界等(此破屈曲以有平道故)華嚴梵網既舍那說何故華嚴說於四諦普賢行等品中皆云隨諸眾生所應調伏作如是說又問明淨行梵行三賢十地離世間入法界等諸品之中不應皆說對治行法等(此破平道以有屈曲故)",
    "X05n0232_004:0738a11_0-1": "今疏云雖有隨諸眾生各別調伏此牒其破平等教中有屈曲之文言皆是稱性一時頓演者釋成是平道之義以稱性之巧無邊差別皆是平道又一時頓演不同屈曲說權之時不說實說實之時不說權說四諦唯為小乘說六度唯被菩薩故一切並陳尤顯平道又說隨眾生者說於世尊餘處隨機非此經中是隨機說言涅槃等雖說一極者此牒其破屈曲教中有平道之文或對權顯實下釋成是屈曲之義言屈曲者非是有真如法性即非屈曲但取隨機隱顯為屈曲耳此上一句是約法華明是屈曲昔權今實破三顯一明權則未說實說實必廢於權不同華嚴權實齊顯一時頓用故名屈曲或會異歸同下約涅槃經以明屈曲涅槃會昔有餘之義同歸一味涅槃先異後同亦成屈曲不同華嚴若同若異空不空等一時頓演又云一切如來或說不說者古德共云如日月燈明佛晨且說法華中夜便滅度則法華之外非是別時更說涅槃謂人根利故聞法華竟不復須說涅槃則涅槃或說不說或有國土唯說三乘究竟不破或有國土唯說一乘無三可破則知法華亦有說不說不同華嚴我不見有一佛國土其中如來不說此法明是平道。",
    "X05n0232_004:0738b19_0": "▲約釋迦為主則未顯十身十身為主必具釋迦。",
    "X05n0232_004:0738b20_0": "約釋迦為主下第二救破四異彼疏破云又四異中眾處兩異皆違經說七處並是娑婆界故(上破處異)又云出現品云十方諸佛讚普賢言能說此法今此會中有佛剎微塵數眾生發菩提心故發心品中亦同此說準此故知有地前器(上破眾異)是故此師所立多違教理甚難依也(此結破也)彼破二異今疏通二異後一是救刊定破處異初一是遮有餘師破其主異謂恐有破云下經既云或名釋迦牟尼或名毗盧遮那明知二主不異何言主異故今通云釋迦為主但是三身中化身遮那為主則十身具顯化身乃是十身之一故云必具釋迦是則總別異也何言不異。",
    "X05n0232_004:0738c08_0": "▲娑婆之處未融華藏華藏之處必融娑婆。",
    "X05n0232_004:0738c09_0": "娑婆之處未融華藏華藏之處必融娑婆者此通刊定破處異也餘處王城舍衛未言即是華藏娑婆今云七處自有二義故同華藏一約本末分歧七處即是華藏界中第十三重之內二約淨穢該徹則摩竭提國其地金剛說初品時華藏世界六種震動彼疏序云剎該淨穢娑婆震而華藏動豈不華藏之處融耶故知破其處異自違己說也所以不救破眾異者由刊定破最不當故彼眾異中但云釋迦經中通被三乘遮那經中唯被菩薩則通局之殊而破彼義乃引凡夫發心豈非菩薩之器況此經發心又甚深故其說異一種他又不破故此不救。",
    "X05n0232_004:0738c21_0": "▲略云四異異實有多誠如所判。",
    "X05n0232_004:0738c22_0": "略云四異下第三結成昔義言異實有多者更舉十條一教門儀式異於中復有多義謂全依海印曾無出入一時頓演與前後次第不同放光集眾一多通局請答言念現相等殊道場莊嚴勝劣不等故云教門儀式異也二所詮理致異圓融歷別多義不同十十法門有多差別如義分齊中三成佛遲速異謂或唯一念或無量劫念劫圓融長短自在不局三祇及應化故四見佛通局異無論凡聖許見十身不局地前地上之別故五說教時分異始成即說時有十重念劫圓融不局三七等故六化境寬狹異地獄天子六千比丘肉眼遠徹周法界見不局三千有分限故七因果行位異具足圓融行布性相交徹故八立乘多少異或說一乘或無量乘不局三乘五乘定故九利益勝劣異地獄天子三重頓圓塵塵剎剎無盡利益故十流通付囑異盡未來際長流不斷諸佛親護非小乘故歷別細求過此更有故云異實有多誠如所判者結成昔義也。",
    "X05n0232_004:0739a16_0": "▲但於屈曲之內未顯法之權實耳。",
    "X05n0232_004:0739a17_0": "但於下第二辨違既不判屈曲之淺深便令多法混同無別不能令人善識權實故不依之。",
    "X05n0232_004:0739a19_0": "▲四齊朝隱士劉虬亦立漸頓二教謂華嚴經名為頓教餘皆名漸始自鹿苑終於雙林從小之大故。",
    "X05n0232_004:0739a21_0": "四齊朝隱士等者於正立中約於化儀及時以立漸說頓說即是化儀頓在始成漸有五時即約時說。",
    "X05n0232_004:0739a24_0": "▲然此經如日初出先照高山即是頓義慈龍降雨以證漸義於理可然。",
    "X05n0232_004:0739b02_0": "▲漸約五時次下當辨。",
    "X05n0232_004:0739b03_0": "然此經下辨順違先順後違順中由依化儀故成順理便引當經為其證成所引二喻並出現品文前來已引漸約下辨違以約時局教有諸妨難故成違理指在後破。",
    "X05n0232_004:0739b07_0": "▲第三立三種教亦有三家。",
    "X05n0232_004:0739b08_0": "第三立三教中二先總標。",
    "X05n0232_004:0739b09_0": "▲一南中諸法師同立三教謂於前漸頓加不定教。",
    "X05n0232_004:0739b10_0": "後一南中下別說三師初即諸師同立於敘昔中二先總明後別明漸義前中分三初正立。",
    "X05n0232_004:0739b12_0": "▲由漸中先小後大而央崛經六年之內即說為遮此難故立不定。",
    "X05n0232_004:0739b14_0": "次由漸中先小下立三之意。",
    "X05n0232_004:0739b15_0": "▲謂別有一經雖非頓攝而明佛性常住即勝鬘金光明等是為偏方不定教也。",
    "X05n0232_004:0739b17_0": "後謂別有下出不定相言偏方者謂大體而言漸中先小後大而不妨說小之時亦有說大如人十年弘律不妨私房時說大乘故曰徧方不定指經云如勝鬘金光明者勝鬘經初云波斯匿王末利夫人信法未久既言未久明是初說金光明經既非第一頓教又非第二漸中末後而明常住明是不定言佛性常住者勝鬘經說二種如來藏即佛性也又歎佛三身即今梵音之文云一切法常住是故我歸依即常住義也金光明經三身品中廣說法身常住故。",
    "X05n0232_004:0739c03_0": "▲漸中開合諸師不同。",
    "X05n0232_004:0739c04_0": "漸中開合下第二別明漸義開漸成別自有四重從二至五。",
    "X05n0232_004:0739c06_0": "▲或但分為二即是半滿。",
    "X05n0232_004:0739c07_0": "▲或分為三即武丘山岌法師謂十二年前見有得道名有相教十二年後齊至法華見空得道名無相教最後雙照一切眾生佛性闡提作佛名常住教。",
    "X05n0232_004:0739c10_0": "於分三中自有三師初一師正立。",
    "X05n0232_004:0739c11_0": "▲此與唐三藏三時之教大同至敘西域中說。",
    "X05n0232_004:0739c12_0": "後二師指同即唐三藏及真諦三藏初云武丘即蘇州山寺。",
    "X05n0232_004:0739c14_0": "▲真諦三藏依金光明立轉照持三輪之教亦大同此。",
    "X05n0232_004:0739c16_0": "於第三師中二先指同初師。",
    "X05n0232_004:0739c17_0": "▲而時節小異謂七年前說四諦名轉法輪七年後說般若具轉照二輪以空照有故三十年後具轉照持以雙照空有持前二故。",
    "X05n0232_004:0739c20_0": "後而時節下指異別立疏文稍略彼云謂佛二月八日成道四月八日於波羅奈鹿野苑中為聲聞眾轉四諦法輪後於成道第七年中在舍衛國去祇園五里智慧江邊為諸菩薩及二乘眾說般若等經此時具二謂轉照法輪又於成道三十年後未涅槃前在毗舍離國鬼王法堂為真常菩薩說解節等經此時具有轉照及持三種法輪也。",
    "X05n0232_004:0740a03_0": "▲或分為四。",
    "X05n0232_004:0740a04_0": "▲即宋朝岌法師謂於前三時無相之後常住之前指法華經為同歸教以會三歸一萬善悉向菩提故。",
    "X05n0232_004:0740a06_0": "宋朝岌者第三分四中疏家不欲繁文故但於前師之外加其異名應具列之。",
    "X05n0232_004:0740a08_0": "▲或開為五然有二家。",
    "X05n0232_004:0740a09_0": "▲一道場慧觀等於無相之後同歸之前指淨名思益等為抑揚教。",
    "X05n0232_004:0740a11_0": "▲二者即前劉公不開抑揚而有教之初取提謂經為人天教。",
    "X05n0232_004:0740a13_0": "道場慧觀者即上元道場寺僧言五教者一有相教二無相教三抑揚教四同歸教五常住教言抑揚者謂抑挫聲聞褒揚菩薩故劉公五者一人天教二有相教三無相教四同歸教五常住教。",
    "X05n0232_004:0740a17_0": "▲上來諸師皆於漸中約時開異若不加不定之教則招難尤多以初有大故雖加不定猶有妨難略顯五時之妨餘可例知。",
    "X05n0232_004:0740a20_0": "上來諸師下第二辨順違於中三第一總明順違第二別破違理第三結成違順初中以上來諸師從二至五皆先小後大故不加不定招初有大乘之難雖加不定猶有妨者加不定免初有大乘之難而於所立名義之中皆有難也言略顯五時之妨者從後破之既破五時四三二時皆已破竟故云餘可例知。",
    "X05n0232_004:0740b03_0": "▲初明十二年前為有相者自違成論成論云我今正明三藏中實義實義即空。",
    "X05n0232_004:0740b05_0": "初明十二年等者第二別破別破二家五時即為二別今初破道場五時即分為五言成論云我今正明三藏中實義實義即空者破第一時引其三文此即第一引小乘論以成實論意云我今成立小乘中實義故云成實以三藏即小乘教故既言實義即空明小乘已說空竟何言見有得道不可不見實義而得道也。",
    "X05n0232_004:0740b12_0": "▲又阿含中云無是老死即法空也無誰老死即生空也。",
    "X05n0232_004:0740b14_0": "又阿含中云下第二引小乘經然經文相續云無是老死無誰老死此即明十二因緣人法空義是老死者指老死法體誰者即人也故無是老死即老死法空無誰老死即主老死我人空也然諸經論多明小乘但有人空未明法空者有二義故一從多分少分說小乘多分但明人空二從顯了不顯了說雖說法空未全顯了故言不說法空耳若從不顯了說及少分說則亦明法空今從此義。",
    "X05n0232_004:0740b22_0": "▲又智論云三藏中明法空為大空摩訶衍中明十方空為大空。",
    "X05n0232_004:0740b24_0": "三藏中明法空為大空等者第三引大乘論彼釋十八空揀二宗大空之異今但取三藏明法空之言三藏亦小乘教耳。",
    "X05n0232_004:0740c03_0": "▲皆顯小乘已有二空。",
    "X05n0232_004:0740c04_0": "皆顯以下結上三文。",
    "X05n0232_004:0740c05_0": "▲若云第二時說空者十二年後方制廣戒豈唯說空。",
    "X05n0232_004:0740c07_0": "若云第二時下破第二時於中三一破說空二破不明常住三結立正義初中又二第一引制戒明十二年後說有故戒經云善護於口言自淨其志意身莫作諸惡此三業道淨能得如是行是大仙人道此是釋迦如來於十二年中為無事僧說是戒經從是已後廣分別說明知十二年後始制廣戒廣戒即是明有。",
    "X05n0232_004:0740c14_0": "▲又智論云從得道夜乃至涅槃常說般若豈前不說空。",
    "X05n0232_004:0740c16_0": "又智論云從初得道下第二引論通說般若明十二年前已說於空非局十二年後般若明性空之智故。",
    "X05n0232_004:0740c19_0": "▲若云第二時中未顯常住者實相般若豈無常耶。",
    "X05n0232_004:0740c20_0": "若云第二時中下第二破不明常住於中文四初反質破實相即常故。",
    "X05n0232_004:0740c22_0": "▲涅槃亦說佛性亦名般若。",
    "X05n0232_004:0740c23_0": "涅槃亦說下第二顯正破上即理量此即聖言量般若既即佛性佛性是常般若常矣。",
    "X05n0232_004:0741a01_0": "▲是知實相般若即是正因佛性觀照即為了因。",
    "X05n0232_004:0741a02_0": "是知下第三會義破謂會釋二經使第二時同第五時以義同故謂二種般若即二佛性在名則異在義不殊言實相為正因者即第一義空名為佛性第一義空即實相異名觀照為了因如燈了物。",
    "X05n0232_004:0741a06_0": "▲又般若離四句何曾存空般若不壞四句豈無妙有。",
    "X05n0232_004:0741a08_0": "又般若離四句下第四縱奪破先奪則拂迹入玄理絕百非言亡四句若但以空為般若者非真般若也故經云般若非有相非無相亦非有無相亦非非有無相離一切諸相何得存空故中論云諸佛說空法為離於有見若復見有空諸佛所不化言般若不壞四句豈無妙有者此即縱也縱其是空亦須是有尚是四句何況有耶故般若經云般若不壞色不壞受想行識即不壞有也餘文可知故智論云一切實非實亦實亦非實非實非非實是名諸佛法則四句皆實又因緣所生法即空即假即中即中有遮有表即下二句是知失意則四句便成四謗得旨則四句即是四德下說正義躡此而起。",
    "X05n0232_004:0741a21_0": "▲是知小大各有四門而但言初有次空者各得一門之意。",
    "X05n0232_004:0741a23_0": "是知小大下第三結立正義也此則縱而奪之縱其初有次空則各得一門之意奪其不識四門之意則初有次空之旨全乖言四門者小乘以阿毗曇明有門毗曇即今之俱舍遵一切有部故成實即是空門實義是空故毗勒論即亦有亦空門其非有非空門未見論文即惡口車匿見此入道有云犢子部亦計我非有非無恐未指定大乘四門者如涅槃云一切眾生皆有佛性如乳有酪性等斯即有門也又云石無金性乳無酪性眾生佛性猶如虗空迦毗羅城空大涅槃空即空門也又云眾生佛性亦有亦無何以為有一切眾生悉同有故何以為無從善方便而得見故即亦有亦無門又云眾生佛性即是中道非有如虗空非無如兔角百非斯遣斯即非有非無門也若取經論唯識多明有門掌珍多說空門辨中邊論多顯亦有亦空門中論多辨非有非空門。",
    "X05n0232_004:0741b15_0": "▲若云第三時中但名抑揚亦非常者。",
    "X05n0232_004:0741b16_0": "若云第三時中下破第三時文二先雙標。",
    "X05n0232_004:0741b17_0": "▲淨名云佛身無為不墮諸數如觀身實相觀佛亦然豈無常耶。",
    "X05n0232_004:0741b19_0": "後淨名云下雙破先破第三時中不明常義可知。",
    "X05n0232_004:0741b20_0": "▲般若亦云二乘智慧猶如螢火菩薩一日學智如日之照豈非抑揚。",
    "X05n0232_004:0741b22_0": "後般若亦云下破獨得抑揚之名以第二時中亦抑揚故二乘螢光抑也菩薩如日揚也。",
    "X05n0232_004:0741b24_0": "▲若云第四時中但顯同歸亦未明常者壽量品云常住不滅又方便品云世間相常住等豈無常耶。",
    "X05n0232_004:0741c02_0": "若云第四時下第四破第四時但破不明常住不破同歸之義。",
    "X05n0232_004:0741c04_0": "▲五以涅槃為常住者當教可爾而涅槃之時亦有小乘之見如阿含中說如來涅槃之相故。",
    "X05n0232_004:0741c06_0": "五以涅槃為常下破第五時許其涅槃是常住義責其涅槃無有小乘以至涅槃皆有大小故如阿含中說如來涅槃之相者彼說如來於純陀家乞食食旃檀木耳美後患脊痛於拘尸那城娑羅雙樹間逆順出入超越三昧於第四禪中入火光三昧燒身滅度唯留舍利為人天福田身智俱滅入無餘涅槃是也。",
    "X05n0232_004:0741c13_0": "▲若以人天為初者提胃雖說戒善得道皆通三乘故彼經云提胃得不起法忍又違密迹經中第二七日說三乘故。",
    "X05n0232_004:0741c16_0": "若以人天為初下破第二家即劉公之義言提胃雖說戒善等者彼說如來在樹王下成道於七日中無人知佛得阿耨多羅三藐三菩提唯提胃波利此二居士明究陰陽鑽龜易卜知佛成道名為樹神提胃獻麨四天王奉鉢如來受已始為提胃說世間因果此約小乘相不妨為大謂彼經又云五百賈人得受五戒先自懺悔五逆十惡謗法等罪得四大本淨五蘊本淨六塵本淨五根本淨提胃長者得不起法忍三百賈人得柔順忍二百賈人得須陀洹果四天王得柔順忍三百龍王得不起法忍自餘天等無量眾生發無上菩提心又普曜經云第二七日提胃等五百賈人施佛麨蜜佛與授記汝於來世當得作佛皆同一字名曰齊成明知非獨人天也然提胃塔現在土火羅國上所引經皆明初時已說大也言又違密迹經中第二七日說三乘故者既第二七日已說三乘那言最初唯人天教此經即大寶積密迹力士會第三卷當第八是初竺法護譯。",
    "X05n0232_004:0742a10_0": "▲然上五時等皆以約時剋定則有所乖揀去不定從多分說亦有理在。",
    "X05n0232_004:0742a12_0": "然上五時等者第三結成違順也上結前違而言等者等取四三二時也言揀去不定從多分說亦有理在者結成順也有二義故故得順理一揀去不定則無剋定之失不違密跡等經二從多分說不違自所立義故有理在。",
    "X05n0232_004:0742a17_0": "▲二後魏光統律師承習佛陀三藏。",
    "X05n0232_004:0742a18_0": "二後魏光統等者第二師先正立中二先明所承後顯立義今初言承習佛陀三藏者佛陀是西域人同學五人四皆得道思欲亡身求之友曰道須緣會不可強也汝與東土有緣彼有二弟子汝若度得必當得道佛陀初至於此當後魏孝文始在雲州投之見重初於一康家供養夜見火光云云及移都洛陽陀亦隨之彼為立少林寺知後為則天所取遂指水令西山透隴而流其二弟子一是稠禪師得道二是光統故云稠公解虎於東谷佛陀指水而西流也。",
    "X05n0232_004:0742b04_0": "▲亦立三教謂漸頓圓初為根未熟者先說無常後方說常先空後不空等如是漸次故名為漸二為根熟之輩於一法門具足演說常無常空不空等一切具說更無由漸故名為頓三為於上達分階佛境之者說於如來無礙解脫究竟果德圓極祕密自在法門故名為圓。",
    "X05n0232_004:0742b10_0": "亦立三教下顯立義也於中漸約不具頓約具說不同延公大小相望成頓漸也言具說者即如涅槃說空者所謂生死不空者所謂大般涅槃等又云若空不空若常無常等皆令廣開即是頓也三圓教者即是華嚴。",
    "X05n0232_004:0742b15_0": "▲此亦約化儀說有前後耳。",
    "X05n0232_004:0742b16_0": "此亦約化儀下辨順違此師所立義多順理故不辨違於中先出立意後解妨難今初此亦約化儀說有前後者頓中化法無異漸中別時說空不空即名為漸同時說空不空即名為頓故是化儀其第三亦約化法揀異前二從多分說故云此亦約化儀。",
    "X05n0232_004:0742b22_0": "▲意明今時堪受頓者必昔曾受化故云根熟上達之言義兼地前分階佛境即謂地上於理亦通。",
    "X05n0232_004:0742b24_0": "意明今時下二解妨難也謂刊定記主有其二難一合難漸頓二別難於圓第一難云若漸根生熟俱漸頓根生熟俱頓則漸頓可分既云未熟名漸已熟名頓則此於一漸根但生熟為異無別頓義或應彼一有漸頓二根生必至熟熟必從生故或應一切皆是漸根無有不從生至熟故釋曰此第一難其漸頓自有三難第一漸頓不分難第二一根具二難第三無有頓根難初一是總後二是別今為此一通三難皆遣如第一難刊定以根定於漸頓則有此難今不以根定於漸頓何有此難謂為其根生漸說法門名之為漸為於根熟頓說法門則以為頓何得以生熟俱頓難耶則第一難過矣既不約根何得以生必至熟熟必從生等難耶則第二第三難過矣又為此難違下自所立義彼立四教云第三教當初心菩薩第四教義當終心識如來藏者又自通云言初終者約機勝劣名其初終非約修行初終時位汝既以根勝劣為初終何妨此師亦以根勝劣為生熟耶故為此難失古意也上達之言義兼地前等者通彼第二難於圓教彼難云既云分階佛境則地前無有堪聞此經則違出現品佛剎塵數眾生發菩提心釋曰彼以上達分階佛境合為一義故有此難今為此通則上達為地前分階佛境為地上故不違出現品文亦不失於大理況初發心時便成正覺豈非分階佛境之人。",
    "X05n0232_004:0743a01_0": "▲三隋末唐初吉藏法師依法華第五立三種法輪一始見我身聞我所說即皆信受入如來慧即根本法輪二除先修習學小乘者即枝末法輪三我今亦令得聞是經入於佛慧即攝末歸本法輪。",
    "X05n0232_004:0743a05_0": "三隋末唐初下第三師先正立中依法華經第五即從地踊出品以彼中踊出菩薩問訊云世尊少病少惱安樂行不所應度者受化易不不令世尊生疲勞耶故佛答云如是如是諸善男子如來安樂少病少惱諸眾生等易可化度無有疲勞所以者何是諸眾生世世已來常受我化亦於過去諸佛供養尊重種諸善根此諸眾生始見我身聞我所說即皆信受入如來慧除先修習學小乘者如是之人我今亦令得聞是經入於佛慧今疏引經便以義隔成於三輪此師以根本法輪是華嚴經始成正覺頓宣說故其枝末法輪是以根本化之不得便於一佛乘分別說三為枝末即指華嚴已後法華已前皆為枝末三即法華以為攝末。",
    "X05n0232_004:0743a18_0": "▲此判全約化儀據法但有大小然法華為於一類開顯本末若將定判一代聖教収義不盡以法華之前亦有大故豈般若等皆為枝末又無量義云佛一切時說大小故。",
    "X05n0232_004:0743a22_0": "此判全約等者第二辨順違於中此句出彼立教所依依化儀立非是約法及約根等而言全者對前光統光統三教一約化儀二約化法三皆對根今此師立唯約化儀據法但有大小下正辨順違唯有大小則無殊半滿亦攝義不周然法華為於一類開顯本末者此段會通經意以釋妨難恐有難言依於法華立義乃是一極之說如何不依故今釋云自是立教之人不得法華之意法華別為一類滯小之人故為此說謂執三疑一執小疑大故為開方便門顯真實相真實相者唯是佛慧執小乘者是方便門非欲會通一代聖教若以法華之前皆為枝末法輪則般若淨名勝鬘等經皆在法華之前並為枝末則抑諸大乘又經但云除先修習學小乘者明知經意不指般若等為枝末也又無量義下上引法華破之今引他經破之既云一切時中皆有大小則先後非獨大中間非獨小也此皆直破而不收之者下開宗立教之中收於此義故此略無又先出經意已是収竟。",
    "X05n0232_004:0743b16_0": "▲第四立四教者略有四家。",
    "X05n0232_004:0743b17_0": "▲一梁朝光宅法師依法華第二立四乘教謂臨門三車即是權教三乘四衢等賜即實教大乘。",
    "X05n0232_004:0743b19_0": "第四立四教有四第一光宅中二先敘昔後順違前中三初正立二出所以三結成初中四衢即四諦餘可知。",
    "X05n0232_004:0743b22_0": "▲以臨門牛車亦同羊鹿俱不得故並無體故諸子皆索故。",
    "X05n0232_004:0743b24_0-0": "以臨門牛車下二出所以有三所以故三乘是權而義勢連環一同羊鹿俱不得故者羊鹿是虗指出門不上車牛車若是實出門即合上牛車亦不上明三皆虗指約法而說者昔指三乘三界門外二乘出三界無有真實證菩薩出三界豈有真實證俱無實證名不上車明知三乘皆是權設二並無體故者既不得車明皆無體以無可得故長者虗指三車實無界外三乘明是方便盡智無生智是二乘車體丈六權智是牛車體二乘之智既非真實丈六權智豈有實耶然上不得約人就法今明無體直就法明三諸子皆索故者復成上義向若有體即不合索諸子皆索明皆無體不見羊鹿故索羊鹿今索牛車明無牛可見故彼經云爾時諸子各白父言父先所許玩好之具羊車鹿車牛車願時賜與既索牛車明同無體故牒索耳索車是喻約法云何古有多釋略要有二一者機索二者口索言機索者三乘之人以佛教門出三界苦謂為究竟不解索乘已被陶練一乘機發機宜叩聖義言索耳佛知機熟靈山集會為說法華一極之旨即是各賜諸子等一大車二口索者已集靈山三乘三根皆悉啟言求法求記即是索車為說與記令其修證即是等賜彌勒序品陳四眾疑徵佛定因已是索義文殊云諸求三乘人若有疑悔者佛當為除斷令盡無有餘已許等賜方便品初告諸聲聞眾及求緣覺乘我令脫苦縛逮得涅槃者佛以方便力示以三乘教眾生處處著引之令得出已是開權又云舍利弗當知諸佛語無異於佛所說法當生大信力世尊法久後要當說真實即是顯實開權顯實已是略賜亦是許與身子三請法說索車譬喻品初騰疑白佛請說喻車踊出品中彌勒陳疑請說果車開示知見說佛壽量等即是等賜三根求記即是索車佛皆與記即是等賜菩薩聞是法疑網皆已除即是歡喜千二百羅漢悉亦當作佛皆是賜義故合喻云令諸子等日夜劫數常得遊戲與諸菩薩及聲聞眾乘是寶乘直至道場由是故知三乘皆索三乘皆賜。",
    "X05n0232_004:0744a12_0": "▲是知三皆虗指以為方便。",
    "X05n0232_004:0744a13_0": "是知等者三結成上義也由上三段展轉相成以證三乘皆是方便無有實體故古人云虗指三車而群子競馳火難既夷乃無有二豈合有三實以為一又非殊途而異獲哉故經云如彼長者初以三車誘引諸子然後但與大車寶物莊嚴安穩第一然彼長者無虗妄之咎如來亦復如是無有虗妄初說三乘引導眾生然後但以大乘而度脫之何以故如來有無量智慧力無所畏諸法之藏能與一切眾生大乘之法但不盡能受以是因緣當知諸佛方便力故於一佛乘分別說三明三皆虗指也由皆虗指即無體故後得大車並非本望若昔大是實今得牛車何非望耶。",
    "X05n0232_004:0744b01_0": "▲此則前三是三乘後一是一乘無乖教理。",
    "X05n0232_004:0744b02_0": "此則前三下辨順違於中有四一總辨順理二明其有違三會通教旨顯違順之由四結成昔義四乘無失今初可知。",
    "X05n0232_004:0744b05_0": "▲若唯說法華為實則抑諸般若及諸大乘了義之經。",
    "X05n0232_004:0744b07_0": "若唯說法華下第二明其有違所以違者以抑昔大乘了義之經皆成權故。",
    "X05n0232_004:0744b09_0": "▲是知昔大亦有權實法華但會昔權故說三皆虗指昔實不滯方便故不會之。",
    "X05n0232_004:0744b11_0": "是知下會通教旨於中文三一明會不會昔之意二明會二會三之意三明取昔廢昔之意上三段展轉通難謂初有難云既許昔三皆權何言抑諸聖教故今釋云非不許其四乘但昔大不分權實故成抑諸實教耳。",
    "X05n0232_004:0744b16_0": "▲若約會權歸實即是會三為一若破小顯大即是會二歸一。",
    "X05n0232_004:0744b18_0": "若約會權下第二會二會三之意謂有問言若爾為是會三為是會二設爾何失二俱有過若會三歸一昔應無實若會二歸一昔應無權無權則四乘之義不成無實乃不抑昔時聖教此是光宅之意若作此宗難者應云昔既有實會二歸一義則明矣故為釋云會二會三二俱有理昔之權實二義亦存故云爾耳。",
    "X05n0232_004:0744c01_0": "▲若開權顯實則三是一更無別一。",
    "X05n0232_004:0744c02_0": "若開權顯實下第三明取昔廢昔之意謂有問言若會三歸一者為會昔三而為一耶為會昔三歸今一耶故今釋之明具上二義先明會三為一則會取昔三後明會於昔三歸今之一以廢昔三立今一故故約會取昔小亦取況昔大耶以其理不可分行是佛因故若約廢昔則昔大亦廢況於小耶以其約教虗設果亦虗指故並廢也然開廢等言有通有局若約局者約教則廢三立一三教虗設故約理則開三顯一言有三理覆於一極開無三理一極自彰故約行則會三為一三乘之行皆佛因故約果則會三歸一三乘之因同歸一乘故三乘之果非究竟故若約通者唯廢一種則約於教開會等言並通四種今疏從此言若開三顯一則三即是一者若約理者昔說三理謂各別證今示法身是同更無異味昔言有三是方便門則閉於一實今云無三則一理自顯故云此經開方便門示真實相若約行者昔說三乘之行行各不同諦緣度等隨修各異今並得為佛因謂三行別則方便之門閉於一實今會為一則方便門開一實顯矣故云汝等所行是菩薩道若約果者昔說三果不同是方便門閉於一實今云三果虗設唯有極果無上菩提心生歡喜自知作佛則實相顯矣今疏先明會三為一於中二先正明。",
    "X05n0232_004:0745a01_0": "▲故彼經云汝等所行是菩薩道先所出內是子所知。",
    "X05n0232_004:0745a03_0-0": "後故彼經云下引證引二文證一引藥草喻品證小行即是佛因二引信解品證大行是其所有良以小乘昔有二下劣心一謂自行不成佛故法華云我等同入法性云何如來以小乘法而見濟度又云金色三十二十力諸解脫同共一法中而不得此事皆明小行不得佛也故今引藥草以會之二謂大行非己分故淨名云一切菩薩聞此法者應大欣慶一切聲聞皆應號泣聲振三千又云我等何為永絕其根於此大乘已如敗種皆明大行非己分也故今引信解以示之今初引藥草喻中文云迦葉當知以諸因緣種種譬喻開示佛道是我方便諸佛亦然今為汝等說最實事諸聲聞眾皆非滅度汝等所行是菩薩道漸漸修學悉當成佛釋曰諸聲聞等皆非滅度者是廢小果漸漸修學悉當成佛者是歸實義今但引汝等所行是菩薩道會行之言者欲明三即是一之義若約果者三果皆成佛因而非佛果不得云三即是一又皆非滅度是下廢權之意耳言先所出內是子所知者即第二引信解品文文云復經少時父知子意漸已通泰成就大志自鄙先心臨欲終時而命其子並會親族國王大臣剎利居士皆悉已集即自宣言諸君當知此是我子我之所生於某城中捨吾逃走竛竮辛苦五十餘年其本字某我名某甲昔在本城懷憂推覓忽於此間遇會得之此實我子我實其父今我所有一切財物皆是子有先所出內是子所知釋曰此上即委付家業當說法華經也一切財物即萬行功德先所出內者指於前文我今多有金銀珍寶倉庫盈溢其中多少所應取與汝悉知之此即喻慧命須菩提說般若取與即是出內以法外化名之為出化功歸己故稱為內即自利利化之行皆如般若等中今法華中但示如來知見是其所有不廣諸行今疏欲會三因為一因故引二文皆明會行餘略不引。",
    "X05n0232_004:0745b12_0": "▲若廢權立實義說為四如攬三點以成一伊點別非伊伊具三點昔三既別實不兼權今一全兼成四無爽。",
    "X05n0232_004:0745b15_0": "若廢權立實下第二明會於昔三歸全之一於中二先會昔成今二彰今異昔前中有法喻合法云義說為四者以但廢昔三教言三是權一實便顯三外無別一實之法故云義說為四但三為別一為總耳如攬三點下喻即借涅槃第二三點成伊喻彼喻三德以成涅槃闕一不可故彼經云摩訶般若亦非涅槃解脫之法亦非涅槃如來法身亦非涅槃三法若異亦非涅槃如世伊字此喻至出現品當廣分別今借其喻不取其法謂以三點喻於三乘以成一伊喻為一乘別說三乘三皆是權合三為一故得稱實非三點外更有一伊合云昔三既別實不兼權此合上點別非伊縱昔日有實實亦不兼於權今一全兼者合上伊具三點成四無爽者結成正義三別有三總合為一故成四也豈差通途三虗既廢故成一實故經云唯此一事實餘二則非真十方佛土中唯有一乘法無二亦無三除佛方便說又云吾從成佛以來種種因緣種種譬喻廣演言教無數方便引導眾生令離諸著明昔皆方便也。",
    "X05n0232_004:0745c10_0": "▲若依昔未顯說一切具有如來知見根敗之種今並說成則今昔有異。",
    "X05n0232_004:0745c12_0": "若依昔未顯說下第二彰今異昔前但合三為一一無別法以成四乘今辨一乘別有法門則四義昭著是為昔所未說而今說之聞所未聞未曾有法也謂昔日雖有大乘亦說如來藏性涅槃法身真常之理未曾顯說一切眾生皆悉具有如來知見唯為一事出現於世不為於餘則一乘三乘昔權今實於理昭著故叡公云至如般若諸經深無不極故道者以之而歸大無不包故乘者以之而運然其大略皆以適化為本應動之門不得不以善權為用權之為化悟物雖弘於實體不定皆屬法華固其宜矣言根敗之種今並說成者引淨名經證大迦葉自責云譬如根敗之士其於五欲不能復利如是聲聞諸結斷者於佛法中無所復益斯則二乘自知不成佛也豈非不兼權耶又云我等何為永絕其根於此大乘已如敗種此顯煩惱已斷不能生也佛名經云我等今者猶如敗種雖逢春陽無希秋實並是聲聞不作佛義今法華三根聲聞皆與授記一切聲聞不在此會令轉宣說一切眾生皆是吾子則唯實非權故言今並說成則今昔有異上云根敗之種乃有二意一即根敗兩字收淨名根敗之士二即敗種二字雙收淨名及佛名二經敗種之義。",
    "X05n0232_004:0746a10_0": "▲於文有據義亦極成。",
    "X05n0232_004:0746a11_0": "於文有據下第四結歸昔義也。",
    "X05n0232_004:0746a12_0": "▲二陳隋二代天台智者承南嶽思大師。",
    "X05n0232_004:0746a13_0": "二陳隋下天台四教中二先敘昔後順違前中亦二先師宗後立教師宗言陳隋者故天台傳云陳隋二代三帝門師謂陳朝一帝即是後主隋有二帝即文帝煬帝煬帝為晉王即請為菩薩戒師終於煬帝之時故云陳隋二代天台山名舉處辨人僧名智顗而言智者者帝為立號美其德也承南嶽者故韋虗舟傳云自佛教東流祕密斯闡思大師之所證智者大師之所弘故思大師一見便云昔日靈山同聽法華宿緣所追今復來矣又入道場呈心云非汝不證非我不識師資傳芳故並敘耳。",
    "X05n0232_004:0746a24_0": "▲立四教云一三藏教。",
    "X05n0232_004:0746b01_0": "立四教云下立教中二先正立四教後通相料揀前中四教即為四別每教皆有三節一立名二所詮三所被其四教所詮即四種四諦一生滅四諦二無生四諦三無量四諦四無作四諦廣如四諦品今初一三藏教者立名至下當釋。",
    "X05n0232_004:0746b06_0": "▲此教明因緣生滅四真諦理。",
    "X05n0232_004:0746b07_0": "此教明因緣下辨所詮理其因緣之言通於四教因緣故生滅因緣故即空因緣故假名因緣故中道因緣為主故四教皆帶之言生滅四真諦理者苦以逼迫為義集以增長生死為事道以除患為功滅以累盡為名有苦可知有集可斷有滅可證有道可修迷則苦集生而真道滅悟則苦集滅而正道生有可生滅故云生滅四諦苦定是苦等故得名真。",
    "X05n0232_004:0746b15_0": "▲正教小乘傍化菩薩。",
    "X05n0232_004:0746b16_0": "正教下明所被鹿苑初轉法輪俱隣五人見諦成道等但有小乘得道未有大乘得道故名正教小乘言傍化菩薩者智度論云佛於阿含中雖為彌勒授記亦不說種種菩薩行故菩薩為傍也。",
    "X05n0232_004:0746b20_0": "▲二者通教通者同也三乘同稟故。",
    "X05n0232_004:0746b21_0": "二者通教等者文分為三初正立二引證三解妨初中亦有三段初名即以同釋通故法華云我等同入法性肇公云三乘同觀性空而得道也即三獸渡河一水無二義耳。",
    "X05n0232_004:0746c01_0": "▲此教明因緣即空無生四真諦理是摩訶衍之初門。",
    "X05n0232_004:0746c03_0": "此教下辨所詮從緣生法無性即空非色敗空不要析破故云即空若約中論偈四句初教即因緣所生法此教即我說即是空第三亦為是假名第四亦是中道義故此云因緣即空言無生四真諦者第二重四諦也謂解苦無苦名為苦諦解集無和合名為集諦解滅無滅解道無道四諦性空本無生滅不同初教有可生滅言是摩訶衍初門者揀非深極言初門者以空遣有未彰妙有中道義故。",
    "X05n0232_004:0746c12_0": "▲正為菩薩傍通二乘。",
    "X05n0232_004:0746c13_0": "正為菩薩下所被機雙明二空故云正為菩薩言傍通二乘者初以空門遣蕩小乘執心令漸通泰故云傍通。",
    "X05n0232_004:0746c16_0": "▲大品云欲得聲聞乘當學般若波羅蜜等。",
    "X05n0232_004:0746c17_0": "大品云下引證此雙證名及所被機既三乘當學故是通教三同稟也二乘既學即傍為也云何欲得三乘當學般若如云了法無生名般若者聲聞學無生便云一切諸法皆悉空寂無生無滅無大無小無漏無為如是思惟於嚴土利他不生喜樂但欲趣寂故成聲聞乘若聞無生知從緣生故無生從緣滅故無滅無生無滅因緣之理如是學者成緣覺乘若聞無生便知一切諸法本自不生今則無滅即生滅而無生滅故不礙於生滅滅惡生善悲智兼濟成菩薩乘同學一無生而成三乘故若欲成自乘當學無生般若又如無所得是般若羅漢得之實無有法名阿羅漢緣覺得之不得緣相菩薩得之心無罣礙以無所得能得菩提故言三乘同稟般若以此義推則二乘人同學二空也而云等者具云欲得緣覺乘當學般若波羅蜜欲得菩薩乘當學般若波羅蜜此明般若能成一切道果也。",
    "X05n0232_004:0747a10_0": "▲然教理智斷行位因果皆通淺深不同於共般若唯共於淺。",
    "X05n0232_004:0747a12_0": "然教理智斷下解妨難謂有難云此通別教名依智論共般若不共般若以立何不二名共教三名不共教而云通別耶故今釋云通則上通別圓下通二乘遠近俱通共但共小得近無遠故名通耳別有二義不名不共次下當釋又言皆通者上之八字字各一義一教通二理通等一教通者三乘同稟因緣即空之教二理通者同見偏真之理三智通者同得巧度一切智四斷通者菩薩界內惑斷見修同也五行通者見修無漏行同也六位通者從乾慧地乃至辟支佛地位法同也七因通者九無礙同也八果通者九解脫二種涅槃果同也義通雖八因教方知故名通教餘教例可知。",
    "X05n0232_004:0747a24_0": "▲三別教別即不共不共二乘人說故。",
    "X05n0232_004:0747b01_0": "三別教下文中分二先正釋後不名下通妨難初中亦三立名可知。",
    "X05n0232_004:0747b03_0": "▲此教正明因緣假名無量四真諦理。",
    "X05n0232_004:0747b04_0": "此教下明所詮因緣假名當中論第三句無量四真諦理即第三四諦言無量者苦有無量相非諸聲聞緣覺所知集滅道各有無量相等。",
    "X05n0232_004:0747b07_0": "▲的化菩薩不涉二乘故聲聞在座如聾如盲。",
    "X05n0232_004:0747b08_0": "的化菩薩下明所被機即華嚴法界品意。",
    "X05n0232_004:0747b09_0": "▲不名不共而云別者兼欲揀非圓故以一因逈出一果不融歷別而修不得因果圓融故。",
    "X05n0232_004:0747b11_0": "不名不共下二通妨難初牒疑情謂有難言既言別即不共便是智論不共般若何不名為不共教耶兼欲下解釋以別有二義一不共二乘義如上說二歷別不融故名為別若云不共不兼後義故云兼欲揀非圓故以一因下出非圓之相一因逈出者對他顯別不同通教三乘通修今一道出離逈超二乘亦離二邊以顯中道故一果不融下當法明別一果不融者果別謂三德三身各不融故不能一德一切德等故歷別而修者當體以明因別修布施時非戒等故初地不知二地功德等故不得因果圓融者因果互望不融不能因該果海果徹因源故。",
    "X05n0232_004:0747b23_0": "▲四圓教圓以不偏為義。",
    "X05n0232_004:0747b24_0": "四圓教下文中亦二先正立後對前結成前中又二先釋義後引證前中亦三節釋名可知。",
    "X05n0232_004:0747c02_0": "▲此教正明不思議因緣二諦中道事理具足不偏不別。",
    "X05n0232_004:0747c04_0": "此教下辨所詮略無無作四諦之言言不思議因緣二諦中道者即中論第四句亦是中道義而言不思議者佛性中道故又因緣即空故不可作因緣思即假故不可作空思即中故不可作二思即一而三即三而一為不思議因緣二諦即真俗二諦中道即中道第一義諦三諦義也又融二諦即是中道不似通教多約真諦別教多約俗諦言事理具足者通多約理別多約事圓中舉事乃是即理之事舉理乃是即事之理無理不明無事不具言不偏不別者不偏者謂非偏真又不滯一邊故不別者謂不歷別必須融攝故餘義如前大意合離中辨。",
    "X05n0232_004:0747c16_0": "▲但化最上利根之人故名為圓。",
    "X05n0232_004:0747c17_0": "但化下三所被根也最上利根即圓融之機。",
    "X05n0232_004:0747c18_0": "▲華嚴經云顯現自在力為說圓滿經無量諸眾生悉受菩提記等。",
    "X05n0232_004:0747c20_0": "華嚴經云下引證即晉經今當七十三經云佛為說修多羅名圓滿因輪偈中云彼佛知眾根將熟而來此會化群生顯現神變大莊嚴靡不親近而恭敬佛以一音方便說法燈普照修多羅無量眾生意柔軟悉蒙與授菩提記義則大同名有小異耳。",
    "X05n0232_004:0748a02_0": "▲別則教理等皆別圓則教理等皆圓。",
    "X05n0232_004:0748a03_0": "別則教理等者對前結成謂別圓各有教等八事別教八者一教別謂恒沙佛法別教菩薩不通二乘二理別者藏識有恒沙俗諦之理也三智別者道種智也四斷別者塵沙無知界外見修無明斷也五行別者歷劫修諸波羅蜜自行化他之行也六位別者謂三十心伏無明是賢位十地發真斷無明是聖位是位別也七因別者無礙金剛之因別也八果別者解脫涅槃四德異二乘也圓教八義者一教圓者正說中道言教不偏也二理圓者中道即一切佛法也三智圓者一切種智也四斷圓者不斷而斷無明惑斷也五行圓者一行一切行也六位圓者從初住一地具足諸地功德也七因圓者雙照二諦自然流入也八果圓者妙覺不思議三德之果不縱不橫不並不別也故云圓則教等皆圓。",
    "X05n0232_004:0748a18_0": "▲又此四教由三觀起從假入空析體異故有初二教從空入假從假入中有別教起三觀一心中得有圓教起。",
    "X05n0232_004:0748a21_0": "又此四教下第二通相料揀於中三一立教所因二彰其所釋三用四儀式今初然依中論三觀之偈而用此偈有三重不同一則一教之中各成三觀如前太意離合中辨二四句各配一教如向立教中明三離合用之以成四教如今文是如云從假人空義同因緣所生法我說即是空從空入假者義同亦為是假名以連第二空句故從假入中者義同亦是中道義以連上假名句故今合初二句成初二教通用四句為別圓兩教言從假入空折體異故者謂觀因緣假有之法皆悉空寂云何知空若云色者唯五根五境及無表此十一色合成色蘊故色蘊空又於此中一一推徵謂一眼色從八微生假合成色析至極微都無實色故曰色空此名析法成藏教也若云因緣所生即無自性舉體即空不須析破故淨名云色性自空非色滅空體達此色有來即空故云體法明空有通教起也言從空入假等者即三觀迆邐故成別教謂先觀真諦本來空寂出觀入俗涉有化生淨佛國土等故云從空入假由入俗故又多流散次觀中道動寂無二遠離空有動寂二邊三觀不在一時故名別教言三觀一心中得有圓教起者即空即假即中即一而三即三而一非先非後非一非三亦如前大意離合中第四義說。",
    "X05n0232_004:0748b20_0": "▲又此四教不局定一部一部之中容有多故。",
    "X05n0232_004:0748b21_0": "又此四教不局下第二彰其所釋揀異餘師餘師或云般若是空教法華是中道教涅槃是常住教此是圓教此是偏教局定一經今則不爾故云一部之中容有多故而言容有者不必具多或一或二或三或四故彼師云三藏但謂但明小故方等對謂呼淨名等為方等教對小說大般若帶謂帶小說大華嚴兼謂兼別說圓法華無復兼但對帶唯說圓教但者唯一教對則具四如淨名云諸仁者是身無常無強無力無堅速朽之法不可信也等即藏教也迦旃延章云不生不滅是無常義等即通教也富樓那章云無以穢食置於寶器無以瑠璃同彼水精大非小分即別教也如須菩提章云不斷婬怒癡亦不與俱不壞於身而隨一相不滅癡愛起於明脫等皆即圓教故具四也般若部中唯有三教無前藏教已被訶破不為彼故華嚴兼者以寄位修行行布羅列兼斯一分故法華唯此一事實故更無餘教而涅槃十僊果證羅漢者具於四教若爾寧異方等雖有四教而皆知常住故得異前垂入涅槃意欲普收故得具四如文思之。",
    "X05n0232_004:0748c17_0": "▲又更以四種化儀收之謂頓漸不定祕密頓漸同前岌公後二謂一音異解若互相知名為不定互不相知即名祕密。",
    "X05n0232_004:0748c20_0": "又更以四種化儀第三用四儀式復成八教謂一頓教二漸教三不定教四祕密教初即華嚴經初成頓說故二即始從鹿苑終至雙林三乘一乘竝稱為漸若約化法頓教攝二謂圓及別漸教具四謂藏通別圓然此二教本是劉虬所立以南中諸師加於不定三教漸中初開有三即是岌公故云漸頓加岌公後二即於不定教中開出而與前不定不同謂從一音異解中分成此二寶積云佛以一音演說法眾生各各隨所解普得受行獲其利斯則神力不共法釋曰各聞不同即所說不定謂聞大者知彼聞小聞說小者知彼聞大即名不定故云若互相知名為不定若聞小乘不知彼人聞大聞大乘者不知此人聞小即名祕密故云互不相知謂聞大不知彼聞小小即於聞大者為祕密聞小不知彼聞大大即於聞小者為祕密此之二教所說化法俱通藏通別圓故頓中唯二化法餘三具四教法是故以化儀取法華嚴之圓是頓中之圓法華之圓是漸中之圓漸頓之義二經則異圓教化法二經不殊大師本意判教如是又詺圓教亦名為頓故云圓頓止觀由此亦謂華嚴名為頓頓法華名為漸頓以是頓儀中圓頓漸儀中圓頓故。",
    "X05n0232_004:0749a18_0": "▲此師立義理致圓備。",
    "X05n0232_004:0749a19_0": "▲但三藏教名義似小濫以餘三教亦有三故。",
    "X05n0232_004:0749a20_0": "此師立義下第二辨順違於中復二初總明順違後別為會釋今初先順後但三藏教下辨違以名濫故靜法與作四種過一濫涉大乘失以大乘亦有三藏應名三藏教故二大無三藏失以彼不名三藏故三特違至教失彼云不得親近小乘三藏學者有小乘言揀異大乘故明知三藏不唯屬小四有不定失以小乘諸部有不立三故如經量部但立經律二藏故有立五藏成實三外立於雜藏及菩薩藏故以有此四失故總許其破故云名似小濫正許初失然下皆為通之。",
    "X05n0232_004:0749b06_0": "▲所以爾者良以智論之中多詺小乘為三藏故成實論中亦自說云我今欲說三藏中實義故。",
    "X05n0232_004:0749b08_0": "所以爾者下別為會釋於中三初別釋藏教難次總通四教難後重通圓別定其去取今初文有四節以通五難謂上四失之外第五云何不立小乘難言四節者一出三藏名之所據二立三藏所以三明後三不名三藏所以四明不名小乘所以今初出其所據通違至教之失及濫涉大乘失謂大小乘論同立此名故濫涉之失不在於己若有難言智論之內小乘之名隨自宗語三藏之稱隨他宗言非共名也故今釋云智論是隨他名成論小乘云何亦名三藏豈隨他宗耶即由上義不違至教以羅什譯經多依智論小乘三藏為欲成文二言雙舉小乘之過不在三藏但責其小心耳故訶小乘不責所詮三藏。",
    "X05n0232_004:0749b21_0": "▲初對舊醫戒定慧故立此三事迢然不同異後三教。",
    "X05n0232_004:0749b23_0": "初對舊醫下第二明立三藏所以以四教之初敵對舊醫之三故須特立三藏三又迢然不同故無濫涉大乘所以偏從立號亦猶五塵皆色而色獨得總名故三藏雖通標總名便為小乘別教言舊醫者即涅槃第二新醫舊醫之喻舊醫即喻外道外道戒定慧者然各有二一邪二正舊醫邪戒者謂狗牛等正戒者謂十善道舊定邪者九十五種所說鬼神之法或能知世吉凶現神變相也正者即四禪四無量四無色發五通是也舊慧邪者因身邊見心發諸邪智撥無因果食糞裸形等也正者即是因身邊見發諸世智說有因果諸善法也今佛說三藏教所明戒定慧即是新醫從遠方來曉八種術如來所說一戒者即五種得戒發一切律儀無作有作如五部毗尼是也二定者即依八背捨入九次第定等發六神通是也三慧者即是生滅四諦破身邊二見六十二見發真無漏成十一智三無漏根是也此戒定慧一切外道尚不聞名況有其分故云初對舊醫等言三事迢然不同者上對舊醫下對通別圓教由不同故立三藏名即由此義諸部多名三藏從多立名非不定失。",
    "X05n0232_004:0749c19_0": "▲通教意融三故別教依一法性而顯三故圓教三一無障礙故。",
    "X05n0232_004:0749c21_0": "通教意融三故下第三明後三不名三藏所以即正通大無三藏失謂大乘雖有三藏各有融拂等義故不立名非無其體言通教意融三者融至空寂故故法句經云戒相如虗空持者為迷倒若學諸三昧是動非坐禪心隨境界流云何名為定無智無得方名真智般若無知如智雙寂等皆是意融三也言別教依一法性而顯三者以一法性統之亦不得迢然有別一一法門不離法性故論云以知法性離五欲過故隨順修行尸波羅蜜以知法性無亂想故隨順修行禪波羅蜜以知法性本有智慧光明無癡暗故隨順修行般若波羅蜜等言圓教三一無障礙者即三而一即一而三非惟一體統之一學之中攝三皆盡一行尚具一切何況三耶。",
    "X05n0232_004:0750a11_0": "▲所以不名小乘教者此教亦有大乘六度菩薩三十四心斷結成真佛故。",
    "X05n0232_004:0750a13_0": "所以不名小乘下第四明不名小乘所以通第五難謂有難言何以不名小乘強立三藏而招多失故今通云以有大乘故不得名小彼教之中亦有菩薩謂是大乘大乘之中望之皆稱三藏小乘言六度菩薩者謂三僧企耶別修六度各有滿時皆是有漏未入見道以無常狠伏貪愛羊令煩惱脂消功德身肥直至菩提樹下三十四心一時斷結以見諦十六心八忍八智及非想一地修惑分為九品各有九無間九解脫成其十八故有三十四耳廣如俱舍等言成真佛者大乘說此斷惑成佛乃是八相化身小乘謂為實成故屬小教故涅槃中詺執此實以為二乘曲見。",
    "X05n0232_004:0750b01_0": "▲故藏通別圓之義四教互有而覈其定實餘三不成唯成當教中義耳。",
    "X05n0232_004:0750b03_0-0": "故藏通別圓之義下第二總通四教難謂有難言藏教亦有通別圓義乃至圓教亦有藏通別義何以不得互名而局定耶故今答云四教雖皆四義互有餘三義傍不成本義如三學大德禪師雖有戒慧但成禪義以禪長故餘但兼故不盡妙故不名律法餘二亦然言互有者三藏教中亦有無常三乘同稟亦別為菩薩說四弘六度亦為菩薩說一切種智故故藏教有三矣通教有三者亦說三藏故應名三藏亦說道種智故應名別教亦說一切種智應名為圓別教具三者亦說三藏故亦說無生空理故亦說中道一切種智故圓教亦說三藏故亦說真空之理故亦說歷劫階位修行故亦應得餘三名故總答云雖則四教各傍兼有覈定不成云何不成初藏教通等不成者雖有同稟無常二乘一生得發真斷結菩薩三祇不證故通義不成雖為菩薩別說四弘六度不詮別理不斷別惑由約生滅四諦而起於見豈得稱別雖說一切種智菩薩因中不得即具種智又此種智唯照二諦不照中道豈得稱圓是則覈後三義不成但成當教三藏義耳通教三不成者雖說三藏一相無相故又已得故雖說道種智只照界內俗非照如來藏恒沙功德故雖說一切種智只照二諦非照中道不思議二諦故故覈三教之義不成但成通教義耳別教三不成者雖說三藏恒沙佛法無量戒定慧異生滅三故雖說無生空理是不可得空非是但空二乘同見故雖說中道一切種智非初住發心即具一切種智故故藏通圓三義皆不成但成別義耳圓教三不成者雖說三藏皆約真如實相佛性涅槃故雖有真空之理即佛性真空二乘不知何況得入雖說歷別階位法門無不與實相相應一攝一切故是則藏通別三義皆不成但成圓教義耳故云覈其定實餘三不成但成當教中義耳。",
    "X05n0232_004:0750c12_0": "▲但判華嚴兼於圓別以就登地已上約寄位行布為別義故名異義同亦無大過。",
    "X05n0232_004:0750c14_0": "但判華嚴下第三重通圓別二教定其去取以彼判諸經云華嚴兼謂兼別教是則迷其行布謂為別教但取圓融以為圓教雖成二教各失一邊合而融通方成了義順華嚴宗由行布圓融二互相攝故如前行位中辨若與之者則名異義同故無大過若奪之者則失華嚴本意故今不取是故此段名定其去取餘義廣在四教要略已備。",
    "X05n0232_004:0750c21_0": "▲三唐初海東元曉法師亦立四教一三乘別教如四諦緣起經等二三乘通教如般若深密經等三一乘分教如梵網經等四一乘滿教如華嚴經等。",
    "X05n0232_004:0750c24_0": "三唐初海東下二先正立後順違前中二先正立。",
    "X05n0232_004:0751a01_0": "▲然三乘共學名三乘教於中未明法空名別相教說諸法空是為通教不共二乘名一乘教於中未顯普法名隨分教具明普法名圓滿教。",
    "X05n0232_004:0751a04_0": "後然三乘共學下解釋是則未明法空成別非四諦十二因緣等別具明二空為通不取三乘共學故前二依天台而小異以不共釋一乘非合三為一。",
    "X05n0232_004:0751a08_0": "▲然此師大同天台但合別圓加一乘分耳。",
    "X05n0232_004:0751a09_0": "▲自言且依乘門略立四種非謂此四遍攝一切故無有失。",
    "X05n0232_004:0751a11_0": "然此師下辨順違先出本義自言下正辨順違良以自謙非攝一切故得無失若有別理推在攝不盡中故。",
    "X05n0232_004:0751a14_0": "▲四賢首弟子苑公依寶性論立四種教。",
    "X05n0232_004:0751a15_0": "▲論云有四種眾生不識如來藏如生盲人一者凡夫二者聲聞三者辟支佛四者初心菩薩。",
    "X05n0232_004:0751a17_0": "▲言四教者一迷真異執教當彼凡夫二真一分半教當彼二乘三真一分滿教當彼初心菩薩四真具分滿教即當彼識如來藏者。",
    "X05n0232_004:0751a20_0": "▲初教謂諸外道迷於真理廣起異計二謂小乘於真如隨緣不變二分義中唯說生空所顯之理故名為半如涅槃半字三謂但得不變不得隨緣故名一分而雙辨二空故名為滿四由具隨緣不變二義故名具分。",
    "X05n0232_004:0751b01_0": "▲廣如彼說。",
    "X05n0232_004:0751b02_0": "賢首弟子下亦二先正立後順違前中五一總以標舉二論云下引論為據三言四教下正明所立四初教謂下別示其相五廣如下結廣從略彼疏又明此所立教依所詮法性以顯能詮初教法性全隱次一法性分顯三即分隱四即全顯法性雖一顯有不同故成四耳若約乘收其第二教即是小乘三即三乘中大乘四即一乘此亦多同光宅四乘。",
    "X05n0232_004:0751b10_0": "▲然今判聖教那參邪說若對教主應如此方先立三教或如西域分內外及六師等。",
    "X05n0232_004:0751b12_0": "然今下辨順違中先別破後結非前中又二先破初一後破後三今初有邪正混雜過若對教主下遮救謂恐有救言若不識邪安能知正邪正對辨則皂白分明今故遮云若欲爾者應總分邪正然後於邪正中方可分其大小等耳故為立式應如此方先分三教於儒教中方辨九流七經於道教中方論道德之別於佛教中方說大小權實則無混濫不然即如西域先分內外外中方分六師或十宗等等者等取內教之中分大小等言六師者淨名有名一富蘭那(名也)迦葉(姓也)二末伽梨(名也)俱奢梨(母名)子三刪闍夜(名也)毗羅胝(母名)子四阿耆多(名也)翅舍欽婆羅(弊衣名也)五迦羅鳩馱(名也)迦旋延(姓也)六尼揵陀(名也)若提(母名)子此六各起一見如第六地引。",
    "X05n0232_004:0751c01_0": "▲又依涅槃為半滿者後二既滿不應復有一分之言既但得不變一分豈名為滿又涅槃半滿豈唯約二空豈彼不說妙有而訶空耶。",
    "X05n0232_004:0751c04_0": "又依涅槃為半滿下破後三教然彼師意以真如有二分具說二分為具分唯說不變為一分但明生空為半具顯二空為滿今難半滿乃有二義一若約第二義已稱為滿不合唯得一分若滿中有一分義者涅槃滿字亦唯一分則亦未滿故云不應復有一分之言一分之言意在第三教也二有救言涅槃但約二空論半滿不約真如等者則違涅槃涅槃既云空者所謂生死不空者所謂大般涅槃何得言唯約二空論半滿是知二空猶是涅槃半字雙照空不空方為滿耳故彼經云聲聞之人但見於空不見不空菩薩見空及與不空故疏云彼豈不說妙有而訶空耶。",
    "X05n0232_004:0751c16_0": "▲故其所立未為允當。",
    "X05n0232_004:0751c17_0": "故其所立下結非也。",
    "X05n0232_004:0751c18_0": "▲第五立五教略有二家。",
    "X05n0232_004:0751c19_0": "▲一波頗三藏立一四諦教謂阿含等二無相教謂諸般若三觀行教謂華嚴經四安樂教謂涅槃經說常樂故五守護教謂大集經說守說正法事故。",
    "X05n0232_004:0751c22_0": "一波頗三藏者案般若燈論序云中天竺國三藏法師波頗密多羅唐言明友學兼半滿博綜群詮喪我怡神搜玄養性遊方在念利物為懷故能附材傳身舉煙召伴冐氷雪而越[葸-十+夕]嶺犯風熱而度沙河時積五年途經四萬以大唐貞觀元年歲次娵觜十一月二十日頂戴梵文至止京輦昔秦徵童壽苦用戒兵漢請摩騰遠勞蕃使詎可方茲感應道契冥符家國休祥德人爰降有司奏見殊悅帝心其年有敕安置大興善寺仍請譯出寶星陀羅尼經般若燈論莊嚴論等云云言阿含者具云阿笈摩此云教也。",
    "X05n0232_004:0752a09_0": "▲此釋名局以觀行等皆互有故。",
    "X05n0232_004:0752a10_0": "此釋名局下辨順違以上立義各指一經一經之中各有四諦觀行等故如華嚴涅槃皆有四聖諦品廣顯其相大集等經非無觀行等故。",
    "X05n0232_004:0752a13_0": "▲二賢首所立五教至下當知。",
    "X05n0232_004:0752a14_0": "二賢首所立等者以下文依之故今略指然昔來更有耆闍法師立六種教一因緣宗教二假名宗教三不真宗教謂說諸法如幻化理四真宗教謂說諸法真空理故五常宗教謂說真理恒沙功德常恒等故六圓宗教如前諸師今不敘者前四名即衍公四宗義在立宗之初第五同第五時第六同諸師圓教故略不引又真宗說真空理常宗說真理恒沙功德常恒既真空理非常宗應同無常又三與四但法喻之別故並不引上來此方立教竟。",
    "X05n0232_004:0752b01_0": "大方廣佛華嚴經疏演義鈔卷第四"
}