{
    "T51n2087_004:0888b02_0": "大唐西域記卷第四(十五國)",
    "T51n2087_004:0888b04_0": "三藏法師玄奘奉　詔譯",
    "T51n2087_004:0888b05_0": "大總持寺沙門辯機撰",
    "T51n2087_004:0888b06_0": "磔迦國至那僕底國",
    "T51n2087_004:0888b07_0": "闍爛達羅國屈(居勿反)露多國",
    "T51n2087_004:0888b08_0": "設多圖盧國波理夜呾羅國",
    "T51n2087_004:0888b09_0": "秣菟羅國薩他泥濕伐羅國",
    "T51n2087_004:0888b10_0": "窣祿勤那國秣底補羅國",
    "T51n2087_004:0888b11_0": "婆囉吸摩補羅國瞿毘霜那國",
    "T51n2087_004:0888b12_0": "堊醯掣呾羅國毘羅刪那國",
    "T51n2087_004:0888b13_0": "劫比他國",
    "T51n2087_004:0888b14_0": "磔迦國，周萬餘里，東據毘播奢河，西臨信度河。",
    "T51n2087_004:0888b15_1": "國大都城周二十餘里。",
    "T51n2087_004:0888b15_2": "宜粳稻，多宿麥，出金、銀、鍮石、銅、鐵。",
    "T51n2087_004:0888b16_3": "時候暑熱，土多風飆。",
    "T51n2087_004:0888b17_0": "風俗暴惡，言辭鄙褻。",
    "T51n2087_004:0888b17_1": "衣服鮮白，所謂憍奢耶衣、朝霞衣等。",
    "T51n2087_004:0888b18_2": "少信佛法，多事天神。",
    "T51n2087_004:0888b18_3": "伽藍十所，天祠數百。",
    "T51n2087_004:0888b19_4": "此國已往，多有福舍，以贍貧匱，或施藥，或施食，口腹之資，行旅無累。",
    "T51n2087_004:0888b22_0": "大城西南十四五里，至奢羯羅故城。",
    "T51n2087_004:0888b22_1": "垣堵雖壞，基趾尚固。",
    "T51n2087_004:0888b23_2": "周二十餘里。",
    "T51n2087_004:0888b23_3": "其中更築小城，周六七里，居人富饒；即此國之故都也。",
    "T51n2087_004:0888b24_4": "數百年前，有王號摩醯邏矩羅(唐言大族)，都治此城，王諸印度。",
    "T51n2087_004:0888b26_5": "有才智，性勇烈，隣境諸國，莫不臣伏。",
    "T51n2087_004:0888b27_6": "機務餘閑，欲習佛法，令於僧中推一俊德。",
    "T51n2087_004:0888b28_7": "時諸僧徒莫敢應命，少欲無為，不求聞達；博學高明，有懼威嚴。",
    "T51n2087_004:0888c01_0": "是時王家舊僮，染衣已久，辭論清雅，言談贍敏，眾共推舉，而以應命。",
    "T51n2087_004:0888c02_1": "王曰：「我敬佛法，遠訪名僧，眾推此隸，與我談論。",
    "T51n2087_004:0888c03_2": "常謂僧中，賢明肩比，以今知之，夫何敬哉？」",
    "T51n2087_004:0888c04_3": "於是宣令五印度國，繼是佛法並皆毀滅，僧徒斥逐無復孑遺。",
    "T51n2087_004:0888c07_0": "摩揭陀國婆羅阿迭多王(唐曰幼日)，崇敬佛法，愛育黎元，以大族王淫刑虐政，自守疆場，不恭職貢。",
    "T51n2087_004:0888c09_1": "時大族王治兵將討。",
    "T51n2087_004:0888c09_2": "幼日王知其聲問，告諸臣曰：「今聞寇至，不忍鬪其兵也。",
    "T51n2087_004:0888c11_3": "幸諸僚庶赦而不罪，賜此微軀潛行草澤。」",
    "T51n2087_004:0888c12_4": "言畢出宮，依緣山野。",
    "T51n2087_004:0888c12_5": "國中感恩慕從者數萬餘人，棲竄海島。",
    "T51n2087_004:0888c13_6": "大族王以兵付弟，浮海往伐。",
    "T51n2087_004:0888c14_7": "幼日王守其阨險，輕騎誘戰，金鼓一震，奇兵四起，生擒大族，反接引現。",
    "T51n2087_004:0888c16_8": "大族王自愧失道，以衣蒙面。",
    "T51n2087_004:0888c16_9": "幼日王踞師子床，群官周衛，乃命侍臣告大族曰：「汝露其面，吾欲有辭。」",
    "T51n2087_004:0888c18_10": "大族對曰：「臣主易位，怨敵相視，既非交好，何用面談？」",
    "T51n2087_004:0888c19_11": "再三告示，終不從命。",
    "T51n2087_004:0888c20_12": "於是宣令數其罪曰：「三寶福田，四生攸賴。",
    "T51n2087_004:0888c21_13": "苟任豺狼，傾毀勝業。",
    "T51n2087_004:0888c21_14": "福不祐汝，見擒於我。",
    "T51n2087_004:0888c22_15": "罪無可赦，宜從刑辟。」",
    "T51n2087_004:0888c22_16": "時幼日王母博聞強識，善達占相。",
    "T51n2087_004:0888c23_17": "聞殺大族也，疾告幼日王曰：「我甞聞大族奇姿多智，欲一見之。」",
    "T51n2087_004:0888c25_18": "幼日王命引大族至母宮中。",
    "T51n2087_004:0888c25_19": "幼日母曰：「嗚呼，大族幸勿恥也！",
    "T51n2087_004:0888c26_20": "世間無常，榮辱更事，吾猶汝母，汝若吾子，宜去蒙衣，一言面對。」",
    "T51n2087_004:0888c28_0": "大族曰：「昔為敵國之君，今為俘囚之虜，隳廢王業，亡滅宗祀，上愧先靈，下慚黎庶，誠恥面目。",
    "T51n2087_004:0889a01_1": "俯仰天地，不勝自喪，故此蒙衣。」",
    "T51n2087_004:0889a02_2": "王母曰：「興廢隨時，存亡有運。",
    "T51n2087_004:0889a02_3": "以心齊物，則得喪俱忘；以物齊心，則毀譽更起。",
    "T51n2087_004:0889a03_4": "宜信業報，與時推移，去蒙對語，或存軀命。」",
    "T51n2087_004:0889a04_5": "大族謝曰：「苟以不才，嗣膺王業，刑政失道，國祚亡滅，雖在縲紲之中，尚貪旦夕之命。",
    "T51n2087_004:0889a06_6": "敢承大造，面謝厚恩。」",
    "T51n2087_004:0889a07_7": "於是去蒙衣，出其面。",
    "T51n2087_004:0889a08_0": "王母曰：「子其自愛，當終爾壽。」",
    "T51n2087_004:0889a08_1": "已而告幼日王曰：「先典有訓，宥過好生。",
    "T51n2087_004:0889a09_2": "今大族王積惡雖久，餘福未盡，若殺此人，十二年中，菜色相視。",
    "T51n2087_004:0889a11_3": "然有中興之氣，終非大國之王，當據北方，有小國土。」",
    "T51n2087_004:0889a12_4": "幼日王承慈母之命，愍失國之君，娉以稚女，待以殊禮，總其遺兵，更加衛從，未出海島。",
    "T51n2087_004:0889a14_5": "大族王弟還國自立，大族失位，藏竄山野，北投迦濕彌羅國。",
    "T51n2087_004:0889a15_6": "迦濕彌羅王深加禮命，愍以失國，封以土邑。",
    "T51n2087_004:0889a17_0": "歲月既淹，率其邑人，矯殺迦濕彌羅王而自尊立。",
    "T51n2087_004:0889a18_1": "乘其戰勝之威，西討健馱邏國，潛兵伏甲，遂殺其王，國族大臣，誅鋤殄滅。",
    "T51n2087_004:0889a19_2": "毀窣堵波，廢僧伽藍，凡一千六百所。",
    "T51n2087_004:0889a20_3": "兵殺之外，餘有九億人，皆欲誅戮，無遺噍類。",
    "T51n2087_004:0889a21_4": "時諸輔佐咸進諫曰：「大王威懾強敵，兵不交鋒，誅其首惡。",
    "T51n2087_004:0889a23_5": "黎庶何咎？",
    "T51n2087_004:0889a23_6": "願以微躬，代所應死。」",
    "T51n2087_004:0889a23_7": "王曰：「汝信佛法，崇重冥福，擬成佛果，廣說本生，欲傳我惡於未來世乎？",
    "T51n2087_004:0889a25_8": "汝宜復位，勿有再辭。」",
    "T51n2087_004:0889a26_9": "於是以三億上族，臨信度河流殺之；三億中族，下沈信度河流殺之；三億下族，分賜兵士，於是持其亡國之貨，振旅而歸。",
    "T51n2087_004:0889a29_10": "曾未改歲，尋即徂落。",
    "T51n2087_004:0889a29_11": "于時，雲霧冥晦，大地震動，暴風奮發。",
    "T51n2087_004:0889b01_12": "時證果人愍而歎曰：「枉殺無辜，毀滅佛法，墮無間獄，流轉未已。」",
    "T51n2087_004:0889b04_0": "奢羯羅故城中有一伽藍，僧徒百餘人，並學小乘法。",
    "T51n2087_004:0889b05_1": "世親菩薩昔於此中製《勝義諦論》。",
    "T51n2087_004:0889b06_0": "其側窣堵波，高二百餘尺，過去四佛於此說法。",
    "T51n2087_004:0889b07_1": "又有四佛經行遺迹之所。",
    "T51n2087_004:0889b07_2": "伽藍西北五六里，有窣堵波，高二百餘尺，無憂王之所建也，是過去四佛說法之處。",
    "T51n2087_004:0889b10_0": "新都城東北十餘里，至石窣堵波，高二百餘尺，無憂王之所建也，是如來往北方行化中路止處。",
    "T51n2087_004:0889b12_1": "《印度記》曰：「窣堵波中有多舍利，或有齋日，時放光明。」",
    "T51n2087_004:0889b13_2": "從此東行五百餘里，至那僕底國(北印度境)。",
    "T51n2087_004:0889b15_0": "至那僕氐國，周二千餘里。",
    "T51n2087_004:0889b15_1": "國大都城周十四五里。",
    "T51n2087_004:0889b16_2": "稼穡滋茂，菓木稀疎。",
    "T51n2087_004:0889b16_3": "編戶安業，國用豐贍。",
    "T51n2087_004:0889b17_4": "氣序溫暑，風俗怯弱，學綜真俗，信兼邪正。",
    "T51n2087_004:0889b18_5": "伽藍十所，天祠八所。",
    "T51n2087_004:0889b19_0": "昔迦膩色迦王之御宇也，聲振隣國，威被殊俗，河西蕃維，畏威送質。",
    "T51n2087_004:0889b20_1": "迦膩色迦王既得質子，賞遇隆厚，三時易館，四兵警衛。",
    "T51n2087_004:0889b22_2": "此國則冬所居也，故曰至那僕底(唐言漢封)。",
    "T51n2087_004:0889b23_3": "質子所居，因為國號。",
    "T51n2087_004:0889b23_4": "此境已往，洎諸印度，土無梨、桃，質子所植，因謂桃曰至那爾(唐言漢持來)，梨曰至那羅闍弗呾邏(唐言漢王子)。",
    "T51n2087_004:0889b25_5": "故此國人深敬東土，更相指語：「是我先王本國人也。」",
    "T51n2087_004:0889b28_0": "大城東南行五百餘里，至答秣蘇伐那僧伽藍(唐言闍林)。",
    "T51n2087_004:0889b29_1": "僧徒三百餘人，學說一切有部，眾儀肅穆，德行清高，小乘之學特為博究，賢劫千佛皆於此地集天、人眾，說深妙法。",
    "T51n2087_004:0889c03_0": "釋迦如來涅槃之後第三百年中，有迦多衍那(舊曰迦旃延，訛也)論師者，於此製《發智論》焉。",
    "T51n2087_004:0889c05_0": "闍林伽藍中有窣堵波，高二百餘尺，無憂王之所建也。",
    "T51n2087_004:0889c06_1": "其側則有過去四佛坐及經行遺迹之處。",
    "T51n2087_004:0889c07_2": "小窣堵波、諸大石室，鱗次相望，不詳其數，並是劫初已來諸果聖人，於此寂滅，差難備舉，齒骨猶在。",
    "T51n2087_004:0889c09_3": "繞山伽藍周二十里，佛舍利窣堵波數百千所，連隅接影。",
    "T51n2087_004:0889c11_0": "從此東北行百四五十里，至闍爛達羅國(北印度境)。",
    "T51n2087_004:0889c13_0": "闍爛達邏國，東西千餘里，南北八百餘里。",
    "T51n2087_004:0889c14_0": "國大都城周十二三里。",
    "T51n2087_004:0889c14_1": "宜穀稼，多粳稻，林樹扶疎，華菓茂盛。",
    "T51n2087_004:0889c15_2": "氣序溫暑，風俗剛烈，容貌鄙陋，家室富饒。",
    "T51n2087_004:0889c16_3": "伽藍五十餘所，僧徒二千餘人，大小二乘，專門習學。",
    "T51n2087_004:0889c17_4": "天祠三所，外道五百餘人，並塗灰之侶也。",
    "T51n2087_004:0889c18_5": "此國先王崇敬外道，其後遇羅漢，聞法信悟。",
    "T51n2087_004:0889c19_6": "故中印度王體其淳信，五印度國三寶之事，一以總監。",
    "T51n2087_004:0889c20_7": "混彼此，忘愛惡，督察僧徒，妙窮淑慝。",
    "T51n2087_004:0889c21_8": "故道德著聞者，竭誠敬仰；戒行虧犯者，深加責罰。",
    "T51n2087_004:0889c23_0": "聖迹之所，並皆旌建，或窣堵波，或僧伽藍，印度境內，無不周遍。",
    "T51n2087_004:0889c24_1": "從此東北，踰峻嶺越，洞谷，經危途，涉險路，行七百餘里，至屈(居勿反)露多國(北印度境)。",
    "T51n2087_004:0889c27_0": "屈露多國，周三千餘里，山周四境。",
    "T51n2087_004:0889c27_1": "國大都城周十四五里。",
    "T51n2087_004:0889c28_2": "土地沃壤，穀稼時播，華果茂盛，卉木滋榮。",
    "T51n2087_004:0889c29_3": "既隣雪山，遂多珍藥，出金、銀、赤銅及火珠、雨石。",
    "T51n2087_004:0890a01_4": "氣序逾寒，霜雪微降。",
    "T51n2087_004:0890a01_5": "人貌麁弊，既癭且尰，性剛猛，尚氣勇。",
    "T51n2087_004:0890a02_6": "伽藍二十餘所，僧徒千餘人，多學大乘，少習諸部。",
    "T51n2087_004:0890a03_7": "天祠十五，異道雜居。",
    "T51n2087_004:0890a04_8": "依巖據嶺，石室相距，或羅漢所居，或仙人所止。",
    "T51n2087_004:0890a05_9": "國中有窣堵波，無憂王之建也。",
    "T51n2087_004:0890a06_10": "在昔如來曾至此國。",
    "T51n2087_004:0890a06_11": "說法度人，遺迹斯記。",
    "T51n2087_004:0890a07_12": "從此北路千八九百里，道路危險，踰山越谷，至洛護羅國。",
    "T51n2087_004:0890a08_13": "此北二千餘里，經途艱阻，寒風飛雪，至秣邏娑國(亦謂三波訶國)。",
    "T51n2087_004:0890a10_0": "自屈露多國南行七百餘里，越大山，濟大河，至設多圖盧國(北印度境)。",
    "T51n2087_004:0890a12_0": "設多圖盧國，周二千餘里，西臨大河。",
    "T51n2087_004:0890a12_1": "國大都城周十七八里。",
    "T51n2087_004:0890a13_2": "穀稼殷盛，果實繁茂，多金、銀，出珠珍。",
    "T51n2087_004:0890a14_3": "服用鮮素，裳衣綺靡。",
    "T51n2087_004:0890a14_4": "氣序暑熱，風俗淳和，人性善順，上下有序。",
    "T51n2087_004:0890a15_5": "敦信佛法，誠心質敬。",
    "T51n2087_004:0890a16_6": "王城內外，伽藍十所，庭宇荒涼，僧徒尠少。",
    "T51n2087_004:0890a17_7": "城東南三四里，有窣堵波，高二百餘尺，無憂王之所建也。",
    "T51n2087_004:0890a18_8": "傍有過去四佛坐及經行遺迹之所。",
    "T51n2087_004:0890a19_9": "復從此西南行八百餘里，至波理夜呾羅國(中印度境)。",
    "T51n2087_004:0890a21_0": "波理夜呾羅國，周三千餘里。",
    "T51n2087_004:0890a21_1": "國大都城周十四五里。",
    "T51n2087_004:0890a22_2": "宜穀稼，豐宿麥，有異稻種六十日而收穫焉。",
    "T51n2087_004:0890a23_3": "多牛羊，少華菓。",
    "T51n2087_004:0890a23_4": "氣序暑熱，風俗剛猛。",
    "T51n2087_004:0890a24_5": "不尚學藝，信奉外道。",
    "T51n2087_004:0890a24_6": "王，吠奢種也，性勇烈，多武略。",
    "T51n2087_004:0890a25_7": "伽藍八所，傾毀已甚，僧徒寡少，習學小乘。",
    "T51n2087_004:0890a26_8": "天祠十餘所，異道千餘人。",
    "T51n2087_004:0890a26_9": "從此東行五百餘里，至秣菟羅國(中印度境)。",
    "T51n2087_004:0890a28_0": "秣菟羅國，周五千餘里。",
    "T51n2087_004:0890a28_1": "國大都城周二十餘里，土地膏腴，稼穡是務。",
    "T51n2087_004:0890a29_2": "菴沒羅菓家植成林，雖同一名，而有兩種：小者生青熟黃，大者始終青色。",
    "T51n2087_004:0890b02_3": "出細班[疊*毛]及黃金。",
    "T51n2087_004:0890b02_4": "氣序暑熱，風俗善順，好修冥福，崇德尚學。",
    "T51n2087_004:0890b03_5": "伽藍二十餘所，僧徒二千餘人，大小二乘，兼功習學。",
    "T51n2087_004:0890b04_6": "天祠五所，異道雜居。",
    "T51n2087_004:0890b05_7": "有三窣堵波，並無憂王所建也。",
    "T51n2087_004:0890b06_8": "過去四佛遺迹甚多。",
    "T51n2087_004:0890b06_9": "釋迦如來諸聖弟子遺身窣堵波，謂舍利子(舊曰舍利子，又曰舍利弗，訛略也)、沒特伽羅子(舊曰目乾連，訛也)、布剌拏梅呾麗衍尼弗呾羅、(唐言滿慈子。",
    "T51n2087_004:0890b09_10": "舊曰彌多羅尼子，訛略也)、鄔波釐、阿難陀、羅怙羅(舊曰羅睺，又曰羅云，皆訛略也)，曼殊室利(唐言妙吉祥。",
    "T51n2087_004:0890b10_11": "舊曰濡首，又曰文殊師利，或言曼殊尸利，譯曰妙德，訛也)諸菩薩窣堵波等。",
    "T51n2087_004:0890b11_12": "每歲三長及月六齋，僧徒相競，率其同好，齎持供具，多營奇玩，隨其所宗，而致像設。",
    "T51n2087_004:0890b13_13": "阿毘達磨眾供養舍利子；習定之徒供養沒特伽羅子；誦持經者供養滿慈子；學毘柰耶眾供養鄔波釐；諸苾芻尼供養阿難；未受具戒者供養羅怙羅；其學大乘者供養諸菩薩。",
    "T51n2087_004:0890b17_14": "是日也，諸窣堵波競修供養，珠幡布列，寶蓋駢羅，香煙若雲，華散如雨，蔽虧日月，震蕩谿谷。",
    "T51n2087_004:0890b20_15": "國王大臣，修善為務。",
    "T51n2087_004:0890b20_16": "城東行五六里，至一山伽藍，疎崖為室，因谷為門，尊者鄔波毱多(唐言近護)之所建也。",
    "T51n2087_004:0890b22_17": "其中則有如來指爪窣堵波。",
    "T51n2087_004:0890b24_0": "伽藍北巖間，有石室，高二十餘尺，廣三十餘尺，四寸細籌填積其內。",
    "T51n2087_004:0890b25_1": "尊者近護說法化導，夫妻俱證羅漢果者，乃下一籌，異室別族，雖證不記。",
    "T51n2087_004:0890b28_0": "石室東南二十四五里，至大涸池，傍有窣堵波。",
    "T51n2087_004:0890c01_1": "在昔如來行經此處，時有彌猴，持蜜奉佛，佛令水和，普遍大眾。",
    "T51n2087_004:0890c02_2": "獼猴喜躍，墮坑而死，乘茲福力，得生人中。",
    "T51n2087_004:0890c04_0": "池北不遠，大林中有過去四佛經行遺迹。",
    "T51n2087_004:0890c05_0": "其側有舍利子、沒特伽羅子等千二百五十大阿羅漢習定之處，並建窣堵波，以記遺迹。",
    "T51n2087_004:0890c07_1": "如來在世，屢遊此國，說法之所，並有封樹。",
    "T51n2087_004:0890c08_2": "從此東北行五百餘里，至薩他泥濕伐羅國(中印度境)。",
    "T51n2087_004:0890c10_0": "薩他泥濕伐羅國，周七千餘里。",
    "T51n2087_004:0890c10_1": "國大都城周二十餘里。",
    "T51n2087_004:0890c11_2": "土地沃壤，稼穡滋盛。",
    "T51n2087_004:0890c11_3": "氣序溫暑，風俗澆薄，家室富饒，競為奢侈。",
    "T51n2087_004:0890c12_4": "深閑幻術，高尚異能。",
    "T51n2087_004:0890c13_5": "多逐利，少務農，諸方奇貨多聚其國。",
    "T51n2087_004:0890c14_6": "伽藍三所，僧徒七百餘人，並皆習學小乘法教。",
    "T51n2087_004:0890c15_7": "天祠百餘所，異道甚多。",
    "T51n2087_004:0890c16_0": "大城四周二百里內，彼土之人謂為福地。",
    "T51n2087_004:0890c16_1": "聞諸先志曰：昔五印度國二王分治，境壤相侵，干戈不息。",
    "T51n2087_004:0890c18_2": "兩主合謀，欲決兵戰，以定雌雄，以寧氓俗。",
    "T51n2087_004:0890c19_3": "黎庶胥怨，莫從君命。",
    "T51n2087_004:0890c19_4": "王以為眾庶者，難與慮始也，神可動物，權可立功。",
    "T51n2087_004:0890c21_5": "時有梵志，素知高才，密齎束帛，命入後庭，造作法書，藏諸巖穴。",
    "T51n2087_004:0890c22_6": "歲月既久，樹皆合拱。",
    "T51n2087_004:0890c23_7": "王於朝坐，告諸臣曰：「吾以不德，忝居大位，天帝垂照，夢賜靈書，今在某山，藏於某嶺。」",
    "T51n2087_004:0890c25_8": "於是下令營求，得書山林之下。",
    "T51n2087_004:0890c26_9": "群官稱慶，眾庶悅豫，宣示遠近，咸使聞知。",
    "T51n2087_004:0890c27_10": "其大略曰：「夫生死無崖，流轉無極，含靈淪溺，莫由自濟。",
    "T51n2087_004:0890c28_11": "我以奇謀，令離諸苦。",
    "T51n2087_004:0890c29_0": "今此王城周二百里，古先帝世福利之地。",
    "T51n2087_004:0890c29_1": "歲月極遠，銘記堙滅，生靈不悟，遂沈苦海。",
    "T51n2087_004:0891a02_0": "溺而不救，夫何謂歟？",
    "T51n2087_004:0891a02_1": "汝諸含識，臨敵兵死，得生人中，多殺無辜，受天福樂，順孫孝子，扶侍親老，經遊此地，獲福無窮。",
    "T51n2087_004:0891a04_2": "功少福多，如何失利？",
    "T51n2087_004:0891a05_3": "一喪人身，三途冥漠。",
    "T51n2087_004:0891a05_4": "是故含生，各務修業！」",
    "T51n2087_004:0891a06_5": "於是人皆兵戰，視死如歸。",
    "T51n2087_004:0891a06_6": "王遂下令，招募勇烈，兩國合戰，積屍如莽。",
    "T51n2087_004:0891a07_7": "迄于今時，遺骸遍野，時既古昔，人骸偉大。",
    "T51n2087_004:0891a08_8": "國俗相傳，謂之福地。",
    "T51n2087_004:0891a10_0": "城西北四五里，有窣堵波，高二百餘尺，無憂王之所建也。",
    "T51n2087_004:0891a11_1": "甎皆黃赤色，甚光淨，中有如來舍利一斗，光明時照，神迹多端。",
    "T51n2087_004:0891a13_0": "城南行百餘里，至俱昏(去聲)荼僧伽藍。",
    "T51n2087_004:0891a13_1": "重閣連甍，層臺間峙。",
    "T51n2087_004:0891a14_2": "僧徒清肅，威儀閑雅。",
    "T51n2087_004:0891a14_3": "從此東北行四百餘里，至窣祿勤那國(中印度境)。",
    "T51n2087_004:0891a16_0": "窣祿勤那國，周六千餘里，東臨殑伽河，北背大山，閻牟那河中境而流。",
    "T51n2087_004:0891a17_1": "國大都城周二十餘里，東臨閻牟那河，荒蕪雖甚，基趾尚固。",
    "T51n2087_004:0891a19_2": "土地所產，風氣所宜，同薩他泥濕伐羅國。",
    "T51n2087_004:0891a20_3": "人性淳質，宗信外道。",
    "T51n2087_004:0891a20_4": "貴藝學，尚福慧。",
    "T51n2087_004:0891a20_5": "伽藍五所，僧徒千餘人，多學小乘，少習餘部。",
    "T51n2087_004:0891a22_0": "商搉微言，清論玄奧，異方俊彥，尋論稽疑。",
    "T51n2087_004:0891a23_1": "天祠百所，異道甚多。",
    "T51n2087_004:0891a23_2": "大城東南閻牟那河西，大伽藍東門外，有窣堵波，無憂王之所建也。",
    "T51n2087_004:0891a25_3": "如來在昔，曾於此處說法度人。",
    "T51n2087_004:0891a25_4": "其側又一窣堵波，中有如來髮、爪也。",
    "T51n2087_004:0891a26_5": "舍利子、沒特伽羅諸阿羅漢髮、爪窣堵波，周其左右，數十餘所。",
    "T51n2087_004:0891a28_6": "如來寂滅之後，此國為諸外道所詿誤焉，信受邪法，捐廢正見。",
    "T51n2087_004:0891a29_7": "今有五伽藍者，乃異國論師與諸外道及婆羅門論議勝處，因此建焉。",
    "T51n2087_004:0891b02_8": "閻牟那河東行八百餘里，至殑伽河河源，廣三四里，東南流入海處廣十餘里。",
    "T51n2087_004:0891b04_9": "水色滄浪，波流浩汗，靈怪雖多，不為物害，其味甘美，細沙隨流。",
    "T51n2087_004:0891b05_10": "彼俗書記，謂之福水，罪咎雖積，沐浴便除；輕命自沈，生天受福；死而投骸，不墮惡趣；揚波激流，亡魂獲濟。",
    "T51n2087_004:0891b08_11": "時執師子國提婆菩薩深達實相，得諸法性，愍諸愚夫，來此導誘。",
    "T51n2087_004:0891b09_12": "當是時也，士女咸會，少長畢萃，於河之濱，揚波激流。",
    "T51n2087_004:0891b11_13": "提婆菩薩和光汲引，俯首反激，狀異眾人。",
    "T51n2087_004:0891b12_14": "有外道曰：「吾子何其異乎？」",
    "T51n2087_004:0891b12_15": "提婆菩薩曰：「吾父母親宗在執師子國，恐苦飢渴，冀斯遠濟。」",
    "T51n2087_004:0891b14_16": "諸外道曰：「吾子謬矣！",
    "T51n2087_004:0891b14_17": "曾不再思，妄行此事。",
    "T51n2087_004:0891b15_18": "家國綿邈，山川遼敻，激揚此水，給濟彼飢，其猶却行以求前及，非所聞也。」",
    "T51n2087_004:0891b16_19": "提婆菩薩曰：「幽途罪累，尚蒙此水；山川雖阻，如何不濟？」",
    "T51n2087_004:0891b18_20": "時諸外道知難謝屈，捨邪見，受正法，改過自新，願奉教誨。",
    "T51n2087_004:0891b19_21": "渡河東岸至秣底補羅國(中印度境)。",
    "T51n2087_004:0891b21_0": "秣底補羅國，周六千餘里。",
    "T51n2087_004:0891b21_1": "國大都城周二十餘里。",
    "T51n2087_004:0891b22_2": "宜穀、麥，多華果。",
    "T51n2087_004:0891b22_3": "氣序和暢，風俗淳質。",
    "T51n2087_004:0891b23_0": "崇尚學藝，深閑呪術。",
    "T51n2087_004:0891b23_1": "信邪正者，其徒相半。",
    "T51n2087_004:0891b24_2": "王，戍達羅種也，不信佛法，敬事天神。",
    "T51n2087_004:0891b25_0": "伽藍十餘所，僧徒八百餘人，多學小乘教說一切有部。",
    "T51n2087_004:0891b26_1": "天祠五十餘所，異道雜居。",
    "T51n2087_004:0891b27_0": "大城南四五里，至小伽藍，僧徒五十餘人。",
    "T51n2087_004:0891b27_1": "昔瞿拏鉢剌婆(唐言德光)論師於此作《辯真》等論，凡百餘部。",
    "T51n2087_004:0891b29_2": "論師少而英傑，長而弘敏，博物強識，碩學多聞。",
    "T51n2087_004:0891c01_3": "本習大乘，未窮玄奧，因覽《毘婆沙論》，退業而學小乘，作數十部論，破大乘綱紀，成小乘執著。",
    "T51n2087_004:0891c03_4": "又製俗書數十餘部，非斥先進所作典論。",
    "T51n2087_004:0891c04_5": "覃思佛經，十數不決，研精雖久，疑情未除。",
    "T51n2087_004:0891c05_6": "時有提婆犀那(唐言天軍)羅漢，往來覩史多天。",
    "T51n2087_004:0891c06_7": "德光願見慈氏，決疑請益。",
    "T51n2087_004:0891c07_8": "天軍以神通力，接上天宮。",
    "T51n2087_004:0891c07_9": "既見慈氏，長揖不禮。",
    "T51n2087_004:0891c08_10": "天軍謂曰：「慈氏菩薩次紹佛位，何乃自高，敢不致敬？",
    "T51n2087_004:0891c09_11": "方欲受業，如何不屈？」",
    "T51n2087_004:0891c10_0": "德光對曰：「尊者此言，誠為指誨。",
    "T51n2087_004:0891c10_1": "然我具戒苾芻，出家弟子，慈氏菩薩受天福樂，非出家之侶，而欲作禮，恐非所宜。」",
    "T51n2087_004:0891c12_2": "菩薩知其我慢心固，非聞法器，往來三返，不得決疑。",
    "T51n2087_004:0891c13_3": "更請天軍，重欲覲禮。",
    "T51n2087_004:0891c14_4": "天軍惡其我慢，蔑而不對。",
    "T51n2087_004:0891c15_5": "德光既不遂心，便起恚恨，即趣山林，修發通定，我慢未除，不證道果。",
    "T51n2087_004:0891c16_6": "德光伽藍北三四里，有大伽藍，僧徒二百餘人，並學小乘法教，是眾賢論師壽終之處。",
    "T51n2087_004:0891c18_7": "論師，迦濕彌羅國人也，聰敏博達，幼傳雅譽，特深研究《說一切有部毘婆沙論》。",
    "T51n2087_004:0891c20_8": "時有世親菩薩，一心玄道，求解言外，破毘婆沙師所執，作《阿毘達磨俱舍論》，辭義善巧，理致清高。",
    "T51n2087_004:0891c22_9": "眾賢循覽，遂有心焉。",
    "T51n2087_004:0891c23_10": "於是沈研鑽極，十有二歲，作《俱舍雹論》二萬五千頌，凡八十萬言矣。",
    "T51n2087_004:0891c25_0": "所謂言深致遠，窮幽洞微。",
    "T51n2087_004:0891c25_1": "告門人曰：「以我逸才，持我正論，逐斥世親，挫其鋒銳，無令老叟獨擅先名。」",
    "T51n2087_004:0891c27_2": "於是學徒四三俊彥，持所作論，推訪世親。",
    "T51n2087_004:0891c28_3": "世親是時在磔迦國奢羯羅城，遠傳聲問，眾賢當至。",
    "T51n2087_004:0891c29_4": "世親聞已，即治行裝。",
    "T51n2087_004:0892a01_5": "門人懷疑，前進諫曰：「大師德高先哲，名擅當時，遠近學徒莫不推謝。",
    "T51n2087_004:0892a02_6": "今聞眾賢，一何惶遽？",
    "T51n2087_004:0892a03_7": "必有所下，我曹厚顏。」",
    "T51n2087_004:0892a03_8": "世親曰：「吾今遠遊，非避此子。",
    "T51n2087_004:0892a04_9": "顧此國中，無復監達。",
    "T51n2087_004:0892a05_10": "眾賢後進也，詭辯若流，我衰耄矣，莫能持論。",
    "T51n2087_004:0892a06_11": "欲以一言頹其異執，引至中印度，對諸髦彥，察乎真偽，詳乎得失。」",
    "T51n2087_004:0892a07_12": "尋即命侶，負笈遠遊。",
    "T51n2087_004:0892a08_13": "眾賢論師當後一日至此伽藍，忽覺氣衰，於是裁書謝世親曰：「如來寂滅，弟子部執，傳其宗學，各擅專門，黨同道，疾異部。",
    "T51n2087_004:0892a11_14": "愚以寡昧，猥承傳習，覽所製《阿毘達磨俱舍論》，破毘婆沙師大義，輒不量力，沈究彌年，作為此論，扶正宗學。",
    "T51n2087_004:0892a13_15": "智小謀大，死其將至。",
    "T51n2087_004:0892a14_16": "菩薩宣暢微言，抑揚至理，不毀所執，得存遺文，斯為幸矣，死何悔哉？」",
    "T51n2087_004:0892a16_0": "於是歷選門人有辭辯者而告之曰：「吾誠後學，輕凌先達，命也如何？",
    "T51n2087_004:0892a17_1": "當從斯沒！",
    "T51n2087_004:0892a17_2": "汝持是書及所製論，謝彼菩薩，代我悔過。」",
    "T51n2087_004:0892a18_3": "授辭適畢，奄爾云亡。",
    "T51n2087_004:0892a19_4": "門人奉書至世親所而致辭曰：「我師眾賢已捨壽命。",
    "T51n2087_004:0892a20_5": "遺言致書，責躬謝咎。",
    "T51n2087_004:0892a21_6": "不墜其名，非所敢望。」",
    "T51n2087_004:0892a21_7": "世親菩薩覽書閱論，沈吟久之，謂門人曰：「眾賢論師聰敏後進，理雖不足，辭乃有餘。",
    "T51n2087_004:0892a23_8": "我今欲破眾賢之論，若指諸掌。",
    "T51n2087_004:0892a24_9": "顧以垂終之託，重其知難之辭，苟緣大義，存其宿志，況乎此論，發明我宗？」",
    "T51n2087_004:0892a26_10": "遂為改題為《順正理論》。",
    "T51n2087_004:0892a27_11": "門人諫曰：「眾賢未沒，大師遠迹，既得其論，又為改題，凡厥學徒，何顏受愧？」",
    "T51n2087_004:0892a28_12": "世親菩薩欲除眾疑，而說頌曰：「如師子王，避豕遠逝，二力勝負，智者應知。」",
    "T51n2087_004:0892b01_13": "眾賢死已，焚屍收骨，於伽藍西北二百餘步菴沒羅林中，起窣堵波，今猶現在。",
    "T51n2087_004:0892b04_0": "菴沒羅林側有窣堵波，毘末羅蜜多羅(唐言無垢友)論師之遺身。",
    "T51n2087_004:0892b05_1": "論師，迦濕彌羅國人也，於說一切有部而出家焉。",
    "T51n2087_004:0892b06_2": "博綜眾經，研究異論，遊五印度國，學三藏玄文，名立業成，將歸本國。",
    "T51n2087_004:0892b08_3": "途次眾賢論師窣堵波也，拊而歎曰：「惟論師雅量清高，抑揚大義，方欲挫異部，立本宗業也，如何降年不永！",
    "T51n2087_004:0892b10_4": "我無垢友猥承末學，異時慕義，曠代懷德。",
    "T51n2087_004:0892b11_5": "世親雖沒，宗學尚傳，我盡所知，當製諸論，令贍部洲諸學人等絕大乘稱，滅世親名，斯為不朽，用盡宿心。」",
    "T51n2087_004:0892b14_6": "說是語已，心發狂亂，五舌重出，熱血流涌。",
    "T51n2087_004:0892b15_7": "知命必終，裁書悔曰：「夫大乘教者，佛法之中究竟說也。",
    "T51n2087_004:0892b16_8": "名味泯絕，理致幽玄。",
    "T51n2087_004:0892b17_0": "輕以愚昧，駁斥先進，業報皎然，滅身宜矣。",
    "T51n2087_004:0892b18_0": "敢告學人，厥鑒斯在，各慎爾志，無得懷疑。」",
    "T51n2087_004:0892b19_0": "大地為震，命遂終焉。",
    "T51n2087_004:0892b19_1": "當其死處，地陷為坑。",
    "T51n2087_004:0892b20_0": "同旅焚屍，收骸旌建。",
    "T51n2087_004:0892b20_1": "時有羅漢見而歎曰：「惜哉！",
    "T51n2087_004:0892b21_2": "苦哉！",
    "T51n2087_004:0892b21_3": "今此論師，任情執見，毀惡大乘，墮無間獄。」",
    "T51n2087_004:0892b23_0": "國西北境殑伽河東岸有摩裕羅城，周二十餘里。",
    "T51n2087_004:0892b24_1": "居人殷盛，清流交帶，出鍮石、水精、寶器。",
    "T51n2087_004:0892b25_0": "去城不遠，臨殑伽河，有大天祠，甚多靈異。",
    "T51n2087_004:0892b26_0": "其中有池，編石為岸，引殑伽水為補，五印度人謂之殑伽河門，生福滅罪之所。",
    "T51n2087_004:0892b28_0": "常有遠方數百千人，集此澡濯。",
    "T51n2087_004:0892b28_1": "樂善諸王建立福舍，備珍羞，儲醫藥，惠施鰥寡，周給孤獨。",
    "T51n2087_004:0892c01_2": "從此北行三百餘里，至婆羅吸摩補羅國(北印度境)。",
    "T51n2087_004:0892c03_0": "婆羅吸摩補羅國，周四千餘里，山周四境。",
    "T51n2087_004:0892c03_1": "國大都城周二十餘里。",
    "T51n2087_004:0892c04_2": "居人殷盛，家室富饒。",
    "T51n2087_004:0892c04_3": "土地沃壤，稼穡時播，出鍮石、水精。",
    "T51n2087_004:0892c05_4": "氣序微寒，風俗剛猛。",
    "T51n2087_004:0892c06_5": "少學藝，多逐利。",
    "T51n2087_004:0892c06_6": "人性獷烈，邪正雜信。",
    "T51n2087_004:0892c07_7": "伽藍五所，僧徒寡少。",
    "T51n2087_004:0892c07_8": "天祠十餘所，異道雜居。",
    "T51n2087_004:0892c08_9": "此國境北大雪山中，有蘇伐剌拏瞿呾羅國(唐言金氏)。",
    "T51n2087_004:0892c09_10": "出上黃金，故以名焉。",
    "T51n2087_004:0892c09_11": "東西長，南北狹，即東女國也。",
    "T51n2087_004:0892c10_12": "世以女稱國。",
    "T51n2087_004:0892c10_13": "夫亦為王，不知政事，丈夫唯征伐，田種而已。",
    "T51n2087_004:0892c11_14": "土宜宿麥，多畜羊、馬。",
    "T51n2087_004:0892c12_15": "氣候寒烈，人性躁暴。",
    "T51n2087_004:0892c12_16": "東接吐蕃國，北接于闐國，西接三波訶國。",
    "T51n2087_004:0892c13_17": "從末底補羅東南行四百餘里，至瞿毘霜那國(中印度境)。",
    "T51n2087_004:0892c16_0": "瞿毘霜那國，周二千餘里。",
    "T51n2087_004:0892c16_1": "國大都城周十四五里，崇峻險固，居人殷盛，華林池沼，往往相間。",
    "T51n2087_004:0892c18_2": "氣序土宜同末底補羅國。",
    "T51n2087_004:0892c18_3": "風俗淳質，勤學好福。",
    "T51n2087_004:0892c19_4": "多信外道，求現在樂。",
    "T51n2087_004:0892c19_5": "伽藍二所，僧眾百餘人，並皆習學小乘法教。",
    "T51n2087_004:0892c20_6": "天祠三十餘所，異道雜居。",
    "T51n2087_004:0892c21_7": "大城側故伽藍中，有窣堵波，無憂王之所建也，高二百餘尺。",
    "T51n2087_004:0892c22_8": "如來在昔，於此一月說諸法要，傍有過去四佛座及經行遺迹處。",
    "T51n2087_004:0892c24_9": "其側有如來髮、爪二窣堵波，各高一丈餘。",
    "T51n2087_004:0892c25_10": "自此東南行四百餘里，至堊醯掣呾邏國(中印度境)。",
    "T51n2087_004:0892c27_0": "堊醯掣呾邏國，周三千餘里。",
    "T51n2087_004:0892c27_1": "大都城周十七八里，依據險固，宜穀、麥，多林泉。",
    "T51n2087_004:0892c28_2": "氣序和暢，風俗淳質。",
    "T51n2087_004:0892c29_3": "翫道篤學，多才博識。",
    "T51n2087_004:0892c29_4": "伽藍十餘所，僧徒千餘人，習學小乘正量部法。",
    "T51n2087_004:0893a01_5": "天祠九所，異道三百餘人，事自在天，塗灰之侶也。",
    "T51n2087_004:0893a03_0": "城外龍池側有窣堵波，無憂王之所建也。",
    "T51n2087_004:0893a04_0": "是如來在昔為龍王，七日於此說法。",
    "T51n2087_004:0893a04_1": "其側有四小窣堵波，是過去四佛坐及經行遺迹之所。",
    "T51n2087_004:0893a06_2": "自此東行二百六七十里，渡殑伽河，南至毘羅那拏國(中印度境)。",
    "T51n2087_004:0893a08_0": "毘羅那拏國，周二千餘里。",
    "T51n2087_004:0893a08_1": "國大都城周十餘里。",
    "T51n2087_004:0893a09_2": "氣序土宜，同堊醯掣呾邏國。",
    "T51n2087_004:0893a09_3": "風俗猛暴，人知學藝。",
    "T51n2087_004:0893a10_4": "崇信外道，少敬佛法。",
    "T51n2087_004:0893a10_5": "伽藍二所，僧徒三百人，並皆習學大乘法教。",
    "T51n2087_004:0893a11_6": "天祠五所，異道雜居。",
    "T51n2087_004:0893a12_7": "大城中故伽藍內，有窣堵波基，雖傾圮，尚百餘尺，無憂王之所建也。",
    "T51n2087_004:0893a13_8": "如來在昔於此七日說《蘊界處經》之所。",
    "T51n2087_004:0893a14_9": "其側則有過去四佛座及經行遺迹斯在。",
    "T51n2087_004:0893a15_10": "從此東南行二百餘里，至劫比他國(舊謂僧迦舍國。",
    "T51n2087_004:0893a16_11": "中印度境)。",
    "T51n2087_004:0893a17_0": "劫比他國，周二千餘里。",
    "T51n2087_004:0893a17_1": "國大都城周二十餘里。",
    "T51n2087_004:0893a18_2": "氣序土宜，同毘羅那拏國。",
    "T51n2087_004:0893a18_3": "風俗淳和，人多學藝。",
    "T51n2087_004:0893a19_4": "伽藍四所，僧徒千餘人，並學小乘正量部法。",
    "T51n2087_004:0893a20_5": "天祠十所，異道雜居，同共遵事大自在天。",
    "T51n2087_004:0893a21_6": "城西二十餘里有大伽藍，經製輪奐，工窮剞劂，聖形尊像，務極莊嚴。",
    "T51n2087_004:0893a22_7": "僧徒數百人，學正量部法。",
    "T51n2087_004:0893a23_8": "數萬淨人，宅居其側。",
    "T51n2087_004:0893a24_0": "伽藍大垣內有三寶階，南北列，東面下，是如來自三十三天降還也。",
    "T51n2087_004:0893a25_1": "昔如來起自勝林，上昇天宮，居善法堂，為母說法，過三月已，將欲下降。",
    "T51n2087_004:0893a27_2": "天帝釋乃縱神力，建立寶階，中階黃金，左水精，右白銀。",
    "T51n2087_004:0893a28_3": "如來起善法堂，從諸天眾，履中階而下；大梵王執白拂，履銀階而右侍；天帝釋持寶蓋，蹈水精階而左侍；天眾凌虛，散華讚德。",
    "T51n2087_004:0893b02_4": "數百年前，猶有階級，逮至今時，陷沒已盡。",
    "T51n2087_004:0893b03_5": "諸國君王悲慨不遇，疊以塼石，飾以珍寶，於其故基，擬昔寶階，其高七十餘尺，上起精舍。",
    "T51n2087_004:0893b05_6": "中有石佛像，而左右之階有釋、梵之像，形擬厥初，猶為下勢。",
    "T51n2087_004:0893b07_7": "傍有石柱，高七十餘尺，無憂王所建。",
    "T51n2087_004:0893b08_8": "色紺光潤，質堅密理，上作師子，蹲踞向階，雕鏤奇形，周其方面，隨人罪福，影現柱中。",
    "T51n2087_004:0893b11_0": "寶階側不遠有窣堵波，是過去四佛坐及經行遺迹之所。",
    "T51n2087_004:0893b12_1": "其側窣堵波，如來在昔於此澡浴。",
    "T51n2087_004:0893b13_2": "其側精舍，是如來入定之處。",
    "T51n2087_004:0893b14_0": "精舍側有大石，基長五十步，高七尺，是如來經行之處。",
    "T51n2087_004:0893b15_1": "足所履迹皆有蓮華之文。",
    "T51n2087_004:0893b15_2": "基左右各有小窣堵波，帝釋、梵王之所建也。",
    "T51n2087_004:0893b17_0": "釋、梵窣堵波前，是蓮華色苾芻尼欲先見佛，化作轉輪王處。",
    "T51n2087_004:0893b18_1": "如來自天宮還贍部洲也，時蘇部底(唐言善現。",
    "T51n2087_004:0893b19_2": "舊曰須扶提，或曰須菩提，譯曰善吉，皆訛也)宴坐石室，竊自思曰：「今佛還降，人、天導從，如我今者，何所宜行？",
    "T51n2087_004:0893b21_3": "甞聞佛說，知諸法空，體諸法性，是則以慧眼觀法身也。」",
    "T51n2087_004:0893b22_4": "時蓮華色苾芻尼欲初見佛，化為轉輪王，七寶導從，四兵警衛，至世尊所，復苾芻尼。",
    "T51n2087_004:0893b24_5": "如來告曰：「汝非初見。",
    "T51n2087_004:0893b25_6": "夫善現者，觀諸法空，是見法身。」",
    "T51n2087_004:0893b26_0": "聖迹垣內，靈異相繼。",
    "T51n2087_004:0893b26_1": "其大窣堵波東南有一池龍，恒護聖迹。",
    "T51n2087_004:0893b27_2": "既有冥衛，難以輕犯，歲久自壞，人莫能毀。",
    "T51n2087_004:0893b28_3": "從此東南行，減二百里，至羯若鞠闍國(唐言曲女城國。",
    "T51n2087_004:0893b29_4": "中印度境)。",
    "T51n2087_004:0893c01_0": "大唐西域記卷第四"
}