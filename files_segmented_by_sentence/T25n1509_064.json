{
    "T25n1509_064:0509a08_0": "大智度論釋歎淨品第四十二之",
    "T25n1509_064:0509a09_0": "餘(卷六十四)",
    "T25n1509_064:0509a11_0": "聖者龍樹造",
    "T25n1509_064:0509a12_0": "後秦龜茲國三藏鳩摩羅什譯",
    "T25n1509_064:0509a13_0": "◎【經】爾時，釋提桓因問須菩提：「云何是求菩薩道善男子礙法？」",
    "T25n1509_064:0509a14_1": "須菩提報釋提桓因言：「憍尸迦！",
    "T25n1509_064:0509a15_2": "有求菩薩道善男子、善女人取心相，所謂取檀波羅蜜相，取尸羅波羅蜜相、羼提波羅蜜相、毘梨耶波羅蜜相、禪波羅蜜相、般若波羅蜜相；取內空相、外空相、內外空相乃至無法有法空相；取四念處相乃至八聖道分相；取佛十力相乃至十八不共法相；取諸佛相，取於諸佛種善根相；是一切福德和合，取相迴向阿耨多羅三藐三菩提。",
    "T25n1509_064:0509a22_3": "憍尸迦！",
    "T25n1509_064:0509a22_4": "是名求菩薩道善男子、善女人礙法。",
    "T25n1509_064:0509a23_5": "用是法故，不能無礙行般若波羅蜜。",
    "T25n1509_064:0509a24_6": "何以故？",
    "T25n1509_064:0509a24_7": "憍尸迦！",
    "T25n1509_064:0509a25_0": "是色相不可迴向，受、想、行、識相不可迴向，乃至一切智相不可迴向。",
    "T25n1509_064:0509a26_1": "「復次，憍尸迦！",
    "T25n1509_064:0509a26_2": "若菩薩摩訶薩示、教、利、喜他人阿耨多羅三藐三菩提，應示、教、利、喜一切諸法實相。",
    "T25n1509_064:0509a28_3": "若求菩薩道善男子、善女人行檀波羅蜜時，不應作是分別言：『我施與，我持戒，我忍辱，我精進，我入禪，我修智慧；我行內空、外空、內外空，乃至我行無法有法空；我修四念處，乃至我行阿耨多羅三藐三菩提。』",
    "T25n1509_064:0509b04_4": "善男子、善女人應如是示、教、利、喜他人阿耨多羅三藐三菩提。",
    "T25n1509_064:0509b05_5": "若如是示、教、利、喜阿耨多羅三藐三菩提，自無錯謬，亦如佛所許法示、教、利、喜，令是善男子、善女人遠離一切礙法。」",
    "T25n1509_064:0509b08_6": "爾時，佛讚須菩提：「善哉！",
    "T25n1509_064:0509b09_0": "善哉！",
    "T25n1509_064:0509b09_1": "如汝為諸菩薩說諸礙法。",
    "T25n1509_064:0509b09_2": "須菩提！",
    "T25n1509_064:0509b10_0": "汝今更聽我說微細礙相。",
    "T25n1509_064:0509b10_1": "汝須菩提！",
    "T25n1509_064:0509b10_2": "一心好聽！」",
    "T25n1509_064:0509b11_3": "佛告須菩提：「有善男子、善女人發阿耨多羅三藐三菩提心，取相念諸佛。",
    "T25n1509_064:0509b12_4": "須菩提！",
    "T25n1509_064:0509b12_5": "所可有相，皆是礙相。",
    "T25n1509_064:0509b13_6": "又於諸佛從初發意乃至法住，於其中間所有善根取相憶念；取相憶念已，迴向阿耨多羅三藐三菩提。",
    "T25n1509_064:0509b15_7": "須菩提！",
    "T25n1509_064:0509b15_8": "所可有相，皆是礙相。",
    "T25n1509_064:0509b16_9": "又於諸佛及弟子所有善根及餘眾生善根，取相迴向阿耨多羅三藐三菩提。",
    "T25n1509_064:0509b18_10": "須菩提！",
    "T25n1509_064:0509b18_11": "所可有相，皆是礙相。",
    "T25n1509_064:0509b18_12": "何以故？",
    "T25n1509_064:0509b19_13": "不應取相憶念諸佛，亦不應取相念諸佛善根。」",
    "T25n1509_064:0509b20_14": "須菩提白佛言：「世尊！",
    "T25n1509_064:0509b20_15": "是般若波羅蜜甚深！」",
    "T25n1509_064:0509b21_16": "佛言：「一切法常離故。」",
    "T25n1509_064:0509b21_17": "須菩提言：「世尊！",
    "T25n1509_064:0509b21_18": "我當禮般若波羅蜜！」",
    "T25n1509_064:0509b22_19": "佛告須菩提：「是般若波羅蜜無起無作故，無有能得者。」",
    "T25n1509_064:0509b23_20": "須菩提言：「世尊！",
    "T25n1509_064:0509b23_21": "一切諸法亦不可得。」",
    "T25n1509_064:0509b24_22": "佛言：「一切法一性，非二性。",
    "T25n1509_064:0509b25_23": "須菩提！",
    "T25n1509_064:0509b25_24": "是一法性，是亦無性；是無性即是性，是性不起不作。",
    "T25n1509_064:0509b26_25": "如是，須菩提！",
    "T25n1509_064:0509b26_26": "菩薩摩訶薩若知諸法一性，所謂無性，無起無作，則遠離一切礙相。」",
    "T25n1509_064:0509b28_27": "須菩提白佛言：「世尊！",
    "T25n1509_064:0509b28_28": "是般若波羅蜜，難知難解！」",
    "T25n1509_064:0509b29_29": "佛言：「如所言。",
    "T25n1509_064:0509b29_30": "是般若波羅蜜，無見者、無聞者、無知者、無識者、無得者。」",
    "T25n1509_064:0509c02_0": "「世尊！",
    "T25n1509_064:0509c02_1": "是般若波羅蜜，不可思議！」",
    "T25n1509_064:0509c02_2": "佛言：「如所言。",
    "T25n1509_064:0509c03_3": "是般若波羅蜜不從心生，不從色、受、想、行、識生，乃至不從十八不共法生。」",
    "T25n1509_064:0509c04_4": "【論】問曰：若與無礙相違，是名為礙，帝釋何以更問礙？",
    "T25n1509_064:0509c06_0": "答曰：菩薩礙法微妙，入諸善法和合，利根者所覺，鈍根者不覺。",
    "T25n1509_064:0509c07_1": "以難解故，於佛前更問。",
    "T25n1509_064:0509c08_2": "礙法，何者是？",
    "T25n1509_064:0509c08_3": "所謂菩薩分別慳心、施心，捨慳心、取施心，是名「取心相」。",
    "T25n1509_064:0509c09_4": "知布施物貴賤，知修集布施能一切與，是檀波羅蜜乃至隨喜福德取相諸善法，雖為是妙，內著我，外著法，墮礙法中；譬如食雖香美，過噉則病。",
    "T25n1509_064:0509c13_5": "此中須菩提自說因緣：「色等諸法相畢竟空故，不可得迴向無上道。」",
    "T25n1509_064:0509c14_6": "上說礙相，今說無礙相，所謂菩薩若欲教他無上道，應以實法示、教、利、喜。",
    "T25n1509_064:0509c16_7": "示、教、利、喜義，如先說。",
    "T25n1509_064:0509c16_8": "實法者，所謂滅諸憶想分別，是故說「行檀時，不分別我與」等。",
    "T25n1509_064:0509c18_9": "若能如是教化，得二種利：一者、自無錯謬，二者、亦如佛所得法以化他人。",
    "T25n1509_064:0509c20_10": "如是等無量礙相相違，是名「無礙相」。",
    "T25n1509_064:0509c21_0": "問曰：佛以讚須菩提說「無礙相」，今何以故，復更自說「微細礙相」？",
    "T25n1509_064:0509c22_1": "答曰：佛就須菩提力中讚歎：「汝是捨眾生人，而能說菩薩礙相。」",
    "T25n1509_064:0509c24_0": "微細礙相，須菩提力所不及，是故佛自說。",
    "T25n1509_064:0509c24_1": "是礙相微細故，汝一心好聽！",
    "T25n1509_064:0509c25_2": "何者是？",
    "T25n1509_064:0509c25_3": "所謂菩薩用取相念諸佛等，皆是礙。",
    "T25n1509_064:0509c26_4": "無相相是般若波羅蜜；佛從般若中出，亦是「無相相」。",
    "T25n1509_064:0509c27_5": "諸善根著心取相迴向，是世間果報；有盡、雜毒故，不能得無上道。",
    "T25n1509_064:0509c29_6": "問曰：上說麁礙言「取相」，今微細礙中亦言「取相」，有何差別？",
    "T25n1509_064:0510a02_0": "答曰：上說「我是與者、彼是受者」，如是等，今但說「取相」。",
    "T25n1509_064:0510a03_1": "復次，今說「諸菩薩念佛三昧」故微細相，微細心人中礙，是故名「微細礙」。",
    "T25n1509_064:0510a04_2": "須菩提知佛所說深妙，非己所及，是故讚言「甚深」。",
    "T25n1509_064:0510a06_0": "佛答：「一切法常遠離相故。」",
    "T25n1509_064:0510a06_1": "佛說是般若遠一切法，遠一切法故，微細相不得入般若中。",
    "T25n1509_064:0510a08_2": "須菩提歡喜言：「我當為般若作禮！」",
    "T25n1509_064:0510a08_3": "須菩提意作是念：「我得解是般若波羅蜜甚深相故發心，我應作禮。」",
    "T25n1509_064:0510a10_4": "佛言：「是般若波羅蜜無起無作故，十方如恒河沙佛無能得者，汝聲聞人云何言得？」",
    "T25n1509_064:0510a12_5": "須菩提言：「世尊！",
    "T25n1509_064:0510a12_6": "非但般若，一切法皆無知無得。」",
    "T25n1509_064:0510a13_7": "佛言：「諸法一性無二。」",
    "T25n1509_064:0510a14_0": "一性，所謂畢竟空；無二者，無「畢竟、不畢竟」。",
    "T25n1509_064:0510a14_1": "一法性即是無性。",
    "T25n1509_064:0510a15_2": "畢竟空不應著、不應取相。",
    "T25n1509_064:0510a16_0": "所以者何？",
    "T25n1509_064:0510a16_1": "從因緣和合生故。",
    "T25n1509_064:0510a16_2": "須菩提作是念：「若無性即是性，以不起不作故，後世苦不相續。",
    "T25n1509_064:0510a18_3": "能如是知般若波羅蜜，一切諸礙皆遠離；若遠離諸礙，則自在得無上道。」",
    "T25n1509_064:0510a19_4": "須菩提聞是說，作是念：「我以為得，佛謂不得；是般若波羅蜜，難解難知。」",
    "T25n1509_064:0510a21_5": "佛答：「非獨汝難！",
    "T25n1509_064:0510a22_0": "一切眾生無見者、無聞者、無知者、無識者、無得者。」",
    "T25n1509_064:0510a23_1": "耳、鼻、舌、身所不知，意所不識不得；是般若出過六種知，故言「難解」。",
    "T25n1509_064:0510a24_2": "須菩提入深般若中，智力窮極，故言「不可思議」。",
    "T25n1509_064:0510a25_3": "佛言：「是般若非心生、非五眾生，乃至不從十八不共法生，無生相故。」",
    "T25n1509_064:0510a27_4": "問曰：若說「不從心生」，何以復說「五眾」？",
    "T25n1509_064:0510a28_5": "五眾中識眾即是心。",
    "T25n1509_064:0510a28_6": "答曰：先說心，是略說；後說五眾等，是廣說。",
    "T25n1509_064:0510a29_7": "五眾乃至十八不共法可與般若作因緣，不能生般若；譬如猛風除雲能令日月出現，而不能作日月也。",
    "T25n1509_064:0510b04_0": "大智度論釋無作實相品第四十三",
    "T25n1509_064:0510b05_0": "【經】須菩提白佛言：「是般若波羅蜜無所作。」",
    "T25n1509_064:0510b05_1": "佛言：「作者不可得故，色不可得，乃至一切法不可得故。」",
    "T25n1509_064:0510b07_2": "「世尊！",
    "T25n1509_064:0510b07_3": "若菩薩摩訶薩欲行般若波羅蜜，應云何行？」",
    "T25n1509_064:0510b08_4": "佛告須菩提：「菩薩摩訶薩欲行般若波羅蜜，不行色，是行般若波羅蜜；不行受、想、行、識，是行般若波羅蜜；乃至不行一切種智，是行般若波羅蜜。",
    "T25n1509_064:0510b11_5": "不行色常、無常，是行般若波羅蜜；乃至一切種智不行常、無常，是行般若波羅蜜。",
    "T25n1509_064:0510b13_6": "不行色若苦、若樂，是行般若波羅蜜；乃至不行一切種智若苦、若樂，是行般若波羅蜜。",
    "T25n1509_064:0510b15_7": "不行色是我、非我，是行般若波羅蜜；乃至不行一切種智是我、非我，是行般若波羅蜜。",
    "T25n1509_064:0510b17_8": "不行色淨、不淨，是行般若波羅蜜；乃至不行一切種智淨、不淨，是行般若波羅蜜。",
    "T25n1509_064:0510b19_9": "何以故？",
    "T25n1509_064:0510b19_10": "是色無所有性，云何有常無常、苦樂、我無我、淨不淨？",
    "T25n1509_064:0510b20_11": "受、想、行、識亦無所有性，云何有常無常乃至淨不淨？",
    "T25n1509_064:0510b21_12": "乃至一切種智無所有性，云何有常無常乃至淨不淨？",
    "T25n1509_064:0510b23_13": "「復次，須菩提！",
    "T25n1509_064:0510b23_14": "菩薩摩訶薩行般若波羅蜜時，不行色不具足，是行般若波羅蜜；不行受、想、行、識不具足，是行般若波羅蜜；乃至不行一切種智不具足，是行般若波羅蜜。",
    "T25n1509_064:0510b27_0": "何以故？",
    "T25n1509_064:0510b27_1": "色不具足者，是不名色；如是亦不行，是行般若波羅蜜。",
    "T25n1509_064:0510b28_2": "受、想、行、識不具足者，是不名識；如是亦不行，是行般若波羅蜜。",
    "T25n1509_064:0510b29_3": "乃至不行一切種智不具足者，是不名一切種智；如是亦不行，是行般若波羅蜜。」",
    "T25n1509_064:0510c02_4": "須菩提白佛言：「未曾有也！",
    "T25n1509_064:0510c03_5": "世尊善說求菩薩道善男子、善女人礙不礙相。」",
    "T25n1509_064:0510c04_6": "佛言：「如是！",
    "T25n1509_064:0510c04_7": "如是！",
    "T25n1509_064:0510c04_8": "須菩提！",
    "T25n1509_064:0510c04_9": "佛善說求菩薩道善男子、善女人礙不礙相。",
    "T25n1509_064:0510c05_10": "復次，須菩提！",
    "T25n1509_064:0510c06_11": "若菩薩摩訶薩行般若波羅蜜時，不行色不礙，是行般若波羅蜜；不行受、想、行、識不礙，是行般若波羅蜜。",
    "T25n1509_064:0510c08_12": "不行眼不礙，是行般若波羅蜜；不行耳、鼻、舌、身不礙，是行般若波羅蜜；不行意不礙，是行般若波羅蜜。",
    "T25n1509_064:0510c10_13": "不行檀波羅蜜不礙，是行般若波羅蜜；不行尸羅波羅蜜不礙，是行般若波羅蜜；不行羼提波羅蜜不礙，是行般若波羅蜜；不行毘梨耶波羅蜜不礙，是行般若波羅蜜；不行禪波羅蜜不礙，是行般若波羅蜜；不行般若波羅蜜不礙，是行般若波羅蜜；乃至不行一切種智不礙，是行般若波羅蜜。",
    "T25n1509_064:0510c17_14": "須菩提！",
    "T25n1509_064:0510c17_15": "菩薩摩訶薩如是行般若波羅蜜時，知色是不礙，知受、想、行、識是不礙，乃至知一切種智是不礙；知須陀洹果不礙，知斯陀含果不礙，知阿那含果不礙，知阿羅漢果不礙，知辟支佛道不礙，知阿耨多羅三藐三菩提道不礙。」",
    "T25n1509_064:0510c22_16": "爾時，慧命須菩提白佛言：「未曾有也！",
    "T25n1509_064:0510c23_17": "世尊！",
    "T25n1509_064:0510c23_18": "是甚深法，若說亦不增不減，若不說亦不增不減。」",
    "T25n1509_064:0510c24_19": "佛語須菩提：「如是！",
    "T25n1509_064:0510c25_20": "如是！",
    "T25n1509_064:0510c25_21": "是甚深法若說亦不增不減，若不說亦不增不減。",
    "T25n1509_064:0510c26_22": "譬如佛盡形壽，若讚、若毀虛空，讚時亦不增不減，毀時亦不增不減。",
    "T25n1509_064:0510c28_23": "須菩提！",
    "T25n1509_064:0510c28_24": "如幻人，若讚時不增不減，毀時亦不增不減；讚時不喜，毀時不憂。",
    "T25n1509_064:0511a01_25": "須菩提！",
    "T25n1509_064:0511a01_26": "諸法相亦如是，若說亦如本不異，若不說亦如本不異。」",
    "T25n1509_064:0511a02_27": "須菩提白佛言：「世尊！",
    "T25n1509_064:0511a03_0": "諸菩薩摩訶薩所為甚難！",
    "T25n1509_064:0511a03_1": "修行是般若波羅蜜時，不憂不喜，而能習行般若波羅蜜，於阿耨多羅三藐三菩提亦不轉還。",
    "T25n1509_064:0511a05_2": "何以故？",
    "T25n1509_064:0511a05_3": "世尊！",
    "T25n1509_064:0511a06_4": "修般若波羅蜜，如修虛空。",
    "T25n1509_064:0511a06_5": "如虛空中無般若波羅蜜，無禪、無毘梨耶、無羼提、無尸羅、無檀波羅蜜；如虛空中無色，無受、想、行、識，亦無內空、外空、內外空乃至無法有法空，無四念處乃至無八聖道分，無佛十力乃至無十八不共法，無須陀洹果、斯陀含果、阿那含果、阿羅漢果，無辟支佛道，無阿耨多羅三藐三菩提。",
    "T25n1509_064:0511a13_6": "修般若波羅蜜，亦如是。",
    "T25n1509_064:0511a13_7": "世尊！",
    "T25n1509_064:0511a13_8": "應禮是諸菩薩摩訶薩，能大莊嚴。",
    "T25n1509_064:0511a14_9": "「世尊！",
    "T25n1509_064:0511a14_10": "是人為眾生大莊嚴、勤精進，如為虛空大莊嚴、勤精進。",
    "T25n1509_064:0511a16_11": "世尊！",
    "T25n1509_064:0511a16_12": "是人欲度眾生，如欲度虛空。",
    "T25n1509_064:0511a16_13": "世尊！",
    "T25n1509_064:0511a17_14": "是諸菩薩摩訶薩大莊嚴，為虛空等眾生大莊嚴。",
    "T25n1509_064:0511a18_15": "世尊！",
    "T25n1509_064:0511a18_16": "是人大莊嚴欲度眾生，為如舉虛空。",
    "T25n1509_064:0511a19_17": "「世尊！",
    "T25n1509_064:0511a19_18": "諸菩薩摩訶薩大精進力，欲度眾生故，發阿耨多羅三藐三菩提心。",
    "T25n1509_064:0511a20_19": "世尊！",
    "T25n1509_064:0511a21_0": "諸菩薩摩訶薩大莊嚴，欲度眾生故，發阿耨多羅三藐三菩提心。",
    "T25n1509_064:0511a22_1": "世尊！",
    "T25n1509_064:0511a22_2": "諸菩薩摩訶薩大勇猛，為度如虛空等眾生故，發阿耨多羅三藐三菩提心。",
    "T25n1509_064:0511a24_3": "何以故？",
    "T25n1509_064:0511a24_4": "世尊！",
    "T25n1509_064:0511a24_5": "若三千大千世界滿中諸佛，譬如竹葦、甘蔗、稻麻、叢林，諸佛若一劫、若減一劫說法，一一佛度無量無邊阿僧祇眾生令入涅槃。",
    "T25n1509_064:0511a27_6": "世尊！",
    "T25n1509_064:0511a27_7": "是眾生性亦不減、亦不增。",
    "T25n1509_064:0511a28_8": "何以故？",
    "T25n1509_064:0511a28_9": "眾生無所有故、眾生離故。",
    "T25n1509_064:0511a29_10": "乃至十方世界中諸佛所度眾生，亦如是。",
    "T25n1509_064:0511b01_11": "世尊！",
    "T25n1509_064:0511b01_12": "以是因緣故，我如是說：『是人欲度眾生故，發阿耨多羅三藐三菩提心，為欲度虛空。』」",
    "T25n1509_064:0511b03_13": "是時，有一比丘作是言：「我當禮般若波羅蜜！",
    "T25n1509_064:0511b04_14": "般若波羅蜜中，雖無法生、無法滅，而有戒眾、定眾、慧眾、解脫眾、解脫知見眾，而有諸須陀洹、諸斯陀含、諸阿那含、諸阿羅漢、諸辟支佛，有諸佛，而有佛寶、法寶、比丘僧寶，而有轉法輪。」",
    "T25n1509_064:0511b08_15": "【論】釋曰：須菩提聞佛說般若波羅蜜無起無作相，是故今在佛前說：「般若波羅蜜無所作。」",
    "T25n1509_064:0511b10_16": "若無作者，不能斷諸煩惱，不能修集諸善法。",
    "T25n1509_064:0511b11_17": "此中佛說因緣：「從作者乃至一切法不可得故。」",
    "T25n1509_064:0511b12_18": "知者尚無，何況作者？",
    "T25n1509_064:0511b13_0": "須菩提言：「若無作者，般若波羅蜜無所能作，應云何行、云何得般若波羅蜜？」",
    "T25n1509_064:0511b14_1": "佛言：「若菩薩不行一切法、不得一切法——所謂若常、若無常，乃至若淨、若不淨，是名行般若波羅蜜。」",
    "T25n1509_064:0511b17_2": "一切法者，從色乃至一切種智，是菩薩行法。",
    "T25n1509_064:0511b18_3": "是法中，無智人行諸法常等，智人行諸法無常等。",
    "T25n1509_064:0511b19_4": "是般若波羅蜜示諸法畢竟實相故，不說諸法常、無常。",
    "T25n1509_064:0511b20_5": "無常等雖能破常等顛倒，般若中不受是法，以能生著心故。",
    "T25n1509_064:0511b22_6": "思惟籌量，求常、無常相不可得定實。",
    "T25n1509_064:0511b23_7": "問曰：色等罪法可觀不淨、苦，餘善法云何觀不淨、苦？",
    "T25n1509_064:0511b24_8": "答曰：是名字不淨、苦。",
    "T25n1509_064:0511b24_9": "如隨意安穩好法，名清淨、快樂；不隨意非安穩法，名不淨、苦。",
    "T25n1509_064:0511b26_10": "於善法中愛樂悅可者，以為淨、樂；厭惡不喜者，以為不淨、苦。",
    "T25n1509_064:0511b27_11": "須菩提作是念：「若離諸觀法者，將無不具足菩薩道耶？」",
    "T25n1509_064:0511b29_12": "是故佛說：「若不行色等不具足，是行般若波羅蜜。」",
    "T25n1509_064:0511c01_13": "「色具足」者，有人言：色等法中常、無常等憶想分別，是名「具足」。",
    "T25n1509_064:0511c02_14": "「不具足」者，是中用無常等觀破常等，是名「不具足」，少常等故。",
    "T25n1509_064:0511c04_15": "今於色中亦不行無常等，是故言：「不行色不具足，是為行般若波羅蜜。」",
    "T25n1509_064:0511c05_16": "復次，有人言：具足者，謂補處菩薩能如色實觀，乃至一切種智，是名具足；餘者是不具足。",
    "T25n1509_064:0511c07_17": "若菩薩不行色等不具足者，即是行具足般若波羅蜜。",
    "T25n1509_064:0511c09_18": "何以故？",
    "T25n1509_064:0511c09_19": "色不具足則非色，色非無常相故。",
    "T25n1509_064:0511c10_20": "佛言：出眾生於常中，著無所有中，隨語言音聲故，是故說：「如是實清淨亦不行，是為行般若波羅蜜。」",
    "T25n1509_064:0511c12_21": "善說道、非道故，須菩提言：「希有！」",
    "T25n1509_064:0511c13_22": "礙者是非道，無礙者是道。",
    "T25n1509_064:0511c13_23": "佛觀會眾心多迴向空，知般若波羅蜜無礙相，是故說：「不行色等無礙，是行般若波羅蜜。",
    "T25n1509_064:0511c16_24": "能如是行者，於色等法無礙。」",
    "T25n1509_064:0511c16_25": "須菩提雖不能究盡知畢竟空理，而常樂說；是空法希有，與一切世間法相違。",
    "T25n1509_064:0511c18_26": "佛可須菩提所說：若說、不說，無增無減。",
    "T25n1509_064:0511c19_27": "是諸法實相，若以身業毀壞，亦不能令異，何況口說！",
    "T25n1509_064:0511c20_28": "常不生相故。",
    "T25n1509_064:0511c21_29": "譬如虛空，虛空是般若波羅蜜。",
    "T25n1509_064:0511c21_30": "幻人是行者。",
    "T25n1509_064:0511c22_31": "行者雖罪業因緣生、是虛誑法，般若波羅蜜合故無有異；如種種諸色到須彌山邊，同為金色。",
    "T25n1509_064:0511c24_32": "是諸法實相，不可知、不可說；故若說、不說，如本不異。",
    "T25n1509_064:0511c25_33": "爾時，須菩提作是念：「若諸法畢竟空、無所有，如虛空，乃至無有微細相；而菩薩能修集善法，得無上道，是事難信難受！」",
    "T25n1509_064:0511c28_34": "作是念已，白佛言：「諸菩薩所為甚難！",
    "T25n1509_064:0511c29_35": "能為難事，故應禮拜，謂能大莊嚴故。」",
    "T25n1509_064:0512a01_36": "須菩提希有心說：「是菩薩摩訶薩為阿耨多羅三藐三菩提大莊嚴，一切天人皆應禮拜。」",
    "T25n1509_064:0512a03_37": "問曰：云何知是大莊嚴？",
    "T25n1509_064:0512a03_38": "答曰：須菩提此中自說譬喻：「如有人為虛空故，勤行精進，利益故大莊嚴；菩薩為利益眾生，勤精進亦如是。",
    "T25n1509_064:0512a06_39": "世尊！",
    "T25n1509_064:0512a06_40": "若有人欲度虛空，菩薩摩訶薩欲度眾生亦如是。」",
    "T25n1509_064:0512a07_41": "問曰：一事何以再說？",
    "T25n1509_064:0512a08_42": "答曰：利益者，未得涅槃，但令得智慧、禪定等今世、後世樂。",
    "T25n1509_064:0512a09_43": "欲度者，令得漏盡，成三乘道，入無餘涅槃。",
    "T25n1509_064:0512a10_44": "如虛空無生無滅、無苦無樂、無縛無脫，無所有故，眾生亦如是。",
    "T25n1509_064:0512a11_45": "是故說：「世尊！",
    "T25n1509_064:0512a12_46": "為度虛空等眾生故大莊嚴。」",
    "T25n1509_064:0512a12_47": "如虛空無色無形，若有欲舉虛空，是為難；眾生法亦如是畢竟空，而菩薩欲舉三界眾生著涅槃中，是故名大莊嚴。",
    "T25n1509_064:0512a15_48": "須菩提復讚：是菩薩大精進力、不隨邪疑心故，雖未得佛道、未滅諸結，而能大勇猛，能如是行菩薩道為眾生，眾生亦空。",
    "T25n1509_064:0512a18_49": "譬如以種種彩色，欲畫虛空。",
    "T25n1509_064:0512a19_50": "此中佛說眾生空因緣，所謂十方如恒河沙諸佛以神通力為眾生無量劫說法，一一佛度無量阿僧祇眾生入涅槃，假令如是，於眾生無所減少。",
    "T25n1509_064:0512a22_51": "若實有眾生，實有減少者，諸佛應有減眾生罪。",
    "T25n1509_064:0512a23_52": "若眾生實空，和合因緣有假名眾生故，無有定相，是故爾所佛度眾生實無減少。",
    "T25n1509_064:0512a25_53": "若不度亦不增。",
    "T25n1509_064:0512a26_54": "是故諸佛無減眾生咎！",
    "T25n1509_064:0512a26_55": "是故說：「菩薩欲度眾生，為欲度虛空。」",
    "T25n1509_064:0512a27_56": "爾時一比丘聞畢竟空相，驚喜言：「我當禮般若波羅蜜！",
    "T25n1509_064:0512a29_0": "般若中無有法定實相，而有戒眾等及諸果報。」",
    "T25n1509_064:0512b02_0": "【經】爾時，釋提桓因語須菩提：「若菩薩摩訶薩習般若波羅蜜，為習何法？」",
    "T25n1509_064:0512b03_1": "須菩提語釋提桓因言：「憍尸迦！",
    "T25n1509_064:0512b04_2": "是菩薩摩訶薩習般若波羅蜜，為習空。」",
    "T25n1509_064:0512b05_3": "釋提桓因白佛言：「世尊！",
    "T25n1509_064:0512b05_4": "若善男子、善女人受持般若波羅蜜，親近、讀、誦、說、正憶念，我當作何等護？」",
    "T25n1509_064:0512b07_5": "爾時，須菩提語釋提桓因言：「憍尸迦！",
    "T25n1509_064:0512b08_6": "汝頗見是法可守護者不？」",
    "T25n1509_064:0512b08_7": "釋提桓因言：「不也！",
    "T25n1509_064:0512b09_8": "須菩提！",
    "T25n1509_064:0512b09_9": "我不見是法可守護者。」",
    "T25n1509_064:0512b10_10": "須菩提言：「憍尸迦！",
    "T25n1509_064:0512b10_11": "若善男子、善女人如般若波羅蜜中所說行，即是守護，所謂常不遠離如所說般若波羅蜜行。",
    "T25n1509_064:0512b12_12": "是善男子、善女人，若人、若非人不得其便，當知是善男子、善女人不遠離般若波羅蜜。",
    "T25n1509_064:0512b14_13": "憍尸迦！",
    "T25n1509_064:0512b14_14": "若人欲護行般若波羅蜜菩薩，為欲護虛空。",
    "T25n1509_064:0512b15_15": "憍尸迦！",
    "T25n1509_064:0512b16_16": "於汝意云何？",
    "T25n1509_064:0512b16_17": "汝能護夢、焰、影、響、幻、化不？」",
    "T25n1509_064:0512b16_18": "釋提桓因言：「不能護。」",
    "T25n1509_064:0512b17_19": "「若人欲護行般若波羅蜜諸菩薩摩訶薩亦如是，徒自疲苦。",
    "T25n1509_064:0512b18_20": "憍尸迦！",
    "T25n1509_064:0512b18_21": "於汝意云何？",
    "T25n1509_064:0512b19_22": "能護佛所化不？」",
    "T25n1509_064:0512b19_23": "釋提桓因言：「不能護。」",
    "T25n1509_064:0512b20_24": "「若人欲護行般若波羅蜜諸菩薩摩訶薩亦如是。",
    "T25n1509_064:0512b21_25": "憍尸迦！",
    "T25n1509_064:0512b21_26": "於汝意云何？",
    "T25n1509_064:0512b21_27": "能護法性、實際、如、不可思議性不？」",
    "T25n1509_064:0512b22_28": "釋提桓因言：「不能護。」",
    "T25n1509_064:0512b22_29": "「若人欲護行般若波羅蜜諸菩薩摩訶薩亦如是。」",
    "T25n1509_064:0512b23_30": "爾時，釋提桓因問須菩提：「云何菩薩摩訶薩，行般若波羅蜜，知見諸法如夢、如焰、如影、如響、如幻、如化？",
    "T25n1509_064:0512b26_31": "諸菩薩摩訶薩如所知見故，不念夢、不念是夢、不念用夢、不念我夢？",
    "T25n1509_064:0512b27_32": "焰、影、響、幻、化，亦如是。」",
    "T25n1509_064:0512b28_33": "須菩提言：「憍尸迦！",
    "T25n1509_064:0512b28_34": "若菩薩摩訶薩行般若波羅蜜，不念色、不念是色、不念用色、不念我色，是菩薩摩訶薩亦能不念夢、不念是夢、不念用夢、不念我夢，乃至化亦不念化、不念是化、不念用化、不念我化；受、想、行、識亦如是。",
    "T25n1509_064:0512c04_35": "乃至一切智，不念一切智、不念是一切智、不念用一切智、不念我一切智；是菩薩摩訶薩亦能不念夢、不念是夢、不念用夢、不念我夢；乃至化亦如是。",
    "T25n1509_064:0512c07_36": "如是，憍尸迦！",
    "T25n1509_064:0512c07_37": "菩薩摩訶薩知諸法如夢、如焰、如影、如響、如幻、如化。」",
    "T25n1509_064:0512c09_38": "【論】釋曰：即時帝釋問：「從佛、須菩提所聞是甚深般若，為習何法？」",
    "T25n1509_064:0512c10_39": "須菩提言：諸法久久皆歸涅槃故，當習諸法空，是故說：「欲習般若當習空。」",
    "T25n1509_064:0512c12_40": "帝釋是人天王，於世間自在，能與所須，願作守護；聞是般若波羅蜜，歡喜白佛言：「我當作何事守護？",
    "T25n1509_064:0512c14_41": "隨其所須，盡當與之。」",
    "T25n1509_064:0512c15_42": "須菩提及一比丘，出家法敬禮而已；諸惡鬼常惱是人，魔、若魔民常惱行者。",
    "T25n1509_064:0512c17_0": "是故問佛：「我當以何事守護？」",
    "T25n1509_064:0512c17_1": "若自守護、若遣子弟、若遣官屬侍衛，隨佛教勅。",
    "T25n1509_064:0512c18_2": "須菩提知般若有無量力，又知佛意欲令般若波羅蜜貴重，不用受恩，故語帝釋：「憍尸迦！",
    "T25n1509_064:0512c21_0": "般若波羅蜜中皆空，如幻、如夢，汝頗見定有一法可守護不？」",
    "T25n1509_064:0512c22_1": "帝釋言：「不也！」",
    "T25n1509_064:0512c22_2": "若可見者，不名為般若波羅蜜畢竟空；若不可見，云何說言「我當作何事守護」？",
    "T25n1509_064:0512c24_3": "復次，「憍尸迦！",
    "T25n1509_064:0512c25_0": "若行者如所說般若中住，即是守護。」",
    "T25n1509_064:0512c25_1": "若菩薩如般若中所說，一心信受、思惟、正憶念，入禪定，觀諸法實相，得畢竟空智慧，應無生法忍，入菩薩位，如是人不惜身命，何況外物！",
    "T25n1509_064:0512c29_2": "是人不須守護。",
    "T25n1509_064:0512c29_3": "守護名遮諸苦惱，令得安樂。",
    "T25n1509_064:0513a01_4": "是人離一切世間法，故無有憂愁苦惱；得世間事不以為喜，失世間事不以為憂，所謂常不離如所說般若波羅蜜行。",
    "T25n1509_064:0513a04_5": "若人少時應行、後還失者，宜須守護；若常不離如所說般若波羅蜜，則不須守護。",
    "T25n1509_064:0513a06_6": "如伽羅夜叉以拳打舍利弗頭，舍利弗時入滅盡定，不覺打痛。",
    "T25n1509_064:0513a07_7": "般若波羅蜜氣分即是滅盡定，是故若人、若非人不能得便。",
    "T25n1509_064:0513a09_0": "略說二種因緣，不須守護，若人、若非人不得便：一者、從身乃至一切諸法，皆厭離；無我、無我所故，皆無所著；如斬草木，不生憂愁。",
    "T25n1509_064:0513a12_1": "二者、得上妙法故，為十方諸佛菩薩、諸天守護。",
    "T25n1509_064:0513a13_2": "復次，譬如人欲守護虛空。",
    "T25n1509_064:0513a13_3": "虛空，雨不能壞，風日不能乾，刀杖等不能傷；若有人欲守護虛空者，徒自疲苦，於空無益。",
    "T25n1509_064:0513a15_4": "若人欲守護行般若波羅蜜菩薩亦如是。",
    "T25n1509_064:0513a16_5": "欲令此事明了，故問：「汝能守護空及夢中所見人，及影、響、幻化人不？」",
    "T25n1509_064:0513a18_6": "答言：「不也！」",
    "T25n1509_064:0513a18_7": "此法但誑心眼，暫現已滅，云何可守護？",
    "T25n1509_064:0513a19_8": "行般若菩薩亦如是，觀五眾如夢等虛誑。",
    "T25n1509_064:0513a20_9": "如無為法——如、法性、實際、不可思議性，無能守護者，亦無所利益。",
    "T25n1509_064:0513a22_10": "行般若菩薩，知身如如、法性、實際，不分別；得供養利時不喜，破壞失時不憂。",
    "T25n1509_064:0513a24_11": "如是人何須守護？",
    "T25n1509_064:0513a24_12": "爾時，帝釋貪貴是如夢等智慧，菩薩得是智慧力，不須外守護；故問須菩提：「云何菩薩知是如夢等空法？」",
    "T25n1509_064:0513a27_0": "「如所知見不念夢等」者，夢等喻五眾。",
    "T25n1509_064:0513a27_1": "五眾，人所著，不著夢等；欲令離著事，故以不著事為喻，欲令觀五眾如夢。",
    "T25n1509_064:0513a29_2": "於夢亦復生著，是故帝釋問「如夢」，亦不著是夢。",
    "T25n1509_064:0513b01_3": "凡夫人，以夢喻五眾，即復著夢，作是言「定有夢法眠睡時生」，是名「念夢」。",
    "T25n1509_064:0513b03_4": "是夢惡，是夢好，如是分別，是名「念是夢」；夢得好事則心高，得惡事則心愁。",
    "T25n1509_064:0513b05_5": "又用此夢譬喻，得是如夢實智慧，是名「念用夢」。",
    "T25n1509_064:0513b06_6": "聞是譬喻，我因此夢得知諸法如夢，是名「念我夢」。",
    "T25n1509_064:0513b07_7": "餘喻亦如是。",
    "T25n1509_064:0513b08_8": "爾時，須菩提答帝釋：若行者不念色，是色——人色、非人色，樹色、山色，是四大、若四大所造色等。",
    "T25n1509_064:0513b10_9": "不念是色若常、若無常等，不以色故心生憍慢。",
    "T25n1509_064:0513b11_10": "不念色是我所、非我所，入無我門，直至諸法實相中。",
    "T25n1509_064:0513b12_11": "是人能不念夢、不念是夢等；用是夢等譬喻，破著五眾；破著故，於夢中亦不錯。",
    "T25n1509_064:0513b14_12": "若不能破色著，是人於色錯，於夢亦錯。",
    "T25n1509_064:0513b15_13": "受、想、行、識乃至一切種智亦如是。",
    "T25n1509_064:0513b16_14": "幻、焰、響、影、化等亦如是。",
    "T25n1509_064:0513b16_15": "諸菩薩知諸法如夢，於夢亦不念。",
    "T25n1509_064:0513b17_16": "◎◎【經】爾時，佛神力故，三千大千世界中，諸四天王天、三十三天、夜摩天、兜率陀天、化樂天、他化自在天，梵身天、梵輔天、梵眾天、大梵天、少光天，乃至淨居天——是一切諸天以天栴檀遙散佛上，來詣佛所，頭面禮佛足，却住一面。",
    "T25n1509_064:0513b23_17": "爾時，四天王天、釋提桓因及三十三天、梵天王乃至諸淨居天，佛神力故，見東方千佛說法，亦如是相、如是名字，說是般若波羅蜜品；諸比丘皆字須菩提，問難般若波羅蜜品者皆字釋提桓因；南西北方、四維、上下亦如是各千佛現。",
    "T25n1509_064:0513b28_18": "爾時，佛告須菩提：「彌勒菩薩摩訶薩得阿耨多羅三藐三菩提時，亦當於是處說般若波羅蜜。",
    "T25n1509_064:0513c01_19": "如賢劫中諸菩薩摩訶薩得阿耨多羅三藐三菩提時，亦當於是處說般若波羅蜜。」",
    "T25n1509_064:0513c03_20": "須菩提白佛言：「世尊！",
    "T25n1509_064:0513c04_21": "彌勒菩薩摩訶薩得阿耨多羅三藐三菩提時，用何相、何因、何義說是般若波羅蜜義？」",
    "T25n1509_064:0513c06_22": "佛告須菩提：「彌勒菩薩摩訶薩得阿耨多羅三藐三菩提時，色非常非無常，當如是說法；色非苦非樂、色非我非無我、色非淨非不淨，當如是說法；色非縛非解，當如是說法。",
    "T25n1509_064:0513c10_23": "受、想、行、識非常非無常乃至非縛非解，當如是說法。",
    "T25n1509_064:0513c11_24": "色非過去、色非未來、色非現在，當如是說法；受、想、行、識亦如是。",
    "T25n1509_064:0513c12_25": "色畢竟淨，當如是說法；受、想、行、識畢竟淨，當如是說法；乃至一切智畢竟淨，當如是說法。」",
    "T25n1509_064:0513c14_26": "須菩提白佛言：「世尊！",
    "T25n1509_064:0513c15_27": "是般若波羅蜜清淨。」",
    "T25n1509_064:0513c15_28": "佛言：「色清淨故，般若波羅蜜清淨；受、想、行、識清淨故，般若波羅蜜清淨。」",
    "T25n1509_064:0513c17_29": "「世尊！",
    "T25n1509_064:0513c17_30": "云何色清淨故般若波羅蜜清淨？",
    "T25n1509_064:0513c18_31": "云何受、想、行、識清淨故般若波羅蜜清淨？」",
    "T25n1509_064:0513c19_32": "佛言：「若色不生不滅、不垢不淨，是名色清淨；受想行識不生不滅、不垢不淨，是名受想行識清淨。",
    "T25n1509_064:0513c21_33": "復次，須菩提！",
    "T25n1509_064:0513c22_0": "虛空清淨故，般若波羅蜜清淨。」",
    "T25n1509_064:0513c22_1": "「世尊！",
    "T25n1509_064:0513c22_2": "云何虛空清淨故般若波羅蜜清淨？」",
    "T25n1509_064:0513c23_3": "佛言：「虛空不生不滅故清淨，般若波羅蜜亦如是。",
    "T25n1509_064:0513c24_4": "復次，須菩提！",
    "T25n1509_064:0513c25_5": "色不污故，般若波羅蜜清淨；受、想、行、識不污故，般若波羅蜜清淨。」",
    "T25n1509_064:0513c26_6": "「世尊！",
    "T25n1509_064:0513c26_7": "云何色不污故般若波羅蜜清淨？",
    "T25n1509_064:0513c27_8": "受、想、行、識不污故般若波羅蜜清淨？」",
    "T25n1509_064:0513c28_9": "佛言：「如虛空不可污故，虛空清淨。」",
    "T25n1509_064:0513c29_10": "「世尊！",
    "T25n1509_064:0513c29_11": "云何如虛空不可污故虛空清淨？」",
    "T25n1509_064:0514a01_12": "佛言：「虛空不可取故虛空清淨，虛空清淨故般若波羅蜜清淨。",
    "T25n1509_064:0514a02_13": "復次，須菩提！",
    "T25n1509_064:0514a02_14": "虛空可說故，般若波羅蜜清淨。」",
    "T25n1509_064:0514a03_15": "「世尊！",
    "T25n1509_064:0514a03_16": "云何虛空可說故般若波羅蜜清淨？」",
    "T25n1509_064:0514a04_17": "佛言：「因虛空中二聲出，般若波羅蜜亦如虛空可說故清淨。",
    "T25n1509_064:0514a06_18": "須菩提！",
    "T25n1509_064:0514a06_19": "虛空不可說故，般若波羅蜜清淨。」",
    "T25n1509_064:0514a07_0": "「世尊！",
    "T25n1509_064:0514a07_1": "云何虛空不可說故般若波羅蜜清淨？」",
    "T25n1509_064:0514a08_0": "佛言：「如虛空不可說故，般若波羅蜜清淨。",
    "T25n1509_064:0514a09_0": "復次，如虛空不可得故，般若波羅蜜清淨。」",
    "T25n1509_064:0514a09_1": "「世尊！",
    "T25n1509_064:0514a10_2": "云何如虛空不可得故般若波羅蜜清淨？」",
    "T25n1509_064:0514a11_3": "佛言：「如虛空無所得相，般若波羅蜜亦如虛空無所得相故清淨。",
    "T25n1509_064:0514a12_4": "復次，須菩提！",
    "T25n1509_064:0514a12_5": "一切法不生不滅、不垢不淨故，般若波羅蜜清淨。」",
    "T25n1509_064:0514a14_0": "「世尊！",
    "T25n1509_064:0514a14_1": "云何一切法不生不滅、不垢不淨故般若波羅蜜清淨？」",
    "T25n1509_064:0514a15_2": "佛言：「一切法畢竟清淨故，般若波羅蜜清淨。」",
    "T25n1509_064:0514a16_3": "【論】釋曰：是般若波羅蜜雖皆甚深，是品中了了說諸法實相故。",
    "T25n1509_064:0514a17_4": "是以三千大千世界中諸天持諸供養具來供養佛，一面立。",
    "T25n1509_064:0514a19_5": "問曰：即是上諸天，今更來？",
    "T25n1509_064:0514a20_0": "答曰：有人言：事久故去，竟更來。",
    "T25n1509_064:0514a20_1": "有人言：更有新天來者。",
    "T25n1509_064:0514a21_2": "欲令信般若故，十方面各千佛現。",
    "T25n1509_064:0514a22_3": "是人福德因緣，應見千佛故；佛神力故，在會眾人皆見十方佛。",
    "T25n1509_064:0514a23_4": "人天所見有限，非佛威神，無由得見彼諸佛。",
    "T25n1509_064:0514a24_5": "佛前說法者，皆字須菩提；難問者，皆字釋提桓因，取其同字者有千人。",
    "T25n1509_064:0514a26_6": "是時，須菩提、帝釋皆歡喜言：「非獨我等能說、能問。」",
    "T25n1509_064:0514a27_7": "佛欲證其事故，廣引其事，說：「彌勒及賢劫菩薩，於是摩伽陀國王舍城耆闍崛山，說般若波羅蜜。」",
    "T25n1509_064:0514a29_8": "如經中說：「彌勒菩薩將大眾到耆闍崛山，以足指開山頂，摩訶迦葉骨身著僧伽梨，執杖持鉢而出。",
    "T25n1509_064:0514b03_9": "彌勒為大眾說言：『有過去釋迦牟尼佛，人壽百歲時，是人是少欲知足，行頭陀弟子中第一，具六神通，得三明；常憐愍利益眾生故，以神通力令此骨身至今。",
    "T25n1509_064:0514b07_0": "因此小身得如是利，何況汝等大身、生於好世而不能自利？』",
    "T25n1509_064:0514b08_1": "爾時，彌勒因是事廣說法，令無量眾生得盡苦際。」",
    "T25n1509_064:0514b09_2": "以此事故，知彌勒在耆闍崛山中說法。",
    "T25n1509_064:0514b10_3": "是般若波羅蜜，過去、未來、現在佛所說，應當信受。",
    "T25n1509_064:0514b11_4": "須菩提問：「彌勒菩薩以何相、何因、以何法門說？」",
    "T25n1509_064:0514b12_5": "佛言：「如我說。」",
    "T25n1509_064:0514b13_6": "色等諸法非常非無常、非縛非解等，如先說。",
    "T25n1509_064:0514b14_7": "亦不說色過去、未來、現在。",
    "T25n1509_064:0514b14_8": "如涅槃出三世，色等諸法亦如是，如先說「一切法如涅槃相」。",
    "T25n1509_064:0514b16_9": "彌勒所說亦如是。",
    "T25n1509_064:0514b16_10": "爾時，須菩提歡喜白佛言：「世尊！",
    "T25n1509_064:0514b17_11": "是般若波羅蜜第一清淨。」",
    "T25n1509_064:0514b18_12": "佛言：「色等諸法清淨故。」",
    "T25n1509_064:0514b18_13": "因果相似故。",
    "T25n1509_064:0514b19_0": "色等法清淨者，所謂色等法不失業因緣故，及不得諸法生相定實故不生不滅；諸法相常不污染故不垢不淨。",
    "T25n1509_064:0514b21_1": "此中說譬喻，欲令事明了故。",
    "T25n1509_064:0514b22_2": "如虛空塵水不著，性清淨故；般若波羅蜜亦如是，不生不滅故常清淨。",
    "T25n1509_064:0514b24_3": "如虛空不可染污；般若波羅蜜亦如是，雖有邪見戲論不能染污，刀杖惡事不能壞，無色無形故不可取，不可取故則不可染污。",
    "T25n1509_064:0514b27_4": "復次，諸菩薩住辯才樂說無礙智中為眾生說十二部經、八萬四千法聚，皆是般若波羅蜜一事，而分別為說，是故說：「般若波羅蜜可說故，清淨如虛空。」",
    "T25n1509_064:0514c01_5": "因虛空及山谷，有人聲從口中空出，因是出聲故名響。",
    "T25n1509_064:0514c03_6": "如響空，口聲亦如是，是二聲皆虛誑不實，而人以聲為實、以響為虛。",
    "T25n1509_064:0514c04_7": "般若亦如是，一切法皆畢竟空，如幻、如夢，凡夫法、聖法皆是虛誑；小菩薩以凡夫法為虛誑、聖法為實。",
    "T25n1509_064:0514c07_8": "問曰：是二皆虛誑，何以故小菩薩以凡夫法為虛、聖法為實？",
    "T25n1509_064:0514c08_9": "答曰：聖法因持戒、禪定、智慧，修集功德所成，故以為實。",
    "T25n1509_064:0514c10_0": "以凡夫法自然有，如響自然出，非是故作以為虛。",
    "T25n1509_064:0514c11_1": "眾生無始世來，著此身故，聲從身出以為實；小菩薩深樂善法故以為實。",
    "T25n1509_064:0514c13_2": "復次，如虛空中無音聲語言相故無所說；是語言音聲皆是作法，虛空是無作法。",
    "T25n1509_064:0514c15_3": "般若波羅蜜亦如是，第一深義、畢竟空，無有言說，一切語言道斷故。",
    "T25n1509_064:0514c16_4": "復次，如虛空無所得相，不得有、不得無。",
    "T25n1509_064:0514c17_5": "若有「無相」，如先破虛空相；若無，因是虛空造無量事！",
    "T25n1509_064:0514c19_6": "般若波羅蜜亦如是，有無相不可得故清淨。",
    "T25n1509_064:0514c20_7": "復次，般若波羅蜜因諸法正憶念故生。",
    "T25n1509_064:0514c21_0": "正憶念者，畢竟空清淨，故一切法不生不滅、不垢不淨。",
    "T25n1509_064:0514c22_1": "◎大智度論卷第六十四"
}