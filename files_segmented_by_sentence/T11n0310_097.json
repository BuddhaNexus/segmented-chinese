{
    "T11n0310_097:0543a25_0": "大寶積經卷第九十七",
    "T11n0310_097:0543a27_0": "大唐三藏菩提流志奉　詔譯",
    "T11n0310_097:0543a28_0": "優陀延王會第二十九",
    "T11n0310_097:0543a29_0": "如是我聞：一時佛在拘睒彌國瞿師羅園，與大比丘眾千二百五十人俱。",
    "T11n0310_097:0543b01_1": "爾時優陀延王第一夫人名曰舍摩，常於如來及諸聖眾深信恭敬親近供養，及常稱讚如來功德。",
    "T11n0310_097:0543b03_2": "時王復有第二夫人名為帝女，常懷諂妬，往彼王所，妄說如來并諸弟子於大夫人有所非法。",
    "T11n0310_097:0543b06_3": "王聞是語極生瞋怒，即以箭射舍摩夫人。",
    "T11n0310_097:0543b07_0": "爾時夫人哀愍王故入慈三昧，時所放箭遂即却還至王頂上空中而住，其箭焰赫猶如火聚甚可怖畏。",
    "T11n0310_097:0543b09_1": "乃至三發，箭皆如是。",
    "T11n0310_097:0543b09_2": "爾時優陀延王既覩斯事舉身毛竪，驚忙悔恨謂夫人曰：「汝為天女、為龍女耶？",
    "T11n0310_097:0543b11_3": "為復夜叉、乾闥婆女、毘舍遮女、羅剎女耶？」",
    "T11n0310_097:0543b12_4": "夫人答言：「我非天女，乃至亦非羅剎之女。",
    "T11n0310_097:0543b13_5": "大王當知，我於佛所聽聞正法，受持五戒作優婆夷，哀愍大王入慈三昧。",
    "T11n0310_097:0543b15_6": "王雖於我生不善心，由我慈願得無傷損。」",
    "T11n0310_097:0543b16_7": "因歎王言：「善哉大王！",
    "T11n0310_097:0543b16_8": "當於如來、應、正遍知歸命頂禮，必獲安隱。」",
    "T11n0310_097:0543b17_9": "優陀延王便作是念：「彼於佛所聽聞正法作優婆夷，尚有如此威神之力，何況如來、應、正等覺。」",
    "T11n0310_097:0543b19_10": "作是念已，即往佛所頂禮佛足，右遶三匝，白言：「世尊！",
    "T11n0310_097:0543b21_11": "我由欲染因緣，為彼女人虛妄言說之所誑惑，遂於如來及諸聖眾生毒害意。」",
    "T11n0310_097:0543b22_12": "具陳上已。",
    "T11n0310_097:0543b23_13": "復白佛言：「唯願如來及諸聖眾，施我歡喜、聽我懺悔，如斯罪愆令速消滅。」",
    "T11n0310_097:0543b25_0": "爾時世尊告彼王言：「如汝所說，謂於如來及諸聖眾如凡愚人有諸過患，遂於福田妄起瞋毒。",
    "T11n0310_097:0543b27_1": "汝今若能依聖法律，自悔其罪、無覆藏心、盡未來世不復更犯，我當攝受，令汝當來善法增長。」",
    "T11n0310_097:0543b29_2": "優陀延王復白佛言：「世尊！",
    "T11n0310_097:0543b29_3": "我為女人之所迷倒、狂亂無知，因此發生麁猛瞋毒，由斯罪業當墮地獄。",
    "T11n0310_097:0543c02_4": "唯願世尊利益安樂諸眾生故，慈悲開示女人諂曲虛誑過患，勿令我等親近女人，當於長夜得免諸苦。」",
    "T11n0310_097:0543c04_5": "佛言：「且置斯事。",
    "T11n0310_097:0543c05_6": "何要問此不問餘耶？」",
    "T11n0310_097:0543c05_7": "王言：「世尊！",
    "T11n0310_097:0543c06_8": "我無異問。",
    "T11n0310_097:0543c06_9": "女人令我造地獄業，我於今者唯為了知女人過患、女人諂曲虛誑邪媚。",
    "T11n0310_097:0543c08_0": "願為開示。」",
    "T11n0310_097:0543c08_1": "乃至三請亦如是說。",
    "T11n0310_097:0543c08_2": "佛言：「王應先知丈夫過患，然後觀察女人過失。」",
    "T11n0310_097:0543c09_3": "優陀延王：「唯然世尊。",
    "T11n0310_097:0543c10_4": "願樂欲聞。」",
    "T11n0310_097:0543c11_0": "佛言：「一切丈夫皆由四種不善愆過，為諸女人之所迷亂。",
    "T11n0310_097:0543c12_1": "何者為四？",
    "T11n0310_097:0543c12_2": "一者於諸欲染耽著無厭，樂觀女人而自縱逸，不知親近沙門及婆羅門具清淨戒修福業者。",
    "T11n0310_097:0543c14_3": "以不親近如是等人，則於淨信及淨尸羅多聞施慧悉皆退失。",
    "T11n0310_097:0543c16_4": "彼由無有信戒多聞施慧等法，非善丈夫，行餓鬼法、無有智慧、耽欲放逸，欲之所執、欲所繫縛、欲所活命，親近愚夫、遠諸智者、惡友為伴、行非所宜，貪著女人不淨境界，便為女人之所調伏。",
    "T11n0310_097:0543c20_5": "猶如奴僕，繫屬墮落諸女人所。",
    "T11n0310_097:0543c21_6": "無慚無愧親近遊止諸瘡漏門，膿血穢污洟唾常流，猶如塚間不淨境界。",
    "T11n0310_097:0543c22_7": "至於父母違背恩養，捨離沙門及婆羅門，不生殷重恭敬供養。",
    "T11n0310_097:0543c24_8": "習行畜生所行之法，於佛法僧不生淨信，於涅槃界永當退失。",
    "T11n0310_097:0543c25_9": "如是等人，當入眾合乃至阿鼻諸大地獄，亦復當墮鬼界畜生無有救護。",
    "T11n0310_097:0543c27_10": "雖聞我教，猶數思念邪惡女人歌舞戲笑不生厭離。",
    "T11n0310_097:0543c28_11": "當知彼習愚人之法，不樂修行善丈夫事。",
    "T11n0310_097:0543c29_12": "大王！",
    "T11n0310_097:0543c29_13": "當知丈夫親近女人之時，即是親近惡道之法。",
    "T11n0310_097:0544a01_14": "此是丈夫第一過患。」",
    "T11n0310_097:0544a02_15": "爾時世尊而說偈言：「諸欲皆苦，　　下劣穢惡，　　膿血不淨，　深可厭畏。",
    "T11n0310_097:0544a04_16": "　　眾多過患，　　之所集處，　何有智人，　　於此忻樂？",
    "T11n0310_097:0544a05_17": "　　猶如廁中，　不淨盈溢，　　亦如死狗，　　若死野干，　及屍陀林，　　穢污充遍；　　欲染之患，　可厭亦然。",
    "T11n0310_097:0544a08_18": "　　諸愚癡輩，　　愛戀女人，　如犬生子，　　未甞捨離；　　亦如蠅見，　所吐飲食；　　又若群猪，　　貪求糞穢。",
    "T11n0310_097:0544a11_0": "　女人能壞，　　清淨禁戒，　　亦復退失，　功德名聞，　　為地獄因，　　障生天道；　何有智人，　　於此忻樂？",
    "T11n0310_097:0544a13_1": "　　又如有人，　服食毒藥，　　身心痛惱，　　不能運動。",
    "T11n0310_097:0544a15_0": "　由是欲因，　　能為苦本，　　如身有毒，　愚不了知。",
    "T11n0310_097:0544a16_1": "　　亦如不了，　　幻化之法，　妄有尋求，　　但自疲苦。",
    "T11n0310_097:0544a17_2": "　　愚夫亦爾，　常於欲染，　　疲苦貪求，　　墮諸地獄。",
    "T11n0310_097:0544a19_0": "　或設飲食，　　歌舞伎樂，　　婚娶他女，　將為已妻，　　積集眾多，　　無利苦法。",
    "T11n0310_097:0544a21_0": "　愚夫造此，　　無利之業，　　增長諸罪，　退失善根。",
    "T11n0310_097:0544a22_1": "　　於無利中，　　不惜身命，　由斯墜墮，　　惡道深坑，　　便招地獄，　猛焰鐵丸，　　鋒刃刀山，　　毒箭諸苦。",
    "T11n0310_097:0544a25_0": "　女人能集，　　眾多苦事，　　假以花香，　而為嚴好。",
    "T11n0310_097:0544a26_1": "　　愚人於此，　　妄起貪求，　親近稱譽，　　下劣之法，　　退失智慧，　墮落三塗。",
    "T11n0310_097:0544a28_2": "　　此由愚癡，　　之所迷惑，　如海疲鳥，　　迷於彼岸；　　又如愚夫，　取於熱鐵，　　置之頸項，　　如牛被軛。",
    "T11n0310_097:0544b02_0": "　欲如諸酒，　　狂亂於人，　　如何愚夫，　不知苦本？",
    "T11n0310_097:0544b03_1": "　　或於父母，　　不識恩慈，　皆由欲染，　　生此過患。",
    "T11n0310_097:0544b04_2": "　　常於如是，　邪欲之法，　　稱讚習行，　　無有慚愧。",
    "T11n0310_097:0544b06_0": "　彼由愚癡，　　所迷亂故，　　作是罪已，　當趣三塗。",
    "T11n0310_097:0544b07_1": "　　耽重於欲，　　惛醉之人，　父母之恩，　　亦能棄捨。",
    "T11n0310_097:0544b08_2": "　　若有貪染，　親近欲者，　　則為違背，　　福德上田。",
    "T11n0310_097:0544b10_0": "　無量俱胝，　　妄想煩擾，　　展轉逼惱，　從此而生。",
    "T11n0310_097:0544b11_1": "　　或復悕求，　　世間財位，　以是非法，　　展轉相勸。",
    "T11n0310_097:0544b12_2": "　　由此現招，　捶打苦事，　　死必當墮，　　阿鼻地獄。",
    "T11n0310_097:0544b14_0": "　現見眾苦，　　皆來集身，　　善友乖離，　天宮永失。",
    "T11n0310_097:0544b15_1": "　　何有智人，　　於此忻樂？",
    "T11n0310_097:0544b16_0": "　寧投鐵獄，　　馳走刀山，　　眠臥焰爐，　不親女色。",
    "T11n0310_097:0544b17_1": "　　若常貪染，　　邪欲之者，　退失眾多，　　諸利樂事。",
    "T11n0310_097:0544b18_2": "　　女人能作，　眾苦之因，　　欲能滅壞，　　一切安樂。",
    "T11n0310_097:0544b20_0": "　惡法積集，　　善友乖離，　　皆以耽求，　女人為本。",
    "T11n0310_097:0544b21_1": "　　若有得聞，　　我之所說，　能於女人，　　深生厭離，　　則為莊嚴，　清淨天道，　　亦當速證，　　無上菩提。",
    "T11n0310_097:0544b24_0": "「復次大王！",
    "T11n0310_097:0544b24_1": "夫父母者皆願利樂所生子故，難作能作、能忍一切難忍之事，假令種種不淨穢惡皆能忍之。",
    "T11n0310_097:0544b26_2": "又欲令子色力之身速增長故，令見閻浮勝妙之事，乳餔養育無疲厭心。",
    "T11n0310_097:0544b28_3": "或為令子獲諸妙樂，艱辛經求所得財物，供給營辦資生所須，及往他家結求婚娶。",
    "T11n0310_097:0544b29_4": "既婚娶已，於他女人愛戀耽著，由耽著故惛醉纏心，或見父母漸將衰老違逆輕欺，所有資財無慚費用，或令父母不住於家。",
    "T11n0310_097:0544c03_5": "如是皆由欲所迷倒。",
    "T11n0310_097:0544c04_6": "大王！",
    "T11n0310_097:0544c04_7": "當知以此因緣，於己父母棄背恩養，於他女人尊重承事，種種供給無疲厭心，即是成就地獄之本。",
    "T11n0310_097:0544c06_8": "此是丈夫第二過患。」",
    "T11n0310_097:0544c07_9": "爾時世尊而說偈言：「汝等當知，　　尊重供養，　　於父母者，　是人常有，　　釋梵護世，　　之所扶持，　能令居家，　　安隱快樂。",
    "T11n0310_097:0544c10_10": "　　或因貿易，　大海遠方，　　安隱往來，　　獲諸財利。",
    "T11n0310_097:0544c12_0": "　此即說為，　　無價大寶，　　現能與果，　名最上田，　　如是現世，　　果報珍寶，　皆因供養，　　父母而得。",
    "T11n0310_097:0544c14_1": "　　復於來世，　當得遠離，　　駝驢等身，　　負重驅役。",
    "T11n0310_097:0544c16_0": "　亦復不受，　　屍糞灰河，　　刀山鋒刃，　鎔銅等苦。",
    "T11n0310_097:0544c17_1": "　　又於來世，　　生在人中，　富有財寶，　　豐饒穀帛，　　妻子眷屬，　悉皆和穆。",
    "T11n0310_097:0544c19_2": "　　或復當來，　　得生天上，　宮殿園苑，　　音樂自然，　　縱意歡娛，　受諸妙樂。",
    "T11n0310_097:0544c21_3": "　　何有智者，　　聞是法音，　於父母田，　　不勤供養？",
    "T11n0310_097:0544c23_0": "「復次大王！",
    "T11n0310_097:0544c23_1": "若諸丈夫由於邪見，不知自身速當壞滅，造作諸惡而自欺誑。",
    "T11n0310_097:0544c24_2": "彼愚癡人虛度長夜，猶如木石彫刻所成，雖形似人而無所識。",
    "T11n0310_097:0544c26_3": "習諸欲者，即是成就往惡趣業。",
    "T11n0310_097:0544c26_4": "此是丈夫第三過患。」",
    "T11n0310_097:0544c27_5": "爾時世尊而說偈言：「丈夫為欲，　　之所迷亂，　　由斯造作，　種種諸罪。",
    "T11n0310_097:0544c29_6": "　　倒見闇障，　　隱蔽其心，　乘此當生，　　惡趣牢獄。",
    "T11n0310_097:0545a01_7": "　　邪行之者，　當復遠離，　　一切賢聖，　　亦不恭敬，　諸沙門等。",
    "T11n0310_097:0545a03_8": "　　由顛倒見，　　乃至歸命，　山河邪魅，　　為於貪欲，　　或復殺害，　一切禽獸，　　祭祀神祇。",
    "T11n0310_097:0545a05_9": "　　倒見為因，　非法求福，　　由斯永離，　　一切安樂。",
    "T11n0310_097:0545a07_0": "　若於是中，　　造惡之者，　　不知淨信，　兇險無慚。",
    "T11n0310_097:0545a08_1": "　　如是之人，　　永離賢聖，　彼必當墮，　　[口*睪]叫地獄。",
    "T11n0310_097:0545a09_2": "　　或為於欲，　逼惱於他，　　當墮燒然，　　極燒然獄。",
    "T11n0310_097:0545a11_0": "　復由倒見，　　於佛法僧，　　不能親近，　恭敬供養，　　正教法寶，　　而不聽聞，　遠離賢聖，　　墮諸惡趣。",
    "T11n0310_097:0545a13_1": "　　是故智者，　既得人身，　　勿復作斯，　　顛倒妄見；　勤修布施，　　及淨尸羅，　　當得生天，　證菩提道。",
    "T11n0310_097:0545a17_0": "「復次大王！",
    "T11n0310_097:0545a17_1": "或有丈夫為於身命，極自勞苦積集珍財。",
    "T11n0310_097:0545a18_2": "後為女人所纏攝故，如彼僮僕敬事供承，由是因緣慳惜財寶，不施沙門及婆羅門，亦復堪忍王法治罰，輕毀凌辱悉能受之。",
    "T11n0310_097:0545a21_0": "或被女人捶打呵叱，或至怖懼屈意瞻奉。",
    "T11n0310_097:0545a21_1": "見其憂戚即自念言：『我今云何令彼歡悅？』",
    "T11n0310_097:0545a22_2": "當觀此人是欲僮僕，於斯不淨下劣之境，而生淨想起於愛染。",
    "T11n0310_097:0545a24_3": "親近如是女人之時，即是圓滿惡趣之業。",
    "T11n0310_097:0545a25_4": "此是丈夫第四過患。」",
    "T11n0310_097:0545a25_5": "爾時世尊而說偈言：「耽欲惛醉人，　　彼實無安樂，　親近惡法故，　　不名善丈夫。",
    "T11n0310_097:0545a29_0": "　若人自縱逸，　　無有禁戒者，　隨心之所為，　　失壞於福利。",
    "T11n0310_097:0545b02_0": "　彼無智慧人，　　行於畜生法，　馳趣於女色，　　猶猪樂糞穢。",
    "T11n0310_097:0545b04_0": "　愚者不能觀，　　欲染之過患，　妄生殷重想，　　猶若盲冥人。",
    "T11n0310_097:0545b06_0": "　為色所繫縛，　　增長於欲愛，　猶如於野干，　　不離屍塚間。",
    "T11n0310_097:0545b08_0": "　於聲香味觸，　　而生愛著心，　輪轉生死中，　　如獼猴繫柱。",
    "T11n0310_097:0545b10_0": "　無明纏覆故，　　為女所迷亂，　如市求利人，　　矯詐來親附。",
    "T11n0310_097:0545b12_0": "　愚人親近欲，　　是入魔境界，　猶若翳茶迦，　　耽嗜於糞穢。",
    "T11n0310_097:0545b14_0": "　亦如霔雹雨，　　能損於稼穡，　窯師常近火，　　多為所焚燒。",
    "T11n0310_097:0545b16_0": "　諸未見諦者，　　為欲失白法，　如風吹微糠，　　其義亦如是。",
    "T11n0310_097:0545b18_0": "　假如善丈夫，　　為殺者所執，　寧受斯逼害，　　不應親女人。",
    "T11n0310_097:0545b20_0": "　若樂觀女色，　　貪求轉復多，　取相之凡夫，　　增長於欲愛，　如於炎夏時，　　遊行曠野中，　渴逼飲鹹水，　　飲已渴彌增。",
    "T11n0310_097:0545b24_0": "　未見真實者，　　愚癡徒自活，　親近於女人，　　貪欲愛堅固。",
    "T11n0310_097:0545b26_0": "　若人觸毒蟲，　　便為毒所害，　如是諸凡夫，　　犯欲亦如是。",
    "T11n0310_097:0545b28_0": "　譬如綵畫瓶，　　內盛以惡毒，　是中實可畏，　　外相現端嚴。",
    "T11n0310_097:0545c01_0": "　嚴飾於女人，　　謂彼為姝妙，　是中甚穢惡，　　如氣滿皮囊。",
    "T11n0310_097:0545c03_0": "　又如以繒綵，　　纏裹於利刀，　莊嚴彼女人，　　其義亦如是。",
    "T11n0310_097:0545c05_0": "　如火滿深坑，　　無烟能燒害，　女人亦如是，　　暴惡無哀愍。",
    "T11n0310_097:0545c07_0": "　如死狗死蛇，　　穢惡而壞爛，　亦如燒糞穢，　　人皆厭惡之。",
    "T11n0310_097:0545c09_0": "　死蛇糞狗等，　　雖甚可厭惡，　如是諸女人，　　可厭復過彼。",
    "T11n0310_097:0545c11_0": "　譬如劫壞時，　　大地皆火起，　叢林諸草木，　　一切悉燋然。",
    "T11n0310_097:0545c13_0": "　大身者所居，　　海水盡乾竭，　須彌等寶山，　　世界遍燒壞。",
    "T11n0310_097:0545c15_0": "　如是劫燒時，　　焚燎於山海，　無有諸眾生，　　能為救護者。",
    "T11n0310_097:0545c17_0": "　因茲女欲故，　　燒害諸愚夫，　猶如劫火然，　　一切皆燒盡。",
    "T11n0310_097:0545c19_0": "　不淨常流注，　　涎洟膿血身，　奈何彼愚夫，　　於此而耽著。",
    "T11n0310_097:0545c21_0": "　骸骨相搘柱，　　皮肉以覆之，　臭穢甚可惡，　　如棄殘宿食，　亦如倉廩門，　　糠麨恒狼籍。",
    "T11n0310_097:0545c24_0": "　此身諸穢惡，　　充滿亦復然，　胃脾腎肝膽，　　及腸肺糞穢，　并髓腦膿血，　　八萬戶諸虫，　在中常唼食。",
    "T11n0310_097:0545c27_1": "　　盲冥諸愚夫，　癡網自纏覆，　　於是不能了。",
    "T11n0310_097:0545c29_0": "　雜食所餘穢，　　九孔常流注，　如是過患身，　　由先不淨業。",
    "T11n0310_097:0546a02_0": "　愚夫於女人，　　繫戀彼聲色，　由斯生染著，　　曾不如實知。",
    "T11n0310_097:0546a04_0": "　如蠅見於吐，　　而生愛著心，　愚夫貪女人，　　境界亦如是。",
    "T11n0310_097:0546a06_0": "　顛仆於女色，　　恒自穢其身，　如何彼愚夫，　　於此樂遊止？",
    "T11n0310_097:0546a08_0": "　如鳥為求食，　　不知避網羅，　貪愛於女人，　　被害亦如是。",
    "T11n0310_097:0546a10_0": "　譬如水中魚，　　游泳網者前，　便為他所執，　　豈非自損傷？",
    "T11n0310_097:0546a12_0": "　女若捕魚人，　　諂誑猶如網，　男子同於魚，　　被網亦如是。",
    "T11n0310_097:0546a14_0": "　殺者之利刀，　　雖復甚可畏，　女人刀可畏，　　傷害復過彼。",
    "T11n0310_097:0546a16_0": "　如蛾投燈炬，　　及火燒屋時，　蟲等被焚燒，　　無依無救者。",
    "T11n0310_097:0546a18_0": "　迷醉於女人，　　貪火所燒害，　由斯墮惡趣，　　無依怙亦然。",
    "T11n0310_097:0546a20_0": "　邪行諸愚夫，　　愛戀他妻室，　妄生欣悅想，　　猶如於家鷄。",
    "T11n0310_097:0546a22_0": "　亦如曠野雉，　　妄遊殺害所，　損傷因自生，　　而無救濟者。",
    "T11n0310_097:0546a24_0": "　捨離於佛法，　　親近彼女人，　由是業因緣，　　墜墮於惡道。",
    "T11n0310_097:0546a26_0": "　又如諸獼猴，　　跳躑巖樹間，　必致自損傷，　　豈不由愚惑？",
    "T11n0310_097:0546a28_0": "　如是耽欲者，　　於彼諸女人，　為癡網所羅，　　數受生死苦。",
    "T11n0310_097:0546b01_0": "　如世之罪人，　　處以尖摽苦，　耽醉婬欲者，　　當懸劍樹林。",
    "T11n0310_097:0546b03_0": "　譬如以猛火，　　燒然彼鑊湯，　投之以麻麥，　　隨沸而漂沒。",
    "T11n0310_097:0546b05_0": "　如是耽欲人，　　不識於善路，　死當墮惡道，　　煎煮鑊湯中。",
    "T11n0310_097:0546b07_0": "　鑊湯之大數，　　六十四俱胝，　諸造惡之人，　　以彼為居處。",
    "T11n0310_097:0546b09_0": "　如是一一鑊，　　量各一由旬，　猛火遍燒然，　　底及四周際。",
    "T11n0310_097:0546b11_0": "　或有滿百年，　　或二三四百，　受煎煮之苦，　　皆由自業為。",
    "T11n0310_097:0546b13_0": "　獄卒以利鈎，　　時復舉令出，　皮肉皆爛墮，　　其骨白如珂。",
    "T11n0310_097:0546b15_0": "　於是諸獄卒，　　復將置鐵槽，　以杵而搗之，　　無能救護者。",
    "T11n0310_097:0546b17_0": "　爾時諸骨髓，　　盡碎末為塵，　由業風所吹，　　死已復還活。",
    "T11n0310_097:0546b19_0": "　若有侵逼他，　　妻妾童女等，　當緣鐵刺樹，　　并受斧杵殃。",
    "T11n0310_097:0546b21_0": "　有三股鐵叉，　　或四五岐者，　侵擾他妻室，　　當受此刑治。",
    "T11n0310_097:0546b23_0": "　復有鐵嘴烏，　　深啄於髓腦，　野干等諸獸，　　競來食噉之。",
    "T11n0310_097:0546b25_0": "　如是邪欲人，　　當墮屍糞獄，　及走於鋒刃，　　亦復上刀山。",
    "T11n0310_097:0546b27_0": "　如是邪欲人，　　顛墜炎熱獄，　既被燒害已，　　復趣於寒氷。",
    "T11n0310_097:0546b29_0": "　如是邪欲人，　　亦墮極炎熱，　[口*睪]叫及大叫，　　并往黑繩中。",
    "T11n0310_097:0546c02_0": "　如是邪欲人，　　當沒鹹熱河，　復經歷煻煨，　　未至底便死。",
    "T11n0310_097:0546c04_0": "　地獄有蒺[卄/梨]，　　五角極銛利，　彼為狗所逼，　　忙怖走其中。",
    "T11n0310_097:0546c06_0": "　愛戀於女人，　　墮於大怖處，　或吞於鐵丸，　　或飲洋銅汁。",
    "T11n0310_097:0546c08_0": "　有二熱鐵山，　　彼此來相合，　昔時耽欲者，　　於中受苦殃。",
    "T11n0310_097:0546c10_0": "　受斯苦楚時，　　都無救護者，　得如是罪報，　　皆由自業緣。",
    "T11n0310_097:0546c12_0": "　昔同歡愛者，　　今於何所在？",
    "T11n0310_097:0546c13_0": "　我獨受其殃，　　而不來相救。",
    "T11n0310_097:0546c14_0": "　由於先世中，　　自作如是業，　假令父母等，　　無能相救者。",
    "T11n0310_097:0546c16_0": "　由於先世中，　　自作如是業，　假令男女等，　　無能相救者。",
    "T11n0310_097:0546c18_0": "　由於先世中，　　自作如是業，　假令兄弟等，　　無能相救者。",
    "T11n0310_097:0546c20_0": "　由於先世中，　　自作如是業，　假令姊妹等，　　無能相救者。",
    "T11n0310_097:0546c22_0": "　由於先世中，　　自作如是業，　假令朋友等，　　無能相救者。",
    "T11n0310_097:0546c24_0": "　愚夫為邪欲，　　貪求於女人，　無間地獄中，　　受如是諸苦。",
    "T11n0310_097:0546c26_0": "　說此不清淨，　　穢惡之女人，　愚夫所遊行，　　智者皆遠離。",
    "T11n0310_097:0546c28_0": "　親近彼女人，　　最為極下劣，　是惡中之惡，　　何足為欣樂？",
    "T11n0310_097:0547a01_0": "　耽著諸凡夫，　　常抱於糞囊，　由此業因緣，　　當受無量苦。",
    "T11n0310_097:0547a03_0": "　愚夫為女人，　　受種種刑罰，　囚繫及捶打，　　而無厭離心。",
    "T11n0310_097:0547a05_0": "　愚夫為女人，　　被種種燒害，　能忍受斯苦，　　而無厭離心。",
    "T11n0310_097:0547a07_0": "　或置在尖標，　　或殺或沈水，　或擲於大坑，　　備受諸苦毒。",
    "T11n0310_097:0547a09_0": "　雖見如是苦，　　猶於婬欲中，　稱讚於女人，　　曾不生厭離。",
    "T11n0310_097:0547a11_0": "　或有少智人，　　知為眾苦本，　見已還親近，　　如胡膠見火。",
    "T11n0310_097:0547a13_0": "　聞佛之所說，　　雖復生信受，　仍多畜女人，　　其眾如群羊。",
    "T11n0310_097:0547a15_0": "　或聞諸佛教，　　纔興厭悔心，　須臾貪復生，　　如惡毒還發。",
    "T11n0310_097:0547a17_0": "　猶如被怖猪，　　暫止須臾頃，　若見於糞穢，　　貪愛還復生。",
    "T11n0310_097:0547a19_0": "　愚夫聞法已，　　暫爾心驚怖，　後見諸欲色，　　貪愛還復生。",
    "T11n0310_097:0547a21_0": "　猶如有丈夫，　　從其自身首，　棄擲金花鬘，　　翻戴於熱鐵。",
    "T11n0310_097:0547a23_0": "　愚夫耽欲故，　　棄捨諸佛教，　貪求下劣法，　　造作諸罪業。",
    "T11n0310_097:0547a25_0": "　迷醉諸欲者，　　墮閻羅界中，　常吞熱鐵丸，　　復飲洋銅汁。",
    "T11n0310_097:0547a27_0": "　迷醉於欲者，　　背善而行非，　捨離於清淨，　　永趣閻羅界。",
    "T11n0310_097:0547a29_0": "　若有智慧人，　　聞我說是法，　應捨一切欲，　　速求於出離。」",
    "T11n0310_097:0547b02_0": "爾時世尊說是偈已，優陀延王即白佛言：「今此所聞希有希有。",
    "T11n0310_097:0547b03_1": "如來、應、正等覺善能說是諸欲過患。",
    "T11n0310_097:0547b04_2": "我今歸依佛法僧寶，從今已往乃至盡形歸佛法僧，作優婆塞。",
    "T11n0310_097:0547b05_3": "唯願世尊攝受於我。」",
    "T11n0310_097:0547b06_4": "佛說此經已，優陀延王及諸大眾，天人世間阿修羅、乾闥婆等，聞佛所說，歡喜奉行。",
    "T11n0310_097:0547b09_0": "大寶積經卷第九十七"
}